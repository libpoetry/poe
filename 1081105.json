{"id":"1081105","title":"送昭远兼寄昭祖诸友","dynasty":"宋","author":"陈渊","text":"离肠如乱丝，欲解纷无绪。别话似泉源，衮衮日夜注。几年见君文，万里偶相聚。一日不易得，矧兹寒暑度。孤云向北飞，三凤各南骛。人生类泛梗，后约亦何据。伤心璧池东，尘土暗归路。凭高极远目，不见篮舆去。君如千里驹，奔放尤难御。强使就检绳，不入驽骀步。何当宴瑶池，定欲求飞兔。盐车未可嘶，俛首且羁馵。余生易语言，开口初莫虑。一从摩诘游，便省默默处。何时遂携孥，入隐高山雾。招君贤昆季，静坐契深悟。浊醪聊共倾，清境烦君赋。况有林下人，解道因风絮。"}