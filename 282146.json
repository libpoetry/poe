{"id":"282146","title":"沁园春·喻志韶重游泮水","dynasty":"现代","author":"金兆蕃","text":"利市襕衫，八十耆英，一笑重披。叹池塘犹有，当年荇藻，宫墙留得，何代金丝。云采前书，霞标后赋，变换桑尘又一时。流传遍，羡放翁老去，万首新诗。江麋我怅衰迟。忆湖上难兄共钓矶②。问隍蕉覆鹿，尚余梦迹，岩松栖鹤，未改风姿。柳暗当门，桃明夹岸，何减商余五色芝。期百岁，愿更端进祝，劝釂琼卮。"}