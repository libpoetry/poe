{"id":"1041332","title":"三日同景仁邻几济川晦叔景□吕秘校刘判官会南曹饮五君皆尚书外郎刘吕修唐书官","dynasty":"宋","author":"刘敞","text":"秋气迎节至，凉雨乘高风。车马散北阙，冠盖会南宫。从吏殆成隐，玩岁复将穷。簿书幸无他，谈笑偶多同。郎选冠一时，史才映群公。著书骇深妙，闻道惴颛蒙。但愿窃馀论，常此樽不空。寄迹三署老，不惭颜与冯。"}