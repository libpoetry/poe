{"id":"1186780","title":"露青竹杖歌","dynasty":"唐","author":"顾况","text":"鲜于仲通正当年，章仇兼琼在蜀川。约束蜀儿采马鞭，蜀儿采鞭不敢眠。横截斜飞飞鸟边，绳桥夜上层崖颠。头插白云跨飞泉，采得马鞭长且坚。浮沤丁子珠联联，灰煮蜡楷光烂然。章仇兼琼持上天，上天雨露何其偏。飞龙闲厩马数千，朝饮吴江夕秣燕。红尘扑辔汗湿鞯，师子麒麟聊比肩。江面昆明洗刷牵，四蹄踏浪头蘖天。蛟龙稽颡河伯虔，拓羯胡雏脚手鲜。陈闳韩干丹青妍，欲貌未貌眼欲穿。金鞍玉勒锦连乾，骑入桃花杨柳烟。十二楼中奏管弦，楼中美人夺神仙。争爱大家把此鞭，禄山入关关破年。忽见扬州北邙前，秪有人还千一钱。亭亭笔直无皴节，磨捋形相一条铁。市头格是无人别，江海贱臣不拘绁。垂窗挂影西窗缺，稚子觅衣挑仰穴。家童拾薪几拗折，玉润犹沾玉垒雪。碧鲜似染苌弘血，蜀帝城边子规咽，相如桥上文君绝。往年策马降至尊，七盘九折横剑门。穆王八骏超昆崙，安用冉冉孤生根。圣人不贵难得货，金玉珊珊谁买恩。"}