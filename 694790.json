{"id":"694790","title":"出郊过陆子和草堂同太史李公文学顾丈","dynasty":"明","author":"宗臣","text":"进艇吾能远，携尊客许同。青天开万象，白浪失千鸿。蓂荚细堪数，蘼芜寒几丛。渔歌稍稍起，知在石湖东。并入无新好，相逢况故园。看山频紫翠，在野易黄昏。柳折风前笛，兰开月下樽。起来望北斗，历历见天门。孤灯深入坐，稚子远相看。月动前江白，星垂大泽寒。鱼枯终有铗，鹖敝不辞冠。嗟尔屠龙者，清时只钓竿。"}