{"id":"512793","title":"费元诗","dynasty":"明","author":"沈周","text":"义事久不见，将谓民风漓。有此费元者，秦人何可欺。嗟嗟逆旅邻，平昔昧所知。瘐死怜顷暂，给饘活其饥。傍窥妄讥议，将利室中姿。邻后愿奴报，夫妇自同来。元曰非奴利，苟利非我为。掉头略不顾，天地知吾私。至此嫌猜尽，君子未尝移。所薄既云厚，厚者宜过之。兄氏没永平，讣达肝肠摧。哀痛出天性，殒绝岂自期。或谓不可训，若挞阋墙儿。斯人今已矣，其骨当为芝。其魄当为云，祥瑞昭明时。况是有贤嗣，天报信不差。尚有千载后，名从青竹垂。"}