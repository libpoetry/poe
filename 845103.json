{"id":"845103","title":"金缕曲 题志伯愚仲鲁兄弟同听秋声馆图","dynasty":"清末民国初","author":"梁鼎芬","text":"正是清秋节。极难忘、蕉轩蓉馆，旧时明月。争道将军山林好，点笔阑干幽折。有二妙、辞华无敌。剪烛衙窗分题处，感庐陵心事如冰雪。图画意，我能说。苔尘曾印霜禽迹。笑几番、西风聚散，纸痕都碧。绝似逍遥堂中事，写出当年轼辙。试展卷、容颜犹昔。雁语萧疏虫吟瘦，尽声声、递入帘前叶。弹指过，又今夕。寥落平生意。任人间、纷纷筝阮，几曾如此。一夜清霜中庭下，未算襟头酒泚。但无数、城乌惊起。丛木萧萧长空阔，问前身我可同青兕。歌未歇，正狂醉。红蘅碧杜谁能比。揽芳华、天涯正远，相思何地。惟有幽林堪客隐，盛得几分秋气。莫忘了、联床风味。匹马频嘶斜阳外，看关河欲暮吾行矣。临别语，望君记。"}