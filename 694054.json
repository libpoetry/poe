{"id":"694054","title":"秋兴","dynasty":"明","author":"陈炅","text":"潮生古岸寒风急，野渡无人行路难。杨柳萧条羌笛怨，芰荷零落客衣寒。楼头星火依檐落，槛外云山倚剑看。回首沧江无限兴，故溪归去负渔竿。散步江村日影斜，双双鸥鸟踏晴沙。晚霞海角三株树，秋水明河八月槎。回首天涯真浪迹，侧身歧路岂无家。别来不奈逢摇落，愁见芙蓉一度花。云尽江空大火流，丹枫岸接白蘋洲。三漕溪上闻豺虎，七夕楼中望女牛。岂谓多才偏有恨，未曾为客不知秋。人生尽被风尘老，肯信閒居易白头。"}