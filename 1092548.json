{"id":"1092548","title":"漓之水","dynasty":"宋","author":"曾丰","text":"漓之水浮兮，粗资以汰。漓之水激兮，顽资以淬。漓之水清兮，垢资以洒。漓之水润兮，槁资以溉。漓者离也，胡离乎东而西其会。永言西大，不渤而汇。靡资弗沛，四有一逮。亦孔之快。漓者离也，胡离乎西而东其迈。永言西隘，不飓而濑。靡资弗碍，四无一逮。亦孔之慨。逮固罔功，不逮宁罔罪。谁谓匪诖，又谁谓无悔。离哉离哉，固云㣻哉，宁固云憝哉。离哉离哉，固云夬哉，宁固云駾哉。"}