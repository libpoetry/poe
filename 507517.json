{"id":"507517","title":"题道士陈致静栖霞亭","dynasty":"明","author":"李昌祺","text":"黄冠栖霞若栖木，朝与霞居暮霞宿。阒无几榻只依霞，千顷霞光炫人目。谓霞可栖仍可餐，讴吟咽嗽霞中间。霞东煌铓上初旭，洞照肺腑如霞丹。人疑尔真在霞上，尔托霞名聊自诳。或疑或诳霞不知，霞尔是非皆幻妄。嗟予久爱烟霞好，拟衣霞绡拾瑶草。还寻钟吕蹑飞霞，同饮霞浆后天老。"}