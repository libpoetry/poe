{"id":"430344","title":"八月望夜宜昌舟中对月作","dynasty":"近现代","author":"乔大壮","text":"金波拍岸寒涛崩，舟中游子中夜兴。流天一月照四宇，摩挲眼缬生圭棱。斜飞露脚浸冠履，阑干北斗迷玉绳。何人江上弄铁篴，霜林宿鸟纷搴腾。沙头雁鹜睡亦醒，水底鱼龙呼不应。忆出东门甫十日，布帆千里来江陵。东望川梁怨漂泊，西寻峡路愁攀登。谁当服气饮沆瀣，远游不脱双行㬺。苦辞饼餤厌明烛，甘依云水亲渔镫。羁怀不省别离远，薄命难免文章憎。了无欢绪与追逐，时有忧患相㑴陵。可惜江心月色好，但见头上霜豪增。网师得鱼不满尺，䲭夸献酒仍盈升。题诗扶醉写逋景，明日追摹庸讵能。"}