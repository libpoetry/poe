{"id":"844425","title":"甲戌春初赴罗墅湾二首","dynasty":"清末民国初","author":"金武祥","text":"辚辚侵晓历垞坡，不用轻航泛绿波。风日晴和逾卅里，冈峦重叠跨三河。经春揽景年光换，触境思亲涕泪多。二十年前板舆侍，牵衣此地几回过。童时旧事不堪论，就傅曾从通德门。四载沧桑前度认，百年乔木几家存。盈阶兰玉绵先泽，入社须眉仰达尊。太息渭阳馀硕果，那禁情话到三更。"}