{"id":"835274","title":"琐窗寒 追悼半塘，用玉田悼王中仙韵","dynasty":"清末民国初","author":"沈曾植","text":"尘梦烟消，虫天漏尽，招魂江外。沈吟玉笥，难挽此才尘里。怆冥冥，骖鸾去时，苍梧谒帝蛮云碎。把牢愁万古，劫波三世，怨申知致。绝代。诗骚意。尽卧病漳滨，行吟湘水。姬姜憔悴，肠断礼魂山鬼。问何年，辽海鹤归，铜仙蚀尽清铅泪。便他方，弹指相逢，滞愿船一苇。"}