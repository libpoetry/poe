{"id":"687575","title":"送周中丞怀鲁晋督河","dynasty":"明","author":"孙继皋","text":"一疏曾回大陆沉，恩波真共五湖深。安邦世仰经纶手，吁阙天临痛哭心。冠弁星流娇柳色，旌旗云拥闪棠阴。百城何限春耕者，释手攀辕思不禁。更镇重悬大府章，行河此去筑宣房。台前旧识朱公柏，陌上新留召父棠。夜静蛇龙初匿影，春回鸿雁尽随阳。锡圭正际垂衣日，宅揆还看总庙廊。"}