{"id":"1058319","title":"早发芜湖风便舟中有感","dynasty":"宋","author":"华镇","text":"长波西南骛，高风激江流。挂席向浦溆，凌虚驾轻舟。洲渚乱挥霍，蒹葭飒飕飗。重山捷飞过，叠浪纷悠悠。凫鹜不及辨，频咤越飞鸥。舟人击鼓吹，谑浪相赓酬。调笑西来人，掩泪寒沙头。人闻此语乐，我闻此言忧。尔速非尔巧，彼淹岂其尤。淹速偶所值，矜笑徒自偷。况余涉世途，泰稀否常稠。此日虽偶驶，来日恐或不。驭也傥可矜，留滞还增羞。天道雅无常，非分非所求。但愿日日行，行路无阻修。"}