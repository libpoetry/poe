{"id":"700321","title":"罗先生归田八景为赋其四 三顾书台","dynasty":"明","author":"顾清","text":"云表三青巘，萧生昔栖迟。缃素久已散，荒台仍故基。落日循岭圃，逍遥面崔嵬。当年选幽胜，花竹绕阶墀。千龄亦未远，俯仰有馀悲。勿讶岩居子，缅想希安期。双溪走岩麓，上有真仙居。萧爽荫珠树，虚閒开玉除。先生读易罢，杖屦或来于。东寮紫鸾笙，西馆青霞裾。招摇弭绛节，想象凌清都。日暮篮舆去，天风送步虚。高榆荫灵境，秩祀岁有虔。烹羊击我鼓，老稚走纷然。落日更起舞，酣歌间骈阗。少壮远行役，投老归农田。乡邻既无故，孙子亦多贤。但愿岁常稔，听此终馀年。梅花搅我梦，欹枕五更初。头陀闵群昧，霜金吼桐鱼。一击尘梦醒，再声灵襟虚。须臾万籁动，鸣鸡遍前墟。起坐视檐隙，明星犹在隅。却忆长安日，整冠趋朝车。"}