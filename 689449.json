{"id":"689449","title":"采莲曲","dynasty":"明","author":"佘翔","text":"云鬟初绾玉搔头，湖上相将弄小舟。纤手接来花并蒂，半含欢笑半含愁。荷叶离离带暖风，香生菡萏玉颜红。娇歌一曲鸳鸯起，多少残霞落水中。晚风吹棹夕阳边，花媚罗裙倍可怜。忽见西陵生片月，弄珠神女下长川。采芳越女斗蛾眉，颜色如花镜里窥。莲子摘来心自苦，更饶不断藕中丝。"}