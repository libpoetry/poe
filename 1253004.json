{"id":"1253004","title":"钟山作十二首","dynasty":"元末明初","author":"刘基","text":"紫桂吹香媚小山，月华的皪满林间。坐来凉气生虚室，知是山云作雨还。松露滴阶星在天，草虫相吊响如弦。宝公塔上西风急，半夜林鸦不得眠。九月江南叶未黄，空山松柏夜深凉。玄蝉且莫催徂景，留取幽兰作晚香。玄武湖中草自秋，石头城下水长流。繁华过眼成今古，更与牛羊竞一丘。春去秋来荣复衰，花残叶落总堪悲。谁能句曲山中去，乞取茅君一虎骑。北斗阑干夜未央，钟残虚牖出天香。佛灯相对坐宵寂，坠露满林生白光。一炷清香一卷经，世间无事是山僧。何须更卓飞空钖，长使时人恨不能。月落山空雾未开，风生咆虎响如雷。树头惊鹊相呼起，欲下还飞一百回。白雁萧萧柿叶红，野花开尽六王宫。空馀一道秦淮水，著意西流竟向东。策杖登山信早凉，山花涧草总能香。扪萝抱水归来倦，不扫苍苔卧石床。袅袅西风散白蘋，冥冥落日起黄尘。青娥不分秋容寂，故染枫林似老人。槁叶含风弹夜弦，蟪蛄凄唳荅寒蝉。鸡鸣埭上繁华子，莫向秋霜惜盛年。"}