{"id":"1111943","title":"寄远","dynasty":"宋","author":"吴惟信","text":"别后一身长是客，何须更说负烟萝。近来心事深如海，梅损清香雨雪多。江风月白水平沙，一曲琵琶别酒家。泪洒秋风消息断，可怜犹自信灯花。雨声入梦江湖阔，暝色分愁草树衰。君亦不来书不去，小楼闲过雁多时。澹烟芳草乡心远，细雨梨花客梦孤。十载故庐茅捲尽，春风知有燕归无。"}