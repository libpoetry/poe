{"id":"1122001","title":"悼八婶孺人","dynasty":"宋","author":"郑刚中","text":"当年枣栗奉高堂，憔悴俄惊哭杞梁。目见两孤成乳酪，坐闻一节胜冰霜。仙游已作朝霞会，尘世空将旧屦藏。莫问生来寿何许，曾孙儿女亦成行。最幸平时省拜频，雍容常欲面生春。鬓华虽觉年弥老，齿宿其如语自新。两剑共埋知有日，一杯持奠阻无因。泫然空落风前泪，终愧西山执绋人。"}