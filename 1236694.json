{"id":"1236694","title":"和杨居敬韵二首","dynasty":"元","author":"耶律楚材","text":"自愧才术草芥微，偶然千载遇明时。惟希一统皇家义，何暇重思晁氏危。仁义且图扶孔孟，纵横安肯效秦仪。行看尧舜泽天下，万国咸宁庶绩熙。诏下龙庭万国欢，野花啼鸟总欣然。熙朝龟卜符千亿，圣主龙飞第一年。至道变通皆有数，浮生富贵本由天。谁人得似杨公子，傲世高吟数百篇。"}