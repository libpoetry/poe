{"id":"887686","title":"高平探芳新 林钟羽吴中元日承天寺游人","dynasty":"宋","author":"吴文英","text":"九街头，正软尘润酥，雪销残溜。禊赏祗园，花艳云阴笼昼。层梯峭空麝散，拥凌波、萦翠袖。叹年端、连环转，烂漫游人如绣。肠断回廊伫久。便写意溅波，传愁蹙岫。渐没飘鸿，空惹闲情春瘦。椒杯香乾醉醒，怕西窗、人散后。暮寒深，迟回处、自攀庭柳。"}