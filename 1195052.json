{"id":"1195052","title":"锦二首","dynasty":"唐","author":"郑谷","text":"布素豪家定不看，若无文彩入时难。红迷天子帆边日，紫夺星郎帐外兰。春水濯来云雁活，夜机挑处雨灯寒。舞衣转转求新样，不问流离桑柘残。文君手里曙霞生，美号仍闻借蜀城。夺得始知袍更贵，著归方觉昼偏荣。宫花颜色开时丽，池雁毛衣浴后明。礼部郎官人所重，省中别占好窠名。"}