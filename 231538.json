{"id":"231538","title":"骚词二章·山昙昙兮起云","dynasty":"宋代","author":"释善珍","text":"山昙昙兮起云，山浪浪兮流水。神何为兮山中，岂怀忠兮放弃。沃牛炙兮疗饥，挈壶兮荷锸随之，生不封侯兮死何庙食为。是耶非耶，余不得而知。女巫兮击鼓，坎坎兮祠之下。帝不下招兮遗怒，馘长蛟兮缚雄虎。野无烽兮海无澜，马不用兮都且闲，都且闲兮神乎何以为御。振策而风兮回轩为雨，风雨时兮多黍稌。风休雨止兮神何处所。桂橑兮兰楣，朝云出游兮莫云来归。"}