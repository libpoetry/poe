{"id":"1114199","title":"和渊明拟古九首","dynasty":"宋","author":"李纲","text":"风霜已摇落，天气犹清和。聊持一樽酒，自饮还自歌。朝心愁不开，暮发白已多。朱颜与绿鬓，飒若霜萎荷。流年不我与，不饮如老何。惊心如伤禽，衰质若凋柳。百年能几时，处世安得久。寤寐若有失，哀我泉下友。平生不识面，况复衔杯酒。知心乃如斯，此意岂可负。管鲍贫时交，于古亦云厚。范张久已亡，今人那复有。阶祸初甚微，智者能要终。被发祭于野，辛有知其戎。时平足谀佞，世乱多奸雄。坐令夷乱华，诞谩本晋风。重华不再作，吾道何其穷。已矣可奈何，此生如梦中。弃置帝王宅，乃欲保一隅。一隅岂易保，巨盗连荆舒。眷言浙江西，有我先人庐。兵火偶不到，聚族于焉居。羁束未得归，田园日将芜。江边畏群盗，岁暮当何如。立国有常理，恩威抚要荒。胡为决藩篱，坐使寇及堂。凭高寓远目，中原气苍茫。昔时冠盖地，今日争战场。玉辇幸朔漠，金椀出北邙。腐儒献奇策，碧衣坐称昂。傥无济时略，何以绥四方。苍生未苏息，慨叹情内伤。吾怜靖节翁，食少衣不完。弃禄缘束带，贵身遂抛冠。箪瓢有馀乐，不惭陋巷颜。成趣园日涉，息交户常关。返观富与贵，一尘集毫端。素琴久无弦，适意自可弹。处心慕黔娄，抗志同伯鸾。斯人骨已朽，霜霰时方寒。古今纷变态，兹道长若兹。处世或穷达，否泰各有时。岂无磨与涅，贵在不磷缁。达人乃大观，曲士多致疑。所以古圣贤，立此垂世辞。慇勤论出处，欲使学者思。周公尚居东，仲尼岂余欺。愈钝久乃利，臲卼当安之。我亦道穷者，欲赋鸱鸮诗。结发慕古人，绝俗期远游。如登太山顶，志气小九州。古今会迁变，万壑无停流。向来富贵者，累累但荒丘。汉唐已磨灭，况复秦与周。惟馀节义士，可向编简求。青松生高冈，无意斧斤采。岁寒霜霰深，未觉柯叶改。梁鸿既适吴，管宁亦浮海。二子得我心，高举不相待。士生不逢时，命矣何所悔。"}