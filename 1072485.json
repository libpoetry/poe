{"id":"1072485","title":"送葛德裕","dynasty":"宋","author":"王庭圭","text":"捧檄困米盐，戴星入州府。官卑强趋走，出语不媚妩。坐此触骇机，三人忽成虎。况闻郡公曹，士论极患苦。祸福在牙颊，骄气溢眉宇。念君鸾凤栖，孰若黄鹄举。负材淹簿领，摆脱即骞翥。高兴动长川，插旗催转橹。帆经一柱观，清风九江渚。蛟龙蹙横波，楼船照秋浦。兹游定有得，因之壮心膂。丞相新开藩，门阑压吴楚。豪英气概中，人物粲可数。相逢一笑乐，细与论今古。若问山间人，披蓑钓烟雨。"}