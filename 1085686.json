{"id":"1085686","title":"题卧龙山观音泉呈行可元章","dynasty":"宋","author":"王十朋","text":"去岁游庐山，社中观白莲。不饮远公酒，聊酌聪明泉。肩舆过武昌，乘兴西山巅。岩乳饮菩萨，诗篇诵苏仙。夔州苦无井，瘿俗殊可怜。竹筒喉不乾，可浣不可煎。日汲卧龙水，屡赖担夫肩。所取都几斛，深惭未投钱。前日招提游，入耳声涓涓。泓澄可照胆，草木皆光妍。却疑南阳人，蟠蛰清泠渊。惨淡会风云，滂沱霖普天。源如少陵词，清入光芒篇。馀波涨瞿唐，汹涌吞百川。何人著水经，漏此不及编。道人出新茗，林间手新研。共以夷齐心，来结观音缘。至今清夜梦，犹到幽亭边。交游况离索，回首成悽然。何时鹿呦呦，重访山中禅。"}