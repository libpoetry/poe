{"id":"163630","title":"固屏·蚩尤兮飞炱","dynasty":"宋代","author":"程公许","text":"蚩尤兮飞炱，天狗堕兮隐雷。天运兮日蹙，目涨兮气埃。一失兮一行，熟强兮孰弱。莽三垂兮骨纵横，恣强敌兮横奔突。天万兮杳莫知，何一朝兮飞羽愕。皇乃眷兮西顾，怆赤子兮何负。白驹兮来思，忍空谷兮逸豫。有俶兮东方，千骑兮煌煌，涉旂兮绥章，往钦兮汝臧。膏余车兮秣余马，迟汝不来兮盍整余驾。忽雾塞兮飚回。梗绿林兮辚藉。不我后兮我前，半劫灾兮天假。怒辙兮徒劳，鼎鱼焉逃，民生兮何尤，膏火兮煎熬。蛟涎兮脱祸，父母兮鞠我。集雁兮中洲，作之屏兮蜀之左，内讧兮外阻，谁御兮谁拒。肤寸郁遥岑，先一州兮后天下。"}