{"id":"1129280","title":"颂古四首","dynasty":"宋","author":"释行机","text":"叶落岗头一望长，几茎乔木倚斜阳。曾经巴峻猿啼处，铁打心肝寸断肠。隔林彷佛闻机杼，知有人家在翠微。及至入门亲见了，元来只是小儿戏。青蛇提起气腥臊，几个男儿有痛毛。直下血流犹未觉，举头还见铁山高。东西南北无门户，大地山河不覆藏。今夜碧天云脚尽，一钩月挂几人肠。"}