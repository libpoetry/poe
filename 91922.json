{"id":"91922","title":"纪罗杨二子游南岭石人峰","dynasty":"宋代","author":"杨万里","text":"二子同游石人峰，深行翠筱黄茅中。初嫌微径无人踪，行到半岭径亦穷。来时犹自闻鸡犬，且行且语不觉远。上头无梯下无岸，前头难攀後难返。黄茅翠筱深复深，忽有笛声出暗林。草根一把牛骨骼，血点溅地惊人心。二子相看面无色，疾趋山後空王宅。野僧闻此叫绝天，拊破禅床椎倒璧。荒山岂有吹笛声，乃是卧虎鼻息鸣。二子归来向侬说，犹道兹游最清绝。兹游清绝岂不佳，二子性命如泥沙。"}