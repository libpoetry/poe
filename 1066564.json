{"id":"1066564","title":"东庄院","dynasty":"宋","author":"葛胜仲","text":"此君如佳士，得一不为少。如何弥岗峦，十里青未了。泉源湛山椒，红亭藏缥缈。奔流泻万丈，穿林下萦绕。居僧惜泉出，少借作溪沼。冰霜溅沫乱，琴筑仙音杳。水竹自莫逆，独厌逋客扰。我亦愿结交，禅房寄深窈。门前石盆潭，奁镜澄不挠。寺后仙人壁，崚嶒插云表。卜游已经年，此志幸不夭。菟裘在何许，清境吾将老。"}