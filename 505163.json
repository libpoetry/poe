{"id":"505163","title":"题吴至灵葆和藏董元寒林重汀图歌","dynasty":"明","author":"张宇初","text":"曾读屈骚语，怅然怀远游。空山高卧日慵起，对此宛历江湖秋。重汀回抱别淑隐，洞庭木落湘妃愁。不将巧趣混天真，寒林杳霭迷烟氛。凫翳散乱已冥邈，渔舍两三知几春。江南此景兴莫比，霜冷蒹葭长新水。长松影落空籁鸣，小艇残阳归雁尾。吴网近著风霆脉，云笈深藏窥莫得。野渚平川忆故园，林原入梦经年隔。顾我曾追老画师，层峦叠嶂探幽奇。荆门雅澹推董李，隋珠定价今谁知。明日京华理归浆，空阔神情梦中想。月际潮生晚思多，菰蒲过雨寒风响。"}