{"id":"356940","title":"贺新凉·偕延陵君游虎丘后山","dynasty":"清代","author":"黄人","text":"剑气寒秋水。隔山塘、红尘紫雾，便生幽思。丛冢累累烟草外，多少倾城名士。更多少、断碑无字。乱石点头如笑客，笑兴亡、为甚干卿事。松气冷，沁心腑。三年偕隐吹箫市。忆当时、绣襦甲账，瑶台霞起。犊鼻牛衣今落寞，误尽踏青修禊。只同看瑶峰如髻。回首东南苍莽处，阖闾城，长浸莺花里。云水约，问西子。"}