{"id":"302925","title":"东风第一枝·挽林师铁尊观察，用梅溪韵","dynasty":"现代","author":"黄光","text":"北沪潮消，南园月落，瘦腰惊瘗抔土。晚香新撰思声，半樱旧簃闭户。云屯戈甲，返吟魂、安排何处。重念省、前度追随，不绝剩音如缕。灵运往、但寻梦句。瓯社集、未忘宴绪。忆除驺从游山，更携雁壶命侣。休嗤闲咏，也算是、鸡鸣风雨。快过了、将十二载，报道先生归去。"}