{"id":"816657","title":"续感秋","dynasty":"清","author":"童凤诏","text":"平野苍茫绕紫岑，楼高不觉峭寒侵。风尘雕鹗摩空健，橘柚人家向晚深。泊渚当年谁放棹，挑镫永夜但闻砧。成连方是真同调，萧瑟蓬莱一曲琴。负郭曾无数顷田，下帏独注蠹鱼篇。逢人漫作嵇生傲，知我终期鲍叔贤。粳稻花香晴放犊，菰蒲叶暗夜行船。输他无限江村景，欲赋间居已惘然。翛然门巷昼常关，抱影空庐独往还。鹤唳三秋声转警，豹藏七日色逾斑。江山平远尘氛外，云雨荒唐朝暮间。闻道微霜初度处，蓼花芦叶落溪湾。"}