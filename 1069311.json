{"id":"1069311","title":"偈一百二十首 其一一六","dynasty":"宋","author":"释怀深","text":"不唯禁足，亦乃禁口。不唯禁口，亦乃禁手。不唯禁手，亦乃禁心。禁心不禁口，日日嫌佛丑。禁口不禁手，累及眉头皱。禁手不禁心，罪过转弥深。禁足更禁口，蚁子衔椀走。禁口更禁手，垂杨生左肘。禁手更禁心，大地是黄金。要得一夏安乐，细看两重注脚。山僧恁么说话，大似不龟手之药。明珠一颗价难酬，不是知音便暗投。翻笑药山空费力，水清鱼现不吞钩。"}