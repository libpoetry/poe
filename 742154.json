{"id":"742154","title":"草书歌","dynasty":"清","author":"铁保","text":"苍颉不识篆，虫鸟开天荒。史籀不识楷，古法遗钟王。圣人作书祖造物，天地不得留微茫。草书有名理，盛自汉与唐。杜度埒崔瑗，狂素阶颠张。心法授受纵奇变，牢笼百态惊愚盲。譬如彼苍铸万类，物具一体无相妨。飞潜动植各有势，短长肥瘦谁能量。又如将军坐帷幄，运筹百万网在纲。韩信兵多多益善，指挥方位争趋跄。方其执笔时，意静神飞扬。洪炉火激迸列缺，晶盘冰滑流珠芒。苍鹰盘云缩爪甲，奇石攫壁春硠硠。阴阳姤接作向背，子母孕化交纵横。枯槎百围卧瀚海，女萝千丈萦扶桑。忽然墨冷笔华涩，陡接渤澥波澜狂。书成不快意，大叫周回廊。举头天尺五，云物相低昂。欲碾太山为研石，欲抉东海为墨庄。凌铄大块写生态，睥睨云汉摹天章。二十八宿走且僵，帝女大笑挥霞觞。丈夫师古但师意，安能描头画脚忍与朽骨争媸嫱。我歌草书歌未央，飘风骤雨来虚堂。依稀不晓神灵意，莫向蛟龙攫处藏。"}