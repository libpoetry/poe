{"id":"279255","title":"忆瑶姬·太平湖废邸丁香花，词仙顾太清妆阁故物也","dynasty":"现代","author":"周岸登","text":"疑有归鸾。碾瑶宫泪粉，示现人寰。浣云珠衱冷，傍露华阑槛，曾驻仙軿。飞下青鹓侣，高处禁寒。算几度、恨逐移盘。定铅倾汉狄，竹染湘媛。神思休浪写，纵镂铭行雨，山静琴眠。琼丝绾结，翠珥垂肩。散香兜率天。怕倩女、犹趁离魂到此閒。"}