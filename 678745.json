{"id":"678745","title":"为谢良翰题玉山草堂","dynasty":"明","author":"陈枨","text":"众壑结苍翠，一峰淩紫云。传云昔达人，于此避垢氛。山空无鹤驭，石老空苔纹。之子构草堂，长年慕清芬。松风夜谡谡，萝月秋纷纷。种木缘古崖，翻书落香芸。门无俗客到，榻许山人分。兹晨鸰鹗荐，远谢麋鹿群。为赴苍生期，奚惭北山文。公馀睇旧隐，云气还氤氲。"}