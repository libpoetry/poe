{"id":"1056599","title":"游子篇","dynasty":"宋","author":"吕南公","text":"游子朱门儿，行乐畏不足。遐方寒苦士，自赞乞随逐。朝驰锦鞯末，夕宴凤屏曲。雄豪弃残剩，声色化耳目。来时布素衣，羞耻见罗縠。几许膏粱味，嗜好讳水菽。劳劳车马尘，苒苒岁月速。家书懒拆封，旧业废编牍。间尝梦故国，惊觉如被辱。安知惬快馀，穷愁入皮肉。趋承偶踰节，况味稍?局。长年倚恩辉，积渐致轻渎。因逢故人语，始叹误程躅。都城名利场，岂不多所欲。从前入关客，无虑共贫毒。商廛聚珍赀，科举仰廪禄。神乎夺我魄，而独迷所属。何人不谋身，计虑自不淑。寄声风尘子，哀恨吾已酷。当知帝里游，有祸亦有福。"}