{"id":"1111769","title":"游仙都观五首","dynasty":"宋","author":"吴芾","text":"来访仙人古玉虚，山前有客指迷涂。烟云渺渺孤峰绝，松竹森森一径迂。策杖行行入翠微，步虚山下久忘归。幽栖宜有中林士，何事斯人近世稀。闻道山颠有鼎湖，莲花还似旧时无。轩辕去后空车辙，疑此山川即旧都。人已乘龙去不还，尚馀双鹤不知年。坐来顿觉尘寰隔，始信壶中别有天。登览兹山古到今，流传今有几何人。如今胜践悬知少，况有新诗为写真。"}