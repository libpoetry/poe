{"id":"1032423","title":"醉中放言","dynasty":"宋","author":"黎廷瑞","text":"一器集百蚋，分寸争营营。醉乡有太古，长年乐升平。尚不知揖让，固应无战争。吾尝涉其境，信美不可名。遗我度世方，南游酿沧溟。蟠桃以供核，钓鲸为之羹。小醉五百年，大醉三千龄。俟其变桑田，翩然却归耕。我耕不艺秫，还以供瓶罂。哀哉彼众狂，何不促我行。汝行未宜远，小驻中山程。中山有神醪，千日醉不醒。三十六番醉，亦足了汝生。"}