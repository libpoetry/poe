{"id":"696001","title":"咏怀四首","dynasty":"明","author":"欧大任","text":"明星照河汉，北斗方阑干。疏灯耿清夜，琴瑟起自弹。天末有所思，缁帷古坛前。泠泠欲成曲，幽意托以宣。高驼杳莫从，何繇寄中悁。绸缪握彤管，陈说平生言。三更海日出，坐吸沆瀣清。夜气湛虚室，披衣徙前楹。曰余慕远游，咫尺在户庭。濯足沧海水，振策白玉京。览物悟时变，抚化观吾生。年从世运委，道以天德凝。玄扃仰一叩，牝壑忽已盈。定性始敦复，至理归大宁。邅吾申独往，孤鸿竟冥冥。阮公一长啸，还顾望大河。牧马问童子，具茨郁嵯峨。我登越台上，兴衰古来多。零露涂脩坂，凄风振曾柯。昨晷下崦嵫，朝曦升阳和。四时代终始，万象更森罗。鹏起九万搏，溟濛阅沧波。逍遥君且游，毋庸劳商歌。余生百代下，骋志百代前。驰晖虽暂留，嘉木难长妍。壮夫悔雕篆，毅士奋莫年。自知非松乔，且得一日延。尼衰怀梦周，聃老始出关。百里半九十，傥励金石坚。朝闻不虑夕，夕惕仍思愆。箴警毋弃耄，篑土冀成山。宝非秘密藏，虚无求真诠。几先见天则，庶以明自然。"}