{"id":"1065509","title":"次韵王元衷见寄","dynasty":"宋","author":"廖刚","text":"鸡争本绪粒，决斗玄瞥改。鹰隼方饥飞，亦复一呼待。谁能谢蝇头，眼不挂兼琲。但觉轩冕荣，相高事风采。而我果何为，潜游万人海。穷阎卧袁安，朔雪落璀璀。动死偿幸免，天公复何憝。江湘渺清旷，雪景应好在。因循成滞留，琐屑困俗猥。岁晚误倚门，居然此心痗。青云有胜友，勉我去鄙倍。困怜涂中污，巾笥欲千载。失身殉虚名，要等轲与亥。归欤笋蕨乡，梦寐春山采。"}