{"id":"843662","title":"重过桃都，赠家子荣子明昆季","dynasty":"清末民国初","author":"许南英","text":"认得桃都路，桃花夹岸开。二分春恰好，一棹客重来。树木新村抱，风尘老态催。有情如此水，绿涨自潆洄。汲取新泉至，红垆自煮茶。主人能爱客，稚子解呼爷。近水宜栽竹，锄园好艺花。故乡浑不见，即此当归家。回忆流离日，全家寄主人。穷途逢侠客，避地作遗民。衣食犹多累，功名未了因。挂冠如有日，就此卜芳邻。伯歌还季舞，一室喜相将。座有诗书气，人为族党光。荆花重老荫，兰草发奇香。我亦有兄弟，天涯各一方！"}