{"id":"1090340","title":"和韵题茧庵","dynasty":"宋","author":"许及之","text":"荣枯翻覆手，生死出入息。那将有限身，苦作无俚画。譬彼三眠蚕，已足三食力。作茧聊自藏，随化各有适。石椁翁固痴，锸埋儿作剧。忆昨办同穴，物理念终极。斸地号茧窝，开径延友益。今闻梅山作，真得曹溪滴。袖手将诗坛，忘形规寿宅。达观接前脩，美意非毒腊。智愚虽相较，今古归一识。何当访此老，同为逆旅客。"}