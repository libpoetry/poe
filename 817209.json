{"id":"817209","title":"春雨","dynasty":"清","author":"谭宗浚","text":"侧侧微风澹澹烟，彻宵疏雨总堪怜。一春况味如中酒，三月轻寒未卸绵。里巷时光祈麦处，山棚生计焙茶天。绿阴如幄花如雾，争遣诗人不惘然。落红门巷记阑珊，日日阴晴称意难。润气微知炊灶湿，繁声翻当钓篷看。江乡春草思游子，镫影檐花称冷官。愁绝天涯多旧雨，可能车马似长安。悄倚阑干觅句来，片云头上已先催。愔愔芳径无行迹，草草年光负酒杯。词忆杏花虞学士，句传梅子贺方回。南朝四百烟中寺，多少楼台暝不开。喜看新绿满亭皋，一片青山望眼劳。但有关心谈稼穑，尽多生意到蓬蒿。潮头涨满鱼儿出，陌上尘销马首高。无限绿芜门外长，莫将颜色例青袍。"}