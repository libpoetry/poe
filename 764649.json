{"id":"764649","title":"绮罗香 用原韵，答赠甬上钱蛰庵见赠","dynasty":"清","author":"毛奇龄","text":"古鄮名家，彭城遗胄，所至公超成市。文效元和，诗以景龙为体。论学识、雅似颛孙，羡经术、精于杨起。第无如、弃世逃名，窜身长向瞿昙里。君家历世仕宦，况祖祢忠孝，名传黄纸。每辑残编，尚见泪痕如泚。寻欢会、偶在申江，叹孤游、有如樗里。又谁知、廿载相思，见君自此始。"}