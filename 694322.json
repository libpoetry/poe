{"id":"694322","title":"次韵吴献臣明府","dynasty":"明","author":"陈献章","text":"白云流出一溪閒，照见人间笑笑颜。年少不妨投书早，路危须信着鞭难。乾坤许我具双眼，名利真谁破两关。千古伏波如白日，等閒犹谤载珠还。千古圣贤孰与閒，颖阳刚好对商颜。看来彭泽都无累，归去柴桑便不难。踏里娇儿方偃蹇，登高羸马怯间关。思君坐歇江亭雨，何处苍烟鸟欲还。"}