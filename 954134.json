{"id":"954134","title":"送刁纺推官归润州","dynasty":"宋","author":"欧阳修","text":"翘翘名家子，自少能慷慨。尝从幕府辟，跃马临穷塞。是时西边兵，屡战辄奔溃。归来买良田，俛首学秉耒。家为白酒醇，门掩青山对。优游可以老，世利何足爱。奈何从所知，又欲向并代。主人忽南迁，此计亦中悔。彼在吾往从，彼去吾亦退。与人交若此，可以言节槩。"}