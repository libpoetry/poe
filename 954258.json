{"id":"954258","title":"答梅圣俞寺丞见寄","dynasty":"宋","author":"欧阳修","text":"忆昔识君初，我少君方壮。风期一相许，意气曾谁让。交游盛京洛，樽俎陪丞相。騄骥日相追，鸾凰志高飏。词章尽崔蔡，论议皆歆向。文会忝予盟，诗坛推子将。谈精锋愈出，饮剧欢无量。贾勇为无前，馀光谁敢望。兹年五六岁，人事堪悽怆。南北顿暌乖，相离独飘荡。失杯由画足，伤手因代匠。移书虽激切，拙语非欺诳。安知乃心愚，而使所言妄。权豪不自避，斧质诚为当。苍皇得一邑，奔走踰千嶂。楚峡听猿鸣，荆江畏蛟浪。蛮方异时俗，景物殊气象。绿发变风霜，丹颜侵疾痒。常忧鵩鸟窥，幸免江鱼葬。今兹荷宽宥，迁徙来汉上。憔悴戴囚冠，驱驰嗟俗状。王事多倥偬，学业差遗忘。未能解绶去，所恋寸禄养。举足畏逢仇，低头惟避谤。忻闻故人近，岂惮驱车访。一别各衰翁，相见问无恙。交情宛如旧，欢意独能强。幸陪主人贤，更值芳洲涨。菱荷乱浮泛，水竹涵虚旷。清风满谈席，明月临歌舫。已见洛阳人，重闻画楼唱。怡然壹郁写，暂尔累囚放。自从还邑来，会此骄阳亢。神灵多请祷，租讼烦笞榜。犹须新秋凉，汉水临清漾。野稼荡浮云，晴山开叠障。聊以助吟咏，亦可资酣畅。北辕如未驾，幸子能来贶。"}