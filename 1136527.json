{"id":"1136527","title":"妾薄命","dynasty":"宋末元初","author":"毛直方","text":"妾肌如玉颜如花，长眉窈窈青山斜。深闺学成新妇礼，镜鸾不与留年华。昨朝东邻裁嫁衣，今朝西邻催结缡。自怜孤灯照春梦，年年风雨梨花时。不怨父母贫，不恨蹇修拙。妾生赋命自坎壈，底用閒情写红叶。千丝万丝霜练光，与谁织作云锦裳。千针万针两黼黻，与谁佩服朝明堂。吁嗟妾薄命，薄命可奈何。失时还自羞，失身羞更多。妾宁失时无失身，平生分定月下绳。但把贞心守贞色，肯信婵娟解误人。"}