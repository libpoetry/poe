{"id":"69829","title":"游虎丘与勾曲张贞居遂昌郑明德毗陵倪元镇各","dynasty":"元代","author":"杨维桢","text":"漾舟海涌西，坡陀缘素岭。陟彼阖闾丘，俯瞰千尺井。至今井中龙，上应星耿耿。居然辟历飞，残腥洗蛙黾。已知湛卢精，古愤裂幽矿。肯随鱼肠逆，寒锋助残猛。后来入郢功，勇志亦驰骋。丹台纳&lt;女便&gt;娟，金锤碎骨鲠。坐令金精气，龙虎散俄顷。花凝铁壁坚，木根山骨冷。何哉幽独魂，白日歌夜永。我从陶朱来，青山异风景。岂无西家儿，池头弄风影。五湖尚浮桴，烟波不须请。"}