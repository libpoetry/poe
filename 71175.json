{"id":"71175","title":"小匕首歌","dynasty":"元代","author":"王逢","text":"水晶生苗月牙直，彗芒披云电流隙。蛰蛇断尾短草间，海鹘褪翎霜雪色。宋斤鲁削让峭刻，金错锥刀岂其敌。吴鸿扈稽飞著体，不曾为主开边鄙。嗟兹神物久泥滓，用之可以报国士。檐冰卓箸日黯空，稍玩股掌生雄风。鲛鱼室卧缟带影，长铍辟易万雉墉。古昔客揕秦王胸，几仆翠凤咸阳宫。由来意气泰山重，命甘燎毛不旋踵。谁隳古制铸小之，佩称衣冠加珌琫。我歌三叹泪满裾，曹豫聂无时无。"}