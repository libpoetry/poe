{"id":"816520","title":"弹弓二首","dynasty":"清","author":"曾习经","text":"春后园林日渐迟，轻装惬然五陵儿。似闻小玉黄衫客，最好行郎柘弹诗。嘶马故怜穿苑路，惊禽忽动亚墙枝。闷来欲语帘前鹊，那有情怀似旧时。语鹊飞鸦稍稍春，平林抛弹赌腰身。故教桃叶挑鸾绶，不惜金丸委麝尘。流水游龙徒一哄，秃襟小袖自相亲。长安儿媳今浮侈，头白潜夫感慨新。"}