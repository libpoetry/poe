{"id":"602061","title":"此日不再得","dynasty":"明","author":"李学一","text":"白日没何速，川波逝不止。人生过隙驹，光阴□此靡。是以古圣贤，务学恒不已。鸡鸣起为善，寸阴惜流晷。孔父犹敏求，曾生日省己。矧我颛蒙资，可不希前轨。平地可为山，功从一篑始。驽马十驾勤，终见能千里。吾人有性真，贤圣原同此。灵台苟无欲，止水安能拟。从滋涵养深，前圣岂难企。学与不学分，圣愚犹倍蓰。勉哉贵及时，慎勿忘斯旨。岁月去已多，不学复何俟。"}