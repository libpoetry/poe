{"id":"1111891","title":"和李雁湖晚春即事八首","dynasty":"宋","author":"吴泳","text":"琴书澹泊古羲轩，花木幽閒汉绮园。碧落青嵩无用买，湖光一曲道真浑。纷纷花片落车茵，点点苔钱衬屐痕。造化生机浑不尽，又将新绿转春温。蔼蔼停云八表昏，终风吹雨泊天门。系船东港缘壕去，落日牛羊下远村。避人不必武陵源，荡有芙蓉溪有荪。弄水浇花心自远，何妨酌客两三尊。长鲸须向海波翻，泽雉何由肯畜樊。步障连空鞋一屋，不如萧散半山园。丰神玉雪更清温，胸次涵濡七泽吞。闻道晚年偏好易，手探月窟足天根。庭草如茵鹿养茸，体当生意属仙翁。游龙不作千岩雨，却卷云根向洞中。杏花漠漠柳阴阴，彷佛前年礼殿深。赖有诗书缘不尽，青灯细雨短长吟。"}