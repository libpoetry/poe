{"id":"535963","title":"思归引","dynasty":"明","author":"王世贞","text":"不睹宫中贵，安知妾家贫。火齐饰交疏，蜀锦充下陈。玉馔不能名，兰膏自氤氲。新王富春秋，炫饰夺朝霞。奉妾金条脱，永愿托姻娅。三千蛾眉女，一一让容华。妾人坐忳悒，忳悒如探汤。目视等埃尘，肠类刀矢攻。蚤奉父母身，为礼以乱终。淇水浩无津，方舟曷相援。先王未面命，何以待黄泉。怦营深宫里，天地狭如弦。杀身良不易，苟遇诚亦非。引领就高县，黄鸟为哀啼。我欲竟此曲，此曲令心悲。"}