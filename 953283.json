{"id":"953283","title":"陈子植草庐成求予赋","dynasty":"宋","author":"林景熙","text":"老矣杜陵客，草堂倚江干。故人相幽筑，皇天悯生还。君家付楚炬，结搆当时艰。谓得风雅力，竹木供大官。城边夜归鹤，杳杳发长叹。朱甍昔峨峨，碧草今曼曼。何如荫白茅，容膝有馀安。我哀丧乱馀，人烟半凋残。风凄狐兔警，露重星斗寒。丈夫坐一室，此念驰九寰。所以草堂人，安得千万间。"}