{"id":"696103","title":"早朝二首","dynasty":"明","author":"练子宁","text":"银烛光中乌夜啼，棘闱清彻候晨鸡。西窗听雨参同赴，上苑看花忆旧题。王气晓瞻双阙上，文星夜贯五云西。明朝珂佩朝天去，金殿春风玉笋齐。紫陌行来曙色微，姓名催唤入金闱。静鞭响彻鸳班肃，赞礼声高虎拜齐。珂佩共聆天上语，文章特赴御前题。朝回日晏长安道，风送飞花衬马蹄。"}