{"id":"252700","title":"雨霖铃·明皇本事","dynasty":"现代","author":"林修竹","text":"伤心归路。比来时、更千万凄楚。谁知变起仓猝，花残玉碎，红颜尘土。天子圣神，坐视竟、束手难阻。此去去、千里回銮，清泪空洒驿前树。凄凉况又风兼雨。更檐铃、点点声如诉。今宵旅梦何处。长生殿、无人私语。触目伤怀，比翼连枝此生难睹。便纵令、有恨千般，待与何人吐。"}