{"id":"196623","title":"赵提举求作字余辞以不能工仍作诗谢之","dynasty":"宋代","author":"家铉翁","text":"少年振臂入场屋，寸晷谩书夸拙速。中年收敛归法度，不能为颜仅为谷。晚岁颇为忧患困，弱腕不禁事物逐。要之作字非所长，空腔仅存十年读。有客来从析津头，翰墨多藏玉韫匵。从我乞书戏我耳，为君小试知君蹙。长笺净练雪不如，墙角鼠芒嗟已秃。此邦椽笔广文翁，何用更向寒汀索野鹜。"}