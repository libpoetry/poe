{"id":"1237135","title":"次韵周南翁退朝二首","dynasty":"元","author":"袁桷","text":"跸道声回觐后皇，霞旌双引拂朱光。龟台新按《霓裳》曲，兽鼎重然甲煎香。歌板遏云穿泱漭，酒车流水度汪洋。重轮瑞世思齐圣，传信应须属子长。雉尾高张拥玉皇，彤庭金榜粲明光。舞阶飞絮呈滕六，执卫传胪转阿香。珠帽箫声双窈窕，翠旌云影互方洋。侍臣谁近前螭立，愿纪尧年化日长。"}