{"id":"553180","title":"题庐山图送凤府掾童思谦","dynasty":"明","author":"郑真","text":"年来有梦入匡庐，列嶂芙蓉看画图。天近云霞浮几席，风生涧壑奏笙竽。杂花织就千机锦，飞瀑倾翻万斛珠。鸑鷟出巢翔廓落，蜿蜒奋蛰幻虚无。草堂正可寻栖隐，槐府何烦肃步趋。彭泽归来联法社，长庚揽结拟仙都。芸香晚砌书连架，秫熟秋田酒满壶。送子名门双阙下，萧萧清思眇江湖。"}