{"id":"57766","title":"宴徐子仁宅","dynasty":"明代","author":"王宠","text":"全陵豪侠窟，乐游凤凰原。青门临上路，烂若朝霞骞。啸侣共行游，叫崟窥阳园。神飚集珍木，泫露被芳荪。兰池夏气爽，桂栋秋云屯。嘉花既罗户，密筿亦植援。疏林抗北磴，激浪飞南轩。粲粲芙蓉披，离离椒芷繁。中堂理丝桐，后槛树旌幡。初疑游龙翔，忽讶惊鸿翻。色授神已交，礼防心讵烦。主人卿云流，标胜俪玙璠。已罗西园彦，复注北海樽。纵横逸藻奋，契阔佳期敦。履舄相错陈，钗缨互缤翻。肴来乃瓶罄，觞至若川奔。晓畏夕月驰，宵忘朝日暾。平乐谅虚侈，高阳亦徒喧。缛丽安可悉，商确歌此言。"}