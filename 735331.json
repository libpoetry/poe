{"id":"735331","title":"观打鱼歌","dynasty":"清","author":"汪森","text":"漕溪东入大江水，倏忽波涛走千里。蛟龙移窟风雨过，濈濈遂多鲂与鲤。结庐一向临溪津，溪明日映开青蘋。四园集网如墙列，渔家三五为比邻。以我远来累晨夕，为引烹鲜话畴昔。黄头奴子手提网，布网势若千斤掷。网沈波底初无声，举网忽闻泼剌鸣。银刀霜剑纵横出，水族奔骇波涛惊。须臾后网有牵动，收来颇较前时重。竭泽而渔安可常，为命黄头且多纵。网外脱漏仍扬鬐，网中倔强安能施。饔人操刀向砧几，剁葱屑姜鲜羹宜。吁嗟好生天地德，饕餮斯须亦何益！君不闻既饱欢娱萧瑟同，杜老当时为叹息。"}