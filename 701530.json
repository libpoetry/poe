{"id":"701530","title":"草堂饯别诸生偶成三首","dynasty":"明","author":"黄佐","text":"篱边野外多众芳，中有松柏参天长。落花游丝白日静，玉杯锦席高云凉。舟辑渺然自此去，人生会合不可常。卧龙跃马俱黄土，金谷铜驼非故乡。浊醪粗饭任吾年，自断此生休问天。衮职曾无一字补，将诗不必万人传。深山大泽龙蛇远，复道重楼锦绣悬。一卧沧江惊岁晚，断肠分手各风烟。独宿江城蜡炬残，匣琴流水自须弹。浮云不负青春色，玉座应悲白露团。复有楼台衔暮景，也从江槛落风湍。看君谊着五乔履，直道无忧行路难。"}