{"id":"807892","title":"贺新郎  感事","dynasty":"清","author":"陈维崧","text":"太息人间世。记南谯、秋窗夜话，客谈新异。传说当湖扶风马，烜奕上卿门第。叹仰药、一朝身死。红粉成灰高楼烬，笑当年、枉费閒金翠。剩满院，斜阳醉。扁舟疾下金焦寺。又传闻，人天帝释，跏趺西逝。多少神仙蓬岛葬，惹得铜仙流泪。昨又说、井陉奇事。醉倚江船成一笑，总输他、稏角东村子。牛背上，笛声起。"}