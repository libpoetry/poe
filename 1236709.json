{"id":"1236709","title":"戊子喜雨用马朝卿韵二首","dynasty":"元","author":"耶律楚材","text":"酷暑炎炎正不禁，一声雷震酿轻阴。救回南亩十分旱，变作西郊三日霖。遍野桑畴青幄密，连天麦垄绿云深。王孙喜雨登楼宴，贳酒黄垆解带金。生死轮回苦莫禁，不如学道惜分阴。船乘没底聊相渡，云出无心强作霖。不死乡中灵草异，长生劫外紫云深。茅山道士真堪笑，虚费工夫炼五金。"}