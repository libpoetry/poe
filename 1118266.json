{"id":"1118266","title":"湖村月夕四首","dynasty":"宋","author":"陆游","text":"客路风尘化素衣，闲愁冉冉鬓成丝。平生不负月明处，神女庙前闻竹枝。锦城曾醉六重阳，回首秋风每断肠。最忆铜壶门外路，满街歌吹月如霜。金尊翠杓犹能醉，狐帽貂裘不怕寒。安得骅骝三万疋，月中鼓吹渡桑乾。谁持绿酒醉幽人，鹤氅筇枝发兴新。今夜湖边有奇事，青山缺处涌冰轮。"}