{"id":"703419","title":"杪冬登玉川门","dynasty":"明","author":"释今严","text":"才过粤岭已闻名，漱石空怀两载情。乘兴顿忘冰雪色，望来渐觉骨神清。嵯峨石势危城出，澎湃溪声春雨平。心目屡分无可似，寒灯疏磬月微明。浑身浴雪一登临，不负多年山水心。门瞰烟波当月出，帘垂风雨听龙吟。层崖但见苔痕旧，绝壑长如秋气深。几度欲歌招隐曲，恐惊幽客夜相寻。"}