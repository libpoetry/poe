{"id":"1143803","title":"五月九日甲子至月望庚午大雨水不已十首","dynasty":"宋末元初","author":"方回","text":"夜半观天象，无星定肯晴。河流兼市没，船势与楼平。未杀漂摇意，仍添飒洒声。人膏饫鱼鳖，真宰忍忘情。波浪冒原田，群鱼不自全。返常真足怪，行险绝堪怜。骤作乘时快，遄成失势颠。儿童拾鳗鳝，争著柳枝穿。陆走无非水，楼居并是泥。褰裳难跋涉，执盖困扶携。国虑白圭壑，城危智伯堤。旸乌果安在，转觉漏天低。江南梅子雨，骚客古今愁。岂意连年夏，频妨庶事秋。为鱼民自痛，食肉尔何忧。衰老那禁得，看天独倚楼。能免尧捐瘠，端由稷播艰。民生频不竞，世故政相关。穴蚁移楼杪，田蛙产灶间。丰凶卜檐溜，半月响潺湲。眼待稻花看，青苗浸急湍。万家应恸哭，五月更恒寒。政尔千仓足，犹云一饭难。凶灾忽如此，容易便平安。蒸渍衣巾醭，拘挛臂膝顽。老身何足恤，时事自多艰。井满瓢堪汲，船高树可攀。苍生百万亿，性命雨旸间。平地惊胥怒，滔天类鲧湮。稍低三板水，不活百城人。已拚过从绝，徒工徙倚频。鹄形无白粲，蜂起有黄巾。今日云霄客，何人禹稷思。树高堪避溺，稻尽底充饥。苦口非吾事，衰躯异昔时。东溟容有限，细读后山诗。西湖湖外水，汹涌入城流。比户升高阁，通衢塞大舟。学泅儿辈喜，绝爨老夫忧。会见蹄涔涸，鱼虾悔浪游。"}