{"id":"690991","title":"梅花六咏","dynasty":"明","author":"李云龙","text":"摇落空山里，频年懒着花。因君有幽赏，聊为报瑶华。枯寂已成性，清虚愿托家。无心布疏影，不用赋横斜。濯魄盈盈立，无花亦自香。更从向暖处，先为逗春光。瘦影浮僧舍，疏枝亚女墙。好呼山上月，还为奏霓裳。托根临古道，阅世几经春。笑指莓苔色，都为桃李尘。仙山劳远梦，香国忆前身。不作缟衣舞，妖娆学美人。寻芳閒过此，素手忽相招。仙子来何处，玉京初放朝。根从片石倚，香共白云飘。翻厌骑驴去，灞陵风满桥。美人怨迟暮，今日喜逢君。巧笑不待索，幽香时复闻。龙鳞新浴雪，虬爪欲拿云。愿作孤山鹤，清阴尝共分。亭畔兼山畔，松边与竹边。独存千古质，不受俗人怜。只道淩宵惯，谁知得气先。堪嗟汉宫女，憔悴坐花田。"}