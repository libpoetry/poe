{"id":"1046538","title":"忆山","dynasty":"宋","author":"刘挚","text":"昔者气少锐，狂走登泰山。东峰候海日，危磴跻天关。上攻秦汉事，遗文大碑顽。南浮九江会，庐阜几往还。双林到如家，瀑布声潺潺。扁舟上湘水，南衡若屏环。巍阁坐杳霭，祝融费跻攀。幽寻恣所适，曾不虞辛艰。其馀林壑趣，可数皆班班。逮今岁十改，志气日已孱。前时两河吏，风埃走青纶。荆州乃泽国，自昔登临悭。佳山到郢尽，平地千里闲。尘耳忆猿啸，屐齿生苔斑。安得苍翠姿，下落樽酒间。平生林丘志，未去心如瘝。去就不勇决，将见移文讪。"}