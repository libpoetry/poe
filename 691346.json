{"id":"691346","title":"题莲","dynasty":"明","author":"李时勉","text":"芰荷开处蔼芳馨，鸂鶒双双应晓晴。绝胜金滩溪水上，时来还见绣衣行。鸳鸯飞下水东西，十里芙蕖望欲迷。只少红妆隔花语，此间不是若耶溪。飞来白鹭傍红莲，宛在华峰玉井边。亦有花开逾十丈，可应得见藕如船。赪霞翠雾护莲房，风度晴漪漾日光。好是昆明池上见，粉红坠露散清香。"}