{"id":"702391","title":"琼林侍宴次定西侯韵二首","dynasty":"明","author":"程敏政","text":"胪唱三终扇影分，口承天语下红云。綵旗绚日春城见，玉漏含风午阁闻。一代衣冠沾镐宴，九天星斗焕奎文。东风拂面恩如海，不待宫壶已就醺。南宫春宴一番新，首席还当柱国人。莲社赋诗曾倚马，柳营传檄旧分麟。三公锡宠联黄阁，多士随班谢紫宸。共说得贤今最盛，词章千古陋隋陈。"}