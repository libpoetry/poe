{"id":"832848","title":"解连环 元夕，用碧山韵","dynasty":"清末民国初","author":"朱祖谋","text":"翠屏香寂，又铜壶促晚，妒云慵坼。记夜娥、坊陌年年，换几度风光，暗罗尘额。盼极孀娥，为点逗、六街春色。甚青鸾信渺，钿轴苍空，坠欢轻掷。沧洲半迷旧国。正铜华写照，天上愁忆。想泪铅、滴尽方诸，也凄对金仙，暂时将息。小影山河，莫唱入、吹梅哀笛。背残镫、有人拥袖，梦寻冷驿。"}