{"id":"1104920","title":"平上去入四首寄豫章旧同官","dynasty":"宋","author":"孔平仲","text":"思君何时休，川长波悠悠。棋枰今生尘，诗筒谁相酬。诸公皆才豪，吾衰惭非俦。犹当陪从容，重游东湖舟。钟陵朋寮中，我鄙且蹇浅。诸公无缁磷，许我以缱绻。难题诗交锋，小户酒减盏。荒村今谁同，引领迤逦远。铿锵非金丝，唱和旦至暮。予顽居其间，郑卫厕大濩。濛濛烟波中，遇兴自缀句。犹承诸公馀，膏润譬雾露。相从虽须臾，博约实得益。交情何其深，弗易若竹柏。烟迷青枫林，日落白石壁。船窗居无聊，嘿嘿独忆昔。"}