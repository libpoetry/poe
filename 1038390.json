{"id":"1038390","title":"感遇九首 其六","dynasty":"宋","author":"释契嵩","text":"冠盖何处客，凌云意气骄。旦旦趋双阙，冲冲过渭桥。金珂云外响，画烛月中烧。缥缈行天路，升腾在玉霄。如何区宇内，顿与人间遥。长拂罗裳去，明光殿下朝。一俯复一仰，荣多忧亦饶。白发领边长，朱颜镜里凋。岂知松桧下，幽人长寂寥。万事淡无虑，恣卧时长谣。浩荡天地间，孰问牺黄尧。临风一清啸，胡为王子乔。"}