{"id":"531126","title":"九厓草堂歌为督学余公赋","dynasty":"明","author":"杨慎","text":"君不见九江之地匡庐山，山人匡俗庐其间。往时曾读支昙赋，梦想神游不可攀。又不见东林梵宇金银寺，莲社松门清且丽。陶刘宗雷有遗迹，锦苔不识远公记。奇甸灵区迥异常，傍行敷落那能当。生贤下瑞在英俊，物华天宝呈文章。浔阳曾寓李太白，芙蓉峰前寄行宅。春金戛玉诗百篇，九江秀色可揽结。九厓先生儒之英，含章秀发元气精。锦心万卷汲脩绠，霜蹄千里迈遥程。朅来邂逅滇之麓，访我回溪与深谷。往年曾枉琼瑶书，十袭珍藏昕夕读。暇日示我草堂图，平林窈窕还崎岖。知公袖中有东海，藻镜流洪九脉纾。岩廊登拜在朝夕，肯放鸿罾许龙蛰。销魂悁脰金马门，日望东南远山碧。"}