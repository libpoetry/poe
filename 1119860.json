{"id":"1119860","title":"俞荪墅示以杂兴四首乃用危骊塘所次唐子西韵因次韵","dynasty":"宋","author":"陈著","text":"小小山前屋，深深竹里门。艰关谙世梦，宽绰养天根。趣涉诗书圃，名归耕钓村。日长无一事，笑诺子孙繁。羡君培早学，人十己千之。燕雀谁知我，蛟龙自有时。文场魁众后，计幕主相知。天地如长泰，功名何可涯。乾坤今似许，焮祸自非材。危活矛头米，惊愁笛里梅。世方淫佛老，谁肯问参回。太息复太息，吾徒何以哉。人生无足处，知足是良方。自种荪成墅，时同云出乡。江湖残梦杳，山谷本心长。回首门前事，风潮战石塘。平平聊送目，咄咄不书空。静见蜗争国，穷知马福翁。逢人无眼白，耐是得颜红。如此閒光景，何须到弱蓬。学得无名氏，游于何有乡。熟眠胜醉酒，清虑当焚香。富有书连架，贫无盗伏梁。只应诗社友，时节到门墙。世运空更禅，人情任覆翻。浮荣归堕甑，真味寄污尊。见客不问事，学农时踏村。兴公旧游处，长啸一招魂。我才虽不武，纵靶洛阳桥。本是士行志，非因贫折腰。天风吹劫火，国事付回潮。待尽山深处，汗颜猿鹤邀。道路尘方暗，田园事岂差。营巢难老鹤，谋啄拙饥鸦。时有诗题壁，多因病在家。学仙非骨相，枉是住丹霞。诗卷劳相寄，吟高欲和难。澹情如水接，秀句共霞餐。妄奏蛙声乐，叨盟马血盘。岂能无牴触，一笑幸吾宽。"}