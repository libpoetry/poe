{"id":"1126831","title":"次韵高子勉十首","dynasty":"宋","author":"黄庭坚","text":"雪尽虚檐滴，春从细草回。德人泉下梦，俗物眼中埃。久立我有待，长吟君不来。重玄锁关籥，要待玉匙开。扫雪我三日，御风君过旬。言诗今有数，下笔不无神。行布佺期近，飞扬子建亲。可怜金石友，去不待斯人。岘南羁旅井，灞上猎归亭。日绕分鱼市，风回落雁汀。笔由诗客把，笛为故人听。但恐苏耽鹤，归时或姓丁。君不居郎省，还应上谏坡。才高殊未识，岁晚喜无它。枥马羸难出，邻鸡冻不歌。寒炉馀几火，灰里拨阴何。荆渚楼中赋，南阳垄底吟。谁言小隐处，频屈故人临。经笥难窥底，词源幸汲深。思君眠竹屋，雪月冰寒衾。志士难推毂，将如高子何。心期诚不浅，馀论或相多。欲向沧洲去，还能小艇么。鸬鹚西照处，相并晒渔蓑。凿开混沌窍，窥见伏羲心。有物先天地，含生尽陆沈。伐山成大厦，鼓橐铸祥金。三尺无弦木，期君发至音。少年基一篑，长岁足三馀。忽作飞黄去，顿超同队鱼。尊前八采句，窗下十年书。定作牛腰束，传抄听小胥。沙上步微暖，思君剩欲招。蒌蒿穿雪动，杨柳索春饶。枉驾时逢出，新诗若见撩。樽前远湖树，来饮莫辞遥。"}