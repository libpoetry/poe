{"id":"629164","title":"吊武烈女","dynasty":"明","author":"李云龙","text":"金陵有女兰闺彦，生来未识良人面。春风正及桃夭期，岂谓双鸾遽分判。姑嫜已殁鲜兄弟，归守空帏复谁为。堂前掩泣别慈亲，一死相从宁再计。落花泪血红斑斑，泉台化作望夫山。郎乎郎乎应识妾，衣带犹馀双指环。生不同襟死同穴，彤管编中有遗烈。天边何物表贞心，万古千秋凤台月。凤台山下鸳鸯飞，坟树生成连理枝。世间背父忘君者，何用须眉尔许为。"}