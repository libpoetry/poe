{"id":"835046","title":"木兰花慢 寿章式之","dynasty":"清末民国初","author":"奭良","text":"佣书人易老，浑不似，旧昏晨。忆村舍行吟。亲庭负米，大好青春。心惊。绛帷都讲，乍传来、花样忒翻新。了得拜经心愿，无妨昨暮儿嗔。前尘。十上竟题名。三策对天人。客来咨往迹，岁华去矣，梦影都湮。冥冥。芦帘得伴，守丹铅、白首隐青门。樱笋恰宜进酒，笙簧付与迎宾。"}