{"id":"65196","title":"镜听词·忆昔与君生别离","dynasty":"明代","author":"陈价夫","text":"忆昔与君生别离，镜似乐昌初破时。自嗟桂魄几圆缺，远人尚自愆还期。辘轳无绳瓶坠井，青灯荧荧照孤影。含愁抱镜入中厨，呢呢低声自陈请。漏短不知夜几更，四邻已静无人声。忧疑未决心转苦，起步明月沿阶行。倚阑脉脉望河汉，鹦鹉笼中巧相唤。忽言半月在回廊，始卜郎回在月半。深深再拜喜不眠，举头看月尚末圆。回身再问匣中镜，知汝何时飞上天。"}