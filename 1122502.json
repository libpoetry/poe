{"id":"1122502","title":"芍药","dynasty":"宋","author":"施枢","text":"虽殊桃李竞年芳，色相惟应付梦乡。纶阁曾看金缕艳，蕊宫初试玉楼妆。露凝深浅烟中泪，日汎温柔雨后香。幸蜀归来花正好，可怜不忍看嫔嫱。天女霜刀剪亦难，露红烟紫碧阑干。步摇衣袂飘霞佩，钿合钗梁间宝冠。枝上任他无力笑，灯前还作有情看。采根若可苏民病，始信无经载牡丹。"}