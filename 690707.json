{"id":"690707","title":"周日贞招饮大鹏东山寺","dynasty":"明","author":"张嗣纲","text":"古木森森野寺凉，飞花绕涧露凝香。云深殿阁泉声细，雨过庭阶藓迹长。圯上受书惭孺子，筵前顾曲羡周郎。招邀共有飞觞兴，笑把蔷薇醉欲狂。步入梵宫路不迷，四山高插与天齐。龙头石吐飞泉冷，雉尾云生落木低。牧笛吹残村犊稳，禅经听罢野猿啼。止戈幸得逢僧话，回首东山月满溪。"}