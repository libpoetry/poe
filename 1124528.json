{"id":"1124528","title":"寄夏均父二首","dynasty":"宋","author":"饶节","text":"好雪春来番更番，思君未说几时还。有心便欲辞彭泽，更懒聊须到鲁山。酒肉异时相煦湿，功名他日已斓斑。故人若问别来事，举似云门第二关。四海交情未有君，解衣推食见情真。平生烂漫如一日，万里周旋觉更亲。我已山林新祝发，君犹州县故随人。而今官意知何似，早晚归来洗世尘。"}