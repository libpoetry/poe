{"id":"181598","title":"先君守官司醴陵日予尝随先生读书岳麓山法华","dynasty":"宋代","author":"郑刚中","text":"愚翁髫髦昔垂耳，曾向华台借窗几。小冠短褐随先生，风雨孤灯读经史。气粗胆大眼无人，拔擢犀象角连齿。那知物外有沆瀣，但欲书中觅青紫。尝持杯酒望高城，吊彼洛阳年少子。棘闱裹饭三十年，百炼自知俱绕指。后来脚蹈官职场，恩重如山报无几。今兹疏发蓬霜颠，踪迹旧游真愧耻。一松一石如雅故，应笑愚翁今乃尔。愚翁明日便南去，岁月曷其重致此。凭栏之恨在无言，珍重湘西山与水。"}