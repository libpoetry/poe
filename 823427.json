{"id":"823427","title":"浣溪纱慢 次周清真韵","dynasty":"清末近现代初","author":"吴湖帆","text":"冷燠度岁月，甘苦寻缘果。画禅自悦，深味穿镫火。撩乱幻色，默语拈花朵。还是寒窗锁。襟袖惹啼痕，卷帘看钗梁凤亸。尽无那。正梦里愁多。对平林雾织，琼树露零，但望浮云破。酒半放怀，邀影成三个。莫道魂消呵。欢意却阑珊，窃休将、颠狂笑我。"}