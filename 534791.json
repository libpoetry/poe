{"id":"534791","title":"送李司成之留雍十二韵","dynasty":"明","author":"尹台","text":"帝宅金陵峙，儒垣璧水开。川遗秦凿迹，山隐晋临台。槎汉通南斗，文星出上台。阳城真士范，李白信仙才。日月鳌宫丽，风云虎观回。誉髦归德造，狂简藉成裁。六义经帏展，三长史局推。论恩终楮薛，侍从陋邹枚。赤绂皋比拥，丹心衮职陪。金镛登笋簴，玉驭待龙媒。时序玄驹变，江湖白雁来。愁心牵饯引，惆怅对深杯。"}