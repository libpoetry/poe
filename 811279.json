{"id":"811279","title":"为家芝田题其先祖裕敏公遗像","dynasty":"清","author":"丘逢甲","text":"可为猗顿可黔娄，选佛场中劫火收。花叶莲宗容作祖，兵戈槐国笑封侯。出家便是安身法，越境原为避地谋。拜挹遗容知定力，黄金难怪等浮沤。幻相犹疑禅可参，沙弥俨侍老瞿昙。尘根早悟因缘果，世眼仍推富寿男。渔市巷留先代宅，波罗房筑定僧庵。宝盆虽去家还在，绝胜金陵沈万三。"}