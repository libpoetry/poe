{"id":"737036","title":"分咏京师古迹得明成祖华严经大钟","dynasty":"清","author":"周起渭","text":"鸿沟不割新亭毁，南兵百万刲羊豕。九江夜盗鱼钥行，金川门开鼓声死。袈裟瓶钵嗣皇髡，忠臣十族飘冤魂。高皇钟虡幸无恙，不归异姓归宗藩。九鼎迁移太仓卒，燕山峨峨建宫阙。销锋铸锯一钟成，要比铜人高突兀。当年杀戮成丘墟，凭仗佛力相忏除。《金刚》《华严》八十卷，蒲牢腹背分明书。一字忏除一冤命，字少冤多除不竟。钟声夜发老狐鸣，头戴髑髅暗中听。祇今事往三百年，零落草棘依荒烟。红墙碧瓦半销毁，道傍翁仲行人怜。忆昔索铜山海竭，悬钟十丈龙头楔。铭勋不纪道衍功，衅涂即用齐黄血。沈生字体平不颇，银钩铁画星骈罗。宁知青史但一字，比较钟鼎尤难磨。骨肉相残悲已事，憾留此钟阅三世。乐安州外见俘王，南城宫中伴幽帝。此时老佛西南行，荒陬一卷《楞严经》。归葬西山不封树，到今谈者泪纵横。金石寿长人不能，弹指千年多废兴。君不见米脂贼来箭如雨，原庙编钟散无主。万岁山头悲尺组，帝子王孙无处所，血溅长陵一抔土。"}