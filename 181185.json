{"id":"181185","title":"蜀相庙·我谒武侯祠","dynasty":"宋代","author":"汪元量","text":"我谒武侯祠，阴郎草凄凄。当时南阳结庐学龙卧，深山大泽无人知。胡为蜀先主，三顾前致辞。欲烦恢复天下计，先生筹策天下奇。浩然出山来，凜凜虎豹姿。乘时既得人，上曰真吾师。已晓关与张，二子不复疑。孤有孔明在军中，如龙有水相因依。历数既有归，破贼当自兹。可怜复汉社稷心未已，当时三峡图垒空巍巍。先生有才过曹丕，中原恢复未可知。惜哉军务劳，一心死无私。出师一表如皎日，千古万古鸿名垂。"}