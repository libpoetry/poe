{"id":"572065","title":"雪霁后仍用前韵","dynasty":"明","author":"袁宏道","text":"帝女传花信，阳官布省刑。帘霜淋故额，窗彩烂残经。轧轧声初乱，乌乌乐可听。题书邀宝月，祝面忆添丁。薰帖防新润，磨烟散古硎。茗花香后滟，艇子过时腥。少树波千溜，寒梅月一瓶。彩光匀水市，青黛扑门扃。玳瑁噞盆鲫，连钱玩小鸰。面暄酣白战，决口泻河泾。"}