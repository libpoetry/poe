{"id":"500406","title":"偶述","dynasty":"明","author":"陶安","text":"粤兹古黄国，麟史昔见书。开郡领三邑，环境千里馀。淮汉错犬牙，大江倚郭郛。亦有邾子城，近在东北隅。冈峦起千叠，苍峭夹井庐。颇讶前朝意，乃视遐壤如。元之既谪守，子瞻亦谪居。竹楼冬听雪，赤壁夜凭虚。适为此地幸，因之作名区。至今江山间，光采被禽鱼。我才愧慵陋，来寓情思舒。兵后抚疮痍，野外恳荒芜。努力砺名节，庶不负所需。"}