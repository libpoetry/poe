{"id":"1114111","title":"山居四景 松风","dynasty":"宋","author":"李纲","text":"岁晚苍官鬓发青，回风披拂自悲鸣。不容逐客多归梦，故作江湖波浪声。森然绕槛翠琅玕，瘦节疏枝特地寒。底事叶垂浑不舞，金风零露夜漙漙。玉洁烟轻一片深，飘然出岫本无心。孤飞远映碧天去，也解重来为作霖。月出松林已半廊，故开窗牖纳清光。嫦娥应讶年来瘦，千首新诗书满床。"}