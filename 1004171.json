{"id":"1004171","title":"屏居北郊自秋涉冬绝省人事触绪有感托之讽吟书云前一日缉成八章寓兴抒情非以言诗也 其四","dynasty":"宋","author":"程公许","text":"口为祸之阱，异者同之仇。谁能噤不语，兀兀如羁囚。我岂好违俗，心未忘好修。本不慕华显，宁有忮与求。逍遥鹏鴳同，贫贱非所羞。风涛涨平陆，驾予一虚舟。未如泯机智，鸥鸟与之游。吾今已得师，稽首漆园周。"}