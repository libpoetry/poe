{"id":"163390","title":"石林·貌棱层兮心洁贞","dynasty":"宋代","author":"程公许","text":"貌棱层兮心洁贞，玉韫质兮金作声。芙蓉冠兮独立，佩宝璐兮缤分。胡拳拳兮石友，期风韵我兮相守。瞠人眼兮老西丑，自心知兮坚久。彼平泉兮森离立，纷品第兮罗甲乙。吾何嗜兮狷介，宁与汝兮同癖。琴书兮左右，龟鹤兮前后。觌面兮峥嵘，忘言兮一笑。泰山兮非大，拳石兮非小。体无不具兮，性何不有。嵒嵒兮层霄，蔼肤寸泽九州。时卷舒兮为世，亘古今兮独超。"}