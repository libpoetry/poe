{"id":"843953","title":"庸庵尚书用瓯北先生韵重游泮宫诗徵和寄答四律","dynasty":"清末民国初","author":"陈宝琛","text":"秀才忧乐关天下，齑粥回思六十年。孤稚未虚贤母训，宾萌新广学官员。頖宫平世明伦重，畿甸危时秉节坚。漫与耘菘较遭际，吟边海水又成田。出水龙驹便不群，曾观少作气淩云。风流郑莫香遥爇，名德丁黄席许分。珠树诸昆看竞爽，楹书仍世挹先芬。平生所学端无负，思乐能忘旧藻芹？四海人知花近楼，淞江一卧廿经秋。梦争王室追寒日，老厌兵尘望故邱。黉宇得无成鞠草，儒冠久不敌兜鍪。卧碑童习犹能诵，谁识行藏有壮猷？温厚为诗固寿徵，鹿鸣指顾更恩荣。作人典特隆科第，尚齿风常倡老更。联句幸同赓御制，盍簪并喜践宗盟。衰残愧溯青衿始，舞勺咸丰岁在庚。"}