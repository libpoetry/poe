{"id":"776692","title":"延平祠怀古","dynasty":"清","author":"陈凤昌","text":"群龙涸死鳄鱼生，瀛海波涛日夜鸣。两岛提封同黑痣，廿年正朔奉朱明。勤王独奋争天力，事父终羞干蛊名。试问奇男元库库，何如当日郑延平。据浙都闽迹渺然，中兴事业委荒烟。沉沙欲折周郎戟，断水难投战士鞭。北向称兵天不共，东来辟国地孤悬。孝陵风雨生秋草，未许遗臣荐豆笾。"}