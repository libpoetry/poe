{"id":"626405","title":"行路难 其一","dynasty":"明","author":"薛始亨","text":"君不见吴郡临平石鼓出，扣之寂然难拊搏。蜀桐一旦刻为鱼，逢逢数里声洋溢。从来奇姿钟至精，气求声应惟其物。农夫得玉以为珉，委弃草莽何胜述。招招舟子邛须友，落落匏瓜自无匹。谁能引吭向人鸣，谁能羽翼江南橘。高山终绝伯牙弦，举世已亡匠石质。日暮南山射猎归，赵女能歌聊鼓瑟。"}