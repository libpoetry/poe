{"id":"281445","title":"喜迁莺·献堂送其二子留学东京，填此阕赠行","dynasty":"现代","author":"林朝崧","text":"男儿努力，第一是须念寸阴尺璧！株守生涯，穴居天地，终古昂头何日？世上伊凉换谱，万事拘墟不得。最堪惜，惜磨牛步步，不离陈迹。眉白，吾小陆濯足沧浪，明日蓬山客。老凤将雏，小龙抱宝，万里乘风快极。桃李移根上苑，容易成阴结实。目先拭，看双珠还浦，光能照国。"}