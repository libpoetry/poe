{"id":"686796","title":"夜宿五层楼","dynasty":"明","author":"邝梦琰","text":"高楼飞步势层层，夏木阴阴暑不生。地接东南三楚界，星分翼井两瓯屏。尉佗碑在莓苔古，伪汉江流日夜声。为问伯图今壮否，夕阳满地野烟腾。崚嶒高阁与云浮，几度凭栏对白鸥。梧树朝阳栖凤馆，桃花春水化龙洲。地连百粤千峰出，天入三江万里流。芳草东风无限意，不堪回首仲宣楼。"}