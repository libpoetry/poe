{"id":"284206","title":"云间雷太母百龄寿词","dynasty":"现代","author":"施蛰存","text":"洪福书先寿，齐年帝所宾。佳辰赓会庆，雅乐定和亲。世历三中劫，天留百岁人。仁徵销剑战，坤范励松筠。葆淑能全性，凝虚不损神。几经朝市变，再阅海桑新。易象贞无咎，儒言德有邻。螽斯方揖揖，麟角亦振振。周吏存文献，陶公恤贱贫。孝慈绳厚载，颐养护灵椿。问舍依珂里，移居共浦滨。敢参南郭吹，虔诵北堂春。"}