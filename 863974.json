{"id":"863974","title":"遥题钱公辅众乐亭","dynasty":"宋","author":"王益柔","text":"四明旧说南湖好，岁久濒厓变涂潦。建旟一日得贤侯，千里山川真再造。偃月堤成车马道，湖光如截天如抱。鸳鸯瓦影乱凫鹥，绿柳环堤花映岛。珠宫贝阙竞来还，泉客鲛人争献宝。春风浩荡波涛起，彷佛仙人骑赤鲤。金盘下箸饱鲈鱼，尘事茫茫隔烟水。都人士女从如云，丝竹清音两岸闻。饮酣落笔歌绿水，烂漫天葩飘远芬。"}