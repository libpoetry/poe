{"id":"267768","title":"高山流水·宋徽宗松风琴","dynasty":"现代","author":"朱祖谋","text":"故宫法曲冷朱弦。倚龙吟、风雨潸然。开宴记芳时，南薰韵入流泉。河清慢、徵角重翻。宸游处，仙籁层霄遍彻，仗合苍官。和春雷别殿，笃耨御香前。无端。青城几千里，黄鹄谱、应指秋寒。零乱杏花词，梦落万水千山。问霓裳、几度飘烟。知音少、枨触孤臣老泪，怨拨哀弹。恨宫声不返，凄绝陇禽言。"}