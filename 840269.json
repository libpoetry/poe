{"id":"840269","title":"沔县谒诸葛忠武侯祠","dynasty":"清末民国初","author":"缪荃孙","text":"莘野聘阿衡，渭滨师尚父。三顾南阳庐，盛事追皇古。炎汉四百载，惟公一身拄。艰难得益州，定鼎符高祖。北伐先征南，蛮夷亦心膂。王业不偏安，臣志天应许。长才诩卧龙，强敌畏如虎。天若假公年，渭上规进取。曹马一搆衅，钦诞皆外侮。长驱定中原，芳降权亦虏。凄凄五丈原，大星惨无语。遂令汉山河，拱手归典午。林深啼杜鹃，月黑闻铜鼓。云霄长叹息，挥手谢伊吕。"}