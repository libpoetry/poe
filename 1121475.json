{"id":"1121475","title":"和友人春日山中即事","dynasty":"宋","author":"欧阳澈","text":"敛翅归来口欲缄，结茅遁戢寄云岩。?辀聒耳思抛弹，薜荔萦墙未肯芟。閒笑蜜蜂空采扑，静听雏燕语呢喃。翛然顿释人间累，设阱维防饿虎馋。杜门却扫绝机缄，砥节端如万仞岩。涧底无鳌休掷钓，路傍有草倩谁芟。披襟嫩竹敲风细，支枕幽禽斗语喃。底事晓来无挟弹，为嫌屋上集乌馋。"}