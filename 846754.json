{"id":"846754","title":"满庭芳 庆隐士六月廿九","dynasty":"宋","author":"无名氏","text":"诗礼传家，不名则利，谁能袖手安常。惟君宽厚，无较短论长。且自深居简出，清闲处、管甚炎凉。年未老，方逾强仕，家富更平康。秋声，风欲作，蓂留一荚，伏暑将藏。大贤初度日，对此称觞。叹凤帏虽冷落，喜御兰、得宠专房。见说宁馨少长，螟雏箕、学更高强。得闲趣，山中宰相，何必事侯王。"}