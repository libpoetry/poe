{"id":"819789","title":"为无畏题王渔洋诗稿卷子","dynasty":"清末近现代初","author":"李宣龚","text":"诗声关盛衰，中晚判王迹。尚文虽大雅，未免带雕饰。阮亭少工诗，爱好到头白。官资堆山高，定稿付门客。数行出残楮，点?不容隙。心痒宜自抓，肯使一靴隔。画眉误深浅，举世入半额。遂令异趣人，蜂起生指摘。同时誉其书，无异贬诗格。华严本弹指，楼阁岂寸积。千金诗寻医，此语真有力。大师郑柴翁，变法比安石。话言即训诂，初不待拣择。起衰踵程祁，风气绾南北。有兹菜园肚，底用贵通籍。一代能几人，后起当夺席。"}