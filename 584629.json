{"id":"584629","title":"门有车马客行","dynasty":"明","author":"黄衷","text":"结发游京洛，契谊文武资。高谈酌谟典，语次贯握奇。道希裨世主，功希垂鼎彝。中岁抱沈癖，言归守茅茨。茅茨鸡斗争，俄报异客徕。传呼震林薄，夹道罗旌旗。彤幨隐华毂，襟藻盘文螭。升堂肃宾礼，光辉威凤姿。问客从何来，早晚发京师。问今乃何适，诏殿西南夷。推贤共踊跃，追旧同嗟嘻。呼儿具小酌，苦以忽忽辞。慕乐不能款，内愧蒸须眉。再拜出门阈，执袂且依依。殷勤复致语，念此晨星稀。终期保令德，缄报勿相违。"}