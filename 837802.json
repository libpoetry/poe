{"id":"837802","title":"高阳台·张次溪先生江堂侍学图","dynasty":"清末民国初","author":"邹韬","text":"春鸟嬉晴，秋蛩絮怨，良时閒煞江堂。门掩黎花，空明月照回廊。图书万卷人千古，映芭蕉、绿满前窗。最难忘。负策横经，伴到昏黄。先生杖履从容甚，仰高山、瑶琴一曲，芝草双行。接叶传薪，全凭邺架曹仓。青年最怕驹光速，愿追随、捧砚焚香。寄清狂。风浴童冠，天地徜徉。"}