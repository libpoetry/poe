{"id":"846012","title":"多丽 寿临江通判","dynasty":"宋","author":"无名氏","text":"近中秋，迥然玉宇澄鲜。更尧蓂、十有一叶，向人特敷妍。喜名家、世行阴德，有馀庆、门拥祥烟。梦协熊罴，间生鸑鷟，妙年攀桂振青毡。横飞上，金闺粉署，小试佐临川。翩然返，一身似叶，琳馆清闲。记榜下、曩尝附骥，浪萍还有夤缘。曳长裾、不辞远道，接漫刺、复面同年。邂逅佳辰，铺排雅席，金炉香袅欲何言。愿趣诏、入扶宗社，浩气愈纯全。长年少，龟龄共永，鹤算同坚。"}