{"id":"903381","title":"木兰花慢 甲寅三月中浣，邀楼大防、陈君举中书两舍人，黄文叔侍制、彭子寿右史、黄子由匠监、沈应先大著过桂隐即席作","dynasty":"宋","author":"张镃","text":"清明初过后，正空翠、霭晴鲜。念水际楼台，城隅花柳，春意无边。清时自多暇日，看连镳、飞盖拥群贤。朱邸横经满座，紫微渊思如泉。高情那更属云天。语笑杂歌弦。向啼鴂声中，落红影里，忍负芳年。浮生转头是梦，恐他时、高会却难全。快意淋浪醉墨，要令海内喧传。"}