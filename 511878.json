{"id":"511878","title":"村田乐图为内相素轩钱公题","dynasty":"明","author":"童轩","text":"昔在唐虞世，俗善民相亲。八家实同井，耕收力惟均。是时村田间，民质如游麇。击壤有馀乐，含哺无嚬呻。孰知世日降，三代变狂秦。经界不复正，强暴相并吞。干戈事行役，饥寒多苦辛。遂令百代下，风俗难回淳。政苛若猛虎，郡邑成墟榛。操瓢转沟壑，哀痛声忍闻。何人貌此图，彷佛康衢民。惟应文景际，海内咸富殷。陈陈太仓粟，红腐每相因。后来贞观治，用意亦良勤。斗米仅三钱，路无拾遗贫。悠悠千百载，两见造化仁。奈何治日少，掊克殊纷纭。青苗任新法，花石贡阴滨。吾民当此时，何异鱼在纶。大明富九有，万姓逢昌辰。况兹边徼任，乃属心腹臣。抚摩犹赤子，恩爱同阳春。四郊尽乐土，远近无烟尘。年年二月候，村村花柳新。居民作春社，鸡酒聚比邻。吹竽复考鼓，起舞仍蹲蹲。欢呼奔老稚，来往杂蹄轮。信知仁政下，巨壑无枯鳞。古云一日泽，此意犹能存。我歌村田诗，再见豳风陈。"}