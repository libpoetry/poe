{"id":"370726","title":"水龙吟·卷帘还是秋风","dynasty":"清代","author":"杨葆光","text":"卷帘还是秋风，殷勤留得秋光住。开残菊朵，为秋憔悴，更禁细雨。赖有平泉，清华水木，湖山佳处。比停舟慧锡，名园眺赏，依旧是，花无数。淮海而今重遇。只坡公、最联心素。瓣香有约，鸥踪飘泊，胜游轻误。折柬今朝，徵君旧事，画图看取。待他年觅个，新罗妙手，写兹良聚。"}