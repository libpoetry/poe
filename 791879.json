{"id":"791879","title":"岁在癸丑，张君尔常有《六十自慨》之作，以歌当哭，情见乎词，荏苒三年，迟未赓和。今次原韵，藉以书怀，不作寻常寿辞，谅亦张君所乐与也 其一","dynasty":"清","author":"殷葆诚","text":"苍苍误我是儒冠，巢破遑言卵幸完。几度归耕空有愿，一般家食竟难安。忘年自古徵高谊，来日而今总大难。江海萍飘三十载，赚人头白是双丸。"}