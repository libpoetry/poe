{"id":"1115260","title":"和谢石湖先生寄二诗韵","dynasty":"宋","author":"杨万里","text":"一张五色石湖云，天上吹来堕小轩。化作虹桥倚钟阜，渡将老子到吴门。黄钟路鼓鸣清庙，玉戚金支舞泰尊。乃是寄侬诗数纸，却拈瑰怪向谁论。康鼎才来顿解颐，卢能自笑未经师。分无枫落吴江句，博得池生春草诗。木李抛将引琼玖，诗筒从此走符移。蛤蜊龟壳非难办，只问先生汗漫期。"}