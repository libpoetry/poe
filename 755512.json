{"id":"755512","title":"拟古 其二","dynasty":"清","author":"柯劭慧","text":"女萝本微薄，得依松柏枝。繁英何蕊蕊，密叶以萋萋。朝蒙庆云惠，夕被渥露滋。哀此小草心，自谓终不移。阴阳有变化，祸福自相基。凄寒变春旭，杲日忽阴霾。朔风振林莽，乔木难独持。松柏既摧败，女萝亦离披。流潦凋翠采，春日委青荑。薄祜由天启，知命复何疑。感此聊自慰，同归亮有期。森森千尺松，停停自偃盖。陵谷有变迁，此木独不改。既负栋梁材，岂辞剪与败。谁知岁寒姿，未足美人睐。兰蕙吐异香，云霞焕奇采。回首语寒松，持节将焉待。"}