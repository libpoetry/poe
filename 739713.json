{"id":"739713","title":"书马文毅公汇草辨疑后","dynasty":"清","author":"徐金楷","text":"鲁公碑碣光千古，笔锋奔放丹心吐。劲节崚嶒未易攀，惟公忠烈堪俦伍。桂阳群蘖逞咆哮，平踏枢台列刀斧。索篆遗冠勒使降，嘈嘈沸沸纷如雨。铁石肝肠那可摇，骂贼声厉双晴努。阖室幽囚四载余，文山《正气歌》同谱。大笔高题击笏楼，草书仇校消艰苦。侍人惨怛注簪花，千金一字足扬诩。被絷不屈终殒身，精魂蓬勃鸣钟鼓。一时百口尽捐躯，从容慷慨闻畿辅。龙章叠沛粤西来，香风脉脉生皋浒。庙貌巍峨祀不衰，淋漓青史欣追数。剩稿犹余翰墨辉，蛟螭呵护光难腐。至今宝焰每干霄，云霞五色迷江浦。"}