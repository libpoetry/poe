{"id":"697725","title":"荅杨少傅四首","dynasty":"明","author":"胡俨","text":"幽居寡俦侣，终日无与言。忽聆鸣驺振，飞盖集丘园。入门叙绸缪，故人乃见存。遗我尺素书，焕若得玙璠。洒然濯清风，盎然被春温。黄钟大吕奏，使我宿瘵蠲。谬玷君子班，怅然思昔年。曝背坐衰朽，中心徒殷勤。山川隔良晤，时蒙箧笥分。古人重金兰，古道今人敦。矫首寄遐思，悠悠空白云。关西渺灵源，七闽启来裔。迢迢白鹤山，千载钟灵异。阴德谅斯征，英贤出名世。乘时偶兴运，秉翰典中秘。超遥三十年，实与风云际。宥密赞化工，中外仰经济。垂休暨后昆，清白永无替。囊中孤桐琴，负疴久不弹。玉轸映金徽，徒縆朱丝弦。成连去不返，烟雾迷海山。山水久寂寞，谅彼知音难。《阳春》固寡和，《别鹤》亦辛酸。迢迢牵牛星，相望一水间。璇霄廓纤翳，朗月流素辉。不寐爱清夜，步月临前池。故人隔千里，宿昔共襟期。川途虽云邈，相思同此时。相思不相见，中怀浩无涯。仰视列宿拱，紫垣正巍巍。万类荷甄陶，嘿运玄化机。真宰亦何喻，中心应自知。何由得披豁，一写暌违思。"}