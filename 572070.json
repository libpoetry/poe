{"id":"572070","title":"小斋有隙地植花木数本同孝若寓庸赋得松字","dynasty":"明","author":"袁宏道","text":"一曲莓苔地，风光属老慵。稍除疏冗蔓，略植典刑松。徙石云纹出，移花月影从。买时才数本，我处已三重。红叶刚遮砌，高枯未掩筇。干唯求老健，姿不取纤浓。雏笋犹呼凤，稚藤也学龙。夜阶云淰淰，晴槛雨淙淙。障日聊铺苇，防窊且益封。公然藏小鸟，亦自集间蜂。分翠来屏扇，流香扑酒钟。折攀愁楚女，浇剔倩吴侬。景入单条画，清连怪石供。幽奇无大小，袖里九华峰。"}