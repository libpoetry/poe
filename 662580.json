{"id":"662580","title":"杂诗二首 其二","dynasty":"明","author":"石宝","text":"节钺不期傲，金珠恒自丰。物交中乃移，至诎豪与雄。畴能让田畔，斲榱竟不砻。訾祏雅端博，张老仁且忠。不有贤哲言，主名安取隆。所以公与卿，下士贵从容。谔谔有深惠，唯诺祸所钟。勿怙圭组贵，轩鹤笑寒鸿。苟移造物柄，篑土亦易崇。高台置郭隗，蒲轮起申公。此道久不作，纷纷喑与聋。"}