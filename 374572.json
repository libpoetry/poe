{"id":"374572","title":"摸鱼儿·挂秋旻布帆无恙","dynasty":"清代","author":"蒋士铨","text":"挂秋旻布帆无恙，何堪相送南浦。鲤鱼风起人归也，吹动一城砧杵。津头鼓、报水宿，邮签红到青枫树。画中延伫，问拍拍凫鹥，船艄可肯，添我捉鱼舻。思往事，会把江山闲数，孤篷听遍寒雨。而今尚作临渊羡，敢与樵兄为伍。心自语、且暂借，渔蓑笑学灯前舞。芦花深处，坐辞淀湖边，输他征雁，共汝宿平楚。"}