{"id":"980717","title":"南岩","dynasty":"宋","author":"晁谦之","text":"南岩夫何为，山作天倚盖。山南溪山复，飞顶压其外。当空横广额，架屋喉舌内。尝聆释氏说，仰覆各世界。千间未可著，五亩良不隘。清泠气射人，热恼从此溃。崖奔木疏瘦，谷远鸟幽怪。朅予与二子，高兴偶相戒。松舟下清江，毛发数虾蟹。篮舆上峻岭，幢节望杉桧。李侯勋门胄，文彩山作绘。赵君儒林孙，嫭美兰结佩。不为城郭游，继此是于迈。宁知老逾拙，意在精力退。得居溪南山，食饮与山对。夔魈入奥穾，云雨出绅襘。顾此诚未逢，欣然与心会。彭湖两崖蹙，泉作一线霈。禅月古台空，灵境自明晦。平生所驱使，诗酒俱好在。天涯得吾侣，物外从所快。便欲登赤城，一观天宇大。"}