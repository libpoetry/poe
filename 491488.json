{"id":"491488","title":"题堵郎中画湘汉秋色图","dynasty":"明","author":"刘崧","text":"兵曹簿领困填委，忽见云山落尘几。问君何意貌此图，湘汉萧萧秋色里。长峰巨壑相参差，彷佛江行曾见之。云中树色三百里，峡里猿声十二时。古人今人不相见，江水依然净如练。鱼凫窈窕接山川，云雨荒荒出台殿。岸回路转枫林青，丹崖绀壁秋冥冥。山童出扫涧上叶，客意已到松间亭。登高望远心独苦，江阔霜清雁如雨。九天飞瀑下香炉，万里归帆到鹦鹉。我从前年来帝京，偶离蔬屩峨冠缨。故园耕钓归未得，对此佳致空含情。茅堂远在珠林下，安得从君问图写。九衢尘动五更风，又趁鸡鸣逐朝马。"}