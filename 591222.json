{"id":"591222","title":"鹤舒台吟赠邝子乾","dynasty":"明","author":"欧大任","text":"千岁鹤，万丈台。台崔嵬，鹤毰毸。仙禽已入青霄去，昔日翩翩安在哉。鹤不来，台独在。忆霓裳，思羽盖。手把芙蓉不可招，飞光缥缈云霞外。君居台下今几年，练玉餐霞骨欲仙。桂花松子时时满，岩瀑山烟日日悬。君不见东海安期闲浩荡，阜乡亭侧长相望。行留玉舄更何时，邀余同向青霄上。"}