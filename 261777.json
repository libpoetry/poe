{"id":"261777","title":"沁园春·采石矶题太白祠","dynasty":"清代","author":"丁澎","text":"采石矶头，宿莽之间，有谪仙亭。呼酒人或出，半江月白，宫袍如在，数点峰青。玉殿传来，夜郎迁去，长使人间怨不平。更勿论、向沉香倚恨，夜色华清。古来饮者留名。但搔首、青天笑独醒。料卿来长醉，未应有我，我今独酌，何可无卿。花扑鸬瓷，星稀鸥岸，多是骚人移我情。然与否，正寥寥千载，问个分明。"}