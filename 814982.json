{"id":"814982","title":"凄凉犯二首","dynasty":"清","author":"奕绘","text":"商声一片。凄迷甚、潇潇疏雨深院。凉生玉簟，苔荒金井，绕篱瓜蔓。寻寻不见。振翠羽、天机自遣。笑不平、则鸣之语，韩愈识何浅。数遍秋虫队，蟋蟀低微，寒蝉高远。豆花载露，听斯音、哀而不怨。一叶银床，正千里、风清月满。忆儿时、竹笼载得恣赏玩。唐风蟋蟀。嬉游事、思量廿载如昨。溜穿枯树，苔崩坏砌，笼灯偷捉。草根篱落，惯恁地、搜寻蹑脚。更妆来、宣盆赵罐，胜日行乐。莫问如今事，百感中年，乱愁交错。月明雨暗，听哀音、并添萧索。刻鹄雕虫，剩乐府、新词嘲谑。计秋来、宵长梦短只独酌。"}