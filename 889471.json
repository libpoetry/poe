{"id":"889471","title":"予与王瞻叔韩通一林梅卿余知默徐彦才六人皆同庚也一登政路五上禁涂其四久已物故所存者独知默与予耳今日得报知默又已云亡念年齿至此予亦岂久于世者乎怅然有感于怀因成数语以自解","dynasty":"宋","author":"吴芾","text":"同庚非不多，达者能有几。七十二年间，六人而已矣。其四迹已陈，止予二人尔。今朝闻讣音，其一又不起。嗟予独何人，偶尔未见鬼。自度如许衰，宁久红尘里。念此梦幻身，谁能保终始。失者虽或非，得亦未为是。死者固可悲，生亦不足喜。幸然已挂冠，万事不到耳。何妨日凭栏，乐此佳山水。仍更日开尊，赏此新桃李。时时命歌童，唱个陶真理。倘或未溘然，亦足娱暮齿。"}