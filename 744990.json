{"id":"744990","title":"王汉衢明府自题抚琴图云人心尽如此天下自和平盖唐人抚琴句也为赋一诗","dynasty":"清","author":"陶澍","text":"治国如张琴，此中有精理。安弦操缦间，不偏而不倚。中声本在心，其妙应以指。先生操元音，志山复志水。一弹再弹时，半松半篁里。能令劳者息，能令疲者起。人言先生琴，古调非今比。先生曰不然，人心尽如此。但令心和平，道也通乎技。云山高峨峨，烟树清瀰瀰。何当鼓天风，一洗筝琵耳。"}