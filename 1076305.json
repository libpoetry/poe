{"id":"1076305","title":"千叶石榴盛开为赋一诗","dynasty":"宋","author":"周紫芝","text":"江东五月榴花红，江西三月满花丛。东花窘束少态度，西花重叠红蒙茸。谁剪燕支山下草，乞与殷红照林杪。移栽我欲过江东，衔子鸿鹄今成空。红巾半蹙为谁苦，芳心何止千重重。试遗红妆歌一曲，此花此曲何由逢。春光都无十日事，不成夜雨还朝风。红芳莫遣忽飞去，断肠烟雨空溟濛。"}