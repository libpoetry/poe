{"id":"702442","title":"与庄定山司副潘时用待诏同至李宾之学士先茔登古城","dynasty":"明","author":"程敏政","text":"看山空负一秋强，出郭来抛半日忙。草没断堤牵步远，柳拖斜日送阴长。百年丘垄怀先辈，几处园林似故乡。却尽壶觞临涧水，恨无渔笛和沧浪。古城高处立残阳，醉眼凭陵见八荒。木落放教冬岭瘦，鸟飞横绝暮天长。钟声远认驮经寺，帜影中开阅武场。胜览未穷吾正健，不愁荆棘罥衣裳。"}