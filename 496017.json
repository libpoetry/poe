{"id":"496017","title":"水调歌头 其七 答甬川少宰纳凉之作","dynasty":"明","author":"夏言","text":"微飙生竹院，凉月照松关。避暑南宫仙署，藤枕石床安。望切琼楼玉宇，思入雪山冰壑，八极驭风还。雨添荷叶碧，露洗海榴丹。坐来深，香烬冷，漏声残。静看银河清浅，天阔水云闲。想象水晶帘箔，恍惚琉璃宫阙，潇洒玉壶寒。更欲骑黄鹤，吹笙近碧山。"}