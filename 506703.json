{"id":"506703","title":"白鹦鹉","dynasty":"明","author":"杨荣","text":"上林风日美，佳气郁葱葱。花木竞妍媚，珍禽亦云充。有鸟曰鹦鹉，态度莫与同。质禀金精秀，性含火德丰。聪慧复能言，清音彻九重。翠色变为素，造化施神功。霜毛既皎洁，雪羽何璁珑。翱翔青琐闼，出入蓬莱宫。系以红锦绦，盛以黄金笼。常时沐恩宠，眷顾回重瞳。素鹇不可并，白鹭焉敢从。饮啄既得所，飞止何雍容。适逢太平日，昌运方兴隆。愿言在灵囿，祝寿频呼嵩。"}