{"id":"844211","title":"琴志楼诗","dynasty":"清末民国初","author":"易顺鼎","text":"峨峨山高，洋洋水深。杂花照涧，幽柯蔽林。目送万化，手劳孤斟。危亭若笠，中有一琴。峨峨高山，洋洋流水。壑想藏舟，岩思避雨。太虚无垠，人浮其里。欲登高丘，以望远海。高山峨峨，流水洋洋。躬耕百年，奉我高堂。左列图书，右侍姬姜。寄形区中，若存若亡。流水洋洋，高山峨峨。八表非远，一云能多。攀我丛桂，赠之疏麻。何以相娱，弹琴酒歌。"}