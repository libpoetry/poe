{"id":"871622","title":"琵琶行","dynasty":"宋","author":"白玉蟾","text":"长江浩浩送千古，江流不断鱼龙舞。芦花荻花愁暮云，天风吹我客湓浦。移舟回首思故人，凄然一登琵琶亭。琵琶亭上秦天远，琵琶亭下楚江横。呜呼我祖唐少傅，兜率天中已归去。客来倚棹问渔翁，香山居士今何处。冰魂雪魄挽不回，涛山浪屋空崔嵬。樯乌惊起水鸥睡，绕船明月夜徘徊。谪官江左秋风惨，江上黄昏月黯黯。那堪送客闻琵琶，况对怨女不伤感。洛阳城外虾牵陵，下有甲妓何娉婷。花落色衰婚舶客，独守孤舟伴月明。手抚琵琶意呜唈，挑拢撚抹缓复急。大弦哀哀小弦悲，孤舟嫠妇岂不泣。霓裳才歇六么鸣，四弦尽作裂帛声。碧落黄泉两凄苦，幽愁暗恨不堪听。凛如猿咽梧桐晚，款若莺啼春昼暖。鹍弦转处如胡笳，宫调弹时若羌管。江州司马一断肠，灯前老泪如雨滂。老妇低眉娇滴滴，琵琶掩面罗衣香。初弹如珠后如缕，一声两声落花雨。诉尽平生云雨心，尽是春花秋月语。罗衣揾泪向人啼，妾是秦楼浪子妻。流落烟尘归未得，青楼昔在洛阳西。今嫁商人岂妾意，一曲萧骚夜无寐。秋风吹破居士心，琵琶声声堕珠泪。居士左迁郁小邦，鼎鼐志愿犹未降。闻其曲声见其语，万斛愁肠如秋江。江花江草庐山下，春江花朝秋月夜。江风飕飕江水寒，不见长安十年话。当时风月亦有情，为伊翻作琵琶行。居士悲乐似此妇，此妇激发居士情。居士还朝此妇死，琵琶古声今已矣。邦人江上建此亭，古往今来亭下水。柿叶翻红枫叶黄，荒烟压蓬月堕樯。星霜磨老香山句，香山骨冷今如霜。亭空江阔情何极，一思古人一叹息。两岸黄芦今画楼，山水窟中安乐国。江国凄凉人自愁，香山一去三百秋。长江不管愁人恨，泪与江波还共流。九江风月嗟无主，孤月依然几今古。江头愁绝到三更，琵琶不作亦凄苦。我来适是九世孙，思贤怀古独销魂。悲风如舞琵琶调，哀鸟如歌琵琶弦。古人去去不复返，孤亭寂寂寒江远。琵琶无声万艇横，留得庐山遮醉眼。"}