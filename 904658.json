{"id":"904658","title":"石室","dynasty":"宋","author":"李石","text":"来为人所爱，去为人所思。君看文与高，慈惠蜀之师。至今窟中像，凛凛建立时。知非伯有室，定是桐乡祠。蜀人爱二公，远与千载期。其间几灰劫，付与一炬吹。保此岁峥嵘，不动山四维。东家好邻里，岂任恶少窥。祠前二古柏，外乾中不萎。勿作剪伐想，恐是神明遗。可怜墙壁间，峨冠剑拄颐。烈士不平气，好在淮西碑。"}