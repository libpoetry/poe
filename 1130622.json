{"id":"1130622","title":"次韵钱逊叔侍郎见简","dynasty":"宋","author":"韩驹","text":"扫地焚香元自喜，傍门骑马向来慵。田园此去须安枕，海岱今年不举烽。已分瘦藤扶病骨，生憎明镜写衰容。两公故是经纶手，只问腰金早晚重。排闷径须沽酒饮，贮愁端为作诗慵。连声倦听城头角，落点惊飞塞上烽。闻道久闲金騕袅，有时高卧绣芙容。年来自说无尤物，已结维摩按两重。开心未用饮门冬，老去何妨万事慵。胡虏近闻归绝漠，洛阳无复化为烽。休官昔愧陶彭泽，受禄今惭邴曼容。谁似侍郎春思乱，解言花影日高重。"}