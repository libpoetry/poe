{"id":"698596","title":"南征歌十二首","dynasty":"明","author":"唐顺之","text":"五岭烽烟久未平，君王习战幸昆明。却说将军多胜算，不须文士请长缨。诏锡彤弓出禁城，良家六郡总从行。将军旧佩平蛮印，校尉新开横海营。汉皇有道伏羌胡，南粤何知擅一隅。万里出师将问罪，不因大海富明珠。独承节钺控南州，亲宠由来冠列侯。昨夜轻寒生幕府，赐衣初着紫貂裘。晴原羽骑簇油幢，绣帽争先蹋鞠场。不惜千金收猛士，欲将尺组系名王。月明吹笛武陵川，马上行人望跕鸢。莫怕炎洲饶毒疠，一冬飞雪似胡天。军书插羽速星奔，邛僰夷王尽款门。杀气三秋清瘴海，轻兵一夜袭昆仑。草木千山鼓角风，将军牧马夜郎东。灵台向夕占星色，巳报搀抢堕海中。围合孤城海气昏，纷纷失木泣穷猿。何如衔壁归天阙，幸荷明王不死恩。牂牁南去乱峰连，滇海藤江一带悬。纵谓蛮封堪画地，不知汉将若从天。奏凯归来拜冕旒，霍家襁褓更封侯。因风为报单于道，汉阙方枭越尉头。千群椎髻竞来王，声教南流尽越裳。但使文犀通贡献，不将铜柱隔封疆。"}