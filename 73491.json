{"id":"73491","title":"穆护砂·烛泪","dynasty":"元代","author":"宋褧","text":"底事关心苦。便凄然、泣下如雨。倚金台独立，揾香无主。肠断封家相妒。乱扑簌骊珠愁有许。向午夜、铜盘倾注。便不似、红冰缀颊，也湿透、仙人烟树。罗绮筵前，海棠花下，淫淫常怕凤脂枯。比洛阳年少，江州司马，多少定谁如。照破别离心绪。学人生、有情酸楚。想洞房佳会，而今寥落，谁能暗收玉箸。算只有金钗曾巧补。轻湿了、粉痕如故。愁思减、舞腰纤细，清血尽、媚脸肤腴。又恐娇羞，绛纱笼却，绿窗伴我检诗书。更休教、邻壁偷窥，幽兰啼晓露。"}