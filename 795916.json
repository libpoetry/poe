{"id":"795916","title":"二郎神 春日怀两姑","dynasty":"清","author":"范贞仪","text":"雕栏闲倚，垂绣幕、重门幽静。记玉子频敲，杏钗戏赌，笑看春风鬓影。踏遍苍苔浑似梦，只掐着、花须思省。任蝶翅轻盈，莺簧娇脆，总添幽恨。愁凝。遥天目断，飞琼音信。怕别绪牵萦，愁丝团绕，惹得香肌瘦损。燕子多情，画梁幽处，重整旧巢香沁。望画舸、何日归来，应唤得春风醒。"}