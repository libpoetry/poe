{"id":"699178","title":"次韵金德儒秋怀","dynasty":"明","author":"殷奎","text":"只影飘萧渭水头，凉风白雁一天秋。秦云未改南山色，汉月空涵故国愁。万古勋名随野马，百年心事付沙鸥。后生莫漫誇形胜，舆地而今混九州。青山才见便低头，况复频伤宋玉秋。万户新霜添客况，一窗凉月伴人愁。扶摇敢附云间翼，浩荡思随海上鸥。忽得君诗还喜剧，犹疑老杜在鄜州。"}