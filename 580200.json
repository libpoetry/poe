{"id":"580200","title":"成化丙午正月四日瑞昌殿下召群公饮因与佩之先生联句二十韵","dynasty":"明","author":"江源","text":"圣主封疆旧，贤王礼数忧。壶觞开寿域，冠盖集儒流。白日留歌舞，芳筵杂献酬。始赓鱼罩罩，再咏鹿呦呦。乐籍呈新技，中人送异羞。勤渠殊未已，浃洽可能休。内殿重开宴，名园特赐游。楼台入图画，风景别瀛洲。夹道百花静，缘池万竹幽。石屏山色近，仙洞翠光浮。火驾千层戏，灯悬万锦毬。留连欢入夜，谈叹爽于秋。取乐非荒宴，披诚访大猷。河间差可拟，子建亦堪俦。出类聪明富，匡时礼乐修。精纯似金锡，温润迫琳璆。忠荩贞藩屏，英雄实虎貅。爱贤心最乐，款客礼何稠。宛转觥筹数，徘徊井牵投。愚臣何所祝，海屋八千筹。"}