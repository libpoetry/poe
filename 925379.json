{"id":"925379","title":"次韵待制王公出示李公丞相鼓山唱和之什不揆芜累奉和一首","dynasty":"宋","author":"苏籀","text":"颙昂经世量，超轶尘秕净。猗欤寻山屐，泛矣随波艇。颜笔振岩崖，戎眼清水镜。平籋青云步，何如苍藓蹬。忘怀挈伯雅，寓意弹韵磬。物外赤松期，域中兜率夐。江溟嘘吸际，霞祲廓亏映。龙象千础攒，簦屩十方并。弥天各纵辩，酌海终弗罄。公侯诚得一，品物将大定。瞿昙旧摽蕝，嵌洞尤奇胜。雷唱涧流回，石刻惟人竞。半山琅玕响，一井玻瓈瑩。松风瀑水合，时鸟慁人听。慷慨羊邹游，雍容裴白并。溪谷有佳色，题品益光幸。渭滨行将猎，诏促预参乘。王公居客右，羊舌偕赵孟。小人缪好事，大册挟晨暝。击节穆清风，续骚聊比兴。"}