{"id":"1250974","title":"闻徐幼文转河南布政因寄","dynasty":"元末明初","author":"王行","text":"忆昔交游重乡邑，孔思周情总英特。喜君文采尤出奇，玉树临风拟标格。倏承剡荐登天衢，切任耳目官黄枢。澄清式揽范滂辔，献替或引辛毗裾。出巡南州动山岳，金吾将军胆欲落。澡明滞狱沛甘霖，埽却炎氛净边廓。紫薇花开分省春，左辖步履凌星辰。寻升诸侯古方伯，一柱兀障中霄云。绶绾银章造民福，立勋定继皋夔躅。蹇予林下渺相思，翘首长空翥黄鹄。"}