{"id":"816726","title":"东坡引 手镜","dynasty":"清","author":"董元恺","text":"清光憔悴久。情绪消磨有。菱花新样频携手。泪痕犹在否。泪痕犹在否。从郎别后。时时昏黝。长只共夫人争瘦。团圆两字今番又。相依堪白首。相依堪白首。绣奁晴色换。飞絮东风满。郎来好试并州看。情丝千种乱。情丝千种乱。夜深频放，有愁相伴。共画阁玉人春倦。朦胧一缕裁难断。双鸳谁剪半。双鸳谁剪半。夜来能暗认。乞巧谁能信。琢成双眼锋芒迅。漫将丝线引。漫将丝线引。欲吞如刺，啼痕隐隐。敢辜负粉郎私赠。临行曾记郎衣准。归来还自忖。归来还自忖。暖金云影溜。綵缕芙蓉绣。端溪新致丁香扣。怜伊清影瘦。怜伊清影瘦。罗襦半解，那时时候。只两点横波晕透。朝来牢系鸳鸯纽。莫教消息漏。莫教消息漏。红蕤光欲耀。紫树云争绕。携来岭海邯郸道。得人怜惜早。得人怜惜早。玉绳低处，罗帷未晓。却此际情深多少。从今消受檀郎抱。一宵残梦了。一宵残梦了。滑如霜薤叶。细似湘纹节。琉璃黄映消肌雪。匡床凭拂拭。匡床凭拂拭。孤眠此夜，偏生欹仄。较不似昨宵宁贴。思量几度重铺设。与郎随转侧。与郎随转侧。"}