{"id":"420487","title":"解语花 其一 题罗两峰鬼趣图","dynasty":"近现代","author":"张克家","text":"倾盆雨倒，萧瑟飙寒，正客窗人兀。一檠明灭。才开卷、忽现神荼郁垒。冠裳安贴，亦似解、秋坟啸月。归去来，纸醉金迷，早赋无家别。几见防风步阔。便屈伸千丈，随意飘瞥。长头巨眼相逢处，亦作狂花惊叶。鬅鬙短发。怎辨鼻颧凹凸，更髑髅、歌舞山林，禹鼎饶饕餮。"}