{"id":"495239","title":"寄纪石青年丈","dynasty":"明","author":"张煌言","text":"忆昔公车岁在午，太乙飞精挂河鼓。闽南纪生岂其俦，抟风遂夺吴刚斧。余亦持锋起越中，谬于文章称跋扈；乾坤排荡会有人，日月沈沦忽无主。言也左袒一奋呼，五千甲盾色如土。此时属县望汉官，君独躬耕吟「梁父。」终繻不弃意何深，贾组长擐节殊苦！迨余收烬赤堇山，锡涸铜乾抑何补！低眉始作下邳游，屈指谁向中宵舞！短衣皂帽乍相逢，浊酒素筝安足数！玄理能令万象开，鸿文直并「三坟」吐。别来国步尚沧桑，藉甚襟期在「干蛊。」闻君曳履近夔龙，笑余衩衣逐罴虎。寂寂温、刘竟属谁，悠悠绛灌徒为伍！瓯越玄云自卷舒，勾吴落月空分剖。何时功成归去来，重与尊前说破虏！"}