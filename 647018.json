{"id":"647018","title":"宛转词归丘生后作","dynasty":"明","author":"呼文如","text":"赤壁矶，蟠桃宴，妾年二八郎相见。鸳鸯锁，燕子楼，空床绣被为郎留。郎潮海，妾鄂渚，银河相望牛与女。妾倚闾，郎悬车，文君自奔马相如。郎吟诗，妾劝酒，彩毫叵罗日在手。郎操瑟，妾鼓琴，天长地久同一心。珠为灯，玉作窟，妾是小星郎是月。锦障泥，绣屠苏，郎乘驷马妾坐舆。斧伐柯，则不远，若有曲直在郎眼。心百折，肠九回，即令万死妾焉辞。"}