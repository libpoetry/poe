{"id":"548118","title":"送王对南太史奉使蜀藩册封十韵","dynasty":"明","author":"于慎行","text":"持节兰台著作郎，绯衣朝下出明光。千秋茅土传新渥，三晋云山识旧乡。马度宜春花似雨，鸡鸣函谷月如霜。雄图百二蝉声里，栈阁三千鸟道傍。负弩奔趋巴郡吏，开函拜舞汉亲王。锦官城入空江断，玉垒霞连太白长。载酒能过扬子宅，浣花试访杜陵庄。朱门旭日当筵醉，碧草轻烟满路香。一鹤只今天外去，双鱼可遣岁前将。离心不尽青骊远，渺渺平芜对夕阳。"}