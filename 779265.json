{"id":"779265","title":"暗香 谢云姜妹画梅团扇，次姜白石韵","dynasty":"清","author":"顾太清","text":"风枝霁色。胜临流万点，吹开羌笛。日暮何人，翠袖凌霜一枝摘。写出疏香冷韵，谁得似、琅嬛仙笔。感昨日、团扇题诗，寄我伴吟席。南国。夜月寂。记庾岭五湖，千树堆积。昔游最忆，卅载相思梦魂隔。爱此冰纨小影，竹叶撼、一窗晴碧。剩点检红箫谱，旧词证得。"}