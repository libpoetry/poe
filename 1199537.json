{"id":"1199537","title":"那呵滩","dynasty":"魏晋","author":"无名氏","text":"我去只如还。终不在道边。我若在道边。良信寄书还。沿江引百丈，一濡多一艇。水上郎担篙，何时至江陵。江陵三千三，何足特作远。书疏数知闻，莫令信使断。闻欢下扬州，相送江津湾。愿得篙橹折，交郎到头还。篙折当更觅，橹折当更安。各自是官人，那得到头还。百思缠中心，憔悴为所欢。与子结终始，折约在金兰。"}