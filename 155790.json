{"id":"155790","title":"送高炳如粹天台","dynasty":"宋代","author":"喻良能","text":"高侯吾所畏，学问觑壶奥。秋水莹精神，春华丽词藻。三馆朅来游，两鬓青未皓。何心玩岁月，刻意事探讨。二志既崇成，八书可偕考。乌台伫风采，纶闱须典诰。引疾遽有祈，勇退一何早。丹丘非大名，泥轼仅小好。会看有诏追，岂必俟身到。行矣即轻安，恺悌神所劳。"}