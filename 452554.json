{"id":"452554","title":"与留社诸子灵峰探梅不遇谒法喜寺本上人","dynasty":"当代","author":"钱之江","text":"冲雨来寻冰雪质，坐与梅花交臂失。岁寒惟见腊梅发，欲共赭衣争一席。命驾直趋梵王宫，西山佳气礼大雄。时值残腊人罕至，风雨旦暮啼黄熊。浙东老师苍古颜，隐几坐拥千琅玕。偶向云深伏虎去，拄杖独看尘漫漫。劫后天南留此老，一座春风坐论道。此日同升马祖堂，顿愧尘心被花恼。师言末世少畏敬，思以佛法救时病。比来天道重横行，各逞其欲戕苍生。祸及微物何忍说，固知厚味生五兵。呜呼伯有虽死能为厉，嗟尔鼠肝与虫臂。"}