{"id":"957314","title":"晞真阁留别方道士宾实","dynasty":"宋","author":"范成大","text":"东山西山双袖舞，中有清宫蟠万础。云横朱阁碧梧寒，风扫石坛苍桧古。道人宾实其姓方，来从何许今几霜。诛蒿仆蓬殿突兀，玉华紫气腾真香。胸奇腹愤无人识，我独相从似畴昔。时时苦语见针砭，邂逅天涯得三益。明朝归客上归艎，重到晞真计渺茫。只有双鱼相问讯，歙江之水通吴江。"}