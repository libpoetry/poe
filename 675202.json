{"id":"675202","title":"汉中太守行赠潘伯振","dynasty":"明","author":"孟洋","text":"汉中太守行出门，萧萧五马鸣秋原。请君系马亭前柳，为君赠言劝君酒。汉中巨郡狱讼繁，饥馑频仍足群丑。蜀川廉范有遗歌，关西杨震称良守。使君才质迥非常，十年献纳黄门郎。曾将五色绣龙衮，何有一郡分铜章。君不见栈道逶迤数千里，高山岧峣水瀰瀰。此去休歌行路难，拟取循良报天子。"}