{"id":"540690","title":"双节辞","dynasty":"明","author":"赵完璧","text":"山云野水春漫漫，我欲吊此双节空含酸。淳风死去不可挽，声华千载颓狂澜。烈哉二淑女，冰雪凛肠肝。谁令递沈雁，各惜孤鸣鸾。痛绝异时殒，泪尽同日欢。贞心逐幽渺，落蕊随风湍。金石何期抱一节，渊泉偶尔寻相安。春草空留翠罗绮，秋风零落金琅玕。纷华浊俗猥琐观，珠联青海星斗寒。君不见须眉文夫尽楚楚，胡为偷生反面视此曾无难。"}