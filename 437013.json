{"id":"437013","title":"永遇乐","dynasty":"金","author":"蔡松年","text":"正始风流，气吞馀子，此道如线。朝市心情，云翻雨覆，千丈堆冰炭。高人一笑，春风卷地，只有大江如练。忆当时，西山爽气，共君对持手版。山公鉴裁，水曹诗兴，功业行飞霄汉。华屋含秋，寒沙去梦，千里横青眼。古今都道，休官归去，但要此言能践。把人间、风烟好处，便分中半。"}