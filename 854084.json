{"id":"854084","title":"郑佥判取苏黄门图史园囿文章鼓吹之语为韵见贻辄复赓载 其七","dynasty":"宋","author":"方岳","text":"吾仕竟三黜，吾气竭再鼓。百年会有极，等作一抔土。宁当友鱼虾，勿谓怒豺虎。静中试遐观，一一皆自取。但恨齿发衰，无力供保伍。结茅得幽深，杉竹自成坞。食贫秋田少，酒不供小户。醒眼对佳山，日夕迭宾主。有谈及世故，使我舌屡吐。常恐天地间，愧仰而怍俯。所以猿鹤居，不嫌蓬藋拄。可惜秋风至，送君又南浦。"}