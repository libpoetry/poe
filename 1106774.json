{"id":"1106774","title":"滕勿斋内杨氏挽词","dynasty":"宋","author":"王柏","text":"东风捲地兮摧千红，松柏青葱兮启幽宫。龙㡛广柳兮辞帘栊，埋香掩玉兮甘长终。芳草萋萋兮春又空，东君寂寞兮谁与同。吴门山少兮烟水宽，一锸千金兮尚云悭。夫人勤俭兮同艰难，子荆苟美兮营玄关。平生首丘兮志应寒，双溪渺渺兮何时还。忆昔登堂兮拜淑仪，小子丱角兮勤将携。夫君念我兮力不遗，岁月滔迈兮鬓成丝。西望紫翣兮清魂飞，椷哀千里兮空涟洏。"}