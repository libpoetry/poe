{"id":"1209882","title":"对雪鼓琴","dynasty":"元","author":"耶律楚材","text":"君不见党侯赏雪斟羊羔，蛾眉低唱白云谣。慷慨樽前一绝倒，高谈阔论誇雄豪。又不见陶谷开轩收竹雪，旋烧活火烹团月。笑撚吟须吟雪诗，冷淡生活太清绝。清欢浊乐争相高，至人视此轻鸿毛。嗜音酣酒元粗俗，癖茶嚼句空劬劳。龙庭飞雪风凄冽，天地模糊同一色。数卮美湩温如春，三弄悲风弦欲折。酪奴欢伯持降旌，诗声歌韵不敢鸣。党武陶文都勘破，真识此心无一个。"}