{"id":"788952","title":"归来行送友人之延平","dynasty":"清","author":"杨宾","text":"闽中之山颇崒嵂，熊罴虎豹如人立。闽中之水极盘涡，上滩下滩蛟龙多。我辈劳生固其职，君亦安能早休息。独念今朝赴七闽，行过家门不得入。若耶溪水浅，绠短亦可汲。云门花木深，鹧鸪啼春日。早归来山田，熟后渔舟出。草阁斜阳粳稻香，烟波细雨纶竿湿。"}