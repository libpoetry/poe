{"id":"829872","title":"浪淘沙 梦中得首二句，因成此阕","dynasty":"清末近现代初","author":"高燮","text":"秋梦冷于莼。欲化烟痕。梧桐疏响扑栏频。风雨凄迷人不寐，无限黄昏。一榻隔凡尘。瘦骨嶙峋。绕阶络纬作哀呻。听到宵阑犹断续，似我吟魂。咫尺等天涯。隔了窗纱。料知庭草已如麻。开过荷花都不见，又过薇花。帘外夕阳斜。花落些些。微风吹起便成霞。影倘似花花似影，病更怜他。"}