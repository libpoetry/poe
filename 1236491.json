{"id":"1236491","title":"答复见心长老见寄二首","dynasty":"元","author":"周伯琦","text":"浙水东头佛舍连，蒲庵上士坐忘年。五云古衲层澜涌，百宝浮图列宿躔。床上贝书多译梵，门前海舶直通燕。比丘喜得阶兰秀，应种菩提满法田。九载违离得远书，几更岁历斗旋枢。华星秋月超元白，峻岭重江限越吴。柏子树阴浮碧砌，莲花漏水响铜壶。老夫素有林泉癖，一曲何当乞鉴湖。"}