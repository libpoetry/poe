{"id":"405219","title":"水龙吟 杨花依章质夫苏东坡唱和韵","dynasty":"近现代末当代初","author":"张伯驹","text":"乍开谁当花看，幻身一现旋教坠。隋堤路远，章台非旧，有何情思。摇荡春魂，懵腾酒梦，重门深闭。算颠狂成性，飘零经惯，最容易，因风起。抛撇故乡何处。料天涯、枝头难缀。飞时有迹，捉来无影，欲团还碎。乱扑征衣，轻窥离席，又随流水。怪年年作态，将人勾引，洒东风泪。可怜身似秋蓬，恁无归梦随抛坠。浮生瞬息，飘零半世，绵绵离思。吹尽香尘，只余残照，一春长闭。恨质轻易散，缘悭难住，芳魂去，谁呼起？沾惹青衫如雪。和脂香、酒痕犹缀。愁风妒雨，人间天上，柔肠都碎。判委泥沙，不如早谢，总随流水。共飞灰化作，庄生蝴蝶，染啼鹃泪。"}