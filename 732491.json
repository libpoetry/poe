{"id":"732491","title":"死戍墓歌为给事姜贞毅先生作","dynasty":"清","author":"李邺嗣","text":"思陵望治苦若渴，侧席重宣故相出。二十四气诬正人，首持魁柄障白日。莱阳姜公在黄门，平生忠笃感至尊。极论丞相真有力，要使言官气得伸。上怒赫然死不重，却念直臣心稍动。且将赤棒代欧刀，生谪不投人鲊瓮。圣朝从谏本如流，坐看雷砰电射收。天威朝逐陈子壮，皇恩夕召黄道周。臣{王采}哭辞阙下出，数到宣城四十日。忽传龙御遂升天，环未及还玦未决。小臣目断燕云下，自操吴戈甲不卸。人间今已绝金鸡，待到黄垆方遇赦。劳劳内史啼南陌，鷶?催归归不得。旧馆惟寻皋伯通，残命仍投闾子直。三十年来泪无数，白发青山同旦暮。遗骸只葬敬亭丘，万古汉臣死戍墓。君不见先皇仗剑排阊阖，臣挟秦弓侍其侧。东台给事生上书，宣州老兵死杀贼。念祖堂前异草生，青松垄上秋磷碧。请取孤臣不死心，写向嵌岩一片碣。"}