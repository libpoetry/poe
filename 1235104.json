{"id":"1235104","title":"送慈上人归雪窦追挽浙东完者都元帅二首","dynasty":"元","author":"乃贤","text":"日本狂奴扰浙东，将军闻变气如虹。沙头列阵烽烟黑，夜半鏖兵海水红。觱栗按歌吹落月，髑髅盛酒醉西风。何时尽伐南山竹，细写当年杀贼功。野狐岭上雪纷纷，马鬣新封大将坟。千古交情见今日，一时豪杰尽惭君。携瓶满贮滦河水，飞锡还穿雪窦云。归坐山窗须有约，半龛灯火夜论文。"}