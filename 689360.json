{"id":"689360","title":"登泰山","dynasty":"明","author":"佘翔","text":"元君礼罢阅秦碑，长啸天门驾赤螭。苍海一杯檐际落，齐州九点镜中窥。白云不散丈人石，青鸟还来王母祠。汉主若求封禅草，文园消渴老明时。岱宗东望翠微重，曳杖初闻缥缈钟。半岭烟霞迷汉畤，四时风雨咽秦松。缑山直跨仙人鹤，函谷遥瞻柱史龙。七十二君呼不起，安期何处采芙蓉。"}