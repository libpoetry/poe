{"id":"1120515","title":"次韵程道徽三首","dynasty":"宋","author":"周孚","text":"二年五经过，子亦倦行役。踵门觅一廛，正尔不能得。穷愁侵两鬓，无酒洒胸臆。见溺不解援，我空三叹息。子家江滥觞，还送江入海。凄凄兕虎叹，屈指已十载。饥唯三韭足，寒止一衲在。试问十二宫，从来谁主宰。宿草被三径，呼儿不须锄。从来驷马客，肯顾蜗牛庐。那知倾盖交，向我情不疏。惜无一端绮，报子双鲤鱼。"}