{"id":"1127280","title":"期颐堂","dynasty":"宋","author":"龚明之","text":"投老归来万事休，北窗一枕足清幽。虽然不得行胸臆，幸喜身无千岁忧。少年已自乐杯觞，种秫安排老醉乡。试问几回供酒事，真成三万六千场。百事如今与世违，十花一木谩儿嬉。莫欺兀兀痴顽老，曾睹升平元祐时。不服丹砂不茹芝，老来四体未全衰。有人问我期颐法，一味胸中爱坦夷。"}