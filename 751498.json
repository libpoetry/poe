{"id":"751498","title":"寒夜喜邓献臣明府见过用东坡聚星堂雪诗韵","dynasty":"清","author":"周天麟","text":"宦海浮踪聚萍叶，与君同踏并门雪。未经识面心先倾，吏事诗才信双绝。忽闻剥啄喜过访，出晤那妨屐齿折。袖中示我诗一编，墨藻飞腾讵磨灭。韩苏大笔极奇矫，硬句盘空臂鹰掣。我诗肮脏百不工，十载愁吟鬓丝缬。围炉促膝谈夜深，万瓦霜华感骚屑。卷中风木吞声多，梦里梨云过眼瞥。平生甘苦应自知，除却高歌更何说。送君明日上长安，安有诗肠转轮铁。"}