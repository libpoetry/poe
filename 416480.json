{"id":"416480","title":"解连环  半塘老人与彊村世丈均赋有秋词，甚工。亦效颦一解","dynasty":"近现代","author":"胡先骕","text":"暮春池阁，飏垂杨万叠，暗遮红索。斗倩影、羞赌身轻，怕花外玉骢，傍墙依约。俊赏年光，尽消得、凤飘鸾泊。自香车去后，剩粉褪香，怨蜂狂扑。寻芳素盟误却。叹娟红瘦绿，都付零落。看絮语、雏燕娇痴，便欲诉相思，锦字难托。画板双双，任镇午、西园低络。向更阑，飐残泪烛，旧欢念著。"}