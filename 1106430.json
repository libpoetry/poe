{"id":"1106430","title":"再和前韵三首","dynasty":"宋","author":"王炎","text":"扣关剥啄到吾庐，觉我论才有不如。道在褐衣怀美玉，文成熟路驾轻车。而今谈笑不携手，他日寒温徒寄书。势利之交儿辈事，何须有客佩金鱼。穷巷曾勤特地过，澜翻舌本落悬河。君方迹未离尘土，我亦身尝堕网罗。幸有吾曹相尔汝，肯教俗子更谁何。诗成骚雅遗风在，压倒南山白石歌。小屈青云富贵身，翻翻倦脚踏街尘。黑貂久敝岁云晚，鸿雁不来家有亲。客路山川聊缓带，天关虎豹莫憎人。一寒元是功名兆，落笔能回桃李春。"}