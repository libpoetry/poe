{"id":"694118","title":"閒居忆昔年游西蜀","dynasty":"明","author":"陈堂","text":"蜀道崚嶒险，苍茫半碧天。猿声长不断，雁字杳难传。百丈牵舆上，千盘绝壁悬。黄昏投宿处，孤枕伴啼鹃。鸟道云逾湿，天低路转欹。惊蛇丰草动，骇马断桥危。树有青萝翳，阴无白日移。四时多雨色，旅客益凄其。五月峨眉雪，孤根滟预堆。瞿塘翻浪下，赤甲自天来。绝域豺狼斗，阴崖魍魉猜。无因消旅思，聊以酌春醅。昔年游蜀梦，此日遂初身。绛灌人何在，巢由自结邻。门堪罗鸟雀，酒可漉纶巾。回首风尘迹，甘为卧隐沦。"}