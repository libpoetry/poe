{"id":"832576","title":"喜迁莺 琼台长至，和梦窗冬分人别韵","dynasty":"清末民国初","author":"朱祖谋","text":"沧洲程别。正冻涩酒怀，稀逢南雪，谯角宵长，客衫春瘦，金线绣床都绝。倦拥蠹签叶乱，自听黎讴箫节。恨两鬓，是清霜新点，繁枝羞折。南越。梅讯渺，帐底暗香，愁与青镫结。多事东风，天涯容易，轻送琯葭声噎。甚时斗槎回泛，心剪柔波春阔。寻梦去，怕离烟遮尽，沙边黄月。"}