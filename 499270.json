{"id":"499270","title":"题澹轩图","dynasty":"明","author":"黄廷用","text":"前村梅花如玉削，后村皑皑雪飘礡。背月隐隐出云端，不照欢喜照寂寞。此时百草已无芳，此景幽然凝望暯。绝胜王郎泛虚舟，夜色空濛满溪壑。几度暗香四碧寒，不厌网衣虚锦㜰。微醺击缶当丝簧，茅竹何曾涂舟艧。市道不交苔径深，寂无肉食有藜藿。幽人贞吉万虑消，直比雪洲春水落。雪洲春水味且甘，流到于今味更薄。少味方是还天和，一勺真可洗炎熇。豪华踪迹今何在，年年月照梅花萼。"}