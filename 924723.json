{"id":"924723","title":"和子瞻监试举人","dynasty":"宋","author":"苏辙","text":"登科岁云徂，旧学日将落。外遭饥寒侵，内苦忧患铄。传家足坟史，遗说本精约。群言久纷荡，开卷每惊矍。居官忝庠序，授业止干籥。朝廷发新令，长短弃前彟。缘饰小学家，睥睨前王作。声形一分解，道义因附托。安行厌衢路，强挽就縻缚。纵横施口鼻，烂熳涂丹垩。强辩忽横流，漂荡终安泊。忆惟法初传，欲讲面先怍。新科劝多士，从者尽高爵。徘徊始未信，衒诱终难却。嗟哉守愚钝，几不被讥谑。独醒惭餔糟，未信耻轻诺。敢言折锋铓，但自保城郭。有司顾未知，选试谬西洛。群儒谁号令，新语竞投削。虽云心所安，恐异时量度。诡遇便巧射，晚嫁由拙妁。谁能力春耕，忍饥待秋穫。闻兄职在监，考较笔仍阁。缩手看傍人，此意殊未恶。"}