{"id":"608360","title":"释志诗 其二","dynasty":"明","author":"区大相","text":"泾浊渭则清，举世昧其光。昆丘烈燄起，玉石咸见殃。骐骥避骀驽，鸱鸮逐凤皇。萋菲一为吟，千载同嗟伤。嗤嗤便佞子，多言巧如簧。众庶皆有心，彼独何无良。凡百我在位，谋虑用不臧。诲淫者冶容，致盗由慢藏。神龙宅九渊，玄豹处重冈。蜂虿而窃乘，壮夫失其强。大雅贵明哲，君子慎周防。"}