{"id":"992052","title":"次韵和吴正仲以予往南陵见寄兼惠新酝早蟹","dynasty":"宋","author":"梅尧臣","text":"我念仲氏疾，走毂不暇膏。久处田园閒，风日惯犯冒。暮过春谷溪，亭长或前劳。乃心在手足，岂得事请造。邑僚相哀怜，曾未曰简傲。朝夕论药品，况是素所好。颇能识精粗，固靡穷突奥。吾亲日倚户，西首只待报。不知羸苶剧，饮饵须谕导。既平忧已宽，胜境思一到。原田经秋霖，步履畏宿潦。山中趣多幽，松下净不扫。言归尚泥涂，云绽喜暂曝。还将奉谈笑，近已逢问耗。入门得寄诗，欲览整白帽。酒壶及霜蟹，致酿知谈操。岂同里中俗，唯罪往不告。醉来夜挥毫，明月为绝倒。"}