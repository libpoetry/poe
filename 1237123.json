{"id":"1237123","title":"髫龀侍诸父拜双峰祠堂未尝敢有题咏二十年来接武于玉堂瀛洲霜露之思缺然有腼近开平石长老兴废补仆光绍前闻遂述旧怀为六诗且伸叹仰","dynasty":"元","author":"袁桷","text":"惭愧双峰老，光明两足尊。午窗钩竹影，冻笔点梅魂。斋近乌啼树，禅回虎伏门。春来有新雁，劝我趣归辕。经院辛勤日，千金记始兴。雨荒虫蚀栱，壁坏鼠缘藤。旧观丹青复，诸天锦绣承。短檐增突兀，会见出卢能。寒彻清泉底，山童上水华。定金非在井，煮米却成沙。洗目能生电，搜肠可当茶。人持一月去，此月落谁家？"}