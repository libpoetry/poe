{"id":"834277","title":"绛都春 其二","dynasty":"清末民国初","author":"易顺鼎","text":"潮痕蹙缆。乍涨绿到门，移楼临岸。柳底路沉，花外天宽，春声乱。桃家姊妹离魂远。洗剩粉南朝香怨。一莺啼水，恨鸥占了，落红恩眷。流断华年不转，对芳影、私替浣纱人叹。松雪溅涛，画舫浑高瞒堤半。江乡鱼价年年贱。记柁阁香炊午饭。别来新翠苔矶，锦鸳睡暖。"}