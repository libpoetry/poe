{"id":"368685","title":"万年欢·十一月十六日祝黄梅伯先生生朝","dynasty":"清代","author":"杨玉衔","text":"如鲫名流，数诸贤过江，谁最枭采。耐冷头陀，曾饰出场冠佩。修到罗浮玉骨，忍更效、阎浮时态。鼓暇滕阁吟秋，笔花常蘸烟霭。一瓣心香下拜。想聪明冰雪，胸襟湖海。裙屐风流，梅栋诗名长在。千顷清陂沾溉。记握管、曾窥天外。今纵说、香火因缘，种根萍梗何碍。"}