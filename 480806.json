{"id":"480806","title":"送驾北征","dynasty":"明","author":"刘溥","text":"正统十四年，秋七月甲午，皇帝提大兵，亲行讨北虏。其晨日旁气，中黑外如火。北风转旗脚，猎猎不停舞。此行为宗社，仓卒出未预。虏人方恃骄，况复值秋暑。文臣虽表留，奏上不蒙可。留之恨不力，苟力必中阻。小臣从百官，拜送伏道左。悬绝不得言，徒有泪如雨。前驱至榆河，营垒乱旗橹。后队复踉跄，不复辨什伍。挽车避泥潦，前后相接轲。裸身走中道，车驾从傍过。纷纭无纪律，将臣殊莽卤。既蹈不测渊，可不严为矩。忆昔虏单弱，款附来塞下。岁贡马万疋，未敢设钩距。皇眷来意勤，赏赍特过厚。一时失防隙，遂得肆强圉。毡衣易龙锦，皮帽变珠朵。束腰金匾绦，编贝五色缕。玉剑悬辘轳，雕弓插文笴。黄沙白草间，金银耀樽俎。鞍鞯画麒麟，旌旗绣飞虎。供具与乐器，事事无不有。一年复一年，屡有望外取。岂但不知感，其心竟包祸。勾连并众力，绐以骄诸部。罕东兀良哈，久矣被饮羽。迩来虽纳贡，其意则狎侮。吾皇天地量，垢秽悉容受。今来犯我疆，我往非过举。剿此违天贼，岂为拓疆土。戎狄无人性，尧舜不亲附。秦有长城筑，汉有和亲许。云扰东西晋，厥后极凶丑。李唐纳婚姻，石晋甘饵诱。宋初论金币，中败青城旅。分裂已不堪，未复遭蒙古。历年九十三，夷风洽华夏。乾坤合清宁，笃生我太祖。圣德克肖天，飞龙起淮右。长驱扫腥毡，直出古北口。净洗历代羞，日月开天宇。太宗龙凤姿，丕承奋英武。天戈时一指，残孽窜他所。漠南无王庭，漠北走穷狗。于今已不然，信非朝夕故。必欲罗奔鲸，在众密网罟。胡乃劳圣躬，执政何以处。臣闻千金子，尚不垂堂坐。虏罪诚可诛，持重慎勿苟。稽首早回銮，天位要有主。钦哉祖宗业，正拟磐石固。"}