{"id":"1089341","title":"再次转庵用梗字韵赋梅","dynasty":"宋","author":"许及之","text":"见梅思洛阳，何愁道路梗。见雪忆灞桥，便可心思省。仙家种玉成，造化炊粱顷。凛然孤高标，敢以尘溷请。将军有传令，遽成临渴井。王言惟作命，盍作和羹领。香色归本根，滋味岂机阱。自非泯全牛，安得试尝綮。转庵句中画，梅诗言外警。难韵有辘轳，妙语压菑眚。昨夜垂垂雨，一洗娟娟静。便觉容成圃，真是太玉境。朝来知见香，堕在区别町。不如两忘言，搔首孤山顶。"}