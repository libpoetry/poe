{"id":"811399","title":"岭南春词","dynasty":"清","author":"丘逢甲","text":"万紫千红不敢开，先春独让岭头梅。亭亭玉立天人相，天遣称尊花国来。罗浮仙鸟声琅然，唤起春魂遍大千。大千顿现梅花国，要把梅花作纪年。瑶姬游戏爱春华，炼海成香转帝车。天上玉龙三百万，一时齐化岭南花。老干槎枒花满身，冰霜丰骨玉精神。扫除海内风尘色，独立岭南天地春。十年不负种花心，万玉千珠花气深。锄罢月明吾事毕，看栽成树树成林。千林万林落木空，空山一笑回春风。谁知大地阳和气，都在暗香疏影中。不知人事有冰霜，战退群阴玉魄强。偶现色身仍本色，自开香界布天香。开过南枝开北枝，天心冷暖花能知。请看花落仍留子，正是人间渴望时。"}