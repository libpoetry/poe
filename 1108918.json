{"id":"1108918","title":"循梅路口四首","dynasty":"宋","author":"刘克庄","text":"赣客纷纷露刃过，断无徼吏敢讥诃。身今自是牢盆长，较尔能贤得几何。导吏仓忙乞调兵，未应机动遣鸥惊。传闻老子单车至，惭愧偷儿让路行。钞法如弓末愈张，可堪于此更求详。祇应新执牙筹者，拾得研桑肘后方。三十年来边宿兵，大农无计饱连营。元来有个浮盐策，南渡诸贤未讲明。"}