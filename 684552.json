{"id":"684552","title":"汉阳二律皇陵宫殿木舟运汉阳夏口周进士仲方沽酒来别命二题各作联句 沽酒船","dynasty":"明","author":"王佐（汝学","text":"汉阳郁金扑鼻香，飘飘一叶泛残阳。大盆贮景随兰桨，小勺分春上羽觞。兴入齐州欣白叟，手持阿堵付黄郎。叮咛鄂渚黄楼胜，信宿还须远送将。我识君非马邓亲，朝来门外唤何频。颜家陋巷谁知己，萧寺空门半故人。党进帐深希问讯，何曾席远绝音尘。几回素店书勤事，岁送青州曲米春。"}