{"id":"274304","title":"古香慢·明日立秋，徘徊园树下，倚梦窗自度曲，即和其韵","dynasty":"现代","author":"汪东","text":"甃阶缀藓，波镜涵空，来讯幽圃。露湿莲房，粉泣似伤迟暮。追念昔同游，暗怊怅、光阴迅羽。感丝萦、寸藕万缕，味同茹蓼辛苦。恣眺远、烟霏深处。城号芙蓉，知更谁主。半幅鲛绡，泪血旧盟空误。老病觉新秋，怕重见、黄花满路。过今宵，判禁受、冷风澹雨。"}