{"id":"954197","title":"读徂徕集","dynasty":"宋","author":"欧阳修","text":"徂徕鲁东山，石子居山阿。鲁人之所瞻，子与山嵯峨。今子其死矣，东山复谁过。精魄已埋没，文章岂能磨。寿命虽不长，所得固已多。旧藁偶自录，沧溟之一蠡。其馀谁付与，散失存几何。存之警后世，古鉴照妖魔。子生诚多难，忧患靡不罹。宦学三十年，六经老研摩。问胡所专心，仁义丘与轲。扬雄韩愈氏，此外岂知他。尤勇攻佛老，奋笔如挥戈。不量敌众寡，胆大身幺么。往年遭母丧，泣血走岷峨。垢面跣双足，锄犁事田坡。至今乡里化，孝悌勤蚕禾。昨者来太学，青衫踏朝靴。陈诗颂圣德，厥声续猗那。羔雁聘黄晞，晞惊走邻家。施为可怪骇，世俗安委蛇。谤口由此起，口之若飞梭。上赖天子明，不挂网者罗。忆在太学年，大雪如翻波。生徒日盈门，饥坐列雁鹅。弦诵聒邻里，唐虞赓咏歌。常续最高第，骞游各名科。岂止学者师，谓宜国之皤。夭寿反仁鄙，谁尸此偏颇。不知呶呶者，又忍加诋诃。圣贤要久远，毁誉暂諠哗。生为举世疾，死也鲁人嗟。作诗遗鲁社，祠子以为歌。"}