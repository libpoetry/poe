{"id":"332828","title":"疏帘淡月·寿溧阳彭太公","dynasty":"清代","author":"梁清标","text":"篯铿华族。羡堂上双星，阶前芝玉。占尽人间福寿，行高乡曲。少年踔厉名场里，倒词源、何论潘陆。唾壶尝缺，阳春和寡，尚淹松菊。追万石、家风雍穆。看骥子龙文，书校天禄。宣发齐眉佳夕，浅斟醽醁。针楼才罢梅英吐，玩芳时、清欢相续。香山洛社，年年扶杖，前身金粟。"}