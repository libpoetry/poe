{"id":"472713","title":"过陈济之精舍看写山水图忽听糟床酒声便敲青螺佐饮成醉","dynasty":"明","author":"王叔承","text":"山家压酒声涓涓，有如细雨鸣春泉。入门听此发酣兴，何须响落宫商弦。玉缸新碧洗盏试，青螺击破江头鲜。山人酒酣不自奈，胸中丘壑飞生缣。近来山水沈周好，人物颇称吴小仙。二生老死汝少年，古道肯取时人怜。眼前木石渠固小，天下岂少名山川。糟床有酒酬知己，画成换米换秫米。"}