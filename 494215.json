{"id":"494215","title":"送都宪高先生总督漕运","dynasty":"明","author":"湛若水","text":"飞挽地僵仆，海运天翻波。圣皇制国计，全功在漕河。河水亦有竭，民力岂云多。榜卒晨告痡，及暮靡啸歌。妻孥终岁别，生死在网罗。去年千里赤，十室九蓬科。骨肉且相食，他人将若何。根蠹花不实，生理宁有他。君子秉明德，调剂使平和。干禄有恺悌，刚柔无僣差。如何民物遂，国祚同无涯。"}