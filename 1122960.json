{"id":"1122960","title":"念昔游四首","dynasty":"宋","author":"胡仲弓","text":"昔年游径山，身在九天上。倚栏少徘徊，八极归一望。秋容澹如洗，景物呈万状。松风奏琴筑，烟屿列屏障。清远啸枯藤，野鹤唳幽旷。僧僮课梵呗，婉娩如学唱。解带临西风，洒落无尽藏。缁流亦可人，邀往坐清旷。盘飧饤黄独，侑之茅柴酿。感师有古意，愧我无酒量。长啸下山来，一路时胆壮。重作记游篇，付之覆瓿酱。昔游金山寺，一苇破沧溟。怒涛正拍天，风雨歘晦冥。江豚急吹浪，水面轰雷霆。满船失颜色，莫辨死与生。此时娄师德，高卧看长鲸。过午忽开霁，济岸犹登瀛。清风泛我衣，阳光射檐楹。舟人相慰劳，山僧笑出迎。行行金鳌背，月鉴浮空明。波平濛天影，潮静闻经声。殿阁耀金碧，守护真龙形。系缆少沉吟，红轮江西倾。炬火烁江面，直使潜鳞惊。因成一宿觉，问津维扬城。重来知几时，未计岁月成。昔游虎邱山，满天饱风雪。毡帽骑款段，瘦岭衰草歇。下马独支筇，十步八九蹶。石路古木僵，铁花露土骨。生公何在许，空堂挂明月。衲僧九十馀，持戒常精洁。讲经石点头，奇哉广长舌。我来欲参请，云无法可说。有井无辘轳，归去心如渴。昔游半山寺，木落山欲童。秋高岚气旺，晓日出曈眬。杖藜破莽苍，举步生清风。登堂发一笑，绝倒临川公。旧像人所祠，新法人所攻。空使百年后，直笔诛奸雄。不知老瞿昙，衲被和头蒙。是非不到耳，静坐薝卜丛。自吹无空笛，圣处时一中。我亦有发僧，误踏京尘红。来此欲安禅，懒性学虚空。入门被师喝，归去成匆匆。"}