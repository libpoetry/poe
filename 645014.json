{"id":"645014","title":"三峰嵓真寺重修法堂","dynasty":"明","author":"解缙","text":"嵓真之峰青插天，中有佛手盘之圆。佳花美竹秀以娟，艳艳嵓窟开金莲。大雄楼殿虬龙骞，禅伯歌笑云里眠。昔年曾此书石镌，当时宾客何骈阗。即今一十有七年，梵宇咸备施周垣。矧有馀力及福田，离相兴国危复存。两贤高谊古所敦，仁爱吾儒将赧然。天龙守护鬼神跧，坐看沧海思绵绵。"}