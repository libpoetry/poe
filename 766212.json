{"id":"766212","title":"南浦 舟次滕王阁感赋","dynasty":"清","author":"左锡嘉","text":"长江滚滚，忆前唐、高阁驾飞虹。道是当年佳宴，都督仰阎公。记否玉鸾歌舞，正西山、雨歇画帘栊。笑我来迟暮，也思侥幸，神助一帆风。今日停桡烟渚，叹兴亡、无奈太匆匆。只有江天孤鹜，飞傍落霞红。为问起腾蛟凤，更何人、克继旧词宗。只半潭秋影，伴它渔火梦青枫。"}