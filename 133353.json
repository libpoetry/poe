{"id":"133353","title":"比同彦平谒希颜千里","dynasty":"宋代","author":"李琮","text":"君不见便腹边先生，齁齁昼眠贮五经。又不见长头朵都尉，喋喋问字聒人耳。两人挟策烦天机，俱忘其羊乃其理。不如此翁不知书，肩记颐隐形侏儒。胸中无物只嗜酒，酒至辄尽甯留余。有时花帽宾客前，清辩倾倒如流泉。不辞伴客竟佳夕，第恐吻燥舌本乾。主人从今莫言穷，有此自足当万钟。但令时与圣贤对，勿学鄙古中空空。我昔已自闻其风，向来一笑欣相逢。他时访戴不必见，径须奓户呼此翁。"}