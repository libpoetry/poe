{"id":"704904","title":"藕花亭杂咏为梁浮山中书","dynasty":"明","author":"霍与瑕","text":"桥临杨柳畔，亭在藕花间。曲槛开三面，疏帘绕四阑。青萍鱼在在，绿树鸟关关。朋旧追欢赏，应无一日閒。翠盖低时雨，红妆烂晚霞。乱香飘淡荡，一色拥清华。境胜当人意，林幽得自誇。蕊珠天界是，何处问仙家。幽栖真胜地，清爽逼秋天。密叶应藏鬼，高花或坐仙。君当容借宿，吾欲驻经年。饮露飧英足，莲房受一廛。一瓣可游仙，花潭到九天。歌声微远岸，棹影入轻烟。举袂招那得，凌波去可怜。坐令同赏伴，怅望五云边。莫唱采莲歌，采莲伤叶多。叶伤犹自可，花伤将奈何。借露匀红粉，因风舞绿罗。凭阑仍对酒，幽兴任清波。莫泛采莲舟，绿江生远愁。歌声偏袅袅，苦恨故悠悠。音信千山断，馨香一握稠。美人何处所，明日又三秋。绮席花间列，歌舟叶底穿。清秋翻妙曲，白雪赋新篇。旧赏浑无厌，兹来更有缘。不知今夜月，犹得照潺湲。水镜彻层霄，渔舠泛阔寥。避花收短棹，按节度长箫。越唱翻淘浪，吴讴杂采樵。主人能饮客，拚不睡今宵。风雨蛟精出，搴帘湿奕棋。三秋纷赴节，六月乱添衣。酒酌频踰醒，笙歌爽更徽。晚晴还有月，今夜不须归。待月藕花亭，衣冠集穗城。天香飘渐细，国色影弥清。鹤发欣陪侍，犀觞得屡擎。独惭才思短，授简赋难成。雨洗重重暑，风传阵阵香。是谁歌白纻，有客赋青湘。酒宽知己量，醉觉过人狂。公自怜才者，寥天恕阮康。高兴逢贤主，杯盘晚未收。白华歌进酒，明月坐邀秋。得食驯坭鲋，忘机狎野鸥。汪汪千顷度，不忝旧风流。"}