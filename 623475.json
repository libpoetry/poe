{"id":"623475","title":"会仙岩在山之绝顶","dynasty":"明","author":"欧必元","text":"我闻白石山，其曲通勾漏。上有最高峰，云霞障其岫。攀萝历险不能跻其巅，丹梯百级悬藤挂树边。一上一回气欲绝而辄止，安得此身直抵摩苍天。丹书秘笈不能见，遥睇星辰布宫殿。俯视山河大地中，须弥芥子浮乡县。曾陟罗浮日观峰，峰头紫气多鸿濛。会仙岩畔涛生耳，三更咿喔闻天风。吹笙子晋今何在，徒望仙岩群仙会。汉武秦王不可知，桑田几变成沧海。"}