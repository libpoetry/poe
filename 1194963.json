{"id":"1194963","title":"旅舍书怀寄所知二首","dynasty":"唐","author":"罗隐","text":"思量前事不堪寻，牢落馀情满素琴。四海岂无腾跃路，一家长有别离心。道从汨没甘雌伏，迹恐因循更陆沈。寂寞谁应吊空馆，异乡时节独沾襟。簟卷两床琴瑟秋，暂凭前计奈相尤。尘飘马尾甘蓬转，酒忆江边有梦留。隋帝旧祠虽寂寞，楚妃清唱亦风流。可怜别恨无人见，独背残阳下寺楼。"}