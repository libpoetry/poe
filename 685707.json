{"id":"685707","title":"西樵山","dynasty":"明","author":"邓时雨","text":"与君略说西樵胜，隐隐山藏几万家。竹径晓烟犹稼穑，茗园春雨足生涯。上方钟磬僧初定，幽望萧森路不赊。窟宅仙灵还可问，好携藜杖历谽谺。西望神山控海滨，诸峰罗列斗嶙峋。千盘磴道云门入，十里烟村树杪匀。飞翠浮空仙径晚，乱红一遍锦岩春。由来此地高寒最，不见长安万斛尘。"}