{"id":"562015","title":"小蓬壶歌","dynasty":"明","author":"贝琼","text":"君不见蓬莱方丈三韩东，上有飞楼涌阁何穹崇。始知九州更在赤县外，弱水不与人间通。赤麟伏可扰，白凤驯可笼。瑶草四时碧，桃花千岁红。卢敖一去已无迹，燕齐弟子徒相从。铁厓老人有仙骨，七十复向云间逢。高台剪断一曲幽，绝境银河倒挂双玉虹。自非夸娥之神徙，其处安得缩地如壶公。读书已去神禹穴，献赋不到明光宫。麻姑相遇急洒扫，有酒莫使金樽空。酒酣更呼双童为我歌，小海铁笛雷怒来天风。"}