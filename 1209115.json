{"id":"1209115","title":"钓台","dynasty":"元","author":"张仲深","text":"嘉林冒晴碧，穹台薄层霄。央央太古云，停阴被山椒。炎薰驻行鹢，扪萝抚岧峣。激烈增慨伤，顾盼忘曛朝。赤灵复乾符，云台纪崇劳。至人澹无为，寡处穷盘邀。未论夷齐清，宁许巢由高。举世縻声利，惊宠趋市朝。黄尘竞汨汨，铦口纷嚣嚣。有如车下坂，覆折随所遭。仰企台上云，清风振林皋。我方规出处，遐瞻送长谣。"}