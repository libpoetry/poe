{"id":"252042","title":"念奴娇·大苏前游赤壁之夕孤飞云馆吟聚","dynasty":"现代","author":"邵林","text":"举头今古，是何人遗我，胸中云物。恍见当时风露下，一舸乘涛如叶。素魄流空，清尊在手，八表神魂接。襟期异代，未妨同醉明月。休笑词客疏狂，年年此夕，须为吾曹设。重拨铜琶呼大白，听唱念奴新阕。桑海生涯，蜉蝣天地，信有情难灭。浩然歌罢，鬓边飞上秋雪。"}