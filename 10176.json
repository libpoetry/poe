{"id":"10176","title":"感怀弟妹","dynasty":"唐代","author":"王季友","text":"今日春气暖，东风杏花拆。筋力久不如，却羡涧中石。神仙杳难准，中寿稀满百。近世多夭伤，喜见鬓发白。杖藜竹树间，宛宛旧行迹。岂知林园主，却是林园客。兄弟可存半，空为亡者惜。冥冥无再期，哀哀望松柏。骨肉能几人，年大自疏隔。性情谁免此，与我不相易。唯念得尔辈，时看慰朝夕。平生兹已矣，此外尽非适。"}