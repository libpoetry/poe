{"id":"389325","title":"水龙吟·奉仲兄灵輀登舟樟侄侄妇郭亡妾沈附载仿竹山效稼轩体招魂","dynasty":"清代","author":"薛时雨","text":"魂兮毋滞章江些。招兮返吾乡些。觥觥星使，黪鸾驾鹤，云中翔些。玉树庭阶，翩翩秀异，冠诸郎些。作家兮中妇，娥娥皎皎，兰闺歇，流黄坠。小星黯无光些。问芳龄、二九刚些。东风狼藉，啼红泣翠，摧肝肠些。春水方生，众灵杂遝，神旗飏些。扬舲兮击楫，幽明共载，毋相妨些。"}