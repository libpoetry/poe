{"id":"1041595","title":"子直携杂文见过","dynasty":"宋","author":"刘敞","text":"王孙少年敏于笔，壮如骅骝勇鹯鹘。摇毫裂简殊多端，因事陈词不专一。春风吹空花满眼，秋霜缩物寒吹骨。元气回复无常形，四时变化岂定律。斯文法天亦自然，古来达者犹识偏。今君始冠便如此，后日更老当谁先。忆昔孟轲有遗语，取之左右逢其源。乃知述作繫根本，根本苟盛枝条繁。君能致身取不朽，得世知吾得贤友。"}