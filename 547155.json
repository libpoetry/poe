{"id":"547155","title":"渔阳老将行为郭总戎建安赋","dynasty":"明","author":"于慎行","text":"渔阳老将名家子，少日趋庭弄文史。操觚屡试不见收，投笔悲歌辞故里。桂玉萧疏客帝城，游谈无术致公卿。烟尘正满渔阳道，挟筴还为塞上行。尔时戚侯镇北土，七校屯营开幕府。江南剑客拥辕门，若个骁雄健如虎。将军自臂六钧弓，玉帐分符细柳东。新降部落连青海，见筑亭台跨远空。蓟门论守不论战，十年左角无传箭。一朝碣石见桑田，台上黄金颜色变。归与弹铗罢登坛，手挽虹霓上钓竿。东征西讨年来事，笑踞松根白眼观。西京有班今有郭，文武声华何磊落。君家难弟定远兄，一片燕然铭再凿。闻君矍铄壮不如，八十欲近七十馀。还看世业青云远，尽出兰台旧著书。"}