{"id":"620690","title":"落帽亭金朋玉熊渭叟话别","dynasty":"明","author":"区怀瑞","text":"潭色净蒹葭，流云冷亭榭。九关虎豹秋，三峡鱼龙夜。渚宫盛禾黍，海匮阴桑柘。云中烽燧惊，埤上戈矛暇。千秋此落帽，八月先停驾。虚名抚今昔，朋酒空悲诧。晷刻见风期，肝胆争倾泻。驰驱各自奋，撰述宁相亚。君为息壤留，我返堆蓝下。何以赠素心，名山双不借。"}