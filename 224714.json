{"id":"224714","title":"故仁寿簿张府君挽诗览府君事状见其居靖康国","dynasty":"宋代","author":"史尧弼","text":"羊胖与鬷蔑，雅好非宿敦。携手遽升堂，一语不待烦。物理适相感，岂用疏戚论。夫君今则亡，遗言空复存。乃能使余悲，览之涕澜翻。曩在岁丙午，烽烟塞天阍。四溟波荡沃，公方卧山樊。忽抚西平传，愤闷神飞鶱。尚想绣帽翁，凛凛躬橐鞬。指顾还两都，笋簴安陵园。唐家有遗黎，不识金鼓喧。掩卷泪如迸，汗简犹班痕。平时闾阎中，聊乘下泽辕。岂知中激烈，感慨在元元。斯言当余意，为恸声复吞。但闻神州地，昼暝烟尘昏。故老不可得，华屋今丘墦。九原傥作兴，余欲重与论。"}