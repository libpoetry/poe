{"id":"1120094","title":"春日偶成三首","dynasty":"宋","author":"陈棣","text":"东君驰驿骑，万里一宵通。柳眼凝晴碧，桃腮泣露红。丙鳞安浅濑，乙羽怯柔风。莫向高城望，愁生阿堵中。雨后春逾丽，平堤涨绿波。侵人花气酿，刺眼麦芒多。舴艋閒蓑笠，鞦韆醉绮罗。光阴难把玩，秀句与消磨。陋巷逢春日，生涯亦足誇。堆钱聚榆荚，积絮扑杨花。旌旆千行竹，笙歌两部蛙。凭谁为商榷，何似五侯家。"}