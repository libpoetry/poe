{"id":"1126531","title":"和昙颖师四明十题 雪窦山","dynasty":"宋","author":"梅尧臣","text":"重云不藏春，深窦常有雪。晓月号松猿，晴壁挂海霓。终恍无心人，区区佩环玦。老龙恋潭窟，不雨亦不云。吐涎出溪滑，吹腥隔林闻。疾雷驱未去，鱼鳖竞纷纷。山为骊龙蟠，谷作骊龙腮。珠树存其间，谁采明月来。何须循海隅，笑蚌未成胎。既将茅覆檐，复有松为盖。五里入山时，憩此得寒籁。曾无康乐游，但见云衲会。山僧好寂静，入云恨不深。峰间一雨昏，林表孤灯沉。往来有猿狖，呼啸自成音。巨石如龙孙，耸耸烟雾里。明明落溪口，纳纳喧滩齿。何当助斋盂，菌蕃徒为美。心危身亦危，衽席尚颠坠。如何岩石上，来坐自安意。能谕死生间，无论寤与寐。山头出飞瀑，落落鸣寒玉。再落至山腰，三落至山足。欲引煮春山，僧房架刳竹。山无凤皇飞，洞有仙人迹。蝙蝠大如鸦，莓苔遍上屐。自惭无道骨，安问缘云客。岩形若狻猊，不能千里走。岂无鸟兽群，当假风雷吼。寄谢栖息人，想像真妄有。"}