{"id":"832732","title":"过秦楼","dynasty":"清末民国初","author":"朱祖谋","text":"雨澈蝉音，叶温禽梦，竟日水窗吟断。题门字少，坐佛斋空，著意玩他炉篆。多事料理闲身，期客绳床，憎人腰扇。要披襟独往，栖心閒地，自饶疏散。休再说、赐葛含风，倾杯承露，梦绕翠寒亭畔。流尘巷色，飘鼓街声，不称曳筇心眼。楼望帘栊未灯，连海元云，云涯人远。坐清宵不去，禁惯单衣露点。"}