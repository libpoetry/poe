{"id":"689274","title":"白纻歌七首","dynasty":"明","author":"何景明","text":"齐纨越罗霜雪辉，吴刀并剪为君裁。鸣珰垂佩行相催，且步云馆升月台。珠缨列座琼筵开，秦筝慷慨赵瑟哀，含凄敛叹君莫猜。凤楼十二连绣衢，雕楹刻桷耀城隅。朱檠绛蜡艳红蕖，金盘玉羞奉君需。美人隔坐曳华裾，主称万年为欢娱，上客翠盖停踟蹰。千金买笑，万金买歌，明珠白璧岂足多。长眉窈窕扬秀蛾，轻身起舞垂纤罗。悲弦急管鸣相和，三星低户月沉波，银箭金壶奈夜何。吴娥白纻为舞衣，镂花缀叶纷葳蕤。青春烂熳白日辉，轻带一举长袖施。皎如流霰随风飞，游龙宛转翔鹄回，倾城绝代人共希。手中色丝旧所治，青红碧绿当自知。众中不语心向谁，感君厚恩私念之。东流之水不西驰，泰山在前不可移，红颜白首奚足辞。北里挝钟，东邻搥鼓，吴歈越吟鄞郸舞。恩义如山金如土，遗簪堕珥不复数。穷冬夜长乐未阑，流风回雪满楹前，不惜皎洁为君妍。白玉锁闼黄金堂，兰烟蕙火薰象床。雕屏罗列组帷张，繁膏列炬舒华光。横箫挟瑟步曲房，朱唇素齿发浩倡，愿为比翼云间翔。"}