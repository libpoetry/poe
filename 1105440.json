{"id":"1105440","title":"次韵洪尉","dynasty":"宋","author":"方岳","text":"书生一何愚，出与世纷敌。眇哉朱两轓，强名二千石。于世竟无补，苒苒老已逼。归寻紫阳人，独速钓寒碧。平生坐狷狭，无与同襟期。宁论马得丧，但问蛙公私。其初或取憎，其究还见思。不思亦何伤，此癖终难移。此郡如败弓，一弛不可张。吾曹如庸医，了未分阴阳。幸哉岁小稔，意中犹差强。与民同一饱，䆉稏秋风黄。孰使邦人士，不闻夷惠风。带刀与佩犊，剸刃嘻笑中。守虽老无能，此心与天通。岂敢不自省，刈人以为功。气当以志帅，心岂为形役。未知政奚先，亦各职其职。相期边幅捐，安用竿牍饬。勉旃正吾鹄，其中非尔力。"}