{"id":"153083","title":"次韵题沈传曜瘦节堂","dynasty":"宋代","author":"沈与求","text":"平生一字不疗饥，谁云糠覈能瓠肥。牙签玉筹五鼎食，是中有趣非钱痴。万事颠倒绝可嗤，此腹却受将军讥。吾宗酷似骑曹掾，俗物纷纭那复看。眼中但有潇洒侯，高节亭亭真老伴。山泽形容坐一癯，相要检校还丹书。食薇饮水笑多事，知君此计诚非疏。"}