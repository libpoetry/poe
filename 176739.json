{"id":"176739","title":"与徐税过淮民家市果","dynasty":"宋代","author":"董嗣杲","text":"寒水落沙洲，随地营送年。徐卿邀我行，远渡呼脚船。荒津绝鸡犬，断篱掩人烟。柑梨土民收，饤坐风味全。及公出酒瓯，提篮寘我前。甘香种子异，脆腻色泽妍。定价随语准，质直何其坚。淮乡习俗纯，处士亦如然。閒历慨流离，百丑皆可怜。抚机奈失时，彼此嗟华颠。酒酣饫此快，哀歌地炉边。携归备晚需，雪片蒙江天。"}