{"id":"1078439","title":"冬至前六日奉陪舅氏燕集于张甥东斋泰孙侍坐舅甥四世同会岂易得也舅氏以诗见贶谨次韵成两章拜呈并简季弟二甥同赋 其二","dynasty":"宋","author":"李纲","text":"人间此会信非常，和气薰然自满堂。竞酌芳樽同劝寿，正当爱日欲迎长。綵衣诵古如流水，华发衔杯若沃汤。乘马路车何以赠，渭阳元自是王阳。"}