{"id":"736320","title":"日本刀歌","dynasty":"清","author":"梁佩兰","text":"市中宝刀五尺许，市中贾人向予语。红毛鬼子来大洋，此刀得自日本王。王使红毛预斋戒，三日授刀向刀拜。龙形虎视生气骄，抽出天上星摇摇。黄蛇之珠嵌刀首，百宝刀环未曾有。有时黑夜白照人，杀人血渍紫绣新。阴晴不定刀气色，风雷闪怪吼墙壁。相传国王初铸时，金生火克合日期。铸成魑魅魍魉伏，通国髑髅作人哭。人头落地飞纸轻，水光在水铺欲平。国王恃刀好战伐，把刀一指震一国。红毛得刀来广州，大船经过海若愁。携出市中人不识，价取千金售不得。我闻此语空叹呼，兵者凶器胡为乎！中国之宝不在刀，请以此刀归红毛。"}