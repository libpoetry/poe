{"id":"596465","title":"江浯溪别归祁门惜阴院三十四韵","dynasty":"明","author":"卢宁","text":"浯溪道人洁且脩，祁山未琢青环璆。手持道录湖海游，褒衣博带澄双眸。不说羲轩与文周，洙泗濂洛俱浮沤。阳明倡道跨东瓯，良知独致树旌斿。心性主张与动谋，知行齐举圣域优。南峻江门嘉会楼，心无忘助得千休。新泉正派江汉流，石城遥访横扁舟。今贤岂不古圣侔，道本一致无薰莸。要知博约浚源头，虞夏咨命垂鲁邹。请君祖述古尼丘，泰山沧海难比犹。鞭农驾昊凌千秋，汗颜哀定走嬴刘。何闻董葛到韩欧，宿病元从寡欲瘳。师心持志回万牛，照乘明珠肯暗投。君行把袂重绸缪，新都暇日辨龙虬。惜阴院宇清以幽，何年建此追前脩。忧勤当是禹王俦，再来示我莫大猷。听调天鼓帝乐御玄洲，那数穷檐委巷弹箜篌。"}