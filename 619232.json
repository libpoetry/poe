{"id":"619232","title":"豪士得倾城歌","dynasty":"明","author":"邝思诰","text":"一女不能庇，帝王浪得名。何如豪侠士，千载流芳声。千载谁人不重色，纷纷攘夺丛戈戟。绿珠含笑堕高楼，市上齐奴甘绝馘。谁知近代有林郎，英英结客少年场。押衙古生坐西席，茅山道士燕东厢。就中虞侯须鬓赤，锦鞯朱汗藏锋镝。飞星排闼入辕门，柳返章台完赵璧。柳色尚依依，林郎恋画眉。彩毫幻出弯弯叶，翠袖翻馀袅袅枝。翠袖弓鞋入高阁，邀朋纵酒成欢乐。堕珥遗簪不是淫，绝缨灭烛聊为谑。客散月初明，花间兴可乘。茉莉口含金掌露，葡萄乳浸玉壶冰。邂逅风流不易识，须眉莫向尘中觅。文君自许暂当垆，肯使相如终四壁。"}