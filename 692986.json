{"id":"692986","title":"次韵答于谷山宗伯见怀四首","dynasty":"明","author":"杨巍","text":"十里烟村一短筇，山僧野叟日相从。疏慵合向此中老，不问蓬莱若个峰。柴门松径已新开，旧日求羊亦不来。双鹤至今犹恋主，早晨放去夕飞回。南北风尘入梦惊，书生抵掌竞谈兵。古来豹略推黄石，却向缑山吹凤笙。莫理城南汶水船，于今诸塞起狼烟。已知宵旰劳明主，不记仙曹侍从年。"}