{"id":"740628","title":"姚家门头舟行沙中作","dynasty":"清","author":"朱筠","text":"方舟并鹜首飞鹢，深浪破行浅受敌。我发石幢二十强，不鸟翚翚虫趯趯。十月之朔水归壑，两路沙堆一道激。水激沙过沙激水，下者杯斟上杯幕。一折为水一折沙，越陌度阡舟所历。陆地行舟古曰奡，非陆非水今始觌。姚家门头沙横绝，土克水出齿??。舟穷南岸改北岸，中央高沙铺瓴甓。绕之乃达小登陁，插柳何人示之的。舟舟衔尾弯环前，鲤上龙门额点戚。前舟得去后舟来，我舟近前舟舟逖。十人推舟一槔簎，簎沙舟登舟陷砾。六鳌戴舰那可夺，双鲸夹樯不自适。力大负而趋谁呼，一蚁盗之穿难觅。系绳曳木揠沙入，人试髁没豕涉蹢。舟前人短后人长，两人横槔舟伏擿。傍舟几人舟一动，舟底沙开珠玓瓅。大珠抛撒如沸泉，细者如烟吹幕。舟移步步入齐声，放转滩光列缺劈。我坐舟中亦太閒，百变喜艰观以寂。危滩亲记闽中奔，恶峡空闻巴上击。偶然此作沙中游，饱食安过心莫惄。凉飙吹人向北行，淠水舟流风惠迪。沙舟不险亦不易，聊判吟成漏三滴。"}