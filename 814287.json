{"id":"814287","title":"读清河吴明府檄书感赋","dynasty":"清","author":"周音","text":"登坛顾盼浮云清，遥指天日告列城。心长语重三丁宁，使我悲愤交纵横。古称文章侔元气，武夫悍卒能挥涕。读公此书不堕泪，马牛衣裾神所弃。酒酣倚剑发冲冠，道旁筑室古所患。何当众志化磐石，莫令咫尺生波澜。袁江百尺明人影，有兵可用水可饮。欲往从之百忧煎，高堂素发已垂领。男儿堕地终儒冠，虫吟草间虱处裈。北门管籥荷君重，幕府殷繁须士用。操戈逐贼良未能，借箸前筹睎一中。长歌寄谢诸少年，幸床下伏毋匈匈。"}