{"id":"617471","title":"香携南国卷送李绳甫太学还粤","dynasty":"明","author":"陈迪祥","text":"南国有异香，不在兰与芷。沈谢吐精灵，六朝撷清绮。馀馥尚氲氤，秀结钟山紫。环桥是旃林，天花散玉蕊。自我来此间，香梦绕辟水。不意遗瑶枝，在君囊佩里。君本五岭豪，才名噪槐市。气谊薄层云，交遍天下士。夕袖秘阁文，朝览名山史。六朝不可见，六朝人在此。三生石上月，精魂若可企。归弄岭头梅，清芬透杖履。"}