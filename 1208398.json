{"id":"1208398","title":"吉安刘楚奇秘书浮云道院","dynasty":"元","author":"宋褧","text":"桑弧蓬矢男子志，溟鲲鼓鬣鹏张翅。揭天勋业固垂名，择地园林须适意。夫君家住白鹭洲，先世田庐不外求。宗亲同居三百岁，卉木素封千户侯。桃花源里山川丽，辋口庄前亭馆邃。儿孙祗解弦诵声，泉石更无尘土气。迩来矫首蓬莱山，凌风珂佩声珊珊。萧然三径兀自若，梦寐衡门时往还。贤豪心事人不识，进退卷舒那可必。君不见太平宰相三十馀，千驷万钟成弃掷。"}