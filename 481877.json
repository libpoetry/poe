{"id":"481877","title":"筝人劝酒","dynasty":"明","author":"王恭","text":"新丰美人青楼姬，绛裙素腕娇双眉。暂歇秦筝劝郎酒，西凉葡萄金屈卮。郎君但饮休辞醉，百年悠悠梦中是。神血朝凝不复知，日暮青山北邙里。回身更整十三弦，金雁离离绕钿蝉。十二栏杆月将坠，锦筵红烛浮青烟。人生欢乐那能久，岂悟星躔倏奔走。妾容未改君少年，日日尊前劝君酒。"}