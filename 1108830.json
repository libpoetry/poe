{"id":"1108830","title":"寒食清明十首","dynasty":"宋","author":"刘克庄","text":"时节浇松近，人家擘纸归。但知题墓好，不笑乞墦非。原沉向九泉，推死已千年。有水皆争渡，无村不禁烟。老人七十八，佳节一百五。丁宁海棠花，更可数日不。唐朝知制诰，多付与诗人。岂有飞花句，虚为起草臣。当年传画烛，帝遣快行□。□□山斋卧，□目自结□。只靠诗娱老，安知病著身。不能系白日，且可买青春。杨柳堤边立，荼蘼架下行。不知一遗老，更看几清明。向来称閤老，归去作园翁。须发已华皓，紫薇药应红。村酒家家熟，溪船处处通。香山妄分别，学士与谁翁。轻薄坠鞭子，清狂谒水生。如何唐老杜，也作丽人行。"}