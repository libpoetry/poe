{"id":"1126993","title":"送杨瓘雁门省亲二首 其二","dynasty":"宋","author":"黄庭坚","text":"蜀客出衰世，独升邹鲁堂。蚊虻观得失，虎豹擅文章。吾子已强学，草玄宜不忘。江河须畎浍，松柏要冰霜。马策路千里，雁门书数行。旨甘君有妇，尺璧爱分光。执戟老翁年七十，人看生理亦无聊。草玄事业窥周易，作赋声名动汉朝。今见远孙勤翰墨，还持遗藁困箪瓢。三年乡校趋晨鼓，一日边城听夜刁。野饭盈盘厌葱韭，春风半道解狐貂。归时定倒迎门屣，问雁安能学度辽。"}