{"id":"702429","title":"九月廿八日黄司训汝彝雨中留宿联句二首","dynasty":"明","author":"程敏政","text":"雨为留人作意长，尊前吟思正飞扬。先生百中真常事，博士高歌岂大狂。银烛有花如献捷，玉堂无地不生香。一时未定千年论，起听山城漏未央。景行自是百年心，我亦逢君语便深。客去共听秋夜雨，坐来独怯暮天砧。文章价在何时定，山水情多逐处寻。斗室初成先下榻，愧非徐孺汗沾襟。"}