{"id":"1130349","title":"寂音自赞四首","dynasty":"宋","author":"释德洪","text":"窜朱崖军而生，还遭黄茆瘴而复活。陷于采石而不死，囚于并门而自脱。夜行有披袖神光，露卧醉压糟醇浊。魔外熟视之无如之何，佛祖不得已与之酬酢。两眼入鬓头髼松，手中木蛇毒如药。三玄纲宗，壁立崔嵬。攀缘路绝，热恼心灰。如化鲲鹏，不借风雷。盖自化耳，宁有法哉。汾阳此秘，寂音揭开。手提大千，毫端往来。不似成背，似其成触。随汝颠倒，直中有曲。抛在言前剔鹘崙，拟议令渠总灭门。平生活计无窖子，真是汾阳五世孙。随缘放旷，索尔虚闲。未埋白骨，且看青山。"}