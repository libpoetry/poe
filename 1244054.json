{"id":"1244054","title":"题周季彬竹洞","dynasty":"元末明初","author":"郭钰","text":"周郎早岁才名重，华屋连云接飞栋。却耽野趣爱幽栖，种竹回环结成洞。洞中坐客虽不多，洞中车马长相过。微风敲玉郁清爽，湿烟环翠涵清和。石峰嵯峨俨宾主，紫苔带得春前雨。翡翠晴连覆酒杯，琅玕日长添诗句。簟纹如水形神清，万叶为屋竿为楹。朱光不到失昏昼，六月髣髴闻秋声。嗟我村居逼樵舍，此居稍觉情缘寡。正拟相从共笑歌，不缘一看匆匆借。"}