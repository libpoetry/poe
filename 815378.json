{"id":"815378","title":"水龙吟四首","dynasty":"清","author":"项鸿祚","text":"瑶池昨夜新凉，一奁环佩秋声碎。多应卷尽，晴丝万缕，静香十里。鹭怅盟寒，鸳惊梦冷，画栏谁倚。剩吴娃小艇，采芳重到，料比似，人憔悴。可是凌波仙子，嫁西风，靓妆都洗。碧筒唤酒，红衣试舞，旧欢难记。怕点清霜，怕逢疏雨，怕随流水。算关心只有，跳珠零乱，作相思泪。西风已是难听，如何又著芭蕉雨？泠泠暗起，澌澌渐紧，萧萧忽住。候馆疏砧，高城断鼓，和成凄楚。想亭皋木落，洞庭波远，浑不见，愁来处。此际频惊倦旅，夜初长，归程梦阻。砌蛩自叹，过鸿自唳，剪灯谁语？莫更伤心，可怜秋到，无声更苦。满寒江剩有，黄芦万顷，卷离魂去。蕊倦群按霓裳，冰肌不染人间暑。宿酲初解，秾妆净洗，嫣然笑语。抱月生香，凌波弄影，晚凉微步。自移根玉井，芳心更淡，只合向，瑶台住。十里明珰翠羽，最难分，野塘鸥鹭。棹歌声里，云鬟荡桨，烟笼似雾。莫遣西风，片时吹作，碎琼飞舞。爱秋容艳绝，一枝开近，蓼花红处。几时飞上瑶京，月中环佩珊珊静。朦胧似醉，悠扬似梦，迷离似影。真个曾销，黯然欲别，凄凉谁省。寄相思只在，黄泉碧落，听一片，啼鹃冷。楚些歌残漏永，翠帘空，篆香温鼎。梨云罩夜，絮烟笼晓，梧阴弄暝。来不分明，去无凭据，旧情难证。待亭亭倩女，前村缓步，唤春风醒。"}