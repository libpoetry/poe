{"id":"128549","title":"方公祠堂迎送神曲","dynasty":"宋代","author":"李复圭","text":"思公不见兮我心愁，渺八荒兮远游。严祀事兮岁修，几来下兮淹留，勤恤祈天兮惠泽同。如父母兮子孙谋，非公休我兮我何以休，谁知公心兮不独桂人是尤。蘅杜兮荐羞，桂醑兮芬浮。临飨兮谁酢酬，胥乐兮和气流。是感是慕兮无昭幽，惠我桂人兮百千秋。菲荐毕陈兮歆斯鉴斯，歌鼓方洽兮送歌继之。拥翠云兮祥风驰，乘雾毂兮扬桂旗。秀峙兮莹澌，可游兮可嬉。来何从兮去莫追，怅望不及兮天一涯。化灾沴兮景贶绥，愿倏尔兮祀事孔时。"}