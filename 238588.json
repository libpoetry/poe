{"id":"238588","title":"次韵徐影说见寄并呈牟存叟","dynasty":"宋代","author":"高斯得","text":"东南有华屋，结构清江濆。规橅百年远，庭宇无纤氛。前林艺杞梓，后圃植兰荪。嘉宾日还往，门户生精魂。虽惭北第壮，犹能植乾坤。主人遗后意，岂欲徒饱温。相斯大此屋，传世垂无垠。人事一朝异，祖训成仇冤。奸柰窃其柄，良朋中路捐。殖贷以自封，顾笑以为欢。耳目就聋塞，谁其与忠言。不念乃祖心，望尔椒聊蕃。感激当世事，家国初无分。宗子误置相，匪人转洪钧。瘅善树群慝，痏国开乱原。权豪竞叨{左忄右质}，赤子愁吟呻。我室既尽毁，大盗将起吞，藐焉蚁虱臣，埋轮承误恩。睨冀不能击，狐狸加霆震。抚已方息恧，顾指为尤愆。百壬妄见猜，欲取棋枰翻。谁知孤臣心，但求王室安。举目百嫫中，莫若二字妍。愿识径畈径，更认存齐存。岁晚定三友，短羽追孤骞。"}