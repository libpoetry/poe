{"id":"1106013","title":"依韵和元参政喜雨四首","dynasty":"宋","author":"王圭","text":"岁旱连春与俗忧，忽兴嘉雨遍群州。郊禾薿薿青如积，宫瓦差差翠欲流。良弼为霖辜宿望，神僧作雾应精求。西成喜有登年候，况此新晴见麦秋。瑶津祷雨见皇忧，谁约金仙下帝州。楼阁绕云千地涌，鱼龙嘘水五天流。至精自与三灵契，殊例终缘万宇求。柄国老臣无异术，但将嘉荫续阳秋。紫殿宵祈感圣忧，玉毫曾降梵王州。慈深三界云常聚，法遍诸天雨自流。袯襫趁耕皆帝力，污邪满载为民求。年年睿泽沾群物，愧未酬恩鬓已秋。君心常与下民忧，嘉应为霖讵一州。梦绕金人云气满，笑回玉女电光流。己成沃野千箱望，岂事灵坛屡舞求。边粟定储三百万，皋兰何必预防秋。"}