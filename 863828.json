{"id":"863828","title":"和杨遂贺雨","dynasty":"宋","author":"王禹称","text":"我罢内庭职，出临永阳民。永阳民虽庶，未免多饥贫。富之既无术，龊龊为谨身。可堪今夏旱，如燎复如焚。厥田本涂泥，坐见生埃氛。稚老无所诉，嗷嗷望穹旻。食禄忧人忧，蚤夜眉不伸。促决狱中囚，遍祷境内神。楚辞有山鬼，庙貌罗水滨。胡法有浮图，寺宇连城闉。斋庄命寮寀，供给抽俸缗。鼓笛迎湫水，香花照金轮。诚知非典故，且慰旱熯人。偶与天雨会，霶霶四郊匀。插秧复修堰，野叟何欣欣。可办官赋调，亦免农艰辛。燮调赖时相，感应由圣君。于吾复何有，敢望歌颂云。清流杨水部，德与我为邻。仇香官位屈，何逊诗格新。见投贺雨篇，言自人口闻。夫君盖私我，过实岂相亲。为霖非我事，职业唯词臣。若有民谣起，当歌帝泽春。庶使采诗官，入奏助南薰。"}