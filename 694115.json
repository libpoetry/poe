{"id":"694115","title":"晋康八景诗 香山古迹","dynasty":"明","author":"陈辂","text":"香山谁许锁烟霞，地主风流旧景加。桃李种新亭焕昔，客来寻赏媚春花。三洲清玩忆年年，杖履真游兴浩然。一幅寰中仙岛画，翠涵虚壁自开天。端溪清练满菱花，翡翠鵁鶄十里沙。最是月明天湛碧，静看风景更无涯。建业三山名与齐，烟霄青出洗低迷。借来架我描天笔，扫却岚光莫乱栖。女娲馀炼此孤撑，屼峍云天锦削生。满眼狂澜纷日下，老怀移欲障东倾。曾说风雷起卧龙，青旗犹自绕前峰。迎神曲罢荒祠外，古木寒烟翠几重。西去康州碧水湾，晚来渔唱隔溪还。风晴浪静扁舟稳，安得奔波试一看。嵯峨樵径晓纵横，猿鸟愁闻伐木声。辛苦为谁肩担上，晚归鸦噪已西城。"}