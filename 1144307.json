{"id":"1144307","title":"三用韵奉酬","dynasty":"宋末元初","author":"杨公远","text":"龙蛇满纸势如飞，净几明窗得句时。一阵好风吹过我，吟馀束手竖降旗。不是骚人不是农，笔耕墨耒愿年丰。有时啜罢卢仝茗，习习能生两腋风。乍雨微寒养麦天，村村斜日起炊烟。老夫但愧瓶无酒，芳草如茵好醉眠。今日韶光满九旬，浮生又了一年春。莫言虚度浑无补，学得先生句法新。"}