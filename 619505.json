{"id":"619505","title":"画眉行赠李显国新婚","dynasty":"明","author":"伍瑞隆","text":"曙色昽昽动高阁，珠帘半捲春星落。佳人手把玉搔头，漫拂青鸾向绡幕。夜来风雨何太狂，翻花擘蕊沾衣裳。今朝镜里比颜色，一倍春风生晓妆。郎君少年盛文藻，綵笔如花恣幽讨。妾将鸣凤写芳心，君向为云掇瑶草。腻粉嫣红碧玉卮，堂前未遣小姑知。劳君暂借如花笔，为画朝来双黛眉。"}