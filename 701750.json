{"id":"701750","title":"武夷纪游和东桥二首","dynasty":"明","author":"黄衷","text":"闻名浪得号希夷，孤枕云林未有期。缥缈暂看浮黛浅，棱层偏觉带秋奇。灵岩桂老蟾蜍满，古濑风轻舴艋迟。道士化将双白鹤，碧岑无路所从谁。偶寻方外惬天游，晓气凝阴翠不流。毕竟江山非我土，祇将文字贺兹丘。浮生自识龙蛇蛰，遗蜕空经草木秋。便欲问君过几曲，紫阳门径可维舟。"}