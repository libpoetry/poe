{"id":"697139","title":"再过娄江访二王先生二首","dynasty":"明","author":"胡应麟","text":"百里娄江路未遐，丹砂重问葛洪家。飞花似识寻源棹，古木如停上汉槎。织女机头长日月，秦人洞里遍云霞。相逢莫话河东赋，一出春明鬓已华。拂曙吴门一棹开，寻真何啻入蓬莱。苍虬欲傍遥天下，黄鹄仍看大海来。玉树双茎悬帝坐，琼花万里落仙台。亦知樵斧千龄易，敢道平原十日回。"}