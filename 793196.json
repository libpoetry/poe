{"id":"793196","title":"六月十日渡江寄居海门太平港","dynasty":"清","author":"陈式金","text":"安期顿惊元旦死，妇戕其夫古无是。贺节今年好语无，机兆祸先暗有使。时过无何戒渐忘，悠悠举国谁预防。横空贼至夜呼急，掩甲曳兵争出亡。官不爱民民失庇，上下相乖多退避。仁为父母虐为雠，保卫同心安可致。万匪猖狂拥似蜂，杀人无数迫人从。掘地坏垣万物毁，驰驱江上若当冲。东乡义起乡团锐，日日当锋争奋励。勇跃先登不顾身，直入南城坠诡计。赤日当空汗雨挥，鼓衰力尽不成围。天兵空望隔霄汉，民力日疲方寸乱。先人陇上松楸无，茫茫四顾肠如断。长物无多易束装，不嫌避地寄他乡。扬帆挈眷过如海，栖息茅堂意黯伤。"}