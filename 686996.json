{"id":"686996","title":"寄旷伯逵","dynasty":"明","author":"刘崧","text":"豫章市南风日清，楼阴轇轕俯层城。孔融意气偏多客，司马文章岂近名。候雁不来天正远，鲥鱼欲上雨初晴。无因夜醉湖堤酒，不放芳尊卧月明。吴憩峰前看夕阳，浮云东渡思茫茫。双林春入烟霞古，百谷波回雾雨黄。草色经年侵客舍，莺声长夏满垂杨。亭西见月遥相忆，五月南风早已凉。"}