{"id":"1089286","title":"再酬常之","dynasty":"宋","author":"许及之","text":"理极终必复，孰逃造化机。司夏流中气，执衡振严威。有怀渴云霓，不愿雨珠玑。油然起崚嶒，闪若惊霍挥。嘉泽彻中霄，凉飙入重扉。良苗固怀新，冶叶亦生辉。从欲天匪私，屡丰古实稀。垂老藉香火，凌晨肃裳衣。百拜屈我躬，万感铭我肌。兹生每有逢，末路敢为欺。正尔饱丘壑，及此轸疆陲。念终抱愧耻，已矣徒伤悲。"}