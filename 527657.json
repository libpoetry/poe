{"id":"527657","title":"谷进士宴归图歌","dynasty":"明","author":"何景明","text":"五城十楼春窈窕，九衢夜半人行少。月高醉客金鞭垂，花簇银鞍弄騕袅。我皇九载罗豪英，坐收四百皆才名。四百人中见谷生，绿袍白面谁不惊。谷生自昔中州士，布衣三来谒天子。十年读书梁王台，一日走马长安市。长安钟鼓声入云，相逢却避新郎君。赤鲲在天振羽翼，神骏得路超凡群。呜呼此图人共羡，已识君身不贫贱。万言莫忘北阙书，千载常记南宫宴，呜呼此图人共羡。"}