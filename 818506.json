{"id":"818506","title":"送刘幼云","dynasty":"清末近现代初","author":"陈三立","text":"皇云遘屯邅，丕变竞兴学。四方被声教，绣衣出差错。坐图昧根据，廷谋脱羁缚。东邻弦歌盛，望洋指先觉。裹粮遣就之，翕合饱咨度。虚往而实归，群公亦垂橐。刘侯鶱腾姿，影海耸片鹗。爰整关中驾，过憩浔阳郭。乡井有斯人，夙心契冥漠。把袂奋谈舌，灯摇涕欲落。邹鲁道经天，万冶护其跃。刮磨发光精，九州可照爚。沉沉龙养渊，浩浩鱼纵壑。因时为污隆，阖辟在筦钥。恢疏慎所持，族命顾有托。飘鬓庐峰旁，积痗写一酌。"}