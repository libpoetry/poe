{"id":"817208","title":"游百花洲 其二","dynasty":"清","author":"谭宗浚","text":"十顷渌波净，荷花相间香。平铺轻浪暖，并送小亭凉。蛤蜊缘堤堰，鸬鹚晾石梁。论园如买夏，何必减沧浪。曲榭千房闭，长廊百折分。引泉微注笕，叠石欲生云。竹啸助吟趣，苔乾疑篆文。天工饶点缀，沙鸟自成群。老柳如僵立，何年插小池。迎风低散缕，拂水卧生枝。自得萧闲趣，偏多倔强姿。如何经劫火，飐冉似当时。灌圃平生愿，来看胜地幽。园蔬收鸭脚，溪芡熟鸡头。斸药应旋长，烹鳞不用求。虽无贤地主，胜赏足句留。避地怀苏子，孤芳迥绝群。高风秦博士，逸操汉徵君。乱世容闲卧，斯人不可闻。廊碑重抚读，湖气冷斜曛。享祀崇祠配，风流老辈存。诗名犹未沫，经术至今尊。侧想干戈日，曾经祲沴昏。斯游良不易，雅赏接琴樽。吾乡原水国，名胜擅林泉。对此卜居地，应吟《招隐》篇。待营因树屋，拟蓄卖文钱。相约羊何辈，归耕且授廛。"}