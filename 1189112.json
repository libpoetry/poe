{"id":"1189112","title":"同诸公秋日游昆明池思古","dynasty":"唐","author":"储光羲","text":"仆人理车骑，西出金光逵。苍苍白帝郊，我将游灵池。太阴连晦朔，雨与天根违。凄风披田原，横污益山陂。农畯尽颠沛，顾望稼穑悲。皇灵恻群氓，神政张天维。坤纪戮屏翳，元纲扶逶迤。回塘清沧流，大曜悬金晖。秋色浮浑沌，清光随涟漪。豫章尽莓苔，柳杞成枯枝。骤闻汉天子，征彼西南夷。伐棘开洪渊，秉旄训我师。震云灵鼍鼓，照水蛟龙旂。锐士千万人，猛气如熊罴。刑罚一以正，干戈自有仪。坐作河汉倾，进退楼船飞。羽发鸿雁落，桧动芙蓉披。峨峨三云宫，肃肃振旅归。恶德忽小丑，器用穷地赀。上兵贵伐谋，此道不能为。吁哉蒸人苦，始曰征伐非。穆穆轩辕朝，耀德守方陲。君臣日安闲，远近无怨思。石鲸既蹭蹬，女牛亦流离。猵獭游渚隅，葭芦生漘湄。坎埳四十里，填淤今已微。江伯方翱翔，天吴亟往来。桑榆惨无色，伫立暮霏霏。老幼樵木还，宾从回鞿羁。帝梦鲜鱼索，明月当报时。"}