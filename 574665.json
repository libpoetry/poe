{"id":"574665","title":"尚书台纪梦次万晦之韵","dynasty":"明","author":"邵宝","text":"昔之梦似今之所，吾台谁谓前无古。寻常灌莽接松楸，突出烟霞三百武。青云有阶人可得，轻举尤须藉风伯。小池新引露泉清，大笔深刊厓石白。海天佳气从东来，一滴万古真水哉。金春玉应碧山静，道人对此方心斋。西岭东峰拥前后，一方真与乾坤久。危厓铁笛夜凄清，城市茫茫失尘垢。高丘远海谪仙诗，歌声入云云欲飞。先天有易本无画，谁向清溪问点为。"}