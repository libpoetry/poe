{"id":"698029","title":"淮村八景 淮川晚渡","dynasty":"明","author":"赵完璧","text":"淮水浩以广，滔滔下沧溟。长风吹落日，烟雨时冥冥。行人欲渡不可行，滩头且莫相喧争。方舟自有济川术，不比无人尽日横。山僧睡欲足，携鲸戏蒲牢。疏星带残月，殷殷来曙号。惊风吹落仙台高，云际袅袅回林皋。大千种种尘梦劳，虚空一破无秋毫。奫泫何清澄，上彻太虚明。纤云不敢翳，万古谁能并。惟有孤贞契心骨，波澜不为生倏忽。如何独漉水中泥，水深月暗行人没。嵚崟不可仰，缥渺通天衢。翠色照终古，正气永不渝。斜阳断霭浓未释，过雨晴岚蔼欲滴。对尔亭亭一正色，彷尔巍巍千仞壁。断简那可觌，秀带留馀芳。乾坤假私息，雨露滋春长。王孙一去不复返，牛羊归来日应满。野火空将化劫灰，斯文根蒂终难断。夙仰淮阴名，不识淮阴陈。囊沙今尚存，报雨无从信。虫沙之化自可猜，千秋杀气神与偕。多多益办真雄才，军声十万风雨来。碧岭何崔巍，行云日萦回。相看不相厌，怡尔重徘徊。衣裳炫烂资尔补，蛟龙早晚凭尔雨。秋风吹动桂花香，跨腾直抵清虚府。皎皎松上月，湛湛松下池。水月本无意，相逢如有期。微波不兴拟镜净，一片琉璃迥相映。灵机悟取真境中，万海千江同一性。"}