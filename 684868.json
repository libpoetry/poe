{"id":"684868","title":"北京八咏 居庸叠翠","dynasty":"明","author":"王洪","text":"岩峦重叠倚天开，翠色横秋海上来。万里长城连朔漠，九霄佳气接蓬莱。闻鸡关吏开门早，贡马蕃王纳土回。愿刻苍崖歌圣德，汉家今数子云才。碧嶂丹崖泻不停，翠微云净转分明。春风不散空中影，夜月偏闻树底声。内苑分来瑶草合，御桥流出凤池平。仙源信与人间别，岁岁年年长自清。仙沼天开近帝闱，碧漪千顷漾晴辉。春涵树色浮金阙，暖泛花香映紫微。神鲤遥从银汉跃，水禽长带彩云飞。百川喜逐恩波远，万派朝宗向此归。琼圃瑶台接太清，凤纹龙彩照春晴。九重自逐祥风转，五色长承瑞日明。珠树望来留鹤驭，翠华行处拂鸾旌。为章共仰文明化，愿效周诗颂太平。万家杨柳暗春城，曙色微分乳燕鸣。空翠不随香雾散，清阴犹带晓寒轻。平川杳霭迷征骑，小苑依微拂去旌。最是清明看花处，几回吟望独含情。日华初映最高峰，玉树凝辉在半空。佳气迥浮丹凤阙，清光遥入翠微宫。松崖乍逐春风散，云峤仍含夜月重。青琐朝回频极目，却将郢曲咏年丰。河上人家尚掩扉，河中孤月荡寒辉。清霜古店闻鸡早，落叶空林见客稀。飞雁渐随秋影没，远山还映曙光微。壮游记得从东道，疋马高吟此际归。山色微茫映古台，平原千里夕阳开。谁知碧草遗基在，曾见黄金国士来。树绕河流天外去，鸟翻云影日边回。清时自重飞熊叟，不独奇谋得俊才。"}