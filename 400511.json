{"id":"400511","title":"满庭芳    吴哥窟忆旧和淮海","dynasty":"民国末当代初","author":"饶宗颐","text":"涧里萦沙，溪边聚叶，古洞时变阴晴。萧条林际，废殿枕寒英。湖水平分旷渚，朱栏外、绿共波平。人家远、空山切响，渐急泻银筝。芳情。鸥戏岸、马嘶峻路，花泛兰缨。渐云滋岫复，树老沧瀛。坐觉愁生白露，更饥鼠、啼夜堪惊。野风急、芸黄腓草，瘦日下荒城。"}