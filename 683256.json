{"id":"683256","title":"闻彰德寇起志感","dynasty":"明","author":"王世贞","text":"此际潢池警，横行自豫方。孤城压晕黑，千骑宿霾黄。衷甲谋非拙，横行势可当。如闻天下险，或恐向敖仓。南北殊忧难，中原近若何。向来论守相，或恐致兵戈。枳棘春偏晚，风霜暮自多。始闻徵渤海，垂白竟蹉跎。汝辈劳宵旰，徵兵几道闻。虎符新使者，猿臂故将军。鼓叠漻堤浪，旌连亳社云。只今惟一战，白羽莫纷纷。"}