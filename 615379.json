{"id":"615379","title":"送何龙友赴公车","dynasty":"明","author":"李孙宸","text":"何生负气何昂藏，弱冠挟策游帝乡。浮名唾手未足数，横襟一世神飞扬。忆昔与君结社事文章，抗怀真欲溯羲皇。居然一日千秋事，雕虫肯竞少年场。君原神物韬逾烁，我亦雄心挫不降。浮云苍狗怜生事，瞬忽令予百感伤。三秋伏块馀鸡骨，九折行路叹羊肠。雌伏雄飞浑不定，青云且喜尔翱翔。囊携一剑芙蓉色，侠气凭陵燕市傍。公车不少挥毫士，决江排海非其长。珷玞荆璞从教混，周客终然辨夜光。榆枋飞抢自斥鴳，千仞翱翔美凤凰。送君此日上河梁。浊酒勤君再一行，十载同君共梓桑。君先壮游事四方，俯仰宇宙何茫茫。丈夫所志岂但功名富贵，文绣膏梁努力共期三不朽，铭勋彝鼎与旂常。天明酒尽君当往，彩虹十丈吐光芒，君行聊赠作帆樯。"}