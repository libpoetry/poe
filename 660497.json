{"id":"660497","title":"和雪湖题史都宪墨竹长句","dynasty":"明","author":"谢迁","text":"虎头猛气摧强敌，八阵雄图归画笔。醉墨淋漓恣挥洒，俗尘未许轻相逼。雪湖自号太瘦生，高谊直薄秋云横。吟肩双耸碧峰立，长歌时出摩空声。两公诗画非苟作，延平宝剑成对跃。风恬波静朝雨晴，匣中隐隐犹雷鸣。庖丁游刃有馀地，目无全牛轻一世。鸣球戛击互铿锵，恍疑韶濩陈庙堂。嗟余饱饭惟捧腹，百事忙然痴睡足。世间巧拙未须论，袖手旁观真碌碌。岁寒三友梅竹松，冰霜节操由来同。孤山徂徕邈何许，萧萧淇澳生秋风。眼前物色自分晓，世情却爱春杨柳。安得妙手添松梅，著与修篁共坚守。魏侯宝此长如新，琅玕珠玉争嶙峋。高堂相对亦自励，要使清风动海垠。"}