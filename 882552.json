{"id":"882552","title":"和史经 其一","dynasty":"宋","author":"孙邦","text":"渊明遇佳趣，欲辩每忘言。道安对胜士，高论矜弥天。斯人已往不可得，悠悠俗驾徒争先。梦尸梦秽了不悟，宁论掷足与裸颠。虽知香臭在得丧，一朝十获岁九迁。谁能休沐过僧语，聊问我林仍我泉。贤哉令尹得此趣，颇厌世味如荤膻。学人荐取妙香句，莫学大珠空饭眠。"}