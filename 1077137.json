{"id":"1077137","title":"志宏以牡丹酴醾见遗戏呼牡丹为道州长且许时饷酴醾作二诗以报之 其二 酴醾","dynasty":"宋","author":"李纲","text":"残阴未许春光泄，喷作沙阳三尺雪。摧伤花卉尽枯槎，惟有酴醾寒更茁。幽人早起傍园林，独喜枝头琼蕊缀。应怜逐客正凄凉，折赠殷勤慰愁绝。清香馥郁坐中飘，汲水养之殊未歇。和烟带露愈芬芳，更许幽丛时为撷。愁霖连日作轻寒，寂寂禅扉方昼闭。春风骀荡好幽寻，安得连拳挂雌霓。"}