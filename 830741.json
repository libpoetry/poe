{"id":"830741","title":"止盦相国觞同社诸公于敝斋相国与庸盦尚书诗先成曾植继作 其三","dynasty":"清末民国初","author":"沈曾植","text":"霁雪照江邑，不能濡海漘。余寒犹渗骨，袭我羊裘人。秀树回含绿，鸣禽亦怀新。天光延午景，草色晞遥圳。花事可蜡屐，雨行随垫巾。岂无填海石，噫此无怀民。夕照散车辙，长烟凌塞氛。还将洛生咏，付与临川论。"}