{"id":"712074","title":"端州七星岩题名歌","dynasty":"明末清初","author":"陈恭尹","text":"娲皇未补星辰漏，神人驱石为云走。赭鞭鞭断云不前，天风吹落西江口。西江波涛千里来，雷霆霹雳蛟龙吼。洞府沉深绝照临，奇象怪形多所有。少阳数七老阳九，艮止为山折如斗。一开一阖相蔽亏，天枢天轴通关纽。质如白玉贞且坚，雨积苍皮光不垢。绝无寸土可栽培，况有灵根作林薮。中虚或类鼙鼓鸣，下垂乃可金钟扣。磴道遥盘霄汉间，阴崖忽出他山后。扶啸台东千尺?，下视诸峰若培塿。过雁声高每倒闻，行人路窄难回肘。百曲湖光绕寺门，一片山城挂窗牖。尚忆曾游少壮时，今来不觉成衰丑。吴山越水多俊人，天涯此会诚非偶。为君小试燕然手，兴酣落笔无蝌蚪。八分瘦硬高崖陡，奋臂大书人某某，石老天荒同不朽。"}