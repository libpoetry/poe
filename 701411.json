{"id":"701411","title":"丰山同侍御蒋毅所别翰撰陈环江再叠前韵","dynasty":"明","author":"黄廷用","text":"瑶花琪草未为穷，春日寻芳水涧东。独步绝峰斜带日，谁言高处不禁风。孤云过鸟青霄上，远树浮烟碧落中。别后此心君自见，百年交谊几人同。花鸟春深思亦穷，芳游何日不西东。云边乍吐千山月，江上翻生万壑风。道宇全藏岩岫衷，人家半在驿楼中。从今此地知谁伴，复得论交尊酒同。"}