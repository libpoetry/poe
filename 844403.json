{"id":"844403","title":"九日庭菊未开桃花反盛放异而索句得七绝四章但取协韵不分次第也","dynasty":"清末民国初","author":"郑国藩","text":"准拟花前醉浊醪，重阳无菊眼空劳。秋风恐被骚人怨，吹取晴霞上小桃。枝头灼灼灿琼瑰，消息无烦羯鼓催。想是春情难自閟，含香又向九秋开。金风瑟瑟袅馀霞，春色依稀认未差。天为诗人新破例，众芳消尽尚开花。不向三春斗艳阳，翻从九日傲清霜。料应久厌繁华境，欲伴东篱晚菊香。"}