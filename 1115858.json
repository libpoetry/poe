{"id":"1115858","title":"戊申年七夕五绝","dynasty":"宋","author":"杨亿","text":"六幕西回斗转车，鲜云点缀玉钩斜。天孙已渡黄姑渚，阿母还来汉帝家。明河左界鹊南飞，汉苑高楼正曝衣。一夕匆匆停弄杼，谁将锦石暂支机。兰夜沈沈鹄漏移，羽车云幄有佳期。应将机上回文缕，分作人间乞巧丝。神女欢娱一夕休，月娥孀独已千秋。争如灵匹年年会，莫恨牛津隔凤辀。玉女壶倾笑电频，白榆晴影接星津。神光奕奕云容薄，谁见凌波袜起尘。"}