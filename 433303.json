{"id":"433303","title":"再成杂感四律","dynasty":"近现代","author":"盛世英","text":"然眉火发费筹量，燕雀嬉嬉尚处堂。十客趋承秦谬丑，半闲荒宴贾平章。吾曹富贵安如素，家国兴亡听彼苍。记否胜朝经寇乱，铁箍沉痛脑流浆。闾阎凋瘵未全苏，衮衮诸公识也无。曲部新翻阮圆海，勾阑争祀管夷吾。铜驼会见埋荒草，绛蜡含情泻泪珠。当事何翻心暇豫，春灯影里斗摴蒲。万众昏昏著梦魔，国奢示俭语云何。金炊玉馔千家产，峻宇雕墙五子歌。大眼胡雏终我笑，昧心官府怯谁诃。局中只辨腰缠饱，敝化浇风孰管他。花天酒地广场开，会见群商载宝来。在昔居民安井里，于今官府起楼台。鸾刀缕切朝传膳，蜡烛千行夜举杯。醉死梦生人不醒，旁观何用泪盈腮。"}