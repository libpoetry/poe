{"id":"482701","title":"赠别沈校书","dynasty":"明","author":"浦源","text":"与君昔相逢，花开酒楼醉春风。平生车马愿与共，何意事变分西东。君卧东山里，我钓西江曲。几回枫树梦中青，千里桂枝愁处绿。飞燕翔鸿徒往来，音书不寄使人哀。返照斜分远行路，浮云乱绕旧登台。今朝复见兰陵道，细雨微烟湿芳草。别离惆怅十年多，我少朱颜君已老。握君手，与君吟，感君知己复知音。我将归去重回首，云海苍茫情更深。"}