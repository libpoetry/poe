{"id":"151799","title":"和赵元鼎钱塘怀古韵","dynasty":"宋代","author":"柴随亨","text":"向来钱塘歌舞地，绣鞍玉勒鸣金辔，风络柳丝莺织翠。春风一曲杜韦纬，梨花窈窕歌霓裳，落花缓步弓鞋香。千金买笑正踟蹰，回首烟浪翻五湖，禾黍伤心周大夫。韶声变作笳声长，逋梅苏柳何凄凉，夜半呼天热中肠。但见燕麦摇春风，富贵荣华一梦中，无言咄咄谩书空。吴越青山落照里，铜驼陌上栖荆杞，翻思往事徒血指。"}