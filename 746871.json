{"id":"746871","title":"春寒曲","dynasty":"清","author":"朱蔚","text":"莺声流入锁窗里，唤醒香魂慵未起。几度东风作峭寒，梨花如雪春如水。屏山曲曲昼愔愔，冷淡韶光转不禁。杨柳万条披弱絮，海棠一树罥轻阴。炉烟袅字垂珠箔，美人旧住三层阁。晓妆试罢著春衫，犹怯银泥裁太薄。经年远别隔天涯，离愁如影常相随。不堪榾柮煨残夜，浅梦重帘织雨丝。"}