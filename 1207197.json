{"id":"1207197","title":"画鹤","dynasty":"元","author":"虞集","text":"薛公少保昔画鹤，毛羽萧条向寥廓。通泉县壁久微茫，故物都非况城郭。长鸣阔步貌閒暇，解写高情亦奇作。田中芝草日应长，石上松花晚犹落。赤壁江深孤月小，白云野迥秋霄薄。群帝相从绛节朝，八公许制黄金药。误婴尘网迹易迷，移召中洲梦如昨。借悬素壁忆真侣，忽有微风动林壑。碧虚寥寥积雪高，直过萧台绝栖泊。"}