{"id":"1129153","title":"恭鉴二禅人干浴镬求颂","dynasty":"宋","author":"释正觉","text":"大冶镕金入范看，不嫌口阔肚皮宽。得来妙触通身眼，净放光明赤肉团。衲子落成俱受赐，檀那相助许投干。底心试问楞严友，道契圆通只个般。范金为镬沸兰津，分付楞严会上宾。妙触宣明渠具眼，纤尘不受我通身。投谐冷暖浑忘水，迎合温和似得春。炉鞴相催成底器，量吞云梦可斯人。"}