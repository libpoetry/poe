{"id":"542678","title":"寄怀大司寇谢太东少冢宰林对山少司空汪远峰少司徒毕松坡少司寇王柱峰中丞张浒东诸公","dynasty":"明","author":"谢榛","text":"遥望金陵几大臣，圣朝先后各经纶。江南地得依龙虎，海内天教网凤麟。云白石头朝寄意，月明扬子夜驰神。老狂自信怀冲澹，驿使相逢问隐沦。树色三山吴苑路，雨声万里汉家春。群公北向嗟疏懒，肯学文园卖赋人。"}