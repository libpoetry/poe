{"id":"727272","title":"上益州上柱国赵王诗二首","dynasty":"南北朝","author":"庾信","text":"铜梁影棠树，石镜写褰帷。两江如渍锦，双峰似画眉。穿荷低晚盖，衰柳挂残丝。风流盛儒雅，泉涌富文词。无因同子淑，暂得侍临淄。寂寞岁阴穷，苍茫云貌同。鹤毛飘乱雪，车毂转飞蓬。雁归知向暖，鸟巢解背风。寒沙两岸白，猎火一山红。愿想悬鹑弊，时嗟陋巷空。"}