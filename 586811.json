{"id":"586811","title":"望云楼","dynasty":"明","author":"钟芳","text":"结楼向南陬，上与飞云齐。云飞亦何常，游子寄所思。庐峰翠色照窗户，盈盈目断天之涘。鬖鬖霜鬓丹霞帔，琼浆玉液延期颐。兰桂森森挺奇秀，人间此乐如君稀。骆越之阳大行陆，同此孤云送双目。固知无情非有情，亲舍那堪异南北。云来何之去何所，含精孕瑞庐峰下。一方忧旱简书严，正欲为云结霖雨。"}