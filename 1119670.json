{"id":"1119670","title":"梁广文归自襄阳作古乐章迎之","dynasty":"宋","author":"陈造","text":"自君之出矣，适我患祸初。入门悼今昔，顾影怜畸孤。古有鼓盆达，自笑食檗如。石交不在眼，胜谈谁见娱。自君之出矣，春意尚妖冶。著我愁城中，转首已中夏。岂无鼓吹具，尘笔置不把。亦欲鞭其慵，独倡无和者。自君之出矣，无心惜流光。但记燕营巢，俄复蜂割房。烦君验节物，可孤北窗凉。戎葵一笑粲，竹萌十尺强。自君之出矣，饥民日北首。春从二天来，共拜更生手。未议解倒垂，促膝此何有。非君面扬榷，谁有笔端口。"}