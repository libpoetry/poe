{"id":"865093","title":"初伏大雨戏呈无咎四首 其二","dynasty":"宋","author":"邓忠臣","text":"汗流龟趺如炊釜，蜉蝣飞空蚁运土。眼看纤云上太清，曾不崇朝八荒雨。金柔火老旱太甚，咀嚼冰雪如饧乳。丰隆列缺及时来，苍生解除焦焚苦。张侯不辞茅屋漏，倚柱长吟可人语。爱君豪猛为君和，抚剑悲歌终起舞。南城酒垆醅新泼，不独黄公当门户。满酤鸱夷极欢酌，细摘园蔬供鼎俎。"}