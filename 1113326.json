{"id":"1113326","title":"又次韵五首","dynasty":"宋","author":"张嵲","text":"建溪南去自悠悠，溪上愁思逐水流。欲寄平安数行字，秋鸿飞不到炎州。离尤南去本无因，阴骘忠嘉自有神。敌国犹强谗间露，君王宵旰忆良臣。行尽炎荒路向东，蛮村戍鼓夜逢逢。惜无王朔同登望，骑气应须似白虹。行衣叶叶马萧萧，快意宁知归路遥。海上尖峰青似染，却从云外望岧峣。心知公及暮春归，犹自思公肠九回。门外春流已如黛，行看飞骑过桥来。"}