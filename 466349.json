{"id":"466349","title":"十月九日肖家饮后作","dynasty":"当代","author":"卢青山","text":"小池宽一丈，涵漾秋萍静。浮鱼唼清光，泼剌尾一挺。晚花绕竹架，悬瓜垂玉梃。粲粲蝴蝶来，上下舞双影。秋意潜何方？兀兀心一警。桂意浮空游，静中忽可得。不见光华枝，中心交怅悦。秋花在山隅，应念先生屐。酒病正萧然，独倚衰桐立。山中野栗树，入秋著丰实。儿童日上下，所馀百无一。婉婉吾亦来，仰首尚可觅。猱进牵青枝，鼠沿力不及。向午取二三，颓坐遂半日。棘棘披猬衣，怒发八面立。将试并州剪，耿介亦可惜。忽忆髫丱时，双足肆裸赤。斫柴陟峻险，肉骨能破石。此物真常餐，日饱涎犹滴。蜡炭荔枝味，泥土龙眼色。唯有草莓红，差堪峙勍敌。二物非稀珍，故园满山积。终当归去来，结室秋崖隙。"}