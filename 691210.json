{"id":"691210","title":"赋得粤南四景寿汤学宪 罗浮霁色","dynasty":"明","author":"李孙宸","text":"岭外仙山海外来，人间那得此蓬莱。烟霞鸾鹤三峰度，窟宅仙灵上界开。瀛岛回涵中夜日，斗坛高建半天台。何须王气占南海，已见文星切上台。地尽南溟万里遥，九重天阙隔冥寥。谁移鳌柱来沧海，遂接龙光上紫霄。入夜星文干象纬，迎风露掌散琼瑶。更看岳帝端居处，玉烛无为万祀调。何年天外此悬梯，七十峰头遍可栖。绝巘槎疑天使过，飞泉帘捲玉虹低。千峰雪净留丹灶，九洞龙归隔玉溪。咫尺天门通日观，赤松仙侣未须携。郭里仙宫一径偏，瑶坛琪树锁苍烟。红尘世上疑无地，胜迹人间别有天。桃李春风归药圃，云霞秋色映芝田。求丹此日人非令，勾漏归来骨欲仙。"}