{"id":"815999","title":"南乡子  初夏","dynasty":"清","author":"曹尔堪","text":"浴水燕飞忙，门外长溪碧绕塘。柳暗柴门遮屋角，邻墙。又见梧阴过草堂。风动落花凉，树树新浓罩，曲房。中有鸟巢浑不见，莺藏。为乳双雏觉昼长。鹦鹉懒梳翎，巧学人间唤小名。昨夜腊梅花冻了，零星。纤手敲冰出胆瓶。初旭暖芳屏，卷幔重重酒半醒。枕上高吟诗句好，消停。惹得鸦鬟阁绣听。酒病中春朝，颊晕槟榔醉未消。手简龙团吹活火，频烧。茶灶轻翻蟹眼潮。多事在今宵，淡写青山半幅绡。付舆红儿收贮了，偏娇。银甲调成和紫箫。停酒按红牙，苏合香浓掠鬟鸦。秋水模糊偏可惜，夭斜。十五娉婷早破瓜。愁恨遍天涯，飞絮啼莺是妾家。莫道胭脂开未足，惊夸。却占河阳一县花。闽海国南乡，万里归程岭树荒。日落行人愁虎豹，苍凉。恼杀衫鸡报夕阳。结客剩诗囊，古剑芒鞋铁裲裆。如火炎风蒸荔熟，甘草。饱啖晶盘十八娘。"}