{"id":"274956","title":"德明府以题孙虔礼书景福殿赋真迹诗见示次原韵","dynasty":"清代","author":"李兆洛","text":"艺极犹悬权，识贸或斡鼎。要能天际翔，庶不鼠穴骋。章章篆之出，阡陌破丘井。崔张趋简易，有苦竿取景。当涂典午间，绵密转清迥。右军守恬畅，如水以淡永。大令剧飞腾，翼翼贺项领。双源遂分导，百旐揭一隼。文皇负真气，纵送剂宽紧。兀奡屏风书，想见龙德静。咄哉挺虔礼，骖騑一何猛。书谱入大王，区埒辨町町。瘤堕却针脑，蚤正必视绠。兹赋追阿敬，推陈更标颖。一扫旭兼素，重睹芝与靖。离垢参书禅，妙香可默省。镌之璆琳珍，长使奎壁耿。苟非洞见垣，所恐砾糅矿。肘腕论回旋，走也谢不敏。愿焉矢盍各，率尔子毋哂。"}