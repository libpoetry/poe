{"id":"832865","title":"绿盖舞风轻 遥和鹜翁元武湖逭暑之作，同弁阳老人韵","dynasty":"清末民国初","author":"朱祖谋","text":"一阕定风波，倦眼登临，危阑对横绮。凉笛延秋，江湖归未得，浅醉慵倚。劫后吟魂，又轻被、蘋丝牵系。正红衣掠岸，西风催堕秋蕊。杯底。遣得孤欢照影，弄清波、短鬓尘洗。酒入襟痕，好心期、换与故年閒泪。梦里沧洲，更不信、孤根无寄。过江人，销尽看花英气。"}