{"id":"810711","title":"小重山 自涿州至琉璃河达京，和同行韵三首","dynasty":"清","author":"毛奇龄","text":"草店鸡鸣酒未醒。马槽听啮粟、渐无声。灯前盥面促装成。车尘起，疑在雾中行。渡水石桥平。秋风联辔过、涿州城。乡关回首暗心惊。遥天尽，愁见一云横。贳酒前庄日渐低。鞭梢斜挂壁、卸征衣。同行三俊喜相依。垂杨下，长许控金羁。河水碧琉璃。垆头风物美、近京畿。徵车欲度日迟迟。沉吟久，三辅故人稀。阊阖嵯峨天际开。宾门方四辟、重招徕。将军才到莫相猜。诸王邸，谁道买臣来。九市共三街。彩云遥起处、见蓬莱。秋风歌咏柏梁台。承明内，原有掞天才。欲绣平原几度思。园蛾初作茧、络成丝。前溪水满雪消时。波纹起，绿似小桃枝。投足散涟漪。夜来开绣谱、度针迟。一痕青影暮烟微。衔丝细，不用洗胭脂。朱颜绿发画图中。丹砂长饮酒、醉溶溶。前身王母旧青童。干将佩，花锷散芙蓉。羽峤有谁从。蓬莱刚水浅、渡苍龙。他年笑入杏花丛。瀛洲近，折取一枝红。当日吹篪两渡淮。感君长贳酒、醉高斋。十年分手各天涯。频频望，红叶喜当阶。高咏谢家才。綵毫裁诏罢、凤池回。徵书白首苦相催。平津第，勿厌故人来。"}