{"id":"609129","title":"入净乐宫","dynasty":"明","author":"区大相","text":"秦祠称五畤，汉祀表三乾。岳外岂无岳，天中信有天。神灵前代著，统系后人传。北帝元君北，玄冥本号玄。麇城开旧国，楚史读遗编。犹记神农世，何遗净乐篇。真人昔内靖，紫极映南躔。助顺龟蛇应，扬威风雨旋。洪濛功始显，冥漠理能宣。仪卫宸居设，丹青圣虑全。幡幢悬碧落，楼阁下秋烟。弱水通襄汉，昆丘隔市廛。嗟余瞢大道，来此叩真诠。"}