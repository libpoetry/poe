{"id":"1209090","title":"余辟地城南友人单孟年项希周相过分韵三首各次之 其一 枫字韵","dynasty":"元","author":"张仲深","text":"贵游不垂堂，金屋春融融。饫知膏粱味，鄙我田舍翁。凌晨转泥坂，薄暮披榛丛。种秫秋可酿，浇此磊磈胸。但忧贷二税，讵知有三公。夜归藩落内，晓入州县中。徵求苦给给，奔走常忡忡。风尘翳白日，江汉号悲风。中原戈甲满，晚岁霜露浓。贵游厌膏梁，谁复怀宸枫。"}