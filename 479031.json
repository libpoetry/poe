{"id":"479031","title":"题海虞钱氏所藏王均章虞山图","dynasty":"明","author":"吴宽","text":"扁舟昆湖去，忆向虞山还。当时迫日暮，未得穷跻攀。至今三短章，寂寥不重删。安知六载后，依然见兹山。谅无愚公愚，赖有顽仙顽。顽仙隐居处，深林置柴关。丹灶火常伏，药阑苗载芟。高情付缣素，丹青色斑斑。兹山卧平野，隐然不成环。透迤亦甚远，攒蹙何其悭。只尺见百里，群峰互垂鬟。飞鸟归易没，浮云出偏闲。拂水最奇丽，空岩故漩澴。天风或稍定，石壁仍潺潺。仙宫对佛寺，妙境非人寰。独怜仲雍墓，谁为剪榛菅。短棹载书卷，浩歌水云间。仿佛归庵翁，往来宝严湾。窃禄本无补，乞身亦多艰。卧游毕旧愿，坐啸开尘颜。"}