{"id":"820664","title":"春风袅娜 咏风筝","dynasty":"清末近现代初","author":"王易","text":"爱珊珊玉骨，巧样新裁。长空净，薄云开。似汉宫妃子，因风吹去，辽阳丁令，化鹤归来。凤尾轻飏，鸾铃碎响，拍手儿童噪六街。便引天鸡通下界，惟联云雁契高怀。眼底大千如画，烟横雾绕，波清浅、应是蓬莱。风堪御，气能排。仙乎频唤，梦也同猜。彩线遥牵，竟通碧落，明霞低映，未著黄埃。休誇潇洒，看飘蓬身世，浮沉似我，长系天涯。"}