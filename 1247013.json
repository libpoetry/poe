{"id":"1247013","title":"伏读高昌佥宪公唐律十二首爱其清新雄杰殆本天成非吟哦造次可得韩退之慕樊宗师文苏子瞻拟黄鲁直体惟其有之是以似之区区虽欲效颦第恐唐突西施耳 其五 和见九华山","dynasty":"元末明初","author":"唐桂芳","text":"绣衣骢马历长川，正是江南九月天。树似晓霜缬红叶，山如秋水浴青莲。贾生才调非今士，坡老形容是古仙。回首林间一茆宇，听风听雨过年年。"}