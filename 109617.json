{"id":"109617","title":"折红梅·喜冰澌初泮","dynasty":"宋代","author":"张昪","text":"喜冰澌初泮，微和渐入、东郊时节。春消息，夜来顿觉，红梅数枝争发。玉溪仙馆，不是个、寻常标格。化工别与、一种风情，似匀点胭脂，染成香雪。重吟细阅。比繁杏夭桃，品格真别。只愁共、彩云易散，冷落谢池风月。凭谁向说。三弄处、龙吟休咽。大家留取，时倚阑干，闻有花堪折，劝君须折。"}