{"id":"799369","title":"汪奂之寄示和苏文忠定惠院寓居月夜偶出二诗题其兄均之所藏二诗草稿墨迹并约同作得四首 其一","dynasty":"清","author":"李振钧","text":"寂寞黄州左迁客，清宵回忆南冠夜。当时岂独蛰龙愁，瘐词几毙银铛下。仁皇遴得宰相才，孤臣感激泪如泻。文章报国自一事，勋业若成韩范亚。汤火徒嗟魂梦惊，水曹自笑头衔借。先生讵以诗名传，斯人何必同陶谢。偶因月夕哦幽词，长江绕郭渔樵舍。元修菜嫩密酒冽，何须渴慕江南蔗。奇才众忌鬼欲愁，结习难忘天亦怕。莫言谢客对妻子，但恐饥寒遭怒骂。"}