{"id":"663079","title":"古北邙行","dynasty":"明","author":"孙绪","text":"北邙山高高百武，山中坟墓难指数。穗帷丹旐日日来，相将来作山头土。道傍哭送多近亲，声振林木干苍旻。袖中忍痛看遗字，丁宁只恐儿孙贫。新坟昨夜初封树，坟边血泪无乾处。旧坟摧塌谁堪主，老狐夜与石麟语。今日凄凉拥一抔，当年意气雄千古。断碑年月难重摹，纵横欹侧都销腐。词人冥捡入毫芒，只与樵人磨巨斧。蔓草萦缠白骨寒，白杨萧瑟啼秋雨。乱峰高处望通津，山鬼揶揄常笑人。"}