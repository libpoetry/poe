{"id":"506732","title":"赐游东苑诗","dynasty":"明","author":"杨荣","text":"圣皇嗣宝历，日表龙凤姿。典章率由旧，制度仰成规。万方囿神化，四海乐雍熙。维时属秋序，暑退生凉飔。万几既馀閒，行乐适在兹。从容召儒臣，内苑同游嬉。峨峨黄金殿，璀璨白玉墀。廊庑郁周回，金碧光陆离。岧峣珊瑚石，瑶草间琼枝。玉虹出西山，泉脉何逶迤。引流入东苑，滉漾涵方池。苍龙忽蜿蜒，吐水一何奇。飞流溅碧空，爪甲何淋漓。形态本天成，雕琢宁用施。异石既磊落，奇葩自葳蕤。蓬岛非可儗，天宫信能移。少前造幽境，似与林壑期。草径自森邃，蔬畦亦纷披。殿宇靡华饰，俭朴同茅茨。伐材为曲槛，编竹成疏篱。小桥横碧流，短亭瞰清漪。游鱼时出跃，花木向朝曦。致斋诚得所，燕息允相宜。翠华此临幸，凤盖簇鸾旗。圣情欢未极，锡宴荷恩私。雕盘列珍馔，内酝浮金卮。既醉增感激，愈觉心神怡。赐赉何骈蕃，交错粲相辉。金币杂香环，玉钩系青丝。愚臣本微陋，忝遭圣主知。顾兹益怀惧，於国何所裨。经邦乏嘉猷，辅理宁有为。叨陪鼎鼐间，讵免窃禄讥。夙夜弗遑暇，竭力效驱驰。倾心向太阳，如彼藿与葵。海岳高且深，涓埃岂能资。但当祝圣寿，垂拱朝四夷。岁岁悉丰稔，民物益蕃滋。此生亦何幸，际兹尧舜时。拜稽颂皇仁，愿继南薰诗。"}