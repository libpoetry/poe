{"id":"1092765","title":"逍遥阁","dynasty":"宋","author":"韩淲","text":"翁家烂柯桥，游戏钱塘欤。昔贤有乐地，天与此屋庐。依依巷陌间，将鹤倒骑驴。流传得佳声，是时当国初。四方次第平，降王亦诛锄。朝野多豪英，仲先颇知渠。相邀一夜话，华山图匪虚。此州真可人，林逋复来居。一湖浸孤山，相望诚有馀。人生百年尔，贵贱空乘除。尚友千载上，是心良晏如。有手可持酒，有眼可诵书。结阁老树高，扁榜聊自舒。方今开禧年，吴越都乘舆。我遁楚溪口，因名倍踌躇。既同逍遥吟，又且思庄樗。"}