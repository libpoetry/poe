{"id":"727687","title":"赠宋尚木","dynasty":"清","author":"柳是","text":"永栖无缓阻，悷思时为防。漂漂中自合，遇物资所详。幽姿终见迥，清晖亦与亢。平蹙固异安，聊虑矜未央。纷然赴柔节，属要更屡忘。揽君意气盛，使我心志长。正说示区理，植思去所妨。静默有深态，神锋匪萧浪。峥嵘散条纪，慷慨恣霸王。与论天下事，历历为我伤。斯入信龙蠖，良会多彷徨。策奇及涤体，俯仰何洋洋。读书兼射猎，不屑夷门傍。惜此然诺心，十年不得扬。逢君青冥器，往往无尽藏。知己真难酬，中夜恒怏怏。念此苕华发，严志同秋霜。"}