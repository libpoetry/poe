{"id":"525251","title":"寄题袁永之列岫楼","dynasty":"明","author":"顾璘","text":"高楼隔金阊，乃瞰横塘水。画栋切云浮，雕题翼风起。旷望临大荒，川原敞千里。洞庭七十峰，罗列窗户里。矧兹灵岩近，松桧森可指。美人楼中居，懒慢谢冠履。轻举希灵仙，高卧儗豪士。支颐对青苍，傲然薄城市。林烟润琴丝，湖月漾书几。举酒歌慨慷，神游荡无涘。玄晖傥可作，讵羡郡斋美。"}