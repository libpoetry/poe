{"id":"811597","title":"浣溪沙 游仙五首","dynasty":"清","author":"史惟圆","text":"侵晓天门未启开，青鸾先到紫霄间。真官玉佩缀仙班。下土封章勤奏请，玉皇恩许一生閒。往来骑鹤驻名山。行尽神山到玉峰，峰头秀峭似芙蓉。飞泉如练挂长松。碧眼紫髯何处客，閒来松下听晨钟。无人知是赤鳞龙。绛阙千年白玉楼，词臣供奉殿东头。陇西长吉最风流。更采江南肠断句，素娥初向月中讴。一声玉笛碧空愁。闻道尘中有钓矶，隔江红树满秋晖。草生空地没双扉。却厌海山无住处，结庐欲向此中归。夜随孤鹤掠波飞。玉女调丝弄苦篁，无愁无怨动清商。轻风吹起九霞裳。天姥亲梳云鬓腻，世人学画翠娥长。笑声归去月茫茫。"}