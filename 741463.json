{"id":"741463","title":"题长椿寺九莲菩萨画像","dynasty":"清","author":"赵翼","text":"城西南寺名长椿，中有宝绘姿天人。贵极重闱祎翟贱，诚皈佛乘戒衣尊。当日隆称观自在，至今遗像俨生存。从来母后当冲帝，每利藐孤擅神器。女中尧舜有几人，朝端平勃愁无计。贱婢骄称中大人，权阉浸侈十常侍。太庙祠披兖服临，外家腊改黑貂祭。鹤将木刻宠新欢，彘以人为仇旧嬖。飘絮犹歌杨白花，摘瓜几尽黄台蒂。独有前朝家法严，尤推孝定性和恬。恐辜未命黄?托，不慕朝仪紫袖瞻。政委相公批敕尾，课勤幼主读书签。经筵进讲亲催盥，曲部听歌痛示砭。期届大婚移殿早，礼尊正嫡过宫谦。和熹应愧常称制，光献犹多一撤帘。国储未定妖书起，官家汝亦都人子。从此青宫有所归，一语胜他千御史。璇室禔宫四十春，九莲菩萨本前身。汉家贤母师黄老，今奉如来亦净因。涌现化城辉绀碧，庄严香界布金银。要令人识清修业，特赐禅林法相真。著色生绡阎立本，白描神笔李公麟。想当玉轴颁来日，绣伞珠幡溢九闉。诸佛也应投地拜，荣光万丈耀金轮。转眼孙曾遭百六，丹青也入沧桑录。莲花世界满刀兵，贝叶经堂横血肉。可怜万里好山河，无地可悬图一幅。社饭谁还念老身，僧寮聊复存遗躅。深谷高陵何代无，徽声终自冠椒涂。道清死免佥名辱，钩弋生偏享福殊。来自西天乘凤羽，去归南海比龙胡。慈容满月零缣在，羞希临朝武后图。"}