{"id":"1127889","title":"游麻姑山九首 麻姑山","dynasty":"宋","author":"曾巩","text":"军南古原行数里，忽见峻岭横千寻。谁开一径破苍翠，对植松柏何森森。危根自迸古崖出，老色不畏莓苔侵。修竹整整俨朝士，下荫石齿明如金。遂登半岭望城郭，但见积霭萦江浔。冈陵稍转露楼阁，沙莽忽尽横园林。秋光已逼花草歇，寒气况乘岩谷深。我驰轻舆岂知倦，倏忽遂觉穷嵚崟。龙门谁来此中凿，玉简不记何年沉。泉声可听真众籁，泉意欲写无瑶琴。斗回地势平如削，䆉稏百顷黄差参。横开三门两出路，却立两殿当崖阴。深廊千步抵岩腹，桀木万本摩天心。碑文磊嵬气不俗，笔划缥缈工非今。世传仙人家此地，天风泠泠吹我襟。今人岂解不老术，可怪绿发常盈簪。根源分明我能说，一室倾里输琅琳。相高既不拥耒耜，方壮又不持戈镡。我丁轗轲岂暇议，直喜虚旷开烦襟。清谣出口若先构，白酒到手无停斟。山人执袂与我语，留我馈我山中禽。玲珑当窗急雨洒，窈窕隔溪孤笛吟。未昏已移就明烛，病骨夜宿添重衾。神醒气生目无睡，到晓独爱流泉音。起来身去接尘事，片心未省忘登临。麻姑石坛起云雾，常意已极高峰颠。岂知造化有神处，别耸翠岭参青天。长松桀柏枝嵬砢，中画一道如流泉。林风飕飗满丘壑，山鸟嘲哳淩飞烟。山腰古亭豁可望，下见秋色清无边。忽惊阴崖势回合，中抱幽谷何平圆。初谁凿险构楼观？更使绕舍开芝田。令人到此毛骨醒，欲构老笔丹青传。羌夷干戈今未解，天地疮痏谁能痊？大厦栋梁置沙莽，肯复顾眄桷与椽？吾徒于时直何用，欲住未得心茫然。"}