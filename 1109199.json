{"id":"1109199","title":"次刘伯益三咏韵 方竹","dynasty":"宋","author":"刘学箕","text":"烟梢修矗画檐低，春晓丛疏绿玉枝。节立孤高虚静处，身持敬义直方时。清风戛玉声摇佩，明月筛金影散墀。寄语幽人勤爱护，莫教斲削俗髡知。雪里婆娑结子低，山童应亦讶卑枝。几年开落惭无取，一日搜吟信有时。红实累累临曲砌，丹苞簇簇耀幽墀。古今未见多题品，却恐君诗取世知。鲜华五色翅飞低，不比寻常鹊踏枝。德茂翱翔丹穴日，琴清调弄紫庭时。羞同鸡鹜喧堂宇，笑把金铜铸殿墀。何似花栏自生长，幽芳端不在人知。"}