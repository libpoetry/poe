{"id":"286126","title":"呈晓亭少司农宗侯廿六韵","dynasty":"清代","author":"李锴","text":"出震凭东极，含元建大中。山河开蕴藉，日月荡洪濛。龙变蒸云气，鹏飞碧海风。轩邱鸣六相，沛下失群公。矧以天潢近，巍然玉牒通。分枝荣蒂萼，累叶奉昭融。属者朝廷上，多君品节隆。圣情舟楫待，农部版图充。践履纷相委，操持切自攻。赋班阡陌理，绩奏转输工。骨性清超绝，文章造诣雄。律谐钟荡涤，肉浑璧磨砻。汲引贤无隐，登临险必穷。远怀符胜具，深器挹虚衷。忽枉青丝辔，猥存白发翁。话言依厩底，物色到墙东。兀兀荒江鹤，悠悠断渚鸿。百年循墨守，一旦击包蒙。进语询先德，当时亦总戎。乘城被赤羽，辟敌有雕弓。遂次皋夔末，能标尺寸功。赏行劳顿著，报歉施弥丰。俛仰惭衰影，栖迟笑薄躬。主恩汪濊在，祖武缵承空。故剑尘秋水，殊书积乱蓬。不材如仆甚，何以谢帡幪。"}