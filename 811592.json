{"id":"811592","title":"行香子二首","dynasty":"清","author":"史承谦","text":"花映重门，露湿苔痕。奈凄凉、孤馆芳草。难忘缱绻，谁与温存？只厌蛩啼，惊雁过，怯香薰。桃叶桃根，莫怨王孙。把一襟、离绪休论。不堪遥夜，最怕黄昏。是秋惹泪，人勾梦，月销魂。薄薄罗襟，容易寒侵。总由他、尘满瑶琴。近来天气，闷损春心。怕乍春晴，又春雨，惯春阴。个侬何处，难递芳音。并非关、远水摇岑。当初欢梦，冷到而今。想人如玉，妆如画，意如金。"}