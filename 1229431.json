{"id":"1229431","title":"登大茅峰","dynasty":"元","author":"吴全节","text":"第一福地第一峰，玉台积翠摩苍空。大君成道二弟从，还丹返老颜如童。绣衣趣召淩天风，此事万古将无同。山高有仙水有龙，龙腹如篆朱砂红。蜿蜒变化理莫穷，作霖济旱年屡丰。神仙为市坛朝宗，真人涣号芝泥封。猿鹤相语千载逢，葵心耿耿通宸枫。万里六辔驰花骢，香飘龙篆江云东。瑞凝草木气郁葱，稽首峰顶歌玄功，他时归奉明光宫。"}