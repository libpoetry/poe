{"id":"519361","title":"游兴善寺","dynasty":"明","author":"朱诚泳","text":"兴善古名刹，僻居城南陬。译经自唐代，遗迹于今留。绿树荫苔径，阒然清且幽。兹晨残暑退，凉风动新秋。乐哉二三子，闲暇从我游。行歌足胜览，乘兴还登楼。仰视玉宇阔，俯瞰清江流。南山当目前，雨过晴岚浮。无边好光景，收拾归吟眸。仆夫促归辕，清兴良未休。回瞻北斗城，月光过林丘。"}