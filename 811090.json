{"id":"811090","title":"西山杂咏","dynasty":"清","author":"王隼","text":"孤云如美人，窈窕远山角。残月出其中，镜影渐如削。弹琴娱清夜，寒光不可掠。露华湿横塘，芙蓉何姌袅。忆君南浦时，翠带纷若若。佩我同心环，绾我合欢索。佳期难久留，两地相思各。圆缺自有时，离忧岂能却。山行入芳林，破寺孤猿坐。阴风殿角吹，门倾拾古锁。金像剥须眉，画檐蛛网大。坏灶穴飞鼯，废井落残果。房暗青燐生，墙缺翠萝补。断碑卧草间，字画苍苔裹。猎人带禽归，入拨冷炉火。沈吟感盛衰，冉冉日西堕。"}