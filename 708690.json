{"id":"708690","title":"沁园春 美人腰","dynasty":"明末清初","author":"沈谦","text":"轻要云支，纤愁烟袅，擅名楚宫。似垂堤欲断，月临细柳，穿花易损，春在游蜂。拜跪须扶，欠伸又困，持履真忧掌上风。曾亲见、拾将裙带，两结心同。舞时翩若惊鸿。真不负、陈王小赋工。被邻姬捏取，悔教赌赛，情人抱过，恰便裁缝。莲锦拴愁，云英系恨，反类东阳病后容。天生就，岂减厨能学，休恨肌丰。"}