{"id":"800564","title":"宣德箭歌","dynasty":"清","author":"陆寅","text":"长安城东鬻废箭，故老欷嘘万人看。金镞敲残鼓铸锋，鸦翎落尽丹黄变。弃掷风尘未尝试，老杆分明宣德字。珍惜曾教武库藏，标题尚识良工制。高皇昔日戎衣著，剑扫妖氛定雄略。已见蒲稍入大宛，更闻蒟酱开邛笮。茫茫九服初通贡，竹箭东南待弦控。包茅常例豫章来，司空檄取官胥送。贻谋孙子但垂衣，夜夜黄星护紫微。三殿日高香不散，上林花暖燕群飞。夕烽并罢平安火，服御深宫无一可。青磁烧出碧鸡成，熏炉制就黄金裹。内家擎献龙颜动，流落人间至今重。金马铜驼倏已非，石砮楛矢成何用？只今新制逾工巧，故物休言旧时好。猛将难调神臂弓，仙人且代麻姑爪。君不见银泉山下草萧萧，狐兔秋原正寂寥。仰天大笑羽毛落，一箭穿云看射雕。"}