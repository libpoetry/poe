{"id":"444093","title":"齐天乐 题空山琴雅图","dynasty":"当代","author":"熊盛元","text":"七弦声断松林窈，骚魂倩谁重祭？露欲凝霜，云休蔽月，长恐词仙心瘁。酸风又起。向幽寂空山，暗弹清泪。炯炯双眸，夜深还引涧泉洗。烟岚梦边焕紫。剑光离合处，遥听环佩。凤沼金徽，芸笺淡墨，灯下悠然神会。丝棼漫理。问花外孤悰，野禽知未？隔座传衣，碧天飘素蕊。"}