{"id":"1139629","title":"送周必明北上","dynasty":"宋末元初","author":"陈深","text":"天寒霜霰繁，岁晏日月驶。周子何仓皇，孤征诣燕蓟。寥寥抱遗经，皦皦蓄幽志。青云既交荐，白首期一试。苍松多劲枝，老鹤负奇气。扶摇信可抟，高冥不难致。泮林日彫疏，子衿气沦替。侧伫典型人，复理俎豆事。明年候薰风，矫首江南澨。愿偕鲁诸生，敬揽叔孙袂。"}