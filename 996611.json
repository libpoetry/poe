{"id":"996611","title":"次韵王炳之惠玉版纸","dynasty":"宋","author":"黄庭坚","text":"王侯须若缘坡竹，哦诗清风起空谷。古田小纸惠我百，信知溪翁能解玉。鸣踸千杵动秋山，裹粮万里来辇毂。儒林丈人有苏公，相如子云再生蜀。往时翰墨颇横流，此公归来有边幅。小楷多传乐毅论，高词欲奏云门曲。不持去扫苏公门，乃令小人今拜辱。去骚甚远文气卑，画虎不成书势俗。董狐南史一笔无，误掌杀青司记录。虽然此中有公议，或辱五鼎荣半菽。愿公进德使见书，不敢求公米千斛。"}