{"id":"1249253","title":"正月五日游石门怀所迟客","dynasty":"元末明初","author":"戴良","text":"开岁已五日，良辰诚蹉跎。悟彼时鸟鸣，往游山之阿。平明发阴壑，亭午憩阳坡。崖障献奇峭，水木呈清华。幽谷既深入，茂林仍远过。迢迢蹊绝踪，隐隐泉齧沙。涉涧固洄沿，陟岘复巍峨。舍舆挹飞流，停策引芳柯。石畬忽云拥，岩度亦星罗。土啬念唐风，民勤怀豳歌。羽檄起淮甸，烽火连浙河。无地可投足，此山思结萝。良俦愆我素，荏苒当如何？长啸临逝川，汩汩感人多。"}