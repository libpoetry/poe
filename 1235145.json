{"id":"1235145","title":"一峰云外庵和韵四景四首","dynasty":"元","author":"惟则","text":"碧虹分雨半山桥，桥下春雷卷怒涛。老衲定回推户看，隔溪开尽野樱桃。竹屋茶香满涧烟，绿杉深处响流泉。目前有法谁能说？落日微风一树蝉。平田水语稻花香，半解萝衣受晚凉。景物双清秋正好，乱山云外又斜阳。衲被蒙头宿火红，雪寒愁听上方钟。开门忽怪山为海，万叠银涛露一峰。"}