{"id":"810778","title":"古从军词和马云翎","dynasty":"清","author":"王又旦","text":"离家从远戍，荷戈日已深。野风起枯杨，鸣雁多苦音。潮没黄陵庙，雪落云梦林。沮洳阻长驱，万马空骎骎。贰师不好谋，我力恐难任。永捐父与母，男儿岂无心。奉命移旧垒，车徒发皋兰。四顾莽肃肃，野气蹙天寒。万灶驻桃林，男女杂旌竿。红粉隘大路，马上明绡纨。昔日随都尉，令严不遑餐。一鼓斩女子，勋名永不刊。秣马临清漳，漳水咽不流。两河多绿草，王程尚悠悠。五日视豆莝，十日饬雕锼。月余大蕃息，惜哉时已遒。戈鋋明落日，猎骑出长楸。淹留将奈何，空与狐兔仇。"}