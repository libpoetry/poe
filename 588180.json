{"id":"588180","title":"题蔡大行寿母图","dynasty":"明","author":"王渐逵","text":"蔡君始作皇华使，万里孤儿辞母去。母儿相对两茫茫，越北燕南隔天地。秋风慈母倚门时，屈指正是儿归期。文章丹毂充闾闬，污走童妇相嗟咨。入门拜母母大喜，蔡氏于今有贤子。萱花堂上进霞卮，云母屏前具甘旨。儿孙参差列成行，乡人争贺驱酒羊。古云和气多致祥，蔡氏之福不可量。我知蓬阆亦不远，只在君家之内苑。"}