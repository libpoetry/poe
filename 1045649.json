{"id":"1045649","title":"雪 其二","dynasty":"宋","author":"徐积","text":"君看飞雪竞翩翩，云将争驱正著鞭。人望已酬残腊后，物华兼值早梅天。招沽北掾输平日，走马西州忆少年。漏屋旋消濡弊褐，破窗穿过湿馀笺。蹄涔易见真洼满，粪土难辞伪色鲜。席户冷灰人削迹，朱门热炙客摩肩。纷纷万事还如此，寂寂幽怀尽舍旃。流水明中争趁月，断鸿深处独藏仙。谁家渔棹空闻笛，何处樵村只见烟。最好耕农相贺了，牛衣醉卧夕阳田。"}