{"id":"1125107","title":"西归七首次韵和泗州十五叔父","dynasty":"宋","author":"晁补之","text":"洁腹不受污，昔人因食薇。薇亦周土生，悲哉怀永饥。武王与周公，圣德天动威。奈此二子何，犹叹安适归。霏雨晚沾裳，零霜晓被路。驱车叹时迈，所遇一无故。悠悠天地宇，万物各有聚。閟我冰雪姿，幽居从可住。暮投古店宿，夜闻狐狸嘷。仆夫告行迈，起视月尚高。清霜来何许，不觉满我袍。逆舍良非时，求前兹已劳。浮云如游尘，倏忽蔽白日。登高念摇落，岁暮一何疾。东陵种瓜事，富贵宁可必。人生无南北，行乐时易失。驱马马走山，回车车渐水。涂穷我何适，恸哭盈襟泪。巢居识风声，穴藏知雨意。救斗曾得伤，缨冠亦可已。赠君彼风兰，佩之可为珰。赠君彼露荷，制之可为裳。薄言兹撷掇，道远莫置傍。峥嵘又岁暮，与君同所望。古人重生男，豚酒庆亲戚。桑弧射四方，言有四方役。奉璋比德性，堕地要膂力。如何晋公子，安乐忘所适。"}