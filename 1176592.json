{"id":"1176592","title":"奉和袭美古杉三十韵","dynasty":"唐","author":"陆龟蒙","text":"众木尽相遗，孤芳独任奇。锸天形硉兀，当殿势?危。恐是夸娥怒，教临巀嶭衰。节穿开耳目，根瘿坐熊罴。世只论荣落，人谁问等衰。有巅从日上，无叶与秋欺。虎搏应难动，雕蹲不敢迟。战锋新缺齾，烧岸黑?黧。斗死龙骸杂，争奔鹿角差。肢销洪水脑，棱耸梵天眉。磔索珊瑚涌，森严獬豸窥。向空分荦指，冲浪出鲸鬐。杨仆船橦在，蚩尤阵纛隳。下连金粟固，高用铁菱披。挺若苻坚棰，浮于祖纳椎。峥嵘惊露鹤，䟐趚阂云螭。傍宇将支压，撑霄欲抵巇。背交虫臂挶，相向鹘拳追。格笔差犹立，阶干卓未麾。鬼神应暗画，风雨恐潜移。已觉寒松伏，偏宜后土疲。好邀清啸傲，堪映古茅茨。材大应容蝎，年深必孕夔。后雕依佛氏，初植必僧弥。拥肿烦庄辩，槎牙费庾词。咏多灵符困，搜苦化权卑。类既区中寡，朋当物外推。蟠桃标日域，珠草侍仙墀。真宰诚求梦，春工幸可医。若能嘘嶰竹，犹足动华滋。"}