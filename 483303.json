{"id":"483303","title":"拟远游篇","dynasty":"明","author":"许继","text":"朝涉沧海水，莫上三神山。洪波千万里，扬帆出其间。阳侯弄神怪，半空舞层澜。载驱龙与螭，复御鱼与鼋。万怪共奔逐，百灵相后先。潮生秋月白，潮落晓日殷。因攀榑桑枝，沐发挂余冠。仙人观我食，玉女朝具餐。清啸引长望，冰光流素寒。飓风夜来息，但见水吞天。回望齐州土，窅霭空云烟。"}