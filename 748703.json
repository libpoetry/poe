{"id":"748703","title":"裕州道中 其一","dynasty":"清","author":"边浴礼","text":"晨登雉衡墟，回望鲁阳阪。冈峦郁绵亘，径术蟠奥衍。西通鸦路关，南控龙泉堰。形势古所争，崭岩名绝险。云何当季山，来往属夷坦。群盗聚如毛，戈鋋此中满。败则归巢窟，出则事焚燹。岂无具官臣，养寇信颜觍。伤哉闾阎众，喂肉投虎贙。念此怀悲凄，长风动林巘。丹忱怅难宣，芳岁倏将晚。借非宏济才，兹患畴以殄。"}