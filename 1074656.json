{"id":"1074656","title":"昭君行","dynasty":"宋","author":"周紫芝","text":"汉宫侍女知几千，争妍取宠俱可怜。谁知恩爱托画手，黄金买得昭阳眠。昭君自恃玉颜好，未信光阴镜中老。不知万里嫁胡儿，憔悴蛾眉葬秋草。忆得昭君初嫁时，含羞忍泪无人知。胡天漫漫沙漠远，空抱琵琶说别离。捐金得宠固可耻，委身胡酋不如死。世间妍丑何曾分，自古贤愚亦如此。"}