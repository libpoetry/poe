{"id":"285924","title":"绮罗香·萼紫双含","dynasty":"清代","author":"李慈铭","text":"萼紫双含，苞香对坼，生小盈盈相并。不斗春风，空谷自商幽恨。经宿雨、笑齿齐芬，背明月、亸鬟同影。是何时、双写湘灵，梦回依约痕凝。芳华知有谁惜。喜河阳种就同心。堪证宫体，南朝风貌，侍中刚称。提旧事、并照金莲，记佳谶、缀行瑶笋。试簪髻、定卜宜男，玉窗人暗省。"}