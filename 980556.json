{"id":"980556","title":"庚子冬至祭鼎阁差充太祝致斋于内西廊待漏院以近法物库有火禁甚严不胜昼夜寒苦辄成长言","dynasty":"宋","author":"晁说之","text":"至日为客昔人叹，况乃客次在斋宫。斋宫所寓有火禁，冰食霜寝多凄风。丰屋高悬日不到，未信一阳生是中。尝闻鼎以大祭祀，未闻祭鼎陈笙镛。兹焉祭鼎戒群吏，古也拜灶劳皇躬。森森鼎阁祚厥西，矗矗明堂配自东。天子万岁调元象，岁岁年年为祝工。"}