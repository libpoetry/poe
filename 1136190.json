{"id":"1136190","title":"虎渡亭观江浪","dynasty":"宋末元初","author":"方回","text":"春风鼓大江，孰能度广陕。似觉海东涛，顷刻上三硖。兹辰当改火，每岁已衣裌。岂意九派天，故絮未可匣。北顾马当矶，西睨鸿宿夹。雪浪欲沃城，无复一凫鸭。钉缆虞岸裂，阁舫惧崖压。天吴政尔骄，水伯讵敢狎。津亭叹逝翁，衰鬓侧乌幍。既昧升天行，亦缺缩地法。故畴秧麦交，田事失锄锸。儿曹岂不思，杳不寄书劄。意所欲见人，久俟庚复甲。音问苦辽缅，赀用迫空乏。何当乘安流，平沙暮篙插。归欤招白鸥，盟血尚可歃。"}