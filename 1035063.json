{"id":"1035063","title":"送杨尚书知泸州","dynasty":"宋","author":"魏了翁","text":"断雁怀归芦叶秋，离鸾感照菱花羞。五更呼儿拭残泪，淹速有命吾归休。殿头三拜疏，去意浩莫收。内前宣辞赐颜色，外间祖帐如云稠。往年长安道，笑谈取公侯。白璧抵山车断流，黄金牣屋花满楼。万钉围腰笏头带，廷绅啧啧悬两眸。吁嗟此何物，白尽人间头。二十年重来，见此勇退杨泸州。平生志气未肯倾，卷怀归洗岷峨愁。我往送之门，感事增百忧。匆匆别公上车去，怕鬼见笑君奚留。"}