{"id":"699079","title":"戊戌除夕","dynasty":"明","author":"徐熥","text":"独对残灯暗自惊，世途谁复念虚名。索钱有虏诗难退，祀灶无灵术未精。半壁图书先代业，四邻歌管少年情。二毛岂必缘衰老，只恐穷愁白易生。办得椒盘橐已虚，残年衣褐叹全无。先人墨绶空廉吏，贱子青衫只腐儒。自祭诗神斟柏叶，欲驱穷鬼挂桃符。灯前不改贫家乐，堂上慈颜膝下雏。"}