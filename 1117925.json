{"id":"1117925","title":"南省宿直二首","dynasty":"宋","author":"陆游","text":"檐角参差散暮霞，重门锁断市声哗。风经绿树鸦栖稳，月入空廊柱影斜。藤纸静临新获帖，铜瓶寒浸欲开花。谁知今夕幽窗梦，又榜扁舟上若耶。颓然静对北窗灯，识字农夫有发僧。但遣奚奴持古锦，何须侍史护青绫。尘埃奔走无由息，疾病侵陵不自胜。犹喜眼中多壮观，时看云海化鲲鹏。"}