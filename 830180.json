{"id":"830180","title":"芦湖楼望富士山  山巅积雪冬夏不化云在中峰在下倒影湖中澄鲜幽纯诚异观也日主行宫在焉","dynasty":"清末民国初","author":"康有为","text":"箱根山顶浴芦汤，山荒草白云茫茫。石径荦确马难步，下马忽见明湖光。清漪缥缈落山影，如见西湖浸葛岭。湖上人家湖畔树，扁舟容与走马路。击马上湖楼，富士正当头。峰颠积雪照白日，高入青天一万尺。云容容兮在中央，芙蓉碧瓣在下旁。倒入明湖影奇绝，黛色波容共明灭。有如白头仙人拥玉女，缟衣羽裳飘瓢举。白银宫阙现华岩，金沙宝楯善见处。诸天游戏坠白帽，世人那知蓝竹路。绝顶山湖绝顶楼，欲长幽隐洗我愁。惜非吾土难淹留，王孙芳草空幽幽。"}