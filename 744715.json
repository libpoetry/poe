{"id":"744715","title":"明宣宗松鼠图","dynasty":"清","author":"喻文鏊","text":"雍熙世人垂拱初，殿前高揭豳风图。西苑从容间游戏，琐猥不复遗形模。澹墨一扫穬芒须，耏耏上应星玉枢。厥类鼷鼮名终殊，缘木似欲跳扑朔。窥隙岂更张睢盱，竹间松际走且逋。不敢凭社同城狐，其时四海欢宴酺。《猗兰操》秦贤良扶，仁知乐寿森宝书。偶然绘事心目娱，栗猿山兔并渲染，龙宾虎仆精灵输。昨颁一幅蹇夏里，今赐数纸三杨居。奈何继体失魁柄，貂珰狂獝令人吁。有明二百七十载，承平几见歌《康衢》。乃知游艺异丧志，虽不矜伐趣亦俱。翻以纤细徵时愉。不尔世上流传者道，君角鹰今岂无。"}