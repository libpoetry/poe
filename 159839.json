{"id":"159839","title":"滍城·駸駸二三骑","dynasty":"宋代","author":"韩维","text":"駸駸二三骑，南并横山去。山穷远川出，始见滍阳树。荒城萝茑合，表里无寸土。但闻鸟啼声，不见鸟啼处。呼儿开棘扉，扫榻坐茅庑。清泉给盥濯，凉风生仰俯。浊醪稍似佳，山果来近圃。始酌薰然和，中饮淡无虑。案头义皇经，编绝几见补。先生发其微，大义谈四五。纷攘自诸家，简易独太古。形骸非我有，冠带尚谁取。道存固匪外，两致默与语。是时季春望，山月夕已吐。清光出深竹，叶上露如雨。寒侵毛骨生，思有烟霞举。却念人世间，纷纷何足数。"}