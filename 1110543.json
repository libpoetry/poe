{"id":"1110543","title":"胥泽民招饮二首","dynasty":"宋","author":"孙觌","text":"萧晨散幽步，不放一尘惊。高崖初日吐，坏道哀湍鸣。平生耽田里，见此心眼明。危桥属幽径，别户延朱甍。主人鸡黍约，庖烟起晨烹。长须举案出，银杯坐中行。烂漫写真意，殷勤愧深情。留欢更卜夜，华烛吐长檠。苍茫夜气合，渺渺风露清。篮舆兀醉梦，翩若孤雁征。老马志万里，络首丧其生。十年饱刍豆，立仗不敢鸣。自识酒中趣，承辞身后名。皎皎一片心，不受宠辱惊。清风悲永夜，万窍同一声。醉里有归路，彷佛游化城。"}