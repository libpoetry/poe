{"id":"794258","title":"齐天乐 小西湖秋况","dynasty":"清","author":"李慎溶","text":"浮岚不散繁华影，层峰尚含秋妩。已老蘋根，全欹藕叶，过了晶宫佳处。桥阴静伫。爱默默罗衣，水花香聚。瘦柳枯蝉，向人憔悴看人去。平漪遥望似镜。忽澄烟裂碧，蓬响惊度。野吹无声，残阳弄影，猛见霜红翻树。沉吟渐苦。甚一样江山，顿伤心素。脉脉回桡，破蟾窥暗渚。"}