{"id":"700913","title":"寄丁戊山人二首","dynasty":"明","author":"梁有誉","text":"遥忆翛然鸾鹤姿，暂来倏去本无期。曹溪此日应传偈，衡岳何人共采芝。堪叹尚平辞累早，谁言弘景住山迟。他年紫气朱陵畔，知尔初成玉液时。昔从萧寺接风流，把酒相看赋远游。海上十年还浪迹，山中一别复惊秋。野烟细绕卢敖杖，夜雪难乘剡曲舟。空寄诗篇慰岑寂，知君心为白云留。"}