{"id":"221928","title":"和张仲山寄酒","dynasty":"宋代","author":"冯时行","text":"兵厨盎盎孚盈缶，怜我十年青濮口。投醪分惠继以诗，诗更分香过於酒。酒瓶诗卷堕我前，顿使幽栖添二友。朝吟直到屋翻日，夜醉不觉山衔斗。也知庭内无留难，扫除弊事如挥帚。龟陵千里数万家，谁不高擎加锁手。公余退食多燕衎，一斗百篇困何有。余波借与草木春，况是江头钓鱼叟。更烦遣骑日联翩，暖热缙云先马走。"}