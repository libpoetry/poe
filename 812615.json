{"id":"812615","title":"过汪北鱼香南斋时，携琴僧墨隐、画史吴冠英，游大小石湾，久待不归，赋此却寄四首","dynasty":"清","author":"何栻","text":"一庭花木半床书，省识诗人小隐居。种秫有田娱靖节，卖文徒壁陋相如。楼台自榻天然画，门巷常停长者车。报道主人游未倦，春山载酒乐于于。海岳搜寻小洞天，桃花迎笑识诗颠。屐喧灵运惊山贼，琴抚成连续水仙。缁白谈禅参马蹋，丹青写本待龙眠。只愁采药迷归路，饭熟胡麻定有缘。香南斋里坐逡巡，触目琳琅色色新。开辟谟觞输此境，摩挲端研比斯人。诗文磊落难为敌，金石荧煌信不贫。莫羡琅嬛称福地，一墙便已隔红尘。到家刚是月来时，拌被山灵笑客痴。今雨长吟杜陵句，春风偷读竹龛诗。梦中高惠应知路，别后汪伦定有辞。更约寻花谋一醉，莫教零落碧桃枝。"}