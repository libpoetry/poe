{"id":"846494","title":"壶中天 五月十九","dynasty":"宋","author":"无名氏","text":"乘鸾驾鹤，问神仙何日，崧高生甫。飞下琼台，因报道，恰是今年夏五。饮了蒲觞，才经半月，昴宿行初度。荣华富贵，一时都由分付。曾记三月春浓，花风烂熳，吹散鸳鸯侣。虽则烧香遥祝寿，争似手斟香醑。便驾云軿，去登绣阁，说个诚心语。蟠桃熟未，请伊亲问王母。"}