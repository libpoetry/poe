{"id":"72033","title":"瑶台第一层·崔大师生辰","dynasty":"元代","author":"王丹桂","text":"岁运推迁。时正遇，十月小春天。老人生灿，玉绳低纵，云汉高悬。晓来佳气聚，庆谪仙、初驻云骈。应良缘，渐重敷素艳，复阐金莲。飘然。尘情一荡，志归清静禀根原。鼎鉴烹炼，河车搬运，丹满三田。洞房辉焕处，会虎龙、婴姹团圆。表长年。傲龟龄鹤算，永劫绵绵。"}