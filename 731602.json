{"id":"731602","title":"杜姬诗","dynasty":"清","author":"塞尔赫","text":"浮萍托江汉，聚散无常期。女萝附松柏，荣悴永相依。邂逅得从君，情好无转移。君情若绮罗，新故同一丝。妾心如白石，成灰犹不淄。少小勤执作，颇解缝裳衣。有无共黾勉，贱妾职当为。一朝罹祸患，长驱赴西陲。蔽身无完服，空囊无剩赀。儿女走相送，但牵君衣啼。丈夫自有泪，肯向别离垂。顾妾一挥手，去去从此辞。壁彼秋叶落，安能恋故枝。君如孤飞云，妾作浊水泥。宁作浊水泥，与君共驱驰。鸳鸯不独宿，鸿雁常双栖。徒步虽蹒跚，愿逐君马蹄。生与君绸缪，死当相追随。遥遥古朔方，人事日已非。仇多亲故寡，顾问良所稀。面垢项长枷，风沙眼犹迷。旦暮蔽雨雪，为君结茅茨。篝镫弄针黹，为君疗寒饥。当垆古所有，涤器洁尊罍。坐卧同形影，须臾不相离。一生有九死，仓卒防已迟。锱铢妾所积，忍令君先知。君殁妾当从，慷慨心不疑。八年一弹指，得赦生同归。衣马粗具足，道路芳菲菲。向非亲比?，安能有今时。至今朔方民，南望兴长思。"}