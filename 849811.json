{"id":"849811","title":"书怀奉简黄成甫史君","dynasty":"宋","author":"王迈","text":"忆昔绍定元，被命考廷策。偶过袁君房，玉墀日将夕。案头得君文，喜跃越三百。张烛朗诵之，相与手加额。若人作抡魁，馀子当辟易。时有详定官，嫌君多指斥。众默余独争，言厉面发赤。紫宸一传胪，璧水推巨擘。诸君始相贺，时相颇不怿。爰有小人儒，从旁肆蜂螫。谏官工逢迎，霜简肆捃摭。此事人能言，本末甚明白。暨于端平初，天夺老奸魄。散地起忠良，丘园纷束帛。君老登瀛洲，讲筵赐重席。余亦试玉堂，朝有愈之迹。啜茶熏玉虬，投饼呼金鲫。同校南宫文，等是西山客。无何阵脚动，君出为方伯。馆中失名流，我辈苦叹惜。西山遽仙去，局面日改革。余入对未央，苦语出肝膈。淮南冤未消，元载家当籍。外党分牛李，内宠怙秦虢。臣愚怀隐忧，厚地其敢蹐。虎须敢一编，龙鳞敢一逆。自信填海隅，复中含沙射。移舟返蓬莱，伏隩甘冰檗。君正舞莱衣，清香笼画戟。年丰富红仓，风顺多琛舶。我舍抵是州，相望才四驿。幽栖懒及门，一再通书尺。起家倅漳滨，始访二千石。居官未半期，台评又寻摘。既罹关虎嗔，宜有人猫厄。归途抵温陵，除夜大促迫。所亲有室庐，许我相假借。莲灯看烂红，柏酒浮重碧。去家差不远，朋旧来络绎。雌堂在何许，一望弱水隔。山鬼巧揶揄，室人交遍谪。平生重名检，义利最知择。冷眼视舆金，宝身甚拱璧。世途赫赫炎，众手所共炙。谁能效李锥，作计事钻刺。蒲葵安可常，秋至辄抛掷。贵贱见交情，书门何怪翟。趋时岂不好，嗜古业成癖。群飞任刺天，甘剪笼中翮。丈夫身计轻，忧国愁如积。向欲恢三京，今日蹙五百。西蜀断咽喉，北军患肘腋。流民满京师，戾气成疾疫。强寇恣咆哮，行人饱需索。廷绅倒手版，淮帅羞巾帼。南海下蒲轮，西人望衮舄。病剧乏良医，棋危需善弈。君行觐清光，何策输忠益。急须息边尘，徐可寿国脉。任责属诸贤，臞儒老山泽。"}