{"id":"1059093","title":"送文仲省亲","dynasty":"宋","author":"邹浩","text":"曾参爱孝通神明，乐正子春游其门。下堂伤足不忍出，流光至今覃后昆。阿文全似李令伯，更相为命母与孙。母年可惧发委雪，诸父骈头埋九原。淮山之阳归未得，饮啜无以供晨昏。脱身来寄岂获己，方寸摇摇旌旆翻。飞云入望且还岫，况乃凯风吹棘薪。白水真人挽不住，却垂故橐驰京尘。皇天后土识君意，如君勿忧长贱贫。"}