{"id":"1114708","title":"何生复用涂字韵喜予从东坡游作三篇见寄次韵答之后篇柬刘壮舆","dynasty":"宋","author":"李彭","text":"峤南将成金匮书，喜又赐环香拂涂。万钉围腰乃为祟，惯作臞仙多槁枯。元符相国泣前鱼，长流百粤复羌胡。周汉二宣果明哲，金玉王度复关渠。东坡十年作谤书，多情杖屦作归涂。雪堂公去颇削迹，来禽青李皆已枯。秋风醉索武昌鱼，脚敲两舷声函胡。只今诸生典刑在，他日明公游石渠。冰玉堂前十国书，君能读之行坦涂。一洗谈天千古舌，吕梁大壑何时枯。愿君不用校鲁鱼，亦须调笑酒家胡。玉局仙翁无浪语，大禹以来未有渠。"}