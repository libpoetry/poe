{"id":"771059","title":"齐天乐七首 其二","dynasty":"清","author":"蒋敦复","text":"瑶波淡写湘妃怨，美人洞箫声起。霜籁泠泠，烟痕渺渺，一片碧山花外。幽怀漫寄。听低唱微云，袖双扶翠。惨绿垂杨，丝丝金缕画船舣。鲈乡便携俊侣。鸥边清事足，销尽罗绮。红烛填词，青楼侧帽，那许年芳如水。银湾影里。问何处琼楼，峭风仙佩。梦去罗浮，月明骑凤子。"}