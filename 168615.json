{"id":"168615","title":"与胡西园","dynasty":"宋代","author":"黄干","text":"白露下百草，玄云翳崇冈。游子暮何之，倏若孤雁翔。朝发长沙渚，夕息湘山阳。飞鸣念俦侣，慷慨增悲伤。故人怀我深，远寄金玉章。开缄且疾读，慰此饥渴肠。是时焞中火，朔风扫枯黄。岁月能几何，皋兰结微霜。静观天地间，至理何昭彰。乾行固不息，坤应还无疆。两曜各循环，皦皦临四方。人道政如斯，愿君勉其常。指车策良马，日暮道正长。徒仆审驱驰，前途畏榛荒。劣质苦难任，白云怀故乡。南山一舍隔，动若参与商。大舶漾中流，矫首空西望。昆弟真可人，行乐毋相忘。"}