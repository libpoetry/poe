{"id":"808374","title":"饥鹓行寄孙星衍","dynasty":"清","author":"洪亮吉","text":"饥鹓尔何来，闻自天上堕。世人不知为奇祥，闻声而惊反惧祸。何为牵汝头，缚汝脚，使汝乌不乌，鹊不鹊。墙倾月明，庭低露凉。秋虫食之，令人心伤。徘徊不能行，我见惊是饥凤凰。君不见，凤凰虽已饥，光彩自不藏。犹吐五色云，高若百尺樯。世人文章休目迷，我辨毛质皆山鸡，不然何以饥鹓苦饥汝苦肥？"}