{"id":"1128523","title":"去南阳有日书怀二首","dynasty":"宋","author":"葛胜仲","text":"奠食无劳合退休，君恩误付百花洲。未温坐席已当去，偶带泥封得少留。官意正如彊弩末，归心先问大刀头。略无涓滴苏民隐，空使闾阎说旧侯。离吴州好冠西畿，左竹才交赋式微。云巘遐观空杳霭，春郊细履负芳菲。薄游颇似桑三宿，重到谁惊柳十围。诺画诸僚皆府望，不容坐啸久焉依。"}