{"id":"904663","title":"同邓使君赏双头牡丹","dynasty":"宋","author":"李石","text":"兼金必贵双，珏玉不独只。嫣然彼丛生，佳处亦求匹。沙寒水成练，雪洞山立壁。春回小洛阳，淑气自融液。主人似维摩，拈花许入室。不碍清净眼，粉黛眩青赤。联香飒轻吹，并影旭朝日。有如猗兰心，相同不相敌。偶来饮此酒，对花情有激。试哦常棣章，反经道如一。"}