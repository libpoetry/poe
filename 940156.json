{"id":"940156","title":"送叔弼寄秦张","dynasty":"宋","author":"陈师道","text":"庐陵四公子，吾及识其半。叔也英达人，平易亦精悍。于时吾始壮，败壁不涂墁。孤身客东都，转食诸公馆。时来扣君门，百过不留难。倾心倒囊笈，燕语彻昏旦。磬折晚为亲，少得而多患。相过汝颍上，岁月不胜难。君才得公馀，十日而千万。舌端悬日月，笔下来江汉。此行不寻常，谈者方一贯。逸足宁小试，宝刀当立断。用意不崎岖，欲得忘挟弹。卧念平生亲，稍作春冰泮。因声督张秦，书来不应缓。"}