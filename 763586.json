{"id":"763586","title":"满江红 其十二 酬赠既庭兼示吴敬生兄弟","dynasty":"清","author":"曹尔堪","text":"小宋才华，过八斗、墨池春涨。棕鞋健、来寻幽径，草堂无恙。花影静移清簟外，燕雏欲出空梁上。况脯修、教授满河汾，诸生饷。日气薄，云光漾。自畴昔，同酬唱。上禹陵梅市，繁筝妙酿。行止于今犹可共，乌皮几与青藤杖。待微凉、携手访延陵，诹新状。"}