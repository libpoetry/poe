{"id":"458447","title":"二零零七年秋归乡，得会老薛并诸友。薛云，中年向暮，馀事皆无，但思重拾诗思，以遣苍髯。故记以赠之。又忆少年十七八时，共约归隐，予有词云：觅佳地、须邻古柏，有小舟、细雨泊烟霏。功名倦，匡山忆处，结屋相依。今廿馀年矣，竟不得践其归志，悲乎","dynasty":"当代","author":"卢青山","text":"我自蓬飘兼橘病，君其酒隐并禅逃。重逢哀乐中年后，已觉酸咸世味消。老去须扶诗作杖，归来共筑树为巢。今宵且向红泥火，帘外秋寒正暮潮。"}