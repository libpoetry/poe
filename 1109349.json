{"id":"1109349","title":"次韵和原甫登禅智寺上方院二首","dynasty":"宋","author":"刘攽","text":"访旧起废境，赏心如此回。平川似曲沼，崇冈象层台。前驺经林薮，飞盖凌崔嵬。漏迟日向永，景照春已来。即事有馀胜，怀古常兴哀。寥落江都宫，壮丽安在哉。方昔盛欢娱，宁知名已颓。一咏宜春赋，怅然为停杯。夫子信与点，赐也敢望回。遥知成春服，复此登春台。一水近清浅，众峰远崔嵬。林端白云暝，竹下清风来。谷深莺徐啭，川迥雁仍哀。宾至赋乐胥，觞行咏康哉。词锋与醉墨，馀响若底颓。何以喻珍奇，繁露将玉杯。"}