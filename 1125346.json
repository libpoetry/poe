{"id":"1125346","title":"端午贴子词 皇太子宫五首","dynasty":"宋","author":"真德秀","text":"彩索金为缕，香粳玉作团。从今逢午节，岁岁奉亲欢。银榜青宫里，天风五月秋。应怜耦耕者，曝背向农畴。午漏迟迟滴玉壶，清阴羃羃布庭除。只将底事销长日，大学中庸两卷书。居仁堂上薰风满，閒把骚章子细看。令节岂徒供黍楝，巧言端欲戒椒兰。焜煌八字彩毫书，铁画银钩照坐隅。心正自能祛百厉，辟邪安用道家符。"}