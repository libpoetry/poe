{"id":"213904","title":"送张拱微出都","dynasty":"宋代","author":"王安石","text":"归卧不自得，出门无所投。独寻城隅水，送子因远游。荒林缠悲风，惨惨吹驼裘。捉手共笑语，顾瞻中河舟。嗟人皆行乐，而我方坐愁。肠胃绕锺山，形骸空此留。念始读诗书，岂非亦有求。一来裹青衫，触事自悔尤。误为世所容，荣禄今白头。寒责以区区，一毛施万牛。不足助时治，但为故人羞。宽恕许自劾，终欲东南流。子今涉冬江，船必泊蔡洲。寄声冶城人，为我问一丘。"}