{"id":"811534","title":"龙山诗","dynasty":"清","author":"包彬","text":"谷口清风吹，林间路微白。纡回度石梁，山腰划开辟。悬崖险欲坠，中广上下迫。波流绿差差，照见天容窄。危途螺旋文，斜上百千折。洗心有孤亭，憩足意良适。泉声咽近涧，更爱涧边石。削若刀剑攒，奔若虎豹逸。累累瓜垂蔓，呀呀蟾舑舌。珍珠与珊瑚，肖形者非一。目谋穷幽异，神静涤烦渴。微闻仙梵音，花宫隐深碧。探幽兴不穷，路转寺门右。雨余山路湿，侧足敢驰骤。崆峣千人岩，鬼工为琢镂。初进坳堂形，气暖若含酎。其旁窅冥冥，惟闻阴风吼。缘壁伛偻行，踣前惊踬后。怪石骇心魂，仰面石齿斗。此境难久留，出险神犹瞀。僧移茗具来，掬泉敢浮沤。茶烟袅孤细，微有白云逗。石花点新绿，气与涧芳糅。幽鸟啼一声，林际残阳漏。缓步归山房，暝色敛群岫。"}