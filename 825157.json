{"id":"825157","title":"戚元敬","dynasty":"清末近现代初","author":"郑孝胥","text":"南塘守蓟门，上书论边事。七害与六失，极之以四弊。所言诚晓畅，执政可其议。筑台二千里，财用亦已费。号令既严明，器械犹犀利。不恃彼不来，恃我实有备。在镇十六年，虏骑莫敢至。当时遣大臣，三岁一阅视。督抚不掣肘，诸将受节制。乌虖谁之功，江陵方在位。"}