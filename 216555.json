{"id":"216555","title":"送知县苏祕丞移英州","dynasty":"宋代","author":"李觏","text":"大邑曰南城，唯君治道行。何曾设鉤距，到底是聪明。鼎在神奸伏，鹰来鸟雀惊。诈穷多自笑，刑重亦知平。府史知廉士，农桑学颂声。在官嗟不久，丕绩已垂成。岭路当过庾，州图喜得英。还人天与幸，弊俗日将清。游刃非无地，抟风别有程。上心应寤寐，彝器待书名。"}