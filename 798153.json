{"id":"798153","title":"齐天乐 湖楼夜闻枭声甚恶","dynasty":"清","author":"俞樾","text":"小楼已自荒凉甚。乖音又来孤枕。鹤欬秋山，鲇啼夜涧，少有如伊凄紧。初听未审。已银烛光沉，铁箫声噤。独倚危栏，玉楼寒粟起难禁。哀鸣何太自苦，想枯桑老秃，零落无葚。贾傅工愁，齐侯善痁，被尔雄心消尽。挑灯暗哂。笑赋鹏词酸，禳鸮人窘。起抚龙泉，怪鸱俄远引。"}