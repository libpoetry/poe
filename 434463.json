{"id":"434463","title":"望月婆罗门引 晨起与仲坚偶坐少焉雨作其声洒洒然绝似文场下笔时因借前韵戏成一篇","dynasty":"金末元初","author":"段成己","text":"蹉跎岁晚，床头铁研已生衣。破窗雨送轻霏。暗里随风入夜，花上早先知。听一时下笔，鏖战文围。天心不违。更问甚、是和非。便著春衫换酒，醉墨题诗。逢场作戏，觉赏心、乐事未全稀。还自叹、虫吐馀丝。"}