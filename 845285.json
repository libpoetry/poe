{"id":"845285","title":"苏幕遮 戏用拆字格","dynasty":"清末民国初","author":"樊增祥","text":"松作公，竹成个。情是青心，愁是秋心做。盼到妆楼新雁过。雁字中间，莫认佳人错。月半明，日半暮。累土为台，有个人人坐。一把相思红豆颗，妾手接来，付与何人可。柳丝长，榴萼吐。梁燕双双，梁燕双双乳。润逼薰垆衣楚楚。过了黄梅，过了黄梅雨。掩纹窗，开月户。花影移云，花影移云母。红药未开人便去。记得花无，记得花无主。水西亭，池北树。点点青荷，点点青荷露。蝴蝶昨宵香梦误。梅雨连明。梅雨连明住。惜流光，寻秀句。好是莺啼，好是莺啼序。小院回廊兜转处。还有花无，还有花无数。"}