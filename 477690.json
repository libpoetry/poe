{"id":"477690","title":"卖儿行","dynasty":"明","author":"王九思","text":"村媪提携六岁儿，卖向吾庐得谷四斛半。我前问媪：""卖儿何所为？""媪方致词再三叹：""夫老病卧盲双目，朝暮死生未可卜。近村五亩止薄田，环堵两间惟破屋。大儿十四能把犁，田少利微饭不足。去冬蹉跎负官税，官卒打门相逼促。豪门称贷始能了，回头生理转局缩。中男九岁识牛羊，雇与东邻办刍牧。豪门索钱如索命，病夫呻吟苦枵腹。以此相顾无奈何，提携幼子来换谷。此谷半准豪门钱，半与病夫作睟粥。""村媪词终便欲去，儿就牵衣呼母哭。媪心戚戚复为留，夜假空床共儿宿。曙鼓冬冬鸡乱叫，媪起徬徨视儿儿睡熟。吞声饮泣出城走，得谷且为赡穷鞠。儿醒呼母不得见，绕屋长号更蹢躅。观者为洒泪，闻者为颦蹙。吁嗟！猛虎不食儿，更见老牛能舐犊。胡为弃掷掌上珠，等闲割此心头肉？君不见富人田多气益横，不惜货财买童仆。一朝叱咤嗔怒生，鞭血淋漓宁有情。岂知骨肉本同胞，人儿吾儿何异形。呜呼！安得四海九州同一春，无复鬻女卖儿人。"}