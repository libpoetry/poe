{"id":"1096075","title":"送王寺丞","dynasty":"宋","author":"释居简","text":"公来兰陵州，旧俗如解酲。封中小草木，薿薿皆精神。乡来矜陆梁，今也猿鸟驯。乡来矜巧诋，今也伏不伸。扊扅谨夜户，两载俱撤扁。舟车集大贾，庠序登秀民。外则仓廪实，内则府库盈。此特馀事耳，外此请具陈。时方尚武力，习阅锋选精。黄金不爱惜，中的咸赏勤。重信不重金，貔貅肝胆倾。悠然一寸丹，秋水风泠泠。脱使玷如粟，孰掩离娄明。离娄寂无睹，只赋荆溪清。"}