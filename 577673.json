{"id":"577673","title":"挽磨陀山人支仲荣","dynasty":"明","author":"陈琏","text":"诗礼家声旧，儒医学术专。能寻颜子乐，不让宋清贤。懒作题桥客，常怀卖药仙。侨居滁水上，结屋石梁边。来往磨陀岭，徜徉庶子泉。酒倾常一斗，琴弄或无弦。每岁推乡饮，嘉筵肃豆笾。威仪符礼节，矩步中周旋。俯仰真无愧，行藏信自然。谊高时所重，誉美众争传。拟谓身长健，宁知病不痊。玉棺初降地，宝剑忽沉渊。谩致生刍奠，空歌薤露篇。临风动凄恻，谁为表新阡。"}