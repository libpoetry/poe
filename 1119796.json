{"id":"1119796","title":"奉和司录道中二首 山行","dynasty":"宋","author":"陈渊","text":"浪蕊浮花逐去程，流红应恨水无情。檐间颇厌催归语，木杪空怜唤友声。念远却回鸿阵急，忘贫重到燕巢成。待凭物理追风御，怀抱如今喜尽倾。云路横翔计似疏，二原清赏更谁如。池塘草满供诗梦，烟雨春来入画图。落莫早知贫是病，参池今悟直为迂。傍人大笑公焉取，为说忘机或类吾。"}