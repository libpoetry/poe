{"id":"1247666","title":"奉酬一上人病中见寄","dynasty":"元末明初","author":"蓝智","text":"一师禅林秀，老病荒山巅。如何清净身，亦受诸患缠。忆昔江湖间，杖锡凌飞仙。龟峰得宝地，龙象朝诸天。秋风动江汉，杀气吹戈鋋。避地复南来，筋力不及前。弟子四五人，散乱如浮烟。寓居山房幽，日晏犹高眠。松林晚色静，涧水秋花妍。稍远车马喧，聊以怡高年。山深雾露集，地暖瘴疠偏。伏枕动经旬，闭门日萧然。我本山泽人，卖药当市廛。缅想方外游，未了区中缘。往者一相见，晤语俱忘筌。儒释虽异流，交情难弃捐。愧无肘后方，令尔沈疴痊。昨朝枉芳札，示我白云篇。高论神农经，吐词如涌泉。吾闻西来意，不以文字传。是身本虚假，金石非贞坚。风雨有晦冥，太虚澹以玄。鹤鸣秋夜永，白月当窗悬。"}