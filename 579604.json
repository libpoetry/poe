{"id":"579604","title":"忆荔枝","dynasty":"明","author":"江源","text":"岭南五月薰风吹，荔枝初熟红累垂。千树瑩煌照林麓，忆曾饱食为儿时。君谟品尔为第一，何乃昔贤比尤物。交南入献永元时，涪州取贡天宝日。绛囊中裹白玉肌，琼浆一割甘如饴。回看百果无颜色，况复蒲萄能拟之。嗟彼美兮生岭峤，可怜此味人知少。千年每恨妃子污，一旦更遭侧生诮。蠲渴补髓堪延年，故园怅别路几千。感时抚景每忆汝，饥肠馋喙长流涎。思莼客子浮归舸，我尚风波未回柁。何年解组赋归来，坦腹日餐三百颗。"}