{"id":"661382","title":"夜宿吴原博修竹书馆时与玉汝别","dynasty":"明","author":"史鉴","text":"岁暮入城郭，揽衣独裴徊。晚过修竹园，主人故所知。所知谊不薄，执手言相思。复有青云士，远行从此辞。相延入中林，呼童启双扉。北风何烈烈，万籁鸣参差。向夕烛继之，壶觞相为持。初月出云间，残雪拥寒阶。独鹤失其雌，中夜鸣声悲。会面不可常，况逢生别离。共言尽今夕，鸡鸣各东西。出处自有时，人生安得偕。顾惭鹑与鴳，不随黄鹄飞。各各重自爱，冀以奉前规。"}