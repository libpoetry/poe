{"id":"834775","title":"寿楼春 题实父山塘听雨图，兼讯啸坡","dynasty":"清末民国初","author":"冯煦","text":"收沙边轻帆。正萧萧一弄，秋在江南。知有瘦腰沈约，断肠何戡。家楚甸、羁吴岚。算此情、柔如春蚕。去十里莲泾，和愁不断，和泪上征衫。还迟我，霜中龛。奈鱼天易暝，雁书空缄。一样阻风中酒，倦怀都芟。物如此，人何堪。对野桥、衰杨毵毵。问瘦碧词人，西窗甚时来共谈。"}