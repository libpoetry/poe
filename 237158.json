{"id":"237158","title":"次韵谢洁斋惠春膏纸","dynasty":"宋代","author":"马廷鸾","text":"霜毫秃尽千枝竹，铜雀台荒死潘谷。哀哉四宝并成空，犹有老崖藤捣玉。青钱学士将相科，黑头刺史朱丹毂。怀银早去镇湖湘，掞藻端如起巴蜀。天乎岁晚椓斯文，往往长吟书短幅。云昏雨暗白龙笺，林密山深紫芝曲。凤楼谁助斧斤修，鱼网不禁尘土辱。我驰家畔楮先生，越薄吴腴此粗俗。铿金戛玉新有声，缝雾裁云岂堪录。向来交友文字间，矢往湍奔如撒菽。薄材那敢派江西，一寸诗肠愁万斛。"}