{"id":"540687","title":"晚春西原","dynasty":"明","author":"赵完璧","text":"衰翁三月不出城，春深早已过清明。西原偶尔踏芳草，且幸春光犹未老。桃花半笑如有情，新柳垂青度妖鸟。溪声送客去潺潺，村落迎人来渺渺。步入翠红径，松烟逸高兴。堕紫惜年华，绿阴怡日静。嗟我尘埃人，幽境罕相并。不如野鸦明月巢林隈，空怜海鹤来往啄苍苔。喜来悲晚从徘徊，斜日寒山又欲颓。"}