{"id":"663439","title":"白岩公坠马次杜韵奉呈","dynasty":"明","author":"边贡","text":"我本使君幕中客，惯趋广庭侍双戟。雨晴拂晓时一过，齿齿屐痕开藓石。使君何所作，白羽摇摇藤七尺。使君何所好，湘缥在床琴在壁。迩来使君偶坠马，十日不踏长安陌。芳英落尽春已晚，影倒青林日光射。君不见少陵老翁亦伤足，犹对骅骝歌喷玉。又不见汉庭司农不受辱，自比辕驹悲局促。人生须作壮士豪，安能蚩蚩等胥仆。城西有山如少室，城南有村如杜曲。映水岩云锁翠微，隔花山鸟啼苍竹。君须乘舆我须马，磁罂满载春缸绿。酒酣拔剑共起舞，诗祟病魔齐就戮。"}