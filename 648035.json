{"id":"648035","title":"送刘孝章南归","dynasty":"明","author":"杨士奇","text":"北风吹洲渚，十月芦花飞。经年别乡郡，寒冬方始归。朝发通济桥，暮瞻九华岑。乘潮荡兰桨，烟波愁我心。家住庐陵近文水，青春为客都城里。常时车马来故人，自拥皋比课童子。知君力学富诗书，心似閒云随卷舒。夜梦高堂见亲面，晓起归情疾于箭。嗟予握手未斯须，临岐无那增烦纡。明年春雁联翩过，莫向山中断寄书。"}