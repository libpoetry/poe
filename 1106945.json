{"id":"1106945","title":"八绝诗 庶子泉","dynasty":"宋","author":"王禹称","text":"物形固天造，物景不自胜。泉乎未遇人，石罅徒流迸。宫相政多暇，行乐蹑岩磴。发蒙涨为溪，幽致兹焉盛。唐贤大历后，峭壁刻名姓。我来一何暮，今秋始乘兴。山势环有缺，山门壶引柄。乍挹清泚姿，颇惬幽闲性。味将春茗宜，光与晓岚暝。架竹落僧厨，远声入清磬。何当宿禅室，攲枕终夜听。饮多病骨换，照久尘襟迥。销尽谪居愁，无心治归艇。崖石何凿凿，渤潏涌山脚。含虚光可鉴，倒影壁如削。瀰漫到前溪，支脉通远壑。白龙乃神物，胡此恋一勺。势能为霖雨，力可兴雷雹。上天未有命，兹焉缩头角。应防困蝼蚁，泥蟠讵敢跃。菹醢曾是忧，豢养殊非乐。亦如君子道，出处贵先觉。吾生苦迁谪，未免郡政缚。偶来泉畔坐，感兴题秋箨。斗薮缨上尘，试就清涟濯。聊将一掬水，洗我面惭怍。日暮不忍归，风埃满城郭。涨溪者为谁，人骨皆已朽。我来寻故迹，溪荒乱泉吼。惜哉幽胜事，尽落唐贤手。唯馀旧时月，团团照山口。兹亭废已久，厥趾犹在哉。清风为我起，疑有精灵来。神交念宫相，临砌倾一杯。回头问黄菊，寂寞与谁开。荒台隐层碧，云磴踰百尺。攀萝试一上，依然有遗迹。掌舒旧砌平，屏卓诸峰直。凭高聊写望，孤怀念乡国。长安不可见，但对金乌赤。倾尽葵藿心，庶免浮云隔。碧洞何眈眈，呀然倚山根。朝云出如呕，暮云归如吞。大块气不死，兹为玄牝门。怪石拥左右，势若貙虎蹲。旁行数十步，漆黑不可扪。安得鞭烛龙，为吾前驰奔。寻尽神仙窟，一一知其源。泠泠庶子泉，落落阳冰笔。云气势崩垂，龙蛇互蟠屈。峄山既劘灭，石鼓又缺失。唯兹数十字，遒劲倚云窟。模印遍华夷，流传耀缃帙。书诚一艺尔，小道讵可忽。乃知出人事，千古名不没。古藤何樛蟠，低荫庶子泉。童童若青盖，挂在绝壁前。月穿波影碎，露滴岸声圆。晓笼使君醉，夜覆溪僧禅。昔之好事者，为作出偶然。人亡藤已朽，犹得声名传。我欲移青松，植向泉眼边。既图岁月久，复取节操全。所为亦一时，所期或千年。庶吾不朽名，长与偃盖悬。"}