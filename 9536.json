{"id":"9536","title":"送王侍御赴江西兼寄李袁州","dynasty":"唐代","author":"韩翃","text":"中朝理章服，南国随旌旆。腊酒湘城隅，春衣楚江外。垂帘白角簟，下箸鲈鱼鲙。雄笔佐名公，虚舟应时辈。按俗承流几路清，平明山霭春江云。湓城诗赠鱼司马，汝水人逢王右军。绿苹白芷遥相引，孤兴幽寻知不近。井上铜人行见无，湖中石燕飞应尽。礼门前直事仙郎，腰垂青绶领咸阳。花间五马迎君日，雨霁烟开玉女冈。"}