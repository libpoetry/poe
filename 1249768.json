{"id":"1249768","title":"雪巢为马仲良赋","dynasty":"元末明初","author":"谢应芳","text":"马鞍山高数千尺，考槃之阿环大泽。梅花为屋雪为巢，窗户玲珑虚室白。诸公衮衮登云梯，若人奚独能幽栖。澹然素志绝华藻，要令朴俗还标枝。蓝关策马官远谪，居延牧羝毡尽齧。何如雪饮乐巢居，更与党家风味别。梨云无梦亲如许，膝上儿郎赋冰柱。此生此乐慎勿移，听取龟巢老人语。"}