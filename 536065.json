{"id":"536065","title":"东武吟","dynasty":"明","author":"王世贞","text":"罢鸟厌离枝，罢客厌离乡。听君行泣复坐诉，令我断绝少年肠。始从张侯号博望，寻源凿空竟西方。问君何所历，身毒安息大月支。问君何所见，深目高鼻卷眉髭。其人何所宝，葡萄汗血香都夷。其俗何所尚，嗜利轻杀易汉儿。结营勃律河，士卒樵汲供炊麋。斧冰十指半堕落，又有猛兽搏食之。经行十三载，皮肉消尽馀音声。音声固未改，舌强亦难明。忽睹嵬峨之宫阙，不敢遽谓长安城。不知张侯见天子何所言，独封大邑金帛蕃，甲第亦轩轩。馀者公车门，十上不得论。最后稍为郎，给钱十万令还乡。庐井渐非故，急欲问爷娘。行逢耆旧为相指，双冢累累置道旁。新妇逐他人，他人生儿已扶床。对讫始大悲，耆旧内相疑。别时朱颜复鬒鬓，今来其人鬼邪非。又闻甘泉宫，召按西边事。乡导不乏兴，应须故时吏。家乡空荡尽，枯骨终远弃。吁嗟哉，丈夫功成差足乐，不如贫贱佣力作。"}