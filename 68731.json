{"id":"68731","title":"猛虎行·去年江北多飞蝥","dynasty":"元代","author":"王冕","text":"去年江北多飞蝥，今年江南多猛虎。白日咆哮作队行，人家不敢开门户。长林大谷风飕飕，四郊食尽耕田牛。残膏剩骨委丘壑，髑髅啸雨无人收。老乌衔肠上枯树，仰天乌乌为谁诉。逋逃茫茫不见归，归来又苦无家住。老翁老妇相对哭，布被多年不成幅。天明起火无粒粟，那更打门苛政酷。折&lt;骨星&gt;贩肘无全民，我欲具陈难具陈。纵使移家向廛市，破獍猰貐喧成群。"}