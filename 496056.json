{"id":"496056","title":"沁园春 其二十三 送吴龙津太守乃旸谷翁还晋陵","dynasty":"明","author":"夏言","text":"玉女潭头，张公洞口，好段烟霞。记往日尊前，长安有约，何年此地，同炼丹砂。飞舄云间，拂衣天上，几阵清风送到家。忽报道，有仙翁驻节，太守公衙。相逢一笑天涯。指玄圃、沧洲路未赊。把万种丹经，从头参透，玄关一窍，认取无差。犬吠白云，莺啼修竹，策杖春江送去槎。更看取，待银蟾秋满，丹桂生花。"}