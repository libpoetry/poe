{"id":"1142489","title":"出塞行五首 其四","dynasty":"宋末元初","author":"方一夔","text":"主公再度辽，油幢坐中坚。怜我鸣吠竖，出入后狨鞯。一朝霍家败，主公忝姻联。富贵既相关，受祸其固然。我时护属国，脱命来居延。蹉跎偶不死，彷佛三百年。此来复何幸，皓首朝中天。昔日霍家事，历历在眼前。偶行平阳里，细草空芊绵。与卿等辈耳，岁暮愁红蔫。"}