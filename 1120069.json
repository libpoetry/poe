{"id":"1120069","title":"张冠卿以前诗怀哉各努力人物古来少之句为十诗见寄次韵奉酬","dynasty":"宋","author":"陈傅良","text":"明月不可涴，有时障氛霾。芙蕖生淤泥，岂必所处佳。老子苦鍊藏，释氏多遣排。如欲尽物累，自古谁好怀。连楹著胡椒，环堵诛蒿莱。节士亦良苦，乃筑怀清台。世故何浩荡，人心亦崔嵬。之子访田舍，厥繇安在哉。冥心观宇宙，孰是同与各。夜旦无反恶，日出星河落。此有齐人瑟，彼有荆人璞。嗟余耳目短，岂故重然诺。朝鸡警冠剑，巷犬吠村坞。胡然子列子，越在郑东甫。永怀王黍离，莫与戍申许。鸡犬各有役，人亦宜自努。说合何必然，金化黄河塞。真然说不合，千钧等蝉翼。累累近丘墓，浩浩古载籍。崎岖盖天意，解后匪人力。我友天下士，逝者八九人。非无新造交，亦有久故亲。可与共安利，未可同隐沦。欣然得一个，回首终酸辛。秦人弊申韩，亡梁以崇佛。六经独何罪，莽亦窃大物。堪嗟二百年，吾道功第一。熙丰馀论在，河洛诸贤没。澶渊竟要盟，老莱气安吐。韩范犹自怜，不遂臣西虏。人材系其逢，事业随所附。千载有南董，何啻今视古。江梅岁已过，燕子春又来。不愁吾鬓霜，所恨此志灰。扶桑焞焞明，阊阖荡荡开。欲往岂不可，致远非驽骀。子歌我三叹，我和子一笑。方期俗耳合，勿与知音道。颇闻古韶卷，不落人间调。悲歌泣鬼神，妙语无馀少。"}