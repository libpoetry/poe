{"id":"502722","title":"书高漫士为道人游月窗作水墨图","dynasty":"明","author":"王恭","text":"兹山连峰势磅礴，空翠濛濛坐中落。始悟方壶醉里涂，复讶商公兴时作。竹涧堂临溪水滨，龙门墨客问通津。相逢大醉仙家酒，戏墨持归鹤上人。鹤上仙人与山好，每见此山应绝倒。云断嵩丘少室閒，龙鸣华顶天台早。我亦平生苦爱山，尘缘未割竟何颜。愿随飞落花源去，一见秦人遂不还。"}