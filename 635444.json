{"id":"635444","title":"呈鼎湖契和尚","dynasty":"明","author":"成鹫","text":"我生不出空劫先，高谈阔论燃灯前。我生不逢竺土仙，拈花微笑闯法筵。我生不居兜率天，扬眉吐气弥勒边。无端打落五浊世，低头折节诚可怜。年过六十不称意，住山未了还入廛。鼎湖主人知我懒，招我直上孤峰巅。孤峰白云自舒卷，此身归宿终茫然。自从入室领顾鉴，方知落处无中偏。顽金钝铁出炉鞴，昔为骨鲠今如绵。大哉大人大机用，智珠擎出圆又圆。莲池净土云顶律，博山钟板天童禅。一家共唱无生曲，铁笛无孔琴无弦。小乘从旁发大笑，笑翁未了住世缘。愿翁寿，亿千年。众生度尽成正觉，容我湖山高处眠。"}