{"id":"786410","title":"戒烟长歌","dynasty":"清","author":"洪繻","text":"人生嗜好各有偏，昔者为酒今为烟。通脱俱能适我兴，迷溺乃足生彼瘨。酒可合□可颐养，下饫渔樵上神仙。奇士、隐士或赖醉中传，嗜之灭顶而流涎。遂有丧性家国捐，归咎于酒何为焉！譬之于食色，乐而过之亦致愆。我生于世百无嗜，独有书味结寄缘。宋艳班香供吮嗽，经腴史液相缠绵。閒来偶吸罂粟髓，恰如客思莼菜然。写意聊作消閒计，心不在此等谈玄。床头金灯伴玉管，藉作藜光年复年。亦愁食痂成夙癖，旬日匝月辄舍旃。凌云吐气豪千尺，未许尤物长熬煎。况思调鼎上金殿，复愿饮冰到居延。一杯、一酌且须断，宁忍烟霞痼癖卧寒毡！虽未作监兼作戒，早已忘蹄又忘筌。自从世界变腥膻，燹火劫灰焚大千。恶氛炎燀不可扫，瘴烟毒雾镇相连。九霄无路餐金瀣，半世空劳炼汞铅。自叹此身已废朽，遂将此事托逃禅。古人有托隐于酒，我今何妨隐于烟。收拾青云付灰烬，壮心缕缕管中牵。芙蓉城主石曼卿，金粟堂身李青莲。末路英雄无退步，喷■愤气填坤乾。小榻一椽书百卷，枕藉拌作瓮中眠。谁知时俗有洗涤，争伐髓毛争磨镌，禁烟争问到吾边！吾聊从俗佩韦弦，戒之连日喜安便。不如俗鼻有涕涟，不同俗态有痫颠。无众生相无我相，脱然一笑破万缠。但是长夏难排遣，终日废閒空手心悬悬。此物费吾无多钱，吾姑执此胜执鞭。陆沈于世何所望，吸风饮露一寒蝉。援我自有「传灯录」，慎毋嗔我为矫虔，我于此中获洞天。"}