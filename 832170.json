{"id":"832170","title":"飓风后作","dynasty":"清末民国初","author":"林朝崧","text":"甲寅闰五月，二十日巳刻。大风西北至，窗户震相击。我时病在床，强起视天色。妖云满空飞，怪雾四山羃。入夜雨又来，连朝风不息。吹山作平地，倒海泻霂霢。世情久混浊，天欲一洗涤。不然何恣睢，信宿才敛迹。我家夹双溪，开户闻㶁㶁。试登墙头望，涨起十馀尺。情知临溪田，多半成大泽。悔不学苏秦，游说遍六国。苦恋此二顷，如今竟何益！况乃南溪近，直欲占吾宅。薄晚尤可危，四顾皆昏黑。水势知若何，吉凶两难测。姬人谋欲遁，摒挡颇劳剧。包裹叙与珥，并我破书册。一任其所为，实告恐相嚇。逃难谁暇携，枉费忙永夕。北溪水更大，走路况难觅。南北若交攻，我家付河伯。卜居一不慎，遗害至此极！我自致途穷，呜呼欲谁责！薄命轻险艰，到此岂复惕。怦怦虽稍动，默默旋自抑。高声唤仆僮，阶渠速梳剔。庭潦入吾庐，使我不能食。荷锄冲雨风，眼闭鼻为塞。伤心给以酒，解其寒气迫。执劳与汝职，性命且须惜。纷纷墙壁坏，崩裂声动魄。铁缆系屋牢，差喜未倾侧。全家免雨立，沦胥死亦得。群儿不识忧，满室乱跳踯。叫怒索果饵，谁能即嗔斥？存亡呼吸间，人我共艰厄。海疆弹丸地，民生糠籺窄。正逢力役兴，又值赋税亟。虽无旱潦忧，挹注尚无策。降此滔天灾，天乎岂保赤！平生悲悯情，此际填胸臆。持以语妻拿，渠辈苦未识。悠悠三日间，如一大劫历。今朝水半退，风停两微滴。家人喜更生，已免毙压溺。整葺破坏馀，饿死非所戚。所愧听哀鸿，而无施济力。海天岁多飓，水利未筹画。更恐好田庐，频注龙宫籍。愿陈穷者言，敬告当途客。"}