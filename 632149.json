{"id":"632149","title":"雪花歌","dynasty":"明","author":"释函可","text":"天上纷纷雪，山中树树花。尽道梅花胜似雪，我见雪花胜梅花。梅花开必著梅树，雪花下来随所寓。不择高低长短枝，有风即去无风住。纵使风吹树尽空，在地还与在树同。本来清白谁能污，一任飘飘无定踪。梅花虽好能几日，开落荣枯情不一。君不见罗浮山下梅花村，师雄卧处生荆棘。"}