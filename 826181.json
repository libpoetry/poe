{"id":"826181","title":"西河·白门新感，用清真韵","dynasty":"清末近现代初","author":"叶恭绰","text":"歌舞地。龙蟠胜势谁记。倾城半面晚妆残，梦云倦起。八公草木未成兵，真人遥在天际。凝情处，瑟罢倚。曲终柱凤愁系。一时王谢总寻常，燕迷故垒。小楼昨夜几多愁，临江休问春水。涨空蜃气幻海市。甚窥墙、惆怅臣里。不分阅人成世。啼鹃泪断，千红都尽，狼籍春光台城里。"}