{"id":"25699","title":"将之吴越留别坐中文酒诸侣","dynasty":"唐代","author":"李群玉","text":"秋色满水国，江湖兴萧然。氛埃敛八极，万里净澄鲜。涔浦纵孤棹，吴门渺三千。回随衡阳雁，南入洞庭天。早闻陆士龙，矫掌跨山川。非思鲈鱼脍，且弄五湖船。暝泊远浦霞，晓饭芦洲烟。风流访王谢，佳境恣洄沿。霜剪别岸柳，香枯北池莲。岁华坐摇落，寂寂感流年。明朝即漂萍，离憾无由宣。相思空江上，何处金波圆。"}