{"id":"469427","title":"端午日无念师二詹生吴生同集斋中偶看坡公汁字韵诗戏效韵四章末章呈似念公 其四","dynasty":"明","author":"陶望龄","text":"学道如痴狗，衔枯苦求汁。悟道如涸鱼，登陆徒呴湿。空虚无片段，岂要论失得。迹往电犹迟，锋驰箭非急。多言只自困，喧呶乱鹅鸭。夸足走踆踆，劳睛花幂幂。吾师无寸铁，应敌双拳赤。摩垒大鼓幢，摧邪老韩白。而予本幻士，枯木冒冠帻。蚓有无肠歌，鹃有无情泣。虽然共居诸，且不受盈缺。从师莽浪游，非主亦非客。眼前旷劫事，一会灵山集。"}