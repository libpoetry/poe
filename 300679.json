{"id":"300679","title":"声声慢·次谢隽人女士韵，别诸词友","dynasty":"现代","author":"温树校","text":"长歌短叹，刻烛连床，他乡相聚多年。又过残春，飞红血染啼鹃。偏嗟别情难说，只许将，迸出毫端。齐归去，问钓游旧地，无恙山川。异日江云堤树，约来鸿去雁，地角天边。万里扶摇，南溟水击三千。壮君亦因自壮，把酒杯倾尽离筵。肠欲断，各扬巾，遥望客船。"}