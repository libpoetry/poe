{"id":"742367","title":"丁酉春日病中留江都汪容甫暨李孝臣王石臞草堂聚饮翼日容甫北行为诗以别兼柬孝臣石臞","dynasty":"清","author":"贾田祖","text":"苔荒草蔓半亩宫，不知户外春已浓。支离一疾肝肺攻，要脚驽缓成疲癃。锥子颖脱心丝空，绳床莫疗蒙头慵。汪子何来省龙钟，李王联袂其音跫。弥天凿齿劲欹逢，三君雁行于且喁。坐我琴书之房栊，家贫亦有虾鲑供。相与作达镫烛红，耳官失职悲不聪。高谈但闻声沨沨，心许不假言辞通。良觌累日宽尘胸，已疾捷若卢扁功，惜哉骊驹逝匆匆。我钦汪子灵光崇，五三八九经术鸿。文镵金石垂厚穹，阿谁相厄能两雄。邗江带水疏吟筇，何时下上偕云龙。仗君慧业开愚蠢，可怜踪迹如飘蓬。石臞又放湖千篷，剩我瑟缩吟悲翁。知己失散真路穷，出门惘惘迷西东。尔夔我蚿相怜同，望君重来鼓丝桐。"}