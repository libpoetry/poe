{"id":"542929","title":"汉铙歌十八首 其十二 君马黄","dynasty":"明","author":"胡应麟","text":"君马黄，臣马苍。飞轩蹀躞大道旁。旁人顾见臣马，以莫不谓良。一朝中涓下明堂。君马入天闲，意气何扬扬。臣马老伏枥，伶俜瘦骨，朝逐水草，暮逐斜阳。背负盐车，以西上太行。路逢伯乐造父王良。停车振策，为我彷徨。念欲剪拂我，以登明堂。嗟筋力已尽，莫能腾骧。长鸣短号，断绝中肠。"}