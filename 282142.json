{"id":"282142","title":"金缕曲·题张仲坚象，仲坚甲辰会试中式，年二十七，未廷对而卒","dynasty":"现代","author":"金兆蕃","text":"身是贞元士。忽心惊、虞曦欲堕，沧尘争起。径自乘风归去也，莫问炊粱熟未。憖泥雪、尚留科第。独抱匡时万言策，叹平生、未吐元龙气。魂化鹤，睨乡里。君亡四十余年矣。莽神州、人民城郭，虫沙荆杞。鹑首赐秦今悔祸，七日钧天尚醉。奈遍地、蜩螗羹沸。天上玉楼无人到，正优昙、花放纫为佩。书满箧，付贤子。"}