{"id":"688888","title":"庚辰初秋日同黎君选徐六出罗子开家从儿侄赋别门人吴孟浚比部于宝莲寺二首","dynasty":"明","author":"何吾驺","text":"秋空万籁韵如箫，盘礴单衫听海潮。我以宝莲为别业，君参文佛步崇霄。旧游还忆张灯夜，初地何堪赋别朝。半枕僧床秋唤醒，满堂新句坐淩歊。穗石重携兴转饶，武夷人去可怜宵。谁为负笈轻千里，此别重逢又几朝。无处绻留过宝刹，更堪樽酒指溪桥。炉烟淡洗英雄泪，佛性屠刀猛自消。"}