{"id":"828959","title":"天香 抱香室填词图题辞，和原韵","dynasty":"清末近现代初","author":"夏敬观","text":"天外凭栏，秋边倚篴，无情烟柳如此。散雨吴杯，吟霜楚调，负却怨红愁绮。沧江夜迥，刚曲罢、冷蟾飞起。孤感遁惊云鬟，新寒暗怜姜指。迢迢梦华帝里。睇长陵、堕烟凝紫。悄熨海南残炷，寸心灰矣。古恨人间解围，早移尽、霓裳旧宫徵。怕理危弦，声声惹泪。"}