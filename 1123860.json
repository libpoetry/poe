{"id":"1123860","title":"李商叟举似用南涧山字韵茶山星字韵数诗辄借韵呈商叟二首","dynasty":"宋","author":"赵蕃","text":"已悲傲吏失南山，尚喜王儦峙旧坛。感怆自应新发白，乖离可使旧盟寒。篙师径欲通宵发，我辈深嗟会面难。月底婆娑灯下语，恍然还是昔年看。吾州畴昔聚文星，我已后之君有声。丹笔未雠天禄阁，白头犹住锦官城。旧谙林麓深堪隐，今见溪山远更明。剩欲相投小盘礴，溪头亡那橹双鸣。"}