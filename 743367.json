{"id":"743367","title":"芹泉用赵秋谷韵","dynasty":"清","author":"成书","text":"鸡鸣戒征鞍，残月犹在岭。很石出荦确，倦客畏驰骋。徐行得佳境，欲过心犹耿。平沙埋马蹄，小雨不作泞。回头看乱山，直若脱陷阱。少焉天宇阔，日出万峰顶。空翠涧谷阴，峭茜竹柏影。平溪清见底，洁不容蛙黾。草屋傍山田，百家共一井。人稀鸡犬静，径僻荒秽屏。田家聚妻孥，操作趁朝冷。对此念乡闾，我心更孤迥。兹行方未央，归辔何时整。输他田舍翁，饭熟呼不醒。"}