{"id":"673596","title":"上祭酒邱先生","dynasty":"明","author":"林景清","text":"生本凡庸子，家居闽海涯。少小颇知觉，向善心孜孜。长大事儒业，执经游泮池。窃廪踰十载，五科皆见遗。年岁苦相迫，发身无他岐。慈母早弃背，严翁霜鬓垂。显扬失初志，惊惕徒嗟咨。池鱼不自化，笼鸟将安飞。鳞羽纵脩饬，违时深见讥。偶尔遇恩诏，输粟来京畿。怀赧苦不避，养禄图孝思。幸得桥门路，拜瞻我宗师。造就蒙至教，闻见增新知。满拟策驽钝，于时当脱羁。讵意蹈前辙，所谋转乖违。行取限名次，三年尚无期。迢迢八千路，家山音信稀。归计既弗遂，行囊亦无资。滥叨糊口计，数子来相依。深冬忽抱病，请借求良医。适遇行禁罚，谬坐违严规。诚恪莫自愬，顽梗混同归。旧馆不久复，生徒各分离。日给仰无助，寸心恒自持。此情不得已，卧地干霜威。笞辱固自取，迫切还可推。岂不深揣量，叩叩陈苦词。班门众所畏，操斧非所宜。但谓师弟子，恩义兼有之。情或信可悯，往过宁复追。雷霆虽震击，雨露多沾濡。我师体天者，愿言鉴愚痴。"}