{"id":"502720","title":"题陈敬山晋安丹室","dynasty":"明","author":"王恭","text":"丹室人间那可寻，嵩丘王屋五云深。先生结茆在何处，坐令九转成黄金。芙蓉出鼎秋花吐，曲密房幽夜窗曙。阳遂光中结坎离，方诸影里交龙虎。早服还丹变羽翰，弱流东逝任漫漫。秦皇汉武徒辛苦，骊山茂陵荒草寒。有时买药春城暮，门掩西林杏千树。相逢稽首长桑君，与君竹木枝头露。"}