{"id":"765831","title":"金缕曲 感怀","dynasty":"清","author":"熊琏","text":"幽恨无人省。最堪怜、电光石火，年华转瞬。猛上心来思往事，难遣五更初醒。梦里唤、高堂不应。挑尽残灯窗月暗，隔花钟、敲动情千顷。寸肠断，泪珠滚。一春常抱愁兼病。更何况、终天恸绝，蓼莪罢咏。弱息瑩瑩曾未死，生受销魂光景。频念到、泉台凄冷。日落荒原谁是伴，近清明、几树棠梨影。归鸦噪，东风紧。"}