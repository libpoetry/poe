{"id":"1095849","title":"杜侍郎之遂宁","dynasty":"宋","author":"释居简","text":"宁为轻以清，抑为重而填。重轻惟时中，举辄丽吾正。诚斋振家学，本末尽诚敬。所施见伦次，所瞩洞遐隐。喧啾雄地籁，静胜了天定。一经早授受，吴霜未侵鬓。精明紫荷橐，所蕴固未尽。玉堂与天远，仙槎向人近。旌旄屋头州，维翰倚东屏。敛此一道惠，徒引兆庶领。泉山跨鳌碧，横江秀而整。吾亲在其下，枌榆接封畛。家有老吟僧，河海借馀润。"}