{"id":"299193","title":"木兰花慢·绕琅玕深处","dynasty":"清代","author":"袁嘉","text":"绕琅玕深处，牵翠袖，堕明珰。早衰柳沉云，枯荷洗露，寒到银塘。鸳鸯绿波梦稳，怕分飞、冷了白萍乡。贪向湘阑凭处，钟声催送斜阳。思量。往事最难忘，水阁记传觞。惜花颊殷红，山眉绀碧，艳衬霞裳。流光又惊瞥眼，蓦西风、吹遍井梧霜。惆怅鸿来燕去，教人阅尽炎凉。"}