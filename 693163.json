{"id":"693163","title":"孝诗六章为颜季栗赋 其一 归骨操之一","dynasty":"明","author":"沈周","text":"荷之跋之，函历阻脩。怀之涉之，函经横流。生死肉骨兮，天既罔求。俾我首丘兮，岂天固酬。惟山有狐，惟水有龙。实能侮骨，其割为朋。虽朋其割，终不我离。微母之灵，儿曷能为。父还儿迎，越彼西疆。既达我宇，其喜洋洋。亦酌我酒，其乐融融。惟天之德，维家之庆。惟溲之浊，我心惟惕。惟溲之湜，我心惟怿。彼胡然哉，孔系于疾。爰度爰徵，爰修饮食。以夕以日，我心弗忒。嗟嗟违和，考实遘痾。嗟嗟痾沈，衋伤我心。鬼神其知兮，祈以身代。惟考生兮，我亦奚爱。考无罪兮，惄卬实延。顾兮致殁，怆卬特全。茫茫昧昧，而理胡然。呜呼恫瘝兮，五内分裂。匪欲自伤兮，哀至莫节。魂漂漂兮上升，气溘溘兮随绝。"}