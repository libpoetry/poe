{"id":"1076427","title":"五月二十四日晚雨忽晴浴罢独卧池亭云峰奇峭既夕方散","dynasty":"宋","author":"周紫芝","text":"长虹截天雨初断，孤日翻光上银汉。忽从海底出三山，就中蓬莱正奇观。黄金涂阙射日光，白玉飞栏入天半。青童舞女各媻姗，手执云幢影凌乱。想得神清洞府君，应榜春皇侍香案。群飞白鹤徒尔为，化作苍狗何劳看。神仙出没不久长，碧落天宫岂容玩。荆王晓梦只须臾，神女乘鸾逐云散。人间幻化无不尔，空复欷歔一长叹。老人假寐忽举头，但见明星光有烂。"}