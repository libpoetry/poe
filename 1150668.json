{"id":"1150668","title":"丹元子步天歌 太微宫","dynasty":"唐","author":"王希明","text":"上元太微宫，昭昭列象布苍穹。端门只是门之中，左右执法门西东。门左皂衣一谒者，以次即是乌三公。三黑九卿公背傍，五黑诸侯卿后行。四个门西主轩屏，五帝内坐于中正。幸臣太子并从官，乌列帝后从东定。郎将虎贲居左右，常陈郎位居其后。常陈七星不相误，郎位陈东一十五。两面宫垣十星布，左右执法是其数。宫外明堂布政宫，三个灵台候云雨。少微四星西南隅，长垣䨥䨥微西居。北门西外接三台，与垣相对无兵灾。"}