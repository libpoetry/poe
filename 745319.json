{"id":"745319","title":"寄怀姚中丞南归","dynasty":"清","author":"钱仪吉","text":"去冬我罢官，公闻款柴荆。往还曾几时，久矣岁序更。昨来孟公所，同携景山枪。移床昵就我，数语肝膈倾。知我尝发奸，惜我不自明。歌诗出《骚》《雅》，结念餐落英。勿为外人道，但许贱子赓。何以酬公知，唧唧寒螀鸣。大雪皓千里，公马方南行。三辅旧所治，欢此时玉盈。羊裘犹可识，竹马知来迎。滔滔江汉流，惨惨鸿雁声。登樔而椓蠡，见之怆中情。流亡趋杭州，万人隘一城。分郡为之馌，公私竭经营。皇心轸吴楚，百为仰深耕。区画当如何，公抱济世诚。愿谂良有司，话我东南氓。条风散湖绿，碧草洲渚萦。携孙试礼部，此乐天所令。春回民熙怡，身退心和平。重扣野云叟，一听芳郊莺。"}