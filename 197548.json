{"id":"197548","title":"古梅行·苍龙蛰大泽","dynasty":"宋代","author":"王柏","text":"苍龙蛰大泽，浩莫知岁华。不肯作霖雨，偃蹇眠烟霞。玉皇欲强起，六丁下谽谺。紫蛇掣金电，霹雳转香车。振鬣欲腾奋，夭矫势攫拿。神通学蝉蜕，僵作老树丫。大枝露鳞爪，雨蚀成眢汙。小枝半朽折，苔藓封楂牙。生意未甘寂，时着三五花。花少香气壮，积雪应难遮。牧竖恶皴皵，梓匠嗔虬斜。日月自含古，独免斤斧加。可谓遁世巧，全真傲幽遐。岂知好事者，僻性寻枯髽。丛薄一见面，倚杖生惊嗟。携鉏劚明月，移入莲宇夸。诗翁争着句，诗价方喧哗。老我有深意，默默不汝嘉。戒汝更藏拙，慎勿抽新芽。寒崖枯木上，何用开冰葩。古樵当厌汝，乞与山人家。我即乘之上河汉，千载不数张骞槎。"}