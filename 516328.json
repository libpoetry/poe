{"id":"516328","title":"题雪山图","dynasty":"明","author":"史谨","text":"忆昔登楼玩飞雪，不在匡庐定吴越。今年复上凤凰台，一色梨花遍岩穴。兴来不受仙人呼，对此雪意亲临摹。半幅生绡不盈尺，俄出万里江山图。琼林际天云墨色，林下茅茨断人迹。渡口长閒访戴舟，陇头不见寻梅客。寒泉落涧流无声，东山西山横素屏。中有仙都接圆峤，琼楼玉宇高峥嵘。石径萦回带瑶草，□□□□□□□。"}