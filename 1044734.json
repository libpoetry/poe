{"id":"1044734","title":"五言送许当通判泉州","dynasty":"宋","author":"沈遘","text":"我昔温陵行，始初得许侯。温陵故佳胜，况从吉士游。日月虽无几，所乐良绸缪。归来十载间，再见朝王州。故人重相遇，尊酒更劝酬。欢意我已衰，壮心君益遒。君颜反更少，我但未白头。乃知中都劳，岂若江湖优。嗟哉石渠客，有似鱼被钩。何不断去之，未知所从流。羡君翩然归，春风帆画舟。锦衣乡治中，弩矢驱道周。旧庐何光辉，高堂荐甘羞。仕者固应尔，自馀信悠悠。送君喜宁已，顾我愧莫收。幸君谢友朋，我志无所求。"}