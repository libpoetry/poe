{"id":"608229","title":"赠别包汝钝给事","dynasty":"明","author":"区大相","text":"高台积雪多，大陆北风厉。行路寂无人，之子驾言逝。逝矣返故乡，眷言执离袂。与君四海人，六载为兄弟。既谐金石交，亦动风云契。良遇安可常，再陨临岐涕。有酒难自斟，无舟可共济。衔哀子傍皇，怨别我留滞。揽衣讯长途，执手期后会。久要贵不忘，愿子书衣带。"}