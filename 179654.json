{"id":"179654","title":"和林子长韵·横塘老居士","dynasty":"宋代","author":"袁说友","text":"横塘老居士，官意云蹉跎。归田百顷溪，一目真恒河。春来几栉沐，昧者时工呵。惟公独未然，计拙乐且多。秧针破水面，照景成婆娑。黄梅雨朝昏，已压前溪荷。连旬听盆倾，颓空竞嵯峨。城头望弥漫，湖海环丘坡。横堤荡如洗，灭没相陂陀。却闻城南围，千丈一水过。坚壁了不动，坐胜洪涛波。佛力与愿力，精意驯蛟鼍。独此夏日雨，慰公春时蓑。我方岁事忧，一饱今无何。乞我黄淤秋，同此天地和。不然遂弹铗，稍续冯君歌。"}