{"id":"1126864","title":"再赠陈季张拒霜花二首","dynasty":"宋","author":"黄庭坚","text":"鼓盆庄叟赋情浓，天遣霜华慰此公。想见尚能迷蝶梦，移栽闻说自蚕丛。酒倾玉盏垂莲尽，鲙簇金盘下箸空。秉烛栏边连夜饮，全藤折与卖花翁。倒著接䍦吾素风，当时酩酊似山公。且看小槛新花蕊，休泥他家晚菊丛。顾笑千金延客醉，解酲五斗为君空。欢娱尽属少年事，白发欺人作老翁。"}