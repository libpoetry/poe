{"id":"506705","title":"狮子","dynasty":"明","author":"杨荣","text":"圣朝统六合，威德被遐荒。鸟兽既咸若，万物沾恩光。狮子产西极，雄猛非寻常。锯牙自铦利，铜首何轩昂。双耳正上耸，两目耀星芒。巨尾摇锦茸，长毛绚金黄。顾盼雄风生，哮啖百兽藏。及兹来阙下，俛首随鹓行。帖然自驯服，感此仁化彰。玉阶齐率舞，灵囿恣翱翔。仰惟圣明世，物类皆跄跄。永言乐熙皞，天地同悠长。"}