{"id":"803233","title":"盘古潭歌嘉庆己卯春纪异","dynasty":"清","author":"刘天谊","text":"盘古潭接滹沱河，河流旋转成回波。舟人到此称险绝，咸云其下藏蛟鼍。蛟鼍时出小游戏，冲堤溃岸凌陂陀。掀天浪涌抃且舞，喷沫兼挟风雨过。茫然万顷成巨浸，洞庭震泽宁殊科。下民其咨溺谁拯，连年泛滥无如何。时惟问亭方宫保，嗟农无地生田禾。排决并施导使去，古迹仅剩空泥窠。谁知灵物终恋此，清潭复出如旋螺。以绳试探杳无底，谓通海眼应非讹。迩来异事尤共诧，于牣鱼跃有且多。一区澄泓未盈亩，仅比古鉴经新磨。孰知生物竟不测，一网之获盈兼车。捕鲤捕鲂各如愿，尺计足市终无他。渔人相聚谈所以，妄称神佑殊偏颇。四灵为畜龙在沼，水族亦共归天和。我今泚笔聊纪盛，敢比杜公打渔歌。"}