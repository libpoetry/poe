{"id":"819431","title":"沙市雪定，三用前韵","dynasty":"清末近现代初","author":"赵熙","text":"晓风晴渚开帆叶，红日荆州数堆雪。饥鹰掠水寒更嬉，巷陌街头马声绝。此是景升用兵处，上游江势随山折。一代英名似雪花，掉头尽化春澌灭。鹅毛大片昨如席，玉龙穿鼻顽仙掣。楚江涛作银界色，剪水飞花乱鱼缬。立冬九日如此寒，敲日玻璃碎成屑。今朝檐际泫残溜，玉女窥云羞一瞥。长白山头王气尽，哀鸿遍地劳人说。雪中一酹孙仲谋，沉沙莫洗前朝铁。"}