{"id":"475613","title":"空城雀","dynasty":"明","author":"张时彻","text":"空城索索，鼠穴狐栖。白骨不葬，悲风凄凄。嗟尔黄雀，何不去此逃？朝鸣啾啾，夕呼嗷嗷，慊慊长苦饥，尔生一何劳。雀闻心中苦，口噤不能语。大泽饶风波，其上鸱鸢多。东人挟弹，西家张罗，各自怀机智，爱惜田中禾。覆车之粟人尚收，官仓之储宁汝由？何如霝蹋空城里，草根木实无人主。经年不见有行踪，蓬蒿跳踉谁禁汝。蚩蚩尔黄口，慎莫生咨嗟。待得毛羽成，努力自为家。"}