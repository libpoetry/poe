{"id":"189281","title":"秋行吟·西风紧兮叶脱枝","dynasty":"宋代","author":"俞桂","text":"西风紧兮叶脱枝，寒露瀼兮菊绕篱。芦花白兮蓼满湄，雁声急兮蛩转悲。乐吾淛兮殊兴思，况东淮兮落远陲。朝气肃兮夜漏迟，暮云黯兮山色衰。纷纷眯目黄埃吹，艰关千进而徒驱驰。穷猿投林任所之，膏粱诸公那得知。从今休被微官缚，示若琴歌诗酒乐。岂无手足怀我情，当念行人多寂寞。"}