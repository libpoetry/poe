{"id":"647566","title":"题烟江叠嶂图","dynasty":"明","author":"王汝玉","text":"剑关平削千山开，势掩巴蜀何雄哉。蛟飞凤舞互争秀，中有一道长江来。昔年鼎足曾分峙，惨淡风云屯伯气。邓艾功勋誇一时，武侯忠义垂千世。只今天地皆清宁，蜀江水绿山青青。渔舟一叶三峡口，行人酾酒登夷陵。我生踪迹留南国，未遂西游到荆益。何当鼓棹溯瞿塘，锦官城里看山色。"}