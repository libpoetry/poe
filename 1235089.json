{"id":"1235089","title":"答方俊甫投赠二首","dynasty":"元","author":"元美","text":"抽还手板把随如，甘向三家村卜居。晚有绝诗题白下，早为选礼倡黄初。难从杨子通奇字，却羡祁公学草书。国语一编可传世，何妨左氏失明馀。李杜坛高未易扳，鲸波浩渺鹤天宽。潮音堂上频升座，日过寮中暂挂单。颜子向来曾父孔，李翱未可便兄韩。内丹仅足延龄尔，若要飞升必大丹。"}