{"id":"863849","title":"送筇杖与刘湛然道士","dynasty":"宋","author":"王禹称","text":"有客遗竹杖，九节共一枝。鹤脰老更长，龙骨乾且奇。我问何所来，来从西南夷。因思汉武帝，求此民力疲。明明圣天子，德教加四维。蛮貊尽臣妾，县道皆羁縻。僰僮与笮马，入贡何累累。此竹日已贱，轻视如蒿藜。我年三十七，血气未全衰。况在紫微垣，动为簪笏羁。倚壁如长物，岁月无所施。寸心空爱惜，惜此来天涯。忽承明主诏，来谒太一祠。再见刘先生，气貌清且羸。持此以为赠，所谓得其宜。少助橘童力，好引花鹿随。步月莫离手，看山聊支颐。微物懒致书，故作筇竹诗。"}