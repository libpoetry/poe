{"id":"1128011","title":"谢慧明王道士自大面山寄赠三诗并蜜黄精","dynasty":"宋","author":"程公许","text":"与君一再会岷山，共把匏尊中圣贤。强说市朝为大隐，何如山泽友臞仙。空中皓月参心地，海面浮沤悟世缘。安得一龛时晤语，笑披云雾豁青天。尺书覼缕写衷诚，大面山前两日程。黄独润含崖谷味，清诗吟作涧泉声。灰心久已安枯寂，月指何劳借发明。更与草庵求扁榜，太虚底处强安名。三复君诗想洛阳，令人愤极意飞扬。鼎湖知有威灵在，魏阙欣闻孝里彰。一念变迁无量劫，寸心寂照大圆光。君能勘破皆泡幻，长与乔松燕玉房。"}