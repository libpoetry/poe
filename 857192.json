{"id":"857192","title":"昼睡","dynasty":"宋","author":"王令","text":"太古一去浩万世，百智竞起纷修治。交将砭刀溃疮痏，纵得平好无完皮。倾山竭河论曲水，都投大海为酒池。中间秫稻不满掬，日益酝酿成浇漓。不知淳风竟何适，万手齐举招不回。北窗清疏鸟声好，昼榻自稳间支龟。尘埃不到日影薄，枕簟拂拂生凉飔。四支舒安百虑废，彷佛认得太古遗。散魂怡愉不旁适，心肺正静无邪思。因能不有世俗梦，独与淳气相盘嬉。伏羲持刀刻爻画，古意荡尽无铢釐。睡无吉凶无得失，纵欲强卦安能为。故能独存至今日，人各已有反不知。须知睡义大亦盛，岂独床第誇昏迷。君子劳心事业暇，得时休息安天倪。小人一心包万险，迨退就枕皆平夷。使其睡心大充扩，去与君子何毫丝。当年尝闻曲肱乐，曾及至圣宜无非。何况于梦更有得，不见公旦因嗟衰。后来纷纷不知乐，舍去大路趋邪歧。竹林猖狂事饮锻，扪拨蚤虱无留衣。好恶纸上浩万端，竟不及此亦可嗤。蚊虻纷然始谁造，一一口吻如针锥。食人肌肤得腹饱，不解默去犹鸣飞。攘拳挥臂不可却，聒耳不异笙匏吹。虽然今尚尔无奈，当有猎猎秋风时。尔躯糜溃尔口坏，我床安稳我枕攲。平时多贤贵不及，会日偃瞑休恬怡。"}