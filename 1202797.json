{"id":"1202797","title":"水龙吟 登邯郸丛台","dynasty":"元","author":"王恽","text":"春风赵国台荒，月明几照苕华梦。纵亡横破，西山留在，翠鬟烟拥。剑履三千，平原池馆，谁家耕垄。甚千年事往，野花双塔，依然是，骚人咏。还忆张陈继起，信侯王、本来无种。乾坤万里，中原自古，几多麟凤。一寸囊锥，初无语颖，也沾时用。对残釭影淡，黄粱饭了，听征车动。"}