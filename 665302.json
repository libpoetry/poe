{"id":"665302","title":"夏日阙庭见鹤","dynasty":"明","author":"郑善夫","text":"景风薄梁殿，铜云递玄虚。侵星不栉发，入直承明庐。朅来双白鹤，跄跄下彤除。竦身舞飞容，扬音结长吁。物情含所因，悲鸣胡为乎。曰余览幽经，腼尔情不舒。霜毛丽藻质，岂受泥水污。内饫土木气，外有金精敷。盗泉非吾愿，腐鼠安足图。缅惟玄圃骖，乃是青田雏。言兹非世畜，何以羁此都。误入燕雀网，遂被樊笼拘。委质太液池，昂藏狎鸥凫。崇朝受饼饵，向夕听传呼。以兹抱懊惋，宁复竞盈馀。冉冉积年岁，翼翼向盆盂。岂无四海心，所惜六翮疏。顾惟鹰犬坊，岂乏耳目娱。矜春有雪衣，绝地复的卢。终当返真性，去去翔天衢。一举历五岳，再举遍九区。翛然逐凤凰，下来瑞唐虞。此意良不极，流光倏于徂。麟伤古亦然，聊自遣烦纾。"}