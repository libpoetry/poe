{"id":"1127498","title":"和颖叔寄佛印","dynasty":"宋","author":"彭汝砺","text":"有客寄诗南雍州，清新全占岘山秋。官名便据非常宠，文学元居第一流。云近蛟龙朝丈室，夜寒星月宿重楼。知公有勇断鳌足，到彼不须骑虎头。忆留铁瓮城经夏，却泛金山寺看秋。钟梵去随沧海远，楼台低涌大江流。波澜隐约开龙国，烟雾分明见蜃楼。他日上方容听法，不应疑我皱眉头。"}