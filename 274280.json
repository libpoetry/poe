{"id":"274280","title":"贺新郎·三韩战争未已，午日用张元干韵作","dynasty":"现代","author":"汪东","text":"不尽奔涛去。剩此閒、萦回几曲，白沙清渚。王浚楼船今谁是，佳节偏夸竞渡。望直北、烽烟高处。压阵寒云飞霹雳，杂呼声、动地催笳鼓。我亦欲，起宵舞。书生历尽崎岖路。恨终童、长缨未系，四方残虏。恩怨喁喁相尔汝，羞作筝琶细语。想泪滴、更无乾土。洪范遗编分明在，问询谋、龟筮皆从否。三尺剑，为君举。"}