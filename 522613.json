{"id":"522613","title":"煌煌京洛行为曹县王子赋","dynasty":"明","author":"李梦阳","text":"时风布阳和，韡韡华春木。清朝富才贤，蔼蔼冠盖属。努力竞高路，鸡鸣起相逐。白日耀飞辔，流云翼行毂。同里多汇荐，一门有联躅。蹶彼曹南士，双双皎如玉。聚鸣各当晨，连翮一何急。煌煌京洛内，济济英妙集。二郎绅委蛇，三四锦翕熠。大郎虽未官，俯身拾班级。入室谈仁义，出与卿相揖。声名既烜赫，性行复刚执。见者勿徒羡，青云贵自立。"}