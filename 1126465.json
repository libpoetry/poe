{"id":"1126465","title":"送鲁玉太博挽词三首","dynasty":"宋","author":"梅尧臣","text":"射策志何远，阖棺人共疑。奠觞朋友去，泣血母兄悲。雾气窗间尽，车声户外知。玉楼成作记，此语可能欺。自昔称王谢，于今亦盛门。尚看珠树秀，应见玉麟存。书史辛勤学，文章苦死论。都然莫施设，恨向九原吞。试问于天下，谁从百岁心。短长从所尽，祸福乃相寻。只以名宾实，那论古至今。未能忘物境，空复叹人琴。"}