{"id":"691721","title":"和君席上海棠赏之二首","dynasty":"明","author":"李梦阳","text":"老兴看花不厌频，折红攀绿总怡神。孤枝解动双樽影，数朵能回四座春。谁遣物华成岁色，自多人世有閒身。年来断酒因脾湿，为尔还应暂入唇。瓶中海棠亦太剧，细小翠拥胭脂深。秾姿故薰欲醉眼，芳信暗传尝苦心。偶逢一枝已自惜，若临全树更须吟。花时不道天无意，一日常横半日阴。"}