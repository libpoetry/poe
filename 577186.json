{"id":"577186","title":"龙洲书舍为佥都御史张公纯赋","dynasty":"明","author":"陈琏","text":"荆南风气原清淑，江水西来出巴蜀。龙洲乃在江中央，乔木千章蔼晴绿。闻道君家在此居，经籍收来万卷馀。漆书字古见蝌蚪，芸草香清落蠹鱼。藏修偏宜地幽寂，轮蹄不来苔藓碧。谪仙昔日爱匡山，范子当年住长白。何如龙洲景最奇，风来新水生文漪。岂惟净渌可涤砚，政要临清堪赋诗。长年读书不出户，六籍流观自朝暮。孔颜乐处信能寻，濂洛微言应蚤悟。一朝擢桂步青云，廷对才华迥出群。科名已听闻当宁，竹素还期纪异勋。乘骢衣绣时巡历，总说襟怀似冰蘖。荣升都宪振台纲，报国常存寸心赤。自号龙洲知几春，书舍年来入梦频。此日应偿读书志，清风拟绍古名臣。"}