{"id":"1129352","title":"偈一百二十首","dynasty":"宋","author":"释怀深","text":"不奈诸人苦再三，薄缘终是自多惭。晨猿夜鹤应相笑，特地伸头人闹篮。尘埋古镜久偷安，匿耀潜辉度岁寒。今日光明藏不得，虚堂高挂任君看。摩竭当年独掩关，银山铁壁莫追攀。如今大施门开也，魔佛休分听往还。数间茅屋不堪忧，底事来为粥饭头。赖有劫初铃子在，随贫随富自风流。年年此日是重阳，篱菊如闻去岁香。莫笑枝条太枯槁，从今别有好商量。门福一著，商量即错。明眼衲僧，无绳自缚。资福一窍，最玄最妙。直下会得，教你冷笑。有问有答周遮，无言无说话堕。直饶顽石点头，争似归堂向火。失却栏中白象儿，临风笑倒老峨嵋。街头措大无精鉴，一夜灯前赋雪诗。春风扫尽庭前雪，暖日催开枝上花。物物头头皆漏泄，莫教心地乱如麻。衲僧不用看他灯，自有从前一盏明。坏衲蒙头面壁坐，灵光射破铁围城。万劫轮回妄想在，一心才歇死生休。佛魔是甚闲家具，撒手悬崖得自由。学道做工夫，正如人凿井。一日见泉源，平生用不尽。仲春天气喜初晴，燕语彫梁有好声。曾得玄沙当日意，便能日午打三更。沤生沤灭几千回，只为金刚眼不开。一日爱河波浪息，始知无去亦无来。病瘳鹤骨瘦棱棱，说妙谈玄总不能。赖有同行木上座，是渠强健更惺惺。古人贫不及，今人富太过。唯有慈受叟，家风不恁么。有油便点灯，有炭便向火。无油无炭时，大家黑处坐。坐得骨臀痛，长伸两脚卧。天明起来吃粥，说甚迷逢达磨。道在何曾在间然，休分城市与林泉。重来痂法栖禅处，依旧清风满目前。今朝一阳生，明日便数九。张三依旧肥，李四从来瘠。吃尽天下药，旧病依前有。用尽自家心，笑破他人口。一夜翻空大雪，玉殿银楼皎洁。晓来庭际无人，莫道山僧不说。东风吹尽晓天云，大地山河总变春。不用当门书大吉，个中无鬼亦无神。云门劄，资福收。一擒一纵，各有来由。昨夜春风吹树尾，晓来红日上云头。翻笑双林傅大士，却道桥流水不流。夜来灯烛斗荧煌，多少众生彻晓忙。究竟不知灯是火，昧却灵台一点光。今朝吃粥太晚，徐六街头担饭。只知打鼓升堂，不觉又是吃饭。吃粥了吃饭，吃饭了吃粥。清风月下守株人，凉兔渐遥春草绿。太平山下曾相见，抚掌呵呵笑脸开。莫怪嘉声腾万口，杖藜方自日边来。金轮御世乾坤永，玉烛调时宇宙明。桃李无言春烂熳，不知何以报升平。流注真常几万回，虚空无去亦无来。个中何地容生死，打破当堂明镜统。天面雁横七八点，海门日上两三竿。祖师心印分明在，自是时人不解看。心境顿消融，方明色与空。欲识本来体，青山白云中。心境顿消融，方明色与空。欲识本来体，海里使风山上船。四维上下白漫漫，玉殿琼楼正好看。任是黑风吹海立，渠侬门户不相干。时人皆拜岁，山僧不贺年。孟春犹寒在，日月几曾迁。去年今日后，今日去年年。新旧不同者，谁后复谁先。时人皆拜岁，山僧也贺年。光明一点在，从听二轮迁。顺俗高叉手，和光小说禅。个中如会得，佛祖本无传。三年住此空花相，今日归欤水月同。去住不须论彼此，人生万事转头空。修习空花万行，宴坐水月道场。降伏镜里魔军，成就梦中佛事。九重天上官家敕，唤起西庵瞌睡人。为瑞为祥人莫问，金毛师子玉麒麟。口忻得计掩深关，口醭心灰一味闲。自笑行藏无料处，又随缘业过焦山。一室寥寥是何物，三贤十圣竭头参。衲僧不会风前句，拟欲思量落二三。白蘋红蓼岸边秋，短桨轻帆与自由。要会到这一句子，长江依旧水东流。十一月二十，唤做大冬日。张三贺郑婆，李四拜王七。早辰到夜，费尽平生力。唯有衲僧家，不打者鼓笛。铁额昆崙儿，通身黑如漆。瞿昙学道时，菩提树下坐。忽尔见明星，漆桶便打破。才打破始信，从前灯是火。今人学道不悟道，义路推寻外边讨。更说从来无悟迷，大似团圞吞却枣。今日端午谢街坊，时节因缘要举扬。莫问腕头缠百索，且将粽子吃沙糖。是柱不见柱，一句超今古。夜来石公山，有个欢喜处。焦山句句是药，祇要时人安乐。费尽巴豆砒霜，转见七零八落。诸人步步是病，终日头旋眼运。祇管以火救火，不解头正尾正。宗门标致久凄凉，佛鉴山头又坐亡。昨夜灯前即屈指，不知谁解整颓纲。惆怅钟山老水牯，去住纵横无必固。拔禊抽钉二十年，咬尽生姜呷尽醋。有时贫，有时富，谁会南山狗咬虎。纷纷衲子数如麻，不知谁解吞蓬句，听取焦山重指注。若道钟山有句，大似如藤倚树。若道钟山无句，正是沈埋佛祖。江月照，松风吹，永夜清霄何所为。若是曹溪门下客，相逢不必更扬眉。扁舟何事渡江来，林底相逢笑脸开。盐米不须重话会，要须舌上起风雷。有一皆伎俩，尽是人妄想。少府打手力，笑杀韩官长。佛从大悲心，流出十二部。琅函与玉轴，遍满河沙数。言言皆妙药，字字超今古。譬如优昙花，百劫难遭遇。又如大明灯，能破黑暗处。又如智慧力，能断无明树。又如璎珞珠，能使人丰富。茫茫尘世人，急急走如兔。不觉老到来，未尝开眼觑。独有花评事，信向颇坚固。命我无心人，转此诸佛语。浮生一百年，正如草头露。上床鞋履别，保朝不保暮。少吃两块肉，多烧香一炷。羊鹿牛三车，皆行此条路。鹤态云踪不定居，白沙一别半年馀。焦山脚下重相见，记得当时事也无。焦山热肺肠，有事便要了。今岁闰九月，来年春气早。顶门三只眼，常要光皎皎。照顾沩山水牯牛，莫教吃却他人草。焦山僻在海门边，得到其中是夙缘。要会相逢一句子，春风依旧似当年。春色无高下，春雷动地音。翻空一夜雨，滴破祖师心。焦山无变豹，一味劝人休。众生颠倒甚，拨火觅浮沤。石巩驾弓箭，俱胝竖指头。直下歇得去，都如椀脱丘。迷时境上千般有，悟去心中一物无。若会笑声还似哭，方知生与死同途。动弦别曲，叶落知秋。隔墙见角，便知是牛。伶俐衲僧，才眨眼商量，已落第三筹。休休，不如无事挂心头。吾有一言，绝虑忘缘。巧说不得，祇要心传。我笑禅和子，茫茫能地头。随人语脉转，何日得心休。滔滔生死海无涯，绿鬓朱颜未足誇。五蕴山头云散后，不知明月落谁家。不是境，亦非心，唤作佛时也陆沈。个中本自无阶级，切忌无阶级处寻。总不寻，过尤深，打破云门饭袋子，方知赤土是黄金。红杏枝头小雨乾，东风特地作春寒。祖师门户无遮障，祇要时人著眼看。四年两受官家敕，玉璨珠华耀海门。鼓舞尧风聊自愧，不知何以答君恩。隈岩傍水养衰残，不谓虚名落世间。到此更无回避处，只应笑倒石公山。虎穴门前曾宴坐，龙床角畔去谈禅。睹人莫苦生离思，风月从来共一天。住亦随缘去是常，山林城市两无妨。白云本是无心物，一任风吹入帝乡。一居丈室，家风壁立。把断重关，有谁敢入。直饶铁眼铜睛汉，也是门头户底人。物物头头不覆藏，须弥高广露堂堂。要知此曲无音韵，更对薰风舞一场。气息才通不可收，一回拈起一回羞。威音王外难分雪，殃及儿孙卒未休。今年两次逢端午，不须更打划船鼓。金刚门外笑呵呵，一夜通身汗如雨。汗如雨，不须言，犀牛扇子亦陡然。旧山多积雪，归去是何年。一切有为法，如梦幻泡影。如露亦如电，应作如是观。释迦老子，只知其一，不知其二。幻化空身即法身，个中无染亦无尘。拈匙把箸如明了，扫地烧香不倩人。赵州住院二十年，折脚禅床欠一边。灰头土面半饥饿，苦涩家风今古传。翻笑今人做长老，恰似官人问职田。职田多，我便去，免见钵盂无著处。职田少，我不去，生怕没盐兼没醋。禅门难得好儿孙，正眼近来如扫土。慧林首座久韬藏，个中果熟自然香。大海钓鱼拚得失，空船归去也无妨。一钵迢迢历数州，朱门白屋信缘求。如今茧足归来也，自在沩山一牯牛。拍手相逢笑不休，本来无證亦无修。人人尽是阿罗汉，何必天台雁荡求。长夏无别趣，调和羹一釜。滋味颇馨香，刚地成点污。口是祸之门，舌是斩身斧。陪却三斤铁，只因看锢鏴。慧林小院子，恰似一只船。终日行上水，须得众人牵。出入底出入，说禅底说禅。做饭底做饭，打眠底打眠。有时甜似蜜，有时苦如连。恁么度众生，笑倒老金仙。若问西来意，令人肚里煎。滕王阁畔遥招手，汴水堤边未点头。要得锦鳞来上钓，大家撑动木兰舟。以法传心，似衣表信。黄梅山头，白莲峰顶。分付曹溪路上人，一模铸就黄金印。今朝四月十五，已见炎炎酷暑。只宜摇扇饮水，岂可谭今引古。却请九仙长老，倾些清凉法雨。众中钉觜禅和，便好出来进步。问教口似磉盘，始信长老难做。亲长老，自照顾，发机须是千钧弩。慧林投老入红尘，俯仰三年成跺权。自笑欲归归未得，时时送客出都城。世事悠悠，不如山丘。青松散日，碧涧长流。山云当幕，夜月为钩。卧藤萝下，块石枕头。饥餐混饮浑无事，自在沩山水牯牛。著黑衣，护黑柱。虎不食斑，恶伤其侣。云何狮子身中虫，终朝返食狮子血。忍痛金毛不作声，个中滋味难分雪。从咬齧，愿尔回光返照时，始信虚空无两舌。下初死却爷共娘，二十馀年割不断。今朝打破骨董箱，请我升堂举公案。古灵平地起风波，瞌睡禅人不奈何。地狱天堂都莫问，大家随例吃燠鹅。佛病与祖病，众生心上疑。情尘一念脱，消散如风吹。试问诸病源，起灭从何依。来从何所来，去向何所归。若能直下见，苦痛无毫釐。不见维摩老，文殊问疾时。聚头说药方，失却狮子儿。得者长生，服之不死。神农不知名，耆婆无处讨。破除佛祖病，扫荡无明烦恼。物物头头不覆藏，灵光洞耀何人晓。过去事如梦，了然无罅缝。要当做梦时，便作觉时用。未来事如电，有无不可见。莫将希望心，昧却娘生面。见在事如云，目前仿佛有。安得东南风，吹散西山口。十年做长老，今年闹吵吵。思量世间事，佛也不可晓。昨日买个卦，卜道来年好。财帛星入门，虚耗鬼去了。知事与头首，各著些孔窍。盛点两瓯茶，多陪一面笑。大家说些快活禅，免教拄杖生烦恼。大悲时时降生，诸佛头头无间。者里裂破面门，荐取通身手眼。时节因缘自有由，知音千里远相求。寒山陌上才招手，拾得溪边已点头。五叶花敷大地春，泥牛鞭起著精神。好将一苇堂前曲，举向东州路上人。晓来雨过地无尘，绿暗红疏烂熳春。拄杖花开人不会，等闲昧却本来身。春睡不知晓，觉来天已光。七条衣未著，五味粥先香。宰相鸡鸣起，凡夫彻夜忙。不知禅和子，将底报君王。白日人事劳攘，夜里只了瞌睡。忘记安排说禅，且望诸人不罪。千般说，万般喻，特地令人转不悟。西风昨夜泄天机，郁郁黄花香满路。欣逢诞圣时，无以报明主。唯凭一炷香，更击三通鼓。唱起太平歌，共行向上路。只愿尧天日月长，待见黄河清万度。北风如箭射庭除，冷落禅门一物无。多谢诸人相暖热，殷勤为我作开炉。老僧来慧林，四见书云节。不解巧逢迎，岂敢多饶舌。瞋即听你瞋，拙即从我拙。要透祖师关，放教心地歇。若不歇，腊月三十日，一时都败阙。十年持钓在江湖，蒻笠蓑衣只自如。忽尔竿头浮子动，等闲钓得一头鱼。慧林铁馒头，做来年已久。不是不拈出，自是人不受。觑著齿牙寒，咬著眉头皱。不是张鹏举，谁人敢下口。祖师妙诀，头头漏泄。众生日用不知，只管强生分别。岂不见灵云陌上桃花，赵州指出庭前柏。别别，正似红炉一点雪。夜来看上元，一觉到天晓。纸被暖如春，被底呵呵笑。寒食清明都过了，野桃红杏已凋零。多时不听檐头雨，特地令人忆镜清。四海五湖人，慧林同禁足。譬如学牧牛，身心要淳熟。常耕自己田，莫犯他人谷。一句若参差，九旬何面目。万法是心光，诸缘唯性晓。衲僧恁么会，钻头入荒草。身心一如，身外无馀。便恁么会，缘木求鱼。寒来共向无烟火，饭了同烹雪色茶。饱食高眠无一事，不知何以报官家。布施门开非一朝，云山千里肯辞劳。尘中欲听无生曲，座上先横智慧刀。贴肉汗衫容易施，有心道者却难消。愿公福似鄱台塔，一层高了一层高。盛暑隆寒相继来，慧林四见地炉开。衲僧向火知方便，切忌团圞守死灰。恁么恁么即易，不恁么不恁么却难。直教枯木再生花，任是寒灰重起焰。火焰时时转法轮，广长舌相耀乾坤。衲僧不会转身句，烁破娘生旧面门。水中盐味，色里胶青。决定是有，不见其形。炭头今日地炉开，涩雨悭风恼破怀。老僧向火吃酸豏，谁管檀那来不来。皓月团团照碧天，鳌山灯火不须然。吾皇恭俭人心乐，自有叹声四海传。忆昔在山日，眠云并枕石。如今城里居，欲去去不得。日暖旌旗壮凤城，圣君勤俭古风清。宝刀不染匈奴血，四海从今自太平。顺天门外古招提，烂熳春光照锦溪。物物更无心外法，个中能有几人知。牵率归来口懒开，婆娑重陟旧猊台。孤云本是无心物，又被东风拘管来。夜来春睡烂如泥，禁漏声残总不知。翻忆南泉好言语，如斯痴钝也还稀。不唯禁足，亦乃禁口。不唯禁口，亦乃禁手。不唯禁手，亦乃禁心。禁心不禁口，日日嫌佛丑。禁口不禁手，累及眉头皱。禁手不禁心，罪过转弥深。禁足更禁口，蚁子衔椀走。禁口更禁手，垂杨生左肘。禁手更禁心，大地是黄金。要得一夏安乐，细看两重注脚。山僧恁么说话，大似不龟手之药。明珠一颗价难酬，不是知音便暗投。翻笑药山空费力，水清鱼现不吞钩。相送无言泪满巾，溪头黄叶正纷纷。劝君更进一杯酒，西出阳关无故人。一口吸尽西江水，不知何地著离情。六年扫洒皇家寺，一日君恩得游还。拄杖重挑旧瓶钵，者回信脚入青山。"}