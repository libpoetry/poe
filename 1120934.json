{"id":"1120934","title":"罗叔共五色线中得玄真子渔父词拟其体仆亦拟作六首","dynasty":"宋","author":"周紫芝","text":"好个神仙张志和，平生只是一渔蓑。和月醉，棹船歌，乐在江湖可奈何。禁中图画访玄真，晚得歌词献紫宸。天一笑，物皆春，依旧扁舟钓白蘋。解印归来暂结庐，有时同钓水西鱼。闲着屐，醉骑驴，分明人在辋川图。趁梅寻得水边枝，独棹渔舟却过溪。人似玉，醉如泥，闲歌五色线中诗。人间何物是穷通，终向烟波作钓翁。江不动，月横空，漫郎船过小回中。花姑溪上鹭鸶滩，辜负渔竿二十年。无可载，不抛官，携取全家去不难。"}