{"id":"685491","title":"岁暮忆京华同籍旧游有感三首","dynasty":"明","author":"邓云霄","text":"玉河桥畔柳如丝，尚忆鸣珂并马时。午夜催诗分刻烛，深春赌酒竞弹棋。青云天上怜高鸟，白眼人间耻皱眉。试问同朝鸳鸯侣，宫袍零落有谁知。一行作吏在风尘，手板朝朝祗向人。偶入朱门誇骤贵，何须白首始如新。要津道上无胶漆，阿堵丛中有鬼神。傲骨从来倚松石，折腰终未称吾身。江湖岁暮天多风，龙蛇已蛰鸿雁空。远书屡寄长不达，幽梦失路难为通。弹冠结绶浪相许，工竽好瑟将无同。庭前扫雪且煮茗，疏竹影外月出东。"}