{"id":"799492","title":"峄山夜吟","dynasty":"清","author":"范当世","text":"凌晨发铜山，偃蹇四体轻。升车抱头卧，轧轧摧轮惊。微吟遣白日，倦眼无由醒。昏昏涉百里，日夕骖騑停。僻路稀人烟，店小无檐楹。土房二三尺，河水杯中盈。倚墙发半被，但睡无所营。忽闻呢喃语，在我头上鸣。举头见双燕，急泪当时倾。忽忽三年间，未尝闻此声。何因却遘此，待我哀平生。金窗绣户不足择，耦寄蒿下如蓬瀛。人生结发有真意，栖茅饮水何其荣。不然远道阻征役，相思万苦皆餍情。而我作客客何梦，梦见故山枫树茔。雨淋雪压茔不扫，风欺露侵客不宁。积此两途恨，欲诉俱无灵。万一犹能化精魄，翻翻羽翼翱沧溟。而我未曾告所适，奋飞安得魂来并。南方有寡妇，白燕巢其楹。孀雌号故雄，哀哀不忍听。山鸡翟雉不敢劝，青灯白发来相萦。北方有老鳏，雉飞当前横。相看勇气满，太息摇其精。少年自谓国风好，恶闻此操心弥贞。君不见北川之水天上月，处处流光相对明。黄河一沉沙，万古长冥冥。"}