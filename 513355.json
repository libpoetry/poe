{"id":"513355","title":"芝颂","dynasty":"明","author":"程敏政","text":"有翼者丘，在国之隅。有屹者碑，在墓之衢。孰藏于斯，山回川抱。曰定兴王，维国元老。繄定兴王，维国虎臣。不世之功，视彼交人。维交有州，故中国地。孰遣弗庭，而自为异。王往征之，如鹰之扬。殄贼于荒，脱人于汤。还定招来，乃郡乃邑。告功庙社，礼绝班级。功既往矣，而弗及详。家乘无徵，闻者孔伤。济济嗣公，今天子傅。爰访爰蒐，得上功簿。如获拱璧，如还大弓。奉告于祠，天相予衷。乃属钜公，爰辑爰次。大书特书，神畀予志。乃刻贞珉，金薤青瑶。远映宸奎，上逼璇霄。松柏丸丸，奰?矗矗。蛟螭蜿蜿，后土骇肃。碑既树矣，忽炳其灵。有芝来生，一本九茎。数协阳爻，状若云朵。孰幻之根，孰名之蓏。其色正黄，毓秀中央。其本紫兮，载扬其芳。守者走告，观者如堵。谓此奇祥，匪今斯古。维王之功，愈远而明。维公之孝，弥久而贞。芝生于房，于汉中叶。祝国之釐，明明载牒。芝见于庭，有晋世臣。兆家之昌，孙子振振。维王之功，震于南土。与国咸休，盟在册府。维王之后，世显中朝。如石如玄，横玉珥貂。享祠巍巍，王在中寝。公子是承，有苾其饮。俎豆煌煌，王降于堂。公孙是将，维食之香。天显相王，河间之胄。维本之固，而末之茂。天显相王，三冈之阡。剑舄之传，维吉之延。史臣作诗，以颂厥美。一章之荣，百世之纪。"}