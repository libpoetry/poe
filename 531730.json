{"id":"531730","title":"伏读嘉靖登极诏有述","dynasty":"明","author":"黄佐","text":"皇穹新泰运，帝迹发郢甸。讴歌仰玄德，恭默受灵眷。甘澍从宝舆，瑞日丽瑶殿。宸景既昭晰，庆宵亦葱茜。得一天下理，吹万群情忭。渥恩流宇宙，丝纶迅风电。扶听走衰白，喜极泪成霰。毅皇昔开边，宇内轮蹄遍。大阿忽所持，群妖竞方煽。虐焰然不息，丰镐失诒燕。悔从黄竹萌，痛自乌弓恋。亨屯出雄断，休否席耆彦。布濩神武震，灏噩人文绚。奸如转石去，贤用拔茅荐。外圉事櫜戢，内帑发馀羡。鸿猷悉以举，丕构从此奠。非心在黄屋，恫瘝惟赤县。煌煌嘉靖治，不廑鬼方战。崇极得辞圯，宜民见通变。稽首诵尧言，万代永如见。"}