{"id":"1122017","title":"送季平道中四绝","dynasty":"宋","author":"郑刚中","text":"霜风落叶小寒天，去客依依马不鞭。我最平生苦离别，可能相送不悽然。与君今夜宿邮亭，迟晓东西各去程。记取短桥携手处，明朝都似梦初惊。田夫击鼓祀田神，盘案相呼尽欲醺。我愿四郊无犬吠，常令此辈乐耕耘。野蝶成团夹路飞，秋郊此景最佳时。寒梨霜杮浑无叶，绿橘黄橙半压枝。"}