{"id":"831312","title":"寿楼春 其二 散帙得叔由黄鹤楼断句，为足成之，时予辟地汉上","dynasty":"清末民国初","author":"程颂万","text":"呼江云来前。问仙人素鹤，归去何年。又是山城斜照，绿波晴川。沧海梦，摇空烟。忆旧游、高歌凭阑。看戟走沙明，舟吞叶小，翻尽古时天。登楼赋，临皋篇。尽吹残铁笛，凄吊芽弦。照彻江山如此，月明婵娟。樵载酒，渔忘筌。数来去、何人能闲。祗年少周郎，功名竞传。谈笑间。"}