{"id":"1065295","title":"嵩禅师赞","dynasty":"宋","author":"释德洪","text":"欧阳之学，师宗于世。其徒喧阗，攻我以喙。童首儒林，气索力屈。公于是时，粹然一出。天纵之辩，武库纵横。璜玑捍我，如护目睛。义如串肉，理如析薪。一时名誉，耸动缙绅。世尊举身，毛孔俱笑。如公语言，笔下皆妙。六物不坏，未易致诘。岂其践履，明验之力。宗教之衰，河坏山摧。冠巾缁衲，其寒如灰。拂拭尘翳，见冰雪容。拜起而喟，涕落无从。"}