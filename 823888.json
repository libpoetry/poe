{"id":"823888","title":"湘春夜月 重至西泠","dynasty":"清末近现代初","author":"陈方恪","text":"为梅花，天涯曾载愁归。渐换满眼芳情，都与浸春卮。一枕渡头清磬，送贺郎老矣，忍解相思。剩断弦离席，残妆怨粉，留点歌眉。极恨别后，参差旧约，迢递佳期。泪掩珠尘，长梦见、玉楼波暖，银烛春迷。东风欲谢，趁艳阳、重写乌丝。但恨处，算作吟遍了，沙边渚外，还有人知。"}