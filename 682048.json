{"id":"682048","title":"寄友人鲁生同原","dynasty":"明","author":"余继登","text":"独爱同原子，昂藏一丈夫。蚤逃博士籍，急返步兵厨。六帙身方健，百年事易徂。鹴裘何用惜，好付酒家胡。不受儒冠误，知君意颇真。心能识故我，名已让他人。谢傅登山屐，陶公漉酒巾。只今吾愧汝，碌碌尚风尘。生事今何若，栖迟林壑间。有时或药圃，无日不禅关。谋任巢鸠拙，身同野鹤閒。已堪称大隐，何用觅商山。试问清狂兴，年来更有无。花前曾索饮，醉后更呼卢。惟我论交态，从人诧酒徒。何时重把袂，肯使社盟孤。"}