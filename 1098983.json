{"id":"1098983","title":"拽碑叹","dynasty":"宋","author":"张侃","text":"上虞溪湖十四处，昔日是田纳官赋。逢秋民间欠灌溉，县官作文告后土。民间以田浚溪湖，田上官赋却抱输。闲时潴水旱时用，纵未全熟无全逋。古来人心平似砥，今来人心薄于纸。不念平人输赋苦，情愿自为悠久计。大臣奏事怡天颜，以民为基古已然。况乃民间推己有，明知食是民之天。此事传来犹未久，为雨为云翻覆手。拽碑使平命工磨，别镌奇文垂不朽。鬼神诃护屹不移，至今碑上光陆离。噫嘻人心不如石，使我叹息重叹息。"}