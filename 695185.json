{"id":"695185","title":"田园杂咏八首","dynasty":"明","author":"林大钦","text":"绮丽存亡门，安可再重之。黄雀挂青矰，祸衅人所悲。不见云中凤，挥翰振羽仪。朝食琅玕实，夕宿扶桑枝。飘飘远罗云，飞鸣自天涯。人事多舛错，百年会多忧。知止乃不辱，安命故无愁。投冠旋旧庐，学圃度清秋。忘我千年思，庆此孤生幽。衣食聊自须，沌然无外谋。长与仁义生，夕死复何求。伊昔有佳士，恬然志安贫。羞逐三春华，长与烟霞亲。披褐咏南风，非礼不肯循。季叶轻风雅，斯道属何人。朱门矜是非，白日纷垢尘。俯仰分荣枯，誇忮相嗤嗔。咄咄俗中事，去来非吾真。聊以观所尚，逍遥撰良辰。丈人有素业，乃在南山陲。尺籍窥玄化，荒田解岁饥。良辰入奇怀，杖策携亲知。开酌话唐虞，缅然起深思。去运不复还，尼父空栖栖。商歌非吾事，行云聊在斯。举觞酬巢由，千载何嶷嶷。智巧虽万端，孰知非与是。大道不易方，自然有成理。登高思振衣，临流思洗耳。毁誉谁能知，栖迟遽非美。一上西山巅，半餐傲万祀。遗弃誇与名，游晏在清都。一抚天地悠，万障属虚无。婉娈在须臾，高标不足沽。浮云行止意，白日自迂睢。抚心得自然，时为达者模。世路难与期，逍遥可终生。临流濯长缨，永我遗世情。众芳委时化，幽独媚孤清。慨然歌白云，天地为清轻。湘水有清源，首阳有遗英。怅望怀昔踪，聊以翳吾形。傲然遂独往，长啸开云扉。诗书敦夙好，花鸟契初衣。嘉木渐成林，芝兰复菲菲。眷然媚幽独，行歌冥是非。栖栖故园春，岁月共相依。衣食节吾用，俯仰奚所希。已矣归去来，聊以观化机。"}