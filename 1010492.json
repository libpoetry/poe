{"id":"1010492","title":"白日苦短行","dynasty":"宋","author":"释文珦","text":"白日常苦短，无方使迟延。始见出旸谷，忽已沈虞渊。迫促于生人，无一能永年。丰质成槁项，鬒发变华颠。鸡鸣逐声利，夜分未遑眠。奄化同草木，没没归重泉。或复自超放，导引求神仙。乔松在何许，亦若茫昧然。必当实根祗，尘物皆弃捐。德性贵纯正，文华在昭宣。道与天地准，万古唯圣贤。景行不可忘，抒情为此篇。"}