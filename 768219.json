{"id":"768219","title":"摸鱼子 雄县汎舟","dynasty":"清","author":"龚翔麟","text":"厌征尘、马蹄得得，轻舟且漾前浦。无人来往湖天阔，转入芦花深处。风色暮。看蟹簖鱼标、不碍飞鸥鹭。绿杨倦舞。但密扫浮萍，低侵乱草，难挽夕阳驻。秋容好，想到江南归路。冷波一片烟雨。锁澜桥畔堪乘兴，况有采菱船女。须记取。削白竹为扉、尽可移家住。相邀伴侣。载小榼香醪，花开陌上，缓缓唱歌去。"}