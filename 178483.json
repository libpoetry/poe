{"id":"178483","title":"梁源异松图行为台州赵别驾作","dynasty":"宋代","author":"林宪","text":"座中忽觉林樾幽，怪松堕前惊两眸。孤根蟠错涌鳞鬣，百干奋跃纷戈矛。千岁之柯海波卷，十亩之阴风霭浮。上云变幻舞鸾鹄，下风哮吼搏蛟虬。影入月窟兔缩距，声撼水府鲸掉头。初夏花黄醍醐结，四时芽茁绀绿抽。嘘晴噀雨莽奇怪，摇山荡海寒飕飕。天开地避何日种，阴惨阳舒谩神搜。乡闾讽诵喜辄应，僧伽护爱诃不休。得非孔明庙前铜柯柏，元气淋淳锺此夫焉瘦。得非道者庵边隔世植万本，伦魁飞来排斡予交樛。安得此松据此地，轮囷傲蹇无侣俦。我尝两赋罗汉树，诗人许我不但杨与尤。一在天台匿峰岭顶，芘覆方广之寺瀑布流。一与郡治参云亭对峙，白猿啼蹶忽惊紫凤留。因知三台气忠厚，何但当代人材优。至於树木亦豪伟，岁寒动足光林丘。问诸故老考初始，或云五季方栽培。黄宋恶迹寺傍庙，野僧无知但包羞。又云道人梁君隐唐末，建立鼎灶结茅深岩陬。与二道伴王与白，赤铅紫汞火候卦气周。千日丹成各升举，舍庵为寺答应求。后人诞谩附名号，妄踪狂躅何悠悠。当时丹气蒸山一乡植物茂，丹液入根独此偃盖稠。势蟠形踞抱龙虎，梢圆叶厚缀球旒。芘民曾却折额虎，供桃时下青茸猴。四百余年颇灵异，图经不载记不收。贤哉赵公眼高远，褒贬万态如春秋。一见指呼韦偃辈，咄嗟而办造化侔。竭囊底智老我语，搜搅造化正恐神鬼愁。"}