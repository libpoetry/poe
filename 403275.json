{"id":"403275","title":"紫萸香慢","dynasty":"近现代末当代初","author":"赵尊岳","text":"旧愁新山川犹昔，晓窗霁日朦胧。敞芳郊秋甸，遍游屐，策吟筇。望彻苍烟云外，拥崖疏泉瘦，一派茏葱。更兴亡几许，栈屧漫遗踪。似胜境卅年再逢。从容。记伴吴侬。携破帽，挟诗筒。对灵岩寺老，琴台叶碎，长啸西风。晚归不禁霜冷，石家肆，剪新菘。引真珠小槽初泻，别栽黄菊，扶槛倾醉千钟。回首梦中。"}