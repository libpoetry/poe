{"id":"790775","title":"韩昌黎上宰相书","dynasty":"清","author":"张洵佳","text":"文章起八代，昌黎擅名誉。观其文集中，屡上宰相书。汲汲求自试，皇皇无安居。如此大才人，竟为饥所驱。可见盲宰相，眼中皆无珠。或嫌其自荐，毋乃毛遂如。岂知文公心，胞与同寰区。忧世复忧民，才略胸中储。后人无其实，慎勿袭其虚。摇尾而乞怜，此谓贱丈夫。"}