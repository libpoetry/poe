{"id":"1041338","title":"石头城","dynasty":"宋","author":"刘敞","text":"石头非人力，翠壁百仞高。上盘巉岩云，下激涌涌涛。攀跻猿猱苦，游涌鱼鳖劳。乃知百万师，未易损一毛。混茫有开凿，形势岂一朝。太古至德世，斯民各逍遥。艰难非所婴，秦汉仍寂寥。发挥自孙氏，力控刘与曹。基业何崔巍，谋谟亦雄豪。龙蟠与虎踞，势足万古牢。德义苟不修，忽焉亡其操。缤纷不一姓，气象何萧条。往者游猎区，尽为黍稷苗。前事不可忘，后来鉴孔昭。客行倦烦促，胜槩惬所遭。眇然抱幽想，慷慨成郁陶。古人若腾波，逝者日已滔。壮观谁与论，悠悠背行舠。"}