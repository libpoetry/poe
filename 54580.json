{"id":"54580","title":"谒靖安昭灵庙赋柬袁茂才","dynasty":"明代","author":"刘崧","text":"昭灵古祠蔚森爽，祠下流波日奔荡。啼鸦枯柳当两楹，落日青峰照银榜。秭归西阻蜀江口，云盖风舆自来往。常时酾酒击鸣鼓，辄有灵风动虚幌。楚王宫殿久寂寞，万里晴云色苍漭。神龙自合晦渊潜，凤鸟胡为在罗网。此邦祠宇出何代，恍惚湘楚同风壤。石竹丛深山鬼愁，江篱花落文鱼上。清秋旅怀百忧集，感子追游慰遐赏。明时礼乐遍寰宇，肯使忠魂滞榛莽。享仪每诏县官给，祀典犹闻宗伯掌。捍灾御患先故国，愤义终能肃群仰。湘南屯戍苦未休，长啸因之起悲怆。"}