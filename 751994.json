{"id":"751994","title":"雪后望富春山吊伊孝廉用老杜冬到金华山观因得故拾遗陈公学堂遗迹韵","dynasty":"清","author":"朱福诜","text":"日出富春江，连山映崔嵬。孤云识归路，往栖子陵台。积雪浩漠漠，飞鸟去不回。清光转林麓，豁达户牖开。回峰抱春阴，虚壑松声哀。恸哭志士尽，飒沓西风来。尚怜伊孝廉，白骨埋苍苔。赍志就埋没，何地无贤才。"}