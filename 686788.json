{"id":"686788","title":"次杜工部秋雨叹韵柬希尹","dynasty":"明","author":"边贡","text":"睡起山厨湿烟白，堆盘忽见红蟹鲜。狂夫对此兴不浅，恰值床头无酒钱。檐雨霏霏暮声急，蓬头独倚阑干立。美人可望不可攀，閒诵枯鱼过河泣。径荃篱菊寒缤纷，半紫半黄花似云。若令此物混桃李，虽有贞固何由分。华阳老人头半黑，坐对幽芳三叹息。屈平元亮今不逢，莫向西风论价值。吁嗟屋漏不可数，四壁颓墙少完堵。自缘物候近重阳，怪底满城终日雨。城南山寺风且寒，欲往只愁行路难。伏枕高歌夜不寐，床头酒壶旬日乾。"}