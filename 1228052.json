{"id":"1228052","title":"歙砚歌","dynasty":"元","author":"李孝光","text":"渴龙夜饮天池水，六丁挥戈断其尾。黑风吹落歙山深，化作玄精石中髓。山深夜夜飞神光，良工盗发天所藏。凿开苍厓斸寒玉，磨砻秋水归文房。元气淋漓翠光湿，松花香碎蟾蜍泣。醉扫郇公五色云，倒凤颠鸾秋瑟瑟。谁能持此归玉堂，经天纬地成文章。月中老兔吹寒芒，与君同上青云乡。"}