{"id":"824838","title":"桂枝香 为吴湖帆题董美人墓志旧拓本册子","dynasty":"清末近现代初","author":"袁克文","text":"轻蝉敷翼。念故箧夺真，过眼成昔。漫考关中旧本，楮痕中擘。后来模拓尤精好，具翩然、美人丰格。富娘轻薄，贵男刻画，都无颜色。是第一、隋宫刻石。况残断经时，毡蜡谁觅？难得延陵妮古，剪裁装饰。四欧名拓梅花谱，共归来、相对珍惜。二分凄冷，玉钩斜处，谩寻陈迹。"}