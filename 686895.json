{"id":"686895","title":"游罗浮四首","dynasty":"明","author":"刘存业","text":"说着登山有好怀，便携樽酒陟层崖。乾坤胜境无拘禁，今古游人自往来。尘占石台芳草弱，鸟啼云窦碧桃开。归来记取曾游处，展卷灯前取次裁。闻说罗浮四百峰，肩舆拨破紫云重。酿花时雨轻轻点，醉草温风故故浓。石壁篆书皆妙墨，铁桥遗履有灵踪。凭谁画我双蓬鬓，高帽长衫坐古松。仙家遥在白云隈，更把登高一步催。龙护钖潭春雨沫，草深丹灶旧时灰。行依石洞寻旧屋，坐汲山泉当酒杯。磨取丹崖记时月，他年应说我曾来。抱被相随石室中，天鸡初唱海涛红。晦明不定山头日，呼舞无端谷口风。前辈书题空石藓，野人心思只云松。神仙骨相知谁是，更踏飞云最上峰。"}