{"id":"183294","title":"次韵苏翰林西山诗","dynasty":"宋代","author":"孔武仲","text":"黄州水米宜新醅，东坡好花公自栽。折花倒酒送流景，不念春风飘落梅。醉投青山上九曲，吴王故宫压崔嵬。寒潭已无昔光景，凉殿欻变今楼台。南阳翰林当此日，力探奇险祛尘埃。西江雪浪接溪国，巨石森起繁如堆。手披荒榛得突兀，中有窳处成樽罍。漫疑踪迹尘埃暗，从此出跃樊山隈。大贤坎轲终必用，古剑双蛰生莓苔。忽抛光芒万丈去，星斗辟易青天开。欃枪枉矢莫妄动，以汤滴雪谁先摧。披奇振淹自明主，区区识宝非张雷。阳春一奏众争和，咸韶荡默群仙来。虽然此亦外物尔，岂系两公乐与哀。"}