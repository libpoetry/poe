{"id":"530055","title":"跨驴游西山天竺寺","dynasty":"明","author":"孙一元","text":"秋叶满林吹乱红，秋光半在山寺中。老衲迎门解幽事，一见呼我长髯公。薰炉相对坐中夕，松声泉韵何冲融。独鹤隔竹向人立，欲鸣未鸣幽意同。气酣日落豪思发，诗成三绕青桂丛。造物小儿玩人世，俯仰何必悲无穷。布袍斗笠自高格，狂歌醉叫惊山翁。归来明月散林影，驴背仰啸秋山空。"}