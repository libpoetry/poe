{"id":"813254","title":"万里骏四首","dynasty":"清","author":"张鹏翮","text":"昔年出使俄罗斯，万里驰驱一骏奇。步影追风堪足比，功成应不数青狮。逸足超群骥子齐，草枯井竭向风嘶。归时行尽流沙路，猛气骁腾在碧蹄。奏凯新从紫塞来，关门惊喜得龙媒。谁知韩干丹青妙？画入麒麟生面开。大地风轻入四蹄，超腾曾向玉关嘶。可怜淮上催花雨，一夜飞英踏作泥。"}