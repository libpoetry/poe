{"id":"1122843","title":"隆庭竹至四绝句","dynasty":"宋","author":"洪适","text":"忆昨分抄种树书，三荆今古美同株。闲将草木供诗戏，待把渔樵足画图。竹里巧传幽鸟语，月台高视客星移。乡园何幸立分鼎，鸣鼓铿钟乐圣时。斑箨远移湘岸种，猫头亦是渭川孙。百金得诺今无恨，千亩封侯不在言。装景松篁浑可喜，忘机鸥鹭不相猜。南窗情话有时尽，唤取青州从事来。"}