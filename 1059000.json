{"id":"1059000","title":"陶丘","dynasty":"宋","author":"邹浩","text":"山河融结皆奇状，此丘之形谁与创。一成为敦再为陶，二帝昌时已询访。至今禹贡名字存，气势仍容菏泽傍。普天率土此其中，杂遝舟车来四向。分茅开国南面尊，屡致千金谢齐相。尔来日月几春冬，兴废相寻人物上。纷纷万事已尘埃，此丘迤逦初无恙。平生苦死嗜登临，准拟携筇事疏放。冷云寒日满荆榛，蕞尔令人重悽怆。会须东走泰山颠，纵目乾坤更何障。"}