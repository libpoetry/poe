{"id":"197445","title":"客杭思李常伯满粹翁及衡父子权因寄此","dynasty":"宋代","author":"王令","text":"始予既迂疏，城郭非所乐。闻吴富山水，思往颇计校。脱身东南来，见实与闻效。吴之山棱棱，吴水清不挠。岂无适之径，以可泳以棹。而独何为然，反门自闲罩。念我西北州，数子吴莫较。正心醇无醨，粹行莹不疱。递言张圣贤。赓口唱弟孝。大非友宜当，实可师而效。我愚不敢望，时以管觇豹。进如暗赴明，退必丑厌貌。自耻以别白，疾匝天地趠。坐思朝成痴，梦遇夜不觉。山水虽素喜，实不如诲教。鸣呼何时归，作诗以自闹。"}