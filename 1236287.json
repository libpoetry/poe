{"id":"1236287","title":"夜坐二首","dynasty":"元","author":"贡奎","text":"京国雨初霁，虚堂夜气凉。新月上团团，坐久流清光。露叶闪明晦，河云互飞扬。机籁发天秘，起弄琴与觞。千里同今夕，幽愁结中肠。湿萤低复举，栖鸟亦惊翔。适时物乃贵，人生何慨慷。夜久境逾静，居然庭树秋。气机发群动，时节无淹留。凉露浴蟾彩，浮云澹河流。微生竞如发，瀰思志常周。精爽一以竭，榛烟蔽前丘。道贵善持养，日入当偃休。寄言学仙子，文字徒冥搜。"}