{"id":"1239747","title":"蜀山","dynasty":"元末明初","author":"徐贲","text":"喧嚣厌已久，閒居喜兹遂。茆茨起高明，涧道入深邃。凿牖通震方，开扉面离位。藩编槿杂篁，壁补萝牵荔。井榈旋解苞，田植齐吐穗。溪山固可娱，风雨亦足庇。到日始八九，良友得三二。客情卒难惬，人性颇烦记。时具茶果招，或携酒肴馈。感激壮岁心，慰籍平生意。兹欲寻幽期，弗暇理尘事。诸方未遍游，近处聊一至。指引赖苾刍，随行有童稚。陟怯危磴欹，瞰讶颓冈陂。褰蔓悟险途，披丛见倾隧。缓流似矜情，旧藏欲呈瑞。变绿乱蔌蔫，发赪老叶醉。深村羁旅绝，荒山古祠閟。厓攒紫阁阴，松映绮疏致。圣像委蒙尘，灵幡飒惊吹。青史失记名，朱榜但题谥。庭空众草罗，地僻百虫蚑。鸣禽语供弦，飘云影翻帜。萤停暗帷灯，蜗篆仆碑字。柏廮蟠轮囷，瓠子悬重膇。乔林神鸦号，卑薄鬼蝶戏。甃虚泉脉通，级夷石发被。怒蛙恒瞋睛，痴螳忽掉臂。鼠行黠无声，蚁旋驯有次。坏柱腐耳垂，败几蒸眼渍。丝飏罥蟏蛸，燐飞见魑魅。螟蚀供后花，猿窥祭馀器。浮烟不熏炉，溜雨常停觯。崩垣窜惊麇，崇檐巢恶鵋。野蒿食复生，园枣啄将坠。牧笛秋霜清，樵歌晚风迟。岚光疑积愁，谷气如发喟。对景独感怀，览物各求类。癯祝劳远陪，慵仆倦久侍。归时群动息，日脚在平地。"}