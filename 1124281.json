{"id":"1124281","title":"初入洞霄","dynasty":"宋","author":"闻九成","text":"拟借寒泉洗此心，幽亭曾屡谒清音。会须枕石伴龙睡，不尔吹箫学凤吟。蛰地金丹闻往昔，插天琳宇盛当今。灵芝仙草宁无分，为我山中试访寻。胎仙舞处叠琴心，坛月高时闻佩音。九锁山扉元不闭，对闲诗句为谁吟。长生可学凡成圣，陈迹休令后视今。欲饵流膏种松子，参天会见一千寻。"}