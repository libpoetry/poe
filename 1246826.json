{"id":"1246826","title":"和谭茶运浙东行韵兼寄周运判父子","dynasty":"元末明初","author":"唐桂芳","text":"妍丑施东西，贫富阮南北。人情剧夸毗，古道寖倾侧。谁能气超群，可使舌击贼。平生好贤心，遑遑求不得。今年见谭君，似慰久相忆。楩楠充明堂，圭帛贡大国。新诗肆雄豪，馀论多器识。曾闻殿南荒，计功先卜式。迩来榷茶税，地高称雄职。身驰驿马尘，手倦鞭笇力。深秋驾胥涛，飞䑺破江色。清风瀹金芽，便觉生羽翼。能念颠崖人，辛苦愁堪织。坐令雁鹜行，胸中铲荆棘。天高日月明，报政无苛刻。籍籍判运公，十年少消息。廉名纠百司，盛德相民极。传家白晰郎，夔夔俱谨敕。君饮浔阳酒，我刈南山穑。相逢渺难期，雨作云涂墨。"}