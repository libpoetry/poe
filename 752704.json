{"id":"752704","title":"山夜病齿答中实送别之作兼呈伯严仲林","dynasty":"清","author":"罗运崃","text":"荒村尘锁人寂寥，况复寒雨鸣潇潇。一镫在壁凄无色，照见离人魂欲绝。悲风惨澹千嶂云，破榻病眠愁向君。羡君长吟声独苦，强作微呻答商羽。灵山仙侣皆嵯峨，嗟余五蕴戕冲和。一齿已足窘百体，万窍怒作殊未已。愁心夜傍西山飞，梦里征途屡是非。山中一雨瞀昏晓，故园有托归应早。我闻读书如游山，一空清虚天往还。澄潭水静潜鳞跃，忽芥吾胸生五岳。闻君筑屋匡山巅，上有古寺名栖贤。归宗瀑挂一千丈，幽愿夙结神区想。楚越相携岂偶然，忧来坐令佳兴捐。我生邂逅那有定，龙蛇出没影流镜。幽人滞迹多名乡，君身梦晋非寻常。新诗留听旗亭唱，此日离杯勿惆怅。"}