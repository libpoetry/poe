{"id":"946290","title":"怀同舍石天民编脩","dynasty":"宋","author":"陈傅良","text":"山阴不得见，见期在东阳。东阳忽岁华，欲往又阻长。贻书辄无报，有便复寄将。以君懒于书，我岂望得当。永怀十年别，动止曾莫详。君貌今何如，孰与我老苍。就使白发同，脚力谁弱强。日饭米多少，饮酒可几觞。尚能甘寝耶，比之昔对床。嫂氏亦晚景，吾妇伯姊行。为君过客频，膏沐当不常。有儿若干人，已未胜冠裳。但要能应门，勿问鄙与臧。一纸细说似，慰此遥相望。末乃及田舍，何有还何亡。丞郡禄已厚，岂不可小康。忆昔夜梦君，托交少年场。竦身而掀髯，眸子烱烱光。依然论时事，悲壮泪以滂。我方闭门嬉，谒至即暂忙。婆娑松竹下，细数秋叶黄。旧志益凋落，群书半遗忘。请君勿他及，却使我意伤。"}