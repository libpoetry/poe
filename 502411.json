{"id":"502411","title":"秦淮书舍为端孝思赋","dynasty":"明","author":"刘炳","text":"秦淮水，金溶溶。群峰迤?以走北，万壑曲折而朝东。盘礴之秀，山川所钟。金精伏地斗牛烂，王气烛夜风云从。以之定九鼎、制万国，凤台鹊观之壮，龙蟠虎踞之雄。春风三月城东路，紫陌红尘映朱户。万树娇花骏马嘶，千条弱柳流莺度。楚榭春妆玉衬钿，秦楼夜宴金摇步。鬓堕秋痕晓雾轻，眉分晚黛朝云妒。洛下谁论杜牧狂，临邛不数相如赋。故人结屋对江波，厌听朝朝玉树歌。白苧裁成朝隐几，黄庭写罢晚观鹅。芸窗太史三冬足，日阅牙签常百轴。志笃孙康映雪勤，心潜车胤囊萤读。舌捲波涛隘五湖，气雄岛峙吞三蜀。南金赤箭，如圭如璋。泰山北斗，景星凤凰。有志未可量也，期尔万里风云翔。"}