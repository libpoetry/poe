{"id":"561269","title":"凤图为宗伯序庵公题","dynasty":"明","author":"严嵩","text":"凤飞千仞宿昆丘，饥食竹实渴饮沧海流。人间此物不易见，云胡得之置在中堂幽。矍然注视使我疑，文彩照座光陆离。初惊素壁开丹穴，忽辨朝霞捧赤曦。腾辉绚景瀰东海，积石方壶渺焉在。嬴女箫声隔彩云，缑仙笙韵流苍霭。忆昔重华称盛治，览德呈祥曾一至。周京载见岐山鸣，迩来千载不复闻其声，祗令粉墨丹青空尔形。方今圣人在位寰宇清，豁廓氛■登休明。锵锵韶濩谐灵奏，蔼蔼冯翼充王廷。吁嗟乎人中之凤乃所珍，我爱南宫上卿美且仁。格天事业归寅直，华国文章重缙绅。昌辰更赋卷阿什，化日高翔阿阁春。"}