{"id":"265833","title":"明日陶翁邀看园中辛夷","dynasty":"现代","author":"王彦行","text":"子由园中花，坡老已屡咏。春晴初开园，我曹亦造请。入门眼骤明，玉颜耿相映。亭亭裁齐檐，枝疏开转盛。高花吐千盘，众芳谁得竞。落英藉细草，尚作冰雪净。园公雅爱客，具食劳主孟。松峰喜留真，绝色收一镜。犹嫌丑老姿，侍立愧此倩。归途记胜赏，未觉诗律剩。"}