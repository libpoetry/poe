{"id":"757886","title":"湘春夜月 蕉别","dynasty":"清","author":"苏穆","text":"雨绵绵，伴君今夜凄然。只剩一寸柔肠，都化作秋烟。叶叶罗裙生翠，共海棠娇映，减甚芳年。奈恩深故土，顿成小别，终是留连。三更残月，窥帘弄影，别样姿妍。何处魂销，酒盏送、惊鸿瘦影，直到窗前。回廊隔住，料孤根、不隔三泉。问覆鹿，向谁家梦里、天涯路杳，一任高眠。"}