{"id":"1139144","title":"题万户府瑞麦图","dynasty":"宋末元初","author":"陆文圭","text":"河中之野木连理，文人作颂何所美。鲤湖之水莲双葩，史臣纪异不足誇。木叶饥来岂堪食，莲花远观空有色。由来上瑞是丰年，芙蓉池外麦连天。一茎三穗攒秀颖，好事军中万口传。阅武堂成政多暇，刀剑不如牛犊价。老农啖饭看升平，奇祥异产从天下。香饵先收夏陇云，雪匙可卜秋田稼。绝怜西蜀杜参谋，困饥空怀当世忧。崆峒麦熟无人穫，且问王师休未休。"}