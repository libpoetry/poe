{"id":"831632","title":"仲春偕诸子游瀚溪有感而作","dynasty":"清末民国初","author":"林朝崧","text":"城东散步去，良伴来相追。笑谈忘路远，足力亦不疲。草花不知名，红白开陆离。前山如螺鬟，时于树里窥。虽无风浴欢，游眺心自怡。俯盼瀚溪中，石见何累累？上天久不雨，泉眼涸经时。西畴春事动，播种不可迟。戴胜空催耕，无水将何为！吾闻大乌溪，叹乾亦如斯。枯鱼泣向天，老农皆涕洟。洪流且犹尔，馀川从可知。嗟嗟上帝心，临下何不慈？方今国赋重，民无馀三资。昨年遭蝗炎，禾死靡孑遗。今春又苦旱，粒食岂可期！谁能诛旱魃，火速召雨师。沛然下膏泽，莫使民啼饥。"}