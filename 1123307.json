{"id":"1123307","title":"史镇江丐祠得请仍进职","dynasty":"宋","author":"赵汝燧","text":"两载南徐屈从臣，笑谈樽俎运精神。民无土木丝毫费，手挈江山表里新。千里舳舻渠水利，一团锦绣阆风春。夹河柳接甘棠影，下有攀辕卧辙人。帝念承流欲报功，力祈阊阖请琳宫。固知槐鼎身将近，却爱莼鲈味不同。宝阁风云虽学士，沧洲烟雨且渔翁。到家宣室思前席，又使猿惊蕙帐空。"}