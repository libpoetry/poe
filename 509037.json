{"id":"509037","title":"十二月二十有八日余与总兵官彰武伯杨公副总兵都督曹公地官郎中罗公习正旦仪于善化寺礼既毕杨具酒肴邀镇守太监王公守备中贵罗公同此小酌以为岁暮休暇之乐余浩然兴发因成五言古诗一章聊叙情曲且识余感","dynasty":"明","author":"韩雍","text":"流光一何驶，冉冉芳岁阑。嗟我裨益疏，幽怀弗能宽。所幸封域内，物阜民且安。既习嘉礼成，聊此閒游观。内相三槐后，情意如芝兰。总戎出关西，才器比琅玕。谦冲副帅先，教子同登坛。豫章先生裔，中贵及地官。并驰英俊声，相从此盘桓。禅窟大如斗，兀坐无严寒。总戎邀曲生，羞膳罗杯盘。忘形到尔汝，劝酬心孔欢。馀酣豪气充，彼此戒素餐。丈夫感知遇，岂惮世事难。侧闻河套贼，西夏为骄奸。安能建长策，奋飞擒可汗。上报明主恩，尽此方寸丹。局促空太息，不得生羽翰。拂袖归行台，留题后人看。欲问作者谁，台叟吴门韩。"}