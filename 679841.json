{"id":"679841","title":"题方用方林塘幽趣图","dynasty":"明","author":"郑关","text":"何处发清兴，林塘横绝标。羡君林塘有幽趣，为君醉作林塘谣。我为林塘吟，尔得林塘乐。长风捲雨白日来，池瀑淙淙向人落。三峡长江动地回，摇波转汐送林隈。当窗屴崱翠可爱，百尺芙蓉天外开。寒梅水竹连芳野，鸂鶒凫鹥满沙墅。丰草能为冬夏青，飞云不管晨昏度。坐来谷籁飘林樾，清景令人爽毛骨。为君去此谢浮名，还山却扫林塘月。"}