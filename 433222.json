{"id":"433222","title":"虞美人 和顾夐","dynasty":"近现代","author":"顾随","text":"幽闺愁坐浑如梦。金缕盘双凤。幽香细细遣愁醒。小梅花发傍银屏。正婷婷。泪痕双界胭脂脸。鬓亸蛾眉敛。旧时情事莫追寻。未知天气定晴阴。况君心。夕阳风送数声钟。山水几重重。未知情浅与情浓。踏青斗草且从容。正春慵。鬓云犹是夜来妆。腻粉自生光。那堪疏雨暗添塘。杏花初发去年香。梦悠扬。今年自是春来晚。深院花犹懒。碧纱窗外列群山。朝霞初破晓来寒。乱云攒。敛眉愁数十年别。常负清明节。前欢已似梦无痕。清淮波涨绿迎门。带潮昏。天公不为愁人想。碧草萋萋长。春风春雨做春妍。花如含笑柳如烟。绮窗前。雨丝都共愁丝细。细细飘阶砌。游人可是不思家。年年落尽小园花。隔天涯。"}