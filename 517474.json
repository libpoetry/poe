{"id":"517474","title":"题深溪草堂","dynasty":"明","author":"王称","text":"草堂住在深溪里，四面窗开玩清泚。空翠长浮半壁阴，凉飙时傍虚帘起。云收月堕吟幌明，雨过苔侵钓矶紫。心閒野鸟自忘机，客至谈玄聊隐几。高情澹荡付琴尊，有时落魄不冠履。已知人境得蓬丘，恍若渔舟问桃水。沧洲有约在投竿，白首何心怀帝里。祗今方怜世态薄，逢君况值丘壑美。荷衣蕙带或可纫，也向溪头拾芳芷。"}