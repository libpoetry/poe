{"id":"944092","title":"庾楼","dynasty":"宋","author":"陈造","text":"晋起不由德，亦坐崇清虚。陵夷莫挽回，后世犹受污。庾非适用才，夷甫真其徒。楼以庾得名，而庾愎且迂。面势瞰空阔，檐楹焕丹朱。遐想如不及，效尤无乃愚。风流与经济，本自珉玉殊。空谭养虚誉，胎祸取炭涂。峻约火燎原，典午辕下驹。举扇障蜚尘，王叟宁厚诬。徇名不既实，扁榜谁权舆。得兴偕下僚，小节安足模。捍患识黄楼，仰高题景疏。于是复间然，吾言乃迂儒。"}