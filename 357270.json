{"id":"357270","title":"曲游春·己卯岁元夕里中张灯殊盛而风雪阻之","dynasty":"清代","author":"黄之隽","text":"醉与银花语，问一生几度，良夜圆月。况入新年，早驰情三五，闹蛾时节。袅袅春如发。拖逗得、韶光明灭。怪东风、尽日吹人，扑上一衣寒雪。怨煞，烟欺雨压。料弦管都休，灯事销歇。多少红裙，竞新妆初了，望晴愁滑。窗底喁喁说。天甚事、阻人游屧。不晓败意东皇，可曾耳热。"}