{"id":"214890","title":"送李兄谒扬州帅","dynasty":"宋代","author":"王遂","text":"天生忠定公，为宋作柱石。扶日起东南，擎天补西北。戎和不肯受，国蹙欲日辟。坐收两河心，可制百年狄。谁能七十日，有此功赫奕。汪黄信血指，老桧甘愧色。云胡张赵间，不使虎而翼。循环起丁未，运至丁未极。成书遗后代，曰此寄庵力。思皇陈了翁，直谏少与匹。大科得闻孙，不救元符隘。谠议竟莫伸，嗟哉有何益。令人读遗事，一饭三叹息。某昔守樵川，奠俎折群贼。乌洲聚名胜，花阴满光泽。通鉴揭纲目，国录为刊刻。嗟嗟斯文丧，吾道有余脉。感伤念理乱，同事异今昔。新从姑苏归，疾病久成癖。齐云标术阁，鹊桥记归宅。伟哉子章子，为我得佳客。母是了翁孙，身为寄庵适。相求不相值，访我茅山侧，父昔仕九江，横金悲易箦。藁葬官路旁，过者为心恻。指囷与倒廪，纵性何所得。顾予把钓竿，欲子将焉获。世岂无忠宣，顾此舟中麦。"}