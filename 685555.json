{"id":"685555","title":"寿张九岳先生六秩六首","dynasty":"明","author":"邓云霄","text":"岁星归后汉廷寒，十载名山老鹖冠。嘲啸烟云挥寸管，逍遥日月弄双丸。自然帝座通呼吸，何必刀圭始羽翰。闻道谪仙多玩世，图中笠屐任人看。五石扁舟号钓徒，少风波处即蓬壶。主人已署江湖长，献寿休将范蠡图。菊蕊潭边行可掇，酒香亭畔更重沽。不知黄鹤传书去，招得骑羊数子无？"}