{"id":"866674","title":"和杨拱辰见惠","dynasty":"宋","author":"冯时行","text":"所操或异趣，并席宁相亲。臭味傥不殊，千里情犹伸。古今邪正间，何啻万微尘。平生阅世眼，服膺无几人。济济数君子，厖然气深淳。南郭服仁义，辙迹世所循。杨侯墨池孙，清厉凌苍旻。公干抱奇蕴，謦咳皆瑰珍。造物岂私我，惠我为德邻。贱子婴祸罗，蹭蹬巴江垠。弃逐类秦客，憔悴如楚臣。九死不能悔，百炼未失真。敢希鸣玉侣，庶混击壤民。饮水蠲烦燥，薰香忏贪嗔。朅来古安汉，息黥幸依仁。至道迷所适，避风时问津。昨者枉车盖，正值霜雪辰。厨空无盛烟，坐冷乏软茵。墙头丐邻翁，殽核粗且陈。公言我未暇，语竟即踆踆。挽袂不可止，满坐颜色颦。公方迟腾踏，我已甘隐沦。我归楚之夔，公家蜀之岷。感此会合难，时来笑脱巾。酒户较深阔，句法窥清新。纵游当秉烛，正恐别鼻辛。公能勉此乐，我及留中春。"}