{"id":"702942","title":"哭石交十首","dynasty":"明","author":"谢元汴","text":"兰为美人魂，石为君子心。君子多哭石，哭石不成音。哭石不哭花，哭花非岖嵚。天地一朝毁，古衣穴破衾。奇人抱冰死，剑去龙亦沉。古木老声悲，地蝹索森森。石气不可平，石魂不可侵。感此成哀哭，哭死鬼开襟。嗟予如穷鸟，集彼坏木枝。西北既巳倾，踆足无能支。天下悲流血，驱石而鞭之。石囟化苗鲧，石怪生龙夔。此自天地罪，何辞于射笞。哭石石肝崩，哭石石形犛。山川有至德，衣食人不知。训狐老成魅，厌闻人血腥。身非苕华质，饪割同秋鲭。浊水不流渭，清水不流泾。我石匪浣衣，危立峙中庭。雷风水火力，受此崭宕形。桀纣为兄弟，何以茂舜荣。奇杌为一家，何以秀尧苓。我意不如石，怪叹生幽冥。敢失童麋步，壮趾以灭铭。石孤如谏士，石严如司刑。昔为石磊磊，今为冢青青。以石为粱黍，石理难耕耘。以石为麻帛，石色难玄纁。海水飞天杭，往不及其群。如何穷老翁，至死乐我员。龙鳞亦可葬，鱼肠亦可坟。所痛古周孔，无罪见烹焚。哭石复咒石，慎勿化香芸。石生天颜惨，石死天颜舒。石身与天战，果然天丧余。君作黄泉客，我为雷滨渔。不能杀共工，何须骂曹蜍。哭石磔西风，哭石咀凤车。落日山鬼笑，寒狸吊古墟。石兮其归来，荒山有梅香。利剑不割物，悲割君子肝。古石肉角仁，今石九婴奸。我石何如古，所以哭湍湍。孟门有九逵，人面险成滩。山木本自蘖，菹醢使其酸。不化秋骨雷，伺恶吹鬼弹。惟索颜回魄，饕餮古衣冠。交石勿交猩，君子慎其端。吾悲治世者，童角而虹虹。士女为肉蓠，诗书为豸虫。偕亡所不恤，不敢怨丰隆。石衣无华色，石言无昌融。生无百年寿，日日忧天终。何言岑丘小，岑丘抗华嵩。何言苍葭微，苍葭美桧桐。以此酬石德，庶其昭子衷。天下无朋友，左儒享盛名。黄祖杀祢衡，万古伤人情。怒作蛟龙吼，剑声何不平。剑声非石声。虞夏忽焉没，安事象鸟耕。哭石不及舜，舜死梧水清。哭石不及禹，禹死稽山峥。何有于海童，篡日出妖城。金策剪鹑首，苍苍岂常酣。飘风不自北，飘风不及南。哭我载尸行，呼石为伟男。野火烧尔骨，不沃蝇蚋贪。勿过潇湘水，湘水有惊潭。勿上群玉山，玉山有危岚。哭石不谀石，哭石无诪諵。男儿则死尔，勿贻泉下惭。佞草亦可食，何用死芙蕖。媚蝶亦可佩，何用老砗磲。纳趾天地内，局蹐似籧篨。西山有发鸠，东门有爰居。古之精洁士，济涉慎衣袪。众人贵艾服，君子鄙意初。岂以三寿朋，而易七香车。痛哉穷老翁，倏如宿蘧庐。剪纸作天问，悲风卷素旟。"}