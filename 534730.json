{"id":"534730","title":"送孙郎中子源录刑江南","dynasty":"明","author":"尹台","text":"金虎戒西维，蓐收整严辔。大司告祥刑，狴犴宣幽气。际海帱皇休，偏遐靡不忾。穆哉画象仁，在宥群生暨。于绎江之南，帝甸交华裔。地大物以厖，民嚚俗始异。孰使丽爰书，纷然籍狱吏。纶言涣圜棘，星车动轩轾。奏谳布矜慈，罗拘荡冤滞。鹰鹯竞草飞，豺兕恣林噬。行矣慎平反，乱庶方螗沸。"}