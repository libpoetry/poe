{"id":"1104921","title":"还乡展省道中作四声诗寄豫章寮友","dynasty":"宋","author":"孔平仲","text":"萧滩波潺湲，巴丘山崔嵬。江天如相迎，风吹浮云开。思乡人皆然，惟予频归来。松楸称青鲜，舂容生泉台。久雨水陡长，泱漭似海广。苇底解小艇，晓起荡两桨。早饭野筱下，鸟语静愈响。有酒我不饮，引领但子想。四际又暮夜，意诣尚未到。系缆坐树阴，嘒嘒厌聚噪。径步气向暝，岸啸韵自报。内顾自慰幸，比岁屡拜扫。执热逼入伏，一叶益局促。日落月欲出，豁若脱桎梏。木色郁碧幄，竹节削绿玉。赤脚踏白石，宿泊得沐浴。"}