{"id":"696180","title":"和刘野亭竹鹤诗韵","dynasty":"明","author":"罗玘","text":"谁染玄裳谁与裁，渭川谁种复谁开。因时箨落惊风舞，瞑趁林空踏月来。鸣向中天鳷鹊观，飞依南郭凤凰台。坡公更续云龙记，谁道文星逼上台。肉食于公旧减裁，鹤笼新向竹边开。细思馋守胸中饫，却讶坡仙梦里来。岂为雌雄谐律吕，要多清逸壮楼台。阳春白雪须追步，莫待归当第几台。"}