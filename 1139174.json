{"id":"1139174","title":"赠张明德星士","dynasty":"宋末元初","author":"陆文圭","text":"二曜五纬万古悬，甘石之学今不传。术家能以天占人，圣人乃以人占天。仁义礼智性所具，吉凶祸福命使然。命天俵赋定不易，性我受用修则全。经文二百有五字，明德乃在新民先。君从何处讲此学，直溯建洛窥先贤。工夫潜深秋日静，本真瑩静霜月圆。市声初散帘欲下，龟筴未收客下马。一人妄计秩崇庳，一人猥算资高下。纵横二位布逆顺，错落五行分制化。先生拊掌笑且答，二客相看面如赭。徐言至善同一初，非愚不足智有馀。万物不齐气杂揉，是心本明如太虚。不须詹尹就决疑，客如不信问子舆。"}