{"id":"642210","title":"题庐山图","dynasty":"明","author":"胡奎","text":"我昔梦五老，翱翔绿云中。濯足银汉水，上与天门通。仙人坐中峰，手持玉芙蓉。邀我吹鸾笙，相期入空濛。清猿夜啼月，梦回迥寥绝。遥遥紫霞想，忽若千年别。昔向梦中见，今从堂上看。林峦如夙契，烟翠生高寒。天风飒然来，颇觉衣裳单。恍如陶弘景，置我长松间。此境何时游，我梦难再续。怅望九叠屏，白云满空谷。"}