{"id":"1125934","title":"夜观汝溪二侄象棋四首","dynasty":"宋","author":"钱时","text":"对河车马夜枰棋，活路经营尽入思。虑患谋身每如许，不应容易落便宜。覆雨翻云着一争，分明死地要求生。如何自有转身路，苦向人间险处行。伏险藏机深复深，旁观袖手独沉吟。忍将局上閒棋子，碍却怡怡兄弟心。怡怡夜语自天和，棋罢令人感慨多。同室不须分楚越，萧墙何事动干戈。"}