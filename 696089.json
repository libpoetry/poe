{"id":"696089","title":"捉搦歌四首","dynasty":"明","author":"欧必元","text":"力田不如早逢年，仕宦不如争事权。东家阿母多积钱，有女不嫁殊可怜。侬身三十为君妾，与君为欢未一月。别来几许头将白，安得芙蓉比颜色。铜青衫子衬杏黄，阿姑二八同烧香。供俸世尊礼佛王，愿得勿嫁如兄郎。东家女儿不停机，西家女儿忧蚕饥。织成文锦裁新衣，养蚕但爱腹中丝。"}