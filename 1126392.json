{"id":"1126392","title":"薛侍郎移镇合肥被命入觐赋唐律诗二章","dynasty":"宋","author":"曹彦约","text":"经济蜚声数十年，只今韫椟固依然。老于思虑惟忧国，好在功名更守边。人望鼎来须易地，春风早去便朝天。汉家老将辉千古，只有留屯服罕幵。平生惟仰薛居州，病渴寻梅正所求。风送有时参画鹢，幕开无路到青油。百年万事常交臂，一代数人今白头。帷幄得贤如此好，貂蝉元不在兜鍪。"}