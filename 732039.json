{"id":"732039","title":"卜居","dynasty":"清","author":"曾灿垣","text":"野老蜗牛舍，渔翁梭子船。各自不相易，同寄一山川。倏鱼喜浮阳，往往为饵牵。当其胠泥沙，岂不愿深渊。人生各有营，阅途纷万千。苟欲宅其身，岂不在圣贤。世人尚眉睫，小喜快当前。朝菌与蟪蛄，分争大小年。多谢繁华子，厚意似微怜。凫鹤不相续，贱性靡所迁。不疑又何卜，中情良谓然。"}