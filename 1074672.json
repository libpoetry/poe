{"id":"1074672","title":"黥奴行","dynasty":"宋","author":"周紫芝","text":"山西骁将真黥奴，两斛笑弯金仆姑。偶然浮云变苍狗，身骑高马称金吾。胡兵仓黄忽南渡，地黑天昏两龙去。贼臣僭伪谁适从，将军一呵百官惧。仗剑前驱趣翠华，路人辟易空回顾。至今愿返河阳狩，荆棘艰难窘天步。未悬北阙新头颅，犹带安西旧都护。前年纵兵肥水头，横尸千里行人愁。帐前骑士勇如虎，帐下娇娥双脸羞。藁街流血天忽怒，小儿跳梁健儿舞。寄语卢龙与范阳，中书相公今尚父，慎勿更如奴跋扈。"}