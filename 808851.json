{"id":"808851","title":"柏容种菊盛开招赏","dynasty":"清","author":"郑珍","text":"君之种菊用何法，几日化为璎珞云。能令我来坐花下，意静不起一点尘。当窗几枝更佳绝，布置妙与懒意亲。隐几自足如宵晨。蛙黎叹晚何用好，此老屈强老不驯。群看神气淡如此，不知有秋何论春。却恨与梅不相见，异时独立长悲辛。回头一笑百感失，梅花突出苍江滨。金支铁干各心照，共识百鍊冰霜身。又怪梅花底入室，乃是坡老笔夺真。坡老画梅寄真气，菊中岂无渊明魂。花香墨影混濛际，想见二老同清尊。评诗要到清净境，绮语不许污秋痕。卷舌宁令被花恼，无使两公生笑瞋。"}