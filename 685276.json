{"id":"685276","title":"夏日应制","dynasty":"明","author":"王鏊","text":"水晶宫殿昼沉沉，别院春归碧树深。南陆迎长钦驭日，东皋旱久望为霖。历中星火脩尧令，弦上薰风识舜心。几务了时多暇日，试开黄卷一披寻。峥嵘日脚火云红，竹馆荷亭坐晚风。天下谁为无暑地，月中宁有广寒宫。冰颁玉井恩施溥，露忆金茎渴思空。多少苍生方病暍，为霖须仗傅岩翁。"}