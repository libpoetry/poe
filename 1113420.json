{"id":"1113420","title":"以道次韵因再和二首","dynasty":"宋","author":"张镃","text":"秋林何翅一般香，楚思无穷属野航。不必再参庞老语，要须先会接舆狂。青灯渐向韦编熟，白露初添玉井凉。久矣荡除人我相，莫疑高尚鄙侯王。顷年寻地喜初来，墙下松飘满径钗。屈指五经寒暑候，教人一扫利荣怀。南湖又共诗翁住，东寺须连单位排。触景未尝瞒昧得，肯从颜氏学心斋。"}