{"id":"815782","title":"江城感事","dynasty":"清","author":"钱澄之","text":"章、贡双江梗不流，两勋旌节在虔州。谓宜乘胜趋牛渚，何取攻坚顿虎头？五岭闻风归正朔，孤城背日作边愁。中兴时异承平计，误拟文成据上游！拂庐毡帐遍西山，杖钺登陴对垒间。天马夜嘶流血汗，鬼神阴怒见嗔颜。共传汉寿宣威久，又见杉关整旅还。好驻两湖分犄角，漫提兵马聚城阛！滕王高阁迥含烽，巨堑长围定几重。心向海天捞日月，手携风雨献蛟龙。蜡丸再睹春王朔，铁券重颁大国封。扈跸词臣谁草诏？曾无涕泪洒兵农？羽檄星飞大将坛，江南、江北尽衣冠。家家牛酒迟戎旆，往往毡裘盼汉官。岂谓楼船消息断，重教村郭吏民残！海门东去烟尘接，回首钟山掩泪看！"}