{"id":"417082","title":"瑞鹤仙","dynasty":"近现代","author":"沈祖棻","text":"前游休更记，便珠灯飘梦，歌云扶醉。多时已无味。况高楼四面，悲笳吹起。閒愁倦理，纵伤春、都妨刻意。到银荷、蜡炬成灰，始信泪花空费。还是，楝风梅雨，不似江南，旧时天气。阑干近水，看一点露萤坠。换单衫小扇，尘箱断锁，重检残罗剩绮。料流波、不过横塘，尺书漫寄。"}