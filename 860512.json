{"id":"860512","title":"舫斋","dynasty":"宋","author":"王孝严","text":"我本湖漘一漫郎，生来住处波茫茫。时寻画舸破烟水，菰蒲满路荷花香。一川窈窕诧红蓼，两岸芦苇明秋霜。船头鸥鸟日来往，溪上风月相迎将。一行作吏便相失，合眼灵运春池塘。纷纷雁鹜实可厌，纸尾姓字随低昂。簿书终是俗人甚，江湖到了难相忘。公馀赖有数椽在，疏棂两行如船装。不知风波世路险，稳著万斛随风樯。人生短篷何日近，向来苕霅今括苍。江山转柁千万里，故人两地遥相望。谁能为我幻竹叶，顷刻泛宅归沧浪。祇凭平生气湖海，随所寓处为艅艎。夜寒满载明月窗，北风打头人不忙。动来况自不如静，悔吝不到虚舟傍。胸襟五湖与三江，是中莫测谁望洋。直须唤取李郭辈，相与共泛无何乡。"}