{"id":"909672","title":"瑞鹤仙 戊申初度自韵","dynasty":"宋","author":"李曾伯","text":"百年过半也。怅壮心零落，鬓星星也。风儿渐凉也。近中秋月儿，又初生也。田园暇也。矍铄哉、是翁也。记当时，弧矢垂门，孤负四方志也。休也。牙签插架，玉帐持麾，总成非也。浮生梦也。皇皇欲、奚为也。趁身闲、随分粗衣淡饭，一笑又何妨也。问神仙，底处蓬莱，醉乡是也。"}