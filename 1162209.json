{"id":"1162209","title":"和武相早朝中书候传点书怀奉呈","dynasty":"唐","author":"羊士谔","text":"殿省秘清晓，夔龙升紫微。星辰拱帝座，剑履翊天机。耿耿金波缺，沉沉玉漏稀。綵笺蹲鸷兽，画扇列名翚。志业丹青重，恩华雨露霏。三台昭建极，一德庆垂衣。昌运瞻文教，雄图本武威。殊勋如带远，佳气似烟非。抗节衷无隐，同心尚弼违。良哉致君日，维岳有光辉。"}