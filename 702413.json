{"id":"702413","title":"留别蒋长洲克明 篁墩","dynasty":"明","author":"程敏政","text":"念子天涯久谪官，已看新命出金銮。牛刀小试真言偃，鸥社重寻愧谢安。旧雨故人频对酒，青霄客路正弹冠。明朝又作胥门别，浦树江云两地看。故人重会阖闾城，十日难禁去住情。沙上暂维青雀舫，尊前初试紫莼羹。汉廷公议还须定，蜀道当时已惯行。不日山林闻邸报，路人应说介推名。"}