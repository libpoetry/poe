{"id":"897805","title":"周氏行","dynasty":"宋","author":"张耒","text":"亭亭美人舟上立，周氏女儿年二十。少时嫁得刺船郎，郎身如墨妾如霜。嫁后妍媸谁复比，泪痕不及人前洗。天寒守舵雨中立，风顺张帆夜深起。百般辛苦心不惜，妾意私悲鉴中色。不如江上两鹭鸶，飞去飞来一双白。长淮杳杳接天浮，八月捣衣南国秋。谩说鲤鱼能托信，祇应明月见人愁。淮边少年知妾名，船头致酒邀妾倾。贼儿恶少谩调笑，妾意视尔鸿毛轻。白衫乌帽谁家子，妾一见之心欲死。人间会合亦偶然，滩下求船忽相值。郎情何似似春风，霭霭吹人心自融。河中逢潬还成阻，潮到蓬山信不通。百里同船不同枕，妾梦郎时郎正寝。山头月落郎起归，沙边潮满妾船移。郎似飞鸿不可留，妾如斜日水东流。鸿飞水去两不顾，千古万古情悠悠。情悠悠兮何处问，倒泻长淮洗难尽。祇应化成淮上云，往来供作淮边恨。"}