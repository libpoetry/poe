{"id":"1117503","title":"月下怀同盟 其四","dynasty":"宋","author":"邹浩","text":"睡觉谯门已转更，小童徐报月重明。揽衣起与妻孥共，矫首惟闻鸟鹊惊。濒水杯盘无俗物，隔墙巾屦有真情。相从竟日今相望，四者由来不易并。一经三五一亏盈，此夕胡然分外明。金令中分寒暑候，蟾辉独占古今清。樽罍自是常年事，天地何难永夜晴。寄语风云莫无赖，万方矫首此时情。"}