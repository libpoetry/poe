{"id":"683123","title":"脩德惠枯木图次韵","dynasty":"明","author":"方孝孺","text":"远别出门愁见难，燕山越水路盘盘。将心付与天边月，两地清宵一样看。月明树影落晴波，写寄山房古意多。巳分此身同槁木，岁寒相对老岩阿。百年礼乐愧前贤，濂洛微言久不传。待子归来同讲习，细炊麦饭饮寒泉。至道无闻昧力行，神交千载独周程。直教俯仰浑无愧，始是堂堂世上英。"}