{"id":"744936","title":"古砚歌","dynasty":"清","author":"张允垂","text":"临安王气黯然歇，金盘玉碗嗟沈没。独有洞天一片珍，搜剔云根琢诗骨。彭蠡之水康郎山，奇人往往生其间。奉常律吕群议辟，苕霅栖迟一第艰。吹箫度曲亦何有，垂虹亭畔空回首。谁识当时制作材，赏心惟数武夷叟。西马塍边墓草荒，我曾酾酒吊斜阳。小朝廷祗苟活耳，如公那许来回翔。摩挲斯砚增叹息，杨范楼辛虚左席。假若携持上玉堂，也应视草辉鸾掖。寂寞人间六百春，宣和博古早成尘。武康山石永不灭，墨花点点同坚珉。"}