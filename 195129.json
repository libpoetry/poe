{"id":"195129","title":"送叶伯几赴奉化录","dynasty":"宋代","author":"戴表元","text":"君不见东海狞龙子，学飞使逐风云起。又不见西域豪马驹，堕地一日能驰驱。叶家翁季亦如此，一经接武成师儒。毛锥如风腹如笥，快书疾读三千字。颇闻曾下仲举榻，不为频通祢衡刺，台书翩翩江上来，吾州自古多贤才。裹琴携砚速相就，为子归归山中来。"}