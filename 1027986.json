{"id":"1027986","title":"以太湖石响板为文季寿","dynasty":"宋","author":"楼钥","text":"太湖中心洞庭山，千岩万壑高孱颜。风涛舂撞自太古，漱成乐石如雕剜。玲珑中空穷变态，奇奇怪怪罗沧湾。良工巧手琢威凤，片云承足同飞翻。叩之五声八音足，疑有仙风摇佩环。月卿蜚声塞宇宙，文如九苞瑞世间。祇今在治真若凤，朝阳一鸣闻九关。先从鹓阁掌帝制，径上鸾台领朝班。德既不衰石不泐，祝公遐寿如彭篯。"}