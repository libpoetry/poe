{"id":"683942","title":"卮语二首","dynasty":"明","author":"王世贞","text":"贵为掾，三语荐。贫为客，万言策。饱欲死，长三尺。饥欲死，东方朔。厕中鼠，空仓雀。卵有毛，马生角。巧抱瓮，愚炙毂。真渐离，假孙叔。叶公龙，淳于鹄。矢欲直，钩欲曲。归去来，卧空谷。世间事，那有此。齐国王，卒饿死。沛亭长，作天子。岁百战，垂千祀。并六合，传二世。厕中人，断君头。堂下客，代君侯。魏冉走，刚成入。白起逝，安平出。吕易嬴，政僇韦。歇在楚，亦如之。臣相君，窃其母。君僇臣，弑其父。人既工，天亦巧。唶何为，日胶扰。"}