{"id":"419835","title":"水龙吟 水车","dynasty":"近现代","author":"邓潜","text":"人间也学阿香，雷车转转秧塍午。劈流山涧，石梁骑处，先安双础。越浪生花，巫涛回峡，满槽飞雨。听数声鸦轧，村墟远近，浑误认，春江橹。老去家乡梦阻。记山坳枧筒分注。大田龟坼，连番轳辘，绿含烟亩。似此奔波，轮回不定，替人辛苦。问几时生角，天寒水落，荷锄归去。"}