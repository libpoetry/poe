{"id":"1108565","title":"挽赵卿无垢二首","dynasty":"宋","author":"刘克庄","text":"血衣尚在久乘边，入手功名费十年。圯上一编非鬼授，晋阳三版以人全。共祠石室思方切，不画云台命使然。玉树堂堂如昨日，安知冠剑隔重泉。自是妖星死诸葛，非关潦雾病文渊。莼鲈不复归吴矣，琴鹤还如出蜀然。贤有丰碑存岘首，俭无高冢象祁连。东风一掬交游泪，吹向柯山宰树边。"}