{"id":"1170351","title":"题清溪鬼谷先生旧居","dynasty":"唐","author":"李涉","text":"翠壁开天池，青崖列云树。冰容不可状，杳若清河雾。常闻先生教，指示秦仪路。二子才不同，逞词过尺度。偶因从吏役，远到冥栖处。松月想旧山，烟霞了如故。未遑鍊金鼎，日觉容光暮。万虑随境生，何由返真素。寂寞天籁息，清迥鸟声曙。回首望重重，无期挹风驭。"}