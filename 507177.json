{"id":"507177","title":"瑞雪诗","dynasty":"明","author":"夏原吉","text":"仲冬十一月将半，天气冱结泉流断。六丁赫怒风姨颠，驱叱黎云集霄汉。须臾万里色一同，冥濛勃郁仍丰葺。天工乘此骋奇巧，雕琼削玉当长空。长空迢迢四无接，六出纵横舞眉睫。乍看势若蝶穿花，静听声犹蚕食叶。郊原窈窕银为桥，江湖烂熳铅涂艘。阴崖皎皎失苔藓，古树茁茁生芒硝。又疑何人燖鹄鹭，氄毳飞来莫知数。亦疑仙子开琼楼，净扫瑶尘洒云路。况当午夜清明时，影摇六合光离离。梅边老鹤惊且唳，桂根玉兔窥还疑。是知此景非徒致，实本吾皇隆圣治。吾皇圣治符天心，故感如斯丰稔瑞。年丰岁稔邦家宁，吾皇端拱唐虞廷。覃恩布泽及遐迩，制礼作乐昭升平。小臣何幸生斯世，端笏垂绅列丹陛。虽无往哲赓歌才，敢忘封人三祝意。封人三祝何为言，愿君寿福咸齐天。舆图广大磐石固，神孙圣子传绵绵。"}