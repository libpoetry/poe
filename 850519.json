{"id":"850519","title":"瓜步阻风","dynasty":"宋","author":"孔武仲","text":"昨日焚香谒圣母，青衫鞠躬如负弩。但乞天开万里明，埽去浮云戢风雨。谓宜言发即响报，岂知神不听我语。门前白浪如银山，江上狂风如怒虎。船痴橹硬不能拔，未免栖迟傍洲渚。轻盈但爱白鸥飞，颠顿可怜芳草舞。三江五湖历已尽，势合平夷反龃龉。上水歌呼下水愁，北船萦绊南船去。寄言南船莫雄豪，万事低昂如桔槔。我当卖剑买牲牢，再扫灵宇陈肩尻。黄金壶樽沃香醪，神喜借以南风高。扬帆拍手笑尔曹，不知流落何江皋，荒洲寂寥听怒号。"}