{"id":"273541","title":"六州歌头·石城虎踞","dynasty":"现代","author":"汪东","text":"石城虎踞，形势本嵯峨。从头算，兴亡事，且高歌。汉方瘥。吴会三分地，萧梁末，台城破。南唐继，琼枝好，亦烟萝。六代悤悤覆辙，相寻遍、天意无颇。叹明都终始，王业暗消磨。安乐成窝。竟同科。后三百载，移清祚。瞻双阙，奠陵阿。烽燧举，侵陵急，恨强倭。赖人和。区宇重收复，萧墙衅，又干戈。中夜起，心如捣，手频搓。怊怅春秋佳日，繁华梦逝等流波。但凭高眺远，霜气下寒柯。有恨如何。"}