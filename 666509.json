{"id":"666509","title":"醉歌赠姚汝修","dynasty":"明","author":"薛蕙","text":"蛟龙未得意，居然客泥渎。区区蛭与蚓，见之不挂目。宁知一旦挟云雾，赤电青蜺下相逐。白日收光海水沸，南山摧倒为平陆。丈夫处世亦如此，竖子莫轻天下士。君不见张仪南游楚相横，范叔西奔魏齐死。姚夫子，饮我酒，高歌为君起。君今肮脏王侯侧，我时跌宕尘埃里。时人作色矜权贵，笑我摧藏不足畏。淮阴仰视里中儿，李广愁逢灞陵尉。劝君第饮君莫辞，英雄会合当有时。少年何惜千日醉，他日飞腾犹未迟。"}