{"id":"216895","title":"诸公赋东园兄铜雀砚甚夸余独不然然苏长公","dynasty":"宋代","author":"艾性夫","text":"临洮健儿衷甲衣，曹家养儿乘祸机。匹夫妄作九锡梦，鬼蜮敢学神龙飞。负鼎而趍不遄死，筑台尚俗储歌舞。但知铜雀望西陵，不觉妖狐叫墟墓。分香卖履吁可怜，所志止在儿女前。竟令山阳奉稚子，出尔反尔宁无天。陈留作宾向司马，包羞更出山阳下。国亡台废天厌之，何事人犹拾残瓦。古来观物当观人，虞琴周鼎绝世珍。区区陶甓出汉贼，矧可使与斯文亲。歙溪龙尾夸子石，端州鸲眼真苍璧。好奇不惜买千金，首恶宁容汙寸墨。书生落笔驱风雷，要学鲁史诛奸回。诅君唾去勿复用，铜雀犹在吾当摧。"}