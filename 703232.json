{"id":"703232","title":"辽阳怀顿修","dynasty":"明","author":"释今无","text":"忆别姑苏寺，分吟尚暮秋。所经无限雪，频起故山愁。白草随人短，寒砧带月流。西南回首处，疑是武昌楼。我到辽阳日，初参佛眼时。亦怜穷子意，谈笑共忘机。问旧挑灯暗，论诗补字奇。夜寒高兴发，不见浙江儿。连年频苦别，总对朔风寒。尔多师友性，余少水云欢。挥泪檐霜白，行吟木叶乾。人生不可料，况复此时难。万重烟水外，书音未易通。不堪金井北，话到玉门东。月照黄榆老，山明寒瀑空。传余多进益，莫损老人容。愁月偏高照，不与众山齐。仰面云侵帽，低头泪及泥。鸟声虚旷野，虎迹印前溪。细想金山寺，寒钟为尔凄。尔有孤閒句，余时天外吟。生皆天地意，死亦友朋心。日入寒松苦，云凝独壑阴。逢人多强笑，恐忽泪沾襟。八载依师友，犹然儿女情。一从乍漂泊，不敢任天真。客久易得罪，余常厌此身。每看勾漏令，愧作岭南人。"}