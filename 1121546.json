{"id":"1121546","title":"杂诗","dynasty":"宋","author":"罗公升","text":"叔夜七不堪，投笔窜耕垄。被毛学新鄙，暴虎悔旧勇。敛身蜗壳间，榻外即关陇。□无奏记手，门绝问奇踵。人言明府骄，我欲廷尉重。可人忽东来，明月云乐拥。世故如游尘，朝扫暮还有。向平待毕婚，谢事计已后。耳堪几枕流，口但宜饮酒。门前泰华压，老子一搔首。秋来四壁寂，草色上户牖。好山喜笑人，客至但摇手。形驱世鞅缚，妄灭天刑逃。我身不失我，荣辱谁能操。蔬肉等一恋，耕学两不高。未应泉石癖，可笑州县劳。秦人跨四海，不及源中桃。但看逸名姓，已足贤萧曹。"}