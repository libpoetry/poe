{"id":"1109149","title":"和黄彦华帅机六言十首","dynasty":"宋","author":"刘克庄","text":"世情唤做三绝，佛眼譬之六如。当日最宜为诰，而今老不中书。子美花狂已减，玉川茶兴方浓。耕处偶逢沮溺，池边懒送夔龙。老矣宦情素薄，天于书分尤悭。宁作一鸥浮海，长笑六鳌负山。吾尝评论齐物，未知彭殇孰贤。蒙庄略晓些子，分别小年大年。世无识面仙者，或言飞过洞庭。望斗气半空紫，冲秋霄一点青。遗稿六丁取尽，君王谩遣所忠。既友商山四皓，又容淮南八公。似怜翁老吾老，宁论子才不才。皆云法当止矣，况于身要扶哉。老阅万般交态，病无一点世情。但忆懒残芋熟，都忘太乙藜青。肮脏倚门如敖，滑稽玩世非颠。坡即崇宁奎宿，白是开元谪仙。已邀入真率会，更约过天津桥。从此年年岁岁，莫负月夕花朝。"}