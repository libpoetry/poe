{"id":"817102","title":"杂兴四首","dynasty":"清","author":"缪思勃","text":"老我头颅事事赊，却将何计作生涯。年年来往松坡下，倚著寒梅候放花。插槿周遭倚水涯，秋光恰称野人家。桂花开后芙蓉放，又向篱边看菊花。铺堂富贵果非誇，倾国倾城赛丽华。来客莫教容易看，经年雨露一时花。最宜闲赏是兰花，好共琴书作一家。相对坐忘疑入定，觉来新沸惠泉茶。"}