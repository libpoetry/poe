{"id":"12251","title":"长林令卫象糖丝结歌","dynasty":"唐代","author":"司空曙","text":"主人雕盘盘素丝，寒女眷眷墨子悲。乃言假使糖为之，八珍重遝失颜色。手援玉箸不敢持，始状芙蓉新出水。仰坼重衣倾万蕊，又如合欢交乱枝，红茸向暮花参差。吴蚕络茧抽尚绝，细缕纤毫看欲灭。雪发羞垂倭堕鬟，绣囊畏并茱萸结。我爱此丝巧，妙绝世间无，为君作歌陈座隅。"}