{"id":"815381","title":"醉太平四首","dynasty":"清","author":"项鸿祚","text":"桥横碧汀，山围翠屏。小亭弦索凄清，杂溪声树声。烟笼鬓青，风吹酒醒。几时待访云英，趁江船月明。诗魔酒魔，愁过病过。撩人一段横波，唤卿卿奈何。池喧绿荷，墙围碧萝。骤凉亭院风多，近黄昏睡那。朱颜醉酡，青衫泪多。一生闲里消磨，问人生几何。新诗细哦，花梢日矬。点灯时候难过，掩纱窗梦佗。云过露钟，花边絮风。月华初转楼东，却弯弯一弓。题书泪红，缄书恨重。醉魂飞出帘栊，到卿卿梦中。"}