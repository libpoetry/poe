{"id":"1073868","title":"东坡先生与蒋魏公游最善宣卿侍郎蓄东坡诗文自公始也心慕手追遂入于室某尝赋景坡堂诗宣卿谓余知音者遂标藏之椟中比守吴门治有状玺书褒进待制敷文阁某驰小舟往贺宣卿出诗三章见属句法华妙为一时绝唱有云正索解人那复得其谁知我固无从此真东坡语也辄次韵书于卷末 其一","dynasty":"宋","author":"孙觌","text":"家声籍籍冠中州，健笔纵横贯九流。三世祖孙吴郡牧，两朝人物山亭侯。颙卬自快披云睹，衰陋空遗倚玉羞。便恐追锋天上去，不辞投辖为公留。"}