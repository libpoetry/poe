{"id":"1209122","title":"送恂上人游径山用铭禅师韵","dynasty":"元","author":"张仲深","text":"圆穹运亭毒，大块真浮浮。人生于其间，有如一虚舟。乾坤鬯清淑，可揽亦可收。恂师撷其秀，南林尝献酬。竟上盘陀峰，时与金仙游。亭亭峰上云，汎汎水中沤。云飞沤亦散，云在沤还留。览之如忘言，松风奏琳球。幡然动飞锡，暂卓西湖幽。我欲往从之，离俗真罕俦。长揖别师去，同调难同流。"}