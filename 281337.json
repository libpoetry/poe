{"id":"281337","title":"读梁子嘉大令日本纪游诗卷，赋此寄之","dynasty":"现代","author":"林朝崧","text":"沧海横天流，万里落胸次。喷墨写蛮笺，化作龙蛇字。奇哉作诗人，有此凌云气。闻说骑白鼋，新自蓬山至。君身有仙骨，十洲恣游戏。自度思度人，肯与世相弃。东行谒木公，却返扶桑辔。遍求不死药，医国归有具。海上方信佳，措手何日试？君昔慕孙、吴，大军掌书记。章七品官，空衔尚无位。弃觚二十年，未遂平生志。鳌极陷东南，青衫馀涕泪。英雄岂终穷，天下方多事。速陈治安策，汉廷思贾谊。"}