{"id":"332753","title":"水调歌头·春夜郝雪海侍御自都门还，过邸中","dynasty":"清代","author":"梁清标","text":"把袂东风里，斜日驻青骢。携来天上春色、慰我客途穷。夜话旧游燕市，惆怅河山已邈，聚散酒垆中。抵掌论今古，尘世几英雄。剪银烛，歌白雪，调谁同。怜君国士，十载蓑笠尚飘蓬。犹是当年河朔，慷慨风流未坠，领袖有诸公。且共樽前醉，心事托飞鸿。"}