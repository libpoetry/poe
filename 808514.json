{"id":"808514","title":"陈友谅","dynasty":"清","author":"严遂成","text":"渔家子，起沔阳，夥颐沉沉称汉王。橹箱连锁棚走马，乘潮东向吞天下。奈何雁汊烧羊反间行，坏汝万里之长城。铁挝击碎寿辉首，义帝沉江战且走。饿鸮一声摩天风，目睛突出箭血红。相士贵墓术不验，沙岸雨立朝班空。虎斗龙争几朝暮，若翁业渔尚如故。不识门前拥彗迎，不逢俎上分羹怒。呜呼载尸安用镂金床，比之溺器七宝装，龙凤鞍帕真珠光。刘鋹孟昶汰已甚，与乱同事罔不亡。"}