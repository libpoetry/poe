{"id":"822685","title":"瑞鹤仙 己巳重九，和梦窗丙午重九之叶","dynasty":"清末近现代初","author":"周岸登","text":"绚霞蒸海峤。动旅怀谁省，惊秋恨早。粘天尽衰草。念北书南菊，顿撄愁抱。慵舒远眺。自高歌、声情缥缈。叹年来、遁处遗荣，久谢紫萸乌帽。都道。百花潭上，濯锦江头，尽堪归老。吟鞭醉袅。须细染，学年少。怕郫筒香减，黄花明日，蝶怨天遥梦窈。夕风号、漫掩西窗，暂迎晚照。"}