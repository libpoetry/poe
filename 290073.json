{"id":"290073","title":"南浦·题林畏庐翁西溪图，兼讯㣼盦溪游","dynasty":"现代","author":"郭则沄","text":"摇曳一湾秋，指词仙隐处，溪云迷晓。西堰旧通潮，荒庵畔、古雪沈沈谁扫。清游最羡，酒瓢稳载瓜皮小。弹指楚天愁几许，凭问旧时芳草。分明图就残山，引归心早是，越莼香了。凭讯冷红踪，清波路、果否控鸾重到。梅塍梦渺。微吟愁对瓶枝悄。今夜水窗风絮影，白上鬓丝多少。"}