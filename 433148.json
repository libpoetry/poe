{"id":"433148","title":"随军扎广武有作","dynasty":"近现代","author":"郭风惠","text":"石丑山顽树不材，三关锁钥倚天开。英雄几辈操戈去，我独伤今吊古来。书生何事妄谈兵，烽火连天百感并。却笑雁门一线窄，前人争过后人争。雨过烟岚照鬓青，征鸿飞倦想梳翎。偶经山寺来参佛，禅栩流云僧未醒。辕门下马揖旌麾，严式当年礼拾遗。我拜将军如拜佛，降龙伏虎总慈悲。"}