{"id":"1191053","title":"和侯协律咏笋","dynasty":"唐","author":"韩愈","text":"竹亭人不到，新笋满前轩。乍出真堪赏，初多未觉烦。成行齐婢仆，环立比儿孙。验长常携尺，愁乾屡侧盆。对吟忘膳饮，偶坐变朝昏。滞雨膏腴湿，骄阳气候温。得时方张王，挟势欲腾骞。见角牛羊没，看皮虎豹存。攒生犹有隙，散布忽无垠。讵可持筹算，谁能以理言。纵横公占地，罗列暗连根。狂剧时穿壁，横强几触藩。深潜如避逐，远去若追奔。始讶妨人路，还惊入药园。萌芽防寖大，覆载莫偏恩。已复侵危砌，非徒出短垣。身宁虞瓦砾，计拟掩兰荪。且叹高无数，庸知上几番。短长终不校，先后竟谁论。外恨苞藏密，中仍节目繁。暂须回步履，要取助盘飧。穰穰疑翻地，森森竞塞门。戈矛头戢戢，蛇虺首掀掀。妇懦咨料拣，儿痴谒尽髡。侯生来慰我，诗句读惊魂。属和才将竭，呻吟至日暾。"}