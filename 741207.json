{"id":"741207","title":"远游 其一","dynasty":"清","author":"蒋士铨","text":"初日照林莽，积霭生庭闱。长跪拜慈母，有泪不敢垂。连年客道路，儿生未远离。力学既苦晚，可复无常师。负笈出门去，白日东西驰。远游幸有方，母心毋念之。儿食有齑粥，母毋念儿饥。儿服有敝裘，母毋念儿衣。倚闾勿盼望，岁莫儿当归。俯首听儿言，丁宁语儿知。小妹不解事，视母为笑啼。新妇亦善愁，含泪无言词。繁忧未能语，匪但离别悲。父车既已驾，我行复迟迟。岂无寸草心，珍重三春晖。仰看林间乌，绕树哑哑飞。"}