{"id":"1104773","title":"和野渡雪消二律","dynasty":"宋","author":"卫宗武","text":"雪晴吟弄句仍佳，满纸鲛珠屡拜嘉。刻玉林林空楮叶，沾泥处处失杨花。消成滴沥原归旧，润入根荄生有涯。剩洗瓶罂储此水，待驱炎暑煮春茶。可亲馀暇复奚为，雪霁何妨剩赋诗。应怪玉峰还翳荟，更怜银屋变茅茨。结成冰笋方连夜，散作檐花特顷时。物物要知须返本，冰仍归水更何疑。"}