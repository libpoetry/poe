{"id":"1045717","title":"咏左伯桃羊角哀","dynasty":"宋","author":"胡宗愈","text":"古有二烈士，羊左哀与桃。结交事游学，心若胶漆牢。远闻楚王贤，待士皆英髦。负笈首燕路，不惮千里劳。行行及梁山，雨雪填岩胚。途穷食不继，饿口空嗷嗷。无为俱死尔，原野涂身膏。我留子独往，命各系所遭。慷慨示一诀，并粮解衣袍。僵坐空穴中，视死轻鸿毛。角哀既仕楚，爵位联执羔。顾怀交旧心，血泣声号咷。王闻义其事，礼葬迁蓬蒿。孤风激颓俗，千古清萧飙。叔世忠义丧，友道皆滔滔。平居论莫逆，握手相游遨。利害一轧己，所得无秋毫。挤壑又下石，反若豺狼嘷。秦末馀耳辈，遇时方绎骚。誓为刎颈交，名节初相高。一旦成眦睚，亲勒兵相鏖。斩馀泜水上，论功传子敖。较此岂不愧，清议安能逃。凛凛溧水傍，危坟望江皋。蔚宗宰兹邑，梦睹斯人曹。衣冠甚奇古，晤语开郁陶。时示古祭文，百本皆旌褒。其间记一二，花落空奠醪。薄诉魏伦者，相侵意贪饕。诘朝究其详，伦果邑之豪。墓木合数抱，私欲挥斧刀。移文禁采伐，表识严芟薅。英灵俨如旧，虽久不闻韬。哀我今之人，五交戒所操。"}