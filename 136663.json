{"id":"136663","title":"明堂礼成·丰年有高廪","dynasty":"宋代","author":"白玉蟾","text":"丰年有高廪，宗祀拜明堂。玉辂迎阊阖，银蟾跃未央。虎贲森卤簿，龙衮照旂常。宝幄燃红炬，璇霄降紫皇。竹宫循汉古，茆屋法周荒。云蔼箫韶暖，风融黍稷香。典刑存郁鬯，陟降奉珪璋。水取方诸氏，星沉析木乡。金鸡灌舞蹈，翠凤播琳瑯。何日当封禅，如今尚小康。"}