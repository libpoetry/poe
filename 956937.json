{"id":"956937","title":"后巫山高一首","dynasty":"宋","author":"范成大","text":"凝真宫前十二峰，两峰娟妙翠插空。馀峰竞秀尚多有，白壁苍崖无数重。秋江漱石半山腹，倚天削铁荒行踪。造化钟奇矗瑶巘，真灵择胜深珠宫。朝云未罢暮云起，阴晴竟日长冥濛。瑶姬作意送归客，一夜收潦仍回风。仰看馆御飞楫过，回首已在虚无中。惟馀乌鸦作使者，迎船送船西复东。"}