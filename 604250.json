{"id":"604250","title":"堪孙追和苏子瞻白水砌古诗来呈似有可教第籯经未穷鞶帨是饰得无与先生并行耶故亦赋而勉之并示台孙","dynasty":"明","author":"张萱","text":"尔翁少小称豪纵，沾沾笔墨常拈弄。双拳欲碎玉笥山，一口欲啖飞霞洞。自言片语即千秋，追风历块谁能鞚。腹中样子不合时，身外功名何足重。一斥多因七不堪，老向空林长抱瓮。文章憎命古今同，往事回头先色动。汉家天子不好文，生涯合与时人共。尔曹慎勿学尔翁，空费笔花频入梦。少年高足策要津，出门便作城阳送。亦知匣里剑长鸣，莫惜案头萤尽冻。三冬文史满腹藏，万斛源泉随地涌。野鹜家鸡任尔为，何必人人毛是凤。"}