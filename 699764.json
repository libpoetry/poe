{"id":"699764","title":"邯郸才人嫁为厮养卒妇二首","dynasty":"明","author":"郭之奇","text":"小小邯郸宫，春春崇台柳。常忧恩宠疏，不如民间妇。谁知辞玉阶，朱颜镜中丑。舞衣叠空厢，日夕从箕帚。中夜起长吁，捧心增愧忸。自从金屋贮，自言独恩幸。衾裯尚兴嗟，歌舞还羞骋。扬蛾绝三千，不顾长门冷。谁信中道迁，骄妒难久永。裳衣呼驾予，流落操臼井。日向耕织谋，何处风流整。转喉孰怜音，临妆独矜影。声容坐没销，宠贵两无逞。抚此丑陋姿，憔悴方自省。流泪向终宵，魂梦飞金屏。始念君王恩，贱妾诚徼倖。"}