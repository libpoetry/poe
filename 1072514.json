{"id":"1072514","title":"和施倅重阳日谢予送酒","dynasty":"宋","author":"王庭圭","text":"东坡异时谈醉乡，怒骂嬉笑成文章。其中广莫几万里，脱略礼法侔鸿荒。初无爱憎与喜怒，岂有寒暑与炎凉。后世乃与醉乡隔，糟粕始变鹅儿黄。三杯危坐亦拱手，俨如冠剑侍君王。渊明不饮时节改，霜风九月篱菊芳。举头忽见南山翠，便觉逸气登羲皇。挥毫落纸得佳句，流涎露顶庸何伤。瓮下被缚乌足取，定无奚童携锦囊。安用船头置百斛，又令口不离杯觞。醉翁饮少辄已醉，胸中了了初不忘。八仙脱醉尤可笑，骑马落井何其强。"}