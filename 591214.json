{"id":"591214","title":"残岁行","dynasty":"明","author":"欧大任","text":"北风残岁夜不止，茅屋哭声愁满耳。野人篱落少炊烟，时向山樊拾荆杞。连年荒歉困征求，富者卖田贫卖子。府帖催科减折收，县家督责严驱使。左江征戍半未归，老稚何人托生死。陇上方嗟旧业荒，仓中催纳新粮起。里胥乘势横索钱，升斗不容相汝尔。孤婺亦遣卖丝麻，免使呼号怨乡里。昨朝复闻贼近村，贾客渔翁五路奔。白昼鸣锣向墟市，黄昏上屋攫鸡豚。吁嗟往岁多馀积，今岁辛勤饭不得。父老犹思弘治时，乐岁官清无盗贼。南国书生破褐寒，临风三叹益悲酸。尺书不得干明主，何日苍生有环堵。迎新履庆在明朝，残岁萧条泪如雨。"}