{"id":"1112854","title":"有所叹五首","dynasty":"宋","author":"张耒","text":"十夫操戈群入市，市人奔走争逃死。鸡飞犬逝闾里空，攘夺金珠虏妻子。世人恶盗恐不深，真不为盗能有几。何况蚩蚩田野人，欲使饥寒不为此。饥儿无食偷邻桑，主人杀儿尸道傍。母兄知儿死不直，行哭吞声空叹息。生重于桑亦易明，何为以身邀所轻。没身毫釐易其死，世上谁非窃桑子。蛙鸣聒聒满我池，我宁知尔乐与悲。周公洒灰教后世，顾我龌龊不忍施。越人嗜汝过刍豢，芼以芳香侑朝饭。藏身泥沙勿妄出，世人重味轻天物。蝎能毒人不能死，人能捕蝎残其类。世人意恶蝎为虐，人蝎相残竟谁至。不参彼已怨一方，自古诗人以为刺。我疑人酷蝎所羞，何暇区区论蝎罪。卫青功高不荐贤，犹有苏建能拳拳。魏其已诛武安死，将军畏祸无敢言。田窦安知天下士，可是一言谁得罪。当忧磊落世上奇，白头骑奴安得知。"}