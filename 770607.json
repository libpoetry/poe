{"id":"770607","title":"题亨才姻翁大人尊像赞","dynasty":"清","author":"曾习经","text":"恍兮惚兮，式玉式金。东来紫气，南极星临。仰之弥高，测之弥深。恪恭尔仪，敦履璞沉。婆娑鸠杖，屏脱华簪。一廛招隐，不假长林。一篇货殖，不碍素襟。松乔郁茂，桑柘留阴。振振之志，兰竹萧森。于戏，迈德自身，化于佥壬。为猷孔臧，出话可箴。仪型于乡，帝曰往钦。积善馀庆，天命口忱。"}