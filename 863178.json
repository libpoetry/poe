{"id":"863178","title":"寄题永新邓成之粟庵","dynasty":"宋","author":"王洋","text":"学诗学礼子已文，种花种竹居不贫。门闾正可务广大，如何一粟容君身。结庵名粟亦何寄，口不尽言知有意。鹍鹏羽翼自垂天，蜩鸴飞鸣有馀地。短长小大争长雄，舒卷不离方寸中。小如一粟大江海，万形宇内宁非同。君如推此充寥廓，回集尘端亦栖托。放言切勿诮蒙庄，伯夷永名仲尼博。更须谈理勿谈空，此道根原由守约。"}