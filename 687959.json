{"id":"687959","title":"雨中答双桂洞天公见寄兼柬同门兄弟","dynasty":"明","author":"成鹫","text":"浮阶春水漫苔衣，滞雨连旬不启扉。桂洞老人劳见讯，华林穷子未曾归。琴高岂用全抄谱，棋罢还当更息机。闻说弟兄多胜事，悬知权教入深微。耿耿难忘为阿谁，却防一息不相知。雪霜到处欺双鬓，粥饭今年减半匙。月出便寻高枕地，日斜不是苦吟时。吾家赖有真龙象，为报云门道未衰。"}