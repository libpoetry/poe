{"id":"701050","title":"杂感六首（万历初，江陵当国时作）","dynasty":"明","author":"梅鼎祚","text":"羲轮发扶桑，虞渊弭六龙。圆景戒恒满，朏魄以示冲。如何夸毗子，作意矜颜容。步捷举趾高，顾盼有余工。执极何不然，人鬼且合从。屋禽骄亦淫，气焰若流虹。修途焉可竟，天运亦有终。海燕西方来，雕梁托其端。差池若有媚，主寿称万年。凉风忽东逝，旧垒成弃捐。微禽一何知，乃与徂化迁。北山有寒焰，南山有温泉。一气荡相薄，阴阳互为权。龙角眷已旦，星鸟贞良时。三光亦浮系，焉得久控持。风水为轮枢，玄天经玉仪。空虚密流徙，自然有成亏。画挈递相矜，娓娓安所归。八埏生乱戎，戎首职为谁。物兴常于会，至至各有宜。女魃非北御，应龙安可为。炎德履嬴闰，重华嗣尧衰。共工遇其敌，一怒绝地维。长虹贯白日，壮士发穿冠。子胥齿属镂，鼓气扬鸿川。少女志填海，愚公力移山。幽微畴见测，贱庶亦有权。积羽欲沈渊，积愤欲倾天。鹍鸡厉其羽，玄鸟归故乡。日夕凉猋发，大火戢朱光。阴气驯以至，草木率焜黄。九六代为穷，龙战血从横。坚冰自有时，圣人戒履霜。"}