{"id":"796816","title":"台城路 秋雨","dynasty":"清","author":"赵我佩","text":"帘波欲浸潇湘碧，凉生半庭高树。竹飐虚廊，桐飘古甃，凄绝一声声雨。檐铃碎语。正滴破乡心，乱愁如许。听彻黄昏，玉阶潇飒几曾住。西窗又燃绛炬，忆当年话别，幽恨难诉。宝鼎香销，银屏梦醒，句起伤秋情绪。流光逝羽。怕摇落江潭，绿杨千缕。夜漏迢迢，剪灯人意苦。"}