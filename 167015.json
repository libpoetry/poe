{"id":"167015","title":"秋雨·杜陵昔日歌秋风","dynasty":"元代","author":"仇远","text":"杜陵昔日歌秋风，卷去屋上茅三重。村翁今夜叹秋雨，冲倒檐前墙数堵。瓦倾栋挠直见天，寒侵素被不得眠。相如家徒四壁立，我比相如尤可怜。钱唐近报融风起，瓦砾尘埃半城市。霜餐露宿人遑遑，衣食难谋况居止。呼童向晓收篁芦，补篱织箔聊枝梧。雨飘有限行且止，秋阳余暖留桑榆。呜呼居得一日且一日，丈夫安能事一室。"}