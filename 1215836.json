{"id":"1215836","title":"戴就","dynasty":"元","author":"洪焱祖","text":"东都有一士，天赋岂寻常。屈居仓曹掾，众未察所长。一朝薛从事，未按郡守赃。收就钱唐圄，五毒既备尝。烧斧挟肘腋，辞色愈慨慷。焦毁肉堕地，掇以充饥肠。覆船薰马通，三日孰可当。发视意其死，大骂目方张。针爪使杷土，彭考无馀方。宁死白于天，终不枉忠良。其事竟得释，太守免归乡。我观此丈夫，性命轻毫芒。心非儿女脆，肤亦铁石刚。见义不见身，遥恤支体伤。古今几冤狱，蔀屋埋日光。由来独行少，史册徒芬芳。"}