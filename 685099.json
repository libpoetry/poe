{"id":"685099","title":"咏白鹦鹉五首","dynasty":"明","author":"王渐逵","text":"巧向嫦娥启笑颜，水晶宫里暂栖安。惯从玉兔偷灵药，嬴得冰肌只耐寒。眇质人间亦自雄，峨冠脩洁静仪容。群来白鸟无相对，同向齐王侍雪宫。仙都瑶圃洽元和，双树琪林乐自多。换尽颜容不相识，定应常饱玉山禾。海外幽栖誉已驰，独怜孤影远相依。遥知陇蜀山头过，怪得南来雪满衣。羞将灵慧学霓裳，画栋彫笼浣素妆。世态于今多妒忌，莫从飞燕向朝阳。"}