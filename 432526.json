{"id":"432526","title":"寄李耐侬夫妇北京四首","dynasty":"近现代","author":"连横","text":"我依秋水思君子，每对春云忆美人。一自京华分手后，隔江消息断双鳞。梳头逆旅逢张妹，割肉堂前见李郎。匹马化龙东海去，虬髯从此閟行藏。十年饱看鱼龙戏，万里空怀猿鹤群。痛饮狂歌犹似昔，几时尊酒重论文？司马情书含悱恻，公羊大义未凋零。治经治史家常事，但愿儿曹识一丁。"}