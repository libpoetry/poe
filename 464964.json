{"id":"464964","title":"贺新凉·沪上中秋回忆去年中秋济垣兵事","dynasty":"当代","author":"尹文敬","text":"又到中秋节。最难忘、危城烽火，去年今夕。变起萧墙顷刻事，妻子仓惶诀绝。空剩有、杯盘罗列。家口流离无恙在，喜今宵、共赏团圞月。惊往事，萦心曲。一场儿剧何匆促。似卢生、邯郸梦醒，黄粱未熟。水调歌头坡老叹，玉宇琼楼难托。悟彻了、悲欢圆缺。重对良宵重举酒，把金卮、重对姮娥说。枕中梦，休重续。"}