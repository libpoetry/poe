{"id":"1048218","title":"中和堂","dynasty":"宋","author":"韦骧","text":"秋阳远泛秋山色，越峤连云耸深碧。廓然千里会一堂，势压全吴迥无敌。古今贵耳不贵目，方丈蓬莱徒记籍。安知严丽非壶中，登览浑疑脱尘迹。芙蓉耐霜红两行，杉桧凌空翠千尺。捲帘樽俎当清风，大白一飞群虑释。烨烨辉光生旧榜，公以中和乐邦职。又钦德操必有邻，朝夕堂阴看七石。"}