{"id":"601591","title":"稽中散言志","dynasty":"明","author":"郑学醇","text":"至人禀灵气，恬澹完其真。贤哲事名教，斯理难重陈。曰余不师训，少小恃慈仁。冥心希大道，励志超常伦。老庄契夙好，放旷自难驯。守拙期寡累，处顺故忘贫。山泽恣所娱，鱼鸟来相亲。芝术纷可饵，何用汨冥尘。俯仰大块间，所贵惟一身。导养苟不亏，彭铿庶比邻。日月易徂迈，时以书诸绅。"}