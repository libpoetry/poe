{"id":"881533","title":"借诗话于应祥弟有不许点抹之约作诗戏之","dynasty":"宋","author":"危稹","text":"我有读书癖，每喜以笔界。抹黄饰句眼，施朱表事派。此手定权衡，众理析畎浍。历历灿可观，开卷如画绘。知君笃友于，因从借诗话。过手有约言，不许一笔坏。自语落我耳，便觉意生械。明朝试静观，议论颇澎湃。读到会意处，时时欲犯戒。将举手复止，火侧禁搔疥。技痒无所施，闷怀时一噫。只可捲还君，如此读不快。千驷容可轻，君抱亦少隘。昨问鸡林人，尚有此编卖。典衣须一收，吾炙当痛嘬。"}