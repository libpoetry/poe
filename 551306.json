{"id":"551306","title":"七夕邓汝高民部招集玉皇阁同佘宗汉谢脩之明府邓道鸣阃帅钱叔达王粹夫山人陈汝大康元龙袁无竞秀才陈幼孺孝廉兴公舍弟赋分得五歌","dynasty":"明","author":"徐熥","text":"高阁开尊对薜萝，风吹零露下庭柯。三秋白帝司权早，一夕红妆乞巧多。夜杼暂停机上锦，凉衣初试箧中罗。少微历历干天象，不独双星夜渡河。"}