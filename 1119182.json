{"id":"1119182","title":"同林潘二先生登舟","dynasty":"宋","author":"陈宓","text":"暇日衣襟懒自船，扁舟不系任风缘。人间避暑疑无地，湖上乘凉别有天。鱼静不惊香饵下，花红偏称夕阳边。从今日日须来看，才隔秋风便数年。何日长桥一酒船，蓑衣摆尽世间缘。乘风弄笛多莲夏，吹火烹鲈欲雪天。山际烟云来有底，湖中风月浩无边。细看造化浑无老，只有朱颜易得年。"}