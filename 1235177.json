{"id":"1235177","title":"湖光山色楼口占四首","dynasty":"元","author":"于立","text":"长烟落日孤鸟没，野岸平畴新水多。有客倚栏成独啸，白蘋洲上起渔歌。团团绿树野人家，一道官河紫楝花。柳外时时啼布谷，林间轧轧响缫车。秧地已是三时雨，草阁风生五月凉。薝卜开花浑似雪，枇杷著子已全黄。晚烟晴树绕楼台，别浦荷花远近开。芳草茫茫随地远，野帆片片向人来。"}