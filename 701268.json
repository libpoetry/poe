{"id":"701268","title":"谢病得请口号四首","dynasty":"明","author":"黄仲昭","text":"病怀偏恋故山薇，乞得闲身别衮衣。汲黯十年长在告，陶潜今日始真归。还山谩说馀生乐，报国终悲始愿违。匹马金台重回首，寸心还傍五云飞。归路新秋暑渐微，到家正及菊花时。沉冥岂是甘沮溺，经济元须让稷夔。书卷昼长聊足遣，山田岁熟可无饥。高车驷马从知好，只恐风尘涅素丝。十五年间列从臣，在公仅阅四回春。庙堂不乏经纶手，天地堪容樗散人。富贵百年聊染指，田园数亩足安身。逢人若问馀生计，秋水芦花一钓纶。羁絷终非性所禁，暂来旋复忆山林。衡门已分栖身稳，生计何须著意深。健翮冲霄元有路，闲云出岫自无心。亲朋共说如疏傅，只是行囊乏赐金。"}