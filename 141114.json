{"id":"141114","title":"南园叔祖生日","dynasty":"宋代","author":"张镃","text":"当途老稚遮不住，京口屯云饥待哺。平生四海庙廊姿，八处蕃宣俱暇豫。绍兴元勋如日悬，承家有人光后先。骥行万里要老大，天公已与青松年。愚孙穷好祗林薮，日汲菊潭清酿酒。欲往寿翁道阻修，遥问长江借升斗。人间乐呈唯逍遥，蓬莱方丈非迢迢。诗成唤鹤衔将去，认取南阳卧龙处。"}