{"id":"695935","title":"咏吕鸿胪园菊次刘观察韵六首 红牡丹","dynasty":"明","author":"欧大任","text":"月观明妆出汴宫，秋容犹与绛仙同。司花岂是江阳日，傍辇千回倚障风。东篱佳色斗新奇，犀满连丛玉满枝。一曲清平新调转，沉香亭北倚阑时。学得鸦黄萼绿华，商飙馆里不须遮。宝儿锦袖淮南舞，胜却延州十万家。阶前罗袜湿清霜，帘卷珍珠半近床。借问扬州在何处，玉关秋色断人肠。亭前露满水晶盘，待得重阳借客看。好近万年枝下种，朔风不到玉楼寒。罗含神雀不须惊，化作秋花向晚晴。应节迎风还欲舞，夜深疑有白环声。"}