{"id":"1248925","title":"醉歌行次韵酬李徵君春日过草堂赋赠","dynasty":"元末明初","author":"倪瓒","text":"杜陵昔年有茅屋，浣花溪边锦江曲。古人不见春风来，桃李无言自山麓。石床藓涩青泥乾，决渠流水夜潺湲。可怜宝剑埋黄土，空馀山月照波间。今我不乐空怀古，短世长年谁比数？花下那知李白来，山鸟恣歌童亦舞。酒酣大笑五情热，作相形求筑岩说。夷齐相逝居首阳，逍遥采薇饱芳洁。勿歌虞夏神农诗，贤愚等是百年期。鲁连耻秦亦蹈海，笑尔局促商山芝。少文壁间对图画，莫待老来难命驾。仰看翕忽浮云驰，安得乘螭与之化。漠漠杨花萦远天，迸壑晴雷惊醉眠。李侯神爽色不动，手中茶雪落轻烟。逢君此乐诚草草，便欲携君卧烟岛。海上千年白鹤飞，世人胡为而自老。"}