{"id":"686484","title":"白下再归倦焉卧病郡公枉顾衡门率尔赋谢","dynasty":"明","author":"申佳允","text":"苍烟漂落野云浮，湖海扁舟汗漫游。悬榻秋吟惭卧隐，褰帷春色破穷愁。星辉赤羽虹光合，剑拂朱霞紫气收。才子暂随仙守佩，青缃奕叶有金瓯。瑞霭滹沱雨霁馀，藤萝三径枉高车。风流太守恩光剧，潦倒狂生礼法疏。十里莲花窥制锦，孤城秋色映翻书。干旄孑孑林烟直，肯踏溪桥访钓鱼。剑影凌霄一啸歌，寒芒岂逐世消磨。名悬双阙朱轓重，赋制连城白雪多。恒岳岧峣惊草木，海天浩渺壮烟波。醉馀击石婆娑舞，白眼风尘问若何。黄金为佩玉为人，明月清光炤水濆。晴日看山迎爽气，春风载酒草玄文。随车瑞叆千林雨，遍地花浓万树蕡。罗爵门深耽伏枕，朱弦袅袅日相闻。"}