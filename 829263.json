{"id":"829263","title":"临江仙","dynasty":"清末近现代初","author":"汪东","text":"帖帖粉光匀染，荧荧镜匣常开。一声歌断筦弦催。自缘心有恨，赚得泪荧腮。姓字从君记取，旧巢燕子重来。千丝万缕舞萦回。绛云楼畔遇，不是傍章台。浴罢鬟脂滑腻，妆成眉语惺忪。瑶台有路可潜通。乌龙眠锦罽，鹦鹉守朱栊。检校春风一曲，歌筵暂得相逢。水流萍散各西东。小山新句好，肠断为莲鸿。"}