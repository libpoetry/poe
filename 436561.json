{"id":"436561","title":"黄华亭","dynasty":"金末元初","author":"王庭筠","text":"帝遣名山护此邦，千家瑟瑟嵌西窗。山僧乞与山前地，招客先开四十双。手拄一条青竹杖，真成日挂百钱游。夕阳欲下山更好，深林无人不可留。王母祠东古佛堂，人传栋宇自隋唐。年深寺废无人住，满谷西风栗叶黄。挂镜台西挂玉龙，半山飞雪舞天风。寒云直上三千尺，人道高欢避暑宫。道人邂逅一开颜，为借筇枝策我孱。幽鸟留人还小住，晚风吹破水中山。一派湍流漱石崖，九峰高倚翠屏开。笔头滴下烟岚句，知是栖霞观里来。"}