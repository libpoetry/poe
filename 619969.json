{"id":"619969","title":"捕鱼图","dynasty":"明","author":"区怀年","text":"沧江石出烟水清，林麓雨过溪山明。罛船老叟快呼侣，隔浦轻篙鱼不惊。儿童轧轧能荡桨，鼓柁扬舲催下网。力柔沙软探网迟，叫嚣已作鲂鰅想。绿杨沈影藕花稀，菰渚潮生落照微。船头溅水牢笼满，少妇收鸬薄暮归。携鱼换米羹盈釜，维梢直向前村浒。酒旗风里唱蛮歌，波底月高酣欲舞。"}