{"id":"49466","title":"送李茂修还山省母","dynasty":"明代","author":"程嘉燧","text":"男儿远图几年志未得，引领弯弧向属国。秋风辞家今始归，颜状惨淡气抑塞。忆昨荐士尚书郎，知尔善射闻四方。中丞侧耳识名字，辕门长揖生辉光。西秦猛士产灵夏，长弓大刀仍善马。令与较射丛万人，齐声共呼出君下。来趋幕府何逡巡，报国无阶自致身。里中轻薄休相笑，陶母厨间正苦辛。"}