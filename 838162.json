{"id":"838162","title":"百字令·城南公园夏夜纳凉。园址即先农坛，具种种嬉剧，而野景半之","dynasty":"清末民国初","author":"魏元戴","text":"画图分展，是祈年旧日，翠华莅止。几面新妆回倦眼，羞入绮罗丛里。矮树编栏，平沙糁径，夜色凉如水。孤行淡月，照人一榻愁倚。耳畔豪竹哀丝，声声入破，拍手成狂喜。光怒长庚谁看取，剪剪芦苗风起。古木惊鸦，荒塍趯兔，半作萧森意。草遮磴吟，怀索向何处。"}