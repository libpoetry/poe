{"id":"1058855","title":"莎鸡食蝗","dynasty":"宋","author":"晁补之","text":"居贫得田不百亩，天赐时雨苗氤氲。迟明当熟晚未刈，灾蝗夜至如惊军。秋风吟茅雨洗瓦，叶上穗落青纷纷。常嫌莎鸡聒麦垄，纺车细掉喧晨昏。莎鸡可怜尔吻利，驱蝗逐蝻群披分。岂惟秋蝉畏螳斧，蝗亦为尔森跳奔。天下灾蝗凡几郡，安得尔辈盈千群。扬眉振羽如屯云，尔虽强聒谁烦闻。"}