{"id":"805312","title":"念奴娇 瓜步渡江望金焦","dynasty":"清","author":"吴逢原","text":"岁云暮矣，叹吾生长是征途碌碌。一片风沙迷望眼，到此山青水绿。竞上扁舟，直呼渔父。共挂轻帆幅。东南风利，船头吹动豪竹。最是鼓柁江流，对茫茫巨浪，愁深忧续。此去新亭三百里，谁任神州沈陆。左揖焦光，右招郭璞，恰似东西屋。中流闻笛，山头群马新牧。"}