{"id":"199140","title":"南湖行·二月南湖春雨多","dynasty":"宋代","author":"曾巩","text":"二月南湖春雨多，春风荡漾吹湖波。著红少年里中出，百金市上裁轻罗。插花步步行看影，手中掉旅唱吴歌。放船纵櫂鼓声促，蛟龙擘水争驰逐。倏亲忽远谁可追，朝在西城暮南溪。夺标得隽唯恐迟，雷辍电激使人迷。红帘彩舫观者多，美人坐上扬双蛾。断瓶取酒饮如水，盘中白笋兼青螺}。生长江湖乐卑湿，不信中州天气和。"}