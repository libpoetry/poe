{"id":"698926","title":"边词","dynasty":"明","author":"徐渭","text":"四壁龙门铁削围，枉教邓艾裹毡衣。莫言虏马愁难度，即使胡鹰软不飞。牙兵个个是熊罴，别选奇才养作儿。试看阵云穿急处，一团蜂子拥人飞。立马单盘俯大荒，提鞭一一问戎羌。健儿只晓黄台吉，大雪山中指帐房。十八盘山北去赊，顺川流水落南涯。真冯一堵边墙土，画断乾坤作两家。黄酋堕马巳成禽，汉卒争功被脱身。魂魄至今留黑石，兜鍪连岁落鱼鳞。八里庄儿一堡中，银镮小杏坠腮红。妆成自不撩人看，起莝黄刍喂铁骢。葛那颈险断胡刀，蓦手攀颏按得牢。归向镜中嫌未正，特搓过左一丝毫。女郎那取复枭英，此是胡王女外甥。帐底琵琶推第一，更谁红颊倚芦笙。老胡宠向一人多，窄袖银貂茜叵罗。递与辽东黄鹞子，侧将云鬓打天鹅。汗血生驹撒手驰，况能妆态学南闺。帓将皂帕穿风去，爱缀银花绰雪飞。姑姑花帽细银披，两靥腮梨洒练椎。个个菱花不离手，时时站马上胭脂。曾见思归数寄书，忠魂毕竟滞边隅。可怜一斗苌弘血，博得墙围柳数株。十八盘南甃沸汤，燕京楼子待梳妆。当时浴起萧皇后，何似骊山睡海棠。邯郸才人似花枝，嫁与辽东厮养儿。懒向楼中拈粉絮，解从马上寄征衣。黄鼠白脂捷遁逃，夜猴搏鼠捷于猱。将猴比鼠无多大，自古獐麋怕皂雕。"}