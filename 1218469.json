{"id":"1218469","title":"题张彦明所藏剪纸惜花春起早图","dynasty":"元","author":"岑安卿","text":"流苏帐卷春寒轻，纱窗弄碧天微明。软红娇紫怯朝露，美人推枕心为惊。鬓云未绾香奁开，侍儿侧立肩婴孩。黄莺飞动花影乱，停梳睥睨犹相猜。谁将妙意寄工巧，溪藤雪瑩金刀小。丹青退舍松煤枯，剪出天真数分杪。筌熙倾轧空自誇，惟竞时人颜色好。无声有声两相副，此景此诗均压倒。司空见惯了无言，应是禅心被花恼。"}