{"id":"467051","title":"放言三首和逸老","dynasty":"当代","author":"陈永正","text":"放言成癖自难喑，每爱逢人一展襟。秾李自明何待夜，轻尘易动独惊心。临渊未肯羡鱼鳖，当户谁能调瑟琴。苦雾三年君不见，重帘此日尚阴阴。风前二十四铃喑，坏塔谁登与豁襟。试拭人间遗弃泪，来收眼底海江心。层林未洗连朝雨，初月将生抱膝琴。襆被明朝何处去，行行应不问晴阴。复道空堂知浅深，胭脂不报双南金。吟蛩去燕暮朝意，红树碧苔霜雪心。夜半瘦香度汉殿，春残醇酒鸣秦琴。谁能岁岁掩寥落，扫地渐多黄叶阴。"}