{"id":"1235283","title":"天冠山二十八首 龙口岩","dynasty":"元","author":"王士熙","text":"飞泉龙口悬，平石鳌背展。高会瀛洲人，一笑沧浪浅。长生底须学，神芝何处采？不见洗药人，清波湛然在。丹井只三尺，四时无亏盈。馀波饮可仙，我亦愿乞灵。天孙织玉帘，悬之千仞石。垂垂不复收，滴滴空山碧。谁谓山中险，长廊亦晏然。花开春雨足，月落山人眠。峻岭接仙台，仙人独往来。箫声吹自落，鹤翅拂云开。高台去天咫，有仙从此升。遗迹尚可攀，山云白层层。老竹空岩里，悬厓飞水前。欲识逍遥境，试读《逍遥篇》。龙神蟠泥沙，宅此岩之阻。游人勿轻触，历历听秋雨。泉清孤月现，夜久空山寒。不用取烹茗，自然涤尘烦。修竹夹清池，一亭山之西。长生人已去，谁能汩其泥。道人出白云，空岩为谁碧。独往谁得知？时有鹤一只。谷口阴风来，山头暮云举。但见飞电光，山人贺春雨。何年南极星，堕地化为石。至今明月夜，清辉倚天碧。飞泉何许来，明月此夜满。登高立秋风，妙趣无人款。一足不能行，神仙宁此留。祇以形之似，高踪何处求。道散亦已久，世变如浮云。石壁有太古，为问空同君。清风贮深洞，四时长氤氲。飘然无遽发，散我山中云。仙人立危峰，欲作凌云举。飘然阅浮世，独立寂无语。仙人读书处，樵子闻时声。犹胜烂柯者，只看棋一枰。孤凤栖山中，白云护清境。朝阳早飞来，月落空岩冷。蛟涎渍顽石，磴道何崎岖。深潭湛古色，兴云只须臾。地非七里滩，名乃千古同。神仙聊戏剧，何有一丝风。山川万古秘，云雨一潭幽。何日卧龙起，碧潭空自秋。三山岂仙居，百世真道学。荒台明月秋，怀哉彼先觉。奇石不为峰，何用作五面。独立赏春晖，水流花片片。抽矢射白额，归洞读旧书。小隐不可见，后来谁卜居。青天何荡荡，此中才一线。大道本来明，慎勿安所见。"}