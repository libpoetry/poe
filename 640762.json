{"id":"640762","title":"莫士元山水歌","dynasty":"明","author":"童冀","text":"吴兴画手古所传，近代复数莫士元。莫郎画山惟画意，不学吴人金碧繁。前年为我写岑寂，落笔悲风动萧瑟。不知浑沌开何年，绝壁犹含太古色。两株古木苍藓皮，烟云轇轕回风吹。广乐秋张洞庭野，铁网夜起珊瑚枝。林下古木荒茅茨，绿萝交络檐间垂。抱琴来访者谁子，路险不畏溪桥危。颠崖石磴何逶迤，仙人往往凌丹梯。九疑衡岳俨在目，复恐有路通仇池。我家金华山色里，见画忽忆山中时。明年春雨瑶草绿，荷锸归采南山芝。"}