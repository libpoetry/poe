{"id":"436747","title":"临江仙 暮秋有感","dynasty":"金末元初","author":"段成己","text":"浊酒一杯歌一曲，世閒万事悠悠。閒来乘兴一登楼。西风吹叶脱，尽见四山秋。自古兴亡天不管，屈原枉葬江流。寸心禁得许多愁。莞然成独笑，白鹭起沧洲。转眼荣枯惊一梦，百年光景悠悠。浮生扰扰笑何楼。试看双鬓上，衰飒不禁秋。古往今来多少事，一时分付东流。五更枕上调清愁。笛声何处起，明月蓼花洲。走遍人閒无一事，十年归梦悠悠。行藏休更倚危楼。乱山明月晓，沧海冷云秋。诗酒功名殊不恶，个中未减风流。西风吹散两眉愁。一声长啸罢，烟雨暗汀洲。自笑荒才非世用，功名都付悠悠。断肠怕上夕阳楼。潇潇枫叶下，漠漠苇花秋。日月不知忙底事，东生又复西流。古人不见使人愁。秋兰无处采，流水满芳洲。"}