{"id":"1043884","title":"橄榄","dynasty":"宋","author":"刘攽","text":"南珍富奇异，畴昔颇穷览。夷荒无书传，从古陋铅椠。苞封走中土，天序异离坎。有香已变衰，有色多黯谫。今君此堂上，珍物惟橄榄。青肤镂琼瑩，翠颗森菡萏。若为幽人贞，久见君子淡。甘怀彼包羞，日新此刚敢。清泉荐芳茗，臭味独潜感。澡雪清烦酲，涤除瑩玄览。灵均采时菊，西伯嗜昌歜。庙鼎实调梅，壮士仍尝胆。由来超俗好，诸绝不言惨。殷勤谢凡口，薤白空三啖。"}