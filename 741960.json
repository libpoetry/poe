{"id":"741960","title":"太玄洞怀古赠张孝廉南峰","dynasty":"清","author":"黄金台","text":"阿?乱天纪，四海生痏疮。太原真龙飞，凋瘵回春阳。飘飘孙徵君，肥遁际隋唐。妙术起白骨，还丹日月长。兹山实薖轴，警跸过其旁。六龙旧辙迹，草木增辉光。迢迢太玄洞，灵怪閟奇方。五月悬火铃，凉风不可当。张君此读书，负笈仍裹粮。邀我五台上，酌以流霞觞。君才如古人，巢居成文章。携手醉翁石，天风动衣裳。山钟忽告夕，归骑下岩廊。回首望烟谷，松萝更苍苍。"}