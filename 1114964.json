{"id":"1114964","title":"和育王十二题 金沙池","dynasty":"宋","author":"李觏","text":"遥闻金在沙，知是虚名号。世人方竞奢，何兹有遗宝。佛迹空在兹，佛心无处所。寻迹以求之，似学邯郸步。万物虽散殊，孰非道之体。何必石岩岩，方疑金色臂。梵教一来东，群心日归向。土石至无情，也作披缁状。月色固无改，台基亦不坏。嗟哉玩月人，古来谁更在。形模皆自然，树立岂人力。松影与秋光，扫成真水墨。田苗自枯槁，井鳗人所祷。若教龙有灵，此鱼何足道。璘师凿此泉，晨夕奉亲老。因知达者心，岂尝离孝道。尝闻有为法，佛说如梦幻。胡然窣堵波，香花耀凡眼。晋后千百年，兹殿俨如昔。梵宇若皆然，应须省民力。典午既陵夷，群材共沦谢。唯有青青松，于今被王化。长疑佛界中，天女来行乐。为怕山风寒，仙衣尽重著。"}