{"id":"1247722","title":"寄钱允吉","dynasty":"元末明初","author":"蓝智","text":"故人七月海南来，言向蓟州省亲去。故垒荒台秋正深，断雁残鸦日云暮。吴中风味誇莼鲈，舟过钱塘酒屡酤。钱王铁箭江上有，子胥怒涛天下无。王事有程须早发，别家又是中秋节。平生意气薄青云，千里襟期共明月。仙掌峰前綵雾消，去时曾系木兰桡。秋草关山疲款段，雨苔茆屋冷蟏蛸。问君井邑多吴语，今岁湖田好禾黍。黄金白璧竞奢华，淮北淮西忍羁旅。七闽僻远民甚贫，三百年来风俗淳。兵戈不废耕织业，丘壑尚馀樵牧人。我昔携书临海峤，故人高义今同调。客路艰难久自知，人生聚散那能料。台中文彩两大夫，幕下秋水涵冰壶。金门云锦凤衔诰，月出夜光龙吐珠。羡君少年已筮仕，綵衣换绣非难事。若将问学取功名，遗绪闽南犹未坠。"}