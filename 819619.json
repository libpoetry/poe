{"id":"819619","title":"流民诗癸丑八月过京口作","dynasty":"清末近现代初","author":"杨圻","text":"蝼蚁知贪生，兵祸不可弭。夕阳满江头，流民千百徙。有翁与我语，语止泪不止。去岁经革命，今岁苦蛇豕。金陵经百战，负固争凭恃。壮夫死数万，玉石皆披靡。妻子走相失，兄弟离桑梓。留此老筋骨，露宿寒霜里。两岁三避兵，十室九倾圮。忍死思一归，存没得审諟。或者皆归来，室近人亦迩。入城但空巷，板屋立秋水。败灶生湿菌，故井一俯视。屋角耕织具，频年劳十指。生也谁之恩，死也谁所使。同尽非所悲，独活将何以。孤寡众能怜，老耄人所鄙。少壮可自养，残废将谁倚。天下皆战垒，安见彼善此。出门匍匐行，沟壑甘即委。饥久肠胃痛，气竭但自捶。西风吹泪面，哀语酸骨髓。一恸发众哀，千百连声起。我闻流民哭，伤心不能已。先朝恤涂炭，九庙一敝屣。揖让已经年，锋镝犹千里。谁操同室戈，徒为数人事。良民百愿虚，始虑宁及此。失地不得生，得城宁免死。覆巢卵无完，投鼠器亦毁。败固非民福，胜亦民何喜。始知祸福机，无与顺逆理。战胜祸更深，功高安足齿。四海多流民，何独江淮是。后来何以苏，销兵务耒耜。"}