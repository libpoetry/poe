{"id":"105433","title":"依韵和原甫置酒兰菊间","dynasty":"宋代","author":"梅尧臣","text":"置酒兰菊间，宾主适所适。权豪自炎炎，下上走役役。兹时况休沐，良可会朋戚。流俗务趋喧，宁思事闲寂。我辈岂其愚，欢言无吝色。相与举杯盂，高歌不知夕。秋花未黄紫，秋云多淡日。但知沉醉归，莫顾有吏责。冠绋身外物，傥来安足惜。吾贫喜从游，幸免挂钱僻。"}