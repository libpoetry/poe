{"id":"844502","title":"水龙吟 印昆以师曾拟香光仿北苑渴笔山水纨扇遗墨徵题，是癸丑冬间作，十年师曾始来京师，为赋二阕","dynasty":"清末民国初","author":"姚华","text":"可怜团扇家家，家珍并数君知否。京尘梦迹，十年堪记，来时癸丑。三绝成名，万回经眼，几人低首。更萧斋一本，师门再叹，比灵运，人都后。何处江山如此，尽迷离乍无还有。烟中渴墨，雨中枯管，任人妍丑。千叠愁心，许多绵渺，只容皴皱。似图中诉我，萦思旧事，又经重九。霸才能几如君，不堪名下容谁某。深情陶冶，诗如鲁直，词如石帚。书亦犹人，画都余事，妙来常有。纵杨云善拟，玄文尚在，问何许，落窠臼。试数董家山里，一程程祗争先后。相看一脉，未嫌千里，怎成孤负。不信裁缝，虎贲能似，已憎多口。叹名存迹往，思量此事，只堪陈朽。"}