{"id":"687057","title":"赋得临清亭四时词四首就录奉寄窦逸士","dynasty":"明","author":"刘崧","text":"门外东风吹柳条，晴烟翡翠满兰苕。殷勤几曲洪陂水，漂得飞花出画桥。绿竹阴沈白昼长，石渠流水稻花香。纶巾羽扇閒无奈，自起开窗送夕阳。虚度山头宿雾收，夜来风雨报新秋。阶前流水深三尺，不遣渔人系钓舟。碧瓦疏棂带粉墙，梅花照影淡生香。朔风不解东流水，吹起飞霜满石床。"}