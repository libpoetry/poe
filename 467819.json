{"id":"467819","title":"虞美人 江山","dynasty":"当代","author":"黄绮","text":"江山有我才堪画。买得春无价。风吹衣袖扫征尘。为恐一双燕子认离人。已知往事空回忆。寻乐今多试。新裁佳句酿葡萄。携入百花世界百花朝。鱼龙昔有同波乐。此日伤飘泊。万千遗恨泻长川。满载青山红树泛归船。花前预祝春多寿。形影因诗瘦。艳阳迢递近黄昏。消得芭蕉灯火掩深门。凿天惟怕愁无缝。密意东君纵。儿时浴罢未知羞。窗外听她羡我是牵牛。春宵独坐深如海。题字思风采。惊看瘦损惜年华。玉烛亭亭双照镜中花。"}