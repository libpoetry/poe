{"id":"308782","title":"霜花腴·向道院分木芙蓉种","dynasty":"现代","author":"赵熙","text":"四乡渐绿，趁早莺春原，一访黄冠。荒冢农归，断碑牛卧，贫来出世都难。四围范宽。引乱山青到窗前。似当年、二月崧阳，雪晴三十六峰寒。墙角一株何树，认霜馀破叶，蜕抱枯蝉。香国移春，丹房分种，花名记入鱼笺。待栽石船。筑镜漏新号思娟。到秋深、艳锦围城，道人来醉看。"}