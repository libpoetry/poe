{"id":"780893","title":"壶中天 题易小沂《江阁展书图》","dynasty":"清","author":"林则徐","text":"江天空阔，看江波万倾明月千里。高阁凭栏闲展卷，洗眼几重山水。排闼青山，打头落叶，都入狂吟里。风床独罢，钩帘宿鹭惊起。最忆文选楼前，平山堂下，少日趋庭地。大块文章凭付与，交遍过江名士。手泽仍留，头衔旧换，仍恋青灯味。广陵官阁，更添多少吟思。"}