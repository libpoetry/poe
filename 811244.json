{"id":"811244","title":"叠前韵","dynasty":"清","author":"丘逢甲","text":"凤舞鸾歌自酢酬，蟪蛄莫漫话春秋。人间佳丽黄金屋，天上神仙白玉楼。弹指华严成幻相，侧身尘海有虚舟。西风阊阖无消息，且作卢敖汗漫游。旧事重重托梦华，六朝金粉剩寒鸦。山中小有留人桂，海上虚无泛月槎。故国音书迟雁帛，残军屯落满虫沙。金乌太是无情物，才写秋心影已斜。天时人事互推迁，窥井明看火不然。上地徘徊来怪鸟，故家沦落有穷蝉。梧桐未老心先死，牛马无能鼻任牵。欲诉閒愁寄明月，不知天上是何年？落叶声中酒不辞，海天遥韵托琴师。无边风月供伤别，如此江山合赋诗。五夜壮心消鼓角，九秋残影失虹霓。相看但作凄凉色，难向芙蓉忏绮思。亭亭海树立波罗，瓣瓣天花散贝多。丹穴求君太唐突，雪山成佛已蹉跎。双龙输酒夷徵约，么凤收香客按歌。镂鉥五中无限恨，不随金石共消磨。红锦障泥七宝鞍，拓弦天半落飞翰。贵游风气豪原易，衰世人才侠亦难。燕市博徒空自负，汉家文网几曾宽？剧怜变徵歌声歇，白日萧萧易水寒。愁城欲藉酒杯开，中有周王避债台。搜尽黄金空铸泪，谤深白骨易成灰。龙蛇起陆宁关运，鸡犬登天各自才。欲就麻姑同语海，等閒清浅到蓬莱。别遣蚩尤作五兵，火攻无术保坚城。中原不信消王气，上帝何曾爱众生？地下干戈龙战血，天中丝管凤鸣声。大雄冷洒慈悲泪，疲尽津梁度有情。"}