{"id":"905464","title":"昨晚又捧五章尽含六义意转新而韵皆紧才益赡而调弥高始知元白之前贤虚擅车斜之美誉夜来绕遍林树搜穷肺肝虽巧拙以不侔亦讴吟而自得又依前韵各罄乃怀所贵夫伏老之身心亦冈避不量力之讥诮自兹解甲且议休兵向非起予何以为乐大雅君子无或见咍 其一","dynasty":"宋","author":"李至","text":"无营无欲自如如，寂静空斋昼寝馀。渴饮三杯市沽酒，闲看一卷道家书。奔趋势利心元薄，接奉交朋老渐疏。终指嵩峰待归去，白云深处卜岩居。"}