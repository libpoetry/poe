{"id":"543022","title":"孤儿行","dynasty":"明","author":"胡应麟","text":"步出北郭门，荆榛夹路齐。悲风起白杨，叶落何凄凄。道逢孤儿卧，肌肤若螬蛴。伶俜瘦皮骨，却立忘东西。对我但长跪，气咽不能啼。自陈无罪过，父惑后娶妻。夙昔千金爱，慈母娇提携。高堂倏背弃，妖牝鸣晨鸡。风波起骨肉，咫尺如秦齐。终朝拾橡栗，薄暮餐黄齑。箠笞动盈百，卒岁无领绨。弃置田野间，冉冉白日低。昔为掌上珍，今为浊水泥。千秋履霜辙，永永戒前蹊。"}