{"id":"1095405","title":"苦旱","dynasty":"宋","author":"释居简","text":"荼蘼殿春春云徂，芳庭过雨红欲无。一晴不雨苦阳久，四五十日瞻天衢。黄尘陆涨草树暗，积水戽乾河港枯。秧犹未插莠如棘，田已不胜龟拆涂。沈牛投虎竟茫昧，死鹬脯蚌才斯须。蜿蜒展转不肯寤，山川尸素方宁居。困鱼止陆相喣濡，斗升未必副所需。元首股肱本同德，熙怡和乐绵九区。万几总览天所见，十目所视吾谁谀。商羊弗见来庭除，旱魃妄冀逃天诛。曩闻尺箠笞单于，岂不足将雷电驱。不须决海戒覆车，不须挽河洗潢洿。只愿闭门十日雨，四海凉生毙九乌。"}