{"id":"748309","title":"丙午初冬寓居报国寺赋诗 其一","dynasty":"清","author":"曾国藩","text":"闭门百虑丛忧煎，出门葛蔓相纠缠。苦被尘埃缚欲死，脱身来此亲僧毡。老松大槐遮四径，日月为我生光妍。道人龙钟五十七，黝深碧眼珍珠圆。烹茶煮饼时劝我，亦有山果堆初筵。橐驼对座不相管，两家各有无言禅。皋夔稷契非吾事，休囚饥饱付皇天。"}