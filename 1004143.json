{"id":"1004143","title":"岷峨叹","dynasty":"宋","author":"程公许","text":"出门厌氛嚣，归卧集万感。凭高一以眺，忽觉岷峨惨。岷峨山色千古同，非烟非雾愁溟濛。杜陵昔叹珠玉走，彼犹有幸天府供。人才何但珠玉贵，不得与尔包贡同上明光宫。山灵对我有惭色，兹事如何专汝责。非关地气有衰旺，直恐峡山之流日夜荡潏伤土脉。不然君相造命天地同其公，车书万里文轨通。南金东箭输不竭，岷峨之产何独穷。沉思夜继日，叹息复叹息。忽梦神官自天下，手持山灵一尺檄。鸿濛昔剖分，帝命作镇主坤文。石纽之禹为帝平水土，周家创业系我彭濮人。纪信忠汉世，甘受黄屋焚。何武仗剑起，义不屈莽新。费贻任永耻为井蛙辱，张纲李固义烈排秋旻。炎精焰冷国鼎峙，惟我全蜀倔强为汉臣。人人名节九鼎重，馀事文章兼隐沦。子云相如王子渊，康山之李金华陈。涪江钓叟卜君平，千载犹能想清尘。皇皇艺祖得天统，北辰中天众星拱。蜀远只在殿西头，一言撤尽藩墙壅。陈苏范氏奋孤寒，事业词华两推重。渡江勋绩张与虞，太史之李如晋董。江汉炳灵世载英，摭之前牒如丹青。昔何烜兮今昧昧，山灵未必真忘情。富贵由来多捷径，强聒最为蜀人病。君不见山泽之臞宋郎中，奏篇语泄经远屏。经明行修李兵部，陛对万言伤骨鲠。气豪最说薛秘书，去国七年惟日饮。陛下何曾雠谠言，睢盱万目宁汝捐。伤哉三君皆九原，抵玉于地那得全。幸今耆旧满岩穴，一一无非爽邦哲。柱史德望国蓍龟，开府忠丹老弥烈。参政未起东山卧，李也立螭著名节。少卿仙谷勤著书，渡泸归钓二江雪。侍郎斥还病少瘳，校书执丧愤尤切。庙堂何忍蜀才弃，渠自方头触人忌。岷峨为渠方含羞，渠不知悔尚我尤。汝行为我丁宁说与诸贤道，二府荣途岂难到。九重天上列仙班，厚禄高官清且要。凿方何能入枘圆，使少贬之宁不然。我闻斯言意惝恍，梦觉披衣独惆怅。穷达其如天命何，为士当先识趣向。诸贤等是儒中英，秉心那知有得丧。凭谁为我谢山灵，彼达观兮宁可诳。呜呼参井之躔五十有六州，文风自古能与齐鲁侔。三光气全爱护犹如心与腹，今半天下视之乃若赘与疣。恋刍伏下姑汝留，不然朝奏暮斥急理溯峡之扁舟。君看两三使节晨星犹，下此六六州县皆依流。纵有志士能姱修，长安日远可想不可游。立贤无方自古训，谁能叩阍上诉十二之冕旒。才生于世养之艰而折之易，譬诸豫章杞梓仓猝宁可求。风尘澒洞暗宇县，不有烝徒谁与谋。白驹空谷长逍遥，可能絷之永今朝。我歌慷慨兮岂独私为岷峨愁，劳心悄悄兮实与天地先其忧。"}