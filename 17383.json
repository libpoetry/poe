{"id":"17383","title":"反鲍明远白头吟","dynasty":"唐代","author":"白居易","text":"炎炎者烈火，营营者小蝇。火不热贞玉，蝇不点清冰。此苟无所受，彼莫能相仍。乃知物性中，各有能不能。古称怨恨死，则人有所惩。惩淫或应可，在道未为弘。譬如蜩鷃徒，啾啾啅龙鹏。宜当委之去，寥廓高飞腾。岂能泥尘下，区区酬怨憎。胡为坐自苦，吞悲仍抚膺。"}