{"id":"1236588","title":"颂古七首","dynasty":"元","author":"明本","text":"醉乘白鹤登银阙，梦跨青鸾入绛宫。酒醒眼开俱不见，一川桃李自春风。白玉琢成西子骨，黄金铸就伍员心。莲宫人醉歌声咽，月落吴江泪满襟。斧烂柯销局未阑，天风吹鹤下瑶坛。满盘黑白轻翻转，袖拂苍梧玉佩寒。天生富贵称雄才，织翠华裾拥不开。一簇管弦声未绝，醉扶公子上楼台。三冬枯木遇春阳，翠萼寒英喷古香。雪鬓老婆情未瞥，冷看花树哭檀郎。叶卷西风树树寒，乱蛩吟砌梦初残。情怀自是不堪听，又把琵琶月下弹。赤脚波斯叩海门，黑风吹浪暗昏昏。三更掣断青霞锁，笑看骊龙戏子孙。"}