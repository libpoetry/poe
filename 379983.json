{"id":"379983","title":"金缕曲·欲向秋风哭","dynasty":"清代","author":"赵庆熹","text":"欲向秋风哭。叹人生、胸填块垒，酒浇不落。棋子从头成错著，不合苦将书读。把多少、心肠束缚。一树紫藤花馆里，十年前、同剪西窗烛。思往事，两眉蹙。当时曾谱离骚曲。有几篇、红兰碧杜，何堪三复。楚北楚南同作客，一样风尘鱼鹿。况此去、两人重复。真个竹林传雅号，算黄岗、竹又湘潭竹。新旧句，大家续。"}