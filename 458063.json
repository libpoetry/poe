{"id":"458063","title":"同前记除夜事。盖食于方妻许，实尚未足称店，但偏房断屋三数间而已。予与诸贫困小店，皆结为友，室苟稍稍生白，辄恹然不喜","dynasty":"当代","author":"卢青山","text":"连楹皆已扃，桃符红两侧。向暮昏雨来，雨中杂雪粒。往往长行车，鸣喇时一激。伊余独出何？腹鼓不能息。幸馀蓬门店，门户开一隙。主人贫窭人，假此营衣食。为我置粗馔，差可塞一夕。对盘相与言，唇颊有好色。问我胡不归，倚门望应急。食已出相送，更约来明日。"}