{"id":"1226048","title":"春霁陪葛元白游南山","dynasty":"元","author":"马臻","text":"积雨淹幽事，初晴得此晨。问舟寻上客，放步约同人。偶入招提境，如酬宿昔因。禅心本无住，吾道岂忧贫。城郭千年鹤，林丘一聚尘。欢娱时不偶，激越意空陈。路改疑前梦，云孤忆老亲。弹琴僧舍晚，觅句酒家春。閒水文轻縠，平芜展细茵。目惊流节驶，心醉古风淳。久识穷非鬼，难言笔有神。感深将下涕，喜极欲忘身。蹭蹬繁花老，阴沈乱叶新。野夫元懒放，杜宇足酸辛。更欲东蒙隐，难期北郭邻。有怀聊自适，愧尔葛天民。"}