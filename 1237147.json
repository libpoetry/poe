{"id":"1237147","title":"次韵杂诗二首","dynasty":"元","author":"袁桷","text":"少年观沧海，天涛碧因依。下有珊瑚株，红光射云辉。玩之不忍舍，歘吸双龙飞。远为尘中游，坐觉颜色违。哀哉西山士，饥食周原薇。朝游东门曲，坏道荆棘存。累累者谁冢？举觞酹其魂。死无落魄名，生有呫喋言。所以荷蓧翁，临流漱潺湲。遗簪隐世德，忍垢躬灌园。岂忘轻肥念，苟得诚少恩。采采松上花，饥来助吾餐。"}