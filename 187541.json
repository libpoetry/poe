{"id":"187541","title":"赠芮医·乳母夜深纫故衣","dynasty":"宋代","author":"刘宰","text":"乳母夜深纫故衣，针堕儿侧姥不知。儿肤受针口啼哭，展转无眠计入肉。明日啼声甚夜来，问儿疾苦谁能猜。拊摩忽到伤针处，儿啼欲绝姥方悟。医师睨视了无策，邻母嗟悉来睹。群儿窃听闻，肩竦毛发竖。芮生昻然来，自言医此屡。探怀出良药，布指摧针路。斯须颖脱出，肌理自如故。嗟哉此神术，小试辄如许。我闻在昔陈留市，刀鑷工中人避世。至今山谷后山诗，明日夜光光照地。又闻宋人有药手不龟，世世澼絖无赢赀。客得其方说吴主，大败越师因胙土。方今北境犹多虞，万金良药时所须，汝胡不往此踟蹰。芮生莞尔笑，倖利吾所诮。喟彼陈留翁，异世或同调。"}