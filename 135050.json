{"id":"135050","title":"林和叔侍郎龟潭庄","dynasty":"宋代","author":"楼钥","text":"顷年曾记游花谿，宗枢潭府谿之湄。徘徊其上叹秀爽，宜有英才瑞明时。岩岩林公天与奇，劲气不为金石移。少以六义鸣上庠，游宦所至英声驰。澜翻荐口彻旒冕，通籍直上黄金闺。出宰长城如卓鲁，至今遗爱人歌之。入朝一冠御史豸，台纲振厉先光辉。光宗圣度如天大，俾承旧制形宸奎。言所当言公不屈，上喜抗直深倚毗。历居三院上横榻，首尾独击及四期。擢居小天不肯住，远指章贡把一麾。政成召节不旋踵，神与清涨促公归。代言批敕节弥励，藜藿不採非公谁。竟以松班分制阃，海邦虽陋不鄙夷。抚摩赤子厪一稔，功利及物难周知。公方在台我立螭，台省相望心事齐。皇上初政公赐环，我居青琐公紫薇。时平论事同努力，寄名雷霆如恐迟。我求外补径投閒，公亦出关喜相随。受廛亲见贤郡侯，攀辕卧辙同旄倪。公时自谓二宜去，吏民犹诵三不欺。棠阴蔽芾勿翦伐，万人来往城南堤。书来不复说余事，颇言别墅躬鉏犁。频年日涉愈成趣，去家三里共游嬉。首崇御札极尊合，又以副墨登之碑。非欲自诧稽古力，铺张圣德彰仁慈。犹记殿上争挽衣，咫尺龙颜犯天威。坐以汉法当粉齎，廷臣就列仍绅緌。箧藏常裾不容毁，如以折槛存轩墀。公严十袭我书榜，老臣追往空涕洟。吾闻一潭浩深绿，上有怪石形如龟。是为古丽最佳处，地藏天作公发挥。大谿横贯地坦平，演迤明秀山四围。十峰历历可名数，余如芙蓉耸天涯。独此一山亘里许，中立壁峻难攀跻。堂名娱老正东南，比汉二疏公庶几。海棠炫昼绕栏槛，细声嫣红遍繁枝。杂花满地秀而野，何殊迂叟居洛师。千岁灵龟巢莲叶，祝公耆寿登庞眉。桃花源杳号霞隐，木奴霜后黄金垂。深可藏书旷可射，初篁细香临月池。狎鸥渚边鸥为下，观鱼梁上鱼不疑。悬崖石横笋斜出，拒霜为城媚清漪。公既垂车弃轩冕，鸿飞冥冥不受羁。超然但欲适吾意，抱瓮直欲心忘机。我虽未到景略序，尽录无心图画为。花朝月夕景何限，想见晴好雨亦宜。落霞孤鹜映西日，多少空翠仍烟霏。此虽见之咏不足，强欲著语是耶非。两守宝婺行或止，无由往叩山中扉。旧闻赵公访欧阳，千里命驾如吕稽。清风明月两閒人，万口犹传乐府诗。我虽挂冠病双足，颂系一榻当炎曦。荷公虽若鱼相忘，尺书时来自缄题。屡索鄙书懒未暇，又恐境胜难为词。兹来督我语益峻，远寄蜀绢栏乌丝。为吾赠诗仍就写，欲待相好无时衰。想像试作高堂赋，身知难往心欲飞。才固不多老更尽，况此病瘁神亦疲。不如及今为公作，语成不工不敢辞。两家子弟向后日，庶几二老同襟期。"}