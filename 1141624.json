{"id":"1141624","title":"寿陈贵白","dynasty":"宋末元初","author":"戴表元","text":"祝君以陆地千蹄牛，君言不如扁舟江海狎浮鸥。祝君以通侯尺二组，君言不如草屋三间卧风雨。富贵何人不解颐，君视二物如儿嬉。我今赠君亦无物，但有聱牙佶倔村田诗。我歌诗，君进酒，客主欢哗起相寿。寻常此日费千金，京洛奔驰今白首。江风飒飒吹黄尘，对面楼台不见人。与君漂泊为何事，一笑幸是山林身。寡语薄味，足以养气。少求简出，足以养体。奇章钟乳本斧斤，胡广菊潭堪唾涕。君不见南方屃赑五色龟，穷年引息不嫌饥。又不见曲辕拥肿百围木，匠石捐弃反为福。蜗封蚁壤何足论，归来未废蓬蒿园。我更搜诗君酿酒，通家德公有贤妇。"}