{"id":"1111478","title":"春日","dynasty":"宋","author":"何耕","text":"闻道西楼下，香风飏绮罗。无钱沽酒得，不醉奈愁何。老去春缘薄，慵来睡兴多。闭门终一枕，亦不梦南柯。寂寞城南寺，三年寄索居。折花修佛供，持钵乞僧馀。竟日无车骑，依时认鼓鱼。九衢尘一尺，吾自有华胥。门前无俗物，城上亦奇观。花浪东流稳，云山西望寒。身凌尘外远，目极意中宽。最爱风标客，晴沙理青纨。万里桥边水，朝宗去入吴。衮衣新历数，神算旧规模。四澥从心正，诸公著力无。际天东望眼，淼淼但平芜。唇齿辅车势，坤维井络方。只宜花柳盛，莫遣鸟鱼忙。陇麦无由食，边筹是可防。出言还有禁，忍泪下成行。"}