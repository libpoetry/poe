{"id":"684162","title":"酬吴明卿藩参见寄","dynasty":"明","author":"王弘诲","text":"大雅文章实起予，风尘甘载滞联裾。每从楚客时歌凤，漫向湘江拟觅鱼。囊里忽分三秀草，怀中如得九丘书。独怜下里当春雪，欲报琼瑶愧不如。一从邺下散词曹，宝铗龙文久自韬。载酒有无从问字，独醒曾否著怀骚。壮心老骥知仍在，矫首冥鸿意转劳。清庙祇今需雅颂，朱弦疏越待谁操。"}