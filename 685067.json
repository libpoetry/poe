{"id":"685067","title":"西湖十咏 南高峰","dynasty":"明","author":"王渐逵","text":"天目山头紫气空，钱塘江上暮烟重。王图伯业无消息，潮水年年入巽峰。淡云疏雨护清虚，藓壁苍林石径纡。踏遍招提三百二，逢人惟说藕花居。绿荷红蓼掉歌还，桃柳连堤水拍湾。和靖不归坡老去，空教鱼鸟管湖山。寺名保叔瞰西湖，北望临安忆故都。钱氏只今何处觅，阇梨空整旧浮图。幽罄数声空径静，乱峰围处曲廊盘。醉来独拥蒲团睡，一枕涛风万壑寒。匹夫犹自爱明珠，至宝谁能忍复予。天地勋华应几许，误将功业向居胥。落日轻风澹碧漪，兰桡相竞复相持。游人尽向苏堤去，杨柳矶头听竹枝。灵隐山前万石峰，峰峰相对驻芙蓉。浮生踪迹应如许，莫讶飞来是幻空。北高峰顶立㠝岏，两岸青山夹海门。歌舞留连湖上月，是谁曾此望中原。上竺曾闻古刹名，万峰丛处隐林扃。白云惯识衣冠面，长傍阶前故不惊。"}