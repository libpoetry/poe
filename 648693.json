{"id":"648693","title":"赠萧大庆教谕诗","dynasty":"明","author":"杨士奇","text":"西昌邑东南，桃源擅潇洒。萧氏所世居，彬彬见文雅。我识斯贤翁，魁厚称长者。昔在元季时，寇敚充四野。翁奋捐帑藏，保障厥邻社。其季安敬甫，清襟浩倾泻。惜哉不永年，乡闾共嗟咤。德邻自幼孤，好学出陶冶。于义必踊跃，于利岂苟且。穰也有凤毛，幼学勤不舍。黄卷三万轴，一目数行下。诜诜群伦中，指谓千里马。昨领乡书升，会试登榜亚。除授金乡邑，饯别持杯斝。索我赠行言，顾我今衰也。惟敩学之半，黾勉无自假。德义士所珍，富贵直土苴。勖哉务进脩，勿言知者寡。诲人在善诱，不在楚与夏。愚直苟不遗，可用膺纯嘏。"}