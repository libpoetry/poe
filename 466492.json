{"id":"466492","title":"鹊踏枝六首","dynasty":"当代","author":"刘梦芙","text":"神女当年曾解佩。绿满蘅芜，明月怀中坠。一别芳踪云雾晦。人间那得情长醉。独卧楼高常不寐。起倚银箫，古调新声试。静夜秋心谁可寄，珠圆字字皆凝泪。瑟瑟秋风寒渐紧，小苑嫣红，一夜经霜刃。安得锦幡仙箓镇，护花长葆花容嫩。若有人兮垂绿鬒，悄散芬芳，双颊胭脂晕。欲诉幽衷身又隐，梦边知是花魂近。漠漠阴霾遮桂府。不放清光，却下潇潇雨。欲唤吴刚挥玉斧，开云共仰霓裳舞。人世那知天上苦。寂寞嫦娥，也被群仙妒。应识琼楼寒万古，居身莫到高高处。一寸横波流媚眼，舞断纤腰，歌尽桃花扇。宜喜宜嗔休再怨，羊车已到昭阳殿。破镜重圆秋亦暖，海誓山盟，细说千千遍。从此双飞双宿燕，不愁天外蓬莱远。弹指神通施帝力，幻作瑶池，嘉会迎宾客。已命双成躬献酒，还教小玉来吹笛。蓦地风云惊变色，凤散鸾飘，一片乾坤黑。都道天心真不测，东方竟有愚人国。书读人生翻数页。夏去秋来，柳渐飘黄叶。皓月刚圆偏又缺，炎凉世态何须说。但愿诗心长自洁，换得君心，不改清如雪。一任浮云生万劫，玉轮亘古光难灭。"}