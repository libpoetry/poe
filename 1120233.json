{"id":"1120233","title":"绝句四首","dynasty":"宋","author":"周文璞","text":"巾车初扣槿花篱，物物来前总要诗。一句坐来模写了，雨鸠飞下老梅枝。纱笼解散坐门畿，生怕逢人索接篱。朝雨洒来山更净，舂锄恰好到方池。解呼威羽归丹穴，可缚单于献汉宫。四面八方笼不住，许来分坐此山中。隔林八十厖眉叟，理竹疏泉过一生。见说石林身健日，把书只在石中行。"}