{"id":"692651","title":"赠蒋兰居年兄之留都","dynasty":"明","author":"杨起元","text":"烁烁异珠宝，灵蛇让其光。君从何所得，怀袖登我堂。望见不待言，精采非寻常。避席下再拜，贺君福休祥。君今有此宝，照耀无边方。事业世所尚，名誉众所钦。道尊德之贵，巍巍太山岑。问君何取舍，直下见吾心。铁围不易破，陷阱非难沉。我今无所畏，赖子为断金。翼翼帝旧畿，神圣启兹土。皇极叙九畴，大明照千古。赐也知仲尼，学本于文武。乾坤十二会，于今正当午。群贤慎周旋，幸无忘鼻祖。紧画与慢画，后蛇得其禄。谁使尔先成，又从为之足。十日塑鬼身，五日装鬼目。忽然落鬼鼻，半月空劳碌。二事予偶闻，一笑寄兹牍。"}