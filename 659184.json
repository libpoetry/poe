{"id":"659184","title":"石湖阻冰联句","dynasty":"明","author":"王鏊","text":"西首恋松楸，扁舟乘晓发。行行抵斯湖，望望指巨缺。曾水塞长河，流澌截轻筏。大块噫馀威，玄冥令仍冽。帆集比鱼鳞，岸妥蜕龙骨。人断越城桥，雁杳尧峰齾。嵯峨峙玉山，璀璨恍银阙。或碎若彫锼，或铦如斧钺。或垂如玉钗，或拄若象笏。鳌足欹莫支，鹏背负如阏。造烦鲁遽工，解倩师襄掣。夏虫语应疑，宵狐涉还歇。戒自履霜初，藏岂凌阴节。山腰助谽谺，泽腹增嵽嵲。上下眩坤乾，东西混吴粤。王祥鲤莫持，孟宗笋堪掘。国忠信难倚，灵均未须淈。进如狼跋胡，行乃车无軏。舟子立招招，行人忧忽忽。一苇那能航，五丁未渠伐。飞渡谅斯难，来归怪时咄。况当阳生辰，正值春王月。谁乘浮海桴，莫借凌波袜。行止岂偶然，聊歌记颠蹶。"}