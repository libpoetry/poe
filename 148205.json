{"id":"148205","title":"次韵李鹤田德真寄远","dynasty":"宋代","author":"赵希桐","text":"长安日下浮云生，故人久作西南行。沤边两载音讯绝，鬓丝应与秋风争。苍苔冉冉荒茅屋，愁来忍把离骚读。惊鸿刚自堕边声，碧嶂那堪遮远目。青云高处期翱翔，去人岁月今堂堂。吴钩拂拭霜雪冷，龙光飞躣秋天长。思君一夜以继日离心折，东楼又送无情月。"}