{"id":"812645","title":"蝶恋花 春来","dynasty":"清","author":"佟世南","text":"不道春来偏困我。多少韶华，都向愁中过。窗外繁红娇欲堕。枕前幽梦云难锁。雨泣孤灯人未卧。锦被寒生，实鼎焙馀火。把酒破愁愁不破。今宵毕竟如何妥。彻夜乡心千万缕。听得骊驹，嘶过村西路。才唱邻鸡天未曙。仆夫抵死催人去。挂壁灯光寒不吐。上了征车，更问沙河渡。一望前川迷晓雾。茫茫都是凝愁处。"}