{"id":"644596","title":"蜀府遇夏时教谕次韵叙德言怀","dynasty":"明","author":"方孝孺","text":"周道昔沦丧，凤鸟收其声。纷纷徇世士，各以智术鸣。仲舒起西都，蜀汉有孔明。下帷谈正谊，濡走济群生。二子苟遇时，惠泽?孤茕。惜其遭逢谬，不见礼乐兴。迩来一千年，文献鲜有徵。岂无辅相贵，未免利禄婴。鄙夫何所知，浪窃当世名。致君事莫及，好古心徒倾。身疲道路长，兴入江山清。偶随群臣后，获见百代英。神姿俨渊肃，雄论极醇精。德政尚宽和，西土臻治平。福善固天理，愿治本民情。昔叹贤豪稀，今见德位并。寄言同袍子，拭目王化行。"}