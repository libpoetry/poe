{"id":"727183","title":"边城将诗四首","dynasty":"南北朝","author":"吴均","text":"塞外何纷纷，胡骑欲成群。尔时始应募，来投霍冠军。刀含四尺影，剑抱七星文。袖间血洒地，车中旌拂云。轻躯如未殡，终当厚报君。仆本边城将，驰射灵关下。箭衔雁门石，气振武安瓦。勋轻赏废丘，名高拜横野。留书应凿楹，传功须勒社。徒倾七尺命，酬恩终自寡。闻君报一餐，远送出平野。玉标丹霞剑，金络艳光马。高旗入汉飞，长鞭历地写。曙星海中出，晓月山头下。岁晏坐论功，自有思臣者。临淄重蹴鞠，曲城好击刺。不要身后名，专骋眼前智。君看班定远，立功不负义。掣拽二丈旗，踯躅双凫骑。但问相知否，死生无险易。"}