{"id":"812973","title":"久闻听庵兄说西湖山水今乃见之感赋","dynasty":"清","author":"张印","text":"西湖山色最清拔，南高北高雁行列。松声如曲可入琴，云客欲画难著笔。渡江应有仙真栖，挂单未许顽僧歇。我来干戈喜初平，照眼杜鹃尚凝血。香山白与眉山苏，筑堤划作里外湖。柳色几行断桥断，梅花数点孤山孤。瓜皮艇小瞥若燕，莼丝味美配有鱼。南宋君臣一逝水，积金至斗销得无。"}