{"id":"797440","title":"惜馀春慢 春草","dynasty":"清","author":"钱湘","text":"割尽还生，拔馀不死，只有春来芳草。含烟衬碧，带雨浮青，消尽三冬枯槁。何事萋萋满庭，惹藓萦苔，更无分晓。尽教它生意，浓添罗袜，不曾轻到。还又向、斜日楼头，浮云槛外，遥望晴痕一道。花骢去后，油壁来时，今古离愁多少。试问长亭短亭，芳意年年，几时才了。只愁它、绿遍天涯，不管闲庭人老。"}