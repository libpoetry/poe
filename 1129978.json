{"id":"1129978","title":"戏题四绝句 鹤自矜","dynasty":"宋","author":"释智圆","text":"紫府青田任性游，一声清唳万山秋。仙材况有千年寿，鹿犬凡鸡岂合俦。身有素斑文既备，顶峨双角武仍全。我兼文武为时瑞，汝但白身空有年。雪毳文毛虚有表，防奸禦御且无功。中宵谁解频频吠，庭皎秋蟾树袅风。三个因何各自强，竞誇己德掩他长。冥冥风雨茆堂闭，至竟谁先报晓光。"}