{"id":"803402","title":"饮青邑柳林","dynasty":"清","author":"龙震","text":"海门开船几百里，好奇亦无奇可寻。荒涯乱草败人意，但见有树即关心。一株两株少浓阴，青邑之柳始成林。正好磅礴开我襟，泊船遂入林之深。呼来舟子十余人，列席泥饮杯同斟。舟子醉歌我醉吟，两相暗笑非知音。百壶已空不得足，群群归鸟声相渎。夕阳入水月上天，凉风夜送蒲帆绿。"}