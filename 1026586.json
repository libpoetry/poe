{"id":"1026586","title":"子张子夏庙同邻几圣俞过作","dynasty":"宋","author":"韩维","text":"峨峨道旁庙，庭户焕丹黝。恭闻师商贤，下拜奠卮酒。大梁故王都，豪杰所奔走。当时多尊荣，死不道人口。二君夫何为，血食独传后。岂于圣人道，自托致不朽。荒坟屹相望，荆棘不盈亩。衣冠应作尘，制度复何有。得无埋奇书，文字暗科斗。怀古意惨淡，春风一搔首。"}