{"id":"992266","title":"陆子履示秦篆宝","dynasty":"宋","author":"梅尧臣","text":"秦既并诸侯，斯乃一度量。铸宝以永传，万世俾勿丧。精铜不生花，小篆著丞相。一没咸阳宫，千秋事更王。陆君居洛城，客有来渭上。曰因农人耕，发壤破古藏。遂获此物还，文完字何壮。始号为皇帝，立语已超旷。意将愚黔首，衅起危博浪。其后同玉玺，不随骊山葬。今蓄于君家，徒尔资奇尚。物以用为珍，异时皆似妄。"}