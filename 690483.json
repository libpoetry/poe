{"id":"690483","title":"母夫人遣急足入长安促就子舍从括苍以家仲蔚见怀诗至正余与仲蔚戊戌长安泣别日也时余亦以迎养引疾者一月矣仲复嘱余归当握手武彝山下循陔在原之感黯然对深因以三诗报焉","dynasty":"明","author":"张萱","text":"遥椷曾寄忆兄诗，到日惊逢别尔时。骨傲可堪微禄缚，山深偏与冷毡宜。共怜陟屺枯双目，谁道奔林恋一枝。但使夜光分在握，希珍何用贾胡知。凄断当年说绝裾，却从天外寄双鱼。数行别泪他乡梦，万里离愁隔岁书。有弟正淹秦博士，一官犹待汉公车。亦知身隐文焉用，悔向金门献子虚。辍直经旬唯伏枕，正逢白发促归装。已抛方寸同元直，谁复名居问翳桑。蓟北飞花春有恨，天南落日雁成行。归期正及莼芽茁，迟尔班荆九曲傍。"}