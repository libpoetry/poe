{"id":"387914","title":"沁园春·蜂","dynasty":"清代","author":"樊增祥","text":"咨汝蜜官，奉使寻花，金翼傅之。看明明冠帻，与蝉为友，纤纤针尾，以蝎为师。果有君乎，俨然王者，一日两衙犹汉仪。君何幸，并桃虫名字，写入周诗。春风户牖□离。羡一寸楼台结构奇。笑年年卜宅，经营蜡塞，朝朝衔蕊，回避蛛丝。春苑探芳，冬房割蜜，辛苦甘甜都为谁。尊王处，把幽兰冠首，驮得香归。"}