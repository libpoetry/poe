{"id":"781","title":"和姚令公哭李尚书乂","dynasty":"唐代","author":"张九龄","text":"贵贱虽殊等，平生窃下风。云泥势已绝，山海纳还通。忽叹登龙者，翻将吊鹤同。琴诗犹可托，剑履独成空。畴昔尝论礼，兴言每匪躬。人思崔琰议，朝掩祭遵公。作善神何酷，依仁命不融。天文虚北斗，人事罢南宫。上宰既伤旧，下流弥感衷。无恩报国士，徒欲问玄穹。"}