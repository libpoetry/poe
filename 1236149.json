{"id":"1236149","title":"次萨使君韵四首","dynasty":"元","author":"李孝光","text":"乌几绳床诗梦熟，惊闻风雨欲翻江。酒醒忆是长芦寺，半夜松声绕北窗。大江北岸望南岸，山色微茫似破罾。石马麒麟竟何有，南公空说晋诸侯。使客匆匆感岁华，杏花消息又桃花。江南佳丽春风见，柳絮楼台十万家。江气萧萧如过雨，起看北斗挂船头。犹忆前年称使客，卧听笳鼓入扬州。"}