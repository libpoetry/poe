{"id":"844207","title":"长亭怨 社题饯春","dynasty":"清末民国初","author":"易顺鼎","text":"正人在乱红飞处。添个啼鹃，小帘朱户。此际江南，落花时节甚情绪。送侬几度。也输到侬来作主。卖杏街楼，空阅尽年年春雨。同去。趁章台倦舞，最惜白家樊素。天涯一路。齐料理翠筵尊俎。慢腾腾行马关河，静悄悄离鸾院宇。只密写东皇，遗爱绿阴千树。枉分付万红遮路。鹃国楼台，影儿曾贮。春似佳朋，尊前易散总难聚。要随伊去。访天外桃花倩女。水远山长，试借问君家何处。芳句。把莺恩蝶爱，题满绿阴窗户。沉沉院宇。只不合单留愁住。想画舫湾到苏堤，蓦几阵东风呼渡。乍闲了游人，长日来修花谱。"}