{"id":"1099644","title":"云木相参歌","dynasty":"宋","author":"林希逸","text":"溪翁结茅傍溪南，近山绕屋青如蓝。天垂四野云到地，千顷万顷罗松杉。着亭小小寄面势，往来万象窗中含。有时倚杖日未吐，但见云木朝相参。苍苍古木大百围，白云无心出复归。云无尽藏木不老，云木千载长依依。我醉呼云云不飞，风和万窍如埙篪。此时此景谁能画，既以名亭聊赋之。"}