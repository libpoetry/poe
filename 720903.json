{"id":"720903","title":"苏幕遮 塞上","dynasty":"明末清初","author":"尤侗","text":"朔云寒，边月苦。觱栗西风，吹乱黄沙舞。夜半雪深三尺许。毡帐驼峰，倒载琵琶女。打围来，圈地去。银管炊烟，茶煮乌羊乳。蛮府将军穷塞主。匹马随他，看射南山虎。塞垣长，寒信早。画角呜呜，吹破霜天晓。一阵哀鸿残月小。梦绕南云，泪湿征衫老。拄青山，吟白草。燕雀排衙，公事弹琴了。又报黄旗前队到。手板匆匆，走马辽西道。雪花天，泥滑地。漠漠同云，压破山头翠。山接平芜田接水。望断村烟，只在青天外。五更愁，千里思。茅舍孤灯，草草留人睡。放着枕头没处倚。角角鸡声，啼出思乡泪。郑公乡，梅尉市。安石墩头，王谢争端起。谁似南州徐孺子。天付吾庐，预注高人里。十三经，廿一史。架屋堆床，啸咏乌皮几。竹舍茅庐何陋尔。君子居之，即是名山水。"}