{"id":"1116878","title":"知枢密院孙温靖公挽辞二首","dynasty":"宋","author":"苏颂","text":"位冠枢机辅，名高羽翼臣。一言曾寤意，四近久同寅。丹旐都城远，青松隧路新。西瞻裕陵道，想从属车尘。畴昔逍遥曳杖时，銮舆临哭从官悲。三朝弼亮推公望，一品哀荣厚葬仪。陪幄谋猷存故事，出藩慈惠有馀思。伯喈辞刻虽无愧，还作乡人堕泪碑。"}