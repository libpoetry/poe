{"id":"845052","title":"题吴门袁恂如梨花春雨图三首","dynasty":"清末民国初","author":"曹家达","text":"百丈山头啼杜宇，东风瘦尽梨花雨。雨湿阶庭生夕烟，愿随明月飞上天。可怜数尽谯楼鼓，缺复缺兮夜三五。天帝一醉呼不醒，巫阳下招天冥冥。啼鹃不向天涯路，衔花燕子怀芳馨。蛛尘暗雨日复夕，一寸柔肠化百千。梨花垂垂白雪香，欲饮不饮泪满觞。问君何所思，乃在广莫之野无何有之乡。上有青冥高天下渌水，魂魄不到关山长。年年春雨阶头石，泪下苔花化成碧。"}