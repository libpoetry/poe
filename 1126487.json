{"id":"1126487","title":"和资政侍郎湖亭杂咏绝句十首 远山","dynasty":"宋","author":"梅尧臣","text":"插云千万重，一望不可暂。前岭与后峰，翠色浓复淡。不畏塘雨急，钿叶自相遮。纹禽忽飞去，冲落波上霞。烟潭深不极，鉴碧无菱花。日脚下波心，澄江见鱼虾。浅浅碧水平，青青稻苗长。偏知楚客爱，白鹭飞下上。林间夏雨滋，复有斜阳照。绿净不摇风，从教春草笑。石齿嚼寒声，粼粼萦曲处。有时浮落英，又过城根去。伐桂向芳洲，跨波湾势小。时爱游人渡，游人在林杪。古木刳为舟，野藤牵作缆。钓人寒雨中，远望烟蓑暗。紫角菱实肥，青铜菱叶老。孤根未能定，不及寒塘草。食鱼日已晚，矫翼烟际还。不与雁鹜竞，风标亦自閒。"}