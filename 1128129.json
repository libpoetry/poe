{"id":"1128129","title":"忆秦娥","dynasty":"宋","author":"程垓","text":"青门深。海棠开尽春阴阴。春阴阴。万重云水，一寸归心。玉楼深锁烟消沈。知他何日同登临。同登临。待收红泪，细说如今。情脉脉。半黄橙子和香擘。和香擘。分明记得，袖香熏窄。别来人远关山隔。见梅不忍和花摘。和花摘。有书无雁，寄谁归得。愁无语。黄昏庭院黄梅雨。黄梅雨。新愁一寸，旧愁千缕。杜鹃叫断空山苦。相思欲计人何许。一重云断，一重山阻。"}