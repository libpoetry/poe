{"id":"199213","title":"边将·太祖太宗能得人","dynasty":"宋代","author":"曾巩","text":"太祖太宗能得人，长垒横边遮虏尘。太传李汉超，侍中何继筠，二子追接吴与孙，镇齐抚棣功业均。卓哉祖宗信英特，明如秋泉断如石。一朝出节合二子，口付心随断纤惑。磨笄之旁郡城下，酒利商租若山积。二子开库啗战士，以屋量金乘量帛。洪涛入坐行酒杯，牛胾羊蒸委若灰。岁费巨万不计籍，战士欢酣气皆百。二子按辔行边隅，牙纛宛转翻以舒。汛扫沙碛无纤埃，塞门千里常夜开。壮耕老餔安且愉，桑麻蔽野华芬敷。济南远清书乐石，百井夜出摧穹庐。神哉祖宗知大体，赵任李牧真如是。汉文龌龊岂足称，郎吏致激面污骍。当今羌夷久猖獗，兵如疽癰理须决。堂堂诸公把旄鉞，硕策神韬困羁绁。祖宗宪度存诸书，{灶土换霍}若白日明天衢。国容军政不可乱，荐此以为陛下娱。"}