{"id":"261773","title":"霜叶飞·冬怀","dynasty":"清代","author":"丁澎","text":"玉阶霜槭。琐窗外，一枝斜弄寒月。锦江春信托修鳞，奈彩笺空折。牢记得、罗衫稳贴。旧时衣带双鸳结。他嘱付频频，不道是、岭梅重放，异乡犹客。料得香狄芬鞮。团云贴领，此际熏篝斜叠。多情知否，在萧关、对玉缸低说。正旅馆、拥衾如铁。梦回犹殢交河雪。忆当年、同绣被，烬冷香猊，何如今夕。"}