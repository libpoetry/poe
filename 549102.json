{"id":"549102","title":"式谷歌","dynasty":"明","author":"毕自严","text":"自昔中原歌有菽，教诲尔子期式谷。元亮虽有五男儿，衔杯委运拟恸哭。余初鞠子苦艰辛，年近半百始诞育。壮儿孱弱且多疾，爱养娇痴徒碌碌。目今年垂十九龄，胸次茫然真朴?。有儿生晚又八祀，宦邸嬉戏相追逐。诗书诵时转眼忘，督责才加便嚬蹙。孚儿襁褓尚未离，贤愚优劣应难卜。吾今罪废且衰迟，一声长啸入幽谷。箕裘绍述赖尔曹，安得文行常郁郁。立身孝友植本根，当效汝父与伯叔。任子官薄不足为，局蹐辕下空匍匐。人生不学止滥竽，何异冠裳被禽犊。式谷回首成绝响，陶诗歔欷不堪读。尔曹从此须努力，荏苒光阴如转毂。勿甘暴弃堕尘埃，人为刀俎己鱼肉。"}