{"id":"704001","title":"同李少卿游龟峰寺次其韵二首","dynasty":"明","author":"韩雍","text":"系却兰舟弋水滨，乱云堆里访山门。年深古柏多仍在，春后残梅半不存。燕尾溪流斜断岸，羊肠路绕曲通村。徘徊更爱群峰好，一洗平生两目昏。洞天深处远江滨，路入烟霞是洞门。环座好峰千状出，满潭清溜四时存。曾磨厓石疑元结，欲咏梅花愧后村。搔首何堪自东望，亲闱久矣旷晨昏。"}