{"id":"823758","title":"泛清波摘编","dynasty":"清末近现代初","author":"吴湖帆","text":"鸳鸯舫小，杨柳腰柔，双桨渐移湖上好。燕娇莺怯，可是春风尚时早。西陵道。红楼倚马，珠户调琴，前度杏花深处了。钿合钗分，便觉轻狂纵年少。镜花渺。惊断艳阳逝波，忍看谢池芳草。回想油车袖香，绣堤笼晓。叹人杳。秦路旧迹尽迷，蓝桥甚时重到。怎怪多情宋玉，梦魂倾倒。"}