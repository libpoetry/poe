{"id":"152643","title":"题兰陵王碑阴","dynasty":"宋代","author":"贺铸","text":"齐室生武贤，兰陵乃颇牧。析瓜飨虎士，餍饫比粱肉。金墉免胄战，破阵何神速。乐府有遗声，当歌凯旋曲。盘宗既不寿，霸祚宜尔促。十代六百年，人间换陵谷。荒途接幽垅，谁复禁樵牧。窆石半欹摧，钩锄断鳌足。苍苔蚀瑑刻，仰睇眩尘目。操翰无愧辞，千言不为辱。流湍啮马鬣，客土日危蹙。霪潦并年间，弥漫即川陆。昔多万两送，今无一抔筑。人生妄区别，共尽同草木。何待雍门弹，令君泪盈匊。"}