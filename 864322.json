{"id":"864322","title":"次韵率行之见投因以赋别","dynasty":"宋","author":"王铚","text":"素空零玉露，碧梧堕金井。周年不待人，去我如断绠。归翼懒飞翔，老骥倦驰骋。山空风月满，人恋松桂影。穷方屡厄陈，喜动初入郢。文豪获胜游，羁思发深省。周原富十箱，汉仪重九鼎。王谢乐江海，巢由本箕颍。谈深光明藏，游遍妙峰顶。颂橘悲屈平，赋梅思宋璟。炎凉梁上燕，喜怒坎中黾。千年六龙辔，万事一渔艇。居人望归骑，暝色暗前岭。浅学字识丁，美穴鱼知丙。书随新雁行，慰我心炯炯。"}