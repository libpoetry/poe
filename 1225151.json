{"id":"1225151","title":"时傩","dynasty":"元","author":"吴莱","text":"古人重傩疫，时俗事襘禳。岁阳欲改律，舆鬼寖耀铓。厉神乃恣肆，魃蜮并猖狂。侲僮幸成列，巫觋陈禁方。虎头眩金目，玄制炳赤裳。桃弧驱灾沴，豆砾毙瘅刚。八灵悉震慑，六合高褰张。清宁信不害，动静维吾常。世途颇险盭，人魅更跳梁。狐鼠戴介帻，夔魖窃香囊。煎熬到膏髓，击剥成疕疡。乘风作国蠹，抵隙为民殃。自从九鼎没，谁使百怪藏。瘃寒服褅帛，饥窭食閒粮。芦花敝汝体，橡栗馋吾肠。地肤竟卷去，天孽俱彫伤。神荼欲呀啖，蟠木蔓不长。蒙倛强颜貌，枯竹无耿光。圣言谓近戏，五祀徒惊惶。惜哉六典废，述此时傩章。"}