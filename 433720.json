{"id":"433720","title":"鹧鸪天 二首 乙亥二月积雨初晴，胶柏街楼居作","dynasty":"近现代","author":"詹安泰","text":"积雨春昏气不舒，劣晴云浪散天衢。幽禽啼日还思乳，老树临楼渐著须。花市远，酒杯疏，为谁辛苦此城居。未须长作还家梦，春草池塘待种鱼。旧梦和灯阁浅塘，山城二月始闻香。舟依曲岸初牵缆，风送流花不过墙。春未老，景成伤，暗持心愿语玄苍。昏沉排日难消遣，何似年时坐夕阳。"}