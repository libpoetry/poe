{"id":"464226","title":"六丑 题八大山人画册","dynasty":"当代","author":"魏元旷","text":"信兴亡过眼，恁寂寞、前朝遗迹。十传帝基，殷墟何处觅。苒苒禾麦，社饭曾难盼、子孙龙种，守一抔陵宅。千金独剩山人墨。黯淡精神，模糊姓字，畴分真赝争惜。想当年泪血，都蘸痕湿。铜驼金狄。是何人听国。此社原宜屋，江莫划、金陵曲舞方急。且狂歌漉酒，倒尊濡笔。悲来候、不辞狼籍。君试看、几处荒凉花鸟，故宫秋色。凭检付、断零残册。可叹他、宝箓南都字，无由抵得。"}