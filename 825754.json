{"id":"825754","title":"柳墅公园","dynasty":"清末近现代初","author":"郑孝胥","text":"十日一风市尘起，霾没花枝尚馀几？河东闻有旧行宫，新绿成林翳春水。谁怜绕水数千树，以密胜疏殊可喜。纵步回看始觉深，光景蔽亏度寒晷。我知惜林不置屋，但设木榻供小止。莫教繁华夺野意，见地甚高极有理。入林入山必同调，孰能解此非俗士。日斜未去为茅亭，归鸟啁啾忽盈耳。"}