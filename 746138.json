{"id":"746138","title":"剑州古柏行","dynasty":"清","author":"吴振棫","text":"剑州之柏奇在多，百里塞尽涧与阿。剑州之柏多愈奇，千谲万幻无端倪。质如坚金色如石，老气九州无与敌。横枝突怒穿别岭，危根虚无挂绝壁。半枯半生熊绝殊，欲仆欲起势尤激。怒芽泼黛媚魑魍，空腔出火下霹雳。峰颠一株气象尊，山中万木皆儿孙。顽阴不受日月照，一碧倒卷天光吞。翠云抟结天上廊，每来见此喜欲狂。朝潮夕汐弄奇响，上天下地流空香。只愁山尽树亦尽，不因路险嫌山长。拙吟体物苦难消，写示旁人供一笑。须知物类何重轻，端赖风徽足凭吊。仙踪尚有留侯山，神物终怀孔明庙。"}