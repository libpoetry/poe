{"id":"677818","title":"岑补阙参同诸公登慈恩寺浮图","dynasty":"明","author":"高柄","text":"香界出尘表，孤标屹峥嵘。直上凌半空，言是羽翼成。迥梯接元气，磴道盘青冥。雄观隘川岳，乃觉形神轻。俯视寒渭白，平临终南青。神州一掌中，双阙云端明。穷历诸磴尽，飒然凉飙生。千峰挂飞雨，秦塞何凄清。早割区中缘，永怀参道情。今日高兴尽，期君谢浮名。"}