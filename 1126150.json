{"id":"1126150","title":"淳熙六年春帖子词 皇帝閤六首","dynasty":"宋","author":"崔敦诗","text":"今岁韶光好，时逢大有年。条风方被物，菖叶又催田。今岁韶光好，年中两见春。馀寒九日在，芳意一朝新。今岁韶光好，田闾气象淳。政平无横赋，粟贱少穷民。东风先满殿前旗，御柳宫花次第知。连夜芳心相待发，侵朝柔思不胜垂。千门晓日山河丽，万国春风草木香。造化无私随发育，圣明天子是东皇。彫庭清跸转轻雷，凤管吹春入仗来。万籁有声皆善颂，八荒无地不熙台。"}