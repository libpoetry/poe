{"id":"690331","title":"秋怀","dynasty":"明","author":"张家珍","text":"中原回首十年情，每到秋来感慨生。偃月营边多鸟噪，歌风台畔少人行。羽林散尽旌旗影，玉垒消沉鼓角声。愁绝年来边外草，西风吹雨暗长城。百粤三吴山水长，孝陵翘首哭秋霜。宵衣定鼎思当日，汗血开疆迈昔王。雨过鹧鸪啼寝殿，夜残鼯鼠走雕梁。明禋衮职今何在，松柏萧条总可伤。金陵回首事成空，禾黍凄凉满故宫。万里关山听暮角，百年风雨感飘蓬。荷衣制就徒怀屈，麦饭炊来却忆冯。我亦艰难同此日，南宫烟树思何穷。一夜秋风木叶飞，惊回残梦别慈闱。休将陟屺重开卷，痛哭新坟葬旧衣。怀橘未成当日愿，负薪当与此生违。孤怀耿耿难成寐，坐剔寒灯泪暗挥。生还黯黯空依父，死别悠悠复念兄。壮士悲歌天地老，封侯侠骨古今情。鹡鸰原上如闻语，鸿雁洲边似有声。十载园花惭雨露，不堪深夜抚青萍。何处悲秋不可怜，无心奏曲入冰弦。窗前山水消閒日，镜里光阴度壮年。社燕方辞红叶冷，宾鸿欲过碧云连。从来物态关人意，自展鸾笺一惘然。"}