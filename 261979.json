{"id":"261979","title":"百字今·偶经阊门酒家","dynasty":"现代","author":"陈去病","text":"土花晕碧，相青铜、恰似古时明月。难得方兄完好在，真个二难奚别。两片寒琼，一朝吴市，邂逅欣重叠。阮囊增采，清商应和新阕。曾记破碎金瓯，如蚨飞去，半壁争凄绝。一掷何曾孤注判，陷尽中原宫阙。陵散金钱，玺分御宝，国耻谁家雪。边声厉响，惊心何限亏缺。"}