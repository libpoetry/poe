{"id":"1164565","title":"谒禹庙","dynasty":"唐","author":"宋之问","text":"夏王乘四载，兹地发金符。峻命终不易，报功畴敢渝。先驱总昌会，后至伏灵诛。玉帛空天下，衣冠照海隅。旋闻厌黄屋，更道出苍梧。林表祠转茂，山阿井讵枯。舟迁龙负壑，田变鸟芸芜。旧物森如在，天威肃未殊。玄夷届瑶席，玉女侍清都。奕奕扃闱邃，轩轩杖卫趋。气青连曙海，云白洗春湖。猿啸有时答，禽言常自呼。灵歆异蒸糈，至乐匪笙竽。茅殿今文袭，梅梁古制无。运遥日崇丽，业盛答昭苏。伊昔力云尽，而今功尚敷。揆材非美箭，精享愧生刍。郡职昧为理，邦空宁自诬。下车霰已积，摄事露行濡。人隐冀多祐，曷唯沾薄躯。"}