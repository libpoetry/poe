{"id":"808308","title":"汪生彦和出元人画二十幅分赋其五 其一 留侯归汉图","dynasty":"清","author":"洪亮吉","text":"君不见，竹冠布衣位至尊，汉家丞相非高门。骊山罪徒满阙下，黥面盗首王皆真。当时入关佐天子，三杰首数韩王孙。留侯儒者固益上，讵能刀笔同时论。秦凶竟从赵高匿，楚虐幸有项伯恩。英雄归汉有本末，丹青照水颜疑神。平生折节黄石公，我怀独有沧海君。咸阳原争两竖子，冥冥者鸿竟离群。始知高视出一世，四皓未免趋风尘。留侯功成即乞身，心所师者真其人，赤松黄石何足云。"}