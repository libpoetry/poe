{"id":"1122132","title":"家园示弟槱","dynasty":"宋","author":"郑樵","text":"天下轻黄宪，居邻孰戴良。暴田安足较，散绢未为狂。失剑羞余里，还牛让古乡。家风留不坠，少贱自翱翔。竹床读史惯，土锉勿粘尘。洒扫王维德，浇锄郭太仁。使才看著屐，有道验时薪。小物汝知谨，同心作古人。每恨纨绮子，交游半博徒。弃家寻有道，舍命事名儒。风雅非难及，今人贵与殊。夜深何所嘱，嘱汝似狂夫。读书经百卷，见影岂须惊。中夜山精笑，寒灯草魅争。脱冠神采足，掷樏眼光明。面壁吾常事，庵题天耐名。佻达凭豪族，疏狂自克家。看人呼狗窦，纵我泛渔槎。凿穴安蜂豕，穿篱避管笳。如能痴胜黠，寒食贺骝骅。谁使余为墨，朝朝哭染丝。猎鹰才子累，杀虎古人痴。早信山宜面，休嫌谷可移。日光图史满，炳烛却惊迟。学俭诚佳事，悭名岂足居。写多崇厚论，读废绝交书。结客饶倾产，破贫累卖车。前人家训在，孙孔未全疏。只身空后死，千卷未酬恩。不辱看来世，贪生托立言。无家称马粪，何史世龙门。负石今愁晚，中宵吊屈原。"}