{"id":"1026768","title":"奉同冲卿元日雪霁朝会称觞","dynasty":"宋","author":"韩维","text":"汉家万国朝元正，帝呵风师洒其廷。雨寒成花皆六出，一洗天地尘埃清。高风半天捲云去，空色绀碧惟华星。金乌东来照宫殿，瑞气著物皆光荣。绣衣虎士扶脩旗，皂旄绛幅纷葳蕤。洞开重门纳冠剑，肃肃环佩来东西。乐悬未作舞在缀，雉扇稍映宫帘垂。黄钟独奏君德盛，赫然天日当彤墀。群臣拜舞千万寿，四方来王敢不祗。愚闻圣人制礼意，上崇一尊临众卑。等威殊绝防僭慢，非止矜丽誇雄为。仰瞻仪物固自肃，又况烜赫铺德威。小臣不及观放仗，趋出恍惚犹惊疑。朝廷大体安敢识，赞咏盛节形诸诗。"}