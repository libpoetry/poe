{"id":"975885","title":"都下次韵酬松阳叶叔文","dynasty":"宋","author":"项安世","text":"君不见昆冈烈焰燔苍穹，中有一气亘天如白虹。又不见徂徕之山十丈雪，但见磊块硉兀错立于其中。从来人事看晚岁，不与儿童争此世。五金流处要璠玙，万木枯时待松桂。我家松源妙人物，水怪山奇古仙窟。山含水气生万嘉，水抱山形成百折。卯山先生山水郎，呼吸水怪含山光。栽梅不入积李候，植蕙自爱深林芳。笔端风月三千首，血指前头甘袖手。腹中文字五千卷，白眼旁边不开口。流泉百尺松风凉，玉琴一曲自琅琅。三间茅屋夜有光，直入斗牛何煌煌。万钟嵯峨剑头米，九州几何太仓秕。得钱嫁女吾事了，归向空山教儿子。此时方帽一先生，野老相过无姓名。草间泥饮同一醉，醉里小诗还自成。竹杖山边行翠围，松舟水上眠风漪。山行水宿似有道，或者疑是唐天师。古来艺达非道许，道在回愚与参鲁。战于蛮触焉得刚，落尽皮毛吾甚武。复雷有象地中藏，丰屋无人天际翔。舍梧养樲师也贱，有芸无揠农之良。徐行周视故无遗，大道不劳私智窥。堂堂夏屋忍空旷，扰扰利场同絷维。我生有志今十龄，黎黄求友昼夜鸣。迩来渐觉前路阔，旋叫魂魄还精营。羡君金玉好弟昆，况有百年闾里恩。浮名于世已无欲，此事向我当深论。九重城里得斯人，一笑洗尽衣中尘。路傍看者谁解此，请君持问无名君。"}