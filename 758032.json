{"id":"758032","title":"沁园春 西子","dynasty":"清","author":"周贻繁","text":"浓抹淡妆，丰韵天然，其谁与侔。看凉凭玉槛，鱼惊俏倩，香拈莲萼，花让温柔。醉舞难支，轻颦更好，不耐欢娱只耐愁。娇嫞甚，听长廊寂寂，绣袜迟留。春风无限绸缪。奈梧叶、飘零易感秋。怅台游麋鹿，繁华自歇，苑鸣蝉雀，零落谁尤。翠黛犹新，回肠未断，又泛平湖一叶舟。堪悲处，把君恩万种，付与东流。"}