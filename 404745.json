{"id":"404745","title":"金缕曲·手录乡先辈金缕酬春词竟，次集中韵书后","dynasty":"近现代末当代初","author":"袁荣法","text":"小子生斯载。空感嘅、百年曾几，市朝都改。一卷春词千劫后，披故帙、尚生新采。看尽是、胜时仙宰。休笑昔人吾未见，料昔人、见我颐为解。楚吟罢，夙狂在。尘封蜡屐今番倍。早辜负、晴郊走马，画桥挑菜。自界乌丝书细字，眼底顿然潇洒。者风月、不须钱买。欲上高城倾北斗，怕酒醒、客思深于海。怜璅蛣，寄生蟹。"}