{"id":"548638","title":"送邢小槐户部","dynasty":"明","author":"余继登","text":"寒蝉吟落叶，凉秋忽已徂。鸿雁纷南飞，游子怀故庐。如何我故人，严装方戒涂。忆昔结殷勤，与子两相于。披心见情愫，慷慨意有馀。何以喻绸缪，譬彼双飞凫。天风起蘋末，同心而异趋。一凫厉羽翰，翱翔向天隅。一凫悲其群，翘首相鸣呼。岂无盈樽酒，迟子以须臾。对之不能饮，涕下沾我裾。会合知有时，柰此音徽疏。千里若比邻，斯言安得如。愿言加餐食，努力恢良图。上以报天子，下以慰离居。"}