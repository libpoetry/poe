{"id":"741375","title":"宿水竹居连日风雨偶赋短歌简黄芳亭赵升之","dynasty":"清","author":"吴泰来","text":"老南老屋吹春风，辛夷欲谢夭桃红。平堤水涨野烟合，柳塘阴雨愁濛濛。林深无人掩茅屋，棐几湘帘净尘俗。幽禽隔竹一声啼，芳草当阶几丛绿。闲窗坐对一樽酒，苦忆南村素心友。著屐冲泥兴不辞，传书折简情何有。流光抛人春可怜，城西水榭花莲天。锦屏绣幕看不足，青林几日闻啼鹃。今年花红不相觅，来岁花开定相忆。烟波千里两愁心，君住江南我江北。"}