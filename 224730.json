{"id":"224730","title":"同冯蓬州当可游中岩分韵得林字","dynasty":"宋代","author":"史尧弼","text":"羲和转日毂，北陆鞭穷阴。天地不自持，年老去如骎。卉木浩萎垂，江山动萧森。变化故不干，乐哉此幽寻。蓬州老摩诘，玉齿锵璆琳。相携亦忘言，一笑孤云岑。至人鹫峰来，分坐兹岩深。摄衣请从之，宛如在中林。聊欲荐清供，无物致所歆。端有白月轮，炯然碧潭心。赏会讵偶然，夙昔谅合簪。别去莫惨恻，渠无去来今。当有羲黄人，尝识太古音。"}