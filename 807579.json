{"id":"807579","title":"木兰花慢  寿吴母黄夫人五十","dynasty":"清","author":"陈维崧","text":"红云飞一朵，鸾鹤下、叩真妃。是江夏无双，吴公第一，两好门楣。相逢瑶台擘脯，说蓬莱、清浅事依稀。兴庆池头命妇，鹿门山下贤妻。恰依然椎髻牛衣。四十九年非。趁苕霅霜红，洞庭水碧，茶崦渔扉。回头莫论旧事，记满湖、灯火醉翁归。坐上麻姑天姥，膝前谢瀹王微。"}