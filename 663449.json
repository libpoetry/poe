{"id":"663449","title":"送高大参升方伯入闽","dynasty":"明","author":"边贡","text":"昔我分符作荆守，我公坐镇黄河口。系马殷王庙左槐，开筵卫女堤边柳。公今参佐临我邦，我亦抱疴眠芸窗。溪树阴阴白日静，干旌时到木兰艭。回思十二年相见，岁华倏忽惊流电。路岐回复馀万程，宇宙阴晴经几变。忆公安得常见公，古貌依稀魂梦中。但看邸报知迁转，那记官阶卑与崇。饯宾杂遝喧徒御，斜月苍凉郭门曙。独鹤孤琴一盖飘，我公远向闽山去。人生垂翼岂有恒，大舟浅水固难胜。扶摇直上自此始，公不见天池六月南飞鹏。"}