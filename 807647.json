{"id":"807647","title":"春从天上来  钱塘徐野君王丹麓来游阳羡余以浪迹梁溪阙焉未晤词以写怀","dynasty":"清","author":"陈维崧","text":"烟月杭州。记徐卓当年，诗酒风流。水市露井，桂桨莲舟。老铁吹裂龙湫。奈十年一梦，断桥上、落叶飕飕。恨年来，只无情皓月，犹挂湖头。王郎清歌绝妙，邀白发词人，同下长洲。瑟瑟丹枫，濛濛白雁，秣陵总不宜秋。叹龙峰归后，人去远、烟缆难留。漫登楼。数枝残菊，还替人愁。"}