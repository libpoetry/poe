{"id":"992686","title":"哀马","dynasty":"宋","author":"梅尧臣","text":"瘠彼单于马，赠我信都侯。信都恶顽恶，不使服车辀。我从南土归，涉河假扁舟。将趋未央朝，无乘谁可求。信都固朋义，百乏能以周。遗此燕山骏，买鞯安辔头。朝斩一束刍，夕煮一盎麰。渐平峥嵘骨，幸骑历冬秋。自春锁礼闱，既出被轻囚。饱秣不复驾，狂跃如生虬。更番一老卒，湔刷常预愁。前欲往城东，始跨人立侔。首落而尾掷，衰躯几坠投。迩者将赎金，行当谒冕旒。私呼贵邻兵，言调变驯柔。晨往及暮还，踣地气不收。彼兵隶天厩，国马皆仰驺。其能量马力，国马安得稠。以吾穷使然，尔能亦可羞。"}