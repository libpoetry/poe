{"id":"1063795","title":"七月十三示阿慈阙阙","dynasty":"宋","author":"释德洪","text":"寺已馀十僧，田不登百数。何以常乏食，强半了租赋。今年失布种，正坐无牛具。六月始分秧，江流冒塍路。水退秧陷泥，经月已无雨。枯根拆龟兆，瘦叶压勃土。邻家饭早占，我方质袍裤。此生为口腹，梦幻相煎煮。阿慈佐井臼，事众耐辛苦。今朝质且尽，父子屹相觑。颓然辄坐睡，欠伸久不语。只个甘露灭，可质请持去。"}