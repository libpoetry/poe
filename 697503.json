{"id":"697503","title":"富贵曲十二首","dynasty":"明","author":"胡应麟","text":"翠靥霞生玉镜，红妆日耀金钿。后院花开百合，前庭柳学三眠。妙舞谁同静婉，清歌莫辨娇娆。绮阁珠帘半捲，画堂银烛高烧。腻玉搓成素颈，松云绾就乌丝。乍夜灵光赋就，人人高唱新词。灼灼朱唇澄雾，亭亭素面迎风。夜合花梢月上，王昌近在墙东。西北浮云隐隐，帘垂百尺高楼。罗袖风前试卷，玉钗斜拨箜篌。宝屧参差步障，银缸烂漫窗纱。一扫如椽万字，酣歌笑拥如花。杳杳笙歌院落，煌煌灯火楼台。十二金钗对舞，三千玉蝶齐开。缥缈湘裾曳地，翩褼洛袜凌波。院院红绡国色，莫将磨勒来过。赵媛燕姬作队，秦娥卫女成行。尽日纶巾羽扇，弦歌豆蔻花傍。骤见争如易别，相思入骨难禁。南陌花开并蒂，西陵草结同心。凤辇晨游绮陌，羊车夕叩纱窗。长信宫中第一，昭阳殿里无双。日暮木兰舟上，罗裙玉腕从容。北浦遥通菡萏，西洲竞采芙蓉。"}