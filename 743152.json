{"id":"743152","title":"兰亭","dynasty":"清","author":"陈广宁","text":"兰渚山深渺烟树，旧是越王种兰处。孤亭耸峙寒云中，内史幽踪曾暂住。忆昔永和修禊年，交游一一皆词仙。孙李许支并杰出，青山亦乐多名贤。修竹茂林殊自好，回头往事伤怀抱。觞咏于今无一人，春风空发亭边草。吁嗟乎，昔贤已去不可留，亭虚水曲徒悠悠。胜举欲嗣二千载，眼前争得逢名流。令人凭吊空增愁。"}