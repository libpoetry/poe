{"id":"197442","title":"寄吕惠卿吉甫兼简林伯通","dynasty":"宋代","author":"王令","text":"踆踆门外马，客至知谓谁。昔面尚未逢。那论心相知。揖客拜上堂，谢客辱弗遗。寒暑相问酬，唯诺坐无为。静默近尤远，多言足瑕玼。勉从客所论，还顾所雪非。念此废无益，对书坐长嘻。独思同怀子，念远莫见之。岂无寄我书，岁晚若苦迟。闻颇困王事，岂无闲暇时。况有同僚贤，相期在书诗。人生天地间，常恐食所縻。去就两莫谋，会合宁有期。余病不自乐，旧学益以隳。近者非所同，远者劳梦思。江水日夕东，道途宛而夷。寄书当在勤。无谓往还稀。"}