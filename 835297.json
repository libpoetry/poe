{"id":"835297","title":"戚氏 其一 月夜瞻园小集归，樊山有词，依韵和之","dynasty":"清末民国初","author":"沈曾植","text":"月华清。隙光琐碎上轩棂。潭影窥人，林风解带，夜三更。苕亭。古台城。残山剩水忒分明。衣冠六代如梦，梦中说梦到无生。青帘白舫，黄花乌帽，偏怜重九嘉名。有风流词伯，载酒萧寺，邂逅招迎。倦旅怊怅秋声。传觞催钵，病眼怯鸥盟。谁分与谱翻大曲，笔驶长鲸。药瓯擎。攲枕秋漏丁丁。华胥梦到瑶京。故心现在，故意苍凉，故人共醉承平。白发惭明镜，鬖髿老柳，摇落江汀。输尔朱颜玉骨，使君来，仙吏管蓬瀛。为遣吴刚修月，长房缩地，楼阁华严靓。放善才五十三参请。长相伴，汉上题评。憺西风，乔木峥嵘。惜秋华，小赋未能成。作江山主，年年岁岁，越客扬舲。"}