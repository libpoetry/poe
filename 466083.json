{"id":"466083","title":"病中惊雨起作二首","dynasty":"当代","author":"卢青山","text":"枕头残卷拄床龟，病卧犹持竹节杯。梦似奇虹辉夜立，雨驱瀚海泼天飞。起看世界沉都没，随抚灵台有亦微。他处犹存他客否，茫茫如我坐摧颓。衾中起卧两惶惶，奈汝羁怀不可降。收作梦魂才一点，散于夜色复千方。遥思矮屋空山里，旧有斜窗断烛光。今夜此光驰万里，迢迢来照鬓髯长。"}