{"id":"467948","title":"乙未东游日本绝句十九首 大阪城天守阁","dynasty":"当代","author":"程滨","text":"高城新筑薄云霞，不是当年太阁家。林外悲鸣玄影掠，依稀社鼓起神鸦。拂过羲和日驭鞍，扶桑顶上作游槃。炎光逼烁无逃处，海底森森作广寒。痛饮龙头水一卮，泠泠沁入旧心脾。云何蕞尔倭夷国，都见河清海晏时？幽街法像甚时营，顶礼虔虔泼几泓。他日此心清若水，便滋佛性作苔生。僧伽无数苦修真，仍堕轮回成鹿身。供养前生赖檀越，如今依旧乱随人。将军别业灿金楼，引我手机遗在辀。古锦囊中无艳照，可怜新句落瀛洲。户不闭时称大同，中原久丧古人风。我闻礼失求诸野，不觉重逢海屿中。上古神松一院阴，幽庭不受六尘侵。竹筒为许听泉石，泄露钧天四五音。旧京唯此可安禅，千载松风荫宝泉。午后寂寥人睡去，鱼儿噀破水中天。一钟一殿烂樵柯，冷落深山古佛陀？四宇檐铃风不动，亭亭依旧绽新荷。中年落拓古都门，消受柔情与艳魂。夜半怀中私语罢，至今耳畔有馀温。试问人生能几度，裸裎袒裼对青山。黄昏晞发松风里，一片斜阳色未殷。寂寂残灯寂寂汤，仰看星斗竟微茫。蛮姬笑语危垣侧，风递哦咿时过墙。梦里楼船跃虎鲸，少年意气爱纵横。天风携卷深山雨，洗尽当时海贼情。舷窗颠倒海为天，空际时来三两船。无分北冥南极雪，几番云上看冰川。海外十旬思故乡，谷歌感我泪淋浪。迢迢万里今宵返，重入天朝万仞墙。天上微茫见九州，何如百尺仲宣楼。东瀛留得唐风骨，千载深恩一世雠。海上游仙云上回，摩云超海挟风雷。临窗忽觉吾乡近，一片青天已是灰。礼崩乐坏是吾乡，转忆瀛洲云水长。周匝乡音闻骂詈，朱颜高挂九秋霜。"}