{"id":"669430","title":"门有车马客行赠张户部","dynasty":"明","author":"陆粲","text":"门有车马客，垂组怀银黄。自言邺中守，揽衣升我堂。问客今安适，云暂返东方。家本自海滨，乐土风泱泱。窈窱丹崖深，葱茜昆崙苍。灵圣此栖宅，龙鸾蔚腾锵。中有不死药，服饵凋三光。闻言向客叹，抚心增慨慷。人生若蕣华，何以待朝霜。苦心雕虫蓺，萤爝同微茫。神仙差足慕，冲举多奇方。三山亦跬步，谁谓鲸涛长。愿乘扶摇翰，与子俱翱翔。"}