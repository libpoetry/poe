{"id":"685586","title":"冬日微雨集逍遥楼看颜鲁公碑二首","dynasty":"明","author":"邓云霄","text":"百雉雄城象郡开，凭高吊古共徘徊。烟深八桂迷秦树，草暗三江失汉台。庄叟逍遥空说海，颜碑剥落半藏苔。停杯一话兴亡事，风雨沉沉暮角哀。风急松涛满古城，感时临眺若为情。黑云只合催诗赋，微雨那能洗甲兵。岭外山川多旧垒，楼头笳鼓入边声。戈般明发南征路，懒向湘流吊屈平。"}