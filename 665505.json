{"id":"665505","title":"苦节行","dynasty":"明","author":"郑善夫","text":"下南四郡三郡兵，闽盗此日真纵横。安溪莆口备惨毒，杀气上冒天为腥。六师不发无战情，贼过一程移一程。兵骄将怯往必败，疆场之事谁曾经。官军畏贼远护送，民兵不教将何用。坐遣群羊啖虎口，万姓何辜死无讼。前王少女不就虏，抽身抱石沉江水。詹家少妇贼杀姑，骂贼不屈同姑死。我歌苦节行，泪下哽咽悲不止。吾辈堂堂七尺躯，况作男儿把天纪。清风岭，曹娥渚，长使志士哀千古。吁嗟乎詹家少妇前王女。"}