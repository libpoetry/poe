{"id":"635319","title":"答愿海师","dynasty":"明","author":"成鹫","text":"见面不见心，同堂异胡越。见心不见面，闭门车合辙。心面两相看，笑倒长天月。当年朱氏子，伟哉信人杰。跃跃矿中金，谓与泥沙别。一遇紫霄翁，点金作顽铁。摩挲成慧刀，霜锷无全缺。杀佛不杀人，取心不取法。持此下山来，盲龟逢跛鳖。露刃笑相迎，问我何言说。我亦无可言，我亦无可说。山中茅半间，床头衣百结。出山乞食归，入山还洗钵。此外无馀事，请君牢结舌。"}