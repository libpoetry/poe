{"id":"547152","title":"五大夫松歌为刘博士元阳赋","dynasty":"明","author":"于慎行","text":"爵名五大夫，其数不必五。何知非二松，屑屑为之补。二松五松俱莫论，秦人已没沙丘魂。金椎驰道迹如扫，此中惟有松枝存。我观此松颜色古，干如虬龙质如土。鸾楼鹤舞几千秋，犹忆当年岩畔雨。自有此山即有松，百木之长五岳宗。秋声不断天门路，海气长悬日观峰。亦不为封荣，亦不因封辱。兴亡阅尽总无情，何况区区小除目。济北刘生达者流，题诗旧向松间游。岁寒岂欲联三友，道远还因寄四愁。君为博士挂冠早，松号大夫今欲老。浮名梦幻两茫茫，不须苦作秦松考。"}