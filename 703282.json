{"id":"703282","title":"甲寅秋予以乞经从燕台南归留滞白门顿弟在吴门专侍至之住数日去陵阳订其复至白首天涯易散难聚不已之情未欲遽远且天老人住山无力世乱难安相与共依座下此什送之并似六康居士念予亦一编户民也","dynasty":"明","author":"释今无","text":"暂问陵阳路，冬初复待君。青山同学道，白首惜离群。将母心先拙，扶师力欲分。干戈看鼎沸，俱是异乡人。江影摇孤锡，峰阴载一船。贫穷悲孝子，流落见烽烟。路向鸰原合，情还雁翅连。花城询长者，相望欲潸然。"}