{"id":"129255","title":"月下大醉星侄作墨索书迅笔题为醉矣行","dynasty":"宋代","author":"方岳","text":"吾醉矣，吾醉矣，醉语虽强难举似。何年开辟有乾坤，日月左旋如磨螘。尊卢赫胥一聚尘，檮杌春秋几张纸。道家者流李老君，儒家者流孔夫子，等一浮名世间耳。烟霏霏，冢累累，青山良是白骨非。欲呼古人呼不醒，待呼得醒将何如。世情冷暖翻覆手，人生短长屈伸肘，安用黄金印如斗。君不见颜子白头才十九，要与彭铿骨如朽。天地荒地生古愁，所不负予如此酒。千古在前，万古在后，著我中间，渺然何有。亦知本是麋鹿群，那解作人牛马走。白鱼如玉紫蟹肥，秋风欲老芦花飞。酒酣月落喝便住，螭虬蟠攫霜毫挥。吾妇曰君醉耶，吾侄曰非醉也。谓吾醉者固不然，非醉亦非知我者。花影满身扶不起，此纸不知何等语。明朝勿与醒者传，笑倒渠侬吾醉矣。"}