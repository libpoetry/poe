{"id":"577220","title":"孟尝君墓","dynasty":"明","author":"陈琏","text":"薛城城南秋草绿，飒飒悲风撼林木。荒凉古冢临道隅，踯躅哀歌起樵牧。忆昔田文当国时，好贤下士思有为。西行几乎遭虎口，赖有狐裘献幸姬。东归不复图忠义，一旦忘齐遽归魏。可怜身死骨未寒，诸子纷争覆宗祀。当时门下客三千，锦衣珠履犹神仙。鸡鸣狗盗众誇诩，争似冯生魏子贤。凄凉旧事逾千载，冢内珍藏竟何在。我来吊古谩登临，追悼英风发长慨。"}