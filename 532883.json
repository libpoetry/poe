{"id":"532883","title":"送梁尚宝宣伯册封还朝","dynasty":"明","author":"黎民表","text":"毅皇昔在承平曰，廊庙几人秉周礼。文康玉立当青霄，遇事引经持大体。逆耳每叫巫阳阍，荐贤屡有三公启。元气当时赖斟酌，苍生至今无疮痏。手持玺绂迎代舆，却早抽身辞楚醴。荣枯翻覆那可常，回首台阶一流涕。怜君杰出称凤毛，少年声价推词曹。丰仪磊落见孤鹤，步骤英贤遗佩刀。只今衔命窥江湖，虎符龙节藩王趋。雕盘翠釜劝餐饭，皓齿蛾眉喧坐隅。麾金应羡杨夫子，授简何惭楚大夫。三湘洞庭渺在望，日暮归心愁绿芜。翻飞更向黄金台，五云垂采辉蓬莱。霜前驿路牙旗转，海上楼船清吹哀。人生快意有如此，君恩未报胡为哉。酒阑牵衣且徘徊，中原羽檄飞尘埃。宵衣正切河南地，按剑直待诸侯来。看君称纳麒麟殿，不愧万里腾骧材。"}