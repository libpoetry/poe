{"id":"1113069","title":"野航池边古梅二首","dynasty":"宋","author":"张侃","text":"池边梅花种几时，枝柯古怪苔纹围。可怜守分不入宜，开时却有天然姿。因看冬夜月初上，景象森然最难状。梅枝写影已清奇，不用画师作图障。凡花虽艳艳在眼，梅花带清清入骨。时人喜艳不喜清，绮言丽语寓轻忽。池边之梅格又高，霜月次第上林皋。平生爱梅被梅恼，梅亦怜吾非年少。"}