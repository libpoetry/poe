{"id":"196061","title":"里中康节庵画墨梅求诗因述本末以示之","dynasty":"宋代","author":"赵孟坚","text":"逃禅祖花光，得其韵度之清丽。节庵绍逃禅，得其萧散之布置。回观玉面而鼠须，已见工夫较精致。双枝倒作鹿角曲，生意由来端若尔。所传正统谅末节，舍此的传皆伪耳。僧花工之工则粗，梦良意到工则未。女中却有鲍夫人，能守师绳不轻坠。可怜闻名不识面，云有江西陆公济。季衔麤丑恶拙祖，弊到雪篷滥觞矣。所恨二王无巨法，多少东邻拟西子。是中有趣岂不传，要以眼力求其旨。踢须正七萼则三，点眼名椒梢鼠尾。枝分三叠墨浓淡，蓊有正背多般蕊。夫君固已悟筌蹄，重说偈言吾亦赘。谁家屏障得君画，更以吾诗跋其底。"}