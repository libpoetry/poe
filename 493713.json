{"id":"493713","title":"屡拟登牛首未果嘉靖戊申孟冬望前三日始一至值雨赋和壁间韵","dynasty":"明","author":"庞嵩","text":"五羊奔走地，双阙空濛隈。卧游托殷勤，信步空迟回。振衣陟嶙峋，滑履欹莓苔。岂无葛仙骨，已养罗浮胎。何当妒阴雨，隐谷鸣春雷。愿言借晴明，极盼穷纮垓。且向虎跑泉，静洗尘寰埃。菩提识灵种，宝塔凌虚台。笑呼猿鹤群，对舞欢徘徊。"}