{"id":"554459","title":"题李白月夜泛舟图","dynasty":"明","author":"胡俨","text":"夜郎长流无归期，得归不受樊笼羁。采石江头好山水，鹡鸰留连花满枝。几回泛舟过牛渚，星河浮空月当午。醉披宫锦倒芳樽，何处有人歌白纻。樽前对影成三人，八荒荡荡清无尘。举杯邀月月将落，桂树倒挂波粼粼。沉香亭前昔开宴，羯鼓声高花影颤。一时写就清平词，白璧生蝇那得知。自从弃置不复道，绿水青山空寄傲。春去苔生沽酒垆，夜寒云掩烧丹灶。诗卷空留天地间，骑鲸一去竟不还。若非琼玉烟霞馆，定在蓬莱鸾鹤班。马嵬魂断音尘绝，终古长庚光不灭。一抔黄壤枕江边，至今犹照当时月。"}