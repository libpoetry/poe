{"id":"1109457","title":"仪真和同官韵二首","dynasty":"宋","author":"刘宰","text":"先生文采似班扬，俗子何能较短长。顾我未知全璧否，期君聊复善刀藏。壮怀欲写须更仆，胜日能来对举觞。青紫不须分失得，旧游多少困槐黄。簿书尘里见清扬，握手论心味更长。何日山林共归去，故园花竹可游藏。颜徒自乐一瓢饮，汉殿争陪万寿觞。马革裹尸成底事，要须高卧到羲皇。"}