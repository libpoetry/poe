{"id":"970512","title":"和罗倅竹园唱和之什","dynasty":"宋","author":"赵善括","text":"平生抱迂疏，举世无两个。每为饥所驱，奔走不可奈。尝闻伯夷风，粗尔立顽懦。初试岩邑宰，再作侯藩佐。一麾来江湖，不容暖席坐。流行遇坎止，留落寓江左。轲毁遭臧仓，孔厄类阳货。从来宦情薄，况已心力惰。二儿可应门，肯堂复肯播。东湖五亩宅，喜赋归来些。林亭足遐观，竹斋宜醉卧。自谓景物幽，绝唱无人和。朅来憩水滨，光渌静无涴。一见罗夫子，道眼俱看破。始知蠛蠓飞，未识天壤大。万竿旌旗林，五车牛马驮。羡君如籍咸，愧我非白贺。续貂惭斐然，君恕毋督过。"}