{"id":"1235693","title":"春日书怀二首","dynasty":"元","author":"何中","text":"墙东绿阴好，稍觉朝日迟。人间事轮囷，我枕聊复攲。开扉览晓色，万端集两眉。风狂忽倒人，迎立爱其吹。掠我径西去，花影□逶迤。微吟视青天，一笑聊自持。相如不妨慢，长康政须痴。蛙声池上起，竹声窗外传。吹万不可息，聒我春昼眠。林外固多累，林间复多喧。誓欲蹑太清，冥冥不得前。□我一寸心，焚香小窗边。以我无尽目，送此有尽烟。"}