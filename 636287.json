{"id":"636287","title":"杨孝廉明度出宰宣平，其昆玉江度旻度送至官舍，归途遍历西湖、天台诸胜，辄有题咏，出以示予，赋此以致欣赏之意，因寄宣平明府 其一","dynasty":"明","author":"成鹫","text":"诗情偏重宦情轻，谁似杨家好弟兄。风雅一门分鼎足，纵横七字筑长城。逢僧说瀑眉毛冷，随地看山耳目清。多谢新篇劳见示，把吟终日忆宣平。"}