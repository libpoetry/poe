{"id":"734369","title":"京口行","dynasty":"清","author":"邵长蘅","text":"前月有人京口至，向我具说京口事。可怜十万良家子，被驱血作长江水。马首纷纷红袖啼，城中处处青磷起。玉帛子女委如山，良民痛哭官兵喜。忆昨海艘蔽江下，艅艎艨艟捷如矢。炮火朝轰建业城，烽烟夜照瓜洲市。北军病热人马疲，辽人三万一万死。岂无浙军但袖手，将军阵亡中丞走。天堑之险一苇航，区区孤城亦何有。城中食尽还出降，官吏抱印趋道傍。釜鱼假息非得已，男号女哭形苍黄。从来兵机有翻覆，龙江关头昼飞镞。佽飞材官骑若云，死国还能立战勋。婴城既有郎尚书，杀敌复用梁将军。将军突骑来酣战，虎头燕颔谁不见。腰间血洗大食刀，马上横飞仆姑箭。追奔逐北旋枯蓬，沿江报捷速飞电。此时官军却入城，苦死鸡犬无留生。讵有童男贯高槊，似闻节妇悬衣桁。呜呼此事真可吁，屠戮岂异犬与猪。上功尽拟侯王相，烈焰翻将玉石俱。杀民何锐杀贼怯，尔辈不得夸身殊。昨夜寡妪哭交衢，骨肉丧尽身羁孤。腹饥足茧但僵卧，日暮哀哀眼血枯。"}