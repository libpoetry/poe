{"id":"689610","title":"次陈秉常见寄韵","dynasty":"明","author":"吴琏","text":"老得山林浪此身，沧溟深处濯缨尘。孙眸不到谁云骥，卞璞虽呈未觉珍。仁义百年宗孔孟，纵横千古笑仪秦。江湖亦有忧时念，直突何人为徙薪。爱作山翁懒作官，远书珍重示心肝。舞雩童冠春风暖，剡曲舟航夜雪寒。投老喜逢尧日月，教儿应习鲁衣冠。何时一赴珠江约，粗粝相忘日笑餐。"}