{"id":"281727","title":"六月十五夜，宿历阳残破之楼，纤云不起","dynasty":"现代","author":"林散之","text":"火云四卷夜悄悄，百物无声夏虫叫。当头一月皓中天，今夕何夕荒楼照。独把新诗对月明，七言长句亦轻清。明月笑我不自丑，鄙俚之言同瓦缶。国风伊始关关鸟，三百篇诗诚窈窕。继其遗响楚大夫，宋玉之流亦其徒。诗既云亡屈宋死，黄钟大吕箫韶止。汉魏诸贤旗鼓张，万丈光芒杜与李。间代苏黄钟奇气，可敌韩豪八代起。元明以后乏嗣音，七子虽贤技止此。苍蝇之声乃汝辈，无病呻吟宁勿耻。方今铁血斗鼍蛟，沧海掀起千尺涛。昆明劫火长沙哭，风云不阻巫山高。男儿生当裹马革，万里搴旗夸嫖姚。安用吟弄抉肝肾，灭裂聪明苦煎熬。我愧月明不能语，低头拜月谢千古。南斗不眠北斗横，松风谡谡凉如雨。"}