{"id":"1110546","title":"秋夜三首","dynasty":"宋","author":"孙觌","text":"山寒蔼瞑姿，枫老带涨痕。兰摧桂亦折，往往归其根。万籁各收声，一气中自存。鼻斤无可斲，尻驾不复奔。孤光照独夜，月落低金盆。金气天与高，灯烬宵正繁。暗蛩露下绩，潜虬浪中翻。幽人醉清夜，一笑空罍尊。遇胜独心诣，了了见目存。但忧儿辈觉，难与俗人言。寥寥犬吠村，微月耿黄昏。鸡豚市井空，虎豹窟宅尊。元龙百尺楼，独卧谁与论。酒圣且复中，愁魔自惊奔。弹铗归去来，稚子候柴门。"}