{"id":"1210565","title":"旧有汉铜洗一作碧玉色受水一斗后有赠白石上树小芭蕉吾因置洗中名曰蕉池积雪彷佛王摩诘画意赋诗一首群公时多次韵仅存师鲁二篇","dynasty":"元","author":"张雨","text":"洗玉之池割圆峤，上有玉苗甘露零。雪山凝寒压太白，海气正绿洒帝青。是身非坚须长物，绝境无梦遗真形。宁令严霜凋翠草，讵胜失水哀铜瓶。"}