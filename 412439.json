{"id":"412439","title":"拟古","dynasty":"近现代","author":"俞长源","text":"天上何所有，亭亭驻白云。是谁奋妙响，赏音及氤氲。阁中理曲人，楚楚不能群。未露已世惊，美质含高文。朱唇睡还点，罗衣坐亦熏。抱璞不言琢，私议徒纷纭。世有渴贤者，倾心以事君。月出东南隅，愁人得良夜。良夜值千金，难回高轩驾。清辉照满怀，疑是君身化。揽之原无踪，同于欢梦诈。多忧悲先枯，木叶时一下。自视不肖躯，荣曜岂久假。愿固贞石心，长待翠盖迓。堂上陈瑶瑟，弹者若湘娥。被服纤罗素，云髻高嵯峨。既亮且扬抑，拊节发清歌。翳我尘滓躯，欲前心媕娿。之子辱下顾，好目流情波。朱门无真爱，忍坐春荣过。心动指失驭，弦音忽不和。有容子沈晦，有志我蹉跎。良媒已尽死，悲愤今日多。生人贵行乐，驾言入西关。关中何萧索，榛草塞阙观。归来期友朋，斗酒相舒颜。所期各天涯，安得接古欢。固知人寿短，为乐亦良难。何当谢尘杂，挽车守素寒。篷门辉佳色，相对日忘餐。高台招悲风，嘉会在须臾。绸缪若为别，征马亦踟蹰。世涂望益畏，中肠结益纡。鸿雁飞在天，曾无一翮孤。秋草弥于地，叶叶不分枯。人生苦离别，转为物挪揄。秋风激庭树，彫叶满重阶。下有号寒虫，体冷心未灰。忧人当兹夜，长叹有余哀。劳劳何时已，冉冉日不回。怆然发歌悲，与虫共徘徊。妖女徒尚色，静女独含芳。素手秉机杼，自织布衣裳。清扬婉眉目，岂在红粉妆。崇兰閟厓壑，春风吹馨香。蝶蜂自为媒，当户粉飞翔。谁有桃李心，所守凛冰霜。小人不为谅，飞语期中伤。宛转难自明，寸寸裂肝肠。何恤图一死，是非将不章。浮云驱劲风，君看月素光。山上生蘼芜，山下多兰蕙。言采意踌躇，泪下青裙帔。香草致佳人，佳人今显贵。孤妄同野草，婀娜为谁媚。坐此废深闺，人言殊可畏。俯仰若为容，转眼秋霜坠。君终鄙寒微，妾亦长憔悴。结交无始终，故物空怀佩。东南有孔雀，西北有高楼。相去千余里，坐令两地愁。楼上青春妇，蛾眉何纤修。无日不相思，强颜为人羞。身作要津室，空抱粲衾裯。庐江同生死，结爱入坟丘。小吏安足贱，能与欢绸缪。君书前岁至，锦字如星稠。上言高飞险，下怀百岁忧。其心一何亮，其行一何媮。为言欺妇人，君政谅难脩。天地本不宽，穷巷益窘步。中有沈忧人，心素无写处。古调谁复弹，青琴同不遇。所托金石交，乃为谤言误。坐此伤轗轲，出门泣歧路。放怀一登台，廓然若深悟。韩生徒孤愤，古今同五蠹。篷庐有达士，冥心自夷旷。一眴视万年，虚无用逸放。不弄不弦琴，寄意古人上。亦不求神仙，服食惟旨酿。旨酿满洛都，由君倾其量。沽之囊用单，市上成惆怅。君行南山南，妾居南山北。山阳白日光，长照君胸膈。山阴冰雪深，长映妾身白。男儿志四方，妇人守刀尺。六月裁寒衣，路远急闺职。缝成苦汗污，捣以浣沙石。一袭洁无疵，宛然妾心迹。妾心即君心，山岳不能隔。明镜映云鬓，勿谓未飞霜。朱颜夙云好，心知减泽光。君子远行役，焉得不感伤。春衣斑别泪，秋月寒空房。空房强燕坐，离绪抽何长。愿言结不解，密扣君心肠。心肠在君身，自顾还茫茫。"}