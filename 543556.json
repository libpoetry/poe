{"id":"543556","title":"八哀诗 其六 少保山东戚公继光","dynasty":"明","author":"胡应麟","text":"嘉皇三十载，薄海飞长鲸。波涛蹴宇宙，势欲东南倾。定远起列校，巍然任彭黥。鸣枭树大纛，束马悬高旌。转战日千里，刁斗竟夜鸣。天山破强敌，白水歼骄兵。三吴蹙徐海，五岭摧吴平。初闻燧火息，再睹潢池清。七闽共尸祝，俨若居神明。武功固日揭，文艺时潜精。娄江谒廷尉，蜀国游中丞。翩翩左司马，金石偕同声。飞扬将坛略，趺宕词苑盟。随车尽貔虎，入幕俱豪英。强敌躏西鄙，高牙驰北平。双鞬绝大漠，横槊歌长征。天山十月雪，一剑无留行。夺彼贺兰山，筑我受降城。勋高薄上赏，业就遗浮荣。飘然策羸驷，投袂辞神京。参差武林驿，遇我如生平。恂恂见儒雅，讵曰曼胡缨。惜哉赤松远，丹砂邈难成。悲来诵双剑，海岳回光晶。"}