{"id":"600457","title":"贺曹长公中丞次公大参同拜诰命","dynasty":"明","author":"王弘诲","text":"名家钟帝里，才子继高阳。燕翼诒谋远，蝉联奕世昌。骅骝看独步，鸿雁喜同翔。报国心应赤，匡时鬓未苍。风云遭盛际，雨露沐恩光。建节将尧命，分麾奠禹疆。兄迎苍水使，弟镇黑山羌。礼乐临轩送，旌旗载道扬。车边驯瑞雉，冠上指神羊。避路瞻骢马，仪庭睹凤凰。家声万石侣，国论二难方。棠棣连枝茂，埙篪嗣响长。登贤超峻秩，命德耀宸章。盛美侈三代，薰和蔼一堂。琅函流御墨，锦轴喷天香。五色丝纶拥，千年琬琰藏。奎文腾宇宙，风采动岩廊。锡类恩踰渥，移忠愿已偿。鸿名方赫奕，凤藻日辉煌。富贵当如此，欢娱尚未央。骞飞诚自许，感激总非常。天路牵骐骥，云台引栋梁。回迁翼元圣，入拜伫惟良。"}