{"id":"431662","title":"感时","dynasty":"近现代","author":"刘凤梧","text":"百粤旌旗指荆鄂，军书傍午阵云驰。龟蛇有梦惊山麓，鹦鹉无言泣水湄。汀泗桥边流碧血，潇湘江畔树红旗。平居不尽沧桑感，泪下沾襟比散丝。草色青袍定武昌，偏师旋更下浔阳。已无铁锁横江表，复见降帆出建康。十里淮堤馀碧柳，六朝金粉付红羊。可怜燕子随春至，犹觅乌衣旧画梁。"}