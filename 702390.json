{"id":"702390","title":"小饮于乔谕德家与曰川联句","dynasty":"明","author":"程敏政","text":"退直思乘半日閒，偶因高会误跻攀。苏家斗酒真需客，谢氏诸郎更解颜。一醉隔宵非有约，十年鸣玉幸联班。相逢莫便腾归骑，此意更深且未悭。西城邂逅一尊同，主客相忘有古风。春满户庭宫柳近，风清苑路市尘空。醉呼席上烧红烛，坐待墙头过碧筒。为语诗奚莫相笑，漏声初杀禁垣东。候客儿童预扫门，登堂忽已具盘飧。一时谈笑风生麈，竟日淹留月到轩。行止百年真有数，醉醒吾辈可无论。海天回首轻阴散，犹有高情在掖垣。"}