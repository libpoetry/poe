{"id":"466451","title":"减兰七首","dynasty":"当代","author":"卢青山","text":"球台初见，笑似桃花风里颤。细喘红潮，小拍当胸作扇摇。嘉名未探，梦便相逢情怎唤？起枕茫然，三月馀风特地寒。球台对峙，往返圆珠飞玉驶。有口如无，一桌相离似海湖。嗟身不化，化作轻球今世罢。得近芳肌，百折残躯死不辞。月能三见，三月未完缘已满。更欲相寻，十二楼台路未明。相逢道上，一语寒暄无异样。交臂匆匆，留下衣香袅不穷。芳名未识，唯恨相逢呼不得。既识芳名，又恨闻名意已惊。一年如此，明岁敲门先已至。争奈孤怀，三百六天不可挨。元月廿六，醉入红楼听舞曲。数月无踪，忽见幽灯映面红。移腰小步，看尽回风飘雪舞。欲乞圆苍，赐与今宵一世长。年来惆怅，凿壁偷光稍觑相。胆战询人，始识云英嫁已成。雷飞渊默，意欲全抛心怎绝。闻道春来，弃我隆冬独不回。天欤何狠，昨日闻婚今日见。慵倚同行，一语寒暄冷若冰。我真倦矣，总为人波风里水。何日波平，来去无心岫上云。"}