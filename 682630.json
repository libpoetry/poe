{"id":"682630","title":"赠别屏南杨使君归隐","dynasty":"明","author":"区元晋","text":"红紫千山出送迟，穿云仙骑渺难羁。可堪冰檗操无右，犹复雌黄口浪疵。行李尚嫌孤鹤累，暮金尤绝故人私。群黎交说芙蓉泽，五马无穷两郡思。弹指花封一岁过，已曾保障赖公多。才方渤海祇如此，兵弄潢池昔若何。远道惊闻投组笏，寒岩无计藉阳和。可应尧禹明良世，犹有人间毁誉颇。"}