{"id":"1096455","title":"送琦后堂住荐福","dynasty":"宋","author":"释居简","text":"锦屏之英老大隋，孤芳寄林非所宜。南堂特榻越常轨，东山陷虎藏深机。稽山之琦后来秀，倔强不落古人后。后堂新破北山荒，夺食驱耕誇敏手。古已往矣不可觅，胡为区区蹈陈迹。衲僧怀袖捲风云，何地不容轰霹雳。吾常学古不学今，确持谠直甘陆沈。顾影自立时自箴，舍公其谁知此心。公今老牯群中去，转位回机头角露。所存匪石不可移，万里骁腾在初步。"}