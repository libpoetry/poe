{"id":"591813","title":"望苏门山长吟","dynasty":"明","author":"欧大任","text":"我行殷墟鄘卫间，访古一望苏门山。濯缨思向百泉上，悲风落日流潺湲。苏门先生久韬耀，土窟隐居睨嵩少。嵇阮叩之嘿不言，下山回首闻鸾啸。啸台隐隐白云层，本末披烟正可凭。青史百年书巧宦，徒惭柳下愧孙登。竹林七子沉酣处，空有山阳怀旧赋。拂衣便可巢云松，芒鞋桐帽吾将去。雪蓑道人期我游，弦琴读易苏门秋。早向浮丘知相鹤，幸从庄叟悟牺牛。"}