{"id":"584925","title":"题陈上舍尊翁哀挽卷","dynasty":"明","author":"苏仲","text":"青冈馆下陈仙翁，庞眉皓发颜如童。收拾元气归胸中，磊落不与凡庸同。孝心一点神明通，耕田教子生门风。输财助国非求功，九重恩典旌孤忠。衣冠光焰腾苍空，危言正论惊盲聋。两词不辨摅丹衷，寸心浩荡如坤容。不与尘世争雌雄，善人未足名吾公。乾之初九称潜龙，归之令誉非加隆。有子有子真不庸，历历万古皆弥缝。笔端灿灿挥神工，抟风九万摩穹窿。思翁手泽心无穷，劬劳罔报恩之洪。吁天叩地将何从，魂漠漠兮山之东，水之浒兮山之峰。已乘灏气归鸿濛，有时或往蓬莱宫，将出游兮采芙蓉。千思百忆何当逢，华表归来昭神通。"}