{"id":"281381","title":"送侄幼春过海游学","dynasty":"现代","author":"林朝崧","text":"吾兄膝上王文度，不减谢庭之宝树。先世起家用弓马，汝独苦心向词赋。千金一字不轻下，文成每有惊人句。奇峰狂浪生笔端，掷地铿锵协韶頀。偶然游艺贾馀勇，巧思亦足相贯注。围棋不落第二品，蹴鞠樗蒱皆独步。只今年才二十四，文采风流遐迩慕。但恨操术与时乖，斑斑高隐南山雾。今朝别我西游学，小弟担簦逐芒屦。离亲去里初作客，越水闽山慎行路。迩来震旦新学兴，说富言强士争骛。侏离讲习红毛文，糟粕六经谁复顾！二三儒生抱残缺，拘守人笑书中蠹。低心逐时何足羞，贵令樗栎化箘簬。物生合用斯为美，章甫适越毋乃误！汝今此行良有以，窃愿知新更温故。毋忘所能古有训，博览兼通问则裕。送汝求师浮海去，祝汝业成早东渡。离筵有酒不能饮，心逐去帆飞似骛。别后知余日夜思，莫厌频频传尺素。"}