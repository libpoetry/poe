{"id":"110146","title":"水轮聊句","dynasty":"宋代","author":"苏舜元","text":"痛矣真源丧，纷纭物象来。水轮今若此，世事亦宜哉。上下车交辐，周旋斗转魁。咸渊日微堕，仙窟月初开。旁柅从为用，垂绠重亦回。枘多初不晓，机密暗相该。圃外沧浪洩，庭间霹雳摧。玉飞千仞表，缨挂九泉隈。翻覆殊难定，牵连巧自媒。建瓴今比速，抱瓮此相哀。平眂曾无觉，深窥遂可猜。圃圃释子壁，轧轧燕王台。解见陶埏运，宁观将轂推。造端原有发，汲用姑知材。本异道家意，定遭怡士咍。转圆非雅且，欹器有深灾。持满忘前监，相顷自下摧。流风无以复，视此一裴回。"}