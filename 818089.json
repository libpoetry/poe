{"id":"818089","title":"齐天乐 蟋蟀用姜白石原韵","dynasty":"清末近现代初","author":"王国维","text":"天涯已自悲秋极，何须更闻虫语。乍响瑶阶，旋穿绣闼，更入画屏深处。喁喁似语。有几许哀丝，佐伊机杼。一夜东堂，暗抽离恨万千绪。空庭相和秋雨。又南城罢柝，西院停杵。试问王孙，苍茫岁晚，那有閒愁无数。宵深谩与。怕梦隐春酣，万家儿女。不识孤吟，劳人床下苦。"}