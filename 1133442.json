{"id":"1133442","title":"寒食游陈园","dynasty":"宋末元初","author":"仇远","text":"梨花李花白斗白，桃花杏花红映红。疏篱曲径锦步障，间以巨竹青玲珑。独木为桥人不渡，柴扉欲锁春风住。岂知野禽浪蜂蝶，时复衔花过墙去。春波涨绿春日晴，柳下扣门嵇喜迎。池边亭上少盘礴，坐床指点呼曲生。冷官况逢寒食节，客味凄凉那可说。残杯冷炙何处无，乐意生香聊自悦。清明天气晴更佳，山林川谷多莺花。后庭遗曲少人唱，踏歌椎鼓争喧哗。笑折一枝花入手，树犹如此人能久。六朝旧事付东流，醉翁之意不在酒。"}