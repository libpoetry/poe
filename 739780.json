{"id":"739780","title":"七月朔日箨石招同地山少宰小集山斋为鸿博同年之会次韵书箨石所画三友图后 其二","dynasty":"清","author":"申甫","text":"接叶亭边落叶寒，纷纷送客山长安。重来我只常资进，晚达君犹本分官。未敢便为徵士老，不妨仍作布衣看。风流毕竟推前辈，早向云霄刷羽翰。尺五城南集众仙，欢场一散逐风烟。多生那得离文字，后死何容卸仔肩。醉后吟声惊户外，雨余山色入窗前。八人尚有三人在，似得天怜亦自怜。"}