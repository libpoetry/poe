{"id":"1070317","title":"自宽吟戏效白乐天体","dynasty":"宋","author":"程俱","text":"武陵谪九年，下惠仕三已。或窘如拘囚，或了无愠喜。吾生忧患馀，年忽及耆指。偏痱未全安，抱病更五祀。进为心已灰，弃置甘如荠。坐狂合投闲，佚老宜知止。向令身安健，不过如是耳。每思古穷人，我幸亦多矣。照邻婴恶疾，羁卧空山里。缠绵竟不堪，抱恨赴颍水。文昌两目盲，无复见天地。简编既长辞，游览永无冀。吾今虽抱病，蹇曳非顿委。时时扶杖行，积步可数里。校之卧床席，欲坐不能起。虽扶不能行，悬绝安可比。时从亲故谈，亦不废书史。右臂故依然，运笔亦持已。篮舆时出游，初不废牢体。况无他證候，色脉若无异。详观动息间，傥有安全理。侍祠了无庸，窃禄愧索米。借居浮屠宫，非村亦非市。廷堂甚爽垲，高屋敞窗几。郊林接溪水，眼界颇清美。尝闻天地间，祸福更伏倚。藉令衰蹇身，终老只如此。何须苦嗟咨，未必非受祉。形如支离疏，饱食逸终世。目盲如宋人，全生免徭使。平生叹远游，今我在桑梓。田园接家山，区处及耘耔。平生困鞅掌，今我恬无事。寝兴纵所如，出处不违已。病来益尊生，对境空相似。永无贪欲过，稍习卫生旨。不为六贼牵，岂受三彭毁。人言病压身，往往延寿纪。太钧默乘除，万一理如是。安全固自佳，蹇废亦可尔。死生犹寤寐，况此一支体。细思安否间，相去亦无几。如何不释然，万事付疑始。"}