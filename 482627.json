{"id":"482627","title":"过高逸人别墅","dynasty":"明","author":"林鸿","text":"识子何不早，见子即倾倒。世人意气不相合，颜色虽同心草草。子有园林东海滨，香名满耳人共闻。梁鸿避世身不仕，孔融爱客家常贫。兹晨饮客青山墅，新压葡萄酒如乳。绿树穿窗鸟当歌，红条拂地花能舞。醉来兴逸无不为，投壶击剑仍弹棋。人生得意有如此，世上悠悠那得知。"}