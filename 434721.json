{"id":"434721","title":"土周仲山少尹寿","dynasty":"金末元初","author":"王寂","text":"姬公勋业千古高，云孙閒出皆时髦。笃生夫子贤且豪，风义凛凛魁吾曹。词源万斛何滔滔，作赋竟欲续离骚。悬知富贵不可逃，乡人莫敢轻韩翱。长竿不肯惊鯈濠，引手一钓三山鳌。命也数奇时不遭，屈为州县真徒劳。不容吏手如桔槔，乾没遽止民无搔。近出幕府持旌旄，季孟伯厚胡为叨。朱门琉璃载蒸羔，先生盘饭独溪芼。众人醉死贪浊醪，先生漱石羞醨糟。仕者往往争锥刀，既角而齿宁非饕。黄金堆丘烂巾袍，公独视之如秋毫。乃知贤愚异所操，相去岂特九牛毛。久谙世味嚼空螯，径欲脱帻诛蓬蒿。吾君侧席登夔皋，如君才气宁容韬。苍生渴望方嗷嗷，要使万类归甄陶。礼乐具举弓矢櫜，乐职颂德追王褒。乞身归老只鱼舠，烟波万顷翻葡萄。蠹书卧看横长篙，冲烟破月时嬉遨。会逢石髓流清膏，嗅如香粳食如桃。方瞳瞭然牙齿牢，人閒岁月从奔涛。久厌浊世薰腥臊，振臂一举辞卢敖。黄鹄飞去壤虫号，髣髴碧落闻云璈。"}