{"id":"683497","title":"奉寄致政太宰杨公六首","dynasty":"明","author":"王世贞","text":"三提鹊印扫烽尘，再入鹓班领荐绅。昭代风云扶正气，累朝生养出名臣。焚鱼暂托归田赋，跃马犹强报主身。为问古来贤将相，几人端不愧麒麟。十年天地破君忧，一疏閒身许自由。绿野再为丞相宅，赤松仍伴帝师游。门前桃李阴初合，庭际芝兰晓竞抽。倘读里人王绩记，与公移作醉乡侯。赤羽燕然未解围，统均时复借枢机。方欣太白催明月，忽睹中台改少微。天意欲留残寇在，主恩偏放老臣归。那堪屈指弥留日，槐棘森沈黄发稀。蒲东雄?接云霄，人杰生申荷帝招。万里浊河回砥柱，千峰秀色拥中条。眠龙欲稳雷时发，隐豹求深雾已消。来日玺书三殿下，可能高枕负先朝。八座青门怅别馀，至今朝论共吹嘘。西羌尚进平章马，东郡先悬御史车。那有清商一部乐，祇馀黄石数编书。人间万事无萦虑，小为苍生未破除。鼎新初代辟书频，曾及句吴草莽臣。启事山公能念我，扫门曹相断无人。怀中明月寒堪摘，匣里秋霜晚更新。总为感恩知己在，不教容易脱沈沦。"}