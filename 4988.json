{"id":"4988","title":"赠清漳明府侄聿","dynasty":"唐代","author":"李白","text":"我李百万叶，柯条布中州。天开青云器，日为苍生忧。小邑且割鸡，大刀伫烹牛。雷声动四境，惠与清漳流。弦歌咏唐尧，脱落隐簪组。心和得天真，风俗犹太古。牛羊散阡陌，夜寝不扃户。问此何以然，贤人宰吾土。举邑树桃李，垂阴亦流芬。河堤绕绿水，桑柘连青云。赵女不冶容，提笼昼成群。缲丝鸣机杼，百里声相闻。讼息鸟下阶，高卧披道帙。蒲鞭挂檐枝，示耻无扑抶。琴清月当户，人寂风入室。长啸一无言，陶然上皇逸。白玉壶冰水，壶中见底清。清光洞毫发，皎洁照群情。赵北美佳政，燕南播高名。过客览行谣，因之诵德声。"}