{"id":"598610","title":"七十春游歌赠刘山人","dynasty":"明","author":"庞尚鹏","text":"人生七十能几时，韶华过眼如飙飞。出门两手拥日月，清光万里常相随。壮年早负桑弧志，阊阖排云谒青帝。至今吹剑斗牛寒，遨游肯厌貂裘敝。挂冠航海涉鲸波，苏门长啸南山阿。古人会意各自适，如君所得良更多。一年一度青春好，白发催人容易老。蓬莱石室近如何，閒庭且对濂溪草。"}