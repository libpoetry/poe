{"id":"955521","title":"送陈瑰秀才游金陵","dynasty":"宋","author":"范仲淹","text":"君有江南行，为君歌以喜。龙盘山万曲，练静江千里。江山不可空，台星照吴中。古来王谢地，今有周召风。而间杨与郑，万丈光相映。煌煌聚宰府，金陵一何盛。此去知已贤，雅客情无边。白云起江树，明月逐江船。云月共徘徊，优哉如游仙。归来笑春风，白日登青天。"}