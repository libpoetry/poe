{"id":"815285","title":"自汉水放舟南下即事","dynasty":"清","author":"赵文哲","text":"袱被同登汉上槎，六年不听橹讴鸦。容身已喜如居室，入梦浑疑是到家。斜日趁墟宵唤酒，轻烟压水午鸣茶。南迁我久忘官样，惭见船头候吏哗。碧波翠巘一程程，细雨斜风扑面迎。沙步闲容村牸卧，烟帆低傍渚禽行。润留砚墨吟初罢，寒勒篝香梦未成。忽忆吴中十年事，夜船镫火按银筝。"}