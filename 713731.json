{"id":"713731","title":"有鸟篇送妹 其一","dynasty":"明末清初","author":"屈大均","text":"有鸟名苏耽，千载蓬莱还。为亲植朱橘，离离成神丹。孝子贵锡类，天性谁能残。子慕秦王女，吹箫心孔閒。幽贞少不字，学道怀骖鸾。牵牛俟银汉，匏瓜期绛天。日月一夫妇，交会相回旋。子今勉于归，及此冰犹坚。阳雁喜朝日，夭桃矜春妍。鸡鸣警君子，夙夜礼无愆。尊章益虔事，当得王母怜。"}