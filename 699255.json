{"id":"699255","title":"次韵陈敬初陪贡泰甫待制降香娄上","dynasty":"明","author":"袁华","text":"使节煌煌照海滨，锦袍光被宠恩新。马班父子昭前史，苏宋文章继故人。甲帐泠风神欲语，斗杓垂野月如轮。礼成归蹋南州雪，犹得延陪笑语频。久怀簪盍话深期，又阻江亭把酒卮。词客暂为迁客去，德星还傍使星移。放情自爱閒兼静，违世真非懒与痴。待理阖闾城下棹，共谈京洛慰遐思。"}