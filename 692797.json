{"id":"692797","title":"西江月 廿一史弹词第九段说宋辽金夏下场词","dynasty":"明","author":"杨慎","text":"三百余年宋史，辽金西夏纵横。争强赌胜弄刀兵。谁解倒悬民命。富贵草梢垂露，英雄水上浮萍。是非成败总虚名。一枕南柯梦醒。山色消磨今古，水声流尽年光。翻云覆雨数兴亡。回首一般模样。清景好天良夜，赏心春暖花香。百年身世细思量。不及尊前席上。细想三皇五帝，一般锦绣江山。风调雨顺万民安。不见许多公案。后世依他样子，齐家治国何难。流芳百世在人间。万古称扬赞叹。"}