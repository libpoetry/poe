{"id":"810928","title":"菩萨蛮四首","dynasty":"清","author":"王时翔","text":"银塘演漾飞鸂鶒。矮红阑畔绡裙立。一路藕丝风。水亭残雨中。照溪妆里淡。色妒芙蓉艳。新霁嫩凉天。月和团扇圆。晓妆才罢呵纤手。熏炉半拥芙蓉袖。压髻蜡梅香。红绵映淡黄。拂笺羞咏絮。别欲题新句。砚冻墨花干。人怜玉指寒。翠翘偏侧瑶钗溜。春葱低剔袜尖瘦。扶影下苍苔。闲愁何处来。画眉元小鸟。却爱名儿好。欲比住雕笼。锁郎香阁中。神僧不受萧梁佞。折芦自渡江波莹。九载坐嵩山。西飞葱岭间。兴亡经百代。古洞依然在。风急摆浮云。驱车入暮尘。"}