{"id":"558713","title":"过白石铺","dynasty":"明","author":"张弼","text":"翠嶂清溪铺白石，凌空健步超略彴。山空草疏秋索索，一派丹枫架高壑。我来问俗究沉瘼，前日田夫手持钁。招之不来唤不诺，驱牛远去头戴箬。修竹长林映篱落，大化涵濡自耕凿。天涯一见心一怍，云路其如土居乐。督转岩坳自昏漠，税驾排山坐林薄。万里便便周道扩，行路之难岂如昨。"}