{"id":"817396","title":"赠陈石闾五首","dynasty":"清","author":"戴亨","text":"古乐久沦丧，抱瑟犹孤鸣。宫商郁不舒，中含万古情。情深世莫测，哀怨难为声。孤鸾慕俦侣，翱翔遍九宇。雌雄倘颉颃，高飞戢毛羽。季女婉娈姿，出入长苦饥。容华坐消尽，翻为嫫母嗤。安能结同心，生死不相离。灼灼春前花，袅袅路旁柳。所遇非坚贞，欲折迟攀手。日月如转丸，夙愿岁空守。不恨契阔长，但恐此情负。往者不可援，来者复何有。宇宙渺茫茫，欷歔搔白首。冥鸿翔圹埌，矰缴安得施。神虬潜瀴溟，网罟空尔为。仙人握鸿宝，举世谁能知。缘崖拾璚蕊，披云采紫芝。芬芳溢襟抱，郁为金玉词。金玉无凡响，芬芳无已时。愿言蹑高躅，遂此平生期。騕袅鸣蓟野，万马喑不嘶。鸑鷟飞摩霄，群鸟失羽仪。南风久不竞，北里声卑迷。引商杂流徵，音响入云悲。翩翩鸾鹤下，冉冉神灵驰。谁能为此曲，此曲知者稀。君独向我弹，我情为君移。赫赫五都璧，朗朗照乘珠。光芒发蒙昧，惊怪委泥涂。冲霄两龙剑，神物岂终疏。邂逅延平津，精灵相趋扶。高天悬明月，中有玉蟾蝫。明月有盈亏，蟾蝫心不渝。精辉照天地，万古同须臾。"}