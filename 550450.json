{"id":"550450","title":"去妇词","dynasty":"明","author":"徐熥","text":"红妆洗尽颜憔悴，一片愁心几行泪。良人重色轻别离，旧日恩情顿相弃。含悲含怨出深闺，宛转踌躇更惨悽。枝头菡萏分连理，枕上鸳鸯散并栖。鸳鸯菡萏归何处，十载绸缪今别去。往事翻同坠井瓶，馀生却类飘风絮。忆昔当年初嫁君，明珰翠袖红罗裙。帐开绮阁连宵月，梦绕巫山一段云。荏苒光阴如转毂，人情日久多翻覆。薄命从来怨玉颜，娇姿一旦辞金屋。万转千回不下堂，悲啼那忍别姑嫜。君恩似水终难返，妾意如胶讵敢忘。心知别去难重见，手把君衣苦留恋。此生无计入君家，芳魂愿化孤飞燕。"}