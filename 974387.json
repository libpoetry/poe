{"id":"974387","title":"虚白","dynasty":"宋","author":"赵蕃","text":"陈君作斋舍，谥之以虚白。惟虚白故生，此义无二说。人言庄周愚，我爱庄周达。东坡老仙翁，出语世津筏。亦尝为虚白，是乃道所集。庄苏一等人，夫子盖三益。惟虚定何虚，而室又何室。是取此蘧庐，而谓无一物。鉴明尘垢去，水静鬓眉出。是中可观妙，无但充游息。何当过夫君，相与以终日。宾主两嗒焉，不言而目击。"}