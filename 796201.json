{"id":"796201","title":"霜叶飞 题霜林觅句图","dynasty":"清","author":"沈蕊","text":"万山秋老。西风紧，冷枫红入幽窅。白云出岫本无心，有寻秋人到。怅千里、江南路杳。断霞残锦知多少。正树影翻鸦，更雁带寒声，夕阳斜挂林杪。相对飞瀑流泉，素怀似洗，一襟诗思清妙。身如野鹤独飘然，任高歌长啸。见几处、淡烟衰草，乱蛩啼遍停车道。待策杖归来，十幅吟笺，休教闲了。"}