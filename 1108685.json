{"id":"1108685","title":"锦湖新亭告成宸翰大书水村二字以落之二诗辄附贺客之后","dynasty":"宋","author":"刘克庄","text":"暂辞玉笋眷犹浓，朝野皆知不世逢。贺老曾求湖一曲，希夷亦乞华三峰。凤衔奎墨飞华扁，虎拜觚棱折御封。帝以此翁深易学，除官壹似郑司农。自说秋毫尽帝恩，煌煌曦画照乾坤。偶留佳客常投辖，怕碍游人不设门。枕曲先生传醉种，咏梅处士有诗孙。何须更羡东西陕，君管南村我北村。"}