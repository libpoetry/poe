{"id":"686307","title":"次进士马中锡吴淑游京师西山韵八首","dynasty":"明","author":"史鉴","text":"同年期集凤城西，尽日吟游信马蹄。河水合流沧海接，山陉回绕白云齐。离离远树行人杳，渺渺平沙去鸟低。共幸成名今刻石，不须重向塔前题。绣幰朱轮驾晓风，青山行尽见离宫。水通河汉浮天碧，云护蓬莱映日红。千里关城临绝塞，万家园圃灌连筒。登高作赋忘归去，薄暮才云马首东。访水寻山几日程，清明时节喜新晴。太行天限幽并域，灵物人呼大小青。花雨沾香迷蝶梦，松风鸣籁和泉声。九重垂拱巡游少，已废前朝避暑亭。西山遥望日氤氲，矫矫东驰万马群。固国已知天设险，为霖还赖石生云。根盘钜野河流绕，势接诸陵王气殷。闻道朋游多乐事，春风吹酒不成醺。渺渺西湖映绿袍，相携临水试连鳌。已教颍上居风下，未许杭州索价高。波接玉河通御气，云流银浦见秋毫。芙蓉万顷皆蒙泽，不信东风在杏桃。琼林宴罢出瑶京，胜水佳山处处行。乡使南归金帖寄，日华东上庆云横。人间富贵春三月，天上中和乐九成。自笑无媒林下客，白头犹未济文明。北望居庸万仞关，重重深锁白云间。金汤塞险都城壮，亭障乘边苑马闲。田畯劝农春茇野，虞人校猎晓罝山。郊行祗拟观形胜，不为韶华久未还。天风吹送上云梯，罗袜生尘草被堤。黄榜题名双阙下，青山迎马九门西。花明禁苑春初媚，柳拂宫袍绿未齐。几度醉归更漏永，银河斜转玉绳低。"}