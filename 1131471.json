{"id":"1131471","title":"立春","dynasty":"宋","author":"虞俦","text":"土牛迟重小加鞭，无限春风才管弦。好事东君真敏捷，也能雪里散红莲。綵胜华灯共一回，新年乐事并相催。天公预借今宵景，更放团圆好月来。花柳争春岁岁同，美人剪綵莫言功。谁知造物初无物，只在洪钧一转中。腊雪初消柳眼寒，春风才入酒杯宽。一年佳节知多少，屈指从今是履端。"}