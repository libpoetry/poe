{"id":"1055840","title":"送俞叔通归四明","dynasty":"宋","author":"李之仪","text":"终军弃关繻，李斯逐黄犬。功名事业自有时，咄嗟所得亦蹇浅。雷奔电掣千里雨，鱼变为龙如掌反。侯嬴抱关谁复论，公子感之在一言。担簦屐履遍列国，平揖相印须臾间。箦中不死魏齐困，口中舌在天应旋。莫叹髀肉消，休悲釜生鱼。挥斥八极神不变，秦人岂识照乘珠。气吁虹蜺亘天地，有时一笑海可枯。泰山排云天下小，纷纷何足论贤愚。得君本如此，君知我无朱。几年飞鸣共抢榆，长惭瓦砾参璠玙。都城踰月同朝晡，蹩然别我还旧庐。引君一杯酒，洗君衣上尘。我歌虽促非酸辛，未忍祝别惟加飧。直教探取虎穴子，西来射策黄金门。"}