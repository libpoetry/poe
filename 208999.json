{"id":"208999","title":"送黄伯厚入广","dynasty":"宋代","author":"郑清之","text":"五行在天地，惟水明且清。如何南中泉，乃独以贪名。水号黑与弱，淖汩称浊泾。彼皆有其实，所以得此声。山川日秀发，九疑罗翠屏。扶舆产清淑，丹砂银石英。有泉出其间，泠然堪濯缨。政坐贪夫累，土炭涴玉冰。桓以{魅未换隹}故，至今人羞称。柳子愚其溪，百世相因仍。有如此白水，好贪岂其情。我欲招夷齐，稷之南山汀。一洗万古贪，诵雪归东溟。夫君素洁已，赠以贪泉铭。"}