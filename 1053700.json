{"id":"1053700","title":"越州飞来山","dynasty":"宋","author":"孔平仲","text":"物之体性重，惟有石最坚。回风捲黄沙，直下万丈渊。如何崔嵬山，乃解飞青天。琅琊趋会稽，道里固甚悬。想当初来时，诡异可得言。岂非巨灵擘，或谓秦帝鞭。雷公挟电母，欻霍相后先。夸蛾负崖脚，天丁撮其颠。北斗借神兵，虎豹下九关。海王驱鱼送，百里闻腥膻。悲号与惫喘，洒汗成流川。呼云以自蔽，日月不得宣。栖鸟失其巢，哀哀啼白猿。草木困摆撼，枝叶半不全。置之秦望阴，百怪散作烟。有龙走不辙，化作锦色鳗。攒身入窍穴，喷出清泠泉。都人骇相报，平地见巍然。既来亦能去，惟恐复腾骞。浮屠镇其上，副以屋蝉联。朝吟诸佛经，暮讲西方禅。以此相絷缚，羁孤几千年。我闻已有日，今朝始攀缘。高堂置美酒，远目凌孤鸢。老僧为我说，指画当我前。是否难致诘，且进黄金船。"}