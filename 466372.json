{"id":"466372","title":"蝶恋花　去住词三首","dynasty":"当代","author":"卢青山","text":"一叠行囊尘与土。年少穷寻，那识中年遽。人詈人嘲声屡屡，我侬自视知何许。大黑包天蒙地处，莫漫惊惶，此是归家路。挈得茫然同我住，而今更挈茫然去。又是沧波弥断浦。暮日平林，独向船头伫。罾网收回烟火竖，纷纷宿鸟归栖树。短烛幽箫和影语，一刹痴迷，明日帆仍举。但识惊风风不住，不知风向何方去。徒往徒来生已误。谁惜流光？得酒休推拒。不向今朝醺此旅，明朝毕竟醺他处。道上栖栖连似缕，岂便无人，结个同行侣？与汝同行行复住，终焉掉首分途去。"}