{"id":"1050203","title":"漳南书事","dynasty":"宋","author":"郭祥正","text":"元丰五年秋，七月十九日。猛风终夜发，拔木坏庐室。须臾海涛翻，倒注九溪溢。湍流崩重城，万户竞仓卒。万牛岂复辨，涯渚恍已失。婴老相携扶，回首但悽慄。忧心漫如焚，救疹竟无术。忆昨摄印初，岁望颇云吉。田畴时雨足，粳糯各秀实。胡为兆阴怪，平地遭潏汨。尤嗟梁栋材，中道摧折毕。日月有常度，金行正萧瑟。畴咨风雨师，残害皆天物。天心本好仁，忍视久不恤。况今大上圣，治具严且密。骑马藏民间，教兵授神笔。四夷还旧疆，百辟奉新律。固宜集和气，祥瑞为时出。缘何漳南民，憔悴抱愁疾。终当呼长鲸，一吸见蓬荜。"}