{"id":"433533","title":"油圳杂咏六首","dynasty":"近现代","author":"黄假我","text":"早禾齐手卷金黄，晚稻扬眉吐碧苍。又是一番风景异，郊原无处不清香。风抹炊烟澹晚墟，送粮收草百忙余。及时雨过凉如水，灯外传哼唱本书。山鸠知雨曼呼妇，野燕凌风欲剪云。水满平畴绿深浅，田禾塍豆眼中分。自携竹椅上禾场，蒲扇轻衫纳晚凉。谈笑不知风露重，柳筛月影荡西墙。老屋墙空老树稀，老农谈往欲歔欷。稻田多稼称今是，才见牛羊鸡豕肥。廿里贪凉作早行，水田处处有蛙声。晓风生树山初醒，三五小星犹自明。"}