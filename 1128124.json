{"id":"1128124","title":"浪淘沙令","dynasty":"宋","author":"程垓","text":"才合又轻离。心事多违。小窗灯影记亲移。可奈酒酣花困处，不省人归。山翠又如眉。肠断幽期。相思有梦阿谁知。莫遣重来风絮乱，不似当时。老去懒寻花。独自生涯。几枝疏影浸窗纱。昨夜月来人不睡，看尽横斜。门外欲啼鸦。香意凌霞。从渠千树绕人家。世上一枝元也足，不要随他。"}