{"id":"537043","title":"为刘侍御题清举楼","dynasty":"明","author":"王世贞","text":"主人高楼号清举，主人卜筑今何所。桥畔船归虎丘寺，门前客散桃花坞。为言尘市无所欢，聊从物外得奇观。习习兰芝缭户牖，纷纷虹雨挂阑干。倦来独岸华阳帻，邺侯图书周四壁。捲帘忽舒东海霞，拄颊且看西山色。风前胥口几叶帆，月下吴阊一声笛。元龙之客不可留，东阳八咏谁能酬。鹤背翩然别君去，白云无尽五湖秋。"}