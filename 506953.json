{"id":"506953","title":"翠筠轩为黔国公子沐可观题","dynasty":"明","author":"杨荣","text":"世人见竹爱者稀，子独爱种当轩墀。长梢密叶自潇洒，虚心劲节同襟期。拂云高并青霄直，秀压琅玕绕檐碧。千竿飒爽风雨声，四面阴森冰雪色。苍然满眼如潇湘，敲金戛玉相铿锵。虬龙露角带春雨，凤凰振羽鸣朝阳。有时携客玩佳景，满地扶疏散凉影。扫石弹棋白昼长，钩帘对月清宵永。有时截制紫鸾笙，希音吹彻钧天清。空中似引飞仙度，翠翘绿佩何轻盈。尘氛不到净如洗，几回吟啸霜天里。蒋径寂寥何足论，淇澳猗猗自堪儗。君家庆泽流无穷，种德应与种竹同。绳绳后嗣尽英杰，抚绥夷落推元功。羡子才高踵前躅，早有芳名动南服。?言长养资汗青，留纪清朝世勋录。"}