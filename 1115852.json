{"id":"1115852","title":"史馆阮比部知衢州因归建阳别墅二首","dynasty":"宋","author":"杨亿","text":"再入蓬丘席未暖，飘飘又建隼旟行。交朋莫惜河梁别，乡曲初期昼锦荣。竹箭波声随一棹，斧柯山色对双旌。子牟江海心应在，频上高楼望帝京。少小乡关振大名，武夷山翠落门庭。郎君近折仙人桂，伯氏高分处士星。城郭辽东应改易，芝兰谢圃自分馨。吴民正待随车雨，莫苦淹留醉醁醽。"}