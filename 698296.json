{"id":"698296","title":"再和前韵荅韩都宪","dynasty":"明","author":"倪谦","text":"昔承诏狱下黄门，五百严刑气若吞。虐焰相陵将致死，皇威虽近敢称冤。女生不见门悬帨，妾殒空怜坐鼓盆。幸得投荒离虎口，北行深荷九重恩。边塞穷居荜作门，举家脱粟强须吞。千金剑利甘遭折，六月霜飞苦抱冤。堕地何殊星化石，洗天惟待雨倾盆。安能释系归田里，没齿衡茅颂圣恩。待漏曾陪紫禁门，气豪云梦羡胸吞。持平难解奸臣忿，忍耻常怀逐客冤。望眼空悬栖凤阁，澡身欲借洗头盆。喜逢伯乐能知己，朝夕能忘国士恩。"}