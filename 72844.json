{"id":"72844","title":"唐五王击球图","dynasty":"元代","author":"张宪","text":"兴庆宫前春正热，绿杨夹道花如雪。球门风起日西斜，五马归来汗成血。潞舟别驾醉眼缬，双袖倾欹拥岐薛。申王按鞚宋王驰，杖扑球囊手亲挈。草平如掌马力均，玉鞭十里不动尘。黄门扶入五花帐，大衾长枕姁家人。花萼相辉雨气寒，楼中歌管渐阑残。紫骝不踏球场路，万里青骡蜀道难。"}