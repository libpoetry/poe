{"id":"1048249","title":"上太守陈少卿十韵","dynasty":"宋","author":"韦骧","text":"风流富川盛，善政久濡沾。市价童无惑，关讥盗不潜。卖刀人向本，让路俗知谦。明府精区处，圜扉绝滞淹。青纶方调补，内屏幸趋瞻。直道爰来遇，孤踪岂自嫌。有时申谳议，仰见霁威严。志得宁辞贱，公闲倍养恬。爰须祈汲引，足以慰清廉。静念官居乐，长言孰可钳。"}