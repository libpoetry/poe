{"id":"1213685","title":"桑乾岭","dynasty":"元","author":"陈孚","text":"昔闻桑乾名，今日登桑乾。桑乾是否不必问，但觉两耳天风寒。大峰小峰屹相向，空际谽谺一千丈。燕云回首夕阳间，长川历历平于掌。人家如蛎粘石壁，白土堆檐高半尺。门外毡车风雨来，平地轰轰惊霹雳。汉唐百战场，绿草今满碛。野夫耕田间，犹有旧铁戟。道傍谁欤三叹息，古袍古帽江南客。"}