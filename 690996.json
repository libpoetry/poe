{"id":"690996","title":"韩孟郁招同黄宫谕刘宪副高太守梁韩二明府暨苏梁诸公集浮丘步寅仲韵","dynasty":"明","author":"李云龙","text":"仙山在人境，出郭惬幽寻。花雨散瑶席，松云结暮阴。胜情欣有托，酒政雪能禁。借问三青鸟，何时有报音。扳林窥宝井，就架检丹书。抱石白云懒，出花清磬疏。归来华表鹤，好住武陵渔。羽客瑶坛上，相携奏步虚。水石幽深地，风流贤主人。琴尊随处布，鱼鸟自来亲。相对但行乐，兹游当采真。柴车任投辖，今夕不须巾。为欢方未已，暮雨更相留。柳絮入诗料，花枝当酒筹。谈深抽秘检，醉后梦神洲。莫怪心俱远，萧然自一丘。凉风生户牖，一径白云迷。草阁闻虫语，琪林见鸟栖。长谣出紫府，缓步下丹梯。遥望严城上，参横河汉低。"}