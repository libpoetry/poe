{"id":"813288","title":"鲁絜非用家淡轩韵见寄即次原韵和答","dynasty":"清","author":"李大儒","text":"迫厄厌时俗，高举寻吾契。蹑风既靡因，菲质终局地。野马与尘埃，生物息相吹。孰能握机缄，众万并呈媚。我昔志大道，汗漫苦无佽。市中值安期，策我毋怠弃。阆风信匪遐，犍韄自难至。束缊贻寸光，八窗朗幽閟。大美呈新机，副墨守陈策。日车无不照，凿智瞥空隙。金注巧遂殙，带忘腰始适。至人揖元极，妙物行绝迹。六合藐芥尘，千秋伦旦夕。啄鸣合缗缗，泰初以为宅。"}