{"id":"755980","title":"大雪送式三弟沙市归省用东坡郑州别子由韵","dynasty":"清","author":"刘文嘉","text":"别酒欲倾愁兀兀，客子听鸡待月发。陟屺无辞行路难，肯使倚闾悲寂寞。咫尺天涯言笑隔，行迹旋看雪花没。严冬于役愁衣薄，舟楫马蹄销岁月。行人嗟叹农人乐，雨雪载涂寒恻恻。从来志士耻温饱，转眼百年易悠忽。起登高阁望归人，人去江空景萧瑟。莫因惜别惨离颜，早去娱亲供子职。"}