{"id":"834873","title":"齐天乐 新荷","dynasty":"清末民国初","author":"何振岱","text":"飞红犹湿前宵雨，好春也懒归去。日潋池心，山摇萍际，夏气先烘晴宇。笛声凄楚。正倦倚薰风，吹凉前浦。艳说荷花，焉知结子此心苦。芳讯凭谁为主。更番催令节，佳期无阻。掠燕频低，遮鱼未稳，贴水钱钱堪数。愿春小住。便开晚蔷薇，番风应许。一任菱船，清歌江畔路。"}