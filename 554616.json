{"id":"554616","title":"吊宋靖州通守江公墓","dynasty":"明","author":"郑文康","text":"昆南城外二里许，一水遥遥是须浦。浦旁有地名墩头，原是前人一抔土。旧时土墩今已平，乡民尚唤墩头名。何年创作尼僧院，近日攻开长夜城。城中主翁愁见日，露出城门一方石。大书深刻数十行，爵里姓名明且白。世家云是衢州人，托体此邦依所亲。谁道历年才二百，桑田变海海扬尘。君不见南渡诸君何失德，山陵尽付杨家贼。三泉机弩亦徒然，读罢志文三太息。"}