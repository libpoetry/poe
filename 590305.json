{"id":"590305","title":"季冬望过蕉溪","dynasty":"明","author":"张天赋","text":"密云山顶生，我在云中行。白石扣牛角，黄鹂飞玉京。乖厓瘦霜行，齐云绚朱楹。飞泉断复续，峻坂陂半平。愁云暗越山，朔风吹楚城。乳鸦古木栖，水鸟寒塘鸣。红颜叹落落，白发悲惺惺。徘徊岁将暮，惆怅衣未更。策驴入长沙，折腰悬青萍。半生历江山，随处询姓名。蠛蠓人所惜，鹪鹩分何争。临风发长叹，聊以白我情。"}