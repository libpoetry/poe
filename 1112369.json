{"id":"1112369","title":"秋兴","dynasty":"宋","author":"张九成","text":"秋意入茅屋，杖策登平原。落日衔西山，一川顿明鲜。萧萧江上竹，溜溜岩下泉。我生本閒放，胡为此拘拳。身世两相违，于今六十年。勇退未为怯，锐进岂其贤。半夜惊梦回，桐叶纷索索。杖藜视天宇，雨罢云收脚。清风拂襟裾，片月堕篱落。嗟我游已倦，怅此久淹泊。豆畦今已花，稻垄行可穫。翻思黄卷中，古人谁可作。田园爱潜归，箪瓢识颜乐。譬彼鹪鹩心，平生在丛薄。月落在楼角，惊乌连夜啼。门前蝉噪急，床下蛩亦悲。岂不念节物，清霜殒华姿。况我有鸰原，九年此生离。时亦咏归去，缅焉久无期。为善天所相，何以报吾施。大明生于东，皎月生于西。兹理傥不昧，胡为浪嗟咨。"}