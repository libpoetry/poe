{"id":"1235156","title":"次韵铦上人龙河月夜谩兴二首","dynasty":"元","author":"丁复","text":"台殿总依丹凤阙，江山或拟白龙堆。潜籓地重雄南服，执法星明近上台。天际飞尘君使到，日头出处客僧来。翻经夜月旃檀室，满座香风薝卜开。秦淮水流落日西，瑶阶不受翠烟迷。绝怜明月真堪摘，却是青天不可梯。电掣海光龙出弄，雪翻林影鹤惊栖。榑桑若木同根叶，莫谓殊方动惨悽。"}