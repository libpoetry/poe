{"id":"698887","title":"吕布宅","dynasty":"明","author":"徐渭","text":"将军纳策正移师，少妇牵衣惜别离。若使为孥倍縳虎，争如仗剑送乌骓。貂蝉小字从何典，砧杵寒衣寄阿谁。吊古老狂无美剌，卿家何壁可题诗。人皆为布罪蛾眉，大抵蛾眉见若斯。赤兔不嘶连夜草，白门犹望百年期。赎归沙漠中郎女，嫁与邯郸厮养儿。两者秪须半行字，不知何冗夺松之。"}