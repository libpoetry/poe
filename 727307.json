{"id":"727307","title":"代乐府三首 楚妃叹","dynasty":"南北朝","author":"萧纲","text":"幽闺情脉脉，漏长宵寂寂。草萤飞夜户，丝虫绕秋壁。薄笑夫为欣，微欢还成戚。金簪鬓下垂，玉箸衣前滴。遥看云雾中，刻桷映丹红。珠帘通晓日，金华拂夜风。欲知歌管处，来过安乐宫。季月双桐井，新枝杂旧株。晚叶藏栖凤，朝花拂曙乌。还看西子照，银床系辘轳。"}