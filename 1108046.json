{"id":"1108046","title":"代同舍上黄相生辰三首","dynasty":"宋","author":"仲并","text":"列宿东南夜有辉，门弧此际诞英奇。晏婴俭德人皆仰，召虎中兴日可期。名誉雅为天下望，孤忠自结圣君知。大椿会见千年算，应许惊乌托一枝。籍甚声华振九州，龙名未许颍川优。两年鈇钺扶黄屋，一品星躔尚黑头。烜赫朝班联棣萼，张皇军势拥貔貅。自惭东閤叨甄录，愿向清时与国谋。五月天恩解网罗，四方举首愿时和。我公寰海甘霖望，今日门阑瑞气多。已幸羁穷蒙庇赖，伫看谈笑却干戈。汾阳二十中书考，他日遥知数倍过。"}