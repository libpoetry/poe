{"id":"1120037","title":"和郡守沈持要赏柑之什三首","dynasty":"宋","author":"陈傅良","text":"沧海无波日万艘，山农囷廪自相豪。争看紫橐行阡陌，可对黄甘负酒醪。曲水一觞随意集，成都千骑最头遨。风流儒雅谁公似，增得东嘉地望高。东都门外问征艘，去国身轻亦太豪。谁可对床听夜雨，自于同社燕春醪。不知温诏从天下，又罢幽寻与世遨。从此宜休堂下梦，顾瞻松柏为谁高。仰止苕溪近一艘，几年犹未识人豪。黄堂为客知何夕，白发从公饮此醪。四海衣冠多后进，两朝几杖旧同遨。令人仰视冥冥翮，不道微风燕雀高。"}