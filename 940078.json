{"id":"940078","title":"次韵应物有叹黄楼","dynasty":"宋","author":"陈师道","text":"一代苏长公，四海名未已。投荒忘岁月，积毁高城垒。斯楼亦何与，与人压复起。纷纷徒尔为，长剑须天倚。循分即可久，吾行谁与止。迩来贤达人，五十笑百里。赖有寇公子，众毁闻独美。直气慑狂童，牵联皆可纪。少公作长句，班扬安得拟。颇有喜事人，睥睨欲搥毁。一朝陵谷变，天语含深旨。惊倒楼前人，今朝有行履。"}