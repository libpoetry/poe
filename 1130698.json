{"id":"1130698","title":"次韵昌甫九峰留诗","dynasty":"宋","author":"韩淲","text":"远峙山常峻，幽泉水自泠。几回灵井曲，如入九峰屏。雅以平生旧，空怀万古灵。诗成霜露湿，原上草青青。每恨居山浅，扶舆过九峰。几年无恃怙，常此痛音容。风雨寒垂点，云烟晚复重。市廛多汩没，忽尔脱尘踪。每恨居山浅，扶舆过九峰。溪清通乱石，路暗失长松。须鬓时时换，身心事事慵。雨寒樵牧断，朝暮听鸣钟。每恨居山浅，扶舆过九峰。尘销草色淡，岚染木阴浓。瓢饮真堪羡，盘飧粗得供。一庵饥渴外，何事入心胸。"}