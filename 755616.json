{"id":"755616","title":"杂兴 其五","dynasty":"清","author":"严永华","text":"猗猗萱草花，郁郁荆树林。宛宛女贞枝，恻恻卷葹心。自谓永不衰，托根在同岑。人事忽乖迕，霜霰遂见侵。中夜揽衣起，鸿雁流哀音。披帷见明月，感彼商与参。《河广》及《载驰》，命意一河深。女子信善怀，恻怆匪自今。瑶京不可即，天风吹佩环。峨峨古神女，玉座何便娟。祸福生呼吸，恩威伺容颜。众灵杂遝至，恍惚云雾间。嗟彼愚下人，欲见无由缘。愿借白日光，排空接灵軿。济南儒家子，实授《尚书》传。木眚与金祥，五行善推衍。水旱各有徵，天意不虚谴。自从新法行，罕复论灾变。阴阳互消息，精义于兹见。请陈《繁露》戒，聊代百工谏。"}