{"id":"697726","title":"次韵一本集杜句见寄","dynasty":"明","author":"胡俨","text":"山林气萧瑟，飒爽凉飙起。缅怀沧洲趣，迢迢隔秋水。衰容日益枯，短发还自理。素怀玉壶冰，敢谓冻连底。昔玷蓬莱班，忝紬金匮史。出入承明庐，遨翔彩云里。夹座侍宸旒，帘开宫扇启。九成凤鸣韶，两观雉层垒。高步接夔龙，倾心竭蝼蚁。抱疾困沉绵，归来竟如此。服食求金丹，神仙渺何许。诛茆傍江郭，修竹映清渚。窗含梧叶风，坐对芭蕉雨。虽非诸葛庐，颇似苏公圃。蛩响悲早秋，蝉声咽残暑。司空即王官，六一思颍汝。玉笥白云深，矫首瞻天宇。貂蝉树功勋，疏爵公侯伯。我独事文翰，于世寡才识。驱驰四十年，白首空自惜。桥山隔紫烟，苍翠难再觌。谢病遂归休，苦被形骸役。时时倚孤松，引领瞻天北。幸尔托丝萝，数慰幽栖迹。琼章诗律清，屐齿苔痕碧。鬓颜各老苍，灯火思宿昔。得谐今日欢，免使遥相忆。"}