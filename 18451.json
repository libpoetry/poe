{"id":"18451","title":"花楼望雪命宴赋诗","dynasty":"唐代","author":"白居易","text":"连天际海白皑皑，好上高楼望一回。何处更能分道路，此时兼不认池台。万重云树山头翠，百尺花楼江畔开。素壁联题分韵句，红炉巡饮暖寒杯。冰铺湖水银为面，风卷汀沙玉作堆。绊惹舞人春艳曳，句留醉客夜裴回。输将虚白堂前鹤，失却樟亭驿后梅。别有故情偏忆得，曾经穷苦照书来。"}