{"id":"527684","title":"胡人猎图歌","dynasty":"明","author":"何景明","text":"边沙萧萧天北风，高林昼屯鞍马雄。胡人装束身手健，真与此图形貌同。冬寒猎傍长城窟，城下平原日将没。呼鹰放犬无不为，数骑弯弓竞驰突。月高琵琶海西城，拂庐雪乾氍毹轻。金钟虏酒亦易醉，玉踠胡骝骄不行。白发老胡黄战裙，抽箭仰视天山云。众中若认射雕手，汉家谁是李将军。"}