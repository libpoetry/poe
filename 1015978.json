{"id":"1015978","title":"偈颂十四首 其十三","dynasty":"宋","author":"释宗杲","text":"无上大涅槃，圆明常寂照。凡愚谓之死，外道执为断。诸求一乘入，目以为无作。尽属情所计，六十二见本。妄立虚假名，何为真实义。唯有过量人，通达无取舍。以知五蕴法，及以蕴中我。外现众色像，一一音声相。平等如梦幻，不起凡圣见。不作涅槃解，二边三际断。常应诸根用，而不起用想。分别一切法，不起分别想。劫火烧海底，风鼓山相击。真常寂灭乐，涅槃相如是。吾今彊言说，令汝舍邪见。汝勿随言解，许汝知少分。"}