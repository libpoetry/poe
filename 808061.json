{"id":"808061","title":"齐天乐 三弟寄椒珠并蜀笺数种赋此二阕示之 其一","dynasty":"清","author":"杨芳灿","text":"申椒密缀骊珠颗，玲珑是谁呈巧。郁烈盈怀，匀圆在握，雅称骚人襟抱。奇芬缭绕。似颂过灵花，酌来春醥。佩作香璎，辟邪不用铸刚卯。休嫌幻成圆相，当风偏逆鼻，生性孤峭。兰是同心，桂原共气，风格自怜差老。禅机悟早。爱百八牟尼，一般香妙。證人闻思，带些辛味好。"}