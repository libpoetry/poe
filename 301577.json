{"id":"301577","title":"台城路·题王杏堂松菊犹存图","dynasty":"现代","author":"邹韬","text":"故园梦断家何在，登场纵情奔竞。竹子筼筜，松枝偃蹇，最好乡关风景。而翁尚幸。任雪虐霜欺，长留节劲。不入春明，迟鸿晚鹤苦相警。迷途阿谁醒悟，把清秋抛却，强学优孟。翠袖娟娟，苍颜苒苒，弹指豪怀孤冷。男儿猛省。倘不上凌烟，且归三径。密籁虚烟，太虚寒弄暝。"}