{"id":"52410","title":"宝剑篇·昔闻欧冶铸宝剑","dynasty":"明代","author":"薛蕙","text":"昔闻欧冶铸宝剑，冶中蛟龙欻挥霍。冶开火歇蛟龙失，黯黯青云吐芒锷。赤山丹液色郁勃，白帝金精气萦薄。翠珉磨出冰洞明，宝鞘装成金错落。鹈膏莹科斗字，鹿卢玉映芙蓉萼。坐上传看疾风起，尊前拔舞惊虹跃。蚩尤苍黄化石陨，天吴辟易随潮却。果然魑魅忌精爽，坐令神物藏冥漠。由来世事不可测，须臾沦落丰城侧。玉珥雕零苔藓昏，雪花蠹蚀尘沙黑。当年得意断犀象，今朝失路埋荆棘。地底龙眠鬼犹泣，斗间气腾人未识。泥涂污辱君勿悲，风云变化时将逼。掘狱重开双宝刀，入市争酬万金直。自古英雄每如此，平生蹉跌长叹息。哀歌谩作行路难，高飞自有横天翼。"}