{"id":"739834","title":"晚入邓尉山宿还元阁","dynasty":"清","author":"沈德潜","text":"晚钟流岩壑，寻声经叠嶂。重游二十年，云山故无恙。来登四宜堂，聊此息筇杖。老桂渐凋残，吾生岂强壮。凭轩送远目，百里纳清旷。晴雪漫陂陀，香风透屏障。花影连湖光，夕阳摇滉漾。俄顷寒烟凝，岚岭换形相。夜投还元阁，高枕鸟巢上。风雨惊梦魂，松涛入纸帐。"}