{"id":"469265","title":"邯郸行随张使君肖甫出猎","dynasty":"明","author":"刘黄裳","text":"使君按节邯郸城，游子邯郸意气生。相从射猎西山去，城中年少来纵横。纷纷罢掷博场里，追呼云集黄尘垒。白马连环响夜霜，雕弓香箭明秋水。使君红旗山上麾，我正扬鞭驰绣羁。马度长桥翻冻雪，箭穿枯柳断冰澌。山头北风吹草急，道上豺狼向人立。少年随我拍青丝，一箭双狼死原隰。使君欢动弄金杯，叠鼓鸣笳锦帐开。八郡良家驱虎落，三河侠客奋龙媒。邯水郸山冷朔云，赵舞燕歌空古坟。海上惟怀鲁连子，城中还忆平原君。加禽逐兽无穷已，西山衔日牙旗紫。使君夜猎入孤城，城上寒鸦栖复起。散骑黄昏度狭斜，满楼灯火照倡家。稍将血兔床头煮，卧听银筝醉雪花。"}