{"id":"1110792","title":"初到曲江六首","dynasty":"宋","author":"朱翌","text":"度岭三百里，携家五六人。卜居依古寺，爱日向初春。时有逃虚喜，端无去客嗔。团栾何所作，不寐守庚申。昭代人无弃，遐方住亦堪。司分大火舍，官作世南男。守拙休心匠，忘忧纵手谈。平生不喜闹，所欠一茅庵。灯火光元夕，歌呼亦尽欢。欣闻雪霏白，愁失荔垂丹。老酒莲花曲，甜鱼藿叶槃。万金书若到，便可解忧端。岭外山川最，天涯草木芬。曾经五月狩，俱被一琴薰。韶石静张乐，舜峰高出云。真同适鲁见，何异在齐闻。草断城头路，春未履屡穿。雨馀峰染黛，云出岭垂莲。眼傍青林转，愁来白鸟边。中原好消息，问取此江船。嘉卉怀炎德，孤根幸斗临。象蹄交绿润，佛眼瞬红深。含笑香飘坐，素馨娇满簪。老榕虽拥肿，六月十分阴。"}