{"id":"1106366","title":"次韵何子应留诗为别","dynasty":"宋","author":"王灼","text":"追攀笔墨幸同时，苏季如今不愿师。自诧柳州曾指授，年来稍稍许言诗。周南底事苦淹留，杯水那容万斛舟。稳驾长风归去好，凤凰池上醉遨游。迩迹韩门尚壮年，老陪杖屦本因缘。早知决定书青史，湜籍诸人继有传。出头自合持文柄，失脚因循作吏师。记取舂陵好邦伯，临风对月有清诗。主领风光春复秋，西山蜡屐北池舟。羲皇以上同真乐，俯仰之间忆旧游。兰若生祠付百年，曾将秀笔纪夤缘。涪江口口歌遗爱，碑版悬知四裔传。"}