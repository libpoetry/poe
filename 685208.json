{"id":"685208","title":"林待用复和斋居叠韵答之二首","dynasty":"明","author":"王缜","text":"烛影擎风撼碧纱，斋庭昼锁树排衙。天街雪霁初归雁，池草春深欲散蛙。屯相生成肌骨瘦，畏途休著脚跟斜。皂囊衮职何能补，合说编氓愿捕蛇。尘清警跸出郊寰，柴望精诚感应间。万国俨瞻双阙回，百神欢向九霄还。天高仙仗笙歌细，风静龙旂日月间。谁续生民归大雅，摩挲苔藓勒名山。"}