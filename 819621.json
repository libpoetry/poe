{"id":"819621","title":"题袁抱存寒庐茗话图卷子即西苑流水音千尺雪旧址","dynasty":"清末近现代初","author":"杨圻","text":"天下已定当高歌，诗人不及侯王多。袁侯一室大如斗，海内清才容收罗。三山丘壑本奇绝，六百年无诗人迹。建章前殿雪中开，沁水辋川皆失色。玉龙呼啸来寒空，古松流水静房拢。雪前风起春灯乱，雪后烟开月满宫。梁园俦侣皆诗伯，水上楼台万象出。雕梁画栋帝王家，冻砚寒窗幽人宅。主人煮冰凿天河，砂铛竹灶煎松萝。贪泉狂泉饮者众，试尝此茗当如何。沧桑话罢呵画笔，瑶林玉树散仙客。闭门千载见高风，岂如西园记游屐。我有蘧庐天地开，飘然南极袖诗回。眼中五岳何曾见，指点人间雪几堆。"}