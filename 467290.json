{"id":"467290","title":"检稿偶拾二首","dynasty":"当代","author":"陈振家","text":"曾丁劫难卧林泉，微抱硁硁过十年。叹我人存心已老，笑他身死壳仍坚。幸逢陨石离黄道，免见银河决昊天。还趁未填沟壑日，从头检点旧诗篇。逐流一叶任波腾，前辙回看乱似绳。镇日观书曾不倦，与人办事若无能。浮生阅历未堪诩，半箧歌诗容有矜。老去诚知俄顷事，黄泉何处觅吟朋。"}