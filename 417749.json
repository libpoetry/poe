{"id":"417749","title":"沁园春","dynasty":"近现代","author":"朱帆","text":"衡岳峰高，雁掠云天，书坠五羊。忆烽烟岁月，依稀泥爪，关山险道，几度斜阳。师俭园中，甘家台畔，四十三年梦一场。今无恙，但青衫醉屐，未改疏狂。难忘风雨同窗。想髻翅新来亦有霜。叹回文苏蕙，倚声清照，飘零太白，老矣冯唐。却羡才华，能如君者，不上枝头变凤凰。都休问，且橱藏杯酒，待我潇湘。"}