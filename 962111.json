{"id":"962111","title":"呈徐通仲兼简仲锡","dynasty":"宋","author":"姜夔","text":"斯文准乾坤，作者难屈指。我从李郭游，知有徐孺子。春风橘洲前，白月太湖尾。怀哉来无期，玉唾炯在纸。去年识仲氏，何啻空谷喜。合并忽自天，颠倒见底里。维君天下士，竹箭东南美。胡不在石渠，诸公当料理。千岩今林宗，泉石助风轨。示疾不下堂，有句高八米。此老笔砚交，诚斋古元礼。毫端洒秋露，去国词愈伟。属闻都门别，回首即桑梓。独怜苕溪上，垂榻俟行李。烟波肯寻盟，归棹为君舣。"}