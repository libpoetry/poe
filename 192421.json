{"id":"192421","title":"送叔规·凤台却望桑麻川","dynasty":"宋代","author":"李石","text":"凤台却望桑麻川，残僧孤客同一年。我穷自取君更苦，只有布袜青行缠。松楠阴阴水边寺，一饷欵寻香火缘。笔端落尽蔬笋气，胸次不留荆棘田。穷冬衣褐露黑肘，半夜风雪寒诗肩。时于连床乞被卧，睡到日午钟鱼传。今朝别我眉色好，得得西谒骑鲸仙。自云老矣世涂熟，独有此老无人怜。更须南去共舟楫，竹火江茶谭夜禅。"}