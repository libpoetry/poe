{"id":"1107759","title":"瞻彼南山诗","dynasty":"宋","author":"司马光","text":"瞻彼南山，有梌有棠。维叶牂牂，君子之燕。笾豆洋洋，鼎俎将将。百羞阜昌，上下乐康。邦家之光，君子万年。抚有四荒，受禄无疆。瞻彼南山，有椐有栩。维叶湑湑，君子之燕。清酒有藇，壶樽有楚。酌言赐之，命之釂之。上下以序，君子万年。永绥兆民，受天之祜。瞻彼南山，有杞有枞。维叶逢逢，君子之燕。管丝噰噰，奏鼓??。自堂徂庭，上下肃雍。靡有不恭，君子万年。令德高明，高明有融。赫赫明明，天命有严。命我祖考，九土是监。倭馯之东，蛮蜑之南。享献有时，靡敢不詹。閟兹馀文，复阁岩岩。万世是承，四方是瞻。帝曰卿士，左右之臣。四方无虞，矜尔之勤。式观且游，从予一人。于壸于闳，于堂于陈。金石之符，翰墨之珍。匪予汝夸，祖考之勋。多士庶尹，群公百辟。拜手稽首，答扬休德。既醉既饱，慎思尔职。罔顾尔私，罔爱尔力。惇忠祗敕，永奉丕则。立民之极，载祀千亿。"}