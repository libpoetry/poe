{"id":"1144113","title":"追和东坡先生亲笔陈季常见过三首","dynasty":"宋末元初","author":"方回","text":"坡仙果何辜，黄州七年客。价高日月低，名大天地窄。嗟彼舒亶辈，岂不辨菽麦。阿党更妒忌，一视皂与白。前后赤壁赋，悲歌惨江风。江山元不改，在公神游中。三经及字说，胎祸垂无穷。想如季常辈，对寤三叹同。我尝过黄州，故国耸乔木。半山歌元丰，此老蜗角缩。及至绍圣初，岭海谪坡谷。人生归去来，破铛煮黄独。"}