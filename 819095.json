{"id":"819095","title":"冬日杂诗以仰视皇天白日速为韵 其二","dynasty":"清末近现代初","author":"郑孝胥","text":"日人行新法，中国始遣使。华民我自辖，诸国不得视。彼非不欲尔，实亦势所至。来者更五公，交涉略可志。吾初检案牍，抄撮取关系。会以事不竟，讫未就编次。又观图书馆，典籍亦略备。尽蒐为目录，颇足资考异。迁延顾莫往，尤未坠此意。"}