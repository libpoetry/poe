{"id":"1241021","title":"题刘凝之骑牛图","dynasty":"元末明初","author":"戴良","text":"日落未落西山前，谁家老翁牛背眠？短身曲局耸两肩，山花插帽帽为偏。左手拊牛右捉鞭，牛行不动稳若船。一童冲冷手握拳，迎风鼓势走欲先。荒郊幂幂草纤纤，云是匡庐古道边。匡庐山水好盘旋，此日刘公初挂冠。刘公作令天圣间，民物熙熙德化宣。世上浮荣直几钱，白发东归耕石田。当时出处亦偶然，乃留遗迹后人看。长安城中足豪贤，车骑骈罗气灼天。一朝变灭如云烟，姓字寥寥若个传，我观刘公差独贤。"}