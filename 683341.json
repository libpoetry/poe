{"id":"683341","title":"夏日寺居即事四首","dynasty":"明","author":"王世贞","text":"解夏僧同懒，愁霖客渐疏。云霄吾意左，天地此生馀。饥即分斋饭，閒能读道书。笑他杨得意，今日荐相如。剥啄醒高卧，中庭柏影移。少年频载酒，长日拟论诗。薄俗疏堪继，虚名得自知。青山一杯罢，相对坐支颐。十年甘削迹，不省旧何官。人惜遗簪在，天容裋褐宽。往来宁有托，荣悴易为端。从此飘然去，真无愧箨冠。往往推窗坐，西山云色来。未归诚偶尔，少住亦悠哉。累句初谙俗，清尊不负才。当时仲宣赋，岂为异乡哀。"}