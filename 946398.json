{"id":"946398","title":"寄陈同甫生日","dynasty":"宋","author":"陈傅良","text":"南国雨初润，西风水微波。持酒欲劝君，奈此道阻何。天地自久长，日月良蹉跎。志士惜少年，用意矢靡他。岂无文字功，百代名不磨。胡然朝揽镜，夜起瞻星河。思妇视贞操，骄人视劳歌。曾微强饭书，覆出为诋诃。永怀姑射神，尸居养天和。下视尘冥冥，鸿鹄谢网罗。身将世谁亲，得孰与丧多。请君以尊生，我亦以养痾。"}