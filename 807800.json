{"id":"807800","title":"沁园春  纸贵戏作","dynasty":"清","author":"陈维崧","text":"老至常閒，惟藉钞词，以永居诸。买衍波万叠，燃脂暝写，薛涛一箧，映雪晨涂。甲乙周秦，摒挡辛柳，卷比牛腰一样粗。掀髯笑，任字嘲类疥，墨哂同猪。今年纸价如珠。问洛下当年有是夫。纵画他灰焰，还疑帝虎，刻他竹粉，莫辨之无。已矣途穷，幡然事济，昨种芭蕉十万株。成阴后，取花间全集，作擘窠书。"}