{"id":"1124607","title":"晚春寄友人二首","dynasty":"宋","author":"唐庚","text":"眼底春愁恼杀侬，扬州往事旋成空。风流只合称狂客，衰飒何堪作病翁。水国春深梅子雨，江天日暮鲤鱼风。何时执手同樽酒，收拾清欢笑语中。满眼芜菁断送春，多情饶病两关身。只知老去人心改，不觉愁来酒盏频。霜鹘空拳知有命，溟鱼竭水恐伤神。丈夫出处端无据，犹欲辞家再入秦。"}