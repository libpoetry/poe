{"id":"1233039","title":"芦花坞诗","dynasty":"元","author":"周巽","text":"飘飘校书郎，栖迹芦花坞。孤云卧高林，双凫下清浦。玉树带蒹葭，秋光映眉宇。胸怀冰雪明，容仪鸾凤舞。昔陪青藜翁，洒翰辟玉府。佩剑出龙泉，烟尘暗中土。翩然赋归来，垂纶傍芦渚。雪花香满襟，风絮光翻羽。邀彼鹤上仙，泛我尊中醑。高歌落海蟾，长啸惊石虎。愿接卢敖游，仍呼太白侣。飞驾凌清虚，乘风过玄圃。"}