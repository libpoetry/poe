{"id":"1217217","title":"次韵王观明冬日感怀","dynasty":"元","author":"廖大圭","text":"幽抱恒弗舒，徂年矧当急。方兹感朝寒，忽复悲日入。晏温岂无时，霜霰竟来集。念之悟浮生，俛仰二毛及。翕翕耻并趋，终然就孤立。怀我同心人，兰章无废缉。高卧思云林，世纷苦维絷。发轫方自兹，多岐亦屡泣。穷居守箪瓢，适远困簦笈。已矣各勉旃，龙蛇有时蛰。"}