{"id":"1121029","title":"闰月之腊诏赐银合腊药三首","dynasty":"宋","author":"岳珂","text":"驿使锦连乾，传宣下九天。缄题瞻赐玺，走送听鸣鞭。意溢兼金外，恩从玉陛前。更怜戍边客，一骑入秦川。式赐十一种，分驰数百程。虎符多俊杰，貂帽比恩荣。老矣何能役，居然忝此名。圣情天样阔，美报誓馀生。无功应自念，有赐盍先尝。病作馀生累，恩颁上剂良。愿觇齐国證，小效越人方。采菲傥留意，须先元气防。"}