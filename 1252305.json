{"id":"1252305","title":"秋怀次童中州韵四首","dynasty":"元末明初","author":"叶颙","text":"拭目看秋云，洗耳听秋雨。晴刈东皋禾，冷衣南山苧。长安名利途，屏迹不吾与。惟有金华峰，相看澹无语。长空好明月，灿烂今夕晴。万里皆月色，四顾无人声。徘徊下青松，照我茅屋明。我望长叹息，悠然万感生。取杯挹清光，和此松露倾。咽之清肺腑，快我平生情。沈郎江左人，声名惊宇宙。秋风百尺楼，寄傲腰围瘦。惜哉清庙器，未展经纶手。斯道日已亡，斯人焉可友。唯应双溪月，清光屡相就。桂魄延秋景，松飙生夕凉。良宵两相值，萧瑟流清光。风声惊客鬓，月影照我床。徊徨不成寐，转觉岁月长。起坐问风月，而我谁老苍。风静月不言，耿耿天中央。"}