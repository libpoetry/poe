{"id":"1159015","title":"初度岭过韶州灵鹫广果二寺其寺院相接故同诗一首","dynasty":"唐","author":"刘希夷","text":"五岭分鸢徼，三天峙鹫峰。法堂因嶂起，香阁与岩重。寒水千寻壑，禅林万丈松。日将轻影殿，风闲响传钟。佛帐珠幡绕，经函宝印封。野鸣初化鹤，岸上欲降龙。北牖泉埃散，南阶石癣浓。净花山木槿，真蒂水芙蓉。古塔留奇制，残碑纪胜踪。一音三界路，十善百灵恭。流窜同飘萚，登临暂杖筇。摄衣趋福地，跪膝对真容。忽似毗耶偈，还如舍卫逢。宿心常恳恳，尔日更颙颙。苦业暥前际，危光迫下舂。已知空假色，犹念吉除凶。覆护如无爽，归飞庶可从。"}