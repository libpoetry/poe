{"id":"1125810","title":"陪朱行中龙图饮澄惠院二首","dynasty":"宋","author":"郭祥正","text":"寒烟淡日满沧洲，台榭相通一径幽。志欲吞吴嗟隔水，力能成魏密藏舟。纸窗趁晓开黄卷，蒲叶涵春付白鸥。千载废兴何可问，一樽浊酒更迟留。岛屿回环水绕堤，碧芦青荇密相依。凌风战舰知何处，落日游人尚未归。细细佛香时入坐，双双沙鸟静忘机。史君自是蓬莱客，倚遍栏干恋翠微。"}