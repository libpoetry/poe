{"id":"761836","title":"和东坡石鼓原韵","dynasty":"清","author":"郑用锡","text":"玄黄开辟当子丑，鸟迹龟书肇仓叟。周宣大作籀史文，字形变幻蛟螭走。车攻马同古什存，高歌脍炙尚人口。伊谁考證独评章，吏部在前长公后。忆昔中兴大会同，俯视齐州烟点九。不惟采芑有遗编，鱮鲂一一贯杨柳。雕镌篆刻纪功勋，淋漓大笔光牛斗。物聚所好似非常，何异千金悬于肘。胡为沿久废荒郊，无人赏识埋蒿莠。嵚奇磊落挟风霜，日与麋鹿为群友。阅历秦汉迄隋唐，莫辨鱼鲁与楚㪍。坡老著意搜新奇，一波一撇认蝌蚪。嗟尔剥蚀费推寻，问字天不遗耆耇。欲从宵雅时咿唔，雌黄聚讼声相嗾。此物谁为伯仲间，夏鼎殷盘周癸卣。移来太学争摩挲，依稀鳌鼓奏矇瞍。硬黄响拓遍人间，几等禹碑立岣嵝。始知古迹难销沉，护持神力何其厚！远溯吉甫共和年，岁月遥深谁识某。纵横遗器信辉煌，六经纪载此中有。成康以后得嗣音，合并南山颂台杻。咄哉下士苦诘曲，载酒亭前誇刍狗。不见凤翔富搜罗，旷怀直与古人偶。八观钜制悼时俗，青天在上一搔首。为怜石鼓发长言，小儒见之莫击掊。斯文直欲凌古今，牙慧不甘他拾取。惟我熙朝釐定真，稽古字字刮瑕垢。圜桥重立排甲乙，先代法物同遵守。承平一片雅颂声，碑碣题名垂不朽。灵台偃伯敷文教，巩固山河金石寿。"}