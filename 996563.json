{"id":"996563","title":"戏答赵伯充劝莫学书及为席子泽解嘲","dynasty":"宋","author":"黄庭坚","text":"平生饮酒不尽味，五鼎馈肉如嚼蜡。我醉欲眠便遣客，三年窥墙亦面壁。空馀小来翰墨场，松烟兔颖傍明窗。偶随儿戏洒墨汁，众人许在崔杜行。晚学长沙小三昧，幻出万物真成狂。龙蛇起陆雷破柱，自喜奇观绕绳床。家人骂笑宁有道，污染黄素败粉墙。诚不如南邻席明府，蛛网锁砚蜗书梁。怀中探丸起九死，才术颇似汉太仓。感君诗句唤梦觉，邯郸初未熟黄粱。身如朝露无牢强，玩此白驹过隙光。从此永明书百卷，自公退食一炉香。"}