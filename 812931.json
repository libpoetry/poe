{"id":"812931","title":"谒胡文忠公祠","dynasty":"清","author":"张之洞","text":"枢轴安危第一功，上游大定举江东。目营四海无畦町，手疏群贤化党同。江汉重瞻周雅盛，山林始启楚风雄。长沙靖乱诚相似，未及高勋又赤忠。二老当年开口笑，九原今日百身悲。敢云驽钝能为役，差幸心源早得师。圣虑当劳破吴后，雄心不瞑渡河时。安攘未竟公遗憾，侥福英灵傥有知。"}