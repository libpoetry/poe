{"id":"436711","title":"漫书","dynasty":"金末元初","author":"段成己","text":"山翁只合坐山房，四壁萧然一木床。心为感时空渺渺，鬓因怀旧变苍苍。人閒日月惊何速，物外光阴本不忙。一枕北窗眠正稳，却疑身世在羲皇。扰扰胶胶人自忙，心閒无地不清凉。两边战阵蚍蜉闹，花底生涯胡蝶狂。幸有文书遮老眼，岂无藜藿疗饥肠。从教门外蓬蒿满，不见白丁计亦长。"}