{"id":"431823","title":"题铜官感旧图二首","dynasty":"近现代","author":"孙保圻","text":"江风飒飒水差差，百感中来鬓已丝。鼓角犹疑飞动意，琴樽终到寂寥时。手援天下功无右，身老兵间数自奇。木坏山颓同一瞬，不堪吹笛过桓伊。名吏循儒合传成，披图省识昔年情。鸢肩空赋从军乐，鹢鸟时闻杀贼声。鲁难惊心伤后死，湘波照影惜平生。同舟共济知谁喻，独对横流泪暗倾。"}