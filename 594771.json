{"id":"594771","title":"同郭学宪叶剌史宴朱明馆十二韵","dynasty":"明","author":"欧大任","text":"海上标名胜，东南一壮观。诸峰沧岛合，二曜洞天宽。屐许畸人约，轺来野老欢。青牛周柱史，金马汉祠官。松子迎瑶节，芝童候玉鞍。铁桥千丈过，珠瀑几回看。苔藓封岩磴，风雷绕石坛。客栖犹有馆，仙去尚遗丹。深树春偏艳，清潭夏更寒。茅柴盈涧榼，薇蕨佐山盘。篆叶符常在，铭烟字未残。云中鸡犬散，此日聚星冠。"}