{"id":"75446","title":"绣停针·道难说要悟般般","dynasty":"元代","author":"张守清","text":"道难说。要悟般般，尽皆明彻。剔透玲珑，回光返照，不在拈花摘叶。动生差别。休举念、强生枝节。本来模样，清清净净，有何言说。须凭志猛烈。仗慧剑落处，斩钉截铁。击碎恩山，跳出爱海，打破虚空休歇。气神欢悦。运九阳、炼成红雪。彩霞影里，捧出一轮皓月。"}