{"id":"78164","title":"梦韩无咎如在京口时既觉枕上作","dynasty":"宋代","author":"陆游","text":"隆兴之初客江皁，连榱结驷皆贤豪。坐中吴咎我所畏，日夜酬倡兼诗骚。有时赠我玉具剑，间亦报之金错刀。旧游忽堕五更梦，举首但觉铁瓮高。樽前美人亦黄土，吾辈鬼录将安逃？死生一诀信已矣，所恨膏火常煎熬。平生不爱葱岭话，方术亦陋葛与陶；但当东归弃百事，烂醉海上观云涛。"}