{"id":"671937","title":"初晤刘济甫喜有此赠","dynasty":"明","author":"凌义渠","text":"江夏有刘子，避名名附久。自顾数年中，在心复在口。及兹始一晤，出迎已恐后。静致即可通，深衷未及扣。投我诗一章，清真无腻垢。投我文数编，益损如积阜。汎爱强相亲，知子不苟受。坚苦抱短檠，志气达户牖。更闻内行笃，谨身以事母。文行期能似，似之惟其有。江汉日滔滔，才难夫岂偶。脱落心口缘，相与呼吾友。"}