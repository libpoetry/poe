{"id":"182177","title":"示龙王长老法赞用旧韵先公佳城与寺相直","dynasty":"宋代","author":"胡寅","text":"堂堂感麟翁，耿耿跨箕尾。已垂百世芳，何用东山起。平和梦奠处，郁郁佳城启。禅枝附奕叶，鱼粥常千指。老龙卧颓波，秀木森嶷峙。堆螺沃黛山，泻玉摐金水。上人一锡拄，心寂倦他徙。我亦希子文，仕已忘愠喜。时来语道要，中立旁不倚。而君乐幻空，说定不说止。永怀先觉人，愧发汗流泚。彝伦出笔削，一是无彼此。修程不自勉，九十半百里。相彼齅世芬，所向辄摇弭。未知吾相马，异质遗毛齿。更须求真龙，万古资一洗。"}