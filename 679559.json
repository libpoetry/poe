{"id":"679559","title":"寿图歌为任柏溪举人铠赋","dynasty":"明","author":"杨巍","text":"南极星照江之浒，瑶彩离离烛万户。夜半山精作人语，化为白鹿来玄圃。圣人御天覆下土，黄河清后芝生庑。朝有贤良野无虎，四海寿康歌舜禹。误落尘网冒簪组，忽见仙翁泪堕雨。任君翩翩颜亦苦，巨鳌钓罢游寰宇。蚤立功勋报明主，与尔骑鹿昆崙去。"}