{"id":"496072","title":"大江东去 其八 答李蒲汀张阳峰","dynasty":"明","author":"夏言","text":"源分天上，算黄河、不是人间之物。横亘中原三万里，失却乌江赤壁。雷雨掀腾，鱼龙变化，桃浪翻红雪。乾坤流峙，泰山堪与争杰。昔年奉使遐方，马首东风，见洛阳花发。诸将提兵淮海上，群盗未曾驱灭。关塞崎岖，风尘澒洞，梦寐惊毛发。太平今日，重来又是春月。"}