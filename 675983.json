{"id":"675983","title":"春日陪周功叙学士游朝天宫","dynasty":"明","author":"蒋主孝","text":"晓露滋瑶草，东风绽碧桃。致君有公辈，行乐属吾曹。恍惚游三岛，凄迷叹二毛。山深人自寂，市远性俱逃。占断壶中景，真成世上豪。水清山涧浅，苔古石床高。白鹤呼为仆，春云剪作袍。路迂三屈曲，乐奏八琅璈。仙境频年乐，尘寰尽日劳。独怜扬子宅，白首续离骚。"}