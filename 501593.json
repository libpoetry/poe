{"id":"501593","title":"寿员外长老","dynasty":"明","author":"林弼","text":"群峰天宝西飞来，茂林幽壑相萦回。福山中峙太古色，绀楼碧殿凌云开。云间一珠光万丈，圆外瑩中明月相。森森寒彩凛夔羵，炯炯神毫肃龙象。始知此宝天下珍，山辉川媚草木春。琼花一孕开昙钵，紫芝三秀生法轮。福山高与寿山列，苍松不凋椿不拔。山中酒熟桂花发，年年来醉中秋月。"}