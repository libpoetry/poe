{"id":"866905","title":"送蒙斋赴召六首 其五","dynasty":"宋","author":"包恢","text":"尝闻魏仲英，谓仕欲行志。后宫权豪等，损去志乃遂。如云皆不可，隐身是为智。此志虽可称，一节非道备。不闻政适人，格心第一义。如未可与权，当道岂易致。齐王好货色，孟子不少刺。导之百姓同，王道真易易。自实学不明，言与实难离。何能格一非，适以滋众伪。最是讲说多，虚文只成赘。经或不如史，祸福可趋避。下至不害伯，犹能救时弊。此可观世变，言之横涕泪。道本无不通，君子当不器。"}