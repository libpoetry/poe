{"id":"743518","title":"破被篇","dynasty":"清","author":"舒位","text":"读书万卷读不破，走入破被堆中卧。鸡既鸣矣凡几声，虱其间者凡几个。或曰屣可弃，我不忘其敝。或曰衮可补，我非五杂组。不相离别转相亲，我用我法横自陈。芙蓉城里蒙头入，鹦鹉洲边伸脚出。一年又一年，春秋冬夏无不然。万里复万里，东西南北而已矣。蜀锦重重无片段，吴锦团团逸其半。参来罗汉五百尊，幻生观音十一面。弹断铜琵琶，披出铁袈裟。石破天惊逗秋雨，中有残梦恒河沙。君不闻湖州唐六歌有口，又不见扬州朱八画有手。唐犹及见未破时，朱独相怜已破后。今兹襆被春明门，车如鸡栖马如狗。黄竹箱中什袭藏，青苔榻上周旋久。被兮被兮可奈何，世间破被有许多。安得尽遣朱八作画唐六歌，我乃化为蝴蝶夜夜飞来魔。"}