{"id":"709650","title":"游海目山醉后怀区海目先生","dynasty":"明末清初","author":"陈子升","text":"西江汇流南海潴，我家海曲甘樵渔。四月五月荡轻桨，言游海目尝鲥鱼。海目双峰临丙穴，江心万族归圆折。漫投犗饵钓吞舟，且奏鸾刀沃飞雪。君不见浮山来与罗山同，中有铁桥仙路通。兹山亦足晞华发，行当驻颜却老明方瞳。君不见九子山加九华号，青莲居士心所好。海目区公擅此山，岂有才士香名人不道。劝君高歌快意游，眼前富贵水东流。愁来白发三千丈，醉上丹梯十二楼。"}