{"id":"516795","title":"绿阴亭诗送人之临江府尹分韵得朱字","dynasty":"明","author":"刘琏","text":"虞廷奏湘弦，皇风被寰区。万物遂长养，人情亦怡愉。嘉树蔼新绿，修篁时雨馀。秀色明轩窗，清阴散琴书。临江繁剧地，郡治崇华居。煌煌京府丞，出佩太守符。宣恩自畿甸，皂盖双轮朱。盘根表利器，长材应时须。民俗既云清，丈教行将敷。自公日多暇，鸟雀鸣阶除。旋归仪庙堂，令器登璠玙。嘉名继前烈，以贻来者模。"}