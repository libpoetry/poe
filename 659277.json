{"id":"659277","title":"三酸图","dynasty":"明","author":"罗玘","text":"河豚朝菌味，馋夫恒取败。疮痂土炭恶，所嗜一何怪。朱门饫酒肉，苏向樵夫丐。贵能通滞关，厨传空芼芥。不知墙头梅，厥味殊不杀。世惟多贱目，用配桃李派。徒云古殷商，此物充鼎鼐。顷筐绐痴儿，入口觉逢虿。大师僧宝珠，学士奚墨块。争先信手攫，二得一可能。掀唇勇能吞，舌结嗌已嗄。当时侍童谁，正自听人籁。昏然宿酲缠，醒觉百病瘥。鸟吞梦方真，肠洗亦可爱。蟛蜞戒误食，真食有沆瀣。食与不食欤，事去此图在。"}