{"id":"1057752","title":"王运判生辰二十韵","dynasty":"宋","author":"刘弇","text":"高蹑明昌会，全收杰俊声。庆缘庚入梦，粹是昴腾精。梁日麒麟下，周年鸑鷟鸣。门庭诸谢美，襟韵七闽深。姓字黄金榜，才华白玉京。五车经目尽，一赋未晡成。在昔闻开泰，于时契陟明。经纶真主识，风采满朝倾。迅击方秋隼，横骑上汉鲸。激昂孤立气，魁垒并游英。决指西清迈，俄优左省行。尧天窥日月，汉陛右公卿。豸脱台冠旧，轺驰使传轻。疮痍瘳物瘵，荆枳斸奸萌。范辔归馀事，莱衣萃极荣。陋儒何幸会，庆诞适亲更。芹块惭无补，笺毫浪有情。凉飔来翠帟，嘉气动雕楹。潋滟千分酒，翂?万里程。祈公此心切，立欲寿如彭。"}