{"id":"613523","title":"赠杜玄洲将军","dynasty":"明","author":"李之世","text":"生来胆识最超群，掌上兵机指画分。三入武闱魁浙水，独提偏帅领涯濆。断鳌岛澨城依垒，射雉山椒箭没云。驻劄恰当琼要害，长驱欲扫瘴妖氛。弓弯满月乌号靶，旗飐垂虹虎爪纹。碧海无波人偃甲，绿林息警燧沈煴。鸡声晓漏屯吹角，鼍吼空江浪打鼖。每入郭门张绿幕，径邀所辈醉红裙。觥筹错落豪能整，诗翰纷披雅且文。芳茗自教童子瀹，沈香时对韵人焚。诙谈五夜殊无倦，轰饮千杯亦不醺。白眼剧怜肝胆热，清歌微觉齿牙芬。幕中才调真无匹，海外诗坛近有闻。裘带昔传羊叔子，风流今许杜将军。"}