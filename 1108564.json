{"id":"1108564","title":"和张秘丞灯夕韵四首","dynasty":"宋","author":"刘克庄","text":"公承赤地饥荒后，一念通天立致和。永日庭中私谒少，丰年陌上醉人多。更生昔忝陪藜杖，臣甫今宁想玉珂。益郡乐歌何足拟，要书善政续归禾。牧守二期方奉计，末期君已得民和。不愁米送官仓少，但怪莲开陆地多。座客共沾眉寿酒，厩人预戒早朝珂。诸公若问龙钟叟，为说腰镰自刈禾。君侯谈笑该能事，诗到元和字永和。五夜纵游聊与众，一年更借不为多。牙旗此际留宵钥，宝马来春蹋晓珂。白发老农相告语，看灯归去要栽禾。频年沴气稀安业，一旦仁风忽扇和。野老说侯游豫少，醉翁与客倡酬多。一筇扶我蹒跚步，五马输君蹀躞珂。得雨下秧晴亦好，旧冬犹有未鞭禾。"}