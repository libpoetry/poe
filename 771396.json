{"id":"771396","title":"绛都春•有咏社稷坛芍药者，率同其调。计余丁卯出都，正值花时，尽二十五年矣","dynasty":"清","author":"陈匪石","text":"扬州梦乍。念瘦减带围，琼枝题罢。茧栗寄情，婪尾行歌年时话。参天千尺苍云罅。记晼晚、斜阳亭榭。倚阑无奈，将离意绪，翠阴初夏。三雅。花间自遣探芳讯，又是红翻阶下。色相未空，时世妆成春无价。柔香长系秋千社。问谁信、霜丝盈把。待教幽径重寻，临醉颜替写。"}