{"id":"671741","title":"夜抵大柳树驿率成十韵","dynasty":"明","author":"凌义渠","text":"不信人如蚁，循坡历几盘。有怀从此永，我马亦云啴。足茧容偷转，歌劳许暂安。淡浓云皱墨，远近岫含丹。聚族蚊雷逐，攒声蛙部欢。星光摘未落，月魄照初寒。微雨沾肌爽，凉飙荐枕单。他乡言采杞，旧俗忍锄兰。卑迹耽夷寂，深衷托险难。停车一饭足，疏粝腐儒餐。"}