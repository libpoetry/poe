{"id":"654586","title":"海屋添筹图寿徐进士父母","dynasty":"明","author":"何乔新","text":"华月映绮疏，长庚耿银汉。高堂匏竹何煌煌，云是佳晨届华诞。堂中二老仙者流，碧瞳烨烨明清秋。不知甲子今几百，但见海屋频添筹。凤为膏兮龙为醢，锦帐银屏烂霞彩。绿华起舞飞琼歌，谁道蓬莱隔瀛海。诸郎济济玉雪姿，尽是天上麒麟儿。就中一子称白眉，春风射策登彤墀。子兮孝以忠，亲兮荣且寿。作传宜紬石室书，盛事从来世稀有。"}