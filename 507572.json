{"id":"507572","title":"富溪八景富 其七 赠某将军","dynasty":"明","author":"李昌祺","text":"少日随飞龙，风云际良会。方今脩文治，父子功勋遂。惟说先君骁且雄，雁翎长刀角胎弓。单车直驱沙漠外，片帆径渡沧溟东。东征西讨无不预，肯令敌骑留遗踪。马鞍压雪耀金甲，羽箭流星贯敌胸。小河鏖战河流赤，将军身命那敢惜。一死博得千年名，象贤有儿承父职。皇家褒忠恩礼殊，貔貅坐拥专城居。将门出将传奕叶，此语由来诚匪虚。重圭叠组争照耀，韬钤更冀曾玄绍。闲暇投壶复雅歌，高情祭老堪同调。莫匣三尺剑，还磨丈二矛。将军壮气死不休，吾知燕颔当封侯。他时倘建凌烟阁，画像期公登上头。"}