{"id":"813227","title":"梦江南西湖春游曲六首","dynasty":"清","author":"张景祁","text":"春游好，最好段桥傍。上冢船回油壁闹，踏青人过画裙香。何处有红墙。春游好，最好里湖堤。山市茶香鸲鹆老，水村芹脆鲫鱼肥。画榼不须提。春游好，最好马塍东。十亩荠花团紫蝶，一鞭榆荚送青骢。不定晚来风。春游好，最好白堤边。浅草泥松靴凤涴，落梅风急纸鸢颠。裙带一丝牵。春游好，最好妙莲台。莎径七盘缘塔上，松门八寺进香来。乡里被人猜。春游好，最好傍湖行。八字画船齐拢岸，一群蕃马自归营。镫火满高城。"}