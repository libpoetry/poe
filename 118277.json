{"id":"118277","title":"颍州择胜亭诗","dynasty":"宋代","author":"苏辙","text":"我嗟世人，谁实与谋。生伏其庐，死安於丘。既成不化，窘若絷囚。我行四方，所见或不。江海之民，生托于舟。前炊釜鬵，後凿匽溲。昼设豆觞，夕张衾稠。出入涛澜，归宿汀洲。与风皆行，与水皆浮。坐食网罟，以鱼去留。居无四邻，行无朋俦。胡貊之民，驾车以游。外缠毳韦，内辑貂鼬。美水荐草，驱马纵牛。逐射兔鹿，聚爬薪槱。食肉饮水，雨雪相咻。草尽水乾，风卷云收。所至成群，不怀一陬。今我柰何，横自绸缪。翼为华堂，涌为层楼。缭以修垣，贯以通沟。势穷物变，何异一沤。弃之不忍，徒去莫由。矧兹士夫，泛焉周流。如燕巢春，知不期秋。修椽高栋，徒与民仇。一日安居，百年怨尤。我兄和仲，塞删立柔。视民如伤，有急斯周。视身如传，苟完不求。山磐水嬉，习气未瘳。岂以吾好，而俾民忧。颍尾甚清，湖曲孔幽。风有翠幄，雨有赤油。匪舟匪车，亦可相攸。民曰公来，庶几无愁乎。"}