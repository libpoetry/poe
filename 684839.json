{"id":"684839","title":"续寒词","dynasty":"明","author":"王彦泓","text":"连旬风雨蜡梅迟，去岁今辰插髻时。特为托人分觅去，城南折得未开枝。新团兽炭净无烟，雪压茶芽雪水煎。一幅画帘遮不住，炉香香出角门边。侍儿簇得满炉红，绣袜罗襦彻底烘。欲起怕寒还又卧，再添宫饼在熏笼。今朝且不戴花冠，非为梳头怕晓寒。最是称心清绝事，幅巾风度雪中看。红柑玉手擘初尝，齼齿微酸蹙黛长。非为夜阑消酒渴，梦回赢得枕前香。香暖柔荑耐剪刀，平安胜字倩郎描。未完一对红如意，尚费来宵烛半条。何处辞枝到小楼，胆瓶深护替花忧。同袍自是风情浅，忍折瓶梅更插头。"}