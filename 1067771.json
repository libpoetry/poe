{"id":"1067771","title":"和苦雨韵","dynasty":"宋","author":"李彭","text":"春归已獭祭，微绿先道周。衡门少灯火，征夫竭乾糇。雨工挽九河，荐作南国忧。君诗形苦词，高义薄中州。歌声满天地，宰物能闻不。凡今世贤知，耄及谁不偷。唯我与之子，炯炯定寡求。安得习习风，冻蘖新萌抽。遥山涤馀霭，归云下岩幽。紫凤会骞翥，百鸟劳喧啾。苍生得税驾，王度日清休。醉眼眩章句，烦君为校雠。"}