{"id":"117660","title":"欧阳公所蓄石屏","dynasty":"宋代","author":"苏辙","text":"石中枯木双扶疏，粲然脉理通肌肤。剖开左右两相属，细看不见毫发殊。老樗剥落但存骨，病松憔悴空留须。丘陵迤逦山麓近，云烟澹Ъ风雨余。我惊造物巧如此，刻画琐细供人须。公家此类尚非一，客至不识空嗟吁。案头紫云抱明月，床上寒木翻饥乌。赋形简易神自足，鄙弃笔墨嗟勤劬。天工此意与人竞，杂出变怪惊群愚。世间浅拙无与敌，比拟赖有公新书。"}