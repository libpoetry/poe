{"id":"1128661","title":"寓江州分司衙随笔五首","dynasty":"宋","author":"董嗣杲","text":"街声崇墉隔，畏客陶诗兴。枯梅三两株，仅有枝条剩。斜晖卧竹棚，叠藓覆石磴。始来觊联属，久去归蹭蹬。万丈庐山高，苦恨无楼凭。此时坐宽凉，忘却船如甑。官榷采山利，朝廷责办重。敛散各有司，设置不为冗。商人突如来，责去不旋踵。閒时不养恬，且绝追胥恐。独嘅无依人，心迹徒距踊。何人干共二，望蜀觊光宠。閒中望庐阜，棱层翠如栉。所恨身重累，莫学飞举术。远眺晓云障，横截山半出。其下瞰苍流，其上烁红日。奇谲千万状，云行自徐疾。江风忽西吹，云气转头失。前忧将尽捐，后虑方觉夥。举动必有碍，侧近类鳖跛。但知就酸吟，不悔为计左。秋令向老去，甘困樊笼锁。愁境畏风波，慵捩秋江柁。四顾无可寻，白日醉白堕。掀帘掣吾肘，偶牵衫袖裂。腐缕积汗垢，欲纫向谁说。忙起易衣披，不暇惜叠雪。试新反相恼，转觉身触热。天凉日渐深，装寒逼时节。身章素不尚，临事转添拙。"}