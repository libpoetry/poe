{"id":"416948","title":"渡江云 捡旧簏得丙寅清明同冰若游广州北郭词，惜别伤时，百感奔赴，即成一解寄冰若真茹","dynasty":"近现代","author":"詹安泰","text":"嬉春人易老，记浇怨结，种柳乱鸣莺。古城疏酒盏，短白长红，浥露艳栏棂。遥峰剑矗，渐散入、云浪千层。还暗摇、隔墙鞭影，旧梦怕全醒。无情，珠船围翠，荔渚烹香，换客里孤迥。谁忍觅、词仙歌谱，分付旗亭。通辞惯见天欺笑，奈五湖、三岛平生。休怅惘，明年预约花舲。"}