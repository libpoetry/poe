{"id":"605816","title":"从军行","dynasty":"明","author":"卢龙云","text":"男儿重游侠，率苦远从戎。生平论战略，意气慕边功。结发随征骑，赌命博侯封。黑山云作阵，青海月如弓。大小逾百战，烟沙长被面。草陨际严霜，蓬断追飞霰。往来几践更，正奇多合变。空返鲁阳戈，未定天山箭。李广自数奇，不及幽并儿。今年出上谷，明年别月氏。烽火三边乱，轮辕九折危。画角中宵起，清笳永夜悲。边尘犹未灭，坐惜芳菲节。右地更屯兵，左贤方授钺。平明候马归，薄暮轻车发。偏师时合围，骁骑纷驰突。直捣赴金微，关山度若飞。玉关如未老，麟阁有光辉。"}