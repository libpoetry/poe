{"id":"401818","title":"忆江南","dynasty":"民国末当代初","author":"吴未淳","text":"欢情忆，最忆乍逢卿。隐隐春山眉黛浅，盈盈秋水眼波明。谁道不多情。欢情忆，最忆是同游。满地绿阴和月卧，一栏红雨替花愁。时节近中秋。欢情忆，最忆可怜宵。已许琴心舒锦带，却羞霞面护轻绡。谁个不魂销。欢情忆，最忆两情长。北海月明浮桂棹，西楼夜暖话银釭。悔道是寻常。"}