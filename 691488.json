{"id":"691488","title":"游大胜寺赓壁间诗韵","dynasty":"明","author":"李贤（原德","text":"岚黛迢迢见鹫山，谁将一镞破三关。暂留金界看云卧，谩倚珠林伴鹤閒。烟外鸟依晴嶂下，溪头僧背夕阳还。诸天礼处闻清梵，灯火荧荧紫殿间。缓步溪行入暮山，欲从佛界息机关。半窗明月吟初稳，一榻清风梦亦閒。树杪云开看日上，篱根花落见春还。焚香补衲生涯好，不许红尘到此间。晓穿飞翠到灵山，花雨含香洒竹关。林鸟不惊驯虎至，溪云长共老僧閒。携琴客为谈玄住，拥盖人从听法还。钟磬声残脩定后，万龛灯火绿萝间。贝叶传经向此山，石门烟暖昼长关。无生自得周身计，幻化浑如一梦閒。春殿香云诸佛降，夜龛明月定僧还。百花台上登临处，回首蓬莱咫尺间。白云缭绕四围山，十里松阴始扣关。石涧风篁偏引兴，云房清话暂乘閒。山头野鹿衔花至，月下高僧洗钵还。明发归程朝雨净，绀园回首翠屏间。"}