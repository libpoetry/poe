{"id":"749755","title":"出城西门游隐山诸洞","dynasty":"清","author":"邓辅纶","text":"我有太古室，弃在城西隅。其下清泠渊，浸漾为陂湖。谁欤亭其间，疏凿辟榛途。年年荷花时，拿舟侣鸥凫。下饮空明光，倒摘青珣玕。北陟峰巀嶪，南窥洞盘纡。乳藻发自然，状态难为摹。南华与道德，玄化归空无。谁云古仙逝，蜕此真人趺。悠然濯尘缨，恍若弄元珠。侧凌百尺潭，欲纵千石䒀。神膏溢盆盎，寒磴罗笙竽。贤哉李给事，胜赏诚独殊。如何千载下，清源日淹芜。自哂昂藏躯，掊弃同康瓠。不置江海间，焉能出樊笯。敢希隐山隐，聊入壶公壶。高枕北牖风，宁非羲皇徒。"}