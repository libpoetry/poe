{"id":"431467","title":"念奴娇 木芙蓉","dynasty":"近现代","author":"邓嘉缜","text":"江城如画酿清寒，晴照几家院落。篱菊盏泉刚荐了，花事未应萧索。浅渚霞明，微波风峭，双桨秋江邈。阑干闲倚，一枝红艳初灼。眼底百卉具腓，些些芳意，欲向谁边托。唤作拒霜还自怯，聊与青娥相约。冷到情天，别开香界，敢怨燕支薄。东风回首，满城桃花如昨。西风影里盼疏篱，昨夜新霜刚到。旖旎一枝秋入画，彭泽吟情应好。帽压檐低，橹摇背指，句冷花还峭。清寒谁共，卷帘人瘦多少。慢道笑口难开，春光负了，忍听秋光老。持慰美人迟暮意，绝胜无情芳草。一盏寒泉，半瓯浊酒，相对忘昏晓。未须烧烛，隔墙明月来照。"}