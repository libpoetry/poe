{"id":"1199612","title":"中候王夫人诗三首","dynasty":"魏晋","author":"杨羲","text":"八途会无宗，乘运观嚣罗。化浮尘中际，解衿有道家。骋烟忽未倾，携真造灵阿。虚景盘琼轩，玄钧作凤歌。适路无轨滞，神音舞云波。齐德秀玉景，何用世间多。坦夷观天真，去累纵众情。体寂废机驷，崇有则摄生。焉得齐物子，委运任所经。登軿发东华，扇飙舞太玄。飞辔腾九万，八落亦已均。暂眄山水际，窈窕灵岳间。同风自齐气，道合理亦亲。龙芝永遐龄，内观摄天真。东岑可长净，何为物所缠。"}