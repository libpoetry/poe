{"id":"739603","title":"苗刀歌","dynasty":"清","author":"孙廷权","text":"沙渠土司悍且豪，大为容美小散毛。纳地久降诸峒长，尚存苗种悬苗刀。此刀出匣三尺水，吴潭素练翻秋涛。春鹏长尾自皎洁，鸊鹈安用寻常膏。蛮儿矫健逞身手，累年剽掠横相遭。官军缓攻议剿抚，民居杂处思奔逃。留兹利刃经战斗，往往深夜闻鸣号。即今向化买牛犊，兼有就学娴风骚。朝廷德威加四海，金兵不向皋兰鏖。罗平妖鸟避鹰隼，大宛天马随蒲萄。东南自充财赋薮，零星荒土轻秋毫。我来割符已数月，喜见风俗勤耕陶。蛮君发冢一十二，苍藤绿树啼猧猱。奠安有方赖守牧，奸宄屏迹弓矢韬。此刀弃置常不用，遥看日月霜天高。"}