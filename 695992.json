{"id":"695992","title":"初入西署二首","dynasty":"明","author":"欧大任","text":"大李班棘位，国法铸鼎存。折民徵虞书，祥刑丽周官。毕弋开一网，下车泣群冤。好生钦恤哉，资始尊乾元。参辟兴何世，奏谳谁能原。春露鲜时布，秋荼日以繁。上有圣明君，播令弘湛恩。五听夙申戒，三宥仍平反。小臣忝末职，受宪敢不惇。迈种愧咎繇，愿察嘉石言。阴阳示生杀，律法原铨衡。三尺贵所持，淑问司邦刑。议事固以制，亭疑慎斯矜。官寺既建长，复置廷中平。赭衣虑塞路，丹笔匪可轻。贵踊忧岂细，泣隅涕偏零。法密苦凝脂，象魏悬日星。行看石阜中，深溪峭墙形。释滞传古议，挈令扬主明。乳虎纵噬人，博士动引经。五覆毋重比，端心铭鞠城。"}