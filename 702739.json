{"id":"702739","title":"次韵答胡彦恭二首","dynasty":"明","author":"董纪","text":"咄咄书空坐夜阑，烛盘花落酒杯寒。不愁妾命秋云薄，只恐人心蜀道难。阮籍当年犹恸哭，王阳今日正长叹。头颅如许身何托，掩镜羞将白发看。移家五见岁华阑，海上鸥盟渐觉寒。扼肉虎吭求食易，刮毛龟背作毡难。樽犹有物吾何憾，甑未生尘妇莫叹。半百光阴驹过隙，试将日晷静中看。"}