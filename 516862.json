{"id":"516862","title":"赠沈翥由仪部迁宿州学正","dynasty":"明","author":"龚敩","text":"江头日日春风起，柳花飞渡春江水。东吴客子问归期，回首云山隔千里。昔来胄监知几秋，鲈鱼不动乡关愁。五车万卷恣搜索，声誉早播金陵州。筮仕春官咸见许，每接夔龙趋步武。中原文献久荒凉，复遣横经施教雨。屠羊反肆未足多，敩学亦得重渐摩。乃知天造有深意，千古不用伤丘轲。"}