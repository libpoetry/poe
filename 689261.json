{"id":"689261","title":"赠望之四首","dynasty":"明","author":"何景明","text":"袅袅孤生杨，迢迢河水汭。平生骨肉亲，婉㜻相谐悦。思心起欢燕，何况当乖别。浮萍寄清流，聚散有欢惙。与子同枝叶，胡为忍离阔。愧匪根与株，莫能相固结。德人重行义，志士轻诀绝。慎子万里躯，慰我长饥渴。良时不克俱，悠悠子行迈。行迈之何方，乃在万里外。汎舟涉江湘，道远阻湍濑。我心思桂林，倚立增叹嘅。河清岂无期，奈此日月逝。所愿芳未歇，及兹采荃蕙。瓜生施于葛，枝蔓自缠纠。念我同胞人，是子结发友。少小钟慈育，各言常相守。出门有羽翼，忽尔离隔久。戚戚去兄弟，思我父与母。种瓜莫种棘，种棘恐伤手。恩爱苟不亏，离隔复何有。绝裾不为忍，叱驭宁顾危。念子奉明君，结义良在兹。虽怀垂堂戒，委质我所知。白日岂不察，浮云蔽于斯。孤葵慕太阳，倾心量不移。勿谓长弃捐，终当有返期。"}