{"id":"682173","title":"东园牡丹小会四首","dynasty":"明","author":"于慎行","text":"老去怜交态，春归念岁华。还将今日酒，同对故年花。色染丹台露，香流玉洞霞。惟应栏槛小，不似五侯家。园林刚半亩，木药满亭台。向日朝犹敛，迎风夜尽开。酒从新岁待，客是隔城来。俗杀平章第，朱门锁绣堆。多少东风恨，天香正满林。影摇春酒艳，色傍玉楼深。乐曲临时制，花名按谱寻。清平当日调，回忆久沈吟。倾国俱名品，呈姿媚一堂。倚阑浑欲醉，入座转闻香。月下千金笑，灯前百宝装。夜深春更暖，忍负紫霞觞。"}