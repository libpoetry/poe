{"id":"499563","title":"题李如愚环山亭","dynasty":"明","author":"邓雅","text":"太行之阳有盘谷，玉笥十里来环山。山人高风继李愿，作亭正在山之间。两山盘回宅幽阻，一涧泓澄石可数。居人比屋乐渔樵，令族前朝列圭组。当今天子开治平，胡为不出留斯亭。亭中佳景自可乐，秋桂弄影春兰馨。长松亭亭间修竹，上有鹓鸾下麋鹿。兴来扫石坐清风，自拂瑶琴弹一曲。琴弹一曲酒一壶，醉后击节歌呜呜。不须更问千钟禄，此乐人间还有无。"}