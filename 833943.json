{"id":"833943","title":"摸鱼儿 丁亥七夕初返吴门，与同社诸子和白石辛亥秋期韵","dynasty":"清末民国初","author":"易顺鼎","text":"更能消、几番秋泪，银河将变眢井。流云一夜声如水，不许天孙安枕。幽梦省。似海上、仙山唤起冠未整。生衣渐冷。正暗露萧萧，飞星冉冉，秋信到斜领。通天表，肠断南朝沈炯。神仙富贵俄顷。人间总有痴儿女，岁岁针楼祈请。欢易迥。怅十载、江湖几并花外影。佳期莫问。趁小扇单衫，疏帘清簟，对坐惜光景。"}