{"id":"745812","title":"赤乌砖歌","dynasty":"清","author":"朱紫贵","text":"铜仙辞汉铅泪垂，爵台瓦作鸳鸯飞。国山囤碑亦伪托，青盖黄旗竟入洛。吴宫花草成荒芜，此砖何独全形模。纪年犹是三分国，垒石何如八阵图。父兮如龙兄如虎，坐拥江东一片土。可怜身披鼲鼠裘，此缺应难鍊石补。尔不玉碎乃瓦全，表墓聊志延陵阡。作公作卿亦何有，华屋山丘一回首。呜呼！人生安得如尔寿。"}