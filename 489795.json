{"id":"489795","title":"送郯九成汎海北上兼东秦希鲁","dynasty":"明","author":"袁华","text":"万斛龙骧舟，输粟转辽海。若不浮日华，五色散霞彩。沧波奫渟如镜明，张帆打鼓春潮平。南风十日踰万里，高卧读书船自行。掾郎兹游冠平生，飘飘逸气凌蓬瀛。之罘缥缈海津近，北瞻龙虎环神京。张家庄头酒初熟，长城城下垂杨绿。当垆燕姬二八馀，手戛银筝唱新曲。旧游十载一茫然，落日相思梦寐牵。寄谢桥门秦贡士，何时风雨对床眠。"}