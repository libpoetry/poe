{"id":"683143","title":"再用杜子美韵十首","dynasty":"明","author":"方献夫","text":"古洞应曾到，依稀记石桥。寒泉微洒雪，绝磴曲连霄。野犬云间见，仙童竹外招。终当学辟谷，从此上逍遥。短世将过半，春缨一濯清。眠沙看去犊，把酒听啼莺。□□□□□，亡师一勺羹。何如放纵迹，掉臂此中行。逆隐缘流上，淩危倩竹支。翻疑郑子谷，忽忆习家池。感旧山猿哭，开怀野鹤知。岩花无数好，回首惜纷披。入涧耳如洗，看云眼未花。水边馀笋蕨，松下有龟蛇。病痛渠能遣，痴呆我已赊。杖藜随所至，好处即为家。风林箫鼓合，春嶂画图开。立壑歌和鸟，巡檐笑索梅。诸公岂易得，十载是重来。醉倒忘归路，呼童认屐苔。矢击岩隈石，杯分涧顶泉。纵狂成矍铄，久病起沈绵。好景惟消酒，清风不卖钱。山灵催得句，云雨拥前川。野水遗高韵，闲花送异香。冥心真得得，揣迹故凉凉。已胜湖边钓，何须瓮底藏。平生蓬矢志，矫首愧穹苍。何人窥石室，此地即瑶池。乱竹惟临水，疏藤亦作篱。湍鱼惊得饭，野鹿卧存儿。跳入虚无去，浮名不□□。问径随春草，飞筇卧午云。归来陶靖节，多病沈休文。水气单衣称，松阴小簟分。悠然天地别，白日绝尘纷。混世终能否，耽幽奈癖何。一蓑聊自足，馀论敢求多。凤鸟何时见，沧浪隔岛歌。吾侪今洒落，不啻舞雩过。"}