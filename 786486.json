{"id":"786486","title":"咏蔗糖","dynasty":"清","author":"洪繻","text":"炎洲孳大利，豫樟及蔗浆。豫樟煎作脑，蔗桨煎作糖。樟脑璨玉华，糖屑瑩玄霜。馀润及五洲，饶裕在千箱。一入虏官手，搜剔无粒藏。樟脑供官卖，私贩严律章。蔗糖加酷例，一担九输将。宾筵失旨甘，画饼充饥肠。粔籹蜜饵间，渴慕馓餦餭。枣杏瓜棣生，无处问饴饧。美洲传异种，空闻一丈长。熬蒸出膏液，未敷税吏尝。鬼机代人力，漏卮永无当。子虚赋云梦，嘉味满潇湘。客至阙甘饮，谁嗜盐、茶、姜。甜流不涌地，玄圃空温汤。赤沙冱丽冰，梅冶滋不祥。"}