{"id":"1129700","title":"偈二十七首","dynasty":"宋","author":"释绍隆","text":"穷诸玄辩，竭世枢机。百千法门，无量妙义。总在个里，不隔一丝。掩室摩竭，杜口毗耶。面壁九年，黄梅夜渡。点简将来，翻成计较。殊不知日不待火而热，月不待风而凉。云龙，风从虎。作无作，为无为。悠悠世事空浮沉，自爱白云岁月深。举眼尽非凡草木，刚然断臂觅安心。寰中天子敕，塞外将军令。一句定乾坤，一剑平天下。牛头没，马头回，渠无国土。无位真人，突出难辩甚处。逢渠击石火，闪电光得不得。万里浮云捲碧天，年年此夜十分圆。令人转忆寒山子，说似吾心恰宛然。眼里不著沙，耳里不著水。堪笑老俱胝，无端竖一指。大智圆明，体无向背。凝然湛寂，弥满太虚。覆盖乾坤，常光独露。削踪灭迹，离相绝名。炎暑蒸人汗似汤，盐官用底岂寻常。轻摇休问犀牛在，拈出清风宇宙凉。一滴水，一滴冻，喝下风雷彰大用。棒头点出眼睛来，照了诸相悉空洞。出门撞著须菩提，拶破虚空全体露。一片虚凝绝谓情，万里清光飞玉兔。目前无法，万象森然。意在目前，突出难辨。离四句，绝百非，阃外风光谁得知。牛头没，马头回，空生岩畔碧崔嵬。一口吸西江，一句该万象。一月普现一切水，一切水月一月摄。重重主伴，历历交参。品汇兹彰，人天正眼。如斯告报，只要知归。苟或未然，便见生死。交谢寒暑，迭迁北里。豪家昨日歌兮今日哭。光非照境，境亦非存。光境俱忘，复是何物。百草头上，罢却干戈。日日日东出，日日日西没。人命在呼吸，百年轻倏忽。蓦地得逢渠，掀翻生死窟。放出辽天鹘，万重云一突。示现天宫补处身，尧风舜日耀乾坤。今朝共祝南山寿，万国来朝万乘尊。大地撮来粟米粒，一毛头上现乾坤。居家不离途中事，常在途中不出门。喝一喝。田地隐密，鬼家活计。从空放下，坐井窥天。虎丘门下，不说老婆禅。只要诸人眼横鼻直，三十年后免得敲■打瓦。物宜求新，人宜求旧。不起于座，现诸威仪。当阳正体露堂堂，休谓当年付饮光。彼既丈夫我亦尔，颍将好肉更剜疮。百鸟不来春又暄，凭栏溢目水如天。无心还似今宵月，照见三千及大千。放一线道，曲为今时。性地未明，须凭指注。一二三四五，梅雨炎蒸暑。碓觜也生花，道芽知几许。古佛与露柱交参，猫儿咬杀犯罪虎。病起云山草木秋，浮华世事谩悠悠。从来万法不为侣，何以韶阳六不收。如来三转于大千，赵州半藏亦如然。其轮本来常清净，一念承当谁后先。叶落归根，来时无口。不留朕迹，腾身北斗。火里蝍蟟，吞却嘉州大象。益州马腹，不觉膨胀。灯笼露柱大笑，拾得寒山抚掌。灵机密运，日月旋流。四象推迁，一阳来复。化育之本，匝地普天。草木昆虫，悉承恩力。脱身已晓南柯梦，始觉人间万事空。吹起还乡无孔笛，夕阳斜照碧云红。"}