{"id":"1252293","title":"题三杰四首 萧何之一","dynasty":"元末明初","author":"叶颙","text":"匹马追亡古道傍，便知韩信世无双。筑坛不用萧侯语，垓下焉能灭楚王。独收相府旧图书，形势高低尽得知。镇抚关中成帝业，沛公马上岂能为。刘项存亡指顾中，君臣未定各称雄。早知鸟尽弓无用，未必殷勤谢蒯通。一击秦车水逆流，当年锐志复韩雠。偶因天地风云合，扶立炎刘四百秋。"}