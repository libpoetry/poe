{"id":"138948","title":"机简堂余里人也在方外三十年未识其面乾道己","dynasty":"宋代","author":"吴芾","text":"我家石井旁，山水非不奇。所恨过从少，无与同襟期。独幸里巷间，高僧有二机。大机传祖印，海内声名驰。晚归结划庵，杜门人莫窥。嗟哉已物化，不见三十朞。我为铭其塔，世犹仰清规。小机真龙象，方为人天师。宴坐一禅榻，天花零乱飞。闻名亦二纪，颇愧会面稀。忽自庐阜来，访我江之湄。共说无生话，不觉日晷移。顾我麋鹿姿，久欲脱馽羁。来日宁有几，扰扰将何为。一点退闲心，不谓师已知。只俟及新岁，上章力丐归。师傥还故里，愿言款柴扉。我虽无长物，亦有筇一枝。正欲空林壑，相与穷幽微。庶几进此道，尺洗平生非。"}