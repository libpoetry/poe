{"id":"871810","title":"偶作","dynasty":"宋","author":"石介","text":"晋公平淮西，兵出速如神。崇韬伐西川，六十日请臣。太祖初受命，诸侯未尽宾。蜀广号敌国，荆潭为彊邻。王师讨有罪，不闻逾十旬。元昊诚蝼蚁，有地长一畛。讵足污斧钺，寻当投荆榛。是何逾岁月，务行含贷仁。岂兹将帅间，迥无晋公伦。张旗发一号，岂无李处耘。提戈出一战，岂无王全斌。容兹盈寸蟹，荡漾于流津。平生读诗书，胸中贮经纶。薄田四五亩，甘心耕耨勤。倚锄西北望，涕泪空沾襟。"}