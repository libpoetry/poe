{"id":"908280","title":"中秋玩月分韵得一字","dynasty":"宋","author":"李流谦","text":"向来高楼月，人境居第一。天福不得再，天意亦叵测。浊河幸一澄，威凤乃屡出。过日惜清玩，草具成胜集。共咏昔年诗，仍是昔年客。酒阑感存没，悲欢异今昔。怀我盘谷翁，蕊宫此何夕。仰瞻云汉章，正恐翁手缉。蹑云侍琅舆，颇恨无此骨。拭泪罢清酌，览镜有华发。"}