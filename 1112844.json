{"id":"1112844","title":"苦寒二首","dynasty":"宋","author":"张耒","text":"二月八日寒未已，山城雨过净如洗。城门樵渔不复来，市中屐齿响长街。老翁一杯百不知，酒酣放歌视群儿。句芒当权不用事，玄冥功成徒尔为。山城新炭贱于土，老翁守垆朝复暮。时倾墙下一杯酒，不怕檐前三尺雨。共言麦好岁当熟，里巷往来闻好语。老大汤饼百不忧，折脚铛中足烹煮。"}