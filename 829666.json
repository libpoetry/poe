{"id":"829666","title":"杂感","dynasty":"清末近现代初","author":"郑孝胥","text":"积伤不成哀，放眼阅众死。短长虽几稀，颇复悟意理。三十四十间，正似重围里。被创兼饮血，枕藉动相倚。脱身老牖下，殆出神鬼使。疲形堕坚志，冲向驻驰晷。谬云中有得，寸铁恐难恃。忍盦才甚锐，志业如伯符。独恨情稍急，鬼伯疑相驱。赴名何乃猛，短局谁能纾？养子豫章才，明堂容尔须。回思平生意，揽辔姑可徐。堂堂陈水曹，充硕好腰腹。十年谈笑徒，宿草何处哭？闻其寝疾时，羸瘠丧肌肉。若云死归真，入梦恐不识。躁恚终自戕，内热一何酷。肛躯竟难持，瞥眼入鬼录。岂徒惜君耳，张季语殊毒。秣陵有胡尉，狂简吾所取。健犊走复来，自谓可长久。昨闻已暴卒，惊泪迸远友。寡营素深许，于我意犹厚。云何遘凶折，不得见耆耇。悠悠或难继，心气散莫守。岂如汪广文，老溺色与酒。长生欺人语，乘兴傥不朽。"}