{"id":"59089","title":"赠商潜戴珪","dynasty":"明代","author":"程本立","text":"钓泽可物色，力田亦名科。畴云山林士，不为汉网罗。有客善沈晦，古镜垢弗磨。行货区寰中，远游笑且歌。驱车太行坂，捩柁杨子涡。雪涛接溟涬，空翠亘嵯峨。险途亦良苦，胜览不既多。得酤百钱酒，辄使两颊酡。乾坤一睥睨，万物如尔何。我昔岩壑居，幽期结云萝。今悲白黑染，岂幸青紫拖。夷门官舍冷，愧尔频来过。将诗勿浪传，为我自吟哦。"}