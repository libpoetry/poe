{"id":"697151","title":"郭方伯以三诗见赠赋此奉答","dynasty":"明","author":"胡应麟","text":"新诗题赠遍琼瑶，握手龙门路未遥。姓字三朝传岳牧，风流一壑伴渔樵。芒鞋石室云随杖，桂楫金沙月满桥。极目钱塘秋渐爽，一尊同赋大江潮。绿杨红蓼半斜曛，锦缆牙旗荡瀫纹。水面楼台千刹绕，波心城郭万家分。洞当灵隐偏藏雪，峰到飞来尽入云。无限画船秋色里，归途风雨湿罗裙。十日炉头问酒频，春明回首各风尘。朝携一鹤还青浦，夜扣双龙入紫宸。霞色蓟门供傲吏，云花天姥卧閒人。中朝手定明堂礼，莫忘襄阳赋有神。"}