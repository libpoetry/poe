{"id":"701778","title":"和南皋春日閒居写怀二首","dynasty":"明","author":"黄衷","text":"知隔清虚尚几尘，风花偏得伴閒身。盆池独赏红蕖早，陶鼎先尝紫蕨新。几格有书曾弭癖，刀圭无药可祛贫。溪山胜处烦延访，只恐渔樵是异人。乳燕喃喃弄晓晴，苍松濯濯谢浮荣。岂无羊仲堪同调，自是陶潜得此生。塞窦肯驰争道马，开枰犹动过河兵。欲苏病肺惟凉夜，隐几银潢半已横。"}