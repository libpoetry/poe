{"id":"829410","title":"人日之夜家人皆外出独坐成咏","dynasty":"清末近现代初","author":"陈曾寿","text":"此身应是宝严师，寓院无人独坐宜。庭暗微栖残雪影，灯回忽见好梅枝。萧然于此得佳趣，聊尔閒情非昔时。惟有枯禅相近分，寒山何日是归期。文章小技尚无成，宏道何由与命争。书拙固知聊尔耳，诗寒自觉太僧生。阅人庭树荣还落，转我窗光暗又明。不羡仙家丹七返，几生修到听松声。"}