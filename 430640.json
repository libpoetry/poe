{"id":"430640","title":"沁园春 十月朔蓉君生朝，亚子赋沁园春吊之，嘱和","dynasty":"近现代","author":"沈昌眉","text":"霣矣秋蓉，是拒霜花，霜竟摧之。忆分湖负土，招魂未得，石城奠酒，挥泪徒滋。岁岁年年，朝朝暮暮，雨雨风风系我思。思今日，正小春月朔，彼美生时。生来不合时宜。到天上差堪一展眉。想昭临下土，长依月姊，吹嘘万类，得傍风姨。玉宇光明，碧空浩荡，俯视尘寰尽可嗤。生前事，复何思何怨，何喜何悲。"}