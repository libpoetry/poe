{"id":"162595","title":"雷公保国寺画壁","dynasty":"宋代","author":"曾季狸","text":"我游保国三十年，昔者童稚今华颠。僧非昔人屋亦改，仰视乔木皆参天。惟余画壁屹相同，尘封蛛网犹依然。空王龙钟曳杖立，弥勒游戏挑囊眠。不知寺已几兴废，独此经久无变迁。我来摩挲三太息，欲去不忍空留连。丁宁老僧为守护，慎勿破壁随云烟。作诗仍以示来者，此诗此画当俱传。"}