{"id":"1059024","title":"用前韵寄穰城谢公静推官","dynasty":"宋","author":"邹浩","text":"邂逅蒹葭来倚玉，浅见惭如视车毂。荷君倾倒过平生，妙处令人忘宠辱。并包今古入灵台，欬唾珠玑几盈簏。纷纷年少多公卿，何独斯人犹寸禄。南阳刺史今伯乐，叹息龙媒异凡肉。剡章求以助风流，岂减红莲汎澄渌。更将馀力付蟠根，迎刃无留真破竹。才全如此帝未知，燕閒却自思颇牧。东山出处是家风，莫学渊明恋私菊。"}