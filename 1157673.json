{"id":"1157673","title":"逸老","dynasty":"唐","author":"白居易","text":"白日下骎骎，青天高浩浩。人生在其中，适时即为好。劳我以少壮，息我以衰老。顺之多吉寿，违之或凶夭。我初五十八，息老虽非早。一闲十三年，所得亦不少。况加禄仕后，衣食常温饱。又从风疾来，女嫁男婚了。胸中一无事，浩气凝襟抱。飘若云信风，乐于鱼在藻。桑榆坐已暮，钟漏行将晓。皤然七十翁，亦足称寿考。筋骸本非实，一束芭蕉草。眷属偶相依，一夕同栖鸟。去何有顾恋，住亦无忧恼。生死尚复然，其馀安足道。是故临老心，冥然合玄造。"}