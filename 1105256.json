{"id":"1105256","title":"次韵汪宰见寄","dynasty":"宋","author":"方岳","text":"行行骢马劾粗豪，叱叱黄牛倦作劳。穷则有馀名迹在，言之无作语声高。谁求封禅家徒壁，自谓羲皇人似陶。见说醉乡天地阔，此生聊向此中逃。半世青灯眼欲昏，谁知曾亦望中原。雨荒塞草秋如洗，雪拥春蓑夜自温。宠辱易生分别想，是非政可鹘崙吞。不论茅屋锄犁外，但守平生六二坤。"}