{"id":"786655","title":"登会稽山，拜禹王庙；上谒禹陵，观窆亭、访菲泉；再游禹王寺、探禹穴，转出陵坊；至山庭，读岣嵝碑三十韵","dynasty":"清","author":"洪繻","text":"早年读「禹贡」，缅仰禹王功。八载释玄书，四海尽来同。稍长观史书，益慕禹王风。万里探禹穴，愿追太史公。不信年迟暮，始到会稽中。会稽水渺渺，会稽山隆隆。霈然下云雨，帝泽九州丰。馀润及海外，岂独限浙东！我自海上来，中原见高嵩。曲阜拜孔子，兖州仰岱峰。遍访九河迹，无若神禹工。直北上燕京，飙轮出居庸。回舟下渤海，再度入吴淞。细考三江渎，亦为大禹通。于兹拜禹庙，岂为骋游踪！禹陵咸若亭，万古白云封。石壁菲饮泉，信乎俭德崇！窆石及古篆，卓立青芙蓉。绕陵列云树，叠嶂若长墉。陵下姒家村，陵右谷神宫。泽比谷林尧冢远，不共苍梧舜冢终。时世谈神奇，万灵来朝宗。传说殿上梁，亦复化二龙。庙内苍水使，河精海若从。我再登禹寺，寺后穴濛濛。宛委所封处，疑有藏圭琮。尝想岣嵝碑，衡岳灵气钟。何年陪禹硎，古字玉珑璁。离离秦望山，斯篆邈难穷。南巡留盛典，禹颂传九重。"}