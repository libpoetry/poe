{"id":"694459","title":"挽林别驾汝和","dynasty":"明","author":"陈献章","text":"昔岁逢君在郁台，扬眉抚剑泰山摧。纷纷白眼轻豪俊，只有余公解爱才。别驾一城聊塞北，短檠诸子自江南。平生抱负何由见，冢上铭诗仔细参。赤冈经雨草萋萋，山北山南路欲迷。怕到使君投辖处，黑云堆陇鹧鸪啼。有时江畔倚秋藤，袅袅如闻击楫声。春色眼前人不见，江花江水总含情。"}