{"id":"659183","title":"阳山大石联句","dynasty":"明","author":"王鏊","text":"峻极惟崧高，尝闻吉甫诵。石今者何为，势若与之共。偶来试春衣，暂尔解尘鞚。登原路屡回，入门树争滃。叠处譬为山，呀然忽成洞。横陈类涅槃，分峙譬翁仲。啾啾猿度悲，贴贴鸟飞恐。跃治祥金流，黝垩圣铁冻。化工孰燃炉，气机潜理综。一整还一欹，谁迎复谁送。阳山划中开，虎阜凛旁从。灵壁岂同侪，岐阳真异种。仰窥天阙低，侧压坤维重。蹲猊怒将齧，奔马猛难控。有并若肩随，或分如斗讼。龙象整法筵，鼪鼯失家巷。凿须神禹功，炼待娲皇用。岩岩挹孟轲，侃侃立子贡。洲边楼碎槌，江上城卧瓮。凭焉或言晋，砰尔倏霄宋。五丁安能驱，百神互相奉。负戴赖鲲鲸，点化谢铅汞。支倾力已疲，任大材堪中。攫拿鬼亦惊，秀杰天所纵。好事来重寻，佳句时一讽。宁能辞脚茧，且得愈头痛。秦禅偶遗吴，汉封当始雍。扛非九鼎雄，富比八珍供。咄叱起老羝，搏拊来仪凤。太湖隐见微，远山朝挹众。沈船露危樯，败屋横折栋。苔古积成衣，藤枯倒穿缝。赑屃下倒悬，嵌空旁或拥。凌兢步难移，瑟缩心屡动。幔亭危冠颠，梵宇巧补空。举酒欲浩歌，援琴时一弄。云生殿阁浮，风发钟磬䃔。上帝关九重，下界市一閧。目中无全吴，胸次有云梦。便当结幽庐，采撷当月俸。"}