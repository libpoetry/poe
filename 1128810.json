{"id":"1128810","title":"梅花四首","dynasty":"宋","author":"谢薖","text":"姑射神游阅九关，水精宫殿不胜寒。下窥人世生尘想，故作梅花与俗看。清晓微开浅浅黄，萧疏无奈北风凉。幽姿不许人窥见，故向寒林度暗香。蔷薇露染玉肌香，疏影寒光照野塘。长使诗人动幽兴，不妨桃李斗春妆。冷香零乱点寒莎，眼底愁生万种多。收拾馀芳无处惜，只传佳句似阴何。"}