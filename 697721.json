{"id":"697721","title":"述古","dynasty":"明","author":"胡俨","text":"图书出河洛，羲禹阐幽玄。列圣继有作，人文日昭宣。伸尼感凤鸟，至理寓微言。自从秦汉来，但见枝叶繁。寥寥千载后，濂洛探其源。紫阳具条理，垂裕启后昆。前修去已远，来哲未有闻。瑰辞逞葩艳，宁复归本根。苍姬既讫录，炎刘勃以兴。诗书煨烬余，礼乐邈难征。区区叔孙子，莫能致两生。守文过谦让，俗吏事章程。贾董失经纪，二戴紊遗经。遂令千载下，儗述徒纷争。二仪有定位，八风无奸声。公旦去已远，万世思典刑。屈子变风雅，骚经寓孤忠。光华并日月，耿耿垂无穷。后贤袭轨辙，长卿得其宗。招摇临邛市，放旷托丝桐。淳风日以靡，齐梁更纤秾。远游谢纷浊，超逸等冥鸿。马迁述世业，博洽靡不通。蚤游燕赵间，飘飘气豪雄。发愤垂制作，独见不相蒙。驰骋覂逸驾，凌厉六合中。岂不念笔削，斧衮齐化工。蚕室有余悲，隐辞寓深衷。缅彼班范流，藩篱守遗踪。圣神御宸极，朝宗众流奔。三正乃迭建，万化归一元。元经大一统，表揭开蒙昏。周纲既陵夷，七雄相并吞。晋纪忽中绝，五部涨妖氛。唐风复不振，五季尤纷纭。商丘肇火德，星纬焕奎文。道化儗三代，经术规典坟。一朝杜鹃啼，疋马渡河津。王业寓南服，继统启后昆。如何太史氏，编与附庸伦。南北互讥诮，厚诬多失真。是非百世下，至公终不堙。僬侥不可举，侏儒不可援。蒙瞍不可视，嚚瘖不可言。玉人事雕琢，所贵得瑶琨。箓竹兴君子，猗猗美淇园。相观与俱化，岂不尚芳荪。所以教诲善，乃在公子驩。贤良赞令美，浦大川有源。吁嗟斐然子，狂简非所敦。闳辩谈天衍，文具雕龙奭。公孙持坚白，李悝尽地力。荀卿独老师，着论推儒墨。纷纷溷浊世，龙虎互吞食。大道隐不遂，居然心恻恻。金骨岂易销，奈此众口蚀。向使无春申，焉能免匍匐。汨汨数万言，性恶殊道德。遂令上蔡儿，西游为鬼蜮。寄语昌黎生，匪惟不精择。炎纲失其驭，孽臣奸日滋。扬郎独持戟，三岁乃不移。闭门事草玄，抉摘穷幽微。高者跻苍天，下者入黄泥。一朝弄神器，鬼怒人不怡。如何守道叟，亦复为诡随。伊周颂功德，投阁良可悲。中天二百载，小数宁逆知。凛凛紫阳笔，师舜同一辞。稽首素王宇，为君怀忸怩。鸿门宴高张，虎奋龙委蛇。拂剑光凌乱，雪花芙蓉姿。起舞为君寿，谁知伏危机。歘然坐中人，宛转来相随。天意应有在，人心徒崄巇。酒酣日将暮，壮士直披帷。一怒千人废，何为跽陈词。以彼盖世雄，未易向客卑。武成二三策，多闻须阙疑。国风美王化，关雎正彝伦。结发谐伉俪，恩爱日相亲。窈窕慎淑仪，嫌昵非所欣。甘从冀子耨，不厌黔生贫。如何会稽妇，呶呶丑负薪。亦有薄行士，杀妻求将军。所贵闺门内，相敬如友宾。举案重高义，断丝感微言。嗟嗟白头曲，忍作清路尘。"}