{"id":"705193","title":"沁园春 其三 美人腰","dynasty":"明末清初","author":"徐石麒","text":"袅袅婷婷，弱不胜衣，泠然半仙。想荆卿解舞，弓时呈技；孙娘学步，折处争妍。翠带围松，珠鞓样小，稳趁香袎并蒂莲。行来处，似受风轻燕，窣地翩跹。湘裙一捻堪怜。更著得春愁几度牵。但踏青情懒，微伸花下；绣红心倦，斜欠灯前。醉倚人娇，笑凭人软，须觅交红被底眠。偎郎语，道花枝欲亸，莫浪风颠。"}