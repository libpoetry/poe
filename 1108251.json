{"id":"1108251","title":"次韵同舍道山堂宿直二首","dynasty":"宋","author":"刘才邵","text":"花影频移夜向阑，重檐突兀倚云端。木天西畔银河响，陆海中间贝阙寒。风软严更传玉漏，月和清露滴金盘。不嫌上界多官府，请便乘风驾紫鸾。玉宇沉沉易觉秋，暮云开尽夜悠悠。天风斜转苍龙阙，宫月遥连紫桂楼。宝画深严神物护，仙山缥缈瑞烟浮。惭无逸藻陪诸彦，归兴惟思理钓舟。"}