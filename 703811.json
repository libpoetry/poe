{"id":"703811","title":"曹溪杂咏","dynasty":"明","author":"释通岸","text":"颇适庄生乐，逍遥自不同。独醒诸梦远，多病万缘空。戏舞沙边鹤，徐来水面风。何人将紫竹，吹弄月明中。急雨涨溪流，晚晴山更幽。渚清喧饮鹿，风过起眠鸥。响入千岩应，波腾众壑浮。月明烟水外，深夜有渔舟。所嗟褦襶苦，扰扰几时休。未识邯郸梦，徒怀杞国忧。齐奴终齿剑，飞将不封侯。输却寒山子，孤峰枕石头。"}