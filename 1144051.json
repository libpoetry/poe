{"id":"1144051","title":"虚谷志归后赋十首","dynasty":"宋末元初","author":"方回","text":"卦揲家人吉，门迎稚子欢。始知乡国好，全胜道途难。砌草陈根绿，庭花冻蕾丹。春园容日涉，更敢上长安。万事何时足，不如归故乡。真能主东道，未爱博西凉。雪后春台暖，梅边夜枕香。孰堪思旷友，共隐剡溪傍。涉世痴何甚，休官老自应。閒踪今野鹤，荣念已春冰。频报宣麻相，新交辟谷僧。微吟时得句，此外别无能。买宅严滩上，幽栖十载馀。共怜翁失马，独喜我知鱼。宾客千钟酒，儿郎万卷书。须移歙州住，缘此是乡居。年将盈六帙，礼尚记三加。北阙昔分竹，东陵今种瓜。閒吟聊复尔，烂醉岂知他。海内能诗者，时来问我家。四十载钱塘，诗狂复酒狂。湖山空御苑，市井尚宫妆。冶肆淆禅刹，勋门卖节堂。归来念前事，朽骨果谁香。艳冶千金笑，喧呼六博投。不因槐枕寤，未暇草堂谋。啖菜贫犹健，簪花老自羞。五更山酒醒，何乐亦何忧。薄俗多端忤，残生底事成。千年惊鹤化，万里厌鹏程。能保中心定，悬知外物轻。祇嫌觅句苦，四海有诗名。倚楼赵公子，可与共诗评。道故无终极，文须有主盟。轰雷春蛰动，贯月夜珠明。高作令吾愧，销光更屏声。乐天在知命，行止岂人能。元亮归庐阜，延之牧始兴。时才宜政柄，老我只诗朋。何日携君手，西湖共访僧。"}