{"id":"916553","title":"玉抱肚","dynasty":"宋","author":"杨无咎","text":"同行同坐。同携同卧。正朝朝暮暮同欢，怎知终有抛亸。记江皋惜别，那堪被、流水无情送轻舸。有愁万种，恨未说破。知重见、甚时可。见也浑闲，堪嗟处、山遥水远，音书也无个。这眉头、强展依前锁。这泪珠、强抆依前堕。我平生、不识相思，为伊烦恼忒大。你还知么。你知后、我也甘心受摧挫。又只恐你，背盟誓、似风过。共别人、忘著我。把洋澜在，都卷尽与，杀不得、这心头火。"}