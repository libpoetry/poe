{"id":"749201","title":"题恭邸朗润园图十六韵","dynasty":"清","author":"沈桂芬","text":"治佐唐虞盛，亲贤誉望彰。枢机参密笏，朝野庆明良。夙夜诚无懈，委蛇度有常。天怀钦洒落，道味饫深长。竹院风驱暑，荷亭雨送凉。地真筼号谷，人称芰为裳。至乐何难得，先忧不敢忘。埽尘清玉宇，洗甲挽银潢。帏幄筹方亟，林泉兴未遑。心缘虚受益，行以洁成芳。作则宏延揽，披图永写藏。升廷勤采干，入室静闻香。华实同衔佩，艰难矢赞襄。挥毫工寄托，读画细推详。学问资磨琢，澄清待激扬。日新君子业，千载仰辉光。"}