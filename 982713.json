{"id":"982713","title":"梦伯收文公","dynasty":"宋","author":"秦观","text":"昨夜梦故人，心颜少欢趣。自嗟弃有司，却言归山路。君王下明诏，群英翕争赴。焦鹏共挥翮，跛鳖亦骋步。扰扰天地间，飞鸟不知数。何意独萧条，命与时相忤。空复蔽马牛，不为匠人顾。昔为土中花，行待东风煦。今为檐下草，远矣沾秋露。老母鬓成丝，寒妻被无絮。岁暮多严风，絺绤将焉度。觉来不复见，抚枕泪如注。安得万顷波，活此舟中鲋。"}