{"id":"800057","title":"采柳谣","dynasty":"清","author":"叶燮","text":"去年采东乡，今年采西乡。东西两乡柳，采之尽斧戕。河堤决无时，需埽如山冈。高柳无遗槎，柳种才成秧。大府昨下檄，催督肩相望。境内柳已空，越境有严防。无已及他木，槐榆枫栎樟。违材式不程，李难代桃僵。百金缚一扫，千夫提其纲。投之沧渊中，厥声豗沸汤。河伯鼓赫怒，飘如马脱缰。哀哉累膏血，一掷剜肉偿。何虑千百埽，往往归茫洋。吾欲叩九关，好生德之常。缅彼至治世，大海无波扬。"}