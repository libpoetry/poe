{"id":"1215548","title":"黄仲文云松巢歌","dynasty":"元","author":"黄镇成","text":"君不见谪仙翁，挥斥八极如游龙。东行扶桑过若木，隘视人世不可容。九江日上见五老，身秪欲巢云松。云松之巢出天表，九点齐州蚁封小。醉翻江水挹天瓢，仰视浮云没孤鸟。骑鲸一去天地空，元圃三山白云绕。谁似黄家公子贤，放情飘萧怀谪仙。有诗万卷比秋月，有酒百斛如流泉。名嚣利聒不到耳，绮窗阿阁浮轻烟。结巢亦与云松伴，自拂天风凌汗漫。句里哦成碧水秋，毫端貌得潇湘岸。长松落落云冥冥，岁晏怀君霜霰零。流脂入地应千岁，寄我春山煮茯苓。"}