{"id":"1104657","title":"雨师五首 迎神用《欣安》。","dynasty":"宋","author":"郊庙朝会歌辞","text":"神之无象，亦可思索。维云阴阴，维风莫莫。降止坛宇，来顾芳馨。侑以鼓歌，荐此明诚。佩玉璆如，黼黻襜如。承神不懈，讫获嘉虞。圣皇命祀，臣敢弗恭。凡尔在位，翼翼雍雍。崇崇坛阶，灵既降止。有严执奠，承祀兹始。明灵在天，式顾庶察。泽润以时，永拂荒札。寅恭我神，惟上之使。俾成康年，民徯休祉。折俎既登，?酒既盈。匪荐是专，配以明诚。牲俎告彻，嘉乐休成。卒事有严，燕虞高灵。蕃我民人，育我稷黍。万有千祀，承神之祜。"}