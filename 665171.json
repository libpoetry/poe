{"id":"665171","title":"送丁西丘","dynasty":"明","author":"林文俊","text":"丁君自是东吴英，读书多似郑康成。夜光暗掷无人识，西丘结屋学逃名。虽曾荐起至王国，鲈鱼味好薄侯鲭。伊昔汉五侯，气势何翕烈。子云之笔札，君卿之唇舌，出入门下附炎热。当时裘马虽轻肥，惜哉白圭已玷缺。岂若西丘短褐骑羸马，来往江湖自潇洒。短刺不投公府中，长裾耻曳侯门下。今年金陵初识面，爱子风情何邈缅。玉麈高谈坐为倾，彩毫题句人皆羡。凤凰台，白鹭洲，南朝古寺都游遍。一朝兴尽忽辞归，向我索诗入行卷。君行君行慎勉旃，他日试看高士传。"}