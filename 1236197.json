{"id":"1236197","title":"自遣二首","dynasty":"元","author":"杜仁杰","text":"少日襟怀悔自豪，暮年志节讵须高。敢将议论轻疑孟，閒得工夫细和陶。酒尽枯肠还磊礧，诗成白发转刁骚。皇天汲汲诚何意，也共人生一体劳。畚筑家园手自操，虽无多景足偿劳。十年种竹翻嫌密，一日栽松恨不高。是处求田消二顷，尚谁有梦到三刀。得名身后良痴计，尽拟浮沈付浊醪。"}