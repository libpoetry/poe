{"id":"736480","title":"禾中留别竹垞先生得五百字","dynasty":"清","author":"揆叙","text":"吾兄昔好客，结识俱英贤。就中公最亲，如影依形然。每因儤直暇，觞咏偕欢妍。门前渌水亭，亭外泊小船。平池碧藻合，高树红樱悬。仰窥城西山，俯听槛底泉。有时把彩笔，按谱新词填。或模姜白石，或效张玉田。有时作八分，鸾凤争翔骞。中郎及丞相，屈强堪比肩。晨游辔屡并，暮宿床必联。阳乌出复没，顾兔缺再圆。相将移四序，谓可终百年。百年讵足保，一旦忽弃捐。伯兮既下世，客散如云烟。公亦厌承明，返棹鸳湖边。湖宽百余顷，中有蒲与莲。宜晴复宜雨，倒映东南天。愁来即泛艇，兴到或扣舷。试哦康乐句，空水共澄鲜。颇谐物外好，永谢区中缘。先生间世才，坟典咸贯穿。发而为文章，力若横海鳣。上登最高峰，下探不测渊。宾筵列钟鼎，武库罗戈鋋。自从唐宋后，继震川荆川。赋诗乃余事，精妙非刻镌。腾轩驾天马，追逐飞空仙。歌吟穷乃工，著述老愈专。源流考经籍，郑马争后先。降及有明诗，搜辑一代全。又曾集旧闻，析木穷星躔。囊中每携此，山川载图编。偶然披卷看，在越如在燕。刘侗应避席，何况侪辈焉。我生苦失学，丹黄乏磨研。尘埃困趋走，岁月惊推迁。常思听公语，坐使美疢痊。前年寓金阊，樽酒虚招延。先生来叩门，剥啄惊昼眠。旧声尚能识，但益毛发宣。话予幼时事，历历皆眼前。挥毫书短箑，缀以诗四篇。荧煌灿珠贝，馥郁堆兰荃。离居几何时，遽若脱矢弦。今年思久聚，别袂翻难牵。秀州树丛丛，河水鸣溅溅。此时与君别，怅怏心如煎。乖违知不免，会合期恐愆。江干倘相忆，毋吝鱼书传。"}