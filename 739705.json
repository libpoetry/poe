{"id":"739705","title":"龙山诗 其二","dynasty":"清","author":"包彬","text":"探幽兴不穷，路转寺门右。雨余山路湿，侧足敢驰骤。崆峣千人岩，鬼工为琢镂。初进坳堂形，气暖若含酎。其旁窅冥冥，惟闻阴风吼。缘壁伛偻行，踣前惊踬后。怪石骇心魂，仰面石齿斗。此境难久留，出险神犹瞀。僧移茗具来，掬泉敢浮沤。茶烟袅孤细，微有白云逗。石花点新绿，气与涧芳糅。幽鸟啼一声，林际残阳漏。缓步归山房，暝色敛群岫。"}