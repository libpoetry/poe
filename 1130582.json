{"id":"1130582","title":"南涧","dynasty":"宋","author":"韩元吉","text":"朱墨日过眼，溪山谁复游。夜闻西风喧，起看天地秋。王事有休沐，驾言指林丘。新晴鸟乌乐，路入南涧幽。高峰左右列，野水纵横流。问舍苦不早，求田亦良谋。高岩跨层巅，一径入苍翠。三休彻上头，却立睨平地。当年宝藏兴，中夜出光气。至今石缝裂，篝火尚能记。盈虚谁可测，开阖神自秘。空房有残僧，骨冷夜无寐。入山衣屦寒，出山衣屦湿。初迷烟雨来，稍识云气集。空濛掠面过，可玩不可执。不知市廛地，去此凡几级。青松入长望，白鸟伴危立。冷然笑身世，万事何汲汲。有酒不得饮，呼船过溪南。溪南亦何好，古寺依晴岚。上有百尺楼，下有千丈潭。城闉一目尽，晚山日相衔。烹茶吊陆子，蜡屐登巉岩。相逢作行乐，犹胜空坐谈。秋风何时来，午暑忽已散。娟娟木犀花，弄蕊亦璀璨。清香不自惜，拥鼻得奇观。古来达道人，至乐在山涧。艺兰与种蕙，采掇契幽愿。置此勿复言，吾方困游宦。"}