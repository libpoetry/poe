{"id":"801551","title":"张鸿勋惠读看云吟稿作长歌奉柬即送其南还","dynasty":"清","author":"曹庭枢","text":"病夫高枕掩关卧，晨罢栉沐惟枯坐。有客投我诗一编，急起把读积懑破。砰訇振作钟镛声，错落咳成珠玉唾。十年人海奔堀堁，诗笔不留点尘污。吁嗟乎！山鬼笑人文不灵，素衣化缁衫犹青。小住为佳归亦得，扬舲南指垂虹亭。送君行，饮君酒。顾此身后名，期在勿速朽。台阁诸公自衮衮，富贵岂同金石寿。但令作述高等身，何必黄金印悬肘。君归林屋勤著书，肯学丈人山隐居。"}