{"id":"973953","title":"次韵潘端叔送行二首 其一","dynasty":"宋","author":"赵蕃","text":"君公隐牛侩，文休食马磨。身则困空乏，道为如切磋。昧者不知此，轻受郑灼唾。遑乎欲奚为，况觅阳春和。余惟素贱贫，学晚仍废惰。念将求岁馀，要必取日课。向来四方游，不办一室坐。已深芜秽遭，更值雪霜挫。兹行自栖迟，讵得嗟轗轲。固殊南山归，敢曰东山卧。胡为论知仁，乃复称同过。我无归去辞，君有归来些。"}