{"id":"1136261","title":"送张子敬湖南宣慰司都事","dynasty":"宋末元初","author":"方回","text":"湘水绿，湘山青。南衡岳，北洞庭。太微翼轸相纬经。上直长沙老人星，其下潭府甲南溟。有芷弥岸兰弥汀，骚人墨客纫芳馨。丹砂黄金翡翠翎，日中百贾喧雷霆。艳舞皓歌酣旗亭，王宫细腰誇娉婷。如斗如蜜餐楚萍，谁其能赋吊独醒。厥今宣幕小朝廷，如君人物犹典刑。可振儒铎鸣道铃，无使斯文沦晦冥。南轩大名揭南斗，南轩旧轩无恙否。君能一出扶颠手，亦足与之同不朽。"}