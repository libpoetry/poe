{"id":"598534","title":"立春十二韵","dynasty":"明","author":"庞尚鹏","text":"旧腊春先到，新元历正颁。天高红日近，心远白云閒。未厌冰霜苦，重开桃李颜。迎阳花欲语，出谷鸟知还。黍甸风初暖，衡门夜不关。潮回看海市，雪霁见嵩山。树色环青幄，岚光吐绮斓。月横香阁表，斗转玉河湾。顿觉年华改，宁忘时事艰。王庭临紫塞，铜柱偃南蛮。龙剑终难没，骊珠岂易攀。思玄曾作赋，笥草待谁删。"}