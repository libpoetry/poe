{"id":"1117221","title":"题王诜都尉画山水横卷三首","dynasty":"宋","author":"苏辙","text":"摩诘本词客，亦自名画师。平生出入辋川上，鸟飞鱼泳嫌人知。山光盎盎著眉睫，水声活活流肝脾。行吟坐咏皆自见，飘然不作世俗词。高情不尽落缣素，连峰绝涧开重帷。百年流落存一二，锦囊玉轴酬不訾。谁令食肉贵公子，不学父祖驱熊罴。细毡净几读文史，落笔璀璨传新诗。青山长江岂君事，一挥水墨光淋漓。手中五尺小横卷，天末万里分毫釐。谪官南出止均颍，此心通达无不之。归来缠裹任纨绮，天马性在终难羁。人言摩诘是前世，欲比顾老疑不痴。桓公崔公不可与，但可与我宽衰迟。怜君将帅虽有种，多君智慧初无师。篇章俊发已可骇，丹青妙绝当谁知。自言五色苦乱目，况乃旨酒长伤脾。手狂但可时弄笔，口病未免多微词。歌钟一散任池馆，幅巾静坐空书帷。偶从禅老得真趣，此身不足非财訾。世间翻覆岸为谷，猛兽相食虎与罴。逝将得意比春梦，独取妙语传清诗。眼看宫酿泻酥酪，未与村酒分醇漓。解鞍骏马空伏枥，寄书黄狗闲生釐。江山平日偶有得，不自图写浑忘之。临窗展卷聊自适，盘礴岂复冠裳羁。欲乘渔艇发吾兴，愿入野寺嗟儿痴。行缠布袜虽已具，山中父老应嫌迟。我昔得罪迁南夷，性命顷刻存篙师。风吹波荡到官舍，号呼谁复相闻知。小园畜蚁防橘蠹，空庭养蜂收蜜脾。读书一生空自笑，卖盐竟日那复词。城中清溪可濯漱，城上连峰堪幕帷。十千薄俸聊足用，鱼多米贱忧无訾。东坡居士最岑寂，岌然深丛见狐罴。坐隅止鵩偶成赋，槃中食蟆时作诗。怜君富贵可炙手，一时出走羞啜醨。泽傍憔悴凡几岁，胸中芥蒂无一釐。江山别来今久矣，不独能言能画之。同朝执手不容久，笑我野马方受羁。袖中短卷墨犹湿，傍人笑指吾侪痴。方求农圃救贫病，它年未用讥樊迟。"}