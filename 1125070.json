{"id":"1125070","title":"王拱辰太尉挽辞二首","dynasty":"宋","author":"晁补之","text":"贾山辞赋妙升堂，十八高名擅洛阳。遭主圣人千载事，济时贤献万夫望。已加坛上将军钺，未促齐中相国装。曾有新诗介眉寿，悲歌何忍送归墙。童年已切耆英慕，壮岁初陪后乘游。卫幕櫜弓皆广建，梁筵进牍并枚邹。云台生面丹青古，马鬣新封草木秋。是事公应付蜩甲，苍霞谁见揖浮丘。"}