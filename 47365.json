{"id":"47365","title":"墙上难为趋行","dynasty":"明代","author":"刘基","text":"弱水不可以航，石林不可以车。人生贵守分，墙上难为趋。茫茫八极内，挟径交通衢。纷纷皆辙迹，扰扰论锱铢。焦原诧齐踵，龙颔夸探珠。片言取卿相，杯酒兴剪屠。机事一朝露，妻子化为鱼。林间有一士，蓬蒿翳穷庐。种稻十数亩，种桑八九株。有酒且饮之，无事即安居。孰知五鼎食，聊保百年躯。悠悠身后事，汲汲复何如。"}