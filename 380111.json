{"id":"380111","title":"台城路·题俞吉庵“听蕉图”","dynasty":"清代","author":"赵我佩","text":"是何声起帘波外，浓阴半遮庭宇。酒梦初醒，茶烟未冷，清绝翠深深处。开门看雨。正月影筛金，满阶蛩絮。小槛灯昏，此情幽抑共谁诉。西窗夜凉坐久，仅轻衫侧帽，潇洒如许。簌簌方来，疏疏忽断，一片秋心能语。披图认取，想叶底微吟，旧题诗句。万叠云笺，绿天庵外补。"}