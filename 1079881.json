{"id":"1079881","title":"读易","dynasty":"宋","author":"吕本中","text":"春温疮疥繁，衣敝虮虱细。颓然坐南轩，读易初有味。初看象数殊，忽此爻彖异。纷纷者众说，行各半途滞。大言累千百，杂说记一二。坐令天人分，复以小大计。或强出枝叶，或自起旒赘。孰能言语表，能使意独至。空中本无华，眼病因有翳。沈思忽有得，是则入精义。吾生晚闻道，岁月今少憩。遗经日在眼，似足了一世。临流濯垢衣，尚勿惜馀弃。"}