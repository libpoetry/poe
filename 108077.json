{"id":"108077","title":"题布袋和尚丰干禅师寒山拾得画卷","dynasty":"元代","author":"方回","text":"今有二异僧，一虎随之入城市，一曳布袋引群小儿，民间不鼎沸喧哄乎。以人情观之，书本相传如此，既未亲见，不可信也。惟寒山、拾得有道之士，实有其人，有其事，有其诗数十百篇。如秦楼有美女，杂佩何珊珊；鹦鹉花间养，琵琶月下禅；长歌三月响，短舞万人看；未必常如此，芙蓉不耐寒。诗律精妙，尾句有开有阖。朱文公深赏之，愚亦赏之，故作如是题。"}