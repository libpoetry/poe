{"id":"260512","title":"重九登会禅寺冷翠轩","dynasty":"金朝","author":"赵秉文","text":"北风吹倒磨云峰，凛然双角蟠白龙。边城雪花大如席，黄花红叶谁为容。会禅西轩作重九，登高望远开心胸。烟岚卷尽暮山碧，冷云万里迷玄鸿。山北花猪大如马，割鲜饮食如长虹。酒酣起舞望西寺，乌惊踏雪摧长松。天低日落望不尽，一径何处来樵踪。君不见七金山下打围处，貂裘风帽寒蒙茸。跑风骏马下平野，迎霜老兔咻榛丛。归来得隽托朋友，临风一饮轻千钟。欢馀胜地两萧瑟，百年聚散如飞蓬。明朝却望登眺处，城中唯见白云封。"}