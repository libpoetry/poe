{"id":"745722","title":"抵莱阳姜山任柬徐石生即寄之莱州时石生迁掖县丞","dynasty":"清","author":"严廷中","text":"生不能具飞而食肉之骨相，又不能遂膏肓泉石之心胸。吁嗟二者皆不可，惟此抱关击柝或可以追前哲之高风。髯将军、短主簿，此中人材古无数。君无轻此卑末官，造物视之已为我辈誇奇遇。君不见昆陵黄仲则，诗才直追李太白。一丞未就身先死，天待诗人只如此，噫，衙官屈宋吾与子。"}