{"id":"824875","title":"答沈子培比部见访夜谈之作三首 其三","dynasty":"清末近现代初","author":"郑孝胥","text":"相知垂十年，未觉往可悔。中閒有逝者，警痛愈相爱。吾侪各老大，岂做儿女态。形骸虽暂隔，至味固不败。精诚远相照，山海了无碍。神京万斛尘，风烈成昼晦。驱车犯埃壒忧子亦以惫。国门行揖别，归听长江礧。岁暮酷怀人，孤吟复谁耐？"}