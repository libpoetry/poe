{"id":"1124565","title":"次韵吕居仁送李商老兼简李去言兄弟诸同参五首","dynasty":"宋","author":"饶节","text":"岁月如翻江，学道若农务。道人竞寸晷，政以生死故。耽耽鹭闯池，落落鹤警露。瞥然忽中的，优昙濯泥污。何当一鼓作，姑置管城兔。开门对南山，万物尽昭告。自是君不领，岂是君不好。诸人如骥子，矫首万里道。援琴欲写之，促轸不能操。请子亦停手，趺坐西南奥。同参如用兵，各出不会期。一将夜破敌，诸将或未知。如何卫霍材，局趣窥短篱。军储有量数，岁月未易支。惟兵不可宿，早寄入塞诗。角巾拂弹棋，运斤斲蝇翼。当时未得妙，岂暇日入息。譬如河漫流，难以一篑塞。饮食男女间，嬉笑中盗贼。要须了其原，及此未曛黑。李氏泽如海，富此明月珠。诸郎皆可人，共出尧舜途。之子见我时，抱负勤髯奴。江头一再见，凛凛气百夫。赠子伊字门，不类城旦书。"}