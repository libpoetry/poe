{"id":"771386","title":"水龙吟•午夜闻蛩声，时立冬数日后","dynasty":"清","author":"陈匪石","text":"宛然十月豳诗，绕床病?霜天语。才连又断，将嘶先结，疑吞疑吐。万窍齐瘖，四更初打，缄愁谁诉。念鳏鱼不睡，重衾尚恋，凄凉境，浑如许。还问蚕丝尽否。想依然、三星机杼。几家懒妇，熏笼斜倚，寒衣未絮。雨雪霏霏，闭门塞向，无声尤苦。记秋风乍起，哀音替写，有欧阳赋。"}