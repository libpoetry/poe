{"id":"836849","title":"祭旗后一日，六保背约，纵匪反噬，燬陷义庄无数，独山顶一带尚守前盟；予一家四散，几遭阖门之祸，在重围中沥血成咏 其三","dynasty":"清末民国初","author":"陈肇兴","text":"袒臂呼来近万人，谁知一败等灰尘。争功不少熊罴将，悬赏偏求虮虱臣。且喜妻贤能誓死，却缘母在未捐身。潸然独步空山里，无食无眠已浃旬。"}