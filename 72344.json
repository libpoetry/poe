{"id":"72344","title":"满庭芳·四大容仪三田灵秀","dynasty":"元代","author":"王处一","text":"四大容仪，三田灵秀，炼成九转丹砂。虚无自在，以道作生涯。净土祥光瑞彩，玲珑贯、天外烟霞。冲和处，乌飞兔走，同运紫河车。真仙开妙趣，菩提佛果，一理无差。指玉清境界，此际何赊。伫听金书紫诏，人间事、元没交加。当归去，庆霄高会，风景向谁夸。"}