{"id":"1207779","title":"留赠黄明府","dynasty":"元","author":"范梈","text":"黄甫古傲吏，而多清白心。屈身试下位，载道发清音。洗刷邑弊陋，宣畅民滞淫。荒村无吠犬，秀陇有鸣禽。渊明不醉酒，子贱自弹琴。未必尽师古，何曾暂渝今？裁诗俯碧涧，煮药玩虚岑。清眠消白昼，高视抵黄金。我本江海人，常联桑梓阴。携持粤山酒，寤寐朔城砧。鸿鹄岁月晚，鲲鲸烟浪深。还为异乡别，举手一沾襟。"}