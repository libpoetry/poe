{"id":"171521","title":"代陈季若上仓使","dynasty":"宋代","author":"林光朝","text":"大块始开凿，娲皇为补天。天平雷雨正，后稷诲之田。大浸十二岁，浪金复七年。幸哉尧汤民，以手摩抚然。徂丘虐焰起，秦俗相焚煎。官租夺以半，饱食何夤缘。自从汉道昌，孰朴乃其先。初开常平议，聚粟如源泉。年登谷价贱，散以大农钱。旱潦或艰食，用之如转圜。悠悠百王心，皎皎三代前。井田日以坏，此法当磨镌。公侯希世珍，秀色媚长川。官学有根株，诵诗三百篇。风土无隐情，是为大夫贤。搏饭哺赤子，当食长尔怜。江东百万户，雕俗生春妍。持节闽岭初，有如病者痊。刘晏取予术，夷吾轻重权。义仓有粟腐，物价敢喧阗。斯助阜民政，南风吹五弦。昼日公侯门，客车动百千。下吏走尘土，从容愧执鞭。岂不随吹嘘，譬彼乘风船。长技非卓鲁，主德奚由宣。松竹伴孤吟，敢怀岁月迁。终酬国士知，未甘长弃捐。"}