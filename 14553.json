{"id":"14553","title":"李评事公进示文集因赠之","dynasty":"唐代","author":"欧阳詹","text":"风雅不坠地，五言始君先。希微嘉会章，杳冥河梁篇。理蔓语无枝，言一意则千。往来更后人，浇荡醨前源。倾筐实不收，朴樕华争繁。大教护微旨，哲人生令孙。高飙激颓波，坐使横流翻。昔日越重阻，侧聆沧海传。逮兹觌清扬，幸睹青琅编。泠泠中山醇，片片昆丘璠。一杯有余味，再览增光鲜。对宝人皆鉴，握鞶良自妍。吾其告先师，六义今还全。"}