{"id":"692976","title":"游王母宫四首","dynasty":"明","author":"杨巍","text":"周朝八骏去不返，此地犹传王母宫。昔日瑶池作泾水，仙人元在有无中。草色泉声向晚多，故宫犹嵌碧山阿。门前飒飒松风起，似听当年黄竹歌。青鸟已无白鸟来，汉皇空筑集灵台。祗因王母曾临处，一树山桃对客开。曼倩空为洞冥记，四山半属野人家。长生自古谁能得，惟有苍松管岁华。"}