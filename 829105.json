{"id":"829105","title":"挽同僚张峄阳二首","dynasty":"清末近现代初","author":"吴妍因","text":"杜鹃啼断月黄昏，张绪风流便不存。寡鹄孤雏滋客泪，荒烟野草瘗诗魂。一抔犹是吾家土，万里言投异国村。我自远行君永逝，汉碑唐韵更谁论。羁魂踯躅履蒿莱，故鬼伊谁识俊才。岭上梧桐犹可倚，殿前杨柳不胜哀。玄天混漠龙酣战，青木阴沈社枉开。北望中原何日定，归来诗酒告泉台。"}