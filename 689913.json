{"id":"689913","title":"杂咏十首 渔父","dynasty":"明","author":"张元凯","text":"溪桥转山径，湖水碧于苔。渔舟柳阴下，举网得四腮。樵薪犹未至，新醅业已开。团圞坐妻孥，不簪亦不鞋。欲要采菱人，西风吹船回。蔌蔌芦叶响，月上潮正来。波涛非云险，梦寐良不乖。向逢楚大夫，言言伤我怀。偃树春不起，繁条秋弥丛。长镵入空谷，历历摧枯蓬。形骸肖山鬼，趫捷轻狙公。玄熊夕相避，猛虎昼不逢。素履往无咎，险阻穷能通。有时不归来，高卧山之东。积薪拟待价，沽酒明月中。桎梏轩冕者，终焉愧此翁。滋兰徒佩芳，种菊徒采英。饘粥苟不继，不如学躬耕。荷锄出东皋，布谷方有声。好雨以时至，春水昨夜生。井井畎亩界，油油禾黍平。吾志在一饱，匪冀仓箱盈。南阳迟诸葛，谷口寻子真。翻嫌沮溺辈，后世知其名。芍药恣欢谑，桃李竞光华。吾本葵藿士，弃之等尘沙。负郭开三径，言树桑与麻。兼之艺蔬韭，春雨生萌芽。接竹引寒泉，薙草驱鸣蛙。绕畦白水流，傍屋青山斜。浊酒聊自慰，劳力何须嗟。终作灌园人，且卖故侯瓜。积富匪用拙，良贾久居奇。或遗戎王利，或挟寡妇赀。艑舸江湖间，辎车都会驰。居陶为朱公，适齐为子皮。但知素封贵，不识县官谁。蹑履明珠缘，揄袂文縠垂。行乐谅无尽，金多任所之。安能守穷巷，季次原宪为。背公死党客，朱家郭解伦。布衣相雄长，闾里岂沉沦。所至比敌国，所谋类鬼神。空室生青草，半夜回朱轮。走死地如骛，藏活士匪亲。一诺成泰岱，千金化纤尘。权可移卿相，貌不如中人。犹闻侠骨香，千年事若新。有鷕两雉鸣，彩彩好羽仪。挟弹东邻子，潜睨如蹲狸。一发得其雄，再发并其雌。洒血平芜间，赳赳过水湄。微物不充鼎，凭高一扬眉。结束驰前山，射杀子母麋。丈夫飞食肉，肯饱藿与葵。所志猎沙场，好生亦何为。李广不得志，屏居蓝田间。大荒久尘埃，猿臂日閒閒，高秋偶会猎，白额藏草菅。咆哮应弦倒，单车负以还。烹之侑斗酒，鞟也何斑斑。卒史北平来，为言兵入关。天子思飞将，趣装出南山。此时灞陵尉，已醒多愁颜。春日喜载阳，原隰绿草稠。牧子驱其群，迟回上高丘。乱入苦竹冈，降饮浅水洲。相聚不相触，众耳湿湿柔。犉者洁可怜，骑之前村游。睡来吹芦管，饥则饭乾糇。老牯道傍喘，主人见且忧。此是丞相责，莫漫箠苍头。公孙牧豕时，种种已华颠。伟身著短衣，昂首持长鞭。涂附困泥中，白蹢涉菑田。野乌饥萃止，辨色俱尚玄。穷年逐什一，形秽莫可捐。忽乘风云会，光华遍九天。群豕化神龙，洿池变灵渊。丈夫此身在，何愁屯与邅。"}