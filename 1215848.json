{"id":"1215848","title":"题鱼浦晚归图","dynasty":"元","author":"洪焱祖","text":"近村寂寞孤炊起，远树为茫沽酒市。柳丝高挂新月钩，平者是沙流者水。黄头摊网儿刺船，腥风瑟瑟鱼平舷。沙鸟背人群欲睡，林禽追棹去相先。千金何处得此纸，咫尺烟波含万里。不纳租庸过一生，提鱼换酒仍赊米。仙源路远桃花残，人间踏地多惊湍。珍重江湖钓竿手，莫遮西日向长安。"}