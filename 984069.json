{"id":"984069","title":"登嘉州万景楼","dynasty":"宋","author":"袁说友","text":"我行大江西，胜槩数追逐。南楼岳阳上，雄绝快心目。今到西南第一楼，嗟哉馀子真碌碌。岩层嶂叠匝天外，蒲净葭丛蘸江曲。三峨之雪晚在望，九顶之云暗相矗。萦纡拱揖俨左右，吞吐澎湃环山腹。瀰瀰漭漭三万顷，何止江郊供远瞩。俯观大象欲堕地，仰摘星辰几可掬。一天万景不可状，尽付此楼归约束。危栏徙倚纳清观，蹁跹意已追鸿鹄。仙官五千九百到，我亦悠然立于独。雾收江际天接水，日动山尖光漾木。倚楼拍手叫青天，一笑江横送飞鹜。"}