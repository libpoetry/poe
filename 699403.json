{"id":"699403","title":"閒居杂题","dynasty":"明","author":"袁宏道","text":"树老无花也自新，山茶红似女儿唇。数茎白发春前长，一点青峦雨后真。莺欲下枝先作语，鹊能占岁亦如人。锦鞯金络纷纷去，飞尽晴郊十里尘。儒衣脱却礼金仙，三十偷闲也少年。芊草如毡花欲舞，淡烟垂幕柳高眠。兴来学作春山画，病起重笺秋水篇。酒障诗魔都不减，何曾参得老庞禅。晴日园林放好春，馆娃宫里拾香尘。痴心春了鸳鸯债，宿命多惭鹦鹉身。柳爱风流因病睡，鹊贪欢喜也嗔人。桃花不识潘郎去，又逐东君一面新。一番丹蕊一番泥，何处垂杨无马嘶。芍药有香兼有态，山鸡能舞亦能啼。阴晴雨旱劳占问，云月风花细品题。十分漆园学得五，逍遥犹可物难齐。幽窗重镊鬓边丝，嬴得青鬟谀少时。垆合博山烟吐篆，沙烘石子煖围棋。靓妆却念画眉鸟，佞巧愁听百舌儿。笑杀陶家五杨柳，春来依旧折腰肢。纵多桃李也无言，只是然篱与映门。暖日护将鹦鹉瘴，和风吹却鹧鸪瘟。乡书题就双重晕，炉气熏残一缕温。梦里明明渡湘水，不知若个似仙源。"}