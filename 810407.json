{"id":"810407","title":"菩萨蛮八首","dynasty":"清","author":"余一鳌","text":"宵来不觉清霜降，燕巢冷落乌衣巷。屏上斗寒图，芦汀一雁孤。当年歌舞地，花里逢君醉。别梦忆潇湘，潇湘非故乡。思君不见迢迢鲤。梦中得句为君起。携手忆河梁，月圆人影双。相逢须下马，别泪临岐洒。何处是归程，低头闻雁声。更残门掩昏黄月。离愁空抱心如结。何处展双蛾，声声唤奈何。罗衾寒意重，重忆江南梦。陌上鹧鸪啼，忆君君未归。柳阴浓护秋千索，柳绵飞趁池塘角。去去作青萍，鸳鸯傍一生。清明春有限，错怪东风剪。飞燕惜残红，衔来似告侬。相思无赖拈红豆，月明香细深深叩。絮语祝花前，人归在雁先。枕函蝴蝶梦，梦好应珍重。珍重可怜宵，宵长减瘦腰。琵琶隔舫瓜州月，月明风静人离别。别意满侬怀，怀中豆蔻胎。郎如风漾絮，妾似花沾雨。雨细蝶飞迟，迟君杨柳枝。梨花如雪吹香粉，眉痕低约愁相准。不信梦无凭，子规三两声。青山怜小别，红豆无人拾。春燕又衔泥，故国花乱飞。绿窗幽梦停红烛，杜鹃檐外声相续。又是雨廉纤，春归人可怜。青山无恙在，揽镜朱颜改。何处去登临，相思泪满襟。"}