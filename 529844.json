{"id":"529844","title":"念奴娇 秋日怀乡再和介翁","dynasty":"明","author":"陆深","text":"秋风客里，消不尽、胸中许多长物。瘦骨棱层才一把，与病战成坚壁。欲造河车，旋营丹灶，赢得头如雪。寻山辟谷，算来他是豪杰。一生四海交游，浮沉聚散，长啸从风发。惟有钤山严少保，不共世情磨灭。藜阁相辉，木天同上，当日俱青发。绨袍恋恋，多应念我寒月。"}