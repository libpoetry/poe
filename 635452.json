{"id":"635452","title":"自春迄夏抱疴东林承豫章熊剑文惠药得差赋此致谢兼送其行","dynasty":"明","author":"成鹫","text":"医王用药如用兵，多多益善还益精。先生得此作良相，岭南岭北咸知名。一壶高挂门如市，闹中静注轩岐经。雷公炮制得真诀，坎离既济丹初成。大丹皎皎如秋月，小丹熠熠如流星。青囊药裹留不住，光芒飞出香山城。香山城外东林叟，闻人说项心怦怦。一朝奇穷得奇病，闭门忍痛声咿嘤。医王过我良不偶，恍有神物通精灵。刀圭入口生羽翼，相将御风归太清。先生劝我且住世，假我大药希遐龄。金匮神剂益气饮，药炉旦夕蚯蚓鸣。参苓持赠不足惜，一诺为重千金轻。沉疴两月如隔世，艰难万死方一生。自笑小乘衰相具，致累大人囊橐倾。投桃报李非所喻，天荒地老难为情。忆昔东林开社日，主宾相得如胶青。蹉跎十戴老将至，溪上不闻三笑声。两年病苦同寒食，十日霖雨天冥冥。冷烟不绩香厨火，孤影独对虚堂灯。儿童菜色不忍见，病夫骨立中屏营。笑谓儿曹且安隐，老夫病起初学行。行将走遍四天下，纵横八极如掌平。熊先生，熊先生，四海之内皆弟兄。君如天上风，我作水中萍。天风披拂无远迩，萍水聚散何时停。愿得杏林兰若长相近，吾道不患无居亭。"}