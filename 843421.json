{"id":"843421","title":"八声甘州 连句再赋六忆 其二 坐","dynasty":"清末民国初","author":"易顺鼎","text":"忆坐时盘膝捻双翘，移灯故偎郎。算生来好静，一春消受，妆罢薰香。怪道文茵太窄，并倚却相妨。又推侬暂起，自理罗裳。莫更凭肩对镜，怕菱花一朵，也妒人双。有合欢钿椅，新制出西洋。只怜伊恹恹伏几，是嗽时搁了绣鸳鸯。把月底红阑熨暖，却受微凉。"}