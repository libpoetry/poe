{"id":"750519","title":"昔游 其二","dynasty":"清","author":"周音","text":"去年游京都，往来岱宗侧。仲夏山气盛，残阳半天赤。朱栏互微径，局步凌石壁。浩浩万松湍，隐若风霆激。灵宫映窈窕，幽泉鸣滴沥。暮霞澹余彩，仙路渺凄恻。六龙驾不回，天门没行迹。秦皇与汉武，莓苔隐深刻。晚入东岳祠，苍槐冷气逼。闳壮隔人天，神鬼森动魄。入世厌尘土，干戈尤偪仄。终焉置吾家，长年饱山色。"}