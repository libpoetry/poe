{"id":"298940","title":"宝刀歌为云若司马作","dynasty":"清代","author":"袁枚","text":"云若司马真英豪，磨墨捉我题宝刀。此刀不许俗笔写，也须笔健如刀者。拔鞘相夸风满庭，将拔未拔刀先鸣。电光荧荧射窗冷，夫容飘飘上手轻。伸则铿然屈则转，从古英雄善舒卷。海上长鲸见汝愁，月中丹桂为谁短。精铁镕成历几年，孟劳身分压龙泉。可磨巴汉三江水，可走哥翰万里天。摩挲拟叩金环问，吾戴吾头不敢近。今年六月如秋凉，疑是刀来照此方。吁嗟乎！神农药，尧舜法，一半生人一半杀。不如君家此物知恩仇，不报仇时绕指柔。"}