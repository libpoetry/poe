{"id":"408214","title":"寄陈柱尊    乙卯","dynasty":"近现代","author":"冯振","text":"君本岑寂士，我亦清閒人。孜孜岂为利，戚戚非畏贫。虽存救世念，何尝忘隐沦。志同愿亦等，莫逆相交亲。谓言学成日，与世同一新。然后赋归来，相将干白云。肆志山水间，麋鹿以为群。得失不复知，理乱非所闻。放浪形骸外，惟有酒一尊。君已得所愿，我犹牵俗尘。出处类参商，言笑难为因。宇宙为蘧芦，万里犹比邻。何必同一室，然后尽殷勤。瑟瑟生悲风，惨惨兴愁云。弱肉强之食，一屈难再伸。纵有桃源地，宁能避暴秦。岂宜慕原宪，方当效终军。閒居非今日，盍共拯斯民。功成归田去，长揖当途人。"}