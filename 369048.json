{"id":"369048","title":"念奴娇·锦筵红烛","dynasty":"清代","author":"杨芳灿","text":"锦筵红烛，酒三行以后，拍张言志。但得索郎同旅语，眼底何知许事。如此良宵，为招座客，各试平生技。蔗竿为仗，下阶三中其臂。便拟火底调笙，柱间缚角，演出鱼龙戏。打鼓朅来骑屋栋，竟作掺挝而起。人笑颠狂，我誇跌宕，任达为佳耳。谁能端坐，读书作老博士。"}