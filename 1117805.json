{"id":"1117805","title":"生涯四首","dynasty":"宋","author":"陆游","text":"生涯数畦菜，心事一溪云。樵担斜阳下，渔歌静夜闻。门无俗驾到，厨有远泉分。但了曲糵事，功名乌足云。身世茫如梦，门庭冷似冰。逢迎卖药叟，辞谢乞钱僧。羸疾时时剧，衰颜日日增。人扶亦可出，要是藉乌藤。旧业桑麻在，颓龄耄耋过。虞卿著书晚，伏叟授经讹。井上磨樵斫，村东买钓蓑。倾身营一饱，自笑又蹉跎。残年端有几，寂寞寄沧洲。鸟宿千林暮，虫鸣四壁秋。风廊动砧杵，月垄把锄耰。衣食随宜具，何心复浪求。"}