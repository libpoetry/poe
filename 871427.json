{"id":"871427","title":"觉非居士东庵甚奇观玉蟾曾游其间醉吟一篇旧风以纪之","dynasty":"宋","author":"白玉蟾","text":"一瓯之闽古无诸，山奇水秀真画图。霍童山在闽之隅，天下第一神仙都。神仙渺茫不可见，桑田沧海几迁变。三山崒嵂青至今，堪嗟山下人如燕。螺女江头十万家，西湖十里碧莲花。满城和气浓于酒，一天雨露饶桑麻。东有鼓山榴花谷，南有方山小王屋。王霸炼药怡山西，老任跨鹤升山北。距城以东七里馀，丹崖翠壁凌太虚。天閟地藏一蓬壶，神刓鬼划画不如。种橘仙人来瑞世，况是篯翁其后裔。苍松筋骨鹤精神，谓之觉非老居士。居士少时观此山，便拟归隐乎其间。及其赋罢归去来，此山尚锁青烟寒。平生使节半天下，秋霜夏日大声价。咄哉富贵非吾愿，何似归来一茅舍。百丁持钁薙荆榛，寒岩怪石翠峥嵘。奇花异草不知名，地灵夜泣猿鸟惊。天然一石大如廪，裂开发露五云锦。满地璀璨黄金沙，地下掘出玄玉枕。度其广袤筑屠苏，鳷鹊峭耸鸳鸯铺。人来山下抬头看，直疑上有神仙居。夜静星辰挂朱桷，万丈华表立双鹤。山童指向游山人，高处更有兼山阁。阁边数石罗翠屏，倚崖建一介隐亭。一登云外忽舒啸，醉归小山风月清。双石削成辟紫户，犹胜武夷石门坞。一石俛仰状如龟，一石跨蹲露如虎。岩头千尺炼丹台，银泥丹砂朱草堆。台上凿开四小涔，不见炉鼎空寒灰。石眼有泉迸山腹，可成一池足鸦浴。千山万山翠打围，稻田万顷如棋局。于中突出五石岩，紫云苍雾缠松杉。吾疑闽中四五辈，向者曾此话同参。粉墙围住万竿竹，白凤飞来枝外宿。山前山后多麋鹿，疏栽兰蕙密栽菊。何年种此千树梅，满山雪色白皑皑。晚来山风扫落英，五色虹霓明绿苔。隔林髣髴闻机杼，人家知在云深处。何处招提最近傍，早暮送钟斋送鼓。凫汀鹤渚白蘋洲，小溪流水横断桥。画出一派潇湘秋，万家秋色人渔樵。长江浩浩数千里，浪花喷薄蛟龙起。叶叶扁舟古渡头，目力所至海门止。仆家本住青城边，去此迢迢路八千。对面窣堵高插天，恍惊天柱落樽前。觉非居士高且洁，时把黄庭玩岁月。丹山碧水我楼观，苍椿翠桧我幢节。客来到此蛰仙庵，披蒙茸兮登巉岩。龙盘虎踞甚形胜，大江以东斗以南。酒空核尽人亦醉，眼花浑不醒天地。壁间醉墨正淋漓，夕阳已挂青山外。"}