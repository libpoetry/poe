{"id":"723147","title":"从齐武帝琅琊城讲武应诏诗","dynasty":"南北朝","author":"沈约","text":"九功播祧墠，七德陈武悬。展事昌国图，息兵由重战。皇情咨阅典，出车迨辰选。饰徒映寒隰，翻绥临广甸。飒杳佩吴戈，参差腰夏箭。风旆舒复卷，云霞清似转。轻舞信徘徊，前歌且遥衍。秋原嘶代马，朱光浮楚练。虹壑写飞文，岩阿藻馀绚。发震岳灵从，扬旌水华变。凭高训武则，中天起遐眷。凤盖卷洪河，珠旗扫长汧。方待翠华举，远适瑶池宴。"}