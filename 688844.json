{"id":"688844","title":"出山示诸子并别社好里父九首","dynasty":"明","author":"何吾驺","text":"七载卧林扉，烟霞护钓矶。将因小草出，行恐素心违。木笔山中发，莲华海上稀。亲朋询种菊，书答梦随归。孟冬戒行役，春暮载方舟。半载牵离绪，何人解客愁。疏林生翠蔼，寒吹度香楼。吾亦随芳事，停桡问酒筹。淑气入春明，江天肃肃征。旧游殊别鹤，新梦已迁莺。食禄终何补，为官未有行。平生怀一饭，簪组岂浮荣。将发屡忘寐，宁因行李违。图书聊数卷，缣素取充衣。祖馔春苗长，离津候雁飞。诗书喧里社，吾意待芳徽。每当明月夕，狂少爱吾真。把袂陈青史，分题坐绿茵。箫声常竟夜，酒态动经旬。释此承明往，悠悠安可论。閒开脩竹社，折简过论文。含意霏沆露，摛词下彩云。一行弹别柱，满坐怅离群。待寄南来雁，秋声使尔闻。鸟飞咸有托，吾亦爱吾乡。市店鱼虾美，朋尊兰杜芳。随潮归棹满，步月踏歌狂。却忆春多雨，能无忧稻梁。流光何冉冉，离吹杂胡笳。莫惜羊城袂，来看燕市花。千钱沽美酒，万里托生涯。驴背敲诗处，香车拥狭邪。疏灯云际出，箫鼓石门潮。月送一湾小，江通万里遥。渔歌出岸苇，野笛隔村桥。挥手自兹去，宁为桂树招。"}