{"id":"780464","title":"解连环 和片玉韵","dynasty":"清","author":"周之琦","text":"寸笺休托。诉幽襟忍见，赋情绵邈。耐书永、闲拂蛛尘，但锦羽梦孤，翠绡绿薄。似水春阴，总化作、残秋萧索。对厌厌病枕，闷损镜妆，谁寄灵药。芳尊自开下若。带颦蛾酒晕，犹倚栏角。枉盼断、淮上青山，渺天际黛痕，等闲迷却。浪迹依然，把柳絮、看成桃萼。劝清游、半晴半雨，趁花未落。"}