{"id":"977353","title":"次陈和仲惠云山歌韵","dynasty":"宋","author":"徐侨","text":"幽人寻坦道，为言柔履刚。所利在艰正，未取马逐良。云山坐深窈，无人兰自芳。青青松与竹，障暑拒雪霜。人迹所罕到，亶为烟云乡。老我志彫落，发苍而视茫。怀哉此丘壑，闲踪寄忀徉。人事辄往复，世虑忘暄凉。书数种，琴一张，竹布充野服，筇杖替游缰。生来坦率得自遂，客至嘲诮庸何伤。非故逃名甘寂寂，攻嫌助长病茫茫。君诗明澹起予意，留取伴我山中藏。"}