{"id":"844428","title":"试院杂咏七首","dynasty":"清末民国初","author":"金武祥","text":"锦衣摇玉佩，飒爽多英姿。羽林曾校射，犹记少年时。相聚复分散，两人各异迹。我是适楚南，君是归楚北。网古穷源流，好砚竟成癖。我无海岳庵，摩挲空叹息。七叶绵金貂，豪华更风雅。百幅梅苍图，一笔便挥洒。说鬼到夜分，空房客独宿。风动帘帷开，摇摇一灯绿。材艺君独优，诗画称两绝。努力继前贤，临川一枝笔。辛苦贼中来，书生何勇敢。君家旧有名，一身都是胆。"}