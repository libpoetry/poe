{"id":"474271","title":"赠性公","dynasty":"明","author":"俞允文","text":"性公老禅僧中杰，目似青莲心似铁。天花结鬘垂庞眉，香气随风生顶穴。心持贝叶日千遍，手拄猢狲藤百节。庭前柏子菩提青，阶下澄溪无恼热。经行处处藏烟雾，生世无心路长绝。我来兰若多年所，自笑鸠留困于此。吾师五指能四分，僧跋时时还入耳。何年更乞甘露偈，一洒清凉润肌髓。"}