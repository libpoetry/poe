{"id":"686297","title":"题潇湘八景 洞庭秋月","dynasty":"明","author":"史谨","text":"波光万顷浸长空，桂子香飘远近风。一夜冯夷眠不稳，广寒移在水晶宫。山含暝色护招提，隐隐疏钟隔翠微。一百八声鸣树杪，银蟾初上鹊惊飞。一色彤云控百蛮，江村渔火有无间。扁舟远泊黄芦岸，疑是山阴访戴还。鼋鼍出没吼烟涛，墨色江云不断飘。乔口橘州何处是，满汀芦荻夜萧萧。远落汀洲阵势分，风嘹月唳不堪闻。扁舟多少天涯客，肠断乡关又夕曛。洞庭湖上岳阳楼，阑外波光接素秋。数点征帆天际落，不知谁是五湖舟。绿阴夹道树重重，人杂渔樵远近通。回望酒家山色里，青帘斜飏落花风。鹧鸪声断雨初晴，渡口风来水气腥。村北村南齐晒网，钓舟閒在夕阳汀。"}