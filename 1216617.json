{"id":"1216617","title":"画马","dynasty":"元","author":"张翥","text":"睿思殿中万几暇，缥带犀签阅名画。君王爱此神骏姿，笔势不在韦韩下。五云御押手自封，玉窠蟠屈宸篆红。百年重遭赤马劫，散落不逐兵尘空。谁欤传之能爱惜，尺楮萧萧开古色。骊骢玉面蹄腕白，青丝络脑黄金勒。风鬉半散头怒侧，一团渥洼云气黑。绯衫圉郎紧控持，直恐骄腾收不得。向来南渡小朝廷，虎视欲与金源争。蜀襄马场能几匹，尚想按图心胆倾。只今万里龙沙道，游牝千群饱丰草。天闲上驷皆乘黄，驽蹇纷纷世空老。"}