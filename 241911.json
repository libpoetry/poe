{"id":"241911","title":"题邹安斋诗卷","dynasty":"宋代","author":"罗公升","text":"兵余十八载，乃忽见此诗。乾坤发危涕，未论言语奇。古音乃泗磬，丽色藻鲛丝。想见堵墙人，倾倒落笔时。奈何清平调，变入寒笳吹。苍茫同谷意，天遣放厥词。墓槚忽可材，所患访何迟。空余两家子，把卷惊合离。九原不可起，可起更可悲。祝君藏名山，小作千岁期。"}