{"id":"1237403","title":"次韵答陈君采兼简一二同志六首","dynasty":"元","author":"黄溍","text":"忆昔双溪上，相逢暮雨时。交游倾意气，谈笑挹丰仪。草草中年别，寥寥大雅诗。受材知有分，丰啬竟谁司。不谓飘零日，求贤网四张。胡然卑小技，乃尔閟孤芳。宝唾非无色，江鸿讵有行。散材何所以，徒愧饰青黄。十载西州客，论交著处新。时时谈述作，一一望光尘。澹月银河晓，暄风玉树春。幸令窥髣髴，微薄尚何伸。亦有贞居子，难忘太古情。诗筒来绝响，茗椀出新烹。磊落单传意，萧条异代名。无为念离别，惆怅不能平。"}