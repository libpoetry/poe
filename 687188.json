{"id":"687188","title":"复碧山吟社和韵二首","dynasty":"明","author":"华云","text":"黄公涧畔万松南，名胜流传径故谙。幽砌泉声随处响，双峰云影自相涵。赏心共向闲边会，空性都从静里探。徙倚檐前白日晚，一帘花雾对书龛。坐对山僧怅昔贤，春霞映日悟真诠。鸟啼当户疑闻法，花落闲阶不离禅。流水绿苔嗟世事，空山碧月断诸缘。一丘一壑冥鸿集，不负耆英胜始全。"}