{"id":"697631","title":"杂诗","dynasty":"明","author":"胡直","text":"悲风响庭树，白露凝清霜。踯躅不能寐，怨此秋夜长。揽衣三四起，鸣鸟惊且翔。屣履步前除，明月鉴我裳。明月忽西沈，仰见心与房。理瑟成商曲，抚剑涕纵横。丈夫七尺躯，志欲揽八方。鸡鸣苦不早，引领观扶桑。捉衿不厌短，曳履不辞穿。所嗟白日驰，当我盛壮年。盛年不可再，忧思起缠绵。精卫何微眇，衔石填沧渊。大人志亨屯，匪为识玉怜。策我千里骥，膏我文木轩。朝游漱渤澥，暮宿层城巅。早欲巢衡霍，匪为欣其名。上有金简峰，犹存神禹文。又欲历泰山，不辞路险艰。日观凌苍苍，可以抚朝暾。朝暾旋赫赫，洗耀出咸池。流光荡八表，穹谷无不辉。绵历亿万祀，玄云无蔽亏。人欲天不违，胡为长盱睢。沈湎事诗书，回回起忧叹。忧叹何嗟及，缅思古姬旦。吐食意已殷，执贽何缱绻。山高不谢壤，海深纳澌漫。澌漫既无遗，何况江与汉。千秋长已矣，梦寐见颜面。汉家奕叶盛，弼亮建豪英。魏其一引疾，武安扬嘉声。悲哉声利子，得气何骄盈。巍甍迫象纬，曲旃罗前楹。除吏倾人主，襜褕入宫庭。恨恨杯酒间，两贤一朝倾。剉蘖方染黄，须臾变丹青。对面扬洪波，千载讵能平。董生求仁义，谁为钦其名。巢父傲帝尧，季札轻其国。胡为世俗人，刀锥动颜色。辟如群狙公，朝三不自得。斯人之相远，何啻千与亿。不自临嵩少，安能小陵丘。蜥蜴舞行潦，鼓舌讥潜虬。彼此殊趋舍，是非不相谋。斗筲自营为，焉用反谤尤。薄游写烦襟，驱驾欲焉之。朝登千仞冈，延瞩颍水湄。颍水不可游，改马莘野驰。路逢一老叟，秉耒适东菑。我见问津途，拱立于路岐。頫首但耘薅，鸣鸟相追随。却略再拜问，逌尔指中逵。咄咄浊世子，谁能测其微。我马何虺隤，泪下不能追。总辔首北极，反登玄冥州。黑蜧舞我前，梼杌啸我后。回车历太行，诘屈摧我辀。辀摧马已瘏，狨貙向我留。转顾阻山河，欲济无轻舟。九域不能骋，不如事远游。远游何所之，飞驾凌昆丘。晔晔若木枝，遥观青云浮。昆丘不足步，我欲庐太虚。丰隆摇云幡，羲和驾日舆。上仙郁华翁，偓佺弟子隅。先过东父宅，复息西母居。西母何嬿婉，揖上上清居。上清十二层，历历见白榆。鞭虬从空举，倚鸟戏虚无。纵览六合表，放心而夷与。俯观岳与海，何异杯与盂。人生苦郁纡，无乃成籧篨。予将汗漫游，与天同欢娱。幽幽山上兰，郁郁园中葵。葵生欣有托，零露滋黄蕤。朝葩迎扶桑，夕艳倾崦嵫。幽兰秘阴谷，而无朝日晞。山鬼日经践，荆棘相蔽亏。二物殊显晦，贞心如一揆。北风终不痿，严霜有馀姿。岂若桃李辈，一朝失所持。志士存本性，天命永为期。骐骥行千里，捕鼠不如狸。太阿能剸象，不为脍臛资。神龟遭网罟，腾蛇殆即且。松柏云汉高，乃复守门闾。君子既大受，焉用讥小知。寄言匠石子，栋桷有良宜。至人握瑾瑜，鹑结蔽璀璨。飞鸢矜腐鼠，黄鹄岂相羡。嗤彼卞和氏，荆玉求自衒。三献而不得，愤恨起哀怨。宁戚胡自悲，挽衣不至骭。唯有荣期子，可为达士愿。"}