{"id":"1210849","title":"悼亡","dynasty":"元","author":"杨弘道","text":"赓歌长相思，未歌先泪垂。忆昔初裹头，娶妻济水湄。绸缪十载间，忧患杂欢嬉。一朝遭丧乱，仓卒不得辞。荒城落日哭，悲在留两儿。儿痴诚可怜，鞠养失母慈。再娶般溪上，妇道良同规。愿从发抹漆，得到头梳丝。奈何同穴志，眷恋方再期。食贫居难安，一官调京畿。分袂未云久，故里嘷狐狸。凌霄失高树，化作柔杨枝。摧枯与攀折，寂寥两不知。沉痛伤人心，出门何所之。路逢翁与媪，伛偻行相随。感我少年心，两度生别离。"}