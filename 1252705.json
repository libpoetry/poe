{"id":"1252705","title":"赵伯友姜叔谦同游紫霄观见示佳咏因属和","dynasty":"元末明初","author":"梁寅","text":"琪树方壶秀，芝草玄洲春。羽人爱林卧，不管海扬尘。昔闻云中仙，遁迹人间世。青松将十围，苍鹿亦千岁。餐霞固有术，烹石谅非难。何如坎离媾，方寸成金丹。贞士不可见，或从林下逢。暂即松筠室，聊怡冰雪容。碧桃天上树，青涧石边栽。世每纷纷异，花犹岁岁开。手弄紫藟芳，搴衣阴洞口。九节蒲可寻，如瓜枣当剖。高吟水木净，逸思风云骤。知有沧洲期，意得还独笑。"}