{"id":"1241559","title":"题钱舜举马图","dynasty":"元末明初","author":"刘基","text":"吴兴公子雅好奇，欲把丹青竞天巧。花蜂柳莺看巳足，貌得骅骝图更好。浪花满身蹄削諲，两耳抽出春笋尖。风鬉欲拂九霄雾，隅目似挂高秋蟾。昨者王良失鞿鞚，封狼咆哮蛇豕閧。天闲乘黄越在野，出车未见歌南仲。呜呼，安得此马背负郭令公，扫清四海归奏明光宫。"}