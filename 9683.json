{"id":"9683","title":"初晴抱琴登马退山对酒望远醉后作","dynasty":"唐代","author":"独孤及","text":"年长心易感，况为忧患缠。壮图迫世故，行止两茫然。王旅方伐叛，虎臣皆被坚。鲁人着儒服，甘就南山田。挈榼上高磴，超遥望平川。沧江大如綖，隐映入远天。荒服何所有，山花雪中然。寒泉得日景，吐溜鸣湔湔。举酒劝白云，唱歌慰颓年。微风度竹来，韵我号钟弦。一弹一引满，耳热知心宣。曲终余亦酣，起舞山水前。人生几何时，太半百忧煎。今日羁愁破，始知浊酒贤。"}