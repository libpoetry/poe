{"id":"687686","title":"代内赠别二首","dynasty":"明","author":"孙蕡","text":"君之去也青骊之驷不可追，妾之留也凌波之袜不可随。仆夫仓黄戒往路，断柳错莫留残晖。玉觞行酒和泪血，问君此去何时归。何时归，乱心曲。春风看尽长安花，莫道新人如美玉。君不行兮夷犹，长风飒飒林木秋。岁云暮矣白日晚，君之行也不可以久留。山川悠悠靡终极，独立空闺长叹息。临歧不得逐行踪，别后相思复何益。水中摸月那得轮，镜中照影那得真。百年长是远离别，魂梦相逢那得亲。"}