{"id":"1180813","title":"上卢使君","dynasty":"唐","author":"贯休","text":"夔龙在庙堂，虽然有佥议。苍生得父母，自是天之意。鄱阳气候正，文物皆鲜媚。金镜有馀光，春风少闲地。膺门倚寒碧，到者宁容易。宾从皆凤毛，爪牙悉猿臂。楼台千万户，锦绣龙歌沸。大惠虫鸟全，至严龙虎畏。可怜召伯树，婆娑不胜翠。诗搜日月华，道咽神仙味。嘉树白雀来，祥烟甘露坠。中川一带香，□开幽邃地。逸少情有馀，东山境不啻。恭闻圣天子，廊庙犹虚位。应知黎庶心，只恐徵书至。"}