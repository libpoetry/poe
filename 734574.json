{"id":"734574","title":"云梯关观黄河注海歌","dynasty":"清","author":"田雯","text":"章亥不到天墟遥，昆仑一窦通重霄。汉津初奔坤轴坼，冯夷沃焦纷来朝。雍州积石河之首，龙门下泻随神飙。底柱孟津绕大伾，中华沙漠连元枵。浲水迤东大陆北，地平土疏山不摇。一出一伏千万里，大曲小曲风雨飘。浊黄一斗沙居六，风轮阵马无停镳。颍亳徐宿在唇齿，曹濮单郓排脊腰。云梯古关尾闾地，榑桑沧{氵与}谁相招。来自天上归地底，不知此水从何消。三门四折又九派，锡圭之祖乌能祧。碣石既没苦泛滥，故道不复悍且骄。白马沈后无消息，瓠子浪涌横泬寥。议筑议塞日聚讼，治河治漕群哓哓。贾让贾鲁各前席，史册言在作准标。华容武功印川子，其人罗立如斗杓。关前下马搜遗迹，天晴海面拖青瑶。洪涛光驶磹电，黑齿旗竖鼋鼍桥。始悟万物有归宿，浮生驰逐朱颜凋。精卫衔木究何益，尹公术幻真无聊。落日西风透白袷，沓连愁听番禺潮。寄语司空蚤底绩，山行乘檋泥行橇。"}