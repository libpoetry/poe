{"id":"1217745","title":"次韵叶文范训导杂咏八首 其六 游东岩","dynasty":"元","author":"陈镒","text":"高岩暑雨霁，晨光眩初阳。客子适登览，扪萝陟层冈。绝壁倚孤峭，老树郁青苍。巍然顶僧庐，金像明满堂。鲜飙度危阁，宝幢动鸣珰。仰视天宇宽，胜境何清凉。傍有梁氏祠，其人久已亡。曾经禦强寇，率兵此潜藏。事往名则留，兴怀多慨慷。至今人避乱，固守全一方。我家岩之陬，依栖幸安康。约子当再游，飞佩高颉颃。"}