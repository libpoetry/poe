{"id":"702266","title":"晓枕偶成六言六首","dynasty":"明","author":"湛若水","text":"正写引年一疏，梦寐中夜思归。心逐南翔宾雁，插翅不能奋飞。阳鸟木落南征，欲托阳鸟寄声。先扫烟霞荒径，阳鸟谢予不能。铁江新筑钓台，长竿待予归来。若出九井之璜，世人无然见猜。欲鞭九龙上天，九龙藏而不云。云龙不期而会，雷雨之动如神。云谷依稀南亩，乐尧执穗北庄。怅想助耕诸弟，屈指大半云亡。垂虹珊珊从天，流落人间不还。归挹飞泉洗耳，耳畔寂无尘喧。"}