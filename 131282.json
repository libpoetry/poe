{"id":"131282","title":"送儿沆再之婺","dynasty":"宋代","author":"陈著","text":"父母生汝期望汝，地阔天宽从著步。霜叶飞红橙橘黄，一笠西风正宜路。送汝出门不肯行，低头进前出苦语。双亲虽安身已高，菽水为欢盍朝暮。夏初奉命见两山，往还恨不身生羽。如今又为千里行，直是恋慕难轻去。有不忍听手抚背，至哉天理人伦处。我岂欲汝寸步难，事有乘机恐差误。晚年正欲汝有成，此行倘与心相副。皱皮瘦骨便精神，当为汝喜非汝惧。不妨安稳趁前程，但及梅花时归学莱舞。"}