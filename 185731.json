{"id":"185731","title":"和丁师善韵","dynasty":"宋代","author":"陆文圭","text":"辙鲋活斗升，莫向肆中索。已无秋成望，况复几暮迫。蓉城一小县，舞袖折旋窄。针芒万亩青，席卷一川白。苦肠真食蓼，枵腹思啖柏。蒙袂嗟饥氓，肢箧畏暴容。将怀转壑忧，谁任求刍责。为政推仁心，匹妇无弗获。登途只王命，东西固不择。汉网殊阔疏，挂一直漏百。但令大纲正，潜使宿弊革。斯民本同体，难以一膜隔。发奸虽有术，救急岂无策。不惮原隰驱，要知闾里阨。消平蛇龙居，安集鸿雁宅，庶免愁欢声，谣诵沸广阳。"}