{"id":"710468","title":"槟榔行","dynasty":"明末清初","author":"王鸣雷","text":"北人苦寒瓜纂纂，开门摘瓜雪已满。南人地暖种槟榔，槟榔熟时人提防。槟榔生花与人食，上堂为客生颜色。莫嫌椰大槟榔小，青生蒂熟枝缭绕。树下望树嫁女儿，树大嫁郎槟榔随。花时苦怕暴风雨，坚栗宁忧雀与鼠。种莫种，县门前，官税槟榔如税田。猾莫猾，估人船，虫咀蚁啮眼拣穿。赛莫赛，土人先，树头果下树尾鲜。且教槟榔易瓜纂，南人苦寒北人暖。"}