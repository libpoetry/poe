{"id":"829476","title":"哭巽女二首","dynasty":"清末近现代初","author":"陈曾寿","text":"深负罔极恩，仰事多疏略。所报在其天，孝女乃见夺。维汝秉至性，婉娈同稚弱。含意难自伸，深爱予独觉。产艰婴痼疾，摧损备酷虐。千辛赎命回，十载一线活。失母尤夐夐，相依命相托。孰云休戚共，转瞬生死各。所愧予昏惘，诊救缓医药。奄忽呼吸间，安然睡犹著。残生留深憾，衔疚入冥漠。昔汝襁褓时，最为大父怜。挈眷予北征，亲抱临舆箯。情景犹昨日，回忆何凄酸。长成适外家，吾母意所欢。俜伶拜辞祖，泪下如涌泉。相视惨至骨，尽室皆潸然。汝婿称谨厚，众雏亦娟联。福报岂云薄，绝少开容颜。神伤丧乱际，胆破畏途边。诸孙怜幼痴，号泣环我前。人生岂有此，老泪为枯乾。"}