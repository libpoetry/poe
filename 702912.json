{"id":"702912","title":"读焦桐山集赋得画堂留草本野竹淡时名寄柘乡诸友十三首","dynasty":"明","author":"谢元汴","text":"鼍梁未可渡，抗手友崧高。孤竹不能媚，白云毋乃劳。南山韬雾豹，幻海吼蒲牢。肉食多毛颖，何人诵甫桃。山戴六鳌抃，衡望九面疑。崩风香露泣，葬雨渫云㕧。槲发鳞龙影，荇漪水石姿。棠溪问喂凤，何不栖夷楣。仙掌跨云蜕，巢由今买山。蛟龙吟此际，日月隐中间。莫作招魂赋，已倾玉笋班。不周吹短鬓，惭负石蕳颜。鲵居而鲋入，且莫泣枯鱼。双翮冥飞后，五丁伐险初。山辉吊木客，鹘俊讥芧狙。笋石千林秀，溪云好寄书。结璘唁石耋，鲛室陷波行。霜善鸟声耿，景寒人语清。全收水地影，弥纳云虹情。星意窥襄汉，秋烟君始生。谁诏丰隆葬，濯龙既败渊。何知草木紧，可是石金坚。丘壑徒能尔，名山殊不然。虫音成短世，羸雨饯苔钱。海水飞凌影，残山尚爱才。炳文观虎别，弱理谢鸩媒。有石垂青发，无人问落梅。闭门春雨内，杉色数能来。屈指中原秀，英雄有几人。奇才多剑客，劲草化秋尘。仇国郇模字，支天洗氏臣。谁能诛九日，血赤石麒麟。墨魂视剑瘦，鬼语泣天荒。苔草能延碧，秋兰不忍芳。柳槐方即序，风雨亦无乡。何必龙文鲊，石田有禹粮。选梦荔思苦，鬓星万木悽。不能师石户，焉敢字青溪。差玉非无命，融衡坐榜题。愤来歌猛虎，恸哭空山蹊。河北忠臣少，崖门纪白鹇。日鞭驱石险，月斧息鲸艰。碧芷苌弘血，秋山宋玉颜。南冠怀破镜，明月照刀环。贫贱青荓友，崎岖细雨归。谅冠危石娱，仍屦春冰非。鹤吊寒山月，烟㕧古墓薇。前修菹醢意，轻讽与渔矶。遇雨张弧日，桃虫集蓼身。门高鬼瞰室，海大鱼吹尘。秉籊文章贱，锄荒明月贫。溪工在鸟市，白石水粼粼。"}