{"id":"682741","title":"奉送廉翁太公祖荣觐二首","dynasty":"明","author":"区怀瑞","text":"端溪千里写恩波，溪上流云答榜歌。袖去清风高岭峤，藏来副墨满岩阿。预愁炙日褰帷远，伫忆行春露冕过。献纳中兴何所颂，应知乐职有中和。朝天南岳领诸侯，拥笏千峰拜冕旒。酌水未酬渊客泪，采风偏慰杞人忧。卷阿奕奕听鸾凤，棠芾阴阴狎鹭鸥。何待上公徵卓异，文明分陕在炎洲。"}