{"id":"554886","title":"送谢文祥御史谪南陵丞","dynasty":"明","author":"彭韶","text":"零露一以坠，原野生微凉。金风转萧索，四壁虫吟螀。夜长不能寐，揽衣起徬徨。仰视天宇阔，素月扬辉光。奄忽浮云驰，肃肃雁南翔。一啄谅易谋，岂不足稻粱。穷海累臣书，藉尔远见将。羽毛尚摧落，怆惶未能忘。云胡抱孤影，悠悠岐路长。愿言随阳归，以慰朝夕望。"}