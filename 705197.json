{"id":"705197","title":"汉宫春 其三 船上美人","dynasty":"明末清初","author":"徐石麒","text":"水滑春融，见笙歌过处，一点娇红。惊传木兰身上，擎出芙蓉。嫣然半面，甚波光、摇荡帘栊。惟属取，知情晚炤，穿窗常近芳容。自喜凌波未动，趁牙樯宛转，已渡桥东。应怜冶游醉客，踏破芳茸。彩云渐远，望归帆、怨极西风。都道是、甄妃出浴，不知此赋谁工。"}