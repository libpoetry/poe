{"id":"1193592","title":"临江仙","dynasty":"唐","author":"毛熙震","text":"南齐天子宠婵娟，六宫罗绮三千，潘妃娇艳独芳妍。椒房兰洞，云雨降神仙。纵态迷欢心不足，风流可惜当年，纤腰婉约步金莲。妖君倾国，犹自至今传。幽闺欲曙闻莺转，红窗月影微明，好风频谢落花声。隔帏残烛，犹照绮屏筝。绣被锦茵眠玉煖，炷香斜袅烟轻，淡蛾羞敛不胜情。暗思闲梦，何处逐行云。"}