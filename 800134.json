{"id":"800134","title":"韶阳道中","dynasty":"清","author":"高层云","text":"浈源出大庾，厥势颇奔放。况遭峡石束，郁怒不可状。南流汇武水，有助气益壮。上疑建瓴泻，下乏砥柱障。崖石蹙巑岏，滩陇斗涛浪。既叹嗍流险，复经暑雨涨。湍急工倍劳，风弱帆空扬。更当岩峦削，却苦牵挽妨。翠壁千篙攒，岁久石受创。前林日欲颓，暮色欻凄怆。坼堠倚荒茅，孤槎庶可傍。"}