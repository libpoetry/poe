{"id":"889702","title":"墨梅","dynasty":"宋","author":"吕本中","text":"岭南十月春渐回，妍暖先到前村梅。问君何处得此妙，一枝冷艳随霜开。长江凛凛欲奔岸，乃见好事移墙隈。初疑渗漉入瘴雾，更欲寂寞埋烟煤。微风不动暗香远，淡月入户空徘徊。坐看粉黛化腐恶，岂但桃李成舆台。我行万里厌穷独，疾病未已心先灰。对此不觉三叹息，恐是转侧同南来。异乡久处少意绪，破壁相对无根荄。古来寒士每如此，一世埋没随蒿莱。遁光藏德老不耀，肯与世俗相追陪。轮囷离奇多见用，牺尊青黄未为灾。含毫吮墨去颜色，况自不必须穿栽。岁穷路远莫惆怅，此去保无蜂蝶猜。"}