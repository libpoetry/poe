{"id":"1112554","title":"暮春书事四首","dynasty":"宋","author":"张耒","text":"冉冉春将老，悠悠昼掩关。鸠鸣高柳暗，雨细广庭闲。尘榻谈无客，风帘望有山。衔泥新燕子，一一及时还。漠漠山云合，檐风透薄帷。柳藏阴后絮，樱压雨中枝。坐暖晨杯罢，香浓午睡时。薄寒犹故在，再取紫貂披。冉冉春将老，迟迟日正长。露花低晓架，风絮集闲堂。水暖荷争出，杯寒杏已尝。芳菲值穷谷，嗟负少年狂。林花飞已久，芳草雨馀长。人静槐庭午，帘斜竹院凉。沾泥新笋白，封蜡煮醪香。莫厌残春醉，流莺劝举觞。"}