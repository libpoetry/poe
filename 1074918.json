{"id":"1074918","title":"蜡梅一首","dynasty":"宋","author":"周紫芝","text":"彼美青楼倡，颜色岂不好。春风桃李花，过雨堪一扫。粲粲星冠女，云宫在三岛。雾帔卷黄罗，披风出云表。焚香礼夜坛，香雾生杳渺。恨无脂粉颜，千金聘袅袅。刘郎竟不来，含嚬弄清晓。谁怜傲霜枝，照眼自明瞭。永怀蕊宫姿，微黄淡飞标。清蟾耿寒枝，与月自相恼。真赏久未逢，残英惜空老。"}