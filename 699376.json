{"id":"699376","title":"邺城道","dynasty":"明","author":"袁宏道","text":"何处魏离宫，荒烟断苇中。猎蹄晴捲雪，高隼怒盘风。苑古梧桐秃，墙崩枸杞红。空台与流水，想像旧帘栊。白日悲难驻，英雄谁不然。鱼膏焚地底，蛾黛哭生前。南国香成雾，西山石化烟。人间绝快事，天子作神仙。碧草涨寒塘，菖蒲花下香。山禽犹翠羽，野果尚丹房。残粉迎新帝，妖魂逐小郎。曹家兄弟好，无那太淫荒。且著双眉目，休随俗笑嚬。帘前挝鼓吏，床上捉刀人。胡粉装尤怪，蔗竿舞入神。精光如可画，宁与魄俱尘。那得长无语，无情泪亦垂。碑馀汉岁月，水洗邺城池。楼外羌雏啸，宫中寡妇悲。好还不再世，凶狡亦何为。近得铜台瓦，重来五十锾。无方鬒白发，空自治青山。上马蒐才藻，横戈按髻鬟。霸图今已矣，文采照人间。仆去前王碣，耕来故国坟。蜂巢无两大，兔窟有三分。夜火生空树，阴龙战野云。美人何处所，试与定遗文。且勿度前村，白杨路渐昏。一丘文字鬼，千古战争魂。历数孙曹闰，风流魏晋繁。成蹊人自省，桃李不须言。谋士虎兼龙，三家霸局同。文章分鼎足，才品第英雄。龌龊司徒后，昏顽锻锡公。陈琳檄自有，离可愈头风。校尽中原士，初逢国手棋。孙郎争一道，刘冑仅双持。石悍刀方利，风高海始奇。唐宗与宋祖，应悔不同时。"}