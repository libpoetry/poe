{"id":"1057450","title":"赠雪峰长老守超","dynasty":"宋","author":"刘弇","text":"仰窥玉奁天面窄，顽碧颠青自天掷。祖禅不管地祇悭，十五百徒此其宅。流水声中换今昔，粉抹赪糊老椽壁。枯木庵回旧日春，难提塔示重来坼。超公最后法席张，全机扑落辊毬场。曾令天花倏飘坠，况有庭橘符青黄。乌藤横膝傲佛祖，熟识眉宇瞬且扬。天吴吹澜洗霾垢，方诸挹月来清凉。东瓯万刹尽金布，咋舌谁堪论妙悟。赚杀参儿走衲云，高枕无乃林泉负。庐峰南远真西材，叩寂丈室惭宗雷。秀巅庞眉逼人爽，反疑不自尘中来。由来山兴复不薄，畏途何计挥尘缚。诘朝匹马汗羞颜，又作杨花无止泊。"}