{"id":"1115990","title":"秋怀十首微云淡河汉疏雨滴梧桐为韵","dynasty":"宋","author":"杨冠卿","text":"寒蝉初停号，客燕催将归。吾亦客一世，去此复焉依。敛衽听物变，著书明化机。深参漆园吏，渠语甚精微。秋风不肯来，如挽弓百斤。忽然径排户，态度殊不文。方深裘褐忧，暮雨低行云。焚香快熟睡，梦破尚微曛。呼船下平湖，山如髻鬟瞰。物华逼摇落，水明天淡淡。中藏今古愁，岁月不可勘。为语羊征南，声名本来暂。饥来讵堪忍，振履商颂歌。时人不料理，政可著岩阿。喻龟且曳尾，劝公无渡河。一朝失脚去，宁得此婆娑。古人例躬耕，我坐老无断。勇为梁父吟，已愧杜鹃唤。幽幽桃华源，尚不知有汉。妇子彼何为，徒使人意乱。月上天无云，树阴散扶疏。秋声生寂历，凉飔满吾庐。幸此尊有酒，敢歌食无鱼。陶然且一醉，世间各贤愚。春秧困深寒，夏穗仍悯雨。书来西江西，赤地扫瓜芋。墨数食指多，坐羞长袖舞。忧忧米如珠，南山采薇去。晚云暂垂阴，零露不成滴。邻墙几好树，叶下声策策。一灯同夜阑，此抱谁与适。前身岂壁鱼，甘擅文字癖。忧来抵揬人，衰怀小城孤。解围赖从事，几成不支梧。所忧岂其私，天高信难呼。努力加餐饭，世缘久崎岖。幽花上篱落，寒烟婘楸桐。络纬勉妇织，暮色凄房栊。日月如跳丸，虫鱼不书攻。发黑今益白，脱巾成老翁。"}