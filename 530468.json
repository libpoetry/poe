{"id":"530468","title":"狱中集古十六首　东岩同扉 其四","dynasty":"明","author":"韩邦奇","text":"楼角凌风迥，夜深露气清。今夕复何夕，寂寞壮心惊。故国十年别，转衰病相婴。妻子隔绝久，万里正含情。惆怅年半百，何得尚浮名。鸱鸮志意满，豺虎正纵横。麟凤在赤霄，赤骥顿长缨。志士泪如水，忠臣气不平。挺身艰难际，万古一死生。感恩义不小，永怀丹凤城。"}