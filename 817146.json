{"id":"817146","title":"留别学生孔义韩即送北上八首","dynasty":"清","author":"缪烜","text":"柳花化为萍，到处相依结。簇簇水之涯，有时亦荐实。风来倏尔吹，东西各踪迹。所以旅游人，缅兹三叹息。浮云真我定，明晦态常閒。日月隔虽远，河山俯视间。未为雨润物，不作霞弄颜。荡荡复悠悠，飞同倦鸟还。昆山有良玉，他山有矿石。以攻年复年，过者视默默。奚至贾不售，所虞瑕未洁。琢之又磨之，连城价无匹。揽衣陟高山，不上还即下。中道无客足，眷言古学者。雪窗萤案閒，一晌酿藏写。漫诩春华浓，春华不我假。京华流品杂，结交须老苍。既得良友师，函席此徜徉。多闻且多见，勿正亦勿忘。门外车辙深，无殊居僻乡。十年相聚处，游历况与俱。善子久而敬，怜予德不孤。归途快佳日，免世笑非夫。家食傥卜吉，一编友古儒。聚首未有时，悬悬思两地。江南岁月深，冀北风霜厉。天雁与河鱼，音书各为寄。有讯及陈人，为言同老骥。古语得才难，违经而往教。所期女器华，不病舍田耗。努力策高足，行远自迩到。秋来丹桂芳，盼折一枝报。"}