{"id":"115825","title":"出山·青山如君子","dynasty":"宋代","author":"张耒","text":"青山如君子，悦我非姿媚。相逢一开颜，便有论交意。今晨决然去，掺若执我袂。谓山无见留，此事宁久置。道边青发翁，下有白玉髓。斸之龙蛇窟，自足饱吾世。平生耽幽独，乃若忘朝市。一官等尘垢，安得败成许。草堂醉老子，虎溪大开士。寄语二主人，为留三亩地。"}