{"id":"700195","title":"畏庵和章趣成郡志末有三泖九峰遗似屣之句再叠反骚","dynasty":"明","author":"顾清","text":"忧国寻常愿有年，几番骑马看湖田。心劳为绾阳城印，调古谁聆单父弦。三泖共涵卿士月，九山犹戴使君天。不应便作江边屣，已是桑林一岁眠。故国遗文四百年，消沈已似海东田。编摩滥把丹青笔，心赏谁分燥湿弦。缃夹远封应有日，藜灯深夜敢诬天。横云片玉书堆近，多少英雄地下眠。"}