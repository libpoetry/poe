{"id":"308971","title":"高阳台·旧日耸云山","dynasty":"现代","author":"赵熙","text":"秋老黄花，风吹画角，高云耸出苍峦。净土无多，青留片席苔斑。烛龙含火千山里，送阿香、弹路阗阗。祓闻根，一径云璈，风吹岩关。六年如梦西风苦，算几番吹帽，头白尊前。堕笏司空，移家未卜王官。飞鸿底事分南北，遍人间、落叶天寒。紫萸香，如此虫沙，如此江山。"}