{"id":"863210","title":"题长兴陈朝桧","dynasty":"宋","author":"王洋","text":"苍髯石根皴皵肤，夭矫枝干中半枯。有如老人自离立，亭亭不用儿孙扶。六朝兵戈日相逼，晚向陈隋生道侧。不知何计脱锋铓，三十六中居上策。临春结绮迷仙处，晋王只用陈船渡。车书从此稍通津，无乃培根偶坚固。百年已长复百年，邑人说自曾高传。即此儿孙作父祖，只应相对犹依然。桃叶桃根即零落，独保长年应澹泊。老人果解复婴儿，分我一丸童子药。"}