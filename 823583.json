{"id":"823583","title":"满江红 次柳屯田韵","dynasty":"清末近现代初","author":"吴湖帆","text":"怨奈恩何，争生舍、心头牢系。尝不尽、许多烦恼，个中深味。省独恁小窗原有意。知名彼此钟情始。别艳羡、三十六鸳鸯，添憔悴。温柔感，浑难计。云雨梦，消无地。堪怜在、相思几溅花泪。却换得、风流多少事。便未肯、些些将轻弃。待黛眉、重扫画奁前，谁还是。"}