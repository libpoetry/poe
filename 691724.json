{"id":"691724","title":"访何职方新居二首","dynasty":"明","author":"李梦阳","text":"昨年闻汝在郴州，对酒时常使我忧。无客解题鹦鹉赋，同谁出入凤凰楼。潇湘梦泽今虚远，易水燕山不断游。旧雨休嗟车马伴，卜邻先近李膺舟。街北小堂卜筑深，离离竹槛称幽吟。不争鹅鸭嫌邻舍，旋置琴尊见客心。呼两乳鸠仍暂止，定巢新燕故相寻。曾轩更许消清暑，露顶同依嘉树林。"}