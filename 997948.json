{"id":"997948","title":"和象之雨后望少室山白云","dynasty":"宋","author":"黄庶","text":"尘埃奔趋插手板，十年已卖山中闲。相逢少室若交旧，白云与我开容颜。风驱烟气去敝幕，天覆碧玉无瑕瘢。我疑岳神宴天上，扫洒伊洛为图看。又疑山鬼有寒税，纩絮万叠输阴官。色如可餐无厌饱，颇梨为甑炊琅玕。去去还观不能已，一里回首百据鞍。长安许生以画名，闲暇拂拭新素纨。能求山高水深趣，常恐造化在笔端。每观云泉得意处，拟写男女家其间。今对异景惭首鼠，愚若犬彘编槽栏。君诗托我有深意，明月一杯心往还。"}