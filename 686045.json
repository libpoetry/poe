{"id":"686045","title":"益津八景 霸台朝阳","dynasty":"明","author":"卢龙云","text":"先朝遗胜有高台，晓日登临霁色开。望似泰山标日观，气如沧海射蓬莱。五云彩彻层霄迥，万里辉腾八极回。任是阳光能被远，苍凉先向此中来。郡城南接大堤游，日晚人归古渡头。家傍寒塘鱼作市，门临荒渚鹜为洲。夕阳舟楫频来往，野水乾坤任拍浮。景色不须愁已暮，月明还照荻花秋。郊原烟雨递相催，柳色微茫拂翠来。林际迁莺如上苑，街前走马类章台。栽移彭泽诗千首，折向阳关酒一杯。造物固知饶近地，春光漏泄遍城隈。东南凝望尽湖光，冉冉红蕖十里芳。渌水明霞娇欲语，白蘋过雨暗生香。吴娃曲调堪移舫，楚客衣裳好纳凉。似道今人俱解爱，淩波争艳水云乡。崇祠寂寂出中阿，新涨环门有白波。草绿似因蓬作岛，天光疑用镜降魔。堂前说法龙堪绕，台上翻经鸟屡过。闻道泰云时挟雨，故添沧水濯盘涡。城上高楼俯樾丛，山光隐映画图中。总无竞秀千岩逼，却有寻芳一径通。天入中原形具美，地临三辅势偏雄。郁盘灵淑知无尽，长为皇家壮镐丰。东风几日满城陬，冰雪凝寒已渐收。漠漠水云春自足，飞飞林泽鸟相求。即看市近机仍狎，何必山深景更幽。翔集总缘天性在，偶来觞咏亦沧洲。一线江流引急湍，奔腾长作劲潮看。九河瓴势浮空下，八月涛声杂雨寒。自是百川能学海，岂无砥柱善回澜。千年疏凿功思禹，咫尺沧溟大壑宽。"}