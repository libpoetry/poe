{"id":"726558","title":"冬夜酬魏少傅直史馆诗","dynasty":"南北朝","author":"邢邵","text":"年病从横至，动息不自安。兼豆未能饱，重裘讵解寒。况乃冬之夜，霜气有馀酸。风音响北牖，月影度南端。灯光明且灭，华烛新复残。衰颜依候改，壮志与时阑。体羸不尽带，发落强扶冠。夜景将欲近，夕息故无宽。忽有清风赠，辞义婉如兰。先言叹三友，末言惭一官。丽藻高郑卫，专学美齐韩。审谕虽有属，笔削少能干。高足自无限，积风良可抟。空想青门易，宁见赤松难。寄语东山道，高驾且盘桓。"}