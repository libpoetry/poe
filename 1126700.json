{"id":"1126700","title":"双井敝庐之东得胜地一区长林巨麓危峰四环泉甘土肥可以结茅庵居是在寅山之颏命曰寅庵喜成四诗远寄鲁直可同魏都士人共和之","dynasty":"宋","author":"黄大临","text":"一溪婉婉如平篆，四野青青似画图。阮客放船迷洞府，化人携袂到清都。山中安用名丞相，天下于今得广居。我即其间构宫室，预愁帝梦有华胥。山前有路到华胥，下即乾坤极海隅。西接洞庭开晓楚，东倾彭蠡浸晴吴。四时更代观形化，万物推移见尾闾。此世人人少闲暇，每携樽酒自看书。手把齐民种莳书，莎衫台笠事耘锄。夏栽醉竹馀千个，春粪辰瓜满百区。早秫旋舂尝曲药，新粱炊熟自樵苏。日西杖屦行山口，招得邻丁作饮徒。招得邻丁作饮徒，山家肴蔬盖胥疏。就根煨笋连黄箨，和蒂栽瓜带绿须。羹熟泽中亲射雁，脍成溪上自罾鱼。远怀羊仲荒三径，能似林间今日无。"}