{"id":"683616","title":"刘太常亟言大城令忽君之贤也其善状非一至祷雨立澍矣予闻而贤之为赋四绝句","dynasty":"明","author":"王世贞","text":"试按扶风部，应先数大城。神依灌坛令，民颂束先生。自是神君雨，那因少女风。河阳万垄绿，千树亦争红。霢霂沾衣乐，滂沱破块宽。好星元有雨，星是汉郎官。汝祷亦已久，六事无可责。密云天际来，宛然桑林色。"}