{"id":"1081712","title":"葛鲁卿再和复用前韵奉酬 其二","dynasty":"宋","author":"沈与求","text":"小槛观鱼呼策策，来伴渔蛮作逋客。风回别浦有飞帆，雨湿断堤无响屐。梦回春到放龟潭，潭上杂花开石岩。十椽老屋烟烬灭，越鸟无日忘巢南。空说花骢酬马癖，岂有过都如块历。出门咫尺行路难，只办苍黄问家室。鼓鼙声动何处村，争挽神器归王孙。今者不乐愤忘食，奋臂拟关弓五石。"}