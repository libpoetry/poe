{"id":"701203","title":"宫词四首","dynasty":"明","author":"萧端蒙","text":"良家初入未承恩，谩著罗襦锦凤纹。独向深宫倍萧瑟，不知何处望春云。长信宫中日影稀，终南山外白云微。閒情不买相如赋，泉水歌残又绿衣。参差官树乱啼莺，后院沉沉坐月明。玉辇不来春已半，遥闻凤吹隔霞声。绣帘终日祇低垂，伴女相邀看奕棋。细说羊车消息远，谩传秋后册昭仪。"}