{"id":"903383","title":"水龙吟 夜梦行修竹林中有道士颀然而长风神秀异自称见独处士谓余曰人间虚幻子能毕辞荣宠清净寡欲当享万寿惊觉因赋此词乙丑冬十二月也","dynasty":"宋","author":"张镃","text":"这番真个休休，梦中深谢仙翁教。浮生幻境，向来识破，那堪又老。苦我身心，顺他眼耳，思量颠倒。许多时打鬨，鲇鱼上竹，被人弄、知多少。解放微官系缚。似笼槛、猿归林草。云山有约，儿孙无债，为谁烦恼。自古高贤，急流勇退，直须闻早。把忧煎、换取长伸脚睡，大开口笑。"}