{"id":"661650","title":"挽礼部倪尚书谦三十韵","dynasty":"明","author":"史鉴","text":"异才钟间气，昭代出名臣。俎豆勤为习，文章早致身。探花年最少，中的士咸宾。抽史三长著，摛词五采新。丰城初得剑，郢匠巧持斤。鸣佩趋丹陛，含香侍紫宸。大官分御膳，中厩给翔麟。玉笋联班近，金莲送院频。青宫推辅导，黄阁掌丝纶。奉使逾辽左，张旃誓海滨。皇华明赐服，畅毂被文茵。劳赠能加敏，咨询更绝伦。赋诗惭译史，仗节耸夷人。肃慎遥修贡，扶馀悉效珍。年劳将进秩，策免竟罹屯。朔漠兵戈老，边城睥睨春。圣情怜久故，恩诏起沉沦。浩荡乾坤德，生全造化仁。南宫司礼乐，北斗筦喉唇。出纳惟王命，枢机秉国钧。小心如履薄，大议独垂绅。蚀壁俄惊月，骑箕忽在辰。徒歌引虞殡，何处驾尻轮。嗣子停分直，交朋忆饮醇。魂招嗟不返，兰槁尚谁纫。伊昔歆高谊，常图谒后尘。荆州那尔识，蒿里贲吾亲。拜惠谋通刺，闻丧泪满巾。买丝空欲绣，絮酒奈无因。落日悲风里，哀吟寄一颦。"}