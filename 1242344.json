{"id":"1242344","title":"东风第一枝 其二","dynasty":"元末明初","author":"邵亨贞","text":"乱雨敲窗，深灯晕壁，孤屏相对吟影。醉余梦蝶难寻，起来睡鸳较冷。东风急处，又卷得残云催暝。奈暗愁、忽到梅边，夜半粉香熏醒。门正掩、暮帘乍静。花未闹、小车预整。斗茶尚忆分曹，赋诗更联古鼎。春衫慵试，怕误了金鞍相并。待小桃、开满前溪，且踏武陵渔艇。"}