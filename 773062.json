{"id":"773062","title":"病中吟","dynasty":"清","author":"洪以南","text":"有病方知无病好，自由权失苦何如。生机不及山林鸟，到处飞鸣志展舒。精神疲倦体虚孱，几案尘封笔砚閒。投刺客如梁上燕，谁怜书画债如山。闻人携榼欲登高，心壮身疲把首搔。卧上观音山绝顶，题糕意气梦中豪。尘世缘深难遽离，身虽履险已如夷。好生原是老天意，留作劳人过渡时。家运亨通私运乖，黄花老圃感秋怀。桂子香秾兰又放，芬芳竞秀绕庭阶。"}