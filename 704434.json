{"id":"704434","title":"苦热行","dynasty":"明","author":"黎民表","text":"火云高拥太行间，飞雪峨峨不可攀。翠柏苍松枯欲死，清凉空说五台山。云里楼台白玉京，龙绡飘动引飞琼。凉风更奏哀蝉曲，十里荷花碧浪生。月殿星宫望拜劳，絪缊兰麝涌金鳌。仙人自有玄霜散，任尔阳乌十丈高。索米长安少俸钱，无何安得醉花前。渴羌自有封侯相，拜舞君王赐酒泉。拟古溪堂半亩阴，瓦瓯磁缶足怡心。如何病渴朱门客，欲吸鲸波万丈深。"}