{"id":"1223121","title":"赠客","dynasty":"元","author":"马祖常","text":"叠巘擢荟蔚，繁英粲纷葩。银茧霞已积，翠幢柏方遮。剧饮肆豪纵，清谈宴宾嘉。叫啸虎当岩，趍跄鹤行沙。联蛾聘赵女，贯珠唱吴娃。露庭汎兰丛，风闺透窗纱。鱼泳文波圆，禽翔矞云斜。逸乐谐金石，清真况烟霞。洗药秋汲涧，种秫春烧畬。寓言托庄列，潜心著羲娲。所贵丘园贲，终然心匪遐。"}