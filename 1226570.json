{"id":"1226570","title":"上海舟中即事","dynasty":"元","author":"惟则","text":"乌溪出闸催双橹，急趁回潮下黄浦。午前期到上洋城，生怕潮来近亭午。夜潮已落岸痕高，风卷浪花翻雪卤。渡头趁渡人如鸡，水行泥行亦良苦。西岸冲波远入村，东岸涌沙作林圃。岸上居民无定踪，颇怪潮行无定所。吾年五十游上洋，今岁重来五十五。岂无玉雪美少年，向来一揖成千古。亦有鸱张万石家，势去一朝无寸土。噫吁嘻，人生幻化若浮云，陵谷变迁何足数。"}