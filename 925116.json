{"id":"925116","title":"种药苗二首 其二 种决明","dynasty":"宋","author":"苏辙","text":"闲居九年，禄不代耕。肉食不足，藜烝藿羹。多求异蔬，以佐晨烹。秋种罂粟，春种决明。决明明目，功见本草。食其花叶，亦去热恼。有能益人，矧可以饱。三嗅不食，笑杜陵老。老人平生，以书为累。夜灯照帷，未晓而起。百骸未病，两目告瘁。决明虽良，何补于是。自我知非，卷去图书。闭目内观，妙见自如。闻阿那律，无目而视。决明何为，适口乎尔。"}