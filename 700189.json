{"id":"700189","title":"雪山次吴宁庵先生韵","dynasty":"明","author":"顾清","text":"夸娥失喜巨灵号，腾六平分缩地劳。孤牖忽惊银海立，两峰谁论玉山高。嵚岩似欲生云母，融液犹堪瀹涧毛。为报朝阳莫相妒，先生吟笔正翻涛。未雪风姨已怒号，为山无乃雪重劳。人间牟麦明年富，坐里蓬婆一夜高。目眩有时还拄笏，神游他日想寒毛。阳坡数曲如溪涧，应待春风送海涛。"}