{"id":"677073","title":"赠鹤石翁","dynasty":"明","author":"李流芳","text":"十年不见鹤石翁，旧日酒肠今在否。当年名饮推吾徒，岂意参商成白首。我今且老何况君，惜哉当年臂鹰手。每忆君家压手杯，一饮千杯不停口。酒后澜翻说古今，目睛煌煌烂如斗。年来沉饮但闭门，我来叩门亦不有。却思结客少年时，变灭白衣与苍狗。我尝许君赠一言，不觉蹉跎廿年后。如君沉溟古所无，我欲名君君不受。常恐心期却负君，喜君六十犹抖擞。匡床拥膝晚未起，秋光荧荧照蓬牖。壮士且复能饮乎，酌以大斗祈黄耇。"}