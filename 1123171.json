{"id":"1123171","title":"东畿舟居阻雪怀寄二三知旧三首","dynasty":"宋","author":"贺铸","text":"舟路江淮永，岁寒冰雪深。戍期良敦迫，王畿方滞淫。疲筋苦跧卧，行药长川阴。云物接平陆，不见西飞禽。风从城阙来，如闻钟漏音。昕霁更东迈，区区子牟心。寒洛未澌结，东趋江海深。舟人惊朝鼓，敛繂逗长林。林端落滞雪，沙际起鸣禽。病客坐长叹，摄衣涕流襟。亲朋自兹远，可是慕山阴。兴尽莫回楫，何人知此心。沄沄清川流，冉冉浮云阴。天寒日云莫，鱼鸟方潜沈。吾岂厌安隐，东浮违宿心。一官未足养，老境行侵寻。牛歌感白石，马骨要黄金。惭无子虚作，万里悬知音。"}