{"id":"701188","title":"丛都宪椿萱挽诗二首","dynasty":"明","author":"符锡","text":"东山有灵木，上孕三凤雏。蔽芾长翛羽，志岂于丘隅。一雏上天飞，出入承明庐。霜飙灵木摧，愁凤将安如。木摧不复秀，凤愁不可祛。声华照穹石，千秋齐鲁墟。丛公抱经略，宿著边城威。商声何迫促，千里来庭闱。庭木早既彫，庭萱今复委。空堂寂回首，鼎养馀甘肥。林乌恨罔极，血洒沾裳衣。孝思允惟则，肃纪公将归。"}