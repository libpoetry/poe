{"id":"745557","title":"赵松雪砚","dynasty":"清","author":"黄金台","text":"白雁渡江空啄矢，大宋王孙作承旨。全家吹落北风中，割取南天片云紫。可怜不识玉带生，亦未卜卦来桥亭。天然至宝谢雕琢，鸥波洗濯留余腥。莲花庄冷红香死，泪滴蟾蜍泻铅水。物失所主二百年，流落还归党人子。党人之子湖海士，避地相携只君是。铜弦一唱天为惊，万点墨花飞不起。昔日仲姬捧，后此云郎擎，石虽不言如有情。篆铭凡八言，草铭十二字，笔所不到想其意。朴未能完拙不藏，毋亦苍茫感身世。吁嗟呼！赵家乾净一片石，大都缁尘污颜色。庚申甲申运何极，劫烬余灰此顽魄。瞪尔鸲鹆双眼睛，阅尽沧桑几家国。"}