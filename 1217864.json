{"id":"1217864","title":"次韵友人西湖访梅","dynasty":"元","author":"陈镒","text":"经年旅食红尘市，压座笙歌喧醉耳。山林清梦竟荒迷，眼底诗人能有几。朔风吹寒澄宿雾，闻道西湖梅半吐。共君漂泊在天涯，却叹流年暗中度。疏花冷蕊回阳春，清波淡月传花神。君命得句更奇绝，对花如对冰玉人。老我见梅心愈醒，曾向湖边弄香影。不愁雪后白模糊，再约孤山访和靖。"}