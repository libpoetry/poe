{"id":"702367","title":"张廷芳李若虚二宪副及江廷诸宪佥约游西湖左时翊大参后至得联句十首时成化癸夘三月三日也","dynasty":"明","author":"程敏政","text":"东风吹雨下湖船，良会今朝岂偶然。烟景可人非为酒，春光随地不论钱。数声啼鸟苏堤外，几树垂杨岳庙前。满眼诗情吟不尽，孤山祠下酹三贤。烟景霏霏入暮春，赏春多是宦游人。野凫狎客随舟远，江燕穿花送酒频。雅会不须歌舞溷，奇观绝胜画图新。六桥过尽重回首，久驻湖边我未嗔。十里湖山入望遥，可堪野色故人撩。楼台隐显午烟淡，鹅鸭浮沉春水娇。抚景无诗怜我拙，追欢有乐是谁招。东风更有重来日，莫待浓阴翳断桥。来往游人不避舟，镜天空阔雨初收。桃花向我如相笑，竹叶浮君可自由。山外有山深见寺，客边逢客一登楼。唱酬遮莫归鸦尽，三竺峰前更小留。公家事了独来迟，一笑相寻本有期。湖上风光春最好，雨中诗景晚尤奇。邻舟爱客供鲜鲫，古寺寻僧问紫芝。多谢故人频饷我，可堪明日又分岐。山当佳处启船扉，唤酒催诗思欲飞。狼藉醉中长短句，阑珊春后裌绵衣。忘机鸥鹭随冠盖，浪迹鹓鸾负蕨薇。后会未涯情未已，恨中谁道故人稀。西湖春水暖溶溶，美景佳宾岂易逢。游到南屏船驻久，坐忘东道酒行重。高城迢递烟钟晚，远浦参差雨树浓。剧饮不须修禊事，会稽何地觅遗踪。主客同舟西复东，花边烟雨柳边风。谪仙先我诗层出，禊饮凭谁酒易空。青雀渡头春树暗，白鸥沙外晚潮通。相看此地情无极，吊古还寻放鹤翁。湖上风烟三月三，湖中新水远拖蓝。风流再续兰亭后，文物谁当北斗南。林外鸟惊人语乱，花前春共客情酣。乘时张弛非沈湎，纪胜无才却自惭。维舟重憩藕花居，湖水湖山故恼予。纱帽不妨风外侧，尘襟都向雨中舒。满天暝色催诗急，绕座春光入醉馀。游倦莫愁归路远，涌金门外有轻舆。"}