{"id":"743214","title":"宁海双松歌","dynasty":"清","author":"王初桐","text":"昔游慈仁寺，下马寻双松。金元旧物竟何有，毗卢阁圮荒烟空。五年薄宦来东海，别有双松此间在。不知是宋是金元，约计亦逾三百载。古貌虬髯剧怪奇，屈蟠偃蹇老龙姿。若教拔地拿云去，定见杈丫鳞鬣撑之。而只今排立依兰若，黛色参天翠交错。谡谡风涛半夜生，泠泠琴韵诸天落。为栋为梁匠石来，千秋万岁明堂开。天生大才必大用，才人未必皆尘埃。平生小隐隐林薮，自顾原非斫轮手。归去清斋摘露葵，著书长伴支离叟。"}