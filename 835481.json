{"id":"835481","title":"暗香 定王台夜集","dynasty":"清末民国初","author":"王闿运","text":"汉时月色。向古城一角，长窥词客。试傍玉梅，岁岁春来探消息。环佩归时夜冷，料瘦损、胡沙天北。又十载、蜡屐重经，长啸楚天碧。南国。远岑寂。比雪苑兔园，未近锋镝。故垣约略。时有幽禽觑苔石。休道长沙地小，长乐外、钟声堪忆。这冷淡、踪迹处，几人觅得。"}