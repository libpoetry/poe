{"id":"1124749","title":"秀岩","dynasty":"宋","author":"徐经孙","text":"风露增凉晓气清，崎岖取路绕沟塍。早田得雨秋耕遍，晚稻如云岁事登。古涧蛇行泉曲折，崇冈虎踞石棱层。撩人野兴皆诗料，自愧尘埃谢不能。四山环抱似围城，石屋中间地砥平。天隔俗尘飞不到，神开宝藏画难成。岩分上下光皆透，水有往来踪不明。可惜韩张期界上，当时过此未知名。"}