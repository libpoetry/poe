{"id":"1237136","title":"伯庸开平书事次韵四首","dynasty":"元","author":"袁桷","text":"沉沉棕殿内门西，曲宴名王舞马低。桂蠹除烦来五岭，冰蚕却暑贡三齐。金罂醅重凝花露，翠釜膏浮透杏泥。最爱禁城千树柳，归鸦拣尽不曾栖。身如病鹤倦梳翎，往事犹存旧汗青。伏日赐冰来上苑，晚风传竹度疏棂。承恩裁诏心抽茧，落笔诛奸眼拔钉。惆怅当今人物论，披衣危坐望晨星。的的新愁涨碧波，可堪跋马上危坡。明知风伯秋当路，更候天孙夜渡河。沙碛共传歌《敕勒》，阴山那复见延陀。周廷王会须椽笔，惭愧陈人奈老何。马足曾穷五色河，更将舌本品浮槎。新声促轸传三叠，宝构悬铃镇四阿。短榻雁来愁不奈，小窗人去酌毋多。白头慵作东封颂，愿效诸生赋止戈。"}