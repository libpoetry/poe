{"id":"121640","title":"赠送行六子·北风猎猎吹行舟","dynasty":"宋代","author":"陈造","text":"北风猎猎吹行舟，客子坎止今乘流。汀洲立鹭仍飞鸥，定应笑我当退休。一贫所驱不自由，表表六子古与俦。知我此意不见羞，送行两舍未转头。我生甚愧羊荆州，郭吉校君谁劣优。天气冰井风力遒，召棠芜城甘滞留。推挽共作平山游，倚栏逸兴浩莫收。剧谭落屑酒溜油，不许旅寓生羁愁。饱阅世态谙枵浮，高情如君未易求。嗟予老矣胡为酬，相与金玉论轲丘。"}