{"id":"1088905","title":"丙戌七夕入衡阳境独游岸傍小寺","dynasty":"宋","author":"张孝祥","text":"七年暑中行，道路万里赊。今夕已七夕，我犹在天涯。系船苍石根，人影散晚沙。上岸是修竹，仄径如行蛇。茅屋四五间，往昔佛所家。经禅劫火尽，旧观初萌芽。墙叠古瓦盆，僧披破袈裟。喜闻拄杖声，扫地自点茶。何以为我娱，冰雪汲井花。一洗十日渴，分凉到童髽。盈盈牛女期，不著雨洗车。疏星银汉动，新月玉钩斜。更呼老奚官，卷芦作鸣笳。莫惊潭中龙，聊起栖树鸦。"}