{"id":"688741","title":"书事十三绝","dynasty":"明","author":"严嵩","text":"炉香拂座月窥檐，带玉袍绯列贵阉。为报四臣宣巳至，近前轻揭翠旃帘。南郊册礼是新仪，圣主从容得面咨。一一榻前亲指授，却教传与太常知。玄极红云捧帝居，天牌新制焕金书。肇成大享称严配，典礼分明复古初。丹陛前头催设位，祠官祝币列参差。我皇肇举无前礼，亲率诸臣演大仪。堂开精一连皇极，宝阁金题入紫烟。自是钧天难可到，几回身侍玉皇边。百子螽斯望接连，皇家胤嗣本绵延。行从毓德宫前过，知是轩龙启瑞年。右掖笼灯半掩门，对回玄极巳宵分。迟回暗记丝纶语，此语人间未遣闻。每夜烧灯频草奏，夜分直到御前开。中官门隙争传递，知是南宫礼疏来。法驾前陈炬火开，千官骑从出蓬莱。敕使殿头先授简，拜册南郊当夜回。星汉昭回夜景澄，灵风不动燎烟凝。遥望衮衣亲奠献，泰坛高处几回登。黄毡设幄傍丘坛，绛蜡金炉夜不寒。衮黼才临催入对，乐章亲制赐传观。春卿传诏捧云盘，日照金龙系綵竿。十道使华衔命出，万方雷雨布恩宽。黄绫写颂奏金銮，缛典新成际会难。御笔巳批留史馆，又教抄在禁中看。"}