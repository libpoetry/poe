{"id":"432685","title":"重游梁溪杂诗四首","dynasty":"近现代","author":"庞树松","text":"偶然花底水幽期，不信江湖有合离。五步回头三步坐，落梅花下一支颐。强将花事说伶俜，昨夜楼头聚客星。天遣老夫飞断句，可堪传唱到旗亭。辛苦微根故不群，高邱玄女谢灵氛。樽前一奏丹刚曲，莽莽苍苍似我文。顽山无语我来时，酒阵名场悔已迟。我死愿为五湖长，前身应是一鸱夷。"}