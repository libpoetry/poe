{"id":"702783","title":"次韵樊文渊郎中四首","dynasty":"明","author":"董纪","text":"老骥志千里，蛰龙卧三冬。岁寒知后凋，惟彼柏与松。所以古君子，韬光养疏慵。时来意气得，叱咤风云从。莫操齐门瑟，莫投光范书。孔明有知己，自顾南阳庐。蕴真玉混石，失势龙为鱼。君看才名误，文园老相如。堂前可栽竹，墙下可树桑。更祈广阡陌，稼苗无害伤。治生丧乱后，真如反屠羊。富贵非所愿，淳风仰羲皇。东家哭未已，西家复悲啼。出门问何故，役夫行别妻。少壮既从役，谁当荷锄犁。归来掩空室，念此常栖栖。"}