{"id":"272412","title":"乳燕飞·欲补天何用","dynasty":"清代","author":"吴藻","text":"欲补天何用。尽销魂、红楼深处。翠围香拥，呆女痴儿愁不醒，日日苦将情种。问谁个、是真情种。顽石有灵仙有恨，只蚕丝、烛泪三生共。勾却了、太虚梦。喁喁话向苍苔空。似依依、玉钗头上，桐花小凤。黄土茜纱成语谶，消得美人心痛。何处吊、埋香故冢。花落花开人不见，哭春风、有泪和花恸。花不语，泪如涌。"}