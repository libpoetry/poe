{"id":"585876","title":"至梯上山麓将登矣忽为大雨所阻及乏仆夫而还作诗讼梯上神","dynasty":"明","author":"湛若水","text":"我闻梯山险，石磴过百盘。如架淩云梯，平地入天门。山高岂无灵，感应讵不神。七十轻千里，一念衡山勤。水深石齧趾，历途百邅迍。胡为纳大麓，云雨骤漫漫。仆夫欲号泣，羸马拥不前。迥驾亦不易，胜事徒空言。我匪昌黎子，尔愧衡山云。吾将愬厚地，巫成扣天阍。嗟予不度此，命也亦已焉。不见临河叹，遗响垂千年。"}