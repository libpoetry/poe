{"id":"812370","title":"途中偶成用前韵","dynasty":"清","author":"许传霈","text":"残冬又得买舟回，晓驾肩舆拨雾开。山背雪馀犹我送，林端云起望人来。寒鸡三唱清茅屋，春水微生响曲隈。赢得征途无限趣，一壶新酿一盆梅。不道新春同我回，千门爆竹听如雷。摇摇旅思眠难稳，隐隐城头钥未开。月落半江帆影澹，潮平五夜角声催。推窗迟见东方白，安得戈挥海日来。"}