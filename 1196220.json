{"id":"1196220","title":"伏蒙侍郎见示蓬阁多馀暇诗十首调高情逸无以咏歌篇篇实为绝伦一一尤难次韵强率鄙思别奉五章却以秘阁清虚地为首句所谓效西子之颦也惟工拙之不同岂天壤之相接莞尔而笑其敢逃乎 其三","dynasty":"唐末宋初","author":"李昉","text":"秘阁清虚地，更无闲客过。身虽纡组绶，心若住烟萝。架上群书满，阶前败叶多。知君自得意，其奈万灵何。"}