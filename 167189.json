{"id":"167189","title":"雪后祈晴·闰正月过二月来","dynasty":"元代","author":"仇远","text":"闰正月过二月来，溧阳溪头花乱开。浓云急雨洊雷电，不待羯鼓花奴催。江南天气全然别，昨夜清寒今日热。东风忽转西北风，吹作霏霏一天雪。艳桃穠李睡海棠，颜色顿减仍减香。燕莺羞涩未出谷，惟见野水生浑黄。昼夜交流已登岸，丘麦畦蔬根浸烂。州官忧水复忧民，明日祈晴泰清观。"}