{"id":"908598","title":"木兰花慢 寄题荪壁山房","dynasty":"宋","author":"李莱老","text":"向烟霞堆里，著吟屋、最高层。望海日翻红，林霏散白，猿鸟幽深。双岑。倚天翠湿，看浮云、收尽雨还晴。晓色千松逗冷，照人眼底长青。闲情。玉麈风生。摹茧字，校鹅经。爱静翻缃帙，芸台棐几，荷制兰缨。分明。晋人旧隐，掩岩扉、月午籁沈沈。三十六梯树杪，溯空遥想登临。"}