{"id":"807418","title":"新雁过妆楼  虎邱感旧","dynasty":"清","author":"陈维崧","text":"绀殿雕轩，千人石、夜深曾记同游。一天皓月，和烟罨住长洲。谁奏定风波一曲，玉簪轻卸节秦讴。蘸霜毫，题名偏向，青粉墙头。重来莓苔蚀遍，更风吹雨打，往事都休。回廊坼尽，数行难觅银钩。池边重窥绝壑，只老树、斜眠压酒楼。回船好，趁笛声未紧，归伴沙鸥。"}