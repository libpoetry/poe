{"id":"432249","title":"叶誉虎六十生日","dynasty":"近现代","author":"李洸","text":"烟霞归拥九夷居，老向龛灯静扫除。坐阅海桑三变后，独搜文物百罹馀。奇方医国遑求艾，往事谈瀛待著书。雪竹霜松天与健，更从龟甲问盈虚。贞元朝士几人存，南雪堂堂有令孙。杯底秋花天外影，匣中词客古来魂。倾心杖履论风节，纳手棋枰梦战痕。何日赤松寻绮季，身谋国事两忘言。"}