{"id":"816511","title":"书何蔚高杂感诗后三首","dynasty":"清","author":"曾习经","text":"恸哭西台记，凄凉北狩篇。自愁过十日，沉恨类千年。冠冕今真毁，膏兰久灼煎。向来萧瑟意，归卧在春前。故国看辽鹤，新诗似董狐。将军原不负，戍卒竟成呼。曹社谋应久，尧台事近诬。建章千户闭，临晓一星孤。九锡威弧矢，三旬断鼓鼙。伤心秦博士，惭德汉征西。篝火妖狐冢，春风桃李蹊。谓予今不信，杜宇已成啼。"}