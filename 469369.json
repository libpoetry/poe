{"id":"469369","title":"自军庄寻滴水岩下作","dynasty":"明","author":"黄辉","text":"老龙攫天来，神工郁随从。振鬣生群峦，触颔尽虚空。有地皆天行，是石作水用。小龙引双须，顾盼左右纵。裾裔互蔽亏，扃锁绝耘种。飞锡从何来，浩劫开蒙崿。何意摩尼珠，流光及微昪。愧非娑竭居，邂逅备禅诵。添香无所有，滴泉或堪供。山王诸眷属，大小悉相奉。藕孔不厌藏，蜜脾附滋众。横叠拓胸蟠，旁凿袪脾痛。刹竿昨初建，有客远来共。容足行汗漫，置身等飞动。玉乳试仙芽，珠果分山俸。千峰在按膝，直若堂视弄。两庑夹帝青，河光冷相送。灏气吐阳厂，冷风扇阴洞。绝壁度微柯，鸠栖谢危栋。自云冬腊和，差苦结夏冻。同心笑相语，兹游适秋仲。二仪正平叶，万象足抟控。羲辔投西腋，蟾宫隐东弄。宿鸟乱林影，星辰忽奔迸。呗声俄阒寂，秋虫绝喧哄。空响何处来，使我不成梦。披图昔神摇，俗氛苦醯瓮。今来将早鸿，幸尔辞鞿鞚。振衣恺风随，始觉微尘重。乐矣莲花国，兹游更无缝。"}