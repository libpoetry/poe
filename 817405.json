{"id":"817405","title":"寿庆祠部松乔五章章十二句","dynasty":"清","author":"戴亨","text":"世情尚谀佞，祝嘏多浮词。跨鹤蹑蓬莱，挥手拂云蜺。否则愿荣贵，显赫耀当时。发言涉荒谬，无乃识者嗤。尔我敦道义，薄俗应所非。新诗聊复吟，坚贞以为期。坚贞若松柏，崔嵬南山岑。绿萝覆高枝，苍苍结浓阴。古人重知己，德业每相钦。缔交苟莫逆，和鸣如瑟琴。弦柱偶不谐，安能扬清音。我有大药资，可以成黄金。黄金药可成，愿君莫轻弃。情殷责苦深，摛语斸肝肺。被之荣心神，遭逢随所际。彩凤摩霄盘，凡鸟奚能企。寓形百年中，长怀千年计。修短亦由人，金石可自励。自励祛俗情，菁华浚灵腑。况兹大块春，俯仰供吾取。枝上鸣新禽，窗前过疏雨。默识造化心，幽室自太古。妙剂饵微言，嗜欲纷斤斧。性静心亦清，莫妄希翀举。翀举希凌霄，疾足争先驰。岂不矜儇捷，劳瘁令人悲。灵源竭深蓄，安睹清涟漪。达非徒自荣，塞贵坚所持。宝此寿世资，出处两不移。悯彼荣竞子，自戕安足知。"}