{"id":"20074","title":"对镜吟·忆昔逢君新纳娉","dynasty":"唐代","author":"长孙佐辅","text":"忆昔逢君新纳娉，青铜铸出千年镜。意怜光彩固无瑕，义比恩情永相映。每将鉴面兼鉴心，鉴来不辍情逾深。君非结心空结带，结处尚新恩已背。开帘览镜悲难语，对面相看孟门阻。掩匣徒惭双凤飞，悬台欲效孤鸾舞。昔日照来人共许，今朝照罢自生疑。镜上有尘犹可淬，君恩讵肯无回时。"}