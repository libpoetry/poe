{"id":"800772","title":"萧尺木凌歊台图","dynasty":"清","author":"王式丹","text":"高堂素壁云气生，葬苍一帧秋山明。矗空巀嶪势千丈，飞流树顶如闻声。借问此景从何得，凌歊台畔青峥嵘。大江东去抱姑孰，天门竦立牛渚横。崇台拔地接星络，湘云巴雪相逢迎。寄奴卖屦作天子，目营八极凭江城。燕秦电扫自豪喜，三千歌舞随霓旌。至今英雄久灰灭，漠然山高而水清。钟山有客癖模仿，坐挥墨沈升斗倾。不为永初绘巡幸，卧游自欲酬生平。桥头策杖者谁子？幅巾潇洒携秋英。毋乃义熙老处士，独依松菊歌闲情。谢宅已荒桓井废，断碑苔蚀留空名。何当野立下幽听，慈姥夜戛琅玕鸣。我来读画三叹息，万年之计徒屏营。凉宵对此且痛饮，西风飒飒灯荧荧。"}