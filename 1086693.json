{"id":"1086693","title":"谢景高兄惠鱼蟹","dynasty":"宋","author":"洪适","text":"霜风激水蟹舍寒，渔火献俘清夜阑。不烹五鼎若赊死，使之骨醉尤加餐。尺半之鱼鳞六六，同入糟丘随小牍。鼎来兼味口流涎，可使盘中食无肉。浔阳从事姿南金，高山调古谁知音。宁同娵隅作蛮语，生憎郭索多躁心。檐头雪消春有意，洗盏开尊宜一醉。持螯颇忆左手同，尺素不妨时遣使。"}