{"id":"688696","title":"符子太仆出守韶郡赋此以赠符子昔尝作倅于韶也","dynasty":"明","author":"严嵩","text":"韶阳人吏拜旌麾，为政风流记昔时。新佩鱼符称剌史，重来竹马候童儿。花间露冕春行县，烛里摊书夜坐帷。若见陇头梅发处，因题佳句一相思。过从未厌客长安，谁道新恩阻旧欢。他日故山还结社，清时荣路且弹冠。犹怜宝剑横秋水，自许青松耐岁寒。垂老不堪仍远别，送君惟有劝加餐。"}