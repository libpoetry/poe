{"id":"812127","title":"如约志喜","dynasty":"清","author":"孙原湘","text":"临行坚说莫归迟，只许匆匆半月离。不道芳心偏记得，果然不负玉郎期。为探消息过卿居，果见明妆出绮疏。众里相逢先问讯，别时清恙近何如。守约如山定不更，玉蟾三五證前盟。笑郎枉抱痴情在，准备桥头作尾生。别不多时话已多，香肩斜倚注横波。问郎他日天涯去，倘负归期待若何。"}