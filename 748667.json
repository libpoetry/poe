{"id":"748667","title":"青云行寄袖石太史孝凤兵部润臣展云芝房三侍读","dynasty":"清","author":"王柏心","text":"故人在青云，天上五色鸾。为群野夫卧碧山，乍可放浪渔樵间。碧山忽堕青云书，经年曾未答琼琚。谁料碧山迩烽火，羌村同谷无定居。自从盗起乱岭表，乘虚突犯三湘道。秋来又报潭州围，气蹴雄城愁欲倒。先帝末年尝厌兵，岭海盗贼潜已萌。疆臣稍稍置不问，旷野虎兕来纵横。古时牧守任将帅，今时将帅直儿戏。幺么鼓行不能制，此事为忧恐非细。山谷暴桀如蜂屯，尽倚粤寇为本根。斫吏盗库敢僣署，呜呼祸烈难具论。颇闻戍卒利剽掠，有司不免肆徵索。野夫感时涕如雨，身贱无由叩天鼓。回首青云有数公，退食浩叹将无同。曷不陈此区区忠，大修赏罚问疾苦。群盗立化为耕农，将得力牧相风后。陛下鸿名天地寿，巍巍中兴功不朽。青云客问碧山叟，向者杞忧复何有。"}