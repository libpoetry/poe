{"id":"496595","title":"百字令 病中起登楼填词一首","dynasty":"明","author":"杨慎","text":"遥峰青染，见天外树杪，余霞红闪。小榭轻埃喜屏翳，层阴才收有渰。钟鼓新晴，楼台暮景，快听渔阳掺。酒市旗亭，何处青帘飞飐。惆怅枕病凋年，棐几尘生，荆扉昼掩。药里关心诗总废，谁问东皋西崦。过却重阳，篱边都不见，玉镶金锬。峭寒无寐，沉沉细数更点。"}