{"id":"689584","title":"次韵任太常过园居四首","dynasty":"明","author":"吴宽","text":"暑气郁蒸知懒出，肩舆只许到寒家。元脩席上能供菜，康节车前惯看花。尊酒长空非北海，册书相对是南华。醉乡不识茫茫路，始信吾生亦有涯。出土尚嫌瓜蔓短，灌畦方爱井泉深。门前有客马长系，墙外谁家屋俯临。未必市朝生俗状，只应鱼鸟识闲心。好山移得聊相款，阶石累累总碧岑。卓午风来特地清，槐花落处入檐轻。高荷久待莲生子，香草不甘梅是兄。倒屣出迎翻失礼，解衣留坐更忘情。玉延自是吾家物，欲学卢公也烂烹。休笑吴侬故态狂，小园日涉步能量。闲凭却爱琴徽冷，连饮惟夸茗碗香。何日归田成老懒，终年学圃觉清忙。乘凉莫惜重相过，只待篱边雨一场。"}