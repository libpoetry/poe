{"id":"1007563","title":"泊黄家渡","dynasty":"宋","author":"董嗣杲","text":"舣舟黄家沙，寻酒聊自慰。麦田袅露梢，果林饱霜味。江色射逃屋，灯焰烛断纬。徘徊强展眺，清风袭肠胃。饮畅人痛快，说醉言不讳。居人甘淡薄，那复羡荣贵。但知安粗粝，了不辨泾渭。年丰村疃乐，排忧岂无谓。抱衾坐终夕，无事启愤悱。清晨过邻舍，童孺见我畏。时艰赋敛重，租外有百费。徐徐亟开喻，喻极转歔欷。自来闻打门，如冒鼎镬沸。我游兴未尽，两眼渺万汇。邻翁意度真，爱我馈饔饩。北风吹沙暗，大地雪积未。我衰易成悲，肉战若刺猬。何时洗纷争，海宇方吐气。"}