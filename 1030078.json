{"id":"1030078","title":"送邓彦霄","dynasty":"宋","author":"廖行之","text":"四海一畎亩，万事均农桑。污莱傥辍功，馌饷安取偿。斯言愧田叟，为吏轻官常。悠悠但愒日，往往俱亡羊。邓侯独古意，枳棘宁鸾凰。所怀将志行，身诎庸何伤。高士岂徇俗，济时乃褰裳。功名始一邑，图籍皆甘棠。古人正如是，远业讵可量。薰风入虞弦，万宇须阜康。行矣食人食，勿谓吾言狂。"}