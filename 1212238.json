{"id":"1212238","title":"古战城南","dynasty":"元","author":"耶律铸","text":"结陈背南河，指顾望城北。冠军申号令，谓彼是劲敌。今朝一战在，有国与无国。但得社稷存，此命不足惜。风云为动色，士卒为感激。奇正遽雷合，横冲奋霆击。雌雄势未决，忽忽日将匿。以剑指羲和，挥戈呼天日。天地有情时，敢乞饶一掷。貔虎张空弮，搏战到昏黑。忽焉如海泄，声震裂区域。对面不见人，何许不追袭。平明案战所，涧壑尽平碛。毕贺雪前耻，有力于王室。拜诏未央宫，哀恳辞封邑。五湖旧烟景，先师有遗迹。"}