{"id":"1111893","title":"送陈和仲常博倅嘉禾","dynasty":"宋","author":"吴泳","text":"柳色媚别驾，桐花夹行舟。慈湖一片心，不上富贵钩。撇却云雾窗，分渠月波楼。但有月长清，何妨波漫流。俗士骑户限，痴官摸床唇。名节与官爵，岂以全畀人。子方贵良贵，我亦仁景仁。终始议论间，但保一色醇。未及与君别，先歌送君诗。浙西数年来，风景非昔时。红蚕不上箔，青麦空生陂。六经政之本，无用别出奇。"}