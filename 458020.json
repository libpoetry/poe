{"id":"458020","title":"共肖、卢、孙等往平江访旧同学，会者杨裕兴多人，同游石牛寨，憩于主峰下石佛庙","dynasty":"当代","author":"卢青山","text":"羲和羲和驭狂日，六龙巨爪开苍云。火鞭万丈从天下，喑呜驰骤鞭此天下人。此时不蛰奋然出，我于造物真逆民。科头赤膊冲沙石，我有故人十年隔；更有佳山十年思我来，思而不见跂足立。故人执手笑生涡：“蚩尤铁额果未磨；石牛之峰高万仞，未知脚力今如何”。驰车曲折原复峡，盘砣巨石纷杂遝；石牛姗姗果何许，车止忽尔当头压。以手代足匍如虫，以目代指指千峰；峰峰黝黑如圆铁，中峰独峻撑苍穹。不知何年夸娥苦，何处携君来此处。淩空一掷大地开，插入群峰为其主。力疲小憩石庙边，长垄万里奔襟前。忽忆幕阜之顶亦有寺，我尝裸腹踞其间。昔山昔人望不见，眼前一碧空长天。"}