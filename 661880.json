{"id":"661880","title":"东湖书院为吴亚卿献臣题","dynasty":"明","author":"郑岳","text":"大云山中泉一注，东湖先生读书处。先生胸次迥出尘，山中草木皆真趣。读书岂徒事铅椠，匡时事业于兹具。试出绪馀售于人，要使苍生尽陶铸。平生苦节甘若饴，妻子不免于寒饥。遇事直前无顾忌，终遭坎坷蹈危机。达生委命宁自悔，万里生还天所遗。山中茅屋依然在，洞云江月与心期。湖田荒秽方料理，诏书南下君复起。百年此道亦何心，乘流则行坎则止。"}