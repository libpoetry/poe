{"id":"1128175","title":"傅国华从使辽东已事还朝拙诗送别","dynasty":"宋","author":"程俱","text":"夫君胸次有天游，笑指沧溟寄一沤。正使叩舷歌小海，不妨安席咏洪流。翩翩聊试千金学，刺刺应惭万里侯。归袖飘然望华阙，独留珠玉照遐幽。向来南北叹流年，十载相逢走道边。作佛顿惭灵运后，着鞭犹恐祖生先。弹冠岂欲夸三组，负耒还思受一廛。默计此身端未了，别怀撩乱故依然。"}