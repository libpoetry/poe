{"id":"843891","title":"流寓江南杂诗","dynasty":"清末民国初","author":"宋育仁","text":"金屋无人镇掩门，当时藏泪恃君恩。君王薄命还辞庙，却对宫娥溅泪痕。春蚕无食女无衣，万缕千丝待上机。但是舍身能度世，再生不化蚬蛾飞。麝和红泪捣成尘，梦醒惊鸿瘦阿甄。终夜不眠长倚瑟，横陈嚼蜡莫横陈。海外朝云已断魂，只缘迁谪易深恩。寒枝拣尽沙洲冷，当户明河照掩门。"}