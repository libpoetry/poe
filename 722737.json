{"id":"722737","title":"南歌子 湖中自适","dynasty":"明末清初","author":"徐石麒","text":"茶灶烟初篆，诗瓢梦已华。门前鹦鹉向人哗。定是青溪老衲、访山家。点易新研露，谈经巧笑花。脱巾高唱白云斜。不信壶天、更有泛仙查。十样耽眉癖，三年学步痴。新来样子脱西施。便教名花自对、也相思。鬟髻堪钗玉，衣裳足绣丝。未窥帘幕少人知。可奈年年不嫁、损春时。璧月时侵榻，檐风自掩门。无聊枕上耐呻吟。羞说烟花三月、旧时春。病里研诗细，愁中得句真。青山管取卧游人。领得离骚滋味、两三分。"}