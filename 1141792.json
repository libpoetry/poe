{"id":"1141792","title":"次张菊存送陈无逸澧阳教","dynasty":"宋末元初","author":"龚璛","text":"浮云日东征，大江泻秋晴。一仕四千里，公无离别情。如何我辈人，后此百年生。茫茫古人饥，种葵不盈烹。校官非要务，顾足烦经营。聊为三径资，殆误举烛明。欣然便成往，分甘为穷并。腹书不及口，久矣君不惊。儒生坐常格，夫岂争功名。亦有下禄隐，何妨卿自卿。台阁习汉事，谁当慕黄琼。今日南士望，我方观顾荣。相与任时运，终期白鸥盟。"}