{"id":"794001","title":"咏史三十一首 其八","dynasty":"清","author":"黄毓祺","text":"子房盖世才，侥幸于一击。去死不容发，老人所深惜。卒遇草野间，命供仆妾役。意固不在书，教之以忍力。能忍不能忍，刘项所繇别。子瞻留侯论，千秋具眼只。淮阴钓城下，阿母心独恻。吾岂望报乎，而进王孙食。所以开广之，一言已破的。登坛将百万，攻取战必克。不用蒯通计，岂党陈豨逆。单辞受奇冤，非尽汉负德。破齐请假王，固陵期复失。乘时取分地，望报抑何急。孺子诚可教，王孙毋乃拙。至死卒不悟，漂母有成说。向令得其意，何至族为赤。鲍鱼既云返，能蟠尚无翼。天故幻异人，玉成两人杰。授书与致餐，其为教也一。世传圯上老，谷城片黄石。然则漂妇人，安知非鬼物。苏武大窖中，拘幽恒渴饥。齧雪吞毡毛，羝乳乃得归。卧起持汉节，节旄日以稀。单于命李陵，置酒往说之。人生如朝露，何以自苦为。卫律罪通天，固然何足疑。陵也有广风，不死非脂韦。庶几柯之盟，得当报主知。乃亦为此言，涕下徒沾衣。此言吾最恨，往往令人迷。朝露既云短，为欢曾几时。千秋万岁名，君子宜三思。不见典属国，垂光等虹霓。生面开麒麟，飘萧双鬓丝。"}