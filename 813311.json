{"id":"813311","title":"对雨","dynasty":"清","author":"李长霞","text":"终日凄凄雨，连朝漠漠阴。低花沾宿蝶，高树湿巢禽。萧瑟初寒意，凄其望远心。春秋倏易序，岁月太骎骎。春日辞乡国，秋风感客襟。愁颜蟢子破，诗句女儿吟。罗扇閒捐雪，甘瓜罢剖金。庭前芳草色，一雨绿偏深。一雨将无极，空堂更寂寥。野云低黯黯，庭竹晚潇潇。紫气仙台近，青山海国遥。沈吟思往事，魂断不堪招。往事知何许，分明一梦真。未亡怜弱女，永殁痛慈亲。垂老家偏索，馀生业更贫。相依惟弟妹，此别更伤神。弟妹皆分散，同居此愿违。少孤长作客，远嫁苦思归。露柳垂仙佩，风花学舞衣。昔年吟赏地，回首倍依依。回首西村舍，遥怀少子居。三秋曾远别，两载喜随予。晚景谁相慰，多愁望尔书。思归归不得，惆怅复何如。惆怅归无计，他乡苦滞留。家山频入梦，老病怯迎秋。饥雀依檐宿，低萤入户流。吟诗烧短烛，风雨下帘钩。"}