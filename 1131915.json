{"id":"1131915","title":"甲申大水二首","dynasty":"宋","author":"滕岑","text":"吾州背山面江流，一雨便有泛溢忧。况复梅霖倒江海，白昼汹若龙移湫。眼看上流没高树，下流屋庐渺无处。君不见甲子之岁至甲申，如此灾变已三度。歙水震荡方流东，婺水南来塞其冲。二水争雄屹不去，孤城汇为河伯宫。经旬水落流民复，身存不用嗟无屋。君不见去年金虏破淮壖，城郭千里无人烟。"}