{"id":"701988","title":"杂咏四首","dynasty":"明","author":"龚敩","text":"看山随意出城东，归路行吟思不穷。微月满桥烟浸水，朔风吹起暮天鸿。故人别去我迟迟，东望音书迥不知。寒意逼人归兴懒，市桥烟雨立多时。行尽郊原不见梅，一时乡思上心来。故山遥忆鹅湖路，傲雪凌霜几树开。越王台上鹧鸪啼，七里冈头滑滑泥。欲识故人无限意，晚烟疏柳画桥西。"}