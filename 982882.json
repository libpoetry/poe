{"id":"982882","title":"贺参政生日古风","dynasty":"宋","author":"翁合","text":"国朝启运星聚奎，太极夫子生濂溪。圣远言湮开众迷，接引伊洛为航梯。乾精坤粹星端倪，纸上陈迹俱筌蹄。南来道统坠涂泥，我考亭翁重挈提。及肩诸子户牖低，有山突兀宫墙西。道则高矣身颠挤，嘉禾瑞草来庭闱。种之美也无稗荑，公尤硗硗头峙犀。笔下绝去翰墨畦，删后既醉涂凫鹥。三十年前塔上题，只今待漏听朝鸡。排海摧嵩鳞屡批，肯美宫室奉妾妻。广厦峨冠讲若稽，我欲托国谁放麑。知公可仗为筑堤，保我子孙安烝黎。谁贤稚老空自赍，有德与位至公齐。言如车行得軏輗，尼山上有孤凤栖。惟伋传道如取携，鲤与白也难之隮。西山家学有根柢，眼中三世琮璋圭。言行一一无诃诋，此福如海难测蠡。番番黄发齿且儿，倘可撰杖桃李蹊。"}