{"id":"710998","title":"移家林溪同诸子登瓶山值潦因转观芙蓉石瓮之胜","dynasty":"明末清初","author":"张穆","text":"谷风静嘘纳，乘秋结高踪。出门仰飞瀑，下折萦东峰。樵路栈苍壁，曲窣深云松。选胜不越此，方闻补霜钟。沉吟止溪潦，欲涉无由从。宝峰隔西涧，天半窥蒙茸。潭水碧崖下，洁冽涵霜冬。晴晦时不测，或已蟠蛟龙。曲涧与怪穴，名瓮何重重。溪雷恣凭怒，仰喷冰芙蓉。何须慕华顶，已足涤烦胸。"}