{"id":"1232226","title":"望马秦桃花诸山羡门安期生隐处","dynasty":"元","author":"吴莱","text":"此去何可极，中心忽伤悲。乱山插沧海，千叠壮且奇。信哉神仙宅，而养云雾姿。雕锼鬼斧觖，刮濯龙湫移。坎窞森立剑，槎枒割灵旗。微涵赤岸水，暗产琼田芝。老生今安在，方士不我欺。经过燕齐靡，出没楚汉危。挟山作书镇，分海为砚池。残花锦石烂，淡墨珠岩披。东溟地涵蓄，北极天斡维。玉舄投已远，桑田变难期。誓追凌波步，行折拂日枝。羽丘杳如梦，玄圃深更疑。岂无抱朴子，去我乃若遗。空馀炼药鼎，尚有樵人知。"}