{"id":"1225390","title":"次韵林彦栗赋小塑双睡婴","dynasty":"元","author":"朱德润","text":"碧纱笼高天气清，枕肱睡熟谁家婴。两家提孩各一态，昂头肥腮肌骨明。仰者欠伸睫欲醒，俯者肉压丝裀平。胖唇脱乳睡涎落，殷红淹眼春娇生。自离襁褓恶泥土，况若塑就令人惊。长安美人好华侈，臂环金彩娇颜頩。低呼王孙挟金弹，勿使窗外栖禽鸣。"}