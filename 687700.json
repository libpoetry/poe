{"id":"687700","title":"和钱启新先生丽泽堂即事","dynasty":"明","author":"安希范","text":"寒冲孤棹气方严，入座阳和顿觉添。谊重师资真聚萃，年忘少长各鸣谦。乾坤欲发千秋秘，亥子先开七日占。自恨皋比参侍晚，从前妙义乞重拈。洁净精微易教严，纷纷未免画蛇添。童蒙初筮真求益，先觉无劳过自谦。一念慊欺应有辨，六爻凶吉莫徒占。不知未画羲皇意，当下如何信手拈。"}