{"id":"10367","title":"乌啼曲·玉房掣锁声翻叶","dynasty":"唐代","author":"顾况","text":"玉房掣锁声翻叶，银箭添泉绕霜堞。毕逋拨剌月衔城，八九雏飞其母惊。此是天上老鸦鸣，人间老鸦无此声。摇风杂佩耿华烛，夜听羽人弹此曲。东方曈曈赤日旭。月出江林西，江林寂寂城鸦啼。昔人何处为此曲，今人何处听不足。城寒月晓驰思深，江上青草为谁绿。"}