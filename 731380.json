{"id":"731380","title":"曲阿后湖用颜延年三月三日侍游韵赠吉渭厓先生","dynasty":"清","author":"永瑆","text":"发岁徂南征，江路纡上游。俶装被霜雪，驾言发皇州。历览岱峄阳，涉乱淮湖流。飞云傍转毂，皓魄随行舟。观涛海门出，采华京口浮。潺湲弄湖水，棽丽扬翠斿。阅军战舰罢，击汰棹女讴。侧闻东海神，具礼倾十州。嘉哉静姝子，不字非其畴。翩翩金马彦，养疾栖林丘。相逢话离索，迨此东风柔。"}