{"id":"1217612","title":"大元特进上卿玄教大宗师饶国吴公全节哀诗二十二韵","dynasty":"元","author":"乃贤","text":"特进天人间世英，长身玉立气峥嵘。高年幸际时熙洽，盛德尤关国重轻。柱史久闻周典礼，留侯多识汉公卿。寓言有道皆心服，论治无为顾力行。天子欲烦黄阁寄，山人自负白衣名。乡闾表异丝纶渥，茅土疏封黼黻荣。万里函香祠五岳，频年载笔赋三京。尚方赐舄蠙珠络，内膳分庖翠釜烹。棕殿说经挥麈拂，竹宫望拜候鸾笙。榜悬高阁宸章妙，碑赐仙坛瑑刻精。宝剑叱龙山雨至，铁符诛怪海潮平。华编尽许冰壶洁，藻鉴难逃水镜清。台阁从游多故旧，王侯趋事俨神明。万全自保惟谦抑，一诺端能托死生。开户图书联竹色，下阶环佩杂松声。学穷河洛知休运，谊薄云天见古情。入室有人传印绶，升堂无客不簪缨。每惭贱子依琳馆，长忆高秋醉玉觥。绛节才闻朝上帝，石棺俄报瘗佳城。神仙自古称豪杰，朝著於今忆老成。官舫凉风吹画翣，大江飞雨湿丹旌。何年下马坟前过，一束生刍泪尽倾。"}