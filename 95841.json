{"id":"95841","title":"泊舟桃花台入妙香院","dynasty":"宋代","author":"赵蕃","text":"携家本避长城戍，孙子相仍住桃坞。虽云秦暴赋可逃，后乃开通晋南渡。当时未有神仙传，创自渊明诗五言。只今图画遍四海，楼台树木空苍然。玄都亦说桃千树，梦得飘零因怨句。未应只属羽人家，亦有因兹悟初祖。我州那得桃花台，台下清溪转石哀。仙耶释耶不可见，每一过之空系缆。"}