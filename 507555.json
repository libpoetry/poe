{"id":"507555","title":"题雪梅倚竹图","dynasty":"明","author":"李昌祺","text":"旬宣曾过罗浮洞，万里丛深驻吟鞚。冯夷剪水为飞霙，脩篁叶冷擎偏重。撒盐飘絮纷轻盈，六出五出俱鲜明。空中树上两争白，月下风前都赛清。乾坤一色纤尘绝，雪喜遇花花喜雪。险径虽平少客行，繁枝纵好无人折。冰姿绰约真自怜，高情只倚苍筤边。先开后落得春早，易积难晞因地偏。忆从移节临他壤，良夜几回劳梦想。世间奇绝在遐陬，广平去后知谁赏。老眼观图重叹嗟，旧游迢递隔天涯。琼葩绿萼应如昨，惟笑衰翁双鬓华。"}