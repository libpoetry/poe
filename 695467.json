{"id":"695467","title":"赠杨中翰承家","dynasty":"明","author":"林俊","text":"绿野堂深映白麻，卯桥流水旧仙家。金蕉自得两山胜，梧竹平分一径斜。天上儿归明鹭服，膝前公寿照梅花。懒云一缕相依在，秋月江门共钓槎。席虚合有君臣契，诏下先酬父子情。归得校书随杖屦，老便洛社结耆英。映江晴月一舟小，度鸟閒云两睫轻。文字唱酬翻自信，传家莫漫说西平。"}