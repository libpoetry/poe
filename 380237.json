{"id":"380237","title":"满江红·丙辰春仲，余将赴吴，同人饯别","dynasty":"清代","author":"赵我佩","text":"唱到阳关，暗魂销、数声残笛。最难忘、故园风景，明湖山色。芳草年年随意绿，垂杨处处伤心碧。算多情、潭水与桃花，深千尺。繁华境，常相忆。笙歌梦，空陈迹。怅踏青人杳，翠钿难觅。燕子归来应寂寞，杜鹃别后无消息。惜匆匆、渡口挂轻帆，兰桡急。"}