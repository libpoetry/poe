{"id":"547006","title":"馆课初入翰林自述","dynasty":"明","author":"于慎行","text":"初日照高树，内苑归新凉。苑中有芳桂，清芬闻我堂。连云步七阁，绿简何焜煌。虫书错绮绣，缃帙纷琳琅。对此倚长叹，置卷发慨慷。念本榆枋翼，早弄琼琚章。迥心托千古，大雅规翱翔。熙哉觏皇圣，文化浃埏荒。眷言辟九畹，树此椒兰芳。菉葹恧嘉植，偃蹇充其傍。离离岂不玩，所需纫帏囊。素修苟不植，何以答虞黄。大猷渺玄漠，抽绪开微茫。先民有高矩，祗奉思皇皇。愿将袜线微，裁君云锦裳。愿以径寸辉，垂君珩与璜。良时不可失，荣名不可忘。勉哉惜居诸，皇图巩未央。"}