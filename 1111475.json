{"id":"1111475","title":"春日田园杂兴二首","dynasty":"宋","author":"何鸣凤","text":"东风转瞩又东皋，久赋将芜力未薅。古木阴深巢燕弱，荒陂水浅怒蛙豪。儿痴方拟半栽秫，身隐尚嫌全种桃。何许蕨薇君欲采，饥眠堪羡华山高。星明天驷兆兴农，稼圃犁锄处处同。播谷竞趋新禹甸，条桑犹记旧豳风。草缘疆畎纵横绿，花隔藩篱深浅红。自笑偷生劳种植，西山输与采薇翁。"}