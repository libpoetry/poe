{"id":"702354","title":"齐云岩","dynasty":"明","author":"程敏政","text":"四山回合杳难穷，翠锦屏开面面工。巨石穿云成户牖，半崖飞雨作帘栊。地灵今古神先据，境隔仙凡路可通。极目丹邱何处是，巍巍楼阁起天中。何年绛节此中停，五老依然护紫庭。钟鼓分头双岫碧，香炉当面一峰青。匡庐未敢争谁秀，玄武应知不自灵。胜览日斜归未得，细磨苍藓读碑铭。"}