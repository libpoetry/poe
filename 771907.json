{"id":"771907","title":"开元寺吊古歌","dynasty":"清","author":"林占梅","text":"君不见钱武肃王镇吴越，知命举家朝宋阙。由来一国无二君，卧侧岂容鼾声发。当年郑氏踞东瀛，建牙赐姓剧威名。兵穷鹭屿雄心丧，战捷鲲身霸业成。带甲称戈据穷岛，居然倔强比田横。时方壮盛三十九，气冲牛斗辟鲲鲸。定是天心厌祸乱，故蹙其年致太平。喧传一夜将星坠，编氓僚吏齐倾泪。嗟哉子经事豪奢，监国藩臣直儿戏。无常出没继孙恩，徙民失业咸受累。误将扼要托健儿，七府功成旋复弃。金瓯多缺力难完，日游别墅强偷安。传位克?差得主，善政能教百姓欢。无端变起毒谋设，伏甲都堂地流血。别妻、为奴两不容，砥柱中流遽摧折。奇勋未廓唐庄基，惨祸复蹈荆州辙。势成累卵复何言，主君懦弱贼臣尊。严刑重敛疲民命，日望王师振覆盆。果然圣祖动矜悯，王浚船从海上屯。梅花一阵收澎岛，吼门势窘国轩奔。乘桴尚欲友邦夺，衔璧难将祖业存。随行那有却正畴，可怜无泪别山邱。朝班幸执降王梃，锡爵仍叨归命侯。卅载海氛从此息，雨泽均沾教化周。即今绣陌连千里，礼乐文章遍海陬。灵光寂莫成兰若，荒烟蔓草虫啾啾。我来凭吊故宫过，扪碑剔藓费摩挲。自古握符有真命，枉思撼树蚍蜉多。英雄我羡虬髯客，太原一见辄投戈。不然当时楚项籍，喑哑叱吒徒销磨。举鼎之雄拔山力，神州赤县思包罗。岂知自刎乌江曲，「虞兮、虞兮奈若何」。劝君莫妄窥神器，一局棋终已烂柯。"}