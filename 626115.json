{"id":"626115","title":"白苧舞歌","dynasty":"明","author":"黎景义","text":"馆娃宫中白玉堂，朱门翠钥金仓琅。木难帏幕火齐床，暖风微微沉水香。西施起舞白苧扬，裾袂掩映零秋霜。萦尘集羽纷相羊，旋武凌霞响屧廊。满庭击节和鸣珰，轻埃不起清且凉。雾鬟侵眸流绿光，纤肢百转如垂杨。疑随彩云天际翔，将阑复作态非常。徘徊转盻属君王，华烛频更欢未央。"}