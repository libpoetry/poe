{"id":"1106215","title":"咏归堂隐鳞洞","dynasty":"宋","author":"王汝舟","text":"先生名利比尘灰，绿竹青松手自栽。拟把一竿盘石上，幅巾闲过峡山来。清时通退一何忙，抚志山西汉仲长。静觉眼根无俗物，翛然一室自焚香。隐德家声累世闻，考槃幽涧作闲人。夭红过眼随荣谢，菊秀兰香自占春。种竹淇园远致君，生平孤节负辛勤。需贤侧席非无意，地远言轻岂易闻。"}