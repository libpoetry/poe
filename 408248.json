{"id":"408248","title":"古藤江中","dynasty":"近现代","author":"冯振","text":"千山万山一水长，奔流卷曲如羊肠。我从乡邑泛孤棹，到此忽觉心飞扬。试登高处聊极目，却望乡邑天一方。西江之水东汪汪，吞吐落日疑扶桑。波平风软江自走，水上乱石奔群羊。轻舟乘兴任所适，何异骏马驰周行。回风乍至波一作，坐觉天地忽低昂。须臾皓月江心见，万里一色凝清光。自疑身在广寒府，平视星汉空苍茫。又疑洞庭八月波，远吊帝子浮潇湘。安得佳人发皓齿，清歌进酒千杯强。灵妃拭尽斑竹泪，化为玉液与琼浆。人生欢乐诚无极，如此景物何能常。传言坡公曾至此，欲览遗迹今已亡。去年作诗怀往哲，今年更至增悲伤。江山应不异古昔，富贵磨灭何胜量。风尘况复兵戈满，自笑奔走为谁忙。及时行乐诚不谬，有酒到手须尽觞。眼前好景留不住，千载安用空名彰。但当乘桴浮沧海，不然返棹归故乡。"}