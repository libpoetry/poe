{"id":"173031","title":"次韵辛起李长篇","dynasty":"宋代","author":"王洋","text":"十年抓牙官，百世傅风流。每思先贤范，烂漫涕不收。争夺世界中，萧洒自十洲。辛使东洲望，翘材错薪槱。干戈一相寻，贤愚自相分。六鳌失所负，群贤困道周。人如辛使者，往往官屡休。用舍方坎壈，身世同蜉蝣。但闻公卿间，饱诵才业优。爵禄从可辞，岁月那得媮。向来成名时，石室书盍紬。奈何俯仰中，窘路拘骅骝。嘶鸣事亨涂，飘泊仍海陬。嗟予才每下，粗能别薰莸。识面苦不早，率交亦何尤。长裾曳非难，鹜棹惊莫留。既怀难会恋，那无轻去愁。方今草寇猖，健儿炊矛头。金盘集卫霍，藜糁甘轲丘。不知到死处，真得饱暖不。行当扪牵牛，快愿同桴浮。"}