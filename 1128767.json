{"id":"1128767","title":"鹧鸪天","dynasty":"宋","author":"谢逸","text":"金节平分院落凉。黄昏帘幕卷西厢。冰轮碾碎粼粼碧，玉斧修成练练光。低照户，巧侵床。锦袍起舞谪仙狂。鹊飞影里觥筹乱，桂子风前笑语香。红晕香腮粉未匀。梳妆闲淡稳精神。谁知碧嶂清溪畔，也有姚家一朵春。眉黛浅，为谁颦。莫将心事付朝云。坐中有客肠应断，忘了酴醾架下人。水阔天低雁字横。小春时节晚寒清。梅梢月上纷纷白，竹坞风来冉冉轻。人似玉，酒如渑。入关意气喜风生。坐中有客联镳去，谁唱阳关第四声。"}