{"id":"815230","title":"赋得明妃三叠","dynasty":"清","author":"胡天游","text":"明妃生照楚江清，艳比天边明月明。尚愁金屋污仙骨，绝代岂为呼韩生。龙堆雪卷黄沙雨，偏著春风双黛妩。定知造物惜红颜，故使漂零擅千古。君不见邯郸人家施薄朱，暮倚市门朝佩珠。可怜光采霸天下，何恨当年卫子夫。明妃一顾已倾城，紫台远去转娉婷。鸣驼嘶马杂羌语，夜夜朝朝那可听。天低海水西流处，独有琵琶堪唤语。断丝枯木本无情，犹胜人心百千许。幽怨声声解与传，自怜意态骄神仙。生不得当茂陵亦帝真龙子，乍可巫山峡月空婵娟。明妃初向长门入，窈窕无心矜独立。自然动影回春风。璚鬟薄洗巫云湿。六宫良家五陵子，容华多少夸桃李。齐声却步称第一，今朝争为甘心死。妇人妒色恒自持，尚令忘妒前相悲。如何环艳映海日，近出珠栊人不知。以图索马安有马，况是丹青不能画。画师长安市上儿，一生解貌东家施。黄金纵使不相责，鄙人讵识天人姿。昔疑汉妾今焉支，妾身分明不泪垂。玉颜一为他人得，枉是千金莫赎时。"}