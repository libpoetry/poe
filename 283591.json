{"id":"283591","title":"霜花腴·暂归故里，薄游城邻，风日不殊，坊巷犹是。夜与磊安清话，援笔记之。用梦窗韵","dynasty":"现代","author":"姚鹓雏","text":"旧时巷陌，试散行、迎风自整游冠。临水人家，落花天气，阴晴预料应难。乱愁可宽。恨燕归、常著人前。映闲门、似雪荼蘼，半庭苔点晚阳寒。红瘦绿肥节序，看愔愔院落，待换初蝉。邻笛尘飞，黄垆客尽，悲欢并入蛮笺。罢行酒船。挂桂轮、帘外娟娟。伴残灯、细话前踪，鬓霜重认看。"}