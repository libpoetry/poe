{"id":"778697","title":"丹凤吟","dynasty":"清","author":"陆求可","text":"听足鸡声三唱，翠幔开时，东方初白。金炉香烬，寒气逼人床箦。愁多起坐，可怜孤负，角枕疏纹，鸳衾新色。细忆清宵好梦，邂逅绸缪，忘却分判南北。料得此时邸舍，也应数尽残漏滴。甚日金闺里，共调冰、重画眉黛宽窄。树头鸦起，误认雁传书帛。慢自披衣，窗外望、初日惊残魄。朝餐空设，只念萧关客。"}