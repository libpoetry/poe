{"id":"1098932","title":"三高祠","dynasty":"宋","author":"张侃","text":"武侯出师表，子陵钓鱼矶。达则济天下，穷则敛所施。凄凉数间屋，荒草碧离离。功名挂人口，毁誉复随之。舣舟三高堂，快读石湖碑。不有君子生，何以立国基。夫君守定见，遁野身自肥。傥不为时用，犹当师仲尼。血指恐及己，旁观付盛衰。汎湖诚伪计，思鲈设虚辞。区区务力作，反蒙樵人讥。松江水不穷，那能洗瑕疵。石湖拟小山，三招何逶迤。字字春秋笔，史氏当凭依。武林有西湖，湖上水仙祠。君复隐孤山，清名敌伯夷。死无封禅书，小诗扬京师。坡翁刺是邦，寒泉荐江蓠。在郡六百日，遂踵居易规。终焉配水仙，事定分是非。邦人思坡翁，要和甘棠时。遂肖三贤像，相与祝其尸。三贤得其操，三高得其微。篙师催我行，日落江水湄。"}