{"id":"688033","title":"八音","dynasty":"明","author":"朱之蕃","text":"土牛鞭后见春回，群木勾萌早放梅。吹彻匏笙鸣瑞凤，挝将革鼓隐轻雷。竹抽新笋穿阶出，花惹游丝隔苑来。采得茶归烹石鼎，不妨中夜醉金杯。雪积郊原湿土膏，撼风古木更牢骚。诗裁竹屋吟偏壮，酒煖匏尊兴转豪。指迹分明穿革履，腰围增减试丝绦。衾裯抱石难成寐，听彻金鸡午夜号。"}