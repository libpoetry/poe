{"id":"650031","title":"立雪斋","dynasty":"明","author":"李时勉","text":"讲学志已笃，更欲从明师。鹄立在函丈，翼翼慎其仪。岂不思退逸，进修当此时。朔风吹前庭，雪落何霏霏。凝心注道妙，不觉寒切肌。自非素志坚，安取青名垂。阳风激高唱，兔苑誇严辞。徒然骇众听，名教竟何裨。揆予慕前修，将殊世俗为。轩居既旷达，岂徒积书诗。勖哉崇明德，贤哲与同归。"}