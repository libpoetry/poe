{"id":"1062204","title":"迁居","dynasty":"宋","author":"洪炎","text":"从宦三十载，故山凡几归。昔归尚有屋，再归已倾攲。今归但乔木，竹落荆薪扉。上为鹳鸟都，下为鸡犬栖。相彼东北隅，三亩以为基。积块与运甓，实洼而培庳。成兹道傍舍，空我橐中赀。堂室敢即安，牖户适所宜。嘉树三四株，当窗发华滋。馨香入怀袖，似与迁徙期。我今六十老，岂不知前非。咨谋愚见拾，就列筋力微。窃食奉祠禄，永负伐檀诗。松楸幸在望，邻曲不见遗。葛巾随里社，庶以保期颐。"}