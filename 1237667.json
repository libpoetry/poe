{"id":"1237667","title":"采蕨歌","dynasty":"元末明初","author":"郭钰","text":"朝采蕨，南山侧。暮采蕨，北山北。穿云伐石飞星裂，手脚冻皴腰欲折。紫芽初长粉如脂，瘦根蟠屈蛟蛇结。吞声出门腹已饥，猿啼风摆藤萝衣。长镵短笠日将暮，攀援垠堮何当归。朝采蕨，暮采蕨，东邻老翁更悽恻。抱蕨转死长松根，妻子眼穿泪成血。情知世乱百忧煎，得归茅屋心悬悬。痴儿啼怒炊烟晚，打门又索军需钱。君不见将军拥旌节，红楼夜醉梨花月。"}