{"id":"1142530","title":"六月食寒梅","dynasty":"宋末元初","author":"方一夔","text":"六月火云耸奇观，读书舌烂喉吻乾。西湖水仙珠径寸，使来遗我数百丸。清冷冰齿嚼不碎，玉池滟滟生微澜。问仙何处得此物，孤根漏暖来孤山。霜严雪虐石荦确，美人忽破冰玉颜。纷纷青黄暗烟雨，我独炎暑馀酸寒。异材晚成要有待，居然升置鼎鼐间。君不见周家老将太公望，八十封侯起钓磻。"}