{"id":"813451","title":"重遣","dynasty":"清","author":"李振钧","text":"升屋招魂痛泪挥，伤心最苦是重闱。鼓山风急桐庐远，知否归来或未归。跋涉经年返故庐，漫空风雪挽桓车。影堂设奠人何处，爆竹声中又岁除。旁生甘蔗愿犹违，林竹枝枝玉笋肥。只为平时慈若母，今朝争欲著麻衣。酸呻苦趣竟如何，目想神痴想见他。知是生平重言笑，近年况复泪容多。华灯綵仗拥钿车，甥馆春风二月初。凄咽箫声随逝水，不堪回忆武昌鱼。巾箱为检嫁时书，记得灯前共话馀。尽是阿爷亲口授，印章还刻女相如。不薄佣舂愿馌耕，每逢下第下机迎。闺中从此无知己，岂为牛衣夜半情。妃仇入劫总前因，剪断红丝可再萦。但祝几生修未了，却愁已是了三生。恩深义重白头偕，浪起疑猜道未谐。自后黔娄何处诉，不缘薄倖不暌乖。生离死别太匆匆，修短原知数有穷。半死梧桐馀一叶，而今都付与西风。"}