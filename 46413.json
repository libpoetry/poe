{"id":"46413","title":"悼亡诗·赞我军机到五更","dynasty":"现代","author":"朱德","text":"赞我军机到五更，双瞳秋水伴天明。每当觉察忧戎事，低语安心尚忆卿。萧娘瘦菊傲芬芳，戎马生涯战事忙。水月镜花空色相，凤鬟云鬓易经霜。雪泥鸿爪江城地，薤露歌声古战场。忍别娇儿在襁褓，几度相思倍感伤。凄凉不寐竟通宵，针线犹存伴寂寥。却忆行军迎眷属，为援陷溺共除妖。何曾婉娈行长乐，空向芳魂赋大招。从此泸江离别地，一流秋水逐波遥。"}