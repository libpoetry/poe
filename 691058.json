{"id":"691058","title":"题福清八景寿叶师相 三山列翠","dynasty":"明","author":"李云龙","text":"青鸾东归阿母老，三山飞入七闽道。瀛洲仙客骑云还，长啸山头拾瑶草。南极光芒接上台，帝师应谢赤松回。凭将池上黄金液，先上君王万寿杯。巨鳌自古誇神力，首戴坤维奠八极。山无拔木海不波，九域同登安乐国。谁云弱水隔三千，载得云峰海上悬。金银宫关还谁在，铁笛时时弄紫烟。"}