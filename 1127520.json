{"id":"1127520","title":"和莘老城东斋祠","dynasty":"宋","author":"彭汝砺","text":"郁郁葱葱佳气中，晓天春雾湿濛濛。山川更洗崇朝雨，草木还催二月风。乐国地开金色界，容台人在水晶宫。长年饱食知无补，尚有私诚祝屡丰。天上春来今几时，园林已自足光辉。桃心欲放轻红出，柳眼初分嫩绿归。解冻暖风吹浩荡，养花新雨落霏微。知君准拟多行乐，佳句何妨及绣衣。"}