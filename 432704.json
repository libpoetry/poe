{"id":"432704","title":"浣溪纱 病中作","dynasty":"近现代","author":"林庚白","text":"病怯轻寒意欲禅。端阳明日药炉边。雨声钟语共无眠。呜咽乍惊猫唤急，朦胧怎奈梦来偏。小园一角远如天。绿颤烟飖坐惘然。明漪抱柳日初圆。两三禽语昵人怜。蜜忆如云来不定，好春似水去无边。四围浓翠自缠绵。夜冷香销酒半醒。疏灯远火一星星。往来心上几温馨。幽梦真教魂断续，邻歌那管影伶俜。怜渠沧海不曾经。"}