{"id":"416496","title":"三姝媚   忆加州","dynasty":"近现代","author":"胡先骕","text":"酒醒残月夜，念清时孤欢，泪铅偷泻。几度番风，便匆匆换却，锦春无价。负尽西园，空省忆、挑灯情话。落尽千红，无那亲愁，彩笺难写。楼外花枝低亚。是去后刘郎，梦魂栖藉。瘴草蛮云，记玉骢金勒，大堤狂冶。美景良辰，逐渐水、滔滔东下。剩有遗钿尘袜，经年恨惹。"}