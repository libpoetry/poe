{"id":"704763","title":"连云栈道中四首","dynasty":"明","author":"薛瑄","text":"陈仓西入一门来，叠嶂层峦次第开。百折长途盘翠岭，千寻危栈接青崖。苍苍云木鸣山鸟，决决溪泉泻石苔。持节未应辞路险，会清蛮徼凯歌回。莫道西行蜀道难，老来深喜纵遐观。山从太白连岷岭，水绕嘉陵出散关。石积层崖知地厚，路登绝巘觉天宽。驱兵过此思诸葛，大节长留宇宙间。重叠峰峦掩映青，不登危栈即溪行。气偏三月山蝉叫，境异千林杜宇鸣。寥落人家多板屋，萧条邮舍尽茅亭。因思唐帝西巡日，中夜何堪雨打铃。总角曾从蜀道行，今来鬓发已星星。不胜爱国输忠念，无限思亲感旧情。林外最嫌鹦鹉舌，耳边偏喜杜鹃声。驱驰万里心何惮，但保秋霜分义明。"}