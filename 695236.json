{"id":"695236","title":"新春试笔四首","dynasty":"明","author":"林光","text":"执笔向初春，年华逐笔新。阳光舞疏雪，爆竹闹比邻。铁画诛穷鬼，云章想至人。淋漓挥墨汁，谁道解通神。盎盎物初春，南翁笔也新。乐矣终忘世，犹兮若畏邻。机操还属我，妙应不由人。悟到难言处，胸中自有神。挥动春头笔，天机色色新。风雷频入手，鱼鸟自忘邻。扫日鸦翻纸，开门鹊啅人。行藏吾自定，不必问芒神。腊在未鞭春，年开甲子新。占晴喜人日，择侣想轲邻。竹筏堪航海，尘波易溺人。谁能常返照，不浪费精神。"}