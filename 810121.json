{"id":"810121","title":"疏影","dynasty":"清","author":"郑文焯","text":"吴篷载玉。算石湖镜影，曾见鸳宿。莫费新声，重换盈盈，伤春早倦丝竹。相思更比梅花瘦，任月满，高楼西北。想那时，授简题香，翠袖也怜清独。休问风流旧地，马塍一径草，还似眉绿。试唤歌前，几许吟魂，替了琵琶场屋。多情只合江南老，却怨入、解红新曲。待泪花、寄与东风，染遍画裙罗幅。"}