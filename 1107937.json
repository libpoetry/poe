{"id":"1107937","title":"宋颂九首 明道","dynasty":"宋","author":"石介","text":"明肃惟母，实勤养抚。有臣有虎，有离有附。请王禄产，请庙考祖。古人有作，规吕矩武。政在房帷，小人乘时。十年于兹，惟几惟微。圣人如天，不识不知。龙晦其威，神藏其为。明道四月，睿德明发。帝褰帘箔，出临轩榻。总揽万机，指挥六合。圣人之兴，雷动乾行。进退大臣，颜色和平。诛逐群竖，左右不惊。不怒而威，不疾而速。百蛮偷息，百官重足。土无二主，惟辟作福。图任哲艾，拔崇贤能。旌贲忠臣，死生光荣。洗刷敝风，宫阙清明。惟帝之道，与时语默。静则坤阖，动则乾辟。十年深宫，不有其权。今日南面，退奸进贤。宋承大纪，八十年矣。明道之政，独为粹美。唐三百年，时惟开元。猗欤明道，开元同言。明道之政，可以歌舞。小臣作颂，实惭吉甫。"}