{"id":"502621","title":"送林彦衡子婿游汉赴嘉禾吉期","dynasty":"明","author":"王恭","text":"蜀葵初黄柳飞雪，棹歌声里行人别。别思空随海上波，客心已醉吴中月。嘉禾山水盛繁华，才子今游若到家。金屏射中双栖鸟，红烛争开并蒂花。问君今年二十几，大颡疏眉有如此。少君不愧鲍家郎，乐广应期卫公子。冰玉相亲情更多，泮林官况近如何。为言白首甘藜藿，岂望青云到薜萝。"}