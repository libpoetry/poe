{"id":"409106","title":"东湖","dynasty":"近现代","author":"吴之英","text":"新繁县署左湖曰东湖，唐李德裕镇蜀时所凿。游客杂来为溷，守土垣而筦之。秋宵听雨意清孤，晓云霮䨴犹不舒。西风厉济众窍虚，翛然整驾适东湖。沿途馀滴含润渥，微闻?戛时簌簌。江华自有深秋心，江草尚作春寒绿。庐田瓜场炊烟袅，露积黄云新稻槁。曲湍旋濠沙景圆，微阳煦树蝉声小。谁何下里掌筦键，槛猿笼鹤或含冤。由来西作曲潢水，岂图南徙鞔工垣。藏舟藏山已狡狯，夜半负来仍无害。同饮一勺转相捽，庄蹻胜人矜冠带。尝闻朝市与山林，两隐维凭自酌斟。如何耗竭土木精，荡荡高筑城中城。可怜廷议和西丑，租界通商纷割剖。边徼相望尽槁街，官家何处有梅柳。唯馀蜀道接青天，肯容守令避腥膻。故知高重蠢人土，不同卑垫寝邱田。芰荷叶烂菱角坼，蕙菊华残桂子硕。岸仄新发夹竹桃，庭前旧植谷蜚柏。年年碧波满湖中，井鳖辙鱼且融融。蟋蟀好乐宁思外，虾蟆善怒亦鸣公。醉掇醨糟奠开府，无地回旋垂手舞。薄暮长歌且归休，不问明月谁家主。"}