{"id":"296292","title":"忆旧游·过水西庄遗址，追悼查湾","dynasty":"现代","author":"章钰","text":"已孤云寺圮，艳雪楼荒，还溯伊人。旧日通宾驿，傍青青柳岸，指点难真。辋川画图何在，摹本认翻新。叹南渡笺词，西台坐狱，都付沙尘。清门。百年后，有老辈风流，山谷诗孙。往事休提起，羡故家文藻，还照清尊。柳家七郎堪吊，知返杜鹃魂。忍回首年时，江南惯说乌夜村。"}