{"id":"722745","title":"沁园春  美人发","dynasty":"明末清初","author":"徐石麒","text":"螓首堆春，䰀鬌天然，巫云一缭。似乌丝未综，支机方理；元蚕出浴，分茧初缫。鬒不容膏，滑难留栉，岂待桃花插后娇。新妆巧，任惊鸦堕马，伎尽终朝。盈盈不受云翘。但爱煞葳蕤小步摇。怕婆娑舞罢，偎人再整；蓬松睡起，揽镜重挑。花下徐行，风前背立，惜别踟躇手一搔。难忘底，是鸳鸯枕上，香雾飘飖。满面娇憨，惟有香颐，含情最多。看春风暗度，燕支不染；晓霞天韵，越粉慵和。不语藏愁，无人托闷，枕上交痕手自搓。嗔人觑，把红衫掩醉，小扇障歌。嫣然亲近如何。殆软玉酥香未足过。见桃花潋滟，含羞添晕；梨云浮动，微笑生涡。夜色偏宜，春心不掩，玳瑁床前争认他。偎人久，有融融粉汗，偷拭香罗。袅袅婷婷，弱不胜衣，泠然半仙。想荆卿解舞，弓时呈技；孙娘学步，折处争妍。翠带围松，珠鞓样小，稳趁香袎并蒂莲。行来处，似受风轻燕，窣地翩跹。湘裙一捻堪怜。更著得春愁几度牵。但踏青情懒，微伸花下；绣红心倦，斜欠灯前。醉倚人娇，笑凭人软，须觅交红被底眠。偎郎语，道花枝欲亸，莫浪风颠。一点灵犀，无有人知，荧荧到今。在若耶溪畔，浣纱曾捧；上阳宫内，欲锁难禁。才寄双眉，又拈三指，好向风流谱上寻。黄昏后，看篆香成字，吹玉传音。花间重掩罗襟。恐未许游蜂试浅深。怕长卿膝上，瑶琴巧拨；虎头画里，棘刺轻针。笑靥将来，眼波递出，珍重相思一寸金。分明处，在丁香舌上，细语微吟。"}