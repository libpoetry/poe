{"id":"1109878","title":"西江月","dynasty":"宋","author":"向滈","text":"流水断桥衰草，西风落日清笳。往来赢得鬓边华。此去征鞍休跨。烟溆绿深陂筱，霜篱红老江花。青山尽处是侬家。拟唤渔舟东下。门柳疏疏映日，井桐策策翻秋。萧条不似那时游。只有山光依旧。别久犹牵去梦，怀多还惹新愁。吹箫人在雁回州。不管沈郎消瘦。竹寺青灯永夜，江城黄叶高秋。当时文物尽交游。更为笛声怀旧。牢落一生羁思，风流万斛诗愁。强邀从事到青州。酒病绵绵越瘦。抵死漫生要见，偷方觅便求欢。十分赢得带围宽。刬地如今难恋。枕畔水沈烟尽，床头银蜡烧残。鸳衾不觉夜深寒。记取有人肠断。别后千思万想，眼前一日三秋。小街栏槛记追游。料得新妆依旧。自笑非常蒂殢，为他无限闲愁。莫将离恨寄鄜州。闻道腰肢愈瘦。"}