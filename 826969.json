{"id":"826969","title":"高阳台 昨梦放棹东湖，露明荷净中，微波乍生，冰轮忽碎，化为千万，光景绝奇，得层波四字而醒，时急雨捎屋，馀寒在衾，凄然其如秋也。追怀昔游，足成此解","dynasty":"清末近现代初","author":"刘永济","text":"双桨千荷，层波万月，扁舟又落东湖。冷露闲鸥，如今也似城乌。淩波几度要琼佩，更几回、吊楚歌呼。算都成、翳眼空华，事往难摹。伤心群玉神仙府，有西昆楼阙，东壁图书。碧霭千门，晴宵万萼明珠。云屏未稳华胥梦，早无端、海换桑枯。但牵情、故宇神游，泪满菰蒲。"}