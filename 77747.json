{"id":"77747","title":"宿彭山县通津驿大风邻园多乔木终夜有声","dynasty":"宋代","author":"陆游","text":"木欲静，风不止。子欲养，亲不留。夜诵此语涕莫收。吾亲之没今几秋，尚疑舍我而远游。心冀乘云反故丘，再拜奉觞陈膳羞。陶盎治米声叟叟，木甑炊饼香浮浮。芼姜屑桂调甘柔，稚鳌煮＊长鱼＊，夜敷枕席视衾禂，晨起熏笼进衣裘。哀乐此志终莫酬，有言不闻九泉幽。北风岁晚号松楸，哀哉万里为食谋。"}