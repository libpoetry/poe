{"id":"816606","title":"游仙诗和璧园艳体","dynasty":"清","author":"曾广钧","text":"楚国佳人号绛绡，芙蓉新殿斗纤腰。不教茅许同珠藉，偏有裴樊渡石桥。芝馆乌龙惊绣榻，桃源仙犬吠云翘。青童昨夜朝阿母，一夕微霜蕙叶凋。桂海争传萼绿华，瑶池曾驻六萌车。一从月姊承恩泽，多少星娥足怨嗟。谁遣坏陵弹散雪，空持倾国对流霞。三山采药愁真诰，冷尽天台洞口花。圣女祠前宝扇回，元君墀下绣帘开。相从诸娣鸾为佩，第一仙人凤作钗。妒雪未消栀子结，行云翻罢牡丹鞋。洛滨明月漳滨雨，不踏金莲不肯来。琼岛天风紫电光，上清归路到披香。绮窗本托青飞雀，羽猎偏骑白凤皇。无复银槎开夜宴，悔教菱镜照春妆。华阳不是无丹诀，待得丹成海有桑。"}