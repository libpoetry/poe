{"id":"850751","title":"庚子岁除前一日游茅山","dynasty":"宋","author":"尤袤","text":"犯寒出行遇，值此岁云除。刚风驾飙轮，送我游清都。华阳第八天，仙圣之所居。洞门劣容人，中宽如室庐。横前大溪水，于焉限尘区。其右万石林，错落空翠图。茅庵著深秀，细路缘崎岖。幽泉见客喜，颇亦类逃虚。山深日易曛，捷径趋元符。琳宫照金碧，天籁鸣笙竽。侧睨白云峰，前瞻赤沙湖。金坛耸百丈，阴洞通七途。俯视人间世，扰扰真虫蛆。蚤以凡陋质，忝分赤城符。岂悟夙昔缘，复造神灵墟。平生梦寐处，恍若登华胥。归来拜绿章，足力尚有馀。珍馆十六所，安能遍遨娱。穷探恨不尽，大息仍踟躇。"}