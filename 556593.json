{"id":"556593","title":"五子诗 其一 谢山人榛","dynasty":"明","author":"徐中行","text":"落落沧海客，高视翰墨林。披褐登燕台，悲风吹我襟。踯躅冠盖间，四顾营知音。淫思构篇章，一一郢中吟。交李道益广，救卢义何深。中怀皎白日，末俗徒黄金。妻子且不问，况乃腥腐侵。食胆岂不苦，斯文故难任。茫茫四海内，独用千古心。不学蓬蒿士，悠悠空陆沉。"}