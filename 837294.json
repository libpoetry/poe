{"id":"837294","title":"霜花腴·八月既望，社集。用梦窗韵","dynasty":"清末民国初","author":"夏孙桐","text":"泥人泪烛，对晚屏，依依倦侣南冠。梧老齐宫，筑悲燕市，秋心诉与应难。借杯自宽。趁菜畦、香足霜前。记今宵、醉渍襟痕，倚楼横管早鸿寒。风叶乱翻尘砌，已辞巢催鳦，抱树怜蝉。仓猝光阴，萧条人事，慵将剩墨裁笺。梦中画船。正串湖、月皎花娟。奈胥潮、怒绕荒矶，云天际看。"}