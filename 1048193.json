{"id":"1048193","title":"和邓舍人读之罘碑二十韵","dynasty":"宋","author":"韦骧","text":"之罘之碑何所刻，昔者秦人纪秦德。风锼日铄断璞昏，雨暴冰残老龟坼。微芒遗字三四行，容易历年千五百。文词事实可考求，赖有子长修简策。始皇末年气益矜，轻视天下夸功名。玉墀金户厌宫殿，不远万里为游行。鼓钟帷帐不移徙，所至毫发皆如情。温寒凊暑回造化，绝深度险安经营。徐市卢生巧窥测，浪语神仙致君惑。东巡亟欲见三山，从此海壖来辙迹。神仙杳邈不可攀，六龙回首沧波碧。从臣无以慰踌躇，请陈勋业刊诸石。高文大句如形容，将以荣耀传无穷。银钩玉箸勒未久，变故恍惚如飘风。人心恚望鬼神怒，滈池神怪俄符同。祸秦非胡日在国，长城未毕咸阳空。空遗此石苍崖里，万古悠悠辨终始。虽然篆刻半缺讹，至今不得藏虚美。世人往往爱瑰奇，蜡泽松烟印之纸。览观莫不哀所为，岂独玩焉而已矣。"}