{"id":"811544","title":"重游焦山信宿石壁庵二首","dynasty":"清","author":"厉鹗","text":"神山眇何许，欲往不可求。焦公栖隐处，溯沿成后游。众木生夏寒，绝壁衔僧楼。绿阴下无地，江影如雕锼。移来天外帆，淼皛胡豆洲。一窗纳万里，波远斜阳收。禁足花幢古，摄衣筱坞幽。他时风雨至，或见飞龙湫。成连去我久，清兴窈如昨。来逢海月明，遂践携琴约。淙淙水鸣弦，心手两无著。馀音入风林，坐使衣裳薄。夜分江婓悲，古调久不作。行将遍名山，远梦接衡霍。"}