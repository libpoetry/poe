{"id":"1123657","title":"移官巴陵行有日矣书呈唐德舆程士和梁和仲于去非段元衡邢大声七首","dynasty":"宋","author":"赵蕃","text":"骤雨落还收，馀寒去却留。飘零梅树底，髣髴杏梢头。酒有连朝病，诗从一笑求。平生湖海兴，又复具扁舟。门户怜非寄，声名叹不群。倦游俱楚子，旧识记番君。去觅江山助，行思风月分。诗成如枉寄，亦足张吾军。问认书能数，飘流见愈亲。通家如弟数，受赐亦州民。渺莽重湖路，羁栖一病身。欲行行未得，风雨况频频。太史羲皇上，嵩山季孟间。诸孙均内外，文采被斓斑。顾我何足数，遗风莫可攀。知音愧流水，仰止在高山。有集能行世，初疑是古人。大波皆汹涌，小石亦嶙峋。时誉归雠校，微官尚徼巡。竹塘春水满，双鶒会飞驯。客里仍为客，天边懒问天。春风几经历，老病一蹁跹。君句真严律，侬诗但散禅。锦囊如许借，不惮手亲传。只道花争发，那知雨较迟。病躯犹故絮，霜鬓益新丝。鄙性岂耽酒，写怀聊赋诗。经过顿能尔，无久溷公为。"}