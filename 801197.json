{"id":"801197","title":"西溪草堂图","dynasty":"清","author":"郑江","text":"吾乡山水窟，莫如西溪幽。延缘一径通，落落清瑶流。夹岸无杂树，鹿角枝相樛。霏微岚翠间，香雪千林浮。有时略彴横，野竹寒修修。寻幽窈窕入，落英满扁舟。花阴路疑尽，豁然见平畴。四山围净绿，土俗勤锄耰。此中隐君子，毋乃栗里俦。一茅粗剪葺，六枳纷环周。虚空静生白，恍然物初游。臞鹤唳天半，若与孤情酬。仙源在枌榆，余胡久淹留？"}