{"id":"122052","title":"不寱·南风酿卑湿","dynasty":"宋代","author":"范成大","text":"南风酿卑湿，滑滑病履舄。竟日隐几坐，拳局不得适。丹田恍澒洞，银海眩眵黑。髀弱类跨鞍，臂强如运甓。合体竞酸嘶，莫夜辄增极。奏床不得眠，耿耿到明发。黄嬭共住久，来梦乃其职。睡魔吾故人，曩是不速客。招呼各偃蹇，莫效尺寸力。周公无由来，咫尺今古隔。彭尸不得去，罡骑无行色。主客两愁绪，虚室浪生白。人言老禅师，两肋不到席。兹事恐未暇，但愿了今夕。平生北转窗，栩栩即圣域。睡僊吾所慕，行步亦鼾息。"}