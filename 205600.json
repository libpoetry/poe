{"id":"205600","title":"新暑赋西轩竹","dynasty":"宋代","author":"卫宗武","text":"此君与我同襟期，延致屋宅西财维。涵濡雨露岁未半，柯叶深茂华而滋。恍疑神士萃庭宇，旌{左方右童}羽盖纷交驰。非筝非竽发天籁，不湍不濑含风漪。绿光到眼冰雪泼，顿令六月无炎威。何须挹爽置象簟，不假去热施龙皮。挺然直节异凡植，四时不改琳琅姿。翛然雅致涤万虑，一尘不染珊瑚枝。明蟾写真银散彩，腾乌弄影金流辉。千林剥落气愈劲，更好雪压并霜欹。无山无水自幽胜，雨天霁景俱相宜。方嗟此地翳草莽，幻出臭腐为神奇。恨无与可图作幛，消得坡老模成诗。中虚而静有隐德，妙气独有予心知。年今七十诸妄屏，久压花本芳菲菲。缔交惟汝与松杓，啸风吟月相追随。愿言栖凤同作伴，慎勿化龙随所之。武公勋业我所愧，犹觊老寿几耆颐。"}