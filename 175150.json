{"id":"175150","title":"木犀古风·化工吝幽香","dynasty":"宋代","author":"刘子翚","text":"化工吝幽香，斑斑被花木。氤氲寒岩桂，高韵盖群馥。无人尽日芳，守志何幽独。士介耻求知，女贞惭自鬻。凄凉楚山秋，樛枝吐金粟。浅水映轻明，微飙发含蓄。楼端静忽闻，马上遥相逐。踟蹰为延伫，但见林峦绿。瓶罂谁折赠，清芬閟庐屋。久处不自知，乍至弥郁郁。客悲芳岁暮，梦绕寒溪曲。长吟小山词，古意恐难复。"}