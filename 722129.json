{"id":"722129","title":"峡里","dynasty":"明末清初","author":"屈大均","text":"峡里千峰似堵墙，时时阴雨见羚羊。双江吐纳桃溪口，一水滢洄蕉利乡。潮到苍梧咸味薄，春归员屋石花香。鹧鸪知是多情者，日日催归使断肠。栈道盘回出万峰，千金凿破几芙蓉。心悲化石秦时女，泪洒啼猿汉代松。岩际海棠终岁见，林边山翠有时逢。斜阳野戍休催泊，乘月思寻峡口钟。"}