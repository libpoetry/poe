{"id":"247122","title":"洞庭碧血·天未晓，月如霜","dynasty":"现代","author":"田翠竹","text":"天未晓，月如霜，霜华遍野凝寒光。披衣扶侣向遥路，未有离思生柔肠。万山吐朝日，逶迤入沩水。水深塞雁飞，秋老枫林紫。逢著负伤人，行脚水边止。竹作帐，布为床，床在肩，人欲僵。呻吟之声何凄楚，缕缕入耳如丝长。低声问壮士：&ldquo;战争诚太苦，卫国全恃君，吾侪愧无补。&rdquo;壮士忍痛言：&ldquo;守土责在身。忆余赴战初，满目咸烟尘。湖水作人立，寇焰骄未驯。孤城寂寂罕人迹，城头累累砌白骨。昼不睱寐夜不眠，枪锋距敌数百尺。巨弹毁屋声萧萧，砖飞石走椽楹烧。馀火未尽明中宵，马蹄送响来林梢。杀敌之声高未已，腥风吹寒袭危垒。但求战胜不知败，不求苟活只知死。何期负创皮肉间，讵获生还亦耻耳！&rdquo;壮士作壮语，语语怀精忠。裹身尺布素，旋看色转红。吁嗟乎！男儿自有身如铁，沙场故事从头说。一行涕泪一行书，一寸河山一寸血！"}