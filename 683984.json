{"id":"683984","title":"答俞氏","dynasty":"明","author":"王世贞","text":"肃肃短后衣，烈烈北风吹。譬彼罗原雉，毛羽乍摧颓。婉娈唯古欢，踯躅惠来绥。言当谐缱绻，不谓中乖离。欲留不须臾，往者会无期。临别仰天叹，星斗纵横垂。腹中双车轮，宛转先路驰。严冬河水涸，扁舟不可方。君子念仳离，中夜奏清商。四坐皆掩袂，欲起更彷徨。浮云南北垂，宿鸟东西翔。我欲和此曲，沈块结中肠。竦身就危途，欢爱竟茫茫。勖哉居平思，毋为厌景光。悲与知友别，生死尽一言。请说南山松，嵯峨上摩天。陵谷中崩溃，倏忽委道间。虚有榱栋材，谁为匠石宣。樵夫薪其枝，斤斧日丁丁。长当辞丘壑，掩郁复怔怦。中有千岁膏，下有万年苓。芬芳幸未歇，倘以奉遐龄。"}