{"id":"412715","title":"宛社初集分均得作字","dynasty":"近现代","author":"涂世恩","text":"匡蠡美不收，间时诗豪作。首出数陶公，上与风骚薄。踵武双井黄，开宗为木铎。殿之散原翁，万流归其壑。江西忠义邦，馀事犹卓荦。三峰仰太华，闻天九皋鹤。沾溉到后生，起废一丸药。烟消春景明，盍簪趋北郭，夹衢树向荣，风定鸟声乐。城中十万家，草木影萧索。岂意丧乱馀，萍踪偶同泊。飞鸿送远音，高举谢矰缴。一片西山云，霖雨梦如昨。呴濡情何殷，寸语千金博。尤喜近老成，一树占百穫。从容文字饮，描画羞头脚。呼吸万灵通，性命疑可托。叩钟大小鸣，馀兴肆挥霍。宗风瓣香在，山木工所度。馀兴且饯春，高花红未落。更待荷钱生，东湖泛清酌。"}