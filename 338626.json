{"id":"338626","title":"百字令·西山对面","dynasty":"清代","author":"许嗣隆","text":"西山对面，问何如当日，终南捷径。车辙未尝来长者，不用弹冠相庆。长剑划犀，短衣射虎，老子多豪兴。因人碌碌，仰天长笑公等。说甚燕颔鸢肩，臣原貌丑，勋业休看镜。踽踽独行徒自好，敢说鸾文龙性。丝竹中年，文章千古，聊写襟情咏。蓼莪具在，读时清泪先迸。"}