{"id":"1020852","title":"祭静江帅曾吏部","dynasty":"宋","author":"释善珍","text":"公掾富沙，来就师语。少服师训，称公豪举。后二十年，麾节煌煌。老客辇寺，传公除郎。桂联荆渚，朔风孔棘。见公起家，大刀长戟。冠弹复挂，印刻复销。羡公枪榆，如抟扶摇。如生马驹，不受控勒。如钢百鍊，愈不改色。士不患才，患不身脩。脩身既才，奚訾奚尤。士挟一能，足以駴世。公百其蕴，而不尽试。私尝啧啧，叹公不逢。公笑谓予，子何褊胸。坟寺虚席，乃命扫洒。曰子非我，子岂肯下。感激怀人，慷慨受知。愧无黄金，铸钟子期。事与心违，公又仙去。精灵地下，知予心事。哭西州门，何必羊侯。万事宛如，华屋山丘。"}