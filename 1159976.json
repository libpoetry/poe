{"id":"1159976","title":"乐天是月长斋鄙夫此时愁卧里闾非远云雾难披因以寄怀遂为联句所期解闷焉敢惊禅","dynasty":"唐","author":"刘禹锡","text":"五月长斋月，文心苦行心。兰葱不入户，薝卜自成林。护戒先辞酒，嫌喧亦彻琴。尘埃宾位静，香火道场深。我静驯狂象，餐馀施众禽。定知于佛佞，岂复向书淫。阑药凋红艳，庭槐换绿阴。风光徒满目，云雾未披襟。树为清凉倚，池因盥漱临。蘋芳遭燕拂，莲坼待蜂寻。舍下环流水，窗中列远岑。苔斑钱剥落，石怪玉嵚岑。鹊顶迎秋秃，莺喉入夏瘖。绿杨垂嫩色，綖棘露长针。散秩身犹幸，趋朝力不任。官将方共拙，年与病交侵。徇乐非时选，忘机似陆沈。鉴容称四皓，扪腹有三壬。携手惭连璧，同心许断金。紫芝虽继唱，白雪少知音。忆罢吴门守，相逢楚水浔。舟中频曲宴，夜后各加斟。浊酒销残漏，弦声间远砧。酡颜舞长袖，密坐接华簪。持论峰峦峻，战文矛戟森。笑言诚莫逆，造次必相箴。往事应如昨，馀欢迄至今。迎君常倒屣，访我辄携衾。阴魄初离毕，阳光正在参。待公休一食，纵饮共狂吟。"}