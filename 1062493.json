{"id":"1062493","title":"游西塔寺分韵得异字","dynasty":"宋","author":"谢逸","text":"天刑不可解，何以补我劓。同访老比丘，步至城南寺。脱冠饭其腹，咀嚼风雨驶。四壁吼怒雷，稍稍众客睡。而余与汪侯，敬咨第一义。山僧笑不答，饮食自知味。岂无一樽酒，把盏得竟醉。不知虚静中，自有无穷意。赋诗非不工，聊以助游戏。莫学玉川子，弄笔嘲同异。"}