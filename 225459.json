{"id":"225459","title":"再次韵·我闻张微子","dynasty":"宋代","author":"邓肃","text":"我闻张微子，仰天能服雾。又闻填海神，挥鞭石欲骛。二子呼不来，登山自纠屦。雷鼓速云阵，忽忽千岩布。谁云九万隔高穹，玉女笑眼逼人红。银浦遂倾瓜蔓水，雪浪欲浮天梁宫。孤孙得糟时哺翁，汎汎浮家烟浪中。竞呼力士来西域，临江吹缩十丈龙。那知夏雨逢甲子，身如猪鸭不须鄙。赤松作此岂无谋，门生主兵渠主水。长江正欲截苻坚，夜亡智伯水如天。此功朝成暮可霁，便当对月饮青田。一雨从今十日约，要赓丰年入弦索。凭君唤取阿戎俱，笑上天门同软脚。"}