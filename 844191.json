{"id":"844191","title":"酹江月 甲戌十七初度","dynasty":"清末民国初","author":"易顺鼎","text":"重阳节近，是湘中骚客，悬弧之日。堕地百忧从此始，悔别玉楼长吉。秋士青衫，春人红豆，著甚伤心极。前途事黑，倩谁问个消息。谁知好梦如烟，华年似水，转瞬皆陈迹。佛地仙天何处也，这点因缘未毕。病里求生，愁中觅死，天亦难为力。菊花开了，且拚痛饮今夕。湘天住久，算有情山水，物情岁月。守著美人香草在，强似江湖落魄。笛簟填词，筝篷载酒，来往烟骚国。并非纪律，此身总觉如客。眼底红叶高楼，黄花小院，相对堪浮白。一种秋风成共命，记否去年今日。一第天悭，百蛮亲老，那更流光瞥。鬓丝禅榻，华年两字消得。"}