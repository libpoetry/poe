{"id":"978929","title":"单于行","dynasty":"宋","author":"晁公溯","text":"单于连年压吴壁，道路当时多阻隔。长安宫殿麋鹿游，目见铜驼在荆棘。一龙渡江已升天，妖氛夜冲牛斗躔。胡儿临江饮胡马，仓皇捐弃珊瑚鞭。蒲萄宫中日复日，长庚食月单于泣。边马心思塞草秋，吹笳泪落旃裘湿。岂知反覆十五年，灵光再见犹岿然。落南遗民喜相语，日欲归理桑麻田。平生思归今得归，未归悽怆独先悲。阖庐伤指越未报，灌孟陷敌夫空回。念昔结缨在何所，遥想荒郊迷陇亩。他时抱剑哭野中，深目而髯当语汝。"}