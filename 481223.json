{"id":"481223","title":"题美人春睡图","dynasty":"明","author":"袁宗","text":"东风小院阑干曲，满地梨花涴香玉。金囟昼静燕初闲，火养沉烟一丝绿。美人消瘦桃花肌，春腰玉减一尺围。碧纱帐小蝉翅薄，睡损舞裙金缕衣。绿云盘盘堆枕重，翠滑斜偏小金凤。啼杀流莺唤不醒，风流政作江南梦。槛前芍药吹幽香，隔花玉漏声正长。冶情荡漾收不得，误随蝶过东家墙。东家墙里新妆女，两两三三喧笑语。西亭昨夜烂张筵，烛腻铜盘照歌舞。"}