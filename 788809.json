{"id":"788809","title":"摸鱼儿","dynasty":"清","author":"周祖同","text":"蓦鞭丝、唤人离别，临歧珍重相语。尊前只莫言憔悴，都向柳枝分付。浑欲诉，奈执手、匆匆不尽愁中绪，攀条怨缕。正南苑生凉，西山作暝，争忍别君去。长安道，约定归期又误。天涯人倦羁旅。湖云湘月家山影，并入吹笳声暮。情更苦，说有个、方回等我江南路。凭君记取。待津舶归来，诗筒寄到，定写断肠句。"}