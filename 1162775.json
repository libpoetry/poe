{"id":"1162775","title":"徵君宅","dynasty":"唐","author":"许景先","text":"徵君昔嘉遁，抗迹遗俗尘。了心悟有物，乘化游无垠。道丧历千载，复存颍阳真。上虞佳山水，晚岁耽隐沦。内史既解绶，支公亦相亲。儒道匪远理，意胜聊自欣。洄沿南溪夕，流浪东山春。石壁践丹景，金潭冒绿蘋。探鍊备海峤，赏心寓情人。奈何灵仙骨，锹翮瑶池津。寥寥虚白宇，夙创招提因。家风缅多尚，玄德谢无邻。谬陪金门彦，矫迹侍紫宸。皇恩竟已矣，遗烈庶不泯。"}