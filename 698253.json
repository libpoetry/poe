{"id":"698253","title":"户部李尚书挽诗","dynasty":"明","author":"倪岳","text":"早从藩岳陟都台，司马仍推佐武才。地卜紫云思独往，诏承丹凤见重来。功如刘宴存南国，位比张华历上台。德业总看青史在，苍生怀惠不胜哀。几载班行接令仪，雄才真足辅明时。任隆八座经纶地，恩荷三朝际遇时。奏计频繁传恤典，发潜辉赫著丰碑。迢迢欲致生刍意，极目嵩高有所思。"}