{"id":"1204734","title":"木兰花慢 次白公岩为寿韵","dynasty":"元","author":"许有壬","text":"记青年充赋，曾射策，对严宸。便暮省朝台，才离管辖，又掌丝纶。狂愚岂胜时用，幸扁舟归去早知津。一任无钱使鬼，犹能有笔通神。交游萍水百年身。襟袂几回分。正雪后花前，江东渭北，嗟我怀人。澶渊召棠成颂，肯推扬余韵颂庄椿。老矣甘心伏枥，天衢行看翔麟。"}