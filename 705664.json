{"id":"705664","title":"镫楼行壬寅元夕赋示施伟长","dynasty":"明末清初","author":"钱谦益","text":"长安元夕风景妍，夹路镫楼柳市边。黄道日回春夜暖，碧空月压看场圆。络角星河拄人首，九华莲焰枝如藕。侧帽都簪内苑花，薄酲犹带昆明酒。千金一刻买春阳，十里珠帘曼睩光。全疑月面为人面，不辨衣香与坐香。当时我亦铜龙客，朝回冲酒城东陌。银烛遥连北里红，金壶不许东方白。如今老大鬓婆娑，土室龛镫礼佛陀。上元儋耳欢娱少，镫火樊楼涕泪多。怜君旅食山城下，钟罢垆残守僧舍。胶牙生菜粥不糜，蜇鼻村酤酒未笮。与君相去一牛鸣，便似蓬池话浅清。挑镫互见阑珊影，倚户如闻嚄唶声。月宫清辇空相忆，金床舍利无消息。绮陌兵残玉露晞，紫姑卜罢银河仄。寂寂秋衾卧冷云，软红香雾想氤氲。梦回历历华胥国，折脚铛边说向君。"}