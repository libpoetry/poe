{"id":"260621","title":"过阌乡·秦关百二天下壮","dynasty":"金朝","author":"赵秉文","text":"秦关百二天下壮，百万雄师未能傍。函关未了又潼关，潼关之败何等闲。九龄斥逐姚宋死，边将邀功从此始。今年西屠石堡城，明年又起渔阳兵。朝廷欲藉边将重，不觉胡雏心暗动。禄山前死未可知，虽有渔阳突骑将奚为。自古明王重用武，莫笑书生陈腐语。"}