{"id":"1105474","title":"送田耕月游吴","dynasty":"宋","author":"毛珝","text":"衣笈诗囊外，身轻费亦轻。不妨船眼窄，时上岸头行。橘里逢霜信，松江问水程。吴中闻岁稔，新籴想须平。登桥仍问渡，迢递到吴中。倩仆挑茶灶，移船避钓筒。月生林屋洞，潮接馆娃宫。得句人传去，苏笺价益穹。此去姑苏郡，都无五日程。仍闻新太守，最重旧交情。有句梅边索，无田月下耕。双亲方待养，吾亦勉君行。"}