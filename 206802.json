{"id":"206802","title":"林叔和见访道旧感叹因以为赠","dynasty":"宋代","author":"叶适","text":"与子异州壤，取友四十年。狂心蚤探索，出语乾道前。向来朱建安，拊手笑渊源。小心承父昆，刻意睎回骞。不求垅断登，有路直如弦。计其所不为，敌富逾百千。众骏跨险远，独鹄超眇绵。谓当共骖服，可以争联翩。谁知竟大谬，寸影孤云边。南省无姓名，挽眉自愁煎。家蔬仅掩豆，野蝗来蔽天。过我城西偶，相视各华颠。寒菊已收花，枯吉未回泉。人生寓地上，蚁垤交折旋。中间较得失，区区等浮烟。喜君佳儿侄，放笔追奔川。许身若卧龙，斩蛟透重渊。所虞气力豪，未爱规矩镌。过翁非上肖，奕世始称贤。从今掩蓬荜，同赋归来篇。"}