{"id":"577856","title":"重修资福禅寺因系以诗","dynasty":"明","author":"陈琏","text":"宝安资福称禅宗，肇基廨宇地位崇。灵源杰阁淩苍穹，开山建阁祖堂翁。辟支佛光犹白虹，柏树荣悴昭神通。纪述幸遇东坡公，阁历世远一旦空。断础残碑苔藓重，全公住持愿力洪。忽尔思踵前人踪，经之营之材力隆。建造完美成其功，佛像灿灿黄金容。诸神拱卫貌愈恭，旦夕焚修喧鼓钟。勖尔居者无怠庸，期守象教扬宗风。丰碑贞石新磨砻，垂休纪绩应无穷。"}