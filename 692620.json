{"id":"692620","title":"送史沱村考绩","dynasty":"明","author":"杨继盛","text":"十月征车辞建业，三山霜叶照离杯。晴烟千里孤城暮，寒雁三声万壑哀。水国暮云连渭树，郎官前宿近中台。阿戎诗礼趋庭后，为道雷门指日开。一上离亭几度愁，十年尘梦叹沈浮。悠悠月笛山城夕，漠漠寒云江树秋。作客南来俱万里，送君北去独孤舟。他乡正有思归兴，况复征旌出石头。官阁不传迁转报，红亭厌咏送君诗。昔乘骢老人犹识，旧泣珠还今始知。征雁迥随云树没，德星暗逐使旌移。彤庭久惜南迁客，共听丝纶出凤池。"}