{"id":"691572","title":"赠沈公路","dynasty":"明","author":"李流芳","text":"高斋夏木爱扶疏，阁有悬花沼泛蕖。窈窕一丘堪庾赋，萧閒十亩类潘居。千秋鸟迹搜奇字，四海虫天播异书。闻道尪羸多寿考，已无渣滓碍清虚。园林风物喜秋晴，水槛山廊贮远清。诗思不因多病减，道心应以得閒生。婆娑老桂花将绽，指点高天月渐盈。初度更逢佳节近，百杯端拟为君倾。"}