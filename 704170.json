{"id":"704170","title":"题南山卷二首","dynasty":"明","author":"廖希颜","text":"上党诸峰紫气通，迤南山色绕王宫。关城万井黄河壮，台阁三秋白露中。长日琴樽歌有杞，往时圭璧忆分桐。最怜深谷岩前桂，信拂贤王殿上风。三年为客向并州，两见南山属暮秋。宋玉多愁应有赋，梁王高兴几登楼。炉烟孔雀新屏上，花气芙蓉别殿头。今日赓歌樽酒里，瑶华岂少报应刘。"}