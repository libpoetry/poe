{"id":"1120250","title":"水仙庙鼓吹曲四首","dynasty":"宋","author":"周文璞","text":"水奫沦兮不扬，山嵚岑兮多巨石。神来下独舂，仰昂神远适。王孙的咳，神无亟兮。倚碧栌，款铜铺，德星在南乌尾逋。两峰隐天，花深草蕍。钱唐十馀万户，皆看史君欢娱。虽涉流沙历炎都，入医无闾不如东吴。龙飞天门，鸡鸣日观。湖州有鹤知夜半。端冕结缨，锋车施幰。瞻彼孤山，男呼女怨。欲裂冕毁车，春荣秋枯，无翁愁予。云冥冥，雷阗阗。横玉转，流珠乾。灵龟入我梦，谓君当旋。既穷海壖之炎天，当饮山中之流泉。"}