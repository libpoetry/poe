{"id":"749856","title":"冬日学舍病中作","dynasty":"清","author":"汪曰桢","text":"忍饥甘作纥千雀，腰缠莫羡扬州鹤。冷官破屋风骚骚，颂酒弦诗亦云乐。奈何小极忽见侵，一热一寒相间作。困眠无复纵谈豪，可惜知交尽离索。区区微禄岂救贫，敛版低心不知作。名争利夺纷勃溪，安得天游袪六凿。姑吟苦语遣病魔，或者病魔能退却。君不见古来文章胜良药，檄愈头风诗愈疟。"}