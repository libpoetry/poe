{"id":"1142303","title":"送吕锡入闽省觐","dynasty":"宋末元初","author":"牟巘","text":"吾友邓善之，从游多佳士。其间最妙龄，英英有吕子。虚中风寒处，子独钟秀美。忆昨初过我，丰度如冰峙。不肯逐利名，惟耽玩文史。闭门肆探讨，往往穷日晷。刻意逗幽深，飞辨摘讹记。我欲浚其源，融液会众理。何事遽索去，明发事行李。八咏须恣游，三山亦甚邃。人生著綵衣，侍官真乐只。行当拜家庆，亲颜为渠喜。非复旧阿蒙，有子能如此。便可置膝下，家室勿轻视。"}