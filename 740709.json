{"id":"740709","title":"晓度马鞍岭曲折行涧道中从剪刀峰下入观大龙湫还憩龙湫庵","dynasty":"清","author":"王又曾","text":"一啜道场羹，锵佩披鹤?。穿径云共飞，跻险鸟同上。东西并谷幽，高下一泉响。泉响方愈寂，谷幽渐生朗。湿烟信黏屦，穹翠欻盈掌。微聆鸾凤肃，远窥壶峤广。折入最深处，高挂五百丈。近远无定姿，变幻非一象。直下坡注马，散迸溪翻桨。匀圆鲛人珠，熨帖织女妨。蝉联俨垂旒，雀跃怵过颡。斜滚等抛球，横铺类撒网。或为风所遏，欲俯旋还仰。或为石所触，始直中乃枉。或疾若雷轰，或细若鸟吭。丝琯洞庭张，鼓钟太庙飨。头寒不敢逼，目晕难屡仿。兑说万派归，坎习一潭养。亏盈河汉准，消息混沌想。庐山亮斯逊，天台讵能两。凌流饵碧花，跂石揽宿莽。任运获贞观，洗心韫灵赏。联兹李白游，未可讵那往。怆彼留衣人，置身犹土壤。"}