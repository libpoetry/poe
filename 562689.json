{"id":"562689","title":"题武夷山图用何光禄匪莪原韵赠林纳言省庵","dynasty":"明","author":"董其昌","text":"两丸熠煜跳天门，风尻气马无停辕。欲界仙都瓯海里，幔亭自昔曾孙里。神霄高外更无高，神瀵水穷重得水。凌倒景兮乘玄云，搆取清微大赤文。叩洞天兮搜福地，婆娑鸟迹鱼虫字。九曲棹歌丹九转，十年尘土肠为遣。卢敖竹杖亘千寻，黄石阴符遗一卷。回思九陌走黄埃，浮名于我何有哉。渔父桃源岂再来，天公粉本深徘徊。不贪大药七黄金，祗爱清音叶素琴。故人持赠好东绢，仙山属我开生面。布袜青鞋不用将，云鬟雾髻长相见。有美林夫子，偏怜顾虎痴。披图选其胜，卜筑将因之。西岭烟升焚宝鸭，东峰日上苍龙夹。依依蝴蝶梦中归，所欠鹓鸾插翅飞。直是舜耕田巳熟，直缘商战貌多肥。解道仙凡途岂隔，朝凡暮圣忽复易。武夷洞口憩灵踪，紫阳祠畔荒行迹。省雨须从好两星，积风但养摩天翮。宦路无穷素作缁，学人漫看朱成碧。我袖长怀一瓣香，更添下拜岩岩石。"}