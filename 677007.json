{"id":"677007","title":"登慈云岭还访严印持忍公无敕邹孟阳闻子将于南山小筑信宿为子将题画作","dynasty":"明","author":"李流芳","text":"慈云何盘盘，崒嵂罗众致。白石如叠浪，青林若簪髻。落日宜远山，况与秋爽会。忆昨湖上亭，解后多意气。感君十年心，发我千里思。江山日待人，突兀为我辈。从来费梦寐，到此烦应对。奇怀郁种种，笔墨差远寄。披襟欲嗒然，相与寻冥契。"}