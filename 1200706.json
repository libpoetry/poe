{"id":"1200706","title":"赠道州赍诏太守","dynasty":"元","author":"胡天游","text":"大明宫前金作鸡，口衔丹书封紫泥。使星煌煌出天北，天路幽险来逶迟。轺车远驻浯溪浒，水畏蛟鼍陆豺虎。杨君忠义不辞劳，匹马南来布天语。上苍久不闻雷霆，老夫倚杖双泪零。圣恩恻怛有如此，嗟尔草木宁无情。石牛山头槌画鼓，短衣独速鹦鹆舞。大瓢酌酒劳杨君，气如长虹贯玄武。杨君杀贼勇有馀，十年谈笑持旌麾。腹中落落果何物，兵甲之外皆诗书。雄鸡一鸣天欲曙，上马匆匆不回顾。他时薇省问苍生，为说来苏莫迟暮。"}