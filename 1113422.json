{"id":"1113422","title":"皇太子生辰二首","dynasty":"宋","author":"张镃","text":"无射吹铜恰四蓂，紫微深处粲前星。木行袭庆联三合，火德流光共一丁。玩鹤怡神资葆毓，闻鸡为善想仪刑。丰年在在歌华黍，鸿鹄高飞万宇宁。欢声叶气蔼乾坤，荣观于今贰极尊。天予聪明属文子，人推勇智实汤孙。百寮银笔松椿祝，三殿瑶觞雨露恩。久托重晖无以报，芜音常是愧雷门。"}