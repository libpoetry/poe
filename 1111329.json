{"id":"1111329","title":"和唐知府宗博","dynasty":"宋","author":"许景衡","text":"学省当年假佩绅，谁知家世有功臣。朝班长忆倾鹓鹭，海角俱欣识凤麟。坐抚斯民虽有道，细看此境本无尘。自怜老马犹迷路，邂逅何妨一问津。了无声价继三豪，敢叹崎岖世路劳。纶阁文书惭润色，琳宫香火想焄蒿。鲲鹏变化谁能料，燕雀飞翻自不高。松竹虽无三径在，长歌归去也如陶。"}