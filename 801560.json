{"id":"801560","title":"蟂矶孙夫人庙","dynasty":"清","author":"潘果","text":"江神踏浪朝灵宫，灵宫夫人下幽穹。女官掼甲拥前后，宝刀烂若银芙蓉。阿兄虎视霸南国，玉颜小妹饶家风。天教帝子作之偶，明珠斗帐藏真龙。赤壁战后老瞒惧，不敢南下驰艨艟。如何婚姻失前好，忍教与国连兵戎。臣服魏廷亦豚犬，仲谋那足称英雄。蜀帝复仇猇亭败，永安遗诏苍黄中。夫人有家归不得，九嶷梦断寻无踪。蟂矶自沉灵魄在，于今遗庙留江东。庙中传芭女巫舞，报赛神鼓声冬冬。江流有尽恨无尽，疑有泪竹斑斑红。"}