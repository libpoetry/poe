{"id":"1114783","title":"徐介卿赴召经筵二诗送之","dynasty":"宋","author":"李曾伯","text":"天赋经纶满壮怀，饱于扬历老其才。江东见谓无卿比，今世谁能舍我哉。岭表分弓宽上顾，淮头弄印待公来。玉阶宜罄忠言告，闻说天边有诏催。袂判平山十五年，喜迎召节下楼船。交情一见岁寒在，世事几番春梦然。我亦将归谋佚老，公今此去类登仙。一杯且酌长沙酒，莫忆灯棋话汉边。"}