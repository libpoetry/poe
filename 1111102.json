{"id":"1111102","title":"赠久轩提刑江东二首","dynasty":"宋","author":"汤中","text":"三年饮得大江中，更枉輶轩到里中。访旧不辞山路险，居今谁有古人风。汉胡隐遁藏清叟，瑞节欢迎走野童。赖有良朋共樽酒，雍容不与孙文同。晨登鹤岭俯平川，暂辍鸣驺看瀑泉。自有此山无此客，愧非真隐枉真贤。精庐岂但荣三顾，憩木犹应咏百年。独愧庵无煨芋老，邺侯虽过莫留连。"}