{"id":"1053768","title":"又寄梦锡","dynasty":"宋","author":"孔平仲","text":"自君卧漳滨，我意恍若疾。无人与笑言，兀兀守一室。当寝或不寝，当食或不食。有思气填胸，可骇几战慄。想君端在家，比我乃安逸。妻孥以嬉娱，簿领久阁笔。南城趋北城，道路无所隔。我岂无仆马，子不见宾客。哦亭足清风，林木助萧瑟。葵花无数开，莲叶亦已出。起来定何时，幸会能几日。已令刍白醪，待子欢促膝。"}