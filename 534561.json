{"id":"534561","title":"卿云四章　书所见也","dynasty":"明","author":"邱云霄","text":"卿云英英，出自方东。絪缊之组，昭回有融。君曰自帝，臣曰自君。上下攸格，无微不通。正直维弼，诡随无容。庶邦之庆，万姓之祯。卿云丽丽，东方自出。鞙其有长，矫如凤翼。天不爱宝，维帝成之。下民徂饥，我是用刺。璨璨天章，而莫可食。卿云皇皇，瞻言在南。载机载杼，天孙之将。绚其綵矣，在天之纲。望不可即，胡莫以裳。卿云其蔚，载瞻其瑞。缅彼有怀，我心如缕。下民孔艰，槁其穑事。维云变态，卷舒朝莫。载发其祥，好风好雨。今者之兆，来者之惠。"}