{"id":"513086","title":"感麟作经图为彭抚公作","dynasty":"明","author":"沈周","text":"呜呼王迹熄兮伯烜赫，名分不正礼义忒。孔子忧道徒戚戚，感麟不时出乃获。因假鲁史尊周德，书王纪元重人极。拨乱反正笔任责，笔笔削削区淑慝。王道以之作绳墨，君君臣臣父子得。三纲九法一暴白，天下懔然畏乱贼。匪曰无位政斯绎，匪曰空言用斯覈。千秋万古垂世则，由麟而作复麟画。言虽画绝道载籍，令人口诵心亦格。为经为常国命脉，安成大彭代是职。两贤以奏第一策，调元补化奉明辟。惟麟有趾仍有定，子姓振振永厥泽。"}