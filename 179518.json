{"id":"179518","title":"读江西诗呈游光化料院","dynasty":"宋代","author":"蔡沈","text":"江西多秀士，卓跞相后先。其中最翘楚，无出黄陈前。森然插天干，琢削草舍椽。羌童扣金石，越女调管弦。非无要妙音，难与韶濩传。王风惜云远，屈宋美独专。沉浓玄晖诗，典雅渊明篇。少陵备众体，太白真谪仙。微情寄风月，肺腑皆天然。自从句中眼，一字千金钱。于今百馀载，诵说如河悬。人惟屋下屋，何以千万间。正声日微茫，寂感空无边。"}