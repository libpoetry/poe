{"id":"744607","title":"过枫岭","dynasty":"清","author":"陈寿祺","text":"西行出枫关，日脚千嶂午。绝磴扶笋舆，扪萝才一缕。峥嵘大竿头，连峰接数武。岭半露烽墩，斥候静楼橹。海天横苍苍，万里控一柱。地险非人功，真宰为之主。冻云欲酿雪，风力健如驽。鸟厉愁飞迟，天长觉梦苦。青空撑孤亭，长剑可倒拄。坠涧隔千寻，沿缘不敢俯。泉疑涌月流，石与陨星古。持此谢越人，何必语天姥。"}