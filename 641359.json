{"id":"641359","title":"渑池道中","dynasty":"明","author":"殷奎","text":"残腊行就尽，短景仍自急。蚤行渑池道，雪霰方交集。枯肠冷欲冰，野店久始及。抱薪事晨炊，粝米不暇淅。迟晴复登途，敢自爱足力。黑风西北来，山石动嶪岌。喷薄两厓间，怒鬨万夫敌。沙尘委眼鼻，口噤不得吸。日车吹欲堕，正昼寒无色。前历千秋亭，薄暮抵县邑。地主馈牛脔，馆人秣马疋。炕暖筋骨融，坐定神魄息。缅思天壤内，群动各有适。胡为独此来，辛苦为形役。先人遗体在，保护敢失职。终当返田庐，母子相怡怿。"}