{"id":"470271","title":"清明日泛舟","dynasty":"明","author":"吴鼎芳","text":"似晴欲雨养花天，湖中冉冉生白烟。波光夹岸绿无际，买得扁舟春可怜。可怜最是清明节，青青踏处盈盈袜。陌上渐歌桑，渡头仍弄楫。燕燕正飞来，莺莺啼未歇。几树啼莺歇更啼，几家芳草绿初齐。桥回野渡还官渡，路接山溪又水溪。山边水边春风起，松花柳花飞不已。春风摇荡棹歌前，花香撩乱蓬窗底。棹击空明溅酒衣，中流容与澹忘归。西林落日东林暝，隔水渔灯映远扉。"}