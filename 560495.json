{"id":"560495","title":"送徐光永还包山","dynasty":"明","author":"徐庸","text":"东海徐君禀清淑，世家住向包山麓。丰姿俊秀弱冠年，清似寒冰温如玉。尔来郡邑闻声名，一朝举作黉宫生。檄书旁午下乡请，礼意交重原非轻。湖波远渡来陈诉，满纸情词□心素。可怜一已在伶仃，况复双亲及衰暮。黄堂准理无他艰，忧抱顿开回笑颜。兰舟买得载春酒，宾朋饯送离阊关。我忝师生重恩义，赠言赋就新诗句。五亩从今乐养高，綵衣好向堂前戏。"}