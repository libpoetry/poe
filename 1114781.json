{"id":"1114781","title":"自和","dynasty":"宋","author":"李曾伯","text":"百尺城头著画阑，当年气欲压人寰。天机野马浮游外，世事沙鸥浩荡间。俗靡风颓畴底柱，功成身退盍循环。君看方册中前鉴，办取轻帆及早还。最高楼上又层阑，目短元龙空海寰。栋宇地雄千嶂表，金汤天设两江间。西风障面曾筹檄，夜月胡床忆佩环。老去凭虚心辄悸，蜀城虽好不如还。"}