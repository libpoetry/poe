{"id":"692885","title":"偶作二首","dynasty":"明","author":"杨爵","text":"一念心灰万事休，无涯岁月此幽囚。九州衰梦从吾息，十载长纶偶自收。遇可乐天须解乐，谓无忧世是深忧。遣怀幸有韦编在，聊向羲皇境上游。一念心灰万事休，今年不似去年愁。亦知天外难悬足，岂但狱中能白头。胸次广无人世狭，眼眶明少犴窗幽。脱然放下尘寰梦，且向圜阶歌远游。"}