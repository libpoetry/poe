{"id":"844679","title":"赠马通伯时将南归同人饯之且为寿二首","dynasty":"清末民国初","author":"夏孙桐","text":"方姚绪论盈天下，今日宗风大畅时。介士投戈争北面，岛人修贽亦先施。独从元赏标三味，未肯卮言附九师。定稿晚年看纸贵，醰醰至味几人知。盍簪史局数经秋，未及汗青同白头。鼙鼓渔阳今见惯，弦歌匡邑且忘忧。娟娟风露留人桂，浩浩烟波迟客鸥。一曲南飞尽尊酒，何年赤壁共扁舟。"}