{"id":"619503","title":"寿潘仲载母麦孺人八十一初度","dynasty":"明","author":"伍瑞隆","text":"千秋女仪几堪数，我闻鸿妻与邹姥。当时梁子孟者夫，贤声不尽留今古。天生懿妇如哲士，一发再发岂常武。无乃乾坤积清淑，是有触之孙与祖。既发既寿亦既昌，世间乃有潘郎母。潘郎累世并词杰，綵笔落落淩春雪。万片虹霓口自呼，八极风云手堪掇。肮脏论交天地间，群雄倾盖相追扳。精华忽复孕其子，朗朗潘郎行玉山。只今王李事沦落，却有小才肆佻薄。栎园先生亦渐逵，老手不与后生角。潘郎劲力奋南海，一挥宇宙云烟改。剑锋历落向无前，苍茫紫电摇真宰。历尽名山意转骄，飘然一举谢尘劳。因教鲤对趋庭暇，漫拟閒居赋二毛。板舆轻轩奉宣药，高堂夫人恣行乐。年开八帙仍有加，童颜两颊飞紫霞。潘郎膝前列孙子，满庭兰玉辉丹砂。母乎母乎，吾今为尔歌琳琅。人间上寿原不常，况乃有子如潘郎。是子班衣母应喜，是母传觞客应舞。何必瑶池王母歌白云，又何必交梨火枣与玉斧。我与潘郎未相识，潘郎爱我如双璧。母也今逢设悦辰，为君祝母心何极。罗浮四百三十峰，峰峰秀出金芙蓉。知君终合此飞举，千载邹梁斯下风。"}