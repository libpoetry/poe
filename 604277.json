{"id":"604277","title":"兵车行次杜少陵韵","dynasty":"明","author":"张萱","text":"车鳞鳞，马萧萧，黄金压肘玉垂腰。入山直探虎豹穴，跨海笑踏鼋鼍桥。千金死士勇百倍，叱咤胜气皆笼霄。弦高不是犒师人，马邑聂壹空频频。去年殿前戏拔河，今年塞下歌原田。健儿夜夜望太白，太平宰相今乘边。魏绛五利亦徒尔，稛载金缯何日已。胡茄且莫奏凉州，请听人歌圃生杞。屠耆久已连车犁，黑水之东青海西。乘轩空诮卫懿鹤，蕴火谁放田单鸡。卫律不可问翕侯，何足恤搏沙驱市。人执冰，嬉士卒。三北耻未雪，六奇计安出。不惜顶踵捐，且斗身手好。坐致升平答至尊，带砺河山非草草。君不见贰师祠前句山头，黑云压城冻不收。鸱鸮食椹响未革，啼饥百鸟空喧啾。"}