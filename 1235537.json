{"id":"1235537","title":"西湖竹枝词六首","dynasty":"元","author":"宇文公谅","text":"赤栏桥低官柳斜，粉墙短短阿谁家？女郎恰抱琵琶出，早有小船来卖花。奴唱吴歌郎扣舷，明朝郎去有谁怜。恨杀吴山遮望眼，不见江头郎去船。断霞洒洒鱼尾红，清唱一声吴山东。阿奴只在绣帘里，隔著荷花无路通。湖里茭青日日多，苏小门前无客过。今来古往只如此，休说当年贾八哥。湖上交秋风露凉，湖中莲藕试新尝。莲心恰似妾心苦，郎意争似藕丝长。菱花菱叶间水泓，采莲入港与郎逢。劝君挟弹休打鸭，鸳鸯飞起杳无踪。"}