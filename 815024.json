{"id":"815024","title":"杂诗","dynasty":"清","author":"姚鼐","text":"谁植高原树，花叶相离披。幽阴上蔽日，野鸟中巢之。朝飞呼其友，暮宿呼其儿。岂不乐平生，久托终不移。微霜变青绿，凉风又先吹。余叶犹满林，飒飒声何悲。四海谅云广，欲逝顾裴。独食虽得饱，不如群食饥。一夕不相亲，百年安得知。但冀藏弱羽，奚必栖高枝。挟瑟昔侍君，中宵错明烛。芳尊前既陈，众女皆列幄。不谓微且鄙，过蒙君顾辱。为君起新声，竭才自结束。盼睐人心移，曾无待终曲。堂上有万里，薄帷能蔽目。亲者巧有余，疏者拙不足。欲逝不敢远，沈吟就别屋。秋风拂阶墀，皎月如寒玉。恐欲传清光，为人照幽独。阳泽将被物，秭鹈乃先嗥。天运苟不通，密云在西郊。哲人亦何为，托与万物遨。语默非有心，进退一所遭。嗟彼盛名哗，虽值禹与尧。不容蓬艾閒，乃有脍胥敖。握有荆山璧，不以易银镠。韶虞发高音，阳阿何足讴。高门击钟磬，尊爵缺献酬。酒肉虽饫人，豪杰当怀羞。不闻弋鸾皇，披羽持为裘。一朝毁周鼎，铸作棘与耰。白首不能言，小子方咿嘎。原舍中闺态，君当听道周。步陟高岩巅，浮云郁如海。扶桑升圜日，眩曜生五采。宛虹首幽恒，江汉拖其尾。氛雾倏清澄，岛岳乃错峙。俯听深峥嵘，空曲巨声起。勃上充元天，下达幽泉底。倡始义黄前，万世卒未止。倾耳魂九逝，返乃得宫徵。独抱虚音归，中心窃自喜。写曲欲遗谁，冀有伶伦耳。"}