{"id":"969982","title":"与诸公会饮昆山放生池亭","dynasty":"宋","author":"赵彦端","text":"初疑山遥遥，不知日车永。杖藜起衰病，适此氛翳屏。北山喜觌面，倒屣客不领。欢然呼断桥，快扫风柳影。扁舟载幽具，二面纳倒景。荷香已坐足，不待花破颖。潜鱼出银刀，盈月上金饼。琴间得新弄，棋醉有新警。长笛者谁欤，喧静同一境。行歌带亦适，还坐烛初耿。吾曹困重阴，湿处混蛙黾。忽逢天宇宽，况此星斗冷。酒为河朔倾，大胜汲寒井。诗成西园句，浩若转脩绠。君看万象色，回首森已暝。吾欢岂异兹，瓶罄勿三请。"}