{"id":"438954","title":"信陵馆酒间二首 其二","dynasty":"金","author":"雷琯","text":"维昔有迂叟，树桐彼高冈。殷勤为封植，遂欲栖凤皇。桐生日已长，凤来殊未央。维凤览德辉，非时讵来翔。枝干枯以死，志愿终莫偿。忆在西周初，飞下岐之阳。裴回不能去，和鸣声锵锵。文王既已没，千载徽音亡。咄尔叟何为，而欲发其光。空令枯株上，日晏啼鹙鸧。"}