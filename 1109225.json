{"id":"1109225","title":"小雨","dynasty":"宋","author":"刘攽","text":"微云兴缥缈，疏雨过森阴。润积衣裳腻，凉生户牖深。尘埃聊洗眼，宇宙快开襟。寂寞城闉暮，归飞见水禽。好风随细雨，萧飒过吾庐。野兴锄瓜后，衡门隐几初。积阴生绿缛，清气袭空虚。耳目遗尘土，还当读我书。宿云留暝色，细雨逼残春。芳树看红湿，垂杨亦翠颦。高风吹燕翼，定水涨鱼鳞。渐恐年华改，桃源忆晋人。"}