{"id":"903962","title":"贺新郎 其二 再和","dynasty":"宋","author":"李处全","text":"心事知谁许。政吾曹、摛辞弄翰，邀凉蠲暑。节物于人俱可喜，今夕渠偏媚妩。笑曝腹、书生风度。河鼓天孙非世俗，纵惊云、急雨休轻诉。忆倾盖，便如故。良辰欢意宽离绪。称仙家、瑶台缥缈，霓裳掀举。应想尘寰空怅望，月路谁曾隔阻。是处有、绮窗朱户。我爱五湖烟水阔，待扁舟，寻到支机处。访婺女，共媭女。"}