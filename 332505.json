{"id":"332505","title":"沁园春·偶成","dynasty":"清代","author":"梁清标","text":"身似孤云，性同麋鹿，喜归去来。忆寻花问柳，平堤试马，诛茅结屋，好月衔杯。粗粝情甘，藜床梦稳，渔唱樵歌莫浪猜。无拘束，尽道遥风月，洒落襟怀。陡然又染尘埃。叹迂阔、先生何苦哉。看良平奇计，人争斗巧，仪秦辩口，我愧非才。如水臣心，桂姜逾辣，辜负黄金买骏台。荣枯事，有天公作主，任尔安排。"}