{"id":"372372","title":"齐天乐·一声弹指分今昔","dynasty":"清代","author":"端木埰","text":"一声弹指分今昔，光阴卅年飞度。旧雨潇寥，星辰错落，往事不堪回溯。前尘细数，幸矍铄灵光，岿然如故。人海抽身，归航安稳片帆渡。苏堤春事正好，羡湖山管领，风月佳处。玉篴征歌，金尊酹酒，为问欢悰几许，天涯倦旅。但诉与离愁，已堪凄楚。那更津桥，杜鹃声又苦。"}