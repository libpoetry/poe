{"id":"691983","title":"题少方伯徐公明月轩","dynasty":"明","author":"李攀龙","text":"傲吏高斋海岱开，长留明月照池台。白云湖上秋何处，鸿雁樽前客自来。寒色玉壶堪徙倚，流光华发与徘徊。西园诸子俱能赋，独让应徐邺下才。应怜明月满长安，永夜凭轩万里看。秋水乍疑湖外合，白云犹似署中寒。绕枝乌鹊星霜色，一曲关山道路难。此兴庾公曾不浅，南楼参佐几人欢。湖上风流画省新，堪多明月少红尘。长悬素魄衔金镜，不减清光抱玉人。当户云生屏自倚，拂床星动剑相亲。看君如在扬雄宅，搦管玄经合有神。"}