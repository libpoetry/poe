{"id":"871493","title":"赠郭承务芦雁","dynasty":"宋","author":"白玉蟾","text":"画士郭熙画之冠，郭熙去后名未断。其裔复有郭万里，胸中丹青饱无限。为谁作此芦雁图，杰出南齐宇文焕。烟水潇潇风捲芦，沙边鸿雁暮相呼。潇潇洞庭此秋景，世间此画知有无。幻出栖雁三四只，八九叶芦横古碛。欲宿未宿嘹唳声，渔舟泊岸山烟黑。秋风吹落梧叶黄，过雁往往归衡阳。横空书字人不识，飞过有影沉沧浪。落霞浸水江村暮，数只翱翔回古渡。引领举喙啄荷花，飞越戍楼西畔去。云寒月淡西塞秋，几声凄切惹人愁。岸头飞共丹枫落，打团成阵访沙鸥。似此景物似此意，君今画之不难事。数幅鹅溪冰雪缣，须臾扫出芦雁市。世间岂无学画者，未必有与君相似。我欲致之箧笥间，满笥爽气生秋寒。恐君此画无人见，有画斗者谁敢战。挂于幽轩素壁间，一日须看千百遍。"}