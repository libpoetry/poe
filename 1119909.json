{"id":"1119909","title":"弟观喜董稼山至有诗因次韵二首","dynasty":"宋","author":"陈著","text":"苍狗白衣纷过云，到头故我始为真。山林高看平沈世，风雨难摧独乐春。时出苦言医俗耳，多培好事寿閒身。仰天咄咄今何日，百里相过有若人。误辱高轩访子云，须知我自是玄真。石心已落千寻海，霜鬓难留一发春。门外道途新旧眼，兵前朋友死生身。如今聚首休轻别，他日黄金枉铸人。"}