{"id":"938235","title":"寄题商洛宰令狐励迎翠楼","dynasty":"宋","author":"陈与义","text":"西来金衣鹤，书落汝水湄。云霞映道路，中有迎翠诗。遥知五斗粟，未办买山资。政要百尺楼，了此浮天眉。森然诗中画，想见凭栏时。朝曦与暮霭，百变皆令姿。君方领此意，簿书何急为。众手剧云雨，唯山不瑕痹。当年四老翁，视世轻于芝。坐令山偃蹇，不受人招麾。谁欤楼中客，俯仰与山期。顾要君折腰，督邮真小儿。因之感我意，故岩归已迟。便携灵运屐，不待德璋移。"}