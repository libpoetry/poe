{"id":"704612","title":"丁卯春日陈行天梁未央婆塞戒各以诗见投赋答四首诸子于诃林禅堂受优","dynasty":"明","author":"黎遂球","text":"一落人间任有情，在家行径也何成。齑盐久以荤如素，草莽谁闻杀与生。短榻坐来蛙共语，好花持供佛堪盟。随缘却得安心罢，敢向空门更擅名。万事沉浮共一觞，算来多是费肝肠。儿郎白面心相许，侠客青萍手自将。海内结交鱼腹烂，枕间言笑麝脐香。凭君欲问栖禅事，恰似游人却望乡。戟作须髯剑作眉，是非惟有自家知。狂来诗兴堪千首，悟到禅登證一枝。镜里夫妻閒共语，膝边兄弟无相嬉。思寻独笑迂顽甚，戒律惟同半偈持。一饮千缗断葛滕，醉眠谁道异为僧。粘泥柳絮飞初定，出水莲花染不曾。寂寞信同千顷月，暄炎消尽满山冰。生平懒作逢迎事，佞佛何妨说未能。"}