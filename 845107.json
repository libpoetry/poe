{"id":"845107","title":"观我四首 生","dynasty":"清末民国初","author":"黄摩西","text":"子天丑地例初开，块肉呱然未解哀。从此世间添个我，不知何处送将来？千年黄土重翻样，九转丹宫别结胎。拟向空王通宿命，个中经过几轮回？壮心已死气犹生，落日桃花亦有情。卷里姓名今似石，镜中面目我怜卿。鸡窝小住年年缩，牛磨重寻步步惊。未得成精偏作贼，子孙满眼债难清。三虫毁舍鬼飞符，难叩天阍谒九巫。太素气衰魔力大，玄黄血战梦魂孤。洪炉造化真儿戏，定案陈因似罪孥。饭颗山倾生太瘦，骷髅奇句觅来无？寸心难餍易收场，荡涤尘缘第一方。七日是谁开混沌？一关从此画阴阳。追思来路原无物，倘有遮须尚可王。十二万年人似蚁，槐根酒醒总苍茫。"}