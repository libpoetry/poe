{"id":"1237378","title":"吴兴杂咏十六首 石林精舍","dynasty":"元","author":"黄玠","text":"精舍青山曲，石林云气寒。夔龙方满朝，谁不爱王官。归人独有见，聊复此盘桓。仙人白玉蟾，题诗留素壁。笔势来翩翩，矆睒不可测。将飞蛟龙影，或是风雨迹。昔贤读书处，今为梵王宫。世事有翻覆，人境谁能同。唯应姓何氏，与山相始终。污樽几千载，长在岘山硕。何必有杯勺，聊为饮一杯。落叶堕西风，奈此天地秋。碧澜堂下水，浪波何沄沄。远愧六客词，有感在斯文。回舟唱歌去，弄影前溪云。城郭俯寒碧，水木摇青华。双双翡翠羽，低拂白蘋花。如何杨刺史，不向此为家。渺渺碧浪湖，中有浮玉山。相期采兰若，佳人殊未閒。舟楫忽已晚，乘风聊独还。恭惟颜太师，名节天下无。身首可异处，贞心终不渝。客来拜祠下，岂爱干禄书。古来贵书迹，莫如淳化年。千金购遗帖，墨妙生姿妍。谁其作亭子，宋人苏谪仙。褰裳涉危楼，倚槛对雄州。山横太湖口，溪出少城头。阑干十二曲，清风如凉秋。携酒上碧岩，挈壶松下饮。凭高数千尺，云水白淰淰。六月生夜寒，山眠不成寝。孤塔倚晴霄，下瞰万顷陂。升高欲望远，未至足已疲。怀哉尚方舄，双凫正齐飞。越俗好巫鬼，白鹤乃有神。庙享非一朝，山木已千春。客行亦少憩，焉知伪与真。旱日赤如火，黄龙呼不应。摇石动云气，听松作雨声。怅望但空归，何以慰深情。夫槩名王渚，西山紫笋茶。水硙生绿尘，小角装金花。尽从天使去，供奉内人家。客来栖贤里，愿斸栖贤地。秋来多晚菘，脆美敌群饩。聊将遗子孙，庶能知此味。"}