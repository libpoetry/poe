{"id":"771040","title":"高阳台四首 其一","dynasty":"清","author":"蒋敦复","text":"水碧湘裙，苔青画屧，一庵秋梦萧萧。燕子飞来，伤心怕问前朝。芳犀已抵千金重，秪怜才、两字魂销。带愁描、露叶娟花，廿五离骚。妆楼粉黛都销歇，听鱼山梵唱，夜雨无憀。三尺香坟，他时杯酒须浇。脂田一棱飘儿菜，峭西风、吹上寒潮。旧红桥、几树垂杨，几处琼箫。"}