{"id":"777897","title":"满江红·李涵初君索题出峡图，集宋人句","dynasty":"清","author":"陈家庆","text":"指引归舟，空怅望、江南天阔。回首处、故都禾黍，汉家陵阙。指点六朝形胜地，悲凉万古繁华歇。记一声、鼙鼓揭天来，金瓯缺。铜驼恨，应难说。铜仙恨，几时竭。但沧波画里，晓风残月。归梦已随秋风远，故园莫遣音尘绝。待从头、收拾旧山河，肠先热。"}