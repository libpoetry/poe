{"id":"113226","title":"次韵答邢惇夫","dynasty":"宋代","author":"黄庭坚","text":"为山不能山，过在一篑止。渥洼骐驎儿，堕地志千里。岷江初滥觞，入楚乃无底。将升圣人堂，道固有廉陛。邢子好少年，如世有源水。方求无津涯，不作蛙井喜。儿中兀老苍，趣造甚奇异。过阅王公门，袖中有漫刺。别来阻河山，望远每障袂。斯文向千载，有志常寡遂。後生文楚楚，照影若孔翠。不应太玄草，睎价咸阳市。雨作枕箪秋，官闲省中睡。梦不到汉东，茗椀乃为祟。闻君肺渴减，颇复佳食寐。读书得新功，来雁寄一字。"}