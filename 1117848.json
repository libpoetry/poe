{"id":"1117848","title":"寓叹四首","dynasty":"宋","author":"陆游","text":"穷居谙世故，了了不如昏。万事慵挂眼，终年思杜门。云闲忘出岫，叶落喜归根。熟计惟当醉，宁论社瓮浑。小隐终非隐，休官尚是官。早知农圃乐，不见道途难。故国鸡豚社，贫家菽水欢。至今清夜梦，犹觉畏涛澜。事外痴顽老，人中剩长身。开颜时赖酒，闭口不言贫。淡话常终夕，闲游动历旬。渔翁偶相遇，疑是武陵人。老阅市朝久，纷纷常厌看。人纡绶紫艾，家拥毂朱丹。不羡官曹热，惟怜眼境寒。东涂与西抹，感旧一长叹。"}