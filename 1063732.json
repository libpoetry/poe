{"id":"1063732","title":"送僧游泗洲","dynasty":"宋","author":"释德洪","text":"浊流一千里，快泻如建瓴。解舟东湾桥，昼夜不得停。忽惊万顷碧，一举当眼青。自推舴艋窗，出步杨柳汀。精神觉萧散，鹤雏生翅翎。僧伽坐阅世，层崖登青冥。生涯亦何有，随处悬盂瓶。洗心依老宿，湛意终残经。回头大梁梦，尘迹俱凋零。余亦厌久客，行趁东扬舲。会宿淮山阳，话此遭熏蒸。看君新句法，霜刀新发硎。"}