{"id":"444159","title":"八声甘州 牦牛河感怀","dynasty":"当代","author":"熊盛元","text":"甚千年翠巘冷林霏，断虹卧空潭。正天风浩浩，吟旌猎猎，花雨毵毵。崖外苍鹰数点，劲羽碧波涵。为问云深处，谁结茅庵。料有仙家居此，奈尘缘未了，绮梦何堪。趁斜阳快饮，涧肃影成三。倚修篁、划然长啸，对懒云、小坐独沉酣。销凝久，任飞湍溅，醉抚霜髯。"}