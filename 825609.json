{"id":"825609","title":"吕霁川赴水救侄诗","dynasty":"清末近现代初","author":"郑孝胥","text":"仁者不违仁，造次与颠沛。斯时念未起，犯险曾不悔。吕公有族侄，游反夜方晦。严寒忽失足，水深不可厉。同行空惊叫，相顾莫为计。吕公径赴水，挽侄履平地。重裘虽尽湿，勇气真盖世。定知有神助，欢喜失狼狈。坐言与起行，抚己每多愧。瞑目试思之，勿遽矜我辈。"}