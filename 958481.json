{"id":"958481","title":"送林懿成解兵掾","dynasty":"宋","author":"郑刚中","text":"公喻如龙媒，秋游身有神。暂此地上行，气压凡马群。我喻如麋鹿，野性不受驯。逼迫到城市，迩迩常畏人。自知两相悬，无以追后尘。故其拜典谒，旷废不及频。时于清夜梦，论议容相亲。公今瓜过期，行色催车轮。穷达稍异趣，细欢复何辰。悔不忘鄙陋，日为门下宾。周旋奉诲语，药此伤败身。追念已无及，扳缘宁有因。但能侧两耳，听公登要津。上固知倪宽，俗吏徒云云。"}