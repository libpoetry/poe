{"id":"1236290","title":"送邓提举之官江浙","dynasty":"元","author":"贡奎","text":"天寒道路遥，岁晚风雨作。虚名谅何为，矧此怀抱恶。子行既云迈，离居愧余索。物盛固有时，空山正凋落。江湖起秋风，眯目尘黯暵。挂席飞云颠，行子归意满。蹇予如病鹤，欲往翅常短。怅望不能休，城高暮山远。停车子踟蹰，把袂我夷犹。念此离别难，况乃交契绸。雨霁白云飞，日斜江树浮。望极意逾远，愁多身更留。岂无负郭田，何苦事远游。归来亦从人，商歌激高秋。白云一觞酒，离思沧溟间。子行勿复居，念我何当还。杳杳飞鸿书，瑟瑟清镜颜。潜机不私贷，岁月忽已阑。赠之云锦章，譬彼苍玉环。何以解尘缨，幽泉弄潺潺。"}