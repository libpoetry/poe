{"id":"682918","title":"奉次许宗鲁中允九月二日居庸佛阁同仇将军登宴二首","dynasty":"明","author":"尹台","text":"绝域烟沙莽白登，凭高风日快虚澄。烟烽万里元秦塞，王气千秋自汉陵。北伐声威方电迅，西来将士已云蒸。危关岌嶪青莲宇，看取三军剑舞腾。出塞嫖姚紫幕开，中丞玉节此追陪。香林合驻名贤履，宝积堪标上将台。谷蠡帐依高阙动，桑乾水破大荒来。淹留漫听军中乐，矫首狼胥意独回。"}