{"id":"1110473","title":"南山寺二首","dynasty":"宋","author":"孙觌","text":"千丈云根荫此邦，沈沈寒影卧秋江。潭空映日苍虬动，烟煖翘沙白鹭双。梦觉滩声喧客枕，吟馀竹色满僧窗。诗成绝叫层楼上，听我洪钟万石撞。安心是药本非禅，遇胜欣随意所便。嚼蕊拈花身老矣，穿云涉水思茫然。行逢酒伴操觚去，倦憩僧窗借榻眠。寄语桃源问津者，人中今是地行仙。"}