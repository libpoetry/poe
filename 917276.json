{"id":"917276","title":"贺新郎 其一","dynasty":"宋","author":"杨炎正","text":"十日狂风雨。扫园林、红香万点，送春归去。独有荼开未到，留得一分春住。早杨柳、趁晴飞絮。可奈暖埃欺昼永，试薄罗衫子轻如雾。惊旧恨，到眉宇。东风台榭知何处。问燕莺如今，尚有春光几许。可叹一年游赏倦，放得无情露醑。为唤取、扇歌裙舞。乞得风光还两眼，待为君、满把金杯举。扶醉玉，伴挥麈。"}