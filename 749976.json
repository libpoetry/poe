{"id":"749976","title":"盆松篇","dynasty":"清","author":"董文涣","text":"郁郁盆中松，矫矫当风舞。叶叶相承接，枝枝相拄，青阳发群萌，葱茜自媚妩。以彼干霄姿，甘此玩好伍。灌溉岂不勤，涓滴泽已溥。焉知生性漓，憔悴气莫吐。深山有孤根，夜夜㖃雷雨。上枝巢鸾凰，下枝卧虬虎。神物遇有时，那许问斤斧。岿然七庙尊，丹雘作梁柱。陋彼盆中质，终年依浅土。斩伐虽无忧，尺寸安足补。托根良独难，弃置等灌莽。躁进与晚成，岂不在自取。"}