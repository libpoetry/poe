{"id":"624424","title":"登楼","dynasty":"明","author":"梁以壮","text":"来往三楚间，凉凉一孤客。惟有此山川，赏心共晨夕。衡岳七十峰，历历神与役。洞庭蚌作帆，飞入云梦泽。三十六湾南，子美恣所适。归来孟襄阳，高吟鹿门僻。如何欲依人，王粲楼萧索。遥指赤松村，秋云一片白。楼外日车马，风尘骄绮陌。焉知楼中人，百感在寂寞。斜阳照楼芜，楚宫馀残磶。一啸冷长空，四嶂风雨激。"}