{"id":"1158959","title":"望龙山怀道士许法棱","dynasty":"唐","author":"刘长卿","text":"心惆怅，望龙山。云之际，鸟独还。悬崖绝壁几千丈，绿萝袅袅不可攀。龙山高，谁能践。灵原中，苍翠晚。岚烟瀑水如向人，终日迢迢空在眼。中有一人披霓裳，诵经山顶飧琼浆。空林闲坐独焚香，真官列侍俨成行。朝入青霄礼玉堂，夜扫白云眠石床。桃花洞里居人满，桂树山中住日长，龙山高高遥相望。"}