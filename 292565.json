{"id":"292565","title":"换巢鸾凤·题杨小坪海天放鹤图遗照","dynasty":"现代","author":"张克家","text":"弱水三千。被横风引至，小结仙缘。荷樵人不在，倚操悟成连。斜晖鹤背任蹁跹。梦回坡老，江皋几年。淮南隘，仅带去、一家鸡犬。春晚。行缓缓。身外佐卿，飞过蓬山远。花底科头，竹间箕踞，莫放玻瓈杯浅。华表归来旧令威，怎忘东海扬尘感。凉飙催叶，双眸对此珠泫。"}