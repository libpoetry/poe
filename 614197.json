{"id":"614197","title":"寿司理朱公","dynasty":"明","author":"李之世","text":"玉露飘奇甸，金波涌瑞轮。轻寒难酿雪，佳气俨浮春。玄策占阳历，仓精司坎辰。时和天降岁，灵叶岳生申。邺水华照笔，庐峰秀卓旻。天衢骋逸足，溟沼奋脩鳞。执法高郎曜，分符领海漘。众流资砥柱，万象属陶甄。嘉肺平而允，仁风蔼以淳。烟消黎母瘴，浪洗蛟虮尘。沐德慈为母，赓歌寿作人。一帘壶贮月，四履锦成茵。捧日瞻明主，承流仗俊臣。忻兹桃李径，嘘咈藉洪钧。"}