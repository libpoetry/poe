{"id":"402125","title":"再赋风雨龙吟楼诗 其一","dynasty":"近现代末当代初","author":"徐震堮","text":"杜公去草堂，暂与豺虎避。展转复归来，有如锥入地。收京定何时，北望风尘曀。篱破井已堙，欲留故无计。柏庭风露寒，念我根与蒂。岁时阙蒸尝，有子亦如弃。涛声竹阁虚，缺月窥梦呓。剪烛抄旧诗，宵寒添半臂。小儿紫凤衣，门巷及春未？兀坐对江梅，乡愁入凝睇。"}