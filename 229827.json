{"id":"229827","title":"依韵和登州推官张同年之梁山","dynasty":"宋代","author":"祖无择","text":"峻极乾苍苍，班移自混茫。势临坤轴断，根入海涛僵。屹立踰千仞，孤标冠四荒。兴云山近泰，出日谷连暘。绝坟于斯胜，烦襟到此凉。山经终寂寂，祀典谩煌煌。岩黑骊龙睡，烟清来凤翔。藏书陋群玉，中瑟小空桑。禹载无遗迹，秦碑有旧章。乘舆曾直上，鞭石宛居傍。在昔初迁鼎，当时异省方。纵心师诞妄，恃力逞强梁。儒学微言绝，神仙怪说彰。锡符尊德水，留识著吾浆。岂念思王度，惟期至帝乡。斋男何杳杳，秋祝自琅琅。讵得三山药，翻同一国狂。八神宁尔福，二世果斯亡。始祸闻陈涉，遗书见子长。龙兴成大定，虎噬免交攘。往事真涂炭，寒心剧刺芒。自从兹灭国，谁复此祠阳。冤毒疑沦髓，凋残竞沐疮。鉴宜观夏后，道合慕陶唐。圣世逾三代，明君掩百王。朝廷隆盛礼，简册耀休光。运契千龄统，歌喧六达庄。古今称治理，夷夏共瞻望。洪化周无外，群生洽太康。东民休望幸，端拱德芬芳。"}