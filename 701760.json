{"id":"701760","title":"清明郢中承高吾院长见寄次韵奉答二首","dynasty":"明","author":"黄衷","text":"阳春台上弄芳晴，几片杨花过晓城。小燕稍誇风日好，古松那记岁华更。黄湾旧兴悠悠着，南浦朝云浩浩生。谁遣疏慵兼早病，江湖何事不关情。佳辰方爱出郊晴，况报诗邮到石城。帽底柳枝催变鬒，眼前人事类传更。洪都美政归新府，故纸常谈笑老生。小计别来今五载，祇应春水付深情。"}