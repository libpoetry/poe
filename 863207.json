{"id":"863207","title":"鹊巢","dynasty":"宋","author":"王洋","text":"今年结巢不近地，门户人言解知岁。了知积累功力劳，投伴鸤鸠无此智。闾里争如恶少年，不持弹射操空拳。探巢取子尽居室，旁观禁止无由缘。父翔母噪力不加，小雏在手鸣楂楂。群儿不逞至若此，增巢不得安生涯。汉家春夏禁采捕，诏书非止行三辅。可怜科罪挂墙壁，国家禁绝非不预。鹑居熙熙太古民，就令窥巢不用嗔。同游饮啄不相害，海上鸥飞不避人。"}