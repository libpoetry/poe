{"id":"1131270","title":"送苏伯昌大卿","dynasty":"宋","author":"楼钥","text":"禁路岧峣欲问津，抗章便自乞閒身。闵劳剧部皇情厚，寓直中奎宠数新。飞挽正资经济手，典刑终念老成人。赤松未许长为伴，归取青毡继颍滨。甬东曾幸拜苏天，外府官僚复备员。前辈风流真在眼，名公谈笑辱忘年。浙江相对一卮酒，婺港欲行双桨船。门键马衔难作远，西风停立但茫然。"}