{"id":"807234","title":"满江红  写近况酬寄曹顾庵学士即用学士来韵","dynasty":"清","author":"陈维崧","text":"黄雀银鱼，羡秋后、拦街塞术。属餍耳、神仙难学，底须炼术。万事绊人园客茧，百年戏我狙公栗。倚秋城、下瞰暮涛红，煎斜日。风乍满，喧杉漆。霜渐老，催机匹。看雁排人字，玲珑几笔。诗怕杀青刊复毁，鬓憎镊白芟逾密。只酒悲、苦忆妇姑城，呼鹰出。"}