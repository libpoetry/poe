{"id":"698125","title":"题王君静斋崇慕堂二首","dynasty":"明","author":"钟渤","text":"台斗无光树有风，长江秋影断孤鸿。遗书满架香仍在，结屋依山恨未穷。恩贲新丘天浩荡，鸟啼寒树月朦胧。瞳瞳舜目悬千古，独照羹墙到眼中。谁遣台星坠海隅，秣陵无力挽金枢。韶华未睹形容尽，风物无情泪眼枯。绕屋慈乌声共苦，照人寒月影同孤。无端更树坟前竹，看取他年长凤雏。"}