{"id":"495647","title":"齐天乐 寿吕太守正月二十四日也","dynasty":"明","author":"陈霆","text":"湖山千里棠阴路。春光又回官柳。花市欢声，茅檐煖气，民俗正歌安阜。收灯未久。转万点红毬，化成南斗。瑞映阶符，寿星现在五云首。涵藏盛推山薮，尽肉羹翻污，车裀唾呕。霖雨功深，星辰地近，槐棘伫登三九。金章到手。对万本梅花，百壶春酒。醉倚东风，年年开笑口。"}