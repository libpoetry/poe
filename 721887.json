{"id":"721887","title":"哭侍妾梁氏文姞","dynasty":"明末清初","author":"屈大均","text":"十六归吾室，兰云覆额初。王家桃叶似，石氏懊侬如。未老铅笔洗，长贫笔墨疏。芳春三十四，花落委庭除。忍弃双儿去，匆匆赴夜台。死亡多口谶，斋戒早心灰。玉化紫烟气，珠倾明月胎。事予空二九，朝露苦相催。稚儿初咽哺，无母与肥腥。断乳才三夕，扶床始四龄。无穷哀子日，有尽老人星。风雨衾裯冷，凄凄想淑灵。离家未十朝，蕙草汝频凋。不及黄泉送，空期紫玉邀。医来无术救，巫至只魂招。针药平生少，桃花致早夭。美目应难瞑，无依膝下儿。茫茫成立日，落落贱贫时。苦节劳妻子，多才致渴饥。腹中无限泪，滴尽不曾知。失时伤汝极，多日中风深。香好魂难返，情多魄恐沉。儿痴啼欲抱，姑老哭无音。湿尽其君袂，朝昏泪不禁。殷勤汤药事，两抱女君哀。亦复归蒿里，无缘逐老莱。三人无百岁，一穴作双台。左右分黄土，连阴待种梅。怪鸟啼三夕，声声入曲房。非祥吾早识，薄命汝偏当。忽绝青琴响，频埋碧玉光。免怀双稚子，犹自唤姨娘。好色平生累，情深可奈何。老知偕老少，愁为莫愁多。肉割劳方朔，丹成失鲍娥。仙人难旷达，哀乐损天和。白杨风叶下，三度送红颜。涕泪惭如水，恩情悔似山。空多闺阁累，未有啸歌閒。哀痛平生足，吞声返竹关。"}