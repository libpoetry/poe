{"id":"807248","title":"满江红  渡江后车上作二首仍用前韵 其一","dynasty":"清","author":"陈维崧","text":"磨镜来耶，怪范叔、一寒至此。古所谓、吊丧借面，将毋同是。十载江河淮泗客，一身南北东西寄。问车中、闭置妇人乎，真穷矣。村酿薄，寒加旨。斜日淡，风添紫。有舆驺拉饮，从而唯唯。谒彼金张吾已过，厄于陈蔡谁之耻。任儿童、拍手笑劳人，车生耳。"}