{"id":"1130427","title":"送化主","dynasty":"宋","author":"释慧空","text":"空生曾乞临江市，日与云居打饭钱。老入华峰无用处，君今行乞记当年。吉山真心成抑逼，僧至参禅令乞食。误他多少禅家流，入不得处争著力。明知曰空具足器，向里得时无不是。及至归来放下时，笑倒南山老鳖鼻。袖里深藏大吉山，逢人拈出好生观。不嫌贫富僧兼俗，价数高低试著看。"}