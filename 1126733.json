{"id":"1126733","title":"黄宪生朝三首","dynasty":"宋","author":"黄公度","text":"国势巍巍盛，时髦衮衮生。云师绵世胄，汉相旧家声。学海波澜阔，神峰冰雪清。天涯逢诞日，目极曲江城。经术贤关望，吁谟帝席前。词场声掷地，宪府力回天。金鉴风流在，炎陬雨露偏。慇勤理归揖，早觐日华边。阴德千人活，霜威五岭寒。三持使者节，一著惠文冠。台省班联忝，宾僚礼数宽。微官惭束缚，称寿阻门阑。"}