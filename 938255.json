{"id":"938255","title":"游岘山次韵三首 其二","dynasty":"宋","author":"陈与义","text":"高人买山隐，百万犹恨少。客儿最省事，有屐一生了。东庄良不遥，十里望缥缈。萦纡并麦垄，翠浪四山绕。先生滞鹿车，去程通凤沼。暂来山泉上，思与飞云杳。云北接云南，一径绝纷扰。竹林怀风雨，目断极窈窈。从来无世尘，相对真不挠。龙儿争地出，头角已表表。先生嘱支郎，勿使斤斧夭。终当乞一杖，险路扶吾老。"}