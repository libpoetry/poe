{"id":"903367","title":"赠道士张易","dynasty":"宋","author":"张镃","text":"道人生长清淮西，地荒战血孤鬼啼。饱知浊世一朝菌，摆落羁絷全天倪。穿霞踏月半区宇，山水名胜随攀跻。我来欣逢大条左，握手便许论刀圭。蕊珠七言素探讨，敷析秘奥开群迷。绵绵玄牝斡两曜，夜半虚室腾虹霓。同居蜀客话清简，物理返笑庄生齐。坳堂烛暗坐顷刻，石头路净缘高低。倾壶随意荐岩果，不假沆瀣求交梨。他年相就养灵液，肯复自弃沦尘泥。蓬洲阆苑恣游宴，有句更继肩吾题。"}