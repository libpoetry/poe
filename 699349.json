{"id":"699349","title":"灯下观菊花影同社中诸友赋","dynasty":"明","author":"袁宏道","text":"清媚知无敌，披丽寔可怜。易方唯月里，难写是风前。才子影皆好，倾城背亦妍。赵昌真粉本，一洗黛螺烟。一片篱花谱，吴绡墨未成。何人工点染，添我作渊明。月浪沉沉路，风香淡淡情。骚魂多念汝，梦里屈先生。只与屏添艳，全凭幻写真。光光能取影，叶叶解分身。萝月思前世，松风梦故人。黄筌信好手，没骨有精神。淡月莪莪碎，微风剪剪疏。折从栾大手，寄与化人居。藻叶菱文浪，云官鸟纪书。烟光与焰水，一种绘空虚。舞影将流地，颓香乍可闻。玲珑千朵月，碎琐一窠云。押以无弦韵，吟成没字文。长时嗔罔两，或恐近夫君。山中频领略，得意是萧疏。半赭佳人后，一帘温语初。墙颓生画意，蛇斗悟颠书。离即成三昧，超超寔起余。静语一堂熏，兕觥屡付君。窿洼扪水影，游戏写风纹。倩女归时魄，巫山嫁后云。鼻根如灭却，亦可嗅清芬。变体初从墨，名家但姓黄。空花新女弟，乌有旧儿郎。函作仙人谜，和成羽客方。浮生虚妄等，一倍感欢场。"}