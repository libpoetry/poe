{"id":"587982","title":"樵山会讲学者四人方西樵邓敬所何古林与予时甘露连降于紫云楼之松者三日方西樵有诗乃续而赓之","dynasty":"明","author":"王渐逵","text":"大渊之岁，厥月惟玄。泰风肇扬，于昭朗宣。方叔元老，寔秉斯虔。感我良朋，翕至后先。于以共约，于樵之巅。于以会之，于石之泉。方叔敬德，冲和有融。上帝监尔，精明幽通。不虫不瘁，先兆于松。甘露溶溶，紫云葱葱。爰降爰注，于公之宫。有孚我朋，类银其从。甘露连连，有盈三日。既渥既足，维松维乔。感我良朋，于焉逍遥。甘露连连，有盈三日。既渥既同，惟心惟一。感我良朋，于焉丽泽。同德之磋，如气之和。同德之涵，如露之甘。君子之孚，君子之祉。何以侑之，德音孔迩。"}