{"id":"694356","title":"湖西九岩为一峰题 光霁岩","dynasty":"明","author":"陈献章","text":"风月佳名在，乾坤浪迹空。从来岩下客，祇与异人逢。来说湖西者，不及华山顶。谁知岩中仙，解作石柱屏。声从窦中来，可以塞天地。借问采薇人，便知风动处。府教英灵在，虺蛇不敢居。从来岩上月，只是照虚无。声名野老畏，草石贵人争。刬却岩中有，悠悠是极清。翠掩千寻洞，青窥一窍天。人间无绝境，不要问桃源。山骨短圆棱，初疑削木成。乾坤藏一柱，犹得镇岩扃。龙出潭水空，龙归潭水黑。君从龙床来，谁在龙床侧。闇闇月堕地，忽在天中央。堕地人不觉，中天照四方。"}