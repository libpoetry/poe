{"id":"690185","title":"严陵晓发次夏严州汝梅韵三首","dynasty":"明","author":"张羽（凤举","text":"官舟夜并越溪行，已判青春付客程。出嶂渐分严濑晓，听钟新识建山晴。东来白雪明江县，北望红云拥帝城。三辅未应愁远适，汉庭须亦试萧生。承恩谁赋内前行，远客来频识水程。一鸟波间閒上下，数峰天外忽阴晴。山林不解南风曲，裘马犹矜北斗城。莫向春明门外别，大梁宾客望班生。春阴强作问耕行，出淖犹堪载酒程。每厌蜃楼乘海暗，定知爝火忌天晴。山阳地湿茅穿径，雪后江高水到城。病怯官忙无暇日，铜章错忆绿纹生。"}