{"id":"452553","title":"留别具沤生并赠惟斋兄","dynasty":"当代","author":"钱之江","text":"吾宗抱玉西吴来，远挟震泽千古之怒雷。当阍虎豹皆辟易，澒洞恍觉天门开。五经六艺指诸掌，老我得见金银台。座中诸子孰敌国，慥慥君子三思才。森然武库鋋戈陈，管窥蠡测诚愚騃。德衰岂意瞻麟凤，立谈乃对双龙媒。瞠目徒望尾后尘，顾彼时俊真舆儓。欲借天河恣一洗，五十五载昆池灰。即今天意犹未悔，散置人海为樗材。罗胸丘壑不得售，非酒浇之能为灾。传杯不觉夜漏催，幸无掷笔嗟觚哉。"}