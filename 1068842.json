{"id":"1068842","title":"读试卷有感","dynasty":"宋","author":"张扩","text":"巧语互一律，纷然如铦锋。挥笔馀万言，积案成千重。谁令缪悠子，持衡居其中。两目病且昏，不辨牛马踪。而使视试文，岂能分雌雄。往时心力彊，眼明耳犹聪。本欲藉科举，脱此文字攻。一朝反自缚，身随蠹书虫。负郭有田园，犹存荒菊丛。频年粳稻熟，酒贱尊不空。胡不驾柴车，远揖陶令风。作诗请伯氏，林下相追从。"}