{"id":"1253003","title":"江行杂诗九首","dynasty":"元末明初","author":"刘基","text":"采石江头山插天，江泉激石鸣湘弦。十年战血污江水，水中鬼神应醉眠。二生矶上星满滩，白烟如雪浮林端。水妃夜解玉佩去，清泪滴成红木难。马当之山中江中，其下乃是冯夷宫。良宵月出江水底，行人喜甚天无风。九龙山西西日沉，江云压地生层阴。汀洲无人蕾叶响，咆虎一声风满林。皖口孤城江水傍，城上犹有愁云黄。豺狼魑魅相食尽，忠魂白日长垂光。桑落洲边春草生，宜城九酝空传名。百年世事同醉梦，愁听野猿啼到明。江盘峡束当彭浪，孤山如聿江中央。坤灵不放厚地裂，应有潮汐通扶桑。长江水浊湖水清，石钟涛击鲸鱼鸣。山头出云山下雨，杨澜左蠡何时平。江州太守文儒宗，骂贼就死真从容。天翻地覆元气在，斯人万古其犹龙。"}