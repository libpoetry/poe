{"id":"13803","title":"郡中端居有怀袁州王员外使君","dynasty":"唐代","author":"羊士谔","text":"忆作同门友，承明奉直庐。禁闱人自异，休浣迹非疏。珥笔金华殿，三朝玉玺书。恩光荣侍从，文彩应符徐。青眼真知我，玄谈愧起予。兰卮招促膝，松砌引长裾。丽日流莺早，凉天坠露初。前山临紫阁，曲水眺红蕖。谁为音尘旷，俄惊岁月除。风波移故辙，符守忽离居。济物阴功在，分忧盛业余。弱翁方大用，延首迟双鱼。"}