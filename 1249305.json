{"id":"1249305","title":"甲辰元日对雪联句","dynasty":"元末明初","author":"戴良","text":"三冬不作雪，元日乃飞花。殆似呈丰兆，还如献岁华。晓梅同璀璨，冻蝶斗交加。叠径如拖练，旋空若搅车。随风疏复密，杂霰整还斜。葩借云为叶，光疑月在沙。迷汀难辨鹭，著柳易分鸦。咏絮应输韫，吟车欲过叉。寒将椒酒敌，瑩比塞酥嘉。刻画天呈巧，铺张地掩瑕。早朝光映笏，暝猎势漫罝。后腊宁非瑞，先春益自誇。拂林微见蕊，缀草浅窥芽。煖促庭猊化，阳催瓦雀呀。土融偏润麦，水活最便茶。不雨檐常滴，当阴砌或遮。诗成灯屡剪，坐久鼓频挝。路滑妨回骑，城严畏奏笳。岁寒同在旅，春至倍思家。此日堪乘兴，归舟向若耶。"}