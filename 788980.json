{"id":"788980","title":"色齐窝稽","dynasty":"清","author":"杨宾","text":"纳木五十里，颇极登顿苦。色齐林更深，未入心已阻。豺狼逐我驰，山鸡向我舞。谷口咆熊罴，松根窜貂鼠。云横道不通，雾黑眼若瞽。幸有凿山人，乃见天一缕。架木度层冈，歇鞍藉茅土。才看日色暝，不觉夜已午。自卫凭野烧，畏惧不敢语。俄顷雪满衣，一一沾徒旅。冱寒手足僵，皲瘃从此数。釜鬲莫为炊，调饥腹空鼓。冻馁虽切虑，达曙力可努。但得脱窝稽，鸟道吾所取。"}