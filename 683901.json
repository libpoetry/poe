{"id":"683901","title":"术士孔生种种变幻狡狯见而赠以四绝句","dynasty":"明","author":"王世贞","text":"白波沈陆懒登台，一醉逢君笑口开。莫怪书生偏善幻，何人不是幻中来。斗旗才罢复藏钩，曼衍鱼龙眩未休。却恨茂陵龙去远，不教生拜乐通侯。一念才萌意已通，祗缘先堕识情中。老夫心在阿惟越，笑尔逡巡化业虫。少年场里索相过，不往如呼俗物何。一任摩娑双眼看，山神伎俩苦无多。"}