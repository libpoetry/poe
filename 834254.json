{"id":"834254","title":"忆旧游 春日题五榕江阁","dynasty":"清末民国初","author":"易顺鼎","text":"正春沙有雁，晓树无莺，暗尽芳朝。一尺桃花雨，恰吹愁成浪，流到诗桡。东风百蛮如画，绿染瘴天娇。奈官路斜阳，题红万里，鹃泪难消。晴丝水窗凭，只隔望帘疏，载梦帆迢。记向横塘过，负垂杨两岸，玉手亲招。还将寄鸾残句，写上碧云梢。渐人影都无，江心冷月孤荡潮。"}