{"id":"1130109","title":"行歌亭","dynasty":"宋","author":"释道潜","text":"自古山林浪得名，欲要人爵谩逃形。唯馀滍上行歌者，独免移文勒户庭。先生本自负经纶，志在丘园世莫亲。不信请看门下客，尽为金马玉堂人。尝闻箕颍卧巢由，振荡高风冠九州。欲识当年孔宁极，依稀堪与若人俦。滍川胜气蔼葱葱，远访先生旧隐风。阅礼敦诗见犹子，故知馀泽未终穷。"}