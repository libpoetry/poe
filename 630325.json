{"id":"630325","title":"咏史十二首 其四","dynasty":"明","author":"释函是","text":"天命邈难谌，仁暴恒相持。汉室至桓灵，国祚亦孔衰。既生刘豫州，又生操与丕。挟主令天下，荀郭多从之。维我与使君，英鉴谁当欺。不可与争锋，卧龙犹守雌。运会倘默定，鞅掌欲何为。仁人之用心，尽瘁以死期。连营七百里，尝为此辈嗤。孝直即不死，骨肉终难移。丞相真天威，南人无所施。魏延不可用，岂故从坦夷。竟出五丈原，仲达安足窥。有道未必昌，古今长叹咨。奸雄亦有成，圣哲能无疑。曷求所从来，毋为昧当时。"}