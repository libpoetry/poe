{"id":"1091055","title":"六月三夜梦观某人诗什其书一章四绝盖绝笔也走读竟太一真人来告语青猿手里得长书静闻丹灶风中雨之句梦而默记之寤矣作诗导意","dynasty":"宋","author":"薛季宣","text":"多谢真人警梦书，青猿驯扰尚趑趄。任从炉鼎喧风雨，争奈神明复古初。君乐鍊形咀丹火，我甘饮水灌园蔬。惟当敬佩终焉意，子欲无言致匪虚。"}