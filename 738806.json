{"id":"738806","title":"入贡行","dynasty":"清","author":"英廉","text":"君不见混同江水流向东，东归沧海连鸿濛。中有人烟杂蜃气，分罗部族邻鲛宫。荷轸遥连库野远，桦皮为庐舟是产。衣食家家总问鱼，农畋事事惟须犬。小船贴水大船高，大者百丈小者篙。海岸山溪三千里，年年入贡来皇朝。津头一到闻方语，接伴常年走商贾。髭髯覆面骇山狙，货贝随身矜栗鼠。贡毕还看互市兼，箧笥在手肩瓶甔。不评泉布惟评物，先易醇醪后易盐。噫嘻！圣德柔远远人至，譬如肃慎之矢越裳雉，贡微赍重嘉其意。一物均邀大造慈，荒裔端赖天王赐。朝来锡燕在官衙，饱饫厨珍醉貌斜，蹒跚出门观者哗。观者且勿哗，请看忠孝之性无迩遐，总把君羹携到家。"}