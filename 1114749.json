{"id":"1114749","title":"和蒋志父春风亭韵","dynasty":"宋","author":"李曾伯","text":"不须举扇障西风，且付黄花一笑中。渐喜卢㕙成两毙，仍愁蜂蚁起群雄。未能长策辕从北，果有真儒辙岂东。老我数奇何所用，快教儿辈学从戎。谁能草檄愈头风，有酒时时共一中。莫把丹青羡苏武，且将玄白玩扬雄。将军事在龙荒北，客子心驰马首东。休笑晋朝人物少，犹知口不道和戎。"}