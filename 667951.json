{"id":"667951","title":"已罢视事上官密令拘斋中禁弗得出怅忆故山有作","dynasty":"明","author":"王廷陈","text":"弱冠才殊调，明时籍早通。苍茫收印绶，留滞叹萍蓬。变色休谈虎，逢嗔失避骢。鶢鶋猜玉馔，鹦鹉恨雕笼。散帙窗前草，吟诗井上桐。风檐窥暮雀，月砌响秋虫。隐雾徒惭豹，随阳秪羡鸿。齐臣歌白石，楚客怨丹枫。篱采黄花候，山攀桂树丛。羁心傍汝汉，回首隔云梦。山水鸣琴外，烟霞岸帻中。安能似张翰，乘兴去江东。"}