{"id":"1237370","title":"赋竹居","dynasty":"元","author":"黄玠","text":"好风从东来，吹我石上竹。取琴竹下弹，希声不成曲。桃李正无言，世人自相逐。繁华此何时，所贵君子独。残棋久未收，竹凉成小坐。樵苏冷不爨，所设惟瓜蓏。风吹碧云动，时有苍雪堕。焉知人间世，赤日如焦火。远过幽人居，支筇立良久。竹影落秋波，照面绿于酒。俗士不必来，屐齿苍苔厚。案头二王书，妙不数颜柳。好画不厌看，奈此风凄洌。翠禽双飞来，翻枝落残雪。竹间见石友，岁晚共贞节。淡如君子交，冷面炙不热。"}