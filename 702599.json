{"id":"702599","title":"答江似孙谢遗锦衾（叠用寒字）","dynasty":"明","author":"程嘉燧","text":"曾无文绮赠交欢，聊尔同裯恋一寒。长枕正思裁十幅，高眠尽可拥三竿。休嫌吟苦蒙时污，应笑书痴画处刓。博得新诗酬锦段，衙斋传比练裙看。故衾何意托交欢，得共高人寤寐宽。不分秋风破茅屋，从教夜雪满长安。空床独枕琴三尺，远札相遗绮一端。早晚平津谁与报，布衣思庇九州寒。"}