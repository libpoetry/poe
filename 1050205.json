{"id":"1050205","title":"送孙公素朝奉还台","dynasty":"宋","author":"郭祥正","text":"暑雨正郁陶，流汗坐深甑。忽闻公素来，清风先满径。高谈别后事，琳琅发吾听。听之复何如，五月冰雪瑩。况逢至治朝，日月开二圣。大臣用老成，群辟要方正。如公亦几人，尚未擢谏诤。浮舟每经年，山川寓幽兴。皇皇岁华晚，曳屣漫吟咏。行矣勿徘徊，金门待新命。"}