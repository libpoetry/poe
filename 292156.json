{"id":"292156","title":"疏影·芭蕉","dynasty":"现代","author":"张慎仪","text":"虫秋闲昼。正小亭漠漠，轻阴犹逗。未到黄昏，人凭阑干，青翠冷粘吟袖。秋心惯向斜阳卷，怎不与、斜阳同瘦。隔疏帘、误认婵娟，漫约茗窗话旧。正是愁来时候。怅屏风遮断，问愁知否。写韵题笺，墨点参差，难寄相思一斗。芙蓉未放梧桐老，只凤尾、霜前雁后。夜凉不雨也飕飕，孤梦甚时才就。"}