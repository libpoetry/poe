{"id":"369402","title":"台城路·题薛慰农观察团扇美人","dynasty":"清代","author":"杨葆光","text":"拈针才又瞢腾睡，栽花尚嫌春早。柳线频牵，蕉心细卷，写出伶俜年少。新妆恰好。认朱晕玲珑，冁然含笑。冀北辽西，此行安肯怯长道。池塘谁咏碧草。鼠姑风正丽，苔绿如埽。线帖停翻，琴囊软倚，不许天台寻到。尘缘未了。只付与诗人，便除烦恼。要觅良工，放翁添此老。"}