{"id":"846238","title":"沁园春 其二 寿赵宰","dynasty":"宋","author":"无名氏","text":"快阁春边，倚阑干外，东西晚晴。有银潢公子，摩挲石刻，金华仙伯，主掌鸥盟。陶柳清新，潘花红嫩，早有丰年笑语声。还知道，是街头父老，竞说升平。怪来昨夜长庚。与一道澄江月共明。但寿烟起处，千山天远，寿杯满后，千尺泉清。兴庆宫中，长生殿里，早踏金鳌背上行。明年好，望紫云楼上，一点台星。"}