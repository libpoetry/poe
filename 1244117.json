{"id":"1244117","title":"简周文瞻","dynasty":"元末明初","author":"郭钰","text":"先生挂冠竟长往，青山白云注遐想。姓名久在缙绅间，风节欲倾寮采上。天柱峰高郁萧爽，门前流水供春酿。小车驾鹿度松阴，盘石弹琴答泉响。平生老笔称绝奇，大小二篆皆吾师。江虚白沙铁锥立，云捲空青玉箸垂。襟怀浩荡无所惜，每逢好事能书之。近来题笔满江右，丞相中郎千载期。往年下笔谁最妙，闻之独数吴兴赵。绣衣御史又得名，出处与君不同调。高斋日长客来少，洗砚自瞰萍花沼。晴云飞动碧窗间，酒酣得意掀髯笑。愧我还山茅结庐，老去家贫且读书。愿求大字悬书屋，一洗尘秽开清虚。竹林雨过暑气无，霜毫染墨多勤渠。野人拜赐不敢隐，虹光应贯斗牛墟。"}