{"id":"1127332","title":"鹅湖寺","dynasty":"宋","author":"喻良能","text":"长松夹道摇苍烟，十里绝如灵隐前。不见素鹅青嶂里，空馀碧水白云边。氛埃斗脱三千界，潇洒疑通十九泉。五月人间正炎热，清凉一觉北窗眠。水鸟飞来一问津，璧宫珠塔便红尘。开基古佛留遗像，直日奇峰列众宾。芋火拥残知永夜，霜钟递起向初晨。川徒渺渺驱尘驾，回首林前愧野人。"}