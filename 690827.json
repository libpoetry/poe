{"id":"690827","title":"途中杂咏","dynasty":"明","author":"李之世","text":"京国数千里，悠悠去不停。鸡声破晓雾，马首认残星。古戍依寒草，官桥间短亭。无情堤畔柳，憔悴不成青。野店临平坂，荒村人语稀。步檐惊虎迹，登榻卧牛衣。客至时争席，童嗔半苦饥。天涯一翘首，能使旅情微。北地殊风候，兼之岁欲残。辟尘缯覆面，冲雪革为冠。苦水酴酥酒，腥羹苜蓿盘。罄囊持一饭，未结主人欢。肩舆不可度，霜滑磴途赊。倒影疑涵水，长天带落霞。行人驱蚁队，稚子挽牛车。同旅时相劳，前村日未斜。寒色暝凄凄，荒墟古木齐。饥乌时自出，瘦马不闻嘶。夹毂人相叱，畏途剑独携。由来贪访胜，到处漫留题。"}