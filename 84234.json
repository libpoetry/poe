{"id":"84234","title":"村饮示邻曲","dynasty":"宋代","author":"陆游","text":"七年收朝迹，名不到权门；耿耿一寸心，思与穷友论。忆昔西戍日，孱虏气可吞。偶失万户侯，遂老三家村。朱颜舍我去，白发日夜繁。夕阳坐溪边，看儿牧鸡豚。雕胡幸可炊，亦有社酒浑。耳热我欲歌，四座且勿喧。即今黄河上，事殊曹与袁。扶义孰可遣？一战洗乾坤。西酹吴玠墓，南招宗泽魂。焚庭涉其血，岂独清中原！吾侪虽益老，忠义传子孙，征辽诏傥下，从我属櫜鞬。"}