{"id":"976770","title":"雪中梅竹图","dynasty":"宋","author":"家铉翁","text":"梅兄乃我义理朋，竹友从我林壑游。青青不受尘土涴，皓皓肯与红紫侔。别来天涯今几载，老大相逢俱白头。玉龙排空展鳞鬣，天姥振佩锵琳璆。古心姱节自为伴，严气正性谁能俦。儿童莫作飞絮看，道眼无以空花求。花飞絮舞两值遇，殆天之合非人谋。娇禽谩誇颜色好，弱羽难禁寒风遒。寄尔南枝尺寸地，莫与鹜群为辈流。何人画工巧位置，使我坐对消閒愁。却风吹灰万象改，平生故交还在不。绨袍犹思见范叔，雪堂剩欲逢元修。故山自有归隐处，琅玕成林雪成坞。会当见汝面目真，西湖西畔踏雪寻故人。"}