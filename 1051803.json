{"id":"1051803","title":"韩氏周宣王时为侯尝入觐而归显父饯之尹吉甫作诵今司空康国公既老元祐丁卯朝京师戊辰春还许天子赐燕某赋是诗","dynasty":"宋","author":"彭汝砺","text":"在昔韩侯，受命有周。绍嗣禹功，以续祖考。韩侯入觐，玄衮介圭，有淑其旆。韩侯归止，显父是饯。笾豆有践，奏鼓衎衎。韩侯燕喜，既多受祉。施于子孙，为宋柄臣。有子且贤，长则上公。亦似前人，有赫厥庸。公老许田，载见式时。朝有大疑，公为蓍龟。公去不留，天子是思。薄言维之，旟旐有辉。都人咸喜，祝之千岁。国有元老，邦家是赖。康公之德，寅亮孔硕。利泽在民，功在社稷。孰能诗之，以继韩奕。诞发其声，施于罔极。"}