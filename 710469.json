{"id":"710469","title":"望罗浮","dynasty":"明末清初","author":"王鸣雷","text":"我生番禺若木东，桂树将攀擘芙蓉。东望罗浮隔沧海，欲往游之未能从。引领朱陵七万尺，招手仙人四百峰。神尧洚洪水，二山合其中。大禹疏凿还，元圭告成功。东通至林屋，北通至岱宗。地肺相勾连，无可与等同。草木备灵气，鸟兽具奇踪。我昔梦游蓬莱岛，亲见葛洪颜色好。微笑呼来骑白龙，诸仙奏乐轩辕道。公然独扣石楼门，三更日出层城早。飞来蝴蝶大如箕，鸟皆五色文离离。秦人晋洞汉时鹤，天鸡叫去还咿咿。大石如梁亘湍水，下有竹虫篆其枝。有叟坐弄钵盂月，北斗引我扪天池。髣髴麻姑药市立，分明喑虎铁桥骑。春风吹醒梅花梦，此身却在扶胥时。回看沧海还历历，山灵绝不欺我力。流水长闲睇白云，安得乘风生羽翼。造化长存五岳心，远怀八荒想八极。何当恣我烂漫游，竹杖直策飞云侧。"}