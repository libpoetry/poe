{"id":"1228395","title":"李咸熙秋岚凝翠图","dynasty":"元","author":"黄公望","text":"山林之乐幽且閒，何人卜居云半间。江亭夐立苍树杪，招提高出碧溪湾。循溪隐隐穿细路，断岸疏疏起烟雾。微茫万顷白鸥天，雁阵凫群落无数。樵歌初断渔唱幽，桥边野老策扶留。春山万叠西日下，渺渺一片江南秋。我昔荆溪问清隐，溪上分明如此景。别来时或狂梦思，忽见此图心为醒。李侯少年擅丹青，晚岁笔意含英灵。兴来漫写秋山景，妙入毫末穷杳冥。无声诗与有声画，侯能兼之夺造化。临窗点笔试题之，老眼模糊忘高下。"}