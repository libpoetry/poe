{"id":"1136390","title":"遇李尊师","dynasty":"宋末元初","author":"方回","text":"东城焉所适，有此松下风。更有竹万计，连山翠如葱。长廊无人白日静，古坛高殿秋阴中。云房锁扃帘幔捲，久乃忽遇星冠翁。一笑呼茗茗立具，坐对井边骧首龙。五十馀年阅此画，偶许后死频过从。畴昔共饮徒，十不见八九。升天岂其然，冢骨今定朽。老夫起立意欲去，尊师顾谓已温酒。人生一刻快意难，何幸有酒浇此口。屡劝不容遽上马，上马出门却回首。"}