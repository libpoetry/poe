{"id":"263918","title":"沁园春·苗图","dynasty":"清代","author":"尤侗","text":"望气佳哉，蕉林书屋，得宝隋和。看皋庑家声，天边台斗，彩鸾国色，地上姮娥。玉燕投怀，石麟露角，更胜珠哥与户哥。徵兰梦，记五苗丝绣，玉叶金柯。不惟孔释摩挲。有后稷携来瓜瓞歌。算学士文章，原名陶谷，将军勋业，也号田禾。左握干戈，右持俎豆，何似堂封万石多。询占者，是翁官农父，儿取高科。"}