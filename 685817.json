{"id":"685817","title":"秋夜偕诸生月下诵桂子月中落之句因以为韵","dynasty":"明","author":"冯昌历","text":"空山人境寂，秋光转清霁。幽人坐夜深，披衣对丛桂。箕踞忘形骸，挥麈秋名理。孰是意中人，相携二三子。长空净无尘，皎皎悬明月。何处来钟声，身心忽超绝。大地浑如镜，森罗影现中。清辉凉彻骨，疑是广寒宫。指挥铁如意，长笑动山岳。夜半放光明，溶溶漫碧落。"}