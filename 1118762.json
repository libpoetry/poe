{"id":"1118762","title":"对食有感二首","dynasty":"宋","author":"陆游","text":"杯酌以助气，匕箸以充腹。沾醉与属餍，其害等嗜欲。歠醨有馀欢，食淡百味足。养生所甚恶，旨酒及大肉。老翁虽无能，更事嗟已熟。勿叹茆三间，养汝山林福。我老虽无家，其实如客耳。食至举匕箸，饱则舍而起。厨人有勤惰，我岂形愠喜。园畦摘青蔬，地碓舂赤米。劳人固已多，坐享颡常泚。作诗本自规，亦以告闾里。"}