{"id":"865288","title":"次韵王信州古风","dynasty":"宋","author":"邓肃","text":"我昔少年日，气与风雷壮。一言既不合，掉头归望望。誓将老烟霞，叩角耕闲旷。一日烦干旌，叩天舒孟浪。自譬舟一叶，沙溪春荡漾。百川傥已东，吾力那能障。尚赖天地宽，未即崇山放。栟榈付冷居，乃为世所长。老妻画纸棋，赤脚沽村酿。醉起舞彩衣，吾道颇休畅。人杰又鼎来，不怕供诗帐。酬唱激清风，洗空烟雨瘴。故人化鹤仙，穹庐共悽怆。生还义更高，裹饭远相饷。演山见长庚，醉眼不敢仰。便结骑鲸游，不知飞燕谤。兰亭最后来，德齿均所尚。伤时虽慷慨，论事尤倜傥。杯酒七峰下，逸思九天上。万事俱可人，祇欠蛾眉唱。"}