{"id":"746358","title":"自桂林赴永宁州有作","dynasty":"清","author":"李云章","text":"桂林西百里，山势塞天绿。一径飞鸟外，盘蛇断复续。我身托箯舆，愧彼行踯躅。仰陟牵长縆，俯注挽群仆。危跻顿层峭，旁涉眩屡曲。崖颓石压顶，磴削苔滑足。冥濛走腥云，惨澹入幽竹。舞风高树飞，吊月怪禽哭。都朗岭尤险，千仞擘坤轴。灏气反在底，那能辨岩谷。三台抱重巘，坚壁俨单复。虎豹昔纵横，兵戈费驱逐。我来属时和，山深暑不酷。掇芳閟仙赏，抉胜豁尘瞩。朝炊霞际餐，夜枕水声宿。扶持忘疲劳，山川喜淳朴。便作桃源看，端居岭清福。"}