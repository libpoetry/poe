{"id":"960945","title":"送友人陈上舍兄弟试太学","dynasty":"宋","author":"姚勉","text":"东风飒飒吹行李，荣送双龙璧池水。璧池浪阔高化龙，直透银河三万里。君家兄弟真雁行，季方学行如元方。中眉不是弓刀软，个般人物宜胶庠。只今胶庠多俊杰，正是功名到时节。陈家原有两状元，释褐传胪未应别。顾余亦问京华春，苍蝇愿附骥尾尘。干将先去抉云雨，太阿行亦龙延平。"}