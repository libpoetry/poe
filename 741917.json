{"id":"741917","title":"白马篇","dynasty":"清","author":"任大椿","text":"少年气概雄，坎壈亦因之。亲旧为我谋，直视无一辞。别有不移志，不敢生余思。顾马马头昂，为我穷四垂。万里何足虞，尺步良易歧。心忌不能下，能下才愈奇。自谓探榆塞，安知入焉支。按辔不轻入，久立审所疑。开弧听朔风，侧见阴山低。虑定神乃纵，一往谁复羁。彼亦羽林客，上下从我驰。乃知自立者，何取骄人为。少年无深谋，休用此骁骑。"}