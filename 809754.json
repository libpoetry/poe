{"id":"809754","title":"热河三十六景诗 其五 水芳岩秀","dynasty":"清","author":"玄烨","text":"水性杂苦甜，水芳即体厚。名泉亦多览，未若此为首。颐卦明口实，得正自养寿。择地立偃房，根基度长久。节宣在兹求，勤俭勿落后。朝窗千岩里，峭壁似天剖。远托思云汉，怡神至星斗。精研书家奥，临池愈涩手。清淡作饮馔，偏心恶旨酒。读老无逸篇，年年祝大有。"}