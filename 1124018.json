{"id":"1124018","title":"登岳阳楼","dynasty":"宋","author":"赵蕃","text":"太史南游上会稽，爱奇端欲助文辞。萧骚白发离骚国，不到巴陵终欠诗。自昔骚人半此州，不因放逐即淹留。我今毋负仍非客，何事汎然还一游。几思假日赋登楼，风雨连连不肯休。待得晴时又成去，再三举手谢沙鸥。晚风何许递参差，南望令人思九疑。渺渺烟波莫能极，谁云一苇可杭之。"}