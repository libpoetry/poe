{"id":"687745","title":"冬至和石翁","dynasty":"明","author":"庄昶","text":"江蓑寒动钓鱼台，陡觉阳随至日回。几点梅花新句子，一年节酒老山杯。回书蓟北鸿何去，同病江南客又来。短发无多还乱白，不胜怀抱向谁开。何处飞龙捧御床，年年朝北拜焚香。深山岂有如皋傅，圣主真闻过禹汤。天地辜容身每病，风云灿烂眼俱狂。春来满圃参苓在，谁谓衰翁授药方。乾坤一枕破茅堂，围断溪墙五亩桑。人事几番逢令节，天心一画是微阳。病难拜客门还闭，酒为寻梅醉不妨。睡起天峰三万里，欲将衰朽问苍茫。天风九万未云抟，欲向人间问一官。病里山林閒处老，眼前今古梦中看。道才消长论何节，棋又输赢看几盘。花鸟无穷春渐到，已拚扶醉上吟鞍。"}