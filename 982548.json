{"id":"982548","title":"鲜于子骏使君生日","dynasty":"宋","author":"秦观","text":"惟昔高堂梦，熊罴兆吉占。气钟西蜀秀，时应仲秋严。江汉挥犀尾，风云下笔尖。微辞追屈宋，精义到黄炎。操履森寒柏，名声耿夜蟾。击彊雕鹗健，治剧鸊鹈铦。使者旌旄易，将军印绶添。鸳鸿随步武，虎豹入韬钤。锦覆郎官被，彤垂太守襜。两行分蜜炬，十里上珠帘。礼士常悬榻，诛奸或奋髯。雨堂昏绛帐，风帙乱牙签。银汉星初换，金茎露已沾。欢声连北固，寿邑亘东渐。丽句充文几，奇香牣玉奁。簪绅五福具，樽俎四难兼。贱子真殊幸，清标获屡觇。误蒙雕朽木，猥辱画无盐。嘉运方熙洽，英才岂滞淹。伫公归法从，行道慰民瞻。"}