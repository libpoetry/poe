{"id":"700289","title":"丙子元日示云孙时其弟应芝将晬阳寅辰录四","dynasty":"明","author":"顾清","text":"春衫簇簇称时裁，喜道新年上学来。接得屠苏满堂拜，不知小弟已先杯。儿童贺岁满堂前，一样心情两地悬。争得便成东下计，不教凝望五云边。阳孙今日已成立，诸弟荆花共一丛。凭仗春风好培养，并将书笔继衰翁。春光又到小楼东，几日春花烂漫红。细想别离缘底事，鲈鱼刚要待秋风。"}