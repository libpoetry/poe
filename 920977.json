{"id":"920977","title":"与顿起、孙勉泛舟，探韵得未字","dynasty":"宋","author":"苏轼","text":"窗前堆梧桐，床下鸣络纬。佳人尺书到，客子中夜喟。朝来一樽酒，晤语聊自慰。秋蝇已无声，霜蟹初有味。当为壮士饮，眦裂须磔猬。勿作儿女怀，坐念蟏蛸畏。山城亦何有，一笑泻肝胃。泛舟以娱君，鱼鳖多可饩。纵为十日饮，未遽主人费。吾侪俱老矣，耿耿知自贵。宁能傍门户，啼笑杂猩狒。要将百篇诗，一吐千丈气。萧条岁行暮，迨此霜雪未。明朝出城南，遗迹观楚、魏。西风迫吹帽，金菊乱如沸。愿君勿言归，轻别吾所讳。"}