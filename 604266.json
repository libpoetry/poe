{"id":"604266","title":"乙丑献岁三日口号代柬迎里中同社君子","dynasty":"明","author":"张萱","text":"天上招摇今指丑，人间遗老称朋寿。人言旧岁不如新，我道新人不如旧。新人休说美韶华，旧人休嗟成老丑。曾见韶华易销歇，若羞老丑非长久。小园寒褪花欲然，小院晴多春似昼。巧笑迎人洞口桃，柔条扫径溪头柳。为语乘春好杖藜，且去寻芳共携手。请君莫弃旧时人，好我同倾新岁酒。"}