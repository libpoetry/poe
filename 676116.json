{"id":"676116","title":"登崇道观明阁看山","dynasty":"明","author":"谢承举","text":"一月在船怀抱恶，昼夜风涛怒驱作。文江东岸烟霞居，上濑囊厢暂停泊。幽人款接礼数倍，便叱山童扫高阁。石床稳帖憩尘梦，古窦清冷缨可濯。光摇树色开几屏，香籁松花堕帘幕。敲金呖喨杂灵籁，碎玉铿锵响檐铎。冯夷玉女翻云旗，白昼虚空奏天乐。幽閒境界纵坦放，前日惊惶都忘却。豪来欢剧欲起舞，狂语惊飞满林雀。大舒双手弄日月，长笑一声振寥廓。开窗遥见江上山，紫翠高低眼分豁。幽人巨细向我说，上极危巅下阴壑。东南云是中华山，半夜仙灯光闪烁。崆峒西抱北太平，隐约仙居在冥寞。天皇椎破混沌窍，此山挥指神斧凿。轰雷走电腾朱龙，微月寒风下秋鹤。赤日杲杲海底明，苍雪纷纷峰顶落。轩昂势可敌昆崙，突兀恐不让庐霍。我生素抱山水癖，处处名山俱领略。曾跨君山浮洞庭，驾驭罡风遍衡岳。昨来彭蠡访五老，呼吸瀑布醒醉渴。纵是滴泉与片石，一一穷搜无落莫。今过文江对此山，便欲翱翔蹑双屩。幽人为言路颠蹶，壁立群峰难着脚。当中更险大西岭，独耸孤形颇危削。十年惟此是奇观，追想前游今不若。虺尵我马废鞭策，料与此山缘分薄。横发平生雄壮心，万里逍遥趁鹏鹗。"}