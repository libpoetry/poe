{"id":"563439","title":"登泰山五首 其四","dynasty":"明","author":"王守仁","text":"尘网苦羁縻，富贵真露草。不如骑白鹿，东游入蓬岛。朝登太山望，洪涛隔缥缈。阳辉出海云，来作天门晓。遥见碧霞君，翩翩起员峤。玉女紫鸾笙，双吹入晴昊。举首望不及，下拜风浩浩。掷我《玉虚篇》，读之殊未了。傍有长眉翁，一一能指道。从此炼金砂，人间迹如扫。"}