{"id":"961080","title":"念奴娇 和尹司门与蔡侯咏雪","dynasty":"宋","author":"姚勉","text":"雕裘夜冷，怪地炉煨酒，经时难热。晓起盘风天舞絮，拍手儿童欢悦。客里新吟，天葩剪巧，思与梅争发。使君属和，雪花同是三绝。未说赋就梁园，阳春拍调，压倒唐元白。早晚联镳花底去，共看朝霞银阙。朝退归来，清虚堂里，醉洒淋漓墨。而今且对，聚星堂上宾客。"}