{"id":"408265","title":"再断肠别","dynasty":"近现代","author":"冯振","text":"送汝下归舟，归舟望渐远。淡淡微云开，依依红日晚。我返空房中，无事久静坐。祇为心念卿，不复知是我。怜汝抱病归，近日知何如。殷勤慰我意，得汝道中书。书中竟何言，疾病已去矣。反复几回看，藏在衣襟里。汝我同居时，亦有责备语。自从离别来，更想情亲处。旧情犹仿佛，容貌难追忆。试把相来看，得神已忘迹。愿汝早至家，小心事吾母。久作异乡人，深恩莫再负。明月上东山，云散一重重。不须明月照，相思情暗通。"}