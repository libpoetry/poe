{"id":"508512","title":"题李琼司训先生庐山图二十二韵","dynasty":"明","author":"倪谦","text":"我闻匡庐镇南服，云是禹贡敷浅原。昆崙支脉远分析，衡岳五岭遥相连。大江西来浪翻屋，万古眤立洪涛前。层峦叠嶂数千仞，五老香炉凝翠烟。金轮紫霄荡白日，鹤鸣双剑摩苍天。冰帘一片泻空阔，元气喷薄银河悬。昭明旧隐在何处，中有古寺名开先。漱玉之亭最奇胜，飞瀑正注神龙渊。栖贤谷西白鹿洞，李渤读书今几年。濯缨枕流双螮蝀，突兀共跨清波眠。陶潜醉石亘长涧，远公东林开白莲。平生慨想不一到，梦绕落星湖水边。五羊颜君南海客，胸中丘壑谁能光。兴来泼墨写此景，妙夺造化天无权。青山蜿蜒欲飞去，满壑浮云纷擘绵。澄江浩浩渺无际，但见万里乘风船。渔村樵径遍林麓，有路宛达诸峰巅。披图可望不可即，似隔弱水观蓬玄。先生鉴别称俨然，宝惜不啻琼瑶镌。高堂素壁时挂此，顿使襟怀尘虑蠲。朝来索我赋长句，愧乏大笔挥如椽。何当把酒呼李白，共和六一山高篇。"}