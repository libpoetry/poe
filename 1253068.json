{"id":"1253068","title":"采莲歌","dynasty":"元末明初","author":"刘基","text":"十三女儿白似脂，向人学得做娇痴。折得白莲头上插，苧罗山下赛西施。十五女儿花正开，随群逐伴采花回。浓妆比似花娇艳，引得黄蜂队队来。采得红莲爱白莲，双桡快转怕人先。争知要紧翻成慢，菱叶中间绊却船。芍药争春衒彩霞，芙蓉秋尽却荣华。有色有香兼有实，百花都不似莲花。女伴相随出芰荷，并船比较采莲多。抬头忽见游人过，棹入菰蒲水拍波。晚凉风定却回船，望见新月在天边。放下荷花深深拜，翻身忙整翠花钿。"}