{"id":"171699","title":"绮罗香·夜滴研朱","dynasty":"宋代","author":"王沂孙","text":"夜滴研朱，晨妆试酒，寒树偷分春艳。赋冷吴江，一片试霜犹浅。惊汉殿、绛点初凝，认隋苑、彩枝重翦。问仙丹，炼熟何迟，少年色换已秋晚。疏枝频撼暮雨，消得西风几度，舞衣吹断。绿水荒沟，终是赋情人远。空一似、零落桃花，又等闲、误他刘阮。且留取，闲写幽情，石阑三四片。"}