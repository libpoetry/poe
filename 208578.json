{"id":"208578","title":"元宵怀都城简胡令俊民时胡连夕在告","dynasty":"宋代","author":"朱翌","text":"天豁晴光合，檐收雪汗乾。灯期欣在候，火令不为难。方喜春风动，犹怜暮色寒。仙晨今夜乐，帝所旧年观。郁郁卿云密，葱葱瑞气盘。五门双阙耸，三岛十洲攒。风伯清黄道，钩陈卫赤鸾。声流车水快，花影烛龙蟠。入望云裳举，低迷杂佩珊。歌翻楼上下，人与月团栾。夜色清凝露，香风静泛兰。陆莲摇艳质，汤鲤转惊澜。故国云天外，家风楚俗完。良时亦竞作，游兴颇相干。诸县丰登际，元戎礼数宽。辍耕来野父，沽酒办余欢。少问飞凫客，遥知道室安。樵青能笑语，太白酌瀰漫。要是弦堂宓，何妨花县潘。黄庭须默课，灯录不重看。羡子闭门坐，嗟予脚力殚。醉归哦五字，一一待公刊。"}