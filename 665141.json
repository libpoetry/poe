{"id":"665141","title":"拟骚赠崇道归寿鸣皋先生","dynasty":"明","author":"夏良胜","text":"鹤鸣皋兮奚求，羽毨兮惟脩。衣玉雪兮云岫，濯江波兮月洲。有丹渥兮莫售，巢老松兮惊髯虬。烟萝风籁兮与?，高轩乘兮胫之羞。青田有子兮方岁周，和鸣唳兮九秋。连翮干霄兮清都，游绦旋光兮仪收。投饵饼兮不受，引吭而嘎兮悲啾。㩳身奋翼兮向南州，回翔兮故丘。老稚往观兮夷犹，江夏有楼兮栖休。飞上下兮天光流，露滴兮发萧幽。玄圃开而舞鹿兮呦呦，仙子跨兮翱游。白而苍兮斯寿，子来兮来兮，偕凤兮鸣周。"}