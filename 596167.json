{"id":"596167","title":"伤春","dynasty":"明","author":"潘光统","text":"物候半春色，飞花带雨愁。重杨千叶密，独鸟一声幽。简出缘多病，忘机久狎鸥。十年空落落，万事只悠悠。身贱谁青眼，时危自白头。干戈横郡郭，生计且渔舟。偃蹇功名薄，蹉跎岁月流。朋游多赤牍，吾道合沧洲。价远黄金骏，歌还白石牛。言寻商岭曲，行问富春裘。雪调偏难和，明珠耻暗投。泥涂宁久辱，晚岁感能收。"}