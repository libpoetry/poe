{"id":"703863","title":"赠黄仕明进士","dynasty":"明","author":"韩上桂","text":"璧生重岩中，出为廊庙器。精采贯长虹，效坛礼天地。吉士负经纶，独抱千古志。当其未遇时，掩抑谁相示。一朝吐光华，枯崖尽生媚。连城始足偿，置庑何容弃。显晦固有期，磷缁仍所忌。愿言谨磨砻，勿受微尘翳。大明悬日月，天子重人文。宠洽丘园贲，因沾雨露新。彤轩初召对，三策重天人。非熊起渭水，板筑识良臣。之子怀素略，乘时欻致身。凤凰翔千仞，渥洼奔绝尘。风云诚遇合，砥砺方足珍。杯流注沧海，何以答君恩。"}