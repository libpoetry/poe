{"id":"685678","title":"遍题朱惟四增置诸胜十二首 仙源","dynasty":"明","author":"邓云霄","text":"高循石磴踏罡风，寻得仙源杳霭中。怪底寒光浸星月，涟漪疑与绛河通。飞泉百道寒苍壁，雨过残雷隐隐闻。一幅珠帘长不卷，仙人石室正眠云。谁将金粟种岩前？香色皆空不碍禅。试向如来问真谛，洞云深处是诸天。山中丛桂长相待，世上无名不用逋。珍重岩边苍石几，他年研墨著潜夫。泠泠玉齿漱寒流，高士当年似许由。惆怅遗踪久寥落，猿愁鹤怨几时休？长松落落充高栋，古栎庸庸得大年。自笑生年不材者，社中应许结良缘。寒深洞口无三伏，风急崖前有六花。何处山僧乘兴到？共融新水瀹新茶。一片琼瑶倚浪堆，云根移自十洲来。临风试奏游仙曲，不信骑羊去不回。期云馆中云氤氲，伊人疑是云中君。云本无心任来往，何须青鸟通殷勤？彼美亭亭立上方，荷衣蕙带紫霞裳。飘摇两袖春风细，惹得岩花百和香。自有名流酬胜迹，挥毫字字斗瑶华。一泓不散池中墨，五色常生笔里花。采药往来常荷锸，寻僧朝夕自携琴。世尘不到山中道，寂寂云萝永日阴。"}