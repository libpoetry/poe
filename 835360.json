{"id":"835360","title":"台城路 其二 哀张紫帆","dynasty":"清末民国初","author":"张慎仪","text":"芙洲与共停吟屐，落拓客怀难遣。选胜评棋，买春敲韵，消去旅愁何限。浪游已倦。又败笠冲寒，残阳车蹇。万里蛮荒，乡心怎禁悲芦管。俊才信多命舛。甚绕枝轧轧，昏鸦破卵。肠断春云，心惊瘴雨，都入牛腰行卷。鬓丝搔短。悔病误相如，茂陵秋晚。凄绝天西，剩方诸泪满。"}