{"id":"309688","title":"八声甘州·乡人吴因明工操缦，又参公案，炼丹药，学诗论画，间关南游","dynasty":"现代","author":"赵尊岳","text":"渺天涯许复著闲身，惊寒俛重湖。对遥山霜紧，平林雨细，荏苒相呼。惜起衡阳春侣，短梦系菰芦。幽致谁堪托，泼墨成图。此去药炉梵筴，送渔歌牧笛，消领清娱。对一庭秋气，立赏独蘧庐。尽相思人写得，便倚楼何必问蛮陬。金徽字，谱新腔好，且付诗癯。"}