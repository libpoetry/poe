{"id":"1125887","title":"劝酒二首呈袁世弼","dynasty":"宋","author":"郭祥正","text":"湛湛酒杯绿，酣酣炭炉红。佳人放玉板，拂镜照芙蓉。四海无波澜，吾曹方宴閒。大笑凌白日，高吟动南山。百岁能几何，会少别离多。少年嗟贾谊，壮士忆廉颇。不如醉魂魄，冠巾任倾侧。冥然逍遥乡，杳与尘寰隔。阴云蔽白日，长风卷惊涛，江上峥嵘百怪嗥。挽君船缆劝君住，且饮百盏之醇醪。吴姬笑脸如樱桃，鲤鱼红丝落霜刀，醉来不识天为高。共君攀天跨鲸鳌，下视万物皆劳劳。"}