{"id":"683127","title":"次王仲缙感怀韵十首兼呈张廷壁","dynasty":"明","author":"方孝孺","text":"哲后践贞轨，简策有馀馥。彼或趋卑污，流恶宁有足。明达知所师，鉴古以自烛。惟王实天纵，虚心湛无欲。学道期济人，为善靡徼福。群书不去手，万理瞭在目。鄙臣守铅椠，恩光蒙远瞩。穆如首夏风，煦若阳春旭。才微愧宠厚，迹贱惭爱笃。报德谅无阶，锡嘏徒有祝。东京多节士，我怀管幼安。腾身风尘表，宠禄宁肯干。子鱼不相谅，高位屡超迁。腐鼠欲见污，闻之愧心颜。皓皓由夷姿，迥出两汉前。彼哉阿世者，变灭同飞烟。荣华神所戏，贫贱节斯完。此道匪难知，胡为人不然。祸生既有胎，福茂讵无根。玄理谅不爽，群动何纭纭。商周数百载，积累基至仁。胤嗣岂皆贤，所藉先泽存。后王昧经远，谋虑止其身。于道或隅合，秉心殊未纯。永怀极盛时，民物熙阳春。孟氏好斥霸，恶彼能乱真。隆中有一士，卓然古天民。长啸六合间，草昧思经纶。寸心如白日，可破万古昏。所遇虽不谐，馀辉尚燉燉。使逢高光主，礼乐宁沉湮。惜其遗书亡，大志人罕闻。如何徇利子，于道不知真。卑卑章句中，徼禄求润身。可贵不在位，可贱不在贫。无取一时好，当作千载人。翠鸟质微细，乃以羽自戕。犀象兽之雄，每因齿角亡。物生无巨小，适用反相伤。犬羊死柔弱，虎豹死暴强。彭聃死于寿，夭者死于殇。万生谁长存，所贵德誉光。古来志节士，立身有大方。孰云萧艾丛，果胜兰蕙芳。封伦论治道，盛诋习俗漓。郑公若砥柱，坐障狂澜驰。嗟此古遗直，磊落胸中奇。遭逢英明君，计画得小施。刘蕡岂不伟，结舌竟如痴。浚恒宁独然，天运固若斯。焰焰趋愈下，滔滔竟何之。万事吾不识，聊以善自持。始见泽腹坚，又闻谷风至。炎熇复能几，木叶忽巳坠。四序不少停，景物日夜异。思之热中肠，不遑食与寐。支离如病鹤，顾影独长唳。黄雀饱稻梁，笑尔垂两翅。野性拙生理，大化无停机。缊袍汗沃若，絺绤风凄其。壮士千载心，岂忧食与衣。由来浮海志，不是轩冕姿。人生尚闻道，富贵复奚为。贤有陋巷乐，圣有西山饥。朵颐多所失，苦节未可非。保身戒无疾，制治忧小康。苟操敬慎心，何必求扁仓。依依桃李花，安知有严霜。松竹淡自守，岁晚凌众芳。小人徒媕婀，志士多慨慷。我生岂不贵，万物备天常。天常既无亏，贫贱果何伤。荣华众所慕，志得虞咎愆。贱贫可无忧，复为饥冻缠。有能外两途，逍遥循自然。苟不悟斯道，中心何由宣。曰予素寡昧，未达性命原。励玆不息操，夙夜靡遑安。奋庸有伊周，处约有骞渊。敬承圣哲训，庶慰迟暮年。"}