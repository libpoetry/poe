{"id":"747255","title":"题吴仲圭竹谱卷","dynasty":"清","author":"钱泰吉","text":"吁嗟乎！故园平安语不闻，有竹巳等申池焚。秋声可听在何所，异乡看画得墨君。墨君落落扫俗熊，以趣为上入三昧。湖州之书亦抗行，息斋之谱或相配。签题藏弆瓠尊翁，翁画竹与梅兰同。元章万玉图未见，此卷意外今相逢。故乡何日朋簪盍，乐郊歌咏相酬答。平生未访梅花村，今宵梦绕梅花塔。塔中道人真绝伦，橡林画隐终其身。那能天地干戈际，不作东西南北人。"}