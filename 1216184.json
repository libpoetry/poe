{"id":"1216184","title":"纪行诗十首 其九 龙虎台","dynasty":"元","author":"周伯琦","text":"巍巍百尺台，荡荡昌平原。隆隆镇天府，奕奕环星垣。居庸亘北纪，隩区敛全燕。苍龙在蟠拿，白虎右踞蹲。斯名岂易得，天以遗吾元。明明传正统，圣子及神孙。巡归遂驻跸，衣冠照乾坤。山川皆改容，草木亦被恩。章华民力竭，柏梁侈心存。岂若因自然，张设一旦昏。雄伟国势重，简俭邦本敦。年年举盛典，宫中奏云门。"}