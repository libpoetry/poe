{"id":"765449","title":"木兰花慢 西湖春感","dynasty":"清","author":"杜文澜","text":"放鱼竿一去，幻尘海、渺愁余。算柳浪莺闲，鸥波人远，负却西湖。音书又沉旧雁，问东风、还到故乡无。萍梗空惊岁晚，梅花自惜山孤。林逋。合占幽居，飞桨伴，瘦筇扶。甚古树苔荒，遥峰翠减，不唤提壶。归途待从画里，怕春寒、催老夜啼乌。留得疏窗岫影，六桥烟雨模糊。"}