{"id":"723371","title":"赠刘南郡季连诗","dynasty":"南北朝","author":"沈约","text":"鸿汉景德，盛楚连徽。灼灼中垒，入奥知微。殊源别派，复属清辉。伊我兰执，升堂启扉。宴游忽永，心期靡悔。代历四朝，年逾十载。朋居缱绻，余违尔诲。岂独秋兰，结言为佩。事有离会，心未江湖。昔分湘济，今别荆吴。安得理翰，同飞故都。情劳伊尔，念切纷吾。追念生平，欢友非一。讽雩斯五，披林者七。方驾清衢，置酒兰室。离役代有，兴言涕溢。山邦务寡，陕辅任隆。才否虽异，劳逸不同。幽岩何有，丹桂为丛。结枝以赠，寄之飞鸿。峨峨令藩，腾芳戚右。缉兹江汉，实寄僚首。在德易充，为名难朽。愿言可获，岁暮携手。"}