{"id":"279253","title":"玲珑四犯·为法源寺丁香度，大石调","dynasty":"现代","author":"周岸登","text":"轻剪优昙，衬贝叶珊柯，经院芳昼。醉白碑廊，香沁艳阳如酒。还讶鬓影欺花，料未许、絮迷春逗。赋上林、玉树初就，谁管庾郎清瘦。更摩文础铭思旧。绀云侵、紫衣重绣。东风待绾愁千结，前事空回首。休问故国梦华，怕误了、翠禽珍偶。寄麝尘新泪，凭咒钵，生红豆。"}