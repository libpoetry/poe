{"id":"264205","title":"秦沟粉黛砖砚诗","dynasty":"清代","author":"文静玉","text":"邹峄野火焚，会稽残字假。不见秦代碑，犹见秦宫瓦。萯阳云树暗，兰池烟草萋。不见秦宫瓦，乃见秦沟泥。沟泥亦非泥，洗妆渍粉泽。脂红与黛翠，残香敛魂魄。祖龙平六国，后宫罗婵娟。永巷等阴隧，不见卅六年。清渭涨腻流，远绕骊山路。此砖何自得，应近骊山树。建业印模糊，铁厓书妩媚。何如青陵台，驳落苔花翠。秦云不可见，秦月犹在空。寂寂澄心堂，郁郁阿房宫。"}