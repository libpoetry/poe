{"id":"416550","title":"解连环  月中闻雁","dynasty":"近现代","author":"刘凤梧","text":"菊花开晚。怅燕云绝塞，战云弥漫。自结伴欲作南旋，奈霜露方滋，羽毛未满。飞不成行，反遇著西风拆散。听哀鸣剩了，孤身瘦骨，寸心枯眼。谁怜岁华荏苒？任音沉信杳，梦悲魂怨。想旧侣犹伫江干，也曾望天涯，夕阳帆转。织女相思，恨隔断银河难见。忍看他，明月孤圆，冷云四卷。"}