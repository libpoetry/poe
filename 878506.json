{"id":"878506","title":"陪西山游鼓山一首","dynasty":"宋","author":"刘克庄","text":"先生廊庙姿，非直藩翰才。南州彩旗留，北阙丹诏催。重臣方暑行，停骖小裴回。客中载枚邹，物外寻宗雷。遂穷天海观，一豁风云怀。眷言此灵山，自判宇宙来。登临几朱轮，灭没随飞埃。堂堂蔡与赵，继者其谁哉。共惟勋业侔，况乃名节偕。伊余忝载笔，适值祖帐开。虽陪叔子游，独抱湛辈哀。饯诗堪覆瓿，不敢镌苍崖。"}