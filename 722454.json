{"id":"722454","title":"陈村口号","dynasty":"明末清初","author":"屈大均","text":"龙眼离支十万株，清溪几道绕菰蒲。浙东酿酒人争至，此水皆言似鉴湖。渔舟曲折只穿花，溪上人多种树家。风土更饶南北估，荔支龙眼致豪华。场师往往出陈村，多种名花与子孙。买取芬芳三十本，带泥归植白华园。十里溪边夹水松，竹深花密海云封。人家尽在园林里，长短飞桥处处逢。花气如烟咫尺迷，诗人复在浣花溪。崙山子建名双著，后起风流欲与齐。"}