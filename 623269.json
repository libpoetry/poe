{"id":"623269","title":"读南华杂篇述以五言十一章 其三 则阳","dynasty":"明","author":"郭之奇","text":"圣人饮人和，师天天可迓。世人相助消，安能以德借。风非冬可反，冰非春可假。除日无残岁，除夕无冬夜。万物几乘除，适我皆新藉。见见与闻闻，不用频相讶。使人日畅然，国都旧陵舍。使人忽怒争，蛮触新参差。游心于无穷，一吷何须诧。我思陆沉者，声销名亦卸。未闻莽裂徒，获睹滋繁稼。可怜欲恶孽，翻作性情杷。巧利资盗窃，智力引欺诈。五十九年非，方求六十罢。蘧玉玉如人，卫灵灵孰嚇。合观丘里言，山泽俱旅亚。阴阳异杀生，一气行冬夏。祸福本相环，名实分上下。有名物之居，无名物之驾。谁能驾物虚，于此冥天化。"}