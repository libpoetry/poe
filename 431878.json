{"id":"431878","title":"新年四首","dynasty":"近现代","author":"许宝蘅","text":"羁旅京华五十春，新年景物一番新。不劳车骑趋朝谒，无复鸡豚祀鬼神。玉树听歌都幻梦，华灯纵博巳前尘。老夫自有新年乐，休假儿孙笑语亲。初入京华丙午年，旧时景物尚留连。堂前密供高盈尺，室内唐花暖更妍。叩户渐闻追酒债，挥毫著意写春联。曹司封印三旬假，准备巡游厂甸钱。昔居汉口侍先公，少日情怀又不同。淹渍猪鱼循楚俗，蒸薰糕粽率乡风。双枝守岁通宵烛，万字封门满地红。庭院难忘三尺雪，长竿风烛插当中。除夕分颁压岁钱，朱绳贯串选康乾。岁朝清供新图换，元旦书红吉语联。锣鼓乱敲无节奏，毽球竞踢共翩跹。诸兄诸妹都相让，最小偏娇博爱怜。"}