{"id":"909442","title":"咏丫头岩","dynasty":"宋","author":"李曾伯","text":"我尝采石山头见蛾眉，且看浓妆淡抹两湖宜。何物老妪生此儿，又睹双髻尤为奇。五丁刻画盘古时，黛绿常假山灵施。春风阅尽不肯笄，素螺头立鬓不丝。梳云沐雨容为谁，相逢婉娈是似之。古今知几经品题，我困暑役何能诗。祗疑前山月鉴故半亏，嫦娥妒吝耶焉知非。"}