{"id":"424385","title":"水龙吟·寿散原先生七十","dynasty":"近现代","author":"袁思亮","text":"白门斜照西风，几回惊见沧波换。天留一老，文章山斗，光芒霄汉。满地江湖，百年身世，酒杯陶遣。看行吟坐啸，乾坤万态，都收入，新诗卷。华发朱颜未变。羡壶中、春宽无限。德星聚处，辉腾龙角，璇奎交焕。露菊黄深，霜枫丹近，岁寒心眼。镇鸠扶玉杖，鸥随画舸，弄清溪晚。"}