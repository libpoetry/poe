{"id":"680815","title":"九月望后雨雪与同寅分韵赋诗效禁体","dynasty":"明","author":"谢士元","text":"蓐收视政操机权，群阴用壮阳气朘。四野同云巽搜兑，须臾六出何纷然。初讶幡旂舞容裔，还疑龙凤来蹁跹。密粘碧树藏斐亹，乱压黄菊催鲜妍。清光晶瑩炫华屋，寒气赑负侵吟毡。幽岩饥饿困虎兕，澄潭冷蛰愁蛟蜒。长江渔人理归棹，平原猎骑櫜空弮。豪门邀赏侈供帐，佳人怯冷加锦缠。边帅或继蔡州捷，高士谁放山阴船。人言盈尺即为瑞，我今验此知丰年。阴阳燮理在贤相，此事自足徵诸天。美酒不效党家饮，雄辞窃慕梁园篇。同袍况复好铅椠，试把诗句穷镌研。且共登坛申约束，接战不用横戈鋋。安仁贾勇擅觜距，伯始颠气誇手拳。穆之张君严韅靷，蹇予恇怯蹲中坚。一时胜负且勿较，聊寻故事追前贤。"}