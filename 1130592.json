{"id":"1130592","title":"秋怀十首","dynasty":"宋","author":"韩元吉","text":"朝行佛屋鱼千里，暮借僧床鹩一枝。窗下秋虫解人意，似怜羁客伴哦诗。酒熟橙黄盛物华，重阳无客不思家。鹅儿剪雪开岩桂，鹤羽攒金散菊花。小雨惊秋滴夜阑，晴云和日晓斑斑。谁怜客舍尘埃底，犹得西湖一两山。何许砧声清梦回，丁东犹作佩环猜。卷帘风露凉如水，端为嫦娥向此来。城外秋荷一半黄，尚馀疏柳照回塘。江南底许风光好，塞雁来时未有霜。右手持杯左不空，蟹螯已作雪蒙茸。秋风莫起鲈鱼梦，未似先生阿堵中。八月涛头旧有名，今年潮浅岸才平。应缘享帝千灵在，豫使鱼龙不敢鸣。塞草初黄边马肥，边尘莫便向南飞。江头鹤唳秋风起，看取阴山六骑归。江南四百八十寺，未抵西湖胜处多。不用楼台带烟雨，只看宫殿压晴波。闭户跏趺意已清，炉香烧尽一灯明。空庭叶落知多少，一任西风百种声。"}