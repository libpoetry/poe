{"id":"51713","title":"边市歌","dynasty":"明代","author":"汤显祖","text":"中兴汉水天飞龙，天街月气何雄雄。已深吉囊占河曲，偏多俺答啸云中。二十年中俱老死，分头住牧多儿子。一从先帝许和戎，尽说销兵纵行李。也知善马不能来，去去金缯可复回？未愁有虏惊和市，且是无人上敌台。别有帐中称写契，解诱边人作奸细。上郡心知虏骑熟，西州眼见孤军缀。也先种色何纷纭，五千余里瞰胡群。不说辽边小王子，杀降前后李将军。"}