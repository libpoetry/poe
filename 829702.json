{"id":"829702","title":"答庄吕尘朱大可","dynasty":"清末近现代初","author":"郑孝胥","text":"庄生颇耐寒，意度殊落落。朱生特温雅，可怪耽寂寞。二生皆能诗，过我出所作。不为世俗语，往往为惊愕。我诗常自疑，瘦涩不堪嚼。将为知己累，世议苦见搏。有雠缘有党，相厄定何乐。避人亦足豪，闭户专一壑。朱生咏史诗，意若有所讽。子意吾深了，不惮独为众。舜文东西夷，中国行一统。兴亡何足道，委质意自重。贼民乱无极，相斫绝可痛。徒为枭雄资，图霸力徐纵。惜哉无斧柯，虽老犹堪用。君岂真楚狂，长歌亦叹凤。"}