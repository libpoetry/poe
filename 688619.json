{"id":"688619","title":"崦西徐少宰省中藤花开有诗邀予同作徐昔侍外舅守溪公授经于此今继践其职云","dynasty":"明","author":"严嵩","text":"华省曙沉沉，朝回坐密林。竹风增爽气，花露净朝阴。轩静驯孤鹤，床空对素琴。皆言公辅贵，仍有薜萝心。地是留棠旧，人应比玉清。独攀东省树，犹忆下帷情。萝映摊书静，花增染翰明。天庭多雨露，岁晚共芬荣。"}