{"id":"811891","title":"赠宗先达半隐先生","dynasty":"清","author":"吕师濂","text":"耆旧今谁在，吾宗叔父行。文教天下读，史故井中藏。蓑笠辞三聘，琴樽促半床。非熊空有梦，安稳钓溪璜。天半峨眉雪，从瞻地望高。寒侵苏武节，光助吕虔刀。六月冰如玉，千岩松作涛。结庐尘不到，猿鹤自周遭。小子飘零久，羞归总故乡。无才应哭路，多事悔浮湘。浪说依刘表，空思绣孟尝。不如仍麴糵，日日竹林狂。"}