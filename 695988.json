{"id":"695988","title":"送方太常二首","dynasty":"明","author":"欧大任","text":"豫南表桐柏，大淮涌璿流。毓祥见之子，倾盖维扬秋。念当为欢始，夙愿偕良仇。踉跄威凤集，淩厉神鶤游。子方入华省，予亦来中州。何意成皋前，再遘南阳楼。朔风吹飞藿，忽复在蓟丘。疲驽荷剪拂，千里随骅骝。斯须且复立，念子行悠悠。何用写我心，申章托绸缪。宸居郁岧峣，飞观丽太阳。卿才际熙运，羡子翱以翔。子今念庭闱，驱车上河梁。南望卧龙山，冠佩趋中堂。炰羔脍鲤鱼，叠奏康寿觞。云霄肃仪羽，爰集箕颖旁。太傅爱丘壑，康乐怀圭璋。休明岂易遇，兰茝及时芳。膏雨出嵩少，润泽周八方。奋起摩劲飙，舒卷自有常。予将还海澨，子当排天阊。勖哉植明德，努力爱景光。"}