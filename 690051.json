{"id":"690051","title":"无锡杨叔屿寿藏八景 永安堂","dynasty":"明","author":"张宁","text":"马革功名瘴海秋，䲭夷身世水东流。千年一枕华胥梦，预买青山办乐丘。浪说前身与后身，百年天地暂因亲。相逢尽是浮生客，莫道堂中是主人。夕阳西下月东升，叶落空斋草又生。寒暑自更人自老，牛山何必动深情。鸟因飞倦始知还，云本无心也出山。何似蚤归常不出，洞深巢隐共閒閒。幽栖松竹晚阴森，过尽红芳与绿阴。彷佛邵家安乐地，白头无恙岁寒心。南山斮絮已消磨，涧底荆薪奈尔何。却爱四围俱白石，玉香深处保天和。秋水亭空晚况微，云随片影落晴晖。乾坤逆旅生如寄，怪㡳忘机不复飞。小山双桂接玄堂，梧槚秋风共老苍。他日燕山访遗植，有人连袂折天香。"}