{"id":"432096","title":"壬午寒食日归玄园四首","dynasty":"近现代","author":"张采庵","text":"江雨正霏霏，江水无情绿。归舟一日程，两岸杜鹃哭。五载念乡园，乡园今在目。重踏旧时路，荒邱认华屋。重访旧时人，相从登鬼录。世乱米成珠，野菜果肌腹。人语但嗟叹，蛙声时断续。村径积寒烟，萧条怵心曲。哀此劫馀灰，其谁恣荼毒。道出村之南，近见玄园树。园树已扶疏，高荫钓游处。入门寂寂春，一庭寒食雨。家人喜相视，登堂告慈母。慈母已白头，游子亦憔悴。摘菜具盘餐，烛光照情语。国难日以深，乱离撑肺腑。何事忽相触，惨淡羌村句。邻人过门来，殷殷为道旧。云自识干戈，避灾无二酉。才得东师行，又为强豪走。馀生偶然在，田宅不复有。一儿新饿死，一女病消瘦。东巷与北家，流亡不可守。独有烂羊头，官印大如斗。亦有黑面鬼，食肉衣文绣。岁岁望还师，师还人在否！言罢一长吁，零泪落襟袖。夜雨打幽窗，欲眠眠又醒。起爇松明烛，光寒才有影。一卷劫馀书，独耐春宵冷。何处枪声起，忽与长风应。老母秉烛来，妻儿坐相警。是谁哀以呼，凄凄不可听。月黑杀人夜，昔昔念微命。哀哉修罗场，却道和平境。为问窦元戎，神州何日定！"}