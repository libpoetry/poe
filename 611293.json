{"id":"611293","title":"听琴篇赠卞琴师","dynasty":"明","author":"邓云霄","text":"羡君幽且静，调琴先调心。示我无弦趣，徐得山水音。此时明月方出岭，银塘雨歇澄鲜景。帘外清风飏篆烟，林间宿鸟低花影。主宾相对两忘言，心远神清指不繁。恍惚离鸾临镜舞，逶迤以产绕堂翻。堂下幽兰团白雪，又听归风催鹤别。和弄阳春玉柱温，高张霹雳冰弦折。长侧与短侧，大游复小游。思归鲁女怨，送远楚妃愁。乌夜啼时声咽咽，雉朝飞处恨悠悠。言迟欲速皆闲雅，迟似蟹行速走马。萧瑟松风入壑深，奔腾石峡流泉泻。相如文采动琼环，叔夜丰神比玉山。师旷能令玄鹤舞，琴高亲骂赤鱼还。此君琴格尤高贵，平正优游兼果毅。共道清泠合古音，宁知洞越含元气。罢琴明月照房栊，人坐冰壶碧落中。朗朗四天无障翳，寥寥五蕴尽归空。更阑夜久客欲起，散步中庭净如水。平生不好郑卫声，此夜洗尽淫哇耳。肯惜知音一再弹，朝朝扫径期之子。"}