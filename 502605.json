{"id":"502605","title":"陈平叔醉墨堂","dynasty":"明","author":"王恭","text":"黄山笔冢连糟丘，墨池酒泉相映流。霜毫画酣玉薤露，云笺夜酗蒲萄秋。黄山中人鹖冠子，身裹绿萝著双履。萧洒唯应继右军，濩落偏能如长史。山人草圣自豪雄，何事栖迟酩酊中。年过五十无名位，其奈萧然沧海东。砚屏颠倒乌皮几，落日垆头睡初起。向壁凭陵小吏惊，据床挥霍郎官喜。七闽大姓五陵儿，握粟持金岂顾之。心同气合即挥洒，归卧山中无所为。想当脱腕临池处，兴入寥天与神遇。深沈铁绠锁寒蛟，偃蹇乌藤絓高树。鱼丽云鸟势萦纡，疑是将军破骨都。骖麟翳凤何飘忽，倏忽仙游蕊珠阙。又如祇苑说空禅，灵花历乱迷诸天。离丽落磊千万态，流水行云皆自然。醒来不记濡头墨，千尺寒涛照眼白。淮海仍传宝晋风，长沙复见藏真迹。黄山茆宇思悠悠，柿叶青青覆酒楼。白头未遂中书贵，风流亦似醉乡侯。"}