{"id":"708449","title":"沁园春 其四 再和其年韵","dynasty":"明末清初","author":"龚鼎孳","text":"若为吾歌，吾复为君，轩乎舞之。怅天涯香草，魂销欲别，江南红豆，泪裹相思。残叶西风，征鸿故国，神武之冠我亦辞。皆往耳，肯佳人远道，梦想袿徽。才华雪艳烟霏。算世上无多天上稀。总狂余故态，嵚崎历落，情钟我辈，轮囷离奇。入手扁舟，称心虾菜。但说招携色已飞。游倦矣，却铜签夜漏，响彻璇题。"}