{"id":"235460","title":"曲江秋·鸣鸠怨歇","dynasty":"宋代","author":"杨无咎","text":"鸣鸠怨歇。对急雨过云，暗风吹热。漠漠稻田，差差柳岸，新沐青丝发。楼上素琴设。爱流水，随弦滑。深炷龙津，浓熏绛帏，博山频揭。超绝。遥岑吐月。照苍茜、重重叠叠。恍然身在处，浑疑同泛，花舫波喷雪。滉漾醉魂醒，惊呼不是沤生灭。伫望久，空叹无才可赋，厌听鶗鴂。"}