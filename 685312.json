{"id":"685312","title":"志喜和秉之韵","dynasty":"明","author":"王鏊","text":"周邦虽旧命维新，历尽冰霜快值春。天上真人方出震，海滨大老定来臣。奸回已报都从殛，风俗何忧未尽淳。但使遗才收拾尽，不妨垂老太湖滨。天书夜下罢游田，斗觉薰风入舜弦。郢邸一朝潜忽现，苍生四海负皆蠲。大横已协重离兆，厄运行辞百六年。从此寰区无一事，朝廷尤望任惟贤。"}