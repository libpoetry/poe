{"id":"1119055","title":"送王元均贬衡州兼寄元龙二首","dynasty":"宋","author":"陈师道","text":"先生英气盖区中，命与仇谋得老穷。又见长身有家法，可辞短簿怒吾公。石头路滑行能速，宣室归来语未终。宛洛风尘莫回顾，直须留眼送归鸿。先生秀句满天东，二子缘渠再得穷。诗礼向来堪发冢，孙刘能使不为公。炎方瘴疠避轩豁，故国山河开始终。传语元龙要相识，江湖春动有来鸿。"}