{"id":"208579","title":"用禁物体书雪","dynasty":"宋代","author":"朱翌","text":"宵分猎猎风翻帏，平明漫漫雪拥扉。高妆老树枝不举，深压野麰根渐肥。削平履迹顷刻尽，吹落杨花从来稀。饥乌大有在陈厄，循阶入房冷不飞。我曾倚赖东风暖，驱儿出市典衲衣。不料玄冥贾余勇，小窗无地逃寒威。起来砖炉荐软火，敢营肉阵张妓围。认香寻梅亦不恶，敲冰煮茗宁皆非。扫除羽气几时了，忍寒琢句声益微。东坡先生六一老，当年格法谁遵依。不量吾力效跛蹩，从今望炙晴檐晖。"}