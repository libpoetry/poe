{"id":"1124726","title":"通明馆洒扫二首","dynasty":"宋","author":"徐冲渊","text":"圣恩宽大放还乡，便著草鞋挑钵囊。中路忽逢天柱诏，一行今侍玉皇香。浮舟载月苕溪上，倚杖瞻云魏阙旁。身到通明上头馆，好山惊见暮苍苍。逋客还山一笑咍，故人怜我不嫌猜。晓猿夜鹤总欢喜，蕙帐草堂相与开。可为雨芽烟蕨住，直缘流水古松来。枝巢若许鹪鹩借，投老此生真快哉。"}