{"id":"839769","title":"陶社成立词","dynasty":"清末民国初","author":"祝廷华","text":"人生难得惟岁月，过去韶华已陈迹。小园地占城南隅，天与吾曹占丽泽。客秋共醉菊花杯，东篱错认渊明宅。酣歌狂笑乐陶陶，社名遂假陶为额。吾江名阀推峨眉，叔重文章亦宗伯。东山品格尚清高，芙蓉江上今元白。主盟况有贤令尹，载道欢歌遍苍赤。能文能武公瑾才，师干更早扬鹰翮。馀子矫矫锐莫当，奋勇都能连夺席。或则健笔九鼎扛，石破天惊具魄力。或则著述富等身，枣梨寿世珍刊刻。少壮咸具芳兰姿，耆年尤显苍松格。鲰生小隐长江滨，惭愧荒芜鲜实获。折简四出邀名流，鸿骞凤翥集宾客。吾生行乐当及时，弹指光阴不过百。填胸块垒不能平，除却诗酒难消释。此间况近古漫园，昔贤觞咏无虚夕。竹林古墓芜一隅，历劫浮屠耸千尺。吾侪凭吊恣流连，表章古迹谁之责。濡毫漫赋开场篇，无才莫笑难为役。"}