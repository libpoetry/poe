{"id":"1122222","title":"答淮上翁二首","dynasty":"宋","author":"俞德邻","text":"风雨凄凄战客衣，长淮东去雁南飞。碧山学士老复老，芳草王孙归不归。尊酒细论悲昨梦，囊书空负笑前非。木奴千辈侯千户，早晚应须赋式微。京江语别十三春，宇宙茫茫几战尘。客路秋风欺白发，阴房夜雨湿青燐。杖藜叹世悲谁子，悬印朝天少故人。回首鹿门思旧隐，荒坟宿草更沾巾。"}