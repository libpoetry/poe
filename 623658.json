{"id":"623658","title":"寄屠仪部长卿先生四首 其四","dynasty":"明","author":"欧必元","text":"我昔度弱水，缈缥逢二童。问有一真人，翱翔巨阙宫。手翳金芝草，驾彼双飞龙。金银峙其西，珠蚌罗其东。童子导我入，可望不可从。膝行以北面，长跪请下风。扶桑浴朝日，炯炯双眸瞳。自觉终凡品，致身非其中。安得金柈药，服之凌太空。真人倘相许，仙凡或可通。"}