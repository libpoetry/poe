{"id":"1045780","title":"答任师中","dynasty":"宋","author":"吕陶","text":"石城山下居，草草已经岁。终日对山吟，何尝问阴霁。自知有义命，百事安拙计。每蒙亲朋念，尺书来者继。岂徒问寒温，亦惑慰穷滞。惟公见爱心，不逐时情替。亲迂老匠笔，特枉长吟惠。良金岂雕刻，文锦自灿丽。太羹充馁肠，灵药去昏翳。所得适所怀，拜赐敢不励。诗骚久寂寞，俗士鲜缉缀。公常得之深，豪赡有规制。顷闻湖州祸，文字倦且废。朝廷极仁恕，风俗当训厉。终令服宽典，不忍投四裔。吾侪今唱酬，正可颂治世。况当导情性，无自取罪戾。敢于韶濩前，率尔献郑卫。"}