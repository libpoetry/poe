{"id":"130029","title":"僮有弹鹭置池上者予解其缚纵之而不去盖不饮","dynasty":"宋代","author":"方岳","text":"烟藤羃羃惊蛇蛰，雪羽飞飞群鹭集。相莜抱子林欲深，经始营巢茅未葺。衔枚适与恶少逢，落弹不虞奇祸及。毳残玉点偶赊死，颈曲银钩竟遭执。急呼解缚纵使归，胡自拘囚长竚立。白苹久失鸿雁洲，红豆不窥鹦鹉粒。申胥并日负秦庭，庄舄愁吟思越邑。云何垂翅但摧颓，岂欲言情辄於悒。子其休矣勿介介，山曰归哉宁汲汲。放之云壑卧萝茑，期以春皋伴蓑笠。临去一语更丁宁，从此谨毋轻出入。"}