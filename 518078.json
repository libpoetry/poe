{"id":"518078","title":"过葛圣公祠","dynasty":"明","author":"唐文凤","text":"山形似飞鹅，下浴碧浔水。波光湛潭心，沙痕露洲觜。龙井神物藏，祷旱致霖雨。地灵钟石神，林深啸山鬼。思昔炎汉末，黄巾遍寰宇。负乘敢窃攘，稔恶肆奸宄。葛姥亦何贤，辟地来兹处。至今千载馀，厚德人所与。松风响哀弦，天籁咽悲语。乡民重遗爱，祠庙俯溪渚。春秋严祠飨，揭虔奠芳醑。云散山青青，神游向何许。"}