{"id":"1221812","title":"挂书牛角图","dynasty":"元","author":"刘因","text":"长安江都搏手空，台司光禄谁雌雄？大事既去乃尔耳，渠头不斫将安容？喑呜千年楚重瞳，将军视之犹楚公。挂书牛角亦偶尔，史臣比拟良未同。青青泽中蒲，秀色自凌空。可怜徐包徒，学术皆凡庸。君不见群儿驱羊竟何功，晋阳桃李亦秋风。缑山图画有如此，何如长作多牛翁。"}