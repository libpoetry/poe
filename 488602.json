{"id":"488602","title":"送游宗谦之吴谒王长公","dynasty":"明","author":"佘翔","text":"黄金散尽馀颜色，游生拓落无人识。酒徒剑客日相随，醉眼看人醒不得。自伤世路知音稀，山水含情老布衣。不分侏儒饱欲死，恢谐曼倩却长饥。闻道王郎称作者，阳春白雪和弥寡。担簦蹑屩往从之，操觚直欲追大雅。三吴词藻蔚相望，王郎凌厉独擅场。顾盼一言光日月，雄视千古神飞扬。游生此去何落落，扁舟遥向姑苏泊。漫去按剑暗投珠，最善运斤工灭垩。王家兄弟傲当时，意气相倾山可移。一附青云名便起，归来握得双剑光陆离，对酒长呼大小儿。"}