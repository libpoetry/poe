{"id":"1114523","title":"次韵何子闻安静观","dynasty":"宋","author":"李流谦","text":"翩然逸想九霞间，仍是霓衣与鹿冠。尘劫三山元自近，神官一字固应难。云烟万瓦虹榱壮，冰雪千幢鹄辇寒。堪笑木强韩吏部，如何容易撮灵丹。日压茅檐醉拥蓑，静听寒溜奏云和。深藏本自身全露，瞪视元知语不多。紫府地严须一到，苍崖文古要重磨。新宫固是丛霄样，应有胎禽忆旧柯。"}