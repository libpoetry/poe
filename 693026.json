{"id":"693026","title":"宿井山废寺四首","dynasty":"明","author":"汪广洋","text":"一井深藏数百家，半宜榛栗半宜茶。可怜兵后谁为主，唯有长松寄宿鸦。四壁云山拥翠屏，上方零落锁寒扃。祇缘丧乱无虚日，颠倒琅函贝叶经。涧水泠泠响石溪，旧时亭馆半高低。杜鹃尽有伤春泪，啼到山深不忍啼。破屋哀哀啼老孀，祗因兵后又年荒。一家十口存无二，废尽门前陌上桑。"}