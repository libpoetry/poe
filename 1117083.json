{"id":"1117083","title":"奉使契丹二十八首 赠知雄州王崇拯二首","dynasty":"宋","author":"苏辙","text":"赵北燕南古战场，何年千里作方塘。烟波坐觉胡尘远，皮币遥知国计长。胜处旧闻荷覆水，此行犹及蟹经霜。使君约我南来饮，人日河桥柳正黄。城里都无一寸闲，城头野水四汗漫。与君但对湖光饮，久病偏须酒令宽。何氏沟塍布棋局，李君智略走珠槃。应存父老犹能说，有意功名未必难。"}