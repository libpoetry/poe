{"id":"780219","title":"惜馀春慢 本意","dynasty":"清","author":"叶绍本","text":"绿暗梨云，红残桃雨，已是殢人天气。才阴复霁，乍暖还寒，做弄许多春思。帘外几阵东风，香絮濛濛，湿吹不起。看苍苔径滑，蕉叶成林，笋痕迸地。还记取、江国栖迟，愔愔门巷，重碧侵人衣袂。遥山似沐，新水如烟，不尽画情诗意。谁道南天，宦游犵鸟蛮花，尽饶姿媚。只怀人、陌上香车，缓缓可能归未。"}