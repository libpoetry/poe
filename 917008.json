{"id":"917008","title":"酬林志宁","dynasty":"宋","author":"杨时","text":"君不见昔时卜年公，坼龟食墨瀍涧东。伊流洛水环紫宫，广轮千里天地中。真人一往不复见，鼎湖弓剑空遗踪。阴阳所交风雨会，和气自古生英雄。迩来百千岁，零落多奇穷。鸣皋少室峥嵘倚天阙，下有回渊万仞蟠双龙，蒸云结雨气濛濛。惟有苍髯紫颔包玄珠，时发光燄凌烟虹。成周太平郁馀策，但令洙泗生清风。羡君妙龄有仙骨，乘槎暗与天潢通。万里不一息，去若孤征鸿。决开银河浪，分出一派悬秋空。顾予山野姿，未老心已慵。谬从君子游，营道术偶同。有如退之与东野，自惭青蒿倚长松。感君惠然抵山谷，开谈冰雪清吾胸。高堂黑发颜如童，未须念此心忡忡。幸有山前清泉冷可酌，与君啜甘茹草忘春冬。"}