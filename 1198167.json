{"id":"1198167","title":"朝时篇","dynasty":"魏晋","author":"傅玄","text":"昭昭朝时日，皎皎晨明月。十五入君门，一别终华发。同心忽异离，旷若胡与越。胡越有会时，参辰辽且阔。形影虽仿佛，音声寂无达。纤弦感促柱，触之哀声发。情思如循环，忧来不可遏。涂山有馀恨，诗人咏采葛。蜻蛚吟床下，回风起幽闼。春荣随露落，芙蓉生木末。自伤命不遇，良辰永乖别。已尔可奈何，譬如纨素裂。孤雌翔故巢，流星光景绝。魂神驰万里，甘心要同穴。"}