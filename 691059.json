{"id":"691059","title":"友人区启图黎孺旬黄逢永黎美周邝湛若诸子念予远行日过握别酬谢二章","dynasty":"明","author":"李云龙","text":"古人不同时，今日不同调。嗟我二三子，携手共言笑。彼捐缟带赠，此用琼瑶报。不辍匠石斤，时动伯牙操。岂伊形迹徇，声气实感召。而我忍言迈，悠悠涉远道。感彼双文龙，临风发长啸。高云试孤骞，长风响远音。我身异飞鸟，安能恋故林。持子香草佩，置我幽兰襟。挥手自兹去，耻为游子吟。松柏但自坚，焉保寒不侵。两心诚相乖，万里岂自今。爱子丈夫泪，歧路勿复临。"}