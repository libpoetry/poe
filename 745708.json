{"id":"745708","title":"惠山寺听松石歌","dynasty":"清","author":"杨绍基","text":"古华山寺高崔巍，旧有双松倚石埼。灵根入地一千丈，老干插天数十围。龙髯落落耐霜久，乔枝高处碍北斗。晴昼常为风雨吟，三更或作蛟龙吼。桃花坞下听松庵，亦有万木松与杉。岂如此松有灵异，盖影常荫瞿昙龛。松旁有大石，可以供偃仰。篆字模糊绿苔长，游人到此倚枯筇。坐听松风石床上，忽然动地声如雷。惊涛怒卷沧溟来，琳宫贝阙恍摇撼。山鸣谷应愁崩摧，此时股战胆寒裂。坐使耳聋神气夺，得毋共工战斗酣，头触不周天柱折。每逢匝月阴雨时，树下往往潜蛟螭。人言白日飞霹雳，阴火烧死虬龙枝。空心断节无遗迹，留得阶前听松石。至今石畔多松脂，往往掘得红琥珀。我来石上题新诗，沈吟却动千古悲。沧桑历劫有迁改，何况草木荣与萎。"}