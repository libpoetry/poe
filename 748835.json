{"id":"748835","title":"呈恩缄庵尚书 其一","dynasty":"清","author":"柏春","text":"将才本天授，生为梁栋资。次亦历兵间，深识行阵机。自从三季来，世降风逾漓。杀机迭相胜，权谋日以滋。苟未历锋镝，乌能工指麾。识途有老马，卒伍咸可师。古今兵家言，方策犹昭垂。胸中罗武库，幻出风云奇。绝学非师授，抵掌承平时。父书纵能读，勿为赵母悲。"}