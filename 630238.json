{"id":"630238","title":"题观音大士像三首 其二","dynasty":"明","author":"释函是","text":"大士如镜，照一切心。大士如月，清光普临。万象历历，随感而寂。慈能摄慢，悲以化执。机器靡定，同归静正。但办肯心，何疑于圣。我昔早年，将悟未悟。稽首皈诚，曾获冥护。梦里投机，如箭锋拄。宾主出入，有语无语。越三十年，宛尔昨日。凡一念至，铁与磁石。愿汝小子，但坚信此。"}