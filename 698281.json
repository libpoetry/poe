{"id":"698281","title":"忠爱庙迎送神曲","dynasty":"明","author":"倪岳","text":"南风来兮汀水波，苍龙伏兮郁嵯峨。箫鼓喧兮庙门启，伺吾侯兮山之阿。孔盖张兮振翠珂，旌旆遝兮轩从都。侯治汀兮政不颇，犴狴清兮布阳和。汀民扰兮侯荷戈，活汀民兮侯功多。报功有祀兮颂德有歌，愿终惠兮永矢弗他。青山隐兮龙欲翔，汀溪澄兮南风凉。幸侯至兮设侯床，蕙殽蒸兮荐椒浆。侯神游兮横八荒，民德侯兮何时忘。侯之生兮岳降祥，享汀祀兮纷洋洋。侯有子兮步玉堂，握文魁兮挟天章。侯之来兮时雨旸，侯之去兮降福穰。云軿远兮不可望，愿终惠兮传无疆。"}