{"id":"153312","title":"送章邦杰移家余杭包家山","dynasty":"宋代","author":"贺铸","text":"九江贤令尹，千载两相望。昔也陶彭泽，今之章瑞昌。拂衣置五斗，高兴挹羲皇。避俗陶无悔，达生吾与章。渊明三迳荒松菊，我携一瓢寓僧屋。渊明乞食踵人门，我卖神丸办蔬粥。渊明为酒接休元，我每移书谢州牧。渊明纸笔课儿曹，我子长歌紫芝曲。萧闲门户十三年，尚畏尘缘生处熟。行将卜隐包家山，誓与苍生链大还。愿君门外诛榛菅，来者勿拒容跻攀。镜湖遗老老且孱，犹堪护鼎诃神奸。功成拔宅自仙去，唯余井臼留人间。"}