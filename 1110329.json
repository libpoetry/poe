{"id":"1110329","title":"江北梅开殊晚和林实之别驾韵","dynasty":"宋","author":"孙应时","text":"水边篱落影疏疏，一见风姿意豁如。驿使莫嫌时节晚，少留春半作春初。楚江横月一枝明，想见江南半落英。等是春风有先后，不妨调鼎看功成。地远天寒饱雪霜，深林依旧十分香。玉堂茅舍公休问，一种风流压众芳。清诗吟赏慰花神，唤起风情寂寞滨。正是参军旧题处，须公还作一家春。一笑无言桃李场，从教遥夜斗寒香。红梅何意败家法，便欲从时作闹妆。许氏南园十里间，嗟跎胜赏怯春寒。寄声行客如回首，莫把寻常醉眼看。"}