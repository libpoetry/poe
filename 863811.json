{"id":"863811","title":"竹䶉","dynasty":"宋","author":"王禹称","text":"商岭多修篁，苍翠连山谷。有鼠生其中，荐食无厌足。春笋齧生犀，秋筠折寒玉。饫饱致肥腯，优游恣蕃育。林密鸢不攫，穴深犬难逐。凤凰饿欲死，彼实无一掬。唯此竹间䶉，琅玕长满腹。暖戏绿丛阴，举头傲鸿鹄。不知商山民，爱尔身上肉。有锸利其锋，有锥铦于镞。开穴窘如囚，洞胸声似哭。膏血尚淋漓，携来入市鬻。竹也比贤良，鼠兮类盲俗。所食既非宜，所祸诚知速。吁嗟狡小人，乘时窃君禄。贵依社树神，俸盗太仓粟。笙簧佞舌鸣，药石嘉言伏。朝见秉大权，夕闻罹显戮。李斯具五刑，赵高夷三族。信有司杀者，在暗明于烛。彼狡勿害贤，彼鼠无食竹。"}