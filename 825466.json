{"id":"825466","title":"爱苍示听松诗因及涛园种松事赋此答之","dynasty":"清末近现代初","author":"郑孝胥","text":"般若台前松风吼，以涛名园从许友。乌山戴石石戴松，石上翻涛山欲走。山荒松老何人识，共爱瓯香名在口。忽看园址变祠堂，更种新松伴苍叟。问公出山今几岁，满眼沧桑又阳九。岁寒后凋空太息，为我言松黯回首。未能相从归踞石，想见松阴可盈亩。夜深涛作谁来听，二老英灵定携手。"}