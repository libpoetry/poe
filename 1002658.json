{"id":"1002658","title":"送赵资政","dynasty":"宋","author":"曾巩","text":"好问逢真主，能言迈古风。犯颜天意沃，造膝众情通。弹治心忘势，澄清谊匪躬。朝廷推指佞，都邑避乘骢。白简威方厉，青规遇更隆。析符霄汉上，开幕斗牛中。里聚追胥息，阶庭讼缿空。纪纲官特峻，帷幄地弥崇。吏治连城肃，仓储绝塞充。锦官清镇俗，玉垒静临戎。膏泽涵荒阻，春阳煦滞穷。钧衡求隽望，龟筮协渊衷。间出千龄合，平居一德同。股肱康事力，舟楫济川功。远大经纶略，精微献替忠。夕冰分外阃，昼锦过江东。比户仁声入，提封喜气融。信深销众伪，明盛破群蒙。正洽讴歌美，俄更节制雄。保民追吕尚，分土继逢公。淄水移幢碧，牛山驻旆红。鱼盐方舸集，绮绣万箱丛。少憩驱千骑，行归冠百工。衮衣天下咏，岂独是倥侗？"}