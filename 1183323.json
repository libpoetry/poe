{"id":"1183323","title":"汝坟秋同仙州王长史翰闻百舌鸟","dynasty":"唐","author":"祖咏","text":"秋天闻好鸟，惊起出帘帷。却念殊方月，能鸣已后时。迁乔诚可早，出谷此何迟。顾影惭无对，怀群空所思。凄凉岁欲晚，萧索燕将辞。留听未终曲，弥令心独悲。高飞凭力致，巧啭任天姿。返覆知而静，间关断若遗。花繁上林路，霜落汝川湄。且长凌风翮，乘春自有期。"}