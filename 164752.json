{"id":"164752","title":"庚戌过浯溪读中兴碑","dynasty":"宋代","author":"李曾伯","text":"峿山一何青，浯水一何绿。上有唐朝碑，苍崖与天矗。清庙倣遗音，灵武号实录。其笔走风雷，其文贵金玉。曾经两贤手，足耀千载目。后来纪名氏，前鑱后且续。岂无黄绢辞，中寓白圭读。一辞不敢措，我惧此碑辱。虽然勿泥古，咏叹岂不足。岳将降甫申，吾皇车攻复。将墨东海水，且汗南山竹。勒功岱嵩顶，岂但清溪曲。"}