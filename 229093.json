{"id":"229093","title":"书四祖大医岩","dynasty":"宋代","author":"释宝昙","text":"大医岩岩石所护，大医无恙石无故。此时医去石亦隳，我知造物本无迕。一生老胁不即床，更欲得饱知无方。禹三过门不及室，仅有一发传之汤。丈无事难有如此，子尝折肱父堕齿。我宁忍死不忍欺，坐听寒岩落松子。东山旧食西山薇，许身长作山中归。白头司马有家法，童子虽弱胜吾衣。我来拊石三恸哭，莓苔不惊雨新沐。山空寂寥医不来，蚍蜉大树空崔嵬。"}