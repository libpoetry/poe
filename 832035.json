{"id":"832035","title":"戏为抱狮图歌","dynasty":"清末民国初","author":"林朝崧","text":"熊罴咆我东，虎豹号我西。我后鬼长啸，我前狨又啼。厖然大物尚酣睡，问此何兽其名狮。开辟以来四千载，百兽无如汝狮大。昂头一吼元时代，四蹄蹴踏全世界。驾驭者谁奇渥温，今古英雄共崇拜。奈何如今易驯服，气息奄奄睡不足。环汝榻者欲逐逐，思寝汝皮食汝肉。狮乎狮乎死期促，何来童子佩韘{韋巂}？浑身是胆气吐霓，此时鹰瞵球东西。两手放出千狻猊，玩弄猛兽如孩提。大声急呼狮起起，沉梦一破千年迷。是何意态雄且伟，认得故人连氏子。小儿游戏壮夫技，一笑相看画图里。愿儿莫作图画视，有志竟成亦如此，旋乾转坤在人耳。廿纪风云狮摇尾，看儿挥鞭九万里，吾与而翁拭目俟。"}