{"id":"1114483","title":"遣兴七首","dynasty":"宋","author":"李流谦","text":"僻处便身懒，閒居喜岁丰。虫丝转窗日，鸟语度溪风。疏竹斩新绿，晚花随分红。高人莫相访，不比卧隆中。柳老渊明宅，蓬深仲蔚居。病身须药石，閒日足图书。世念焚香了，禅心隐几馀。空钩本无意，谁为语游鱼。怀抱向谁尽，穷交苦不多。相期慰岑寂，未厌数经过。浊酒随斟酌，新诗听讲磨。吾今已三十，不拟问如何。倦倚枯株坐，起寻微径行。鱼为凿坏遁，蝉作采薇清。弹指四时足，闭关群动平。尽言殊未可，日用本分明。水竹扶疏地，前人卜筑劳。草荒烦仆竖，果熟戒儿曹。穴蚁生涯陋，冥鸿境界高。洗心观万物，至理寓秋毫。舞空三尺雪，笑指玉如泥。早日羞屠狗，穷途悔射鼷。挂心无妄念，省分有幽栖。舌在何须问，端忧愧老妻。一饱便满意，百年才转头。可怜空不合，为问亦何求。黄卷仍舒卷，清樽自劝酬。吊湘儿辈事，何地著閒愁。"}