{"id":"936571","title":"哭杜府君","dynasty":"宋","author":"陆游","text":"叔高初过我，风度何玉立。超然众客中，可慕不待揖。入都多宾友，伯高数来集。质如琮璧润，气等芝兰袭。晚乃过仲高，午日晒行笠。匆匆遽别去，怅望空怏悒。有如此三高，青紫何足拾。岂无知之者，相视莫维絷。穷鱼虽相悯，可愧吐微湿。亦知尊公贤，何止盖乡邑。向风每拳拳，识面真汲汲。秋风忽闻讣，执书叹以泣。造门不自决，追悔今何及。又闻著书富，手泽溢巾笈。哀毁要无益，遗稿勤缀缉。"}