{"id":"1118802","title":"恋绣衾","dynasty":"宋","author":"陆游","text":"不惜貂裘换钓篷。嗟时人、谁识放翁。归棹借、樵风稳，数声闻、林外暮钟。幽栖莫笑蜗庐小，有云山、烟水万重。半世向、丹青看，喜如今、身在画中。无方能驻脸上红。笑浮生、扰扰梦中。平地是、冲霄路，又何劳、千日用功。飘然再过莲峰下，乱云深、吹下暮钟。访旧隐、依然在，但鹤巢、时有堕松。"}