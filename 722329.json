{"id":"722329","title":"蜀冈怀古","dynasty":"明末清初","author":"屈大均","text":"玉槛珠帘总一丘，春魂多半在迷楼。蘼芜亦爱雷塘路，十月青青自不秋。一路飞桥压水低，芙蓉多与酒船齐。依依最是三春柳，系得君王不复西。春云黯黯美人斜，秋草萋萋帝子家。一代红颜在何处，可怜都作广陵花。一片平芜接海天，江南山色堕楼前。双双浮玉天风外，空翠飞来化作烟。"}