{"id":"704743","title":"歌风台二首","dynasty":"明","author":"薛瑄","text":"芒砀云连古帝乡，歌风台近泗河傍。蚤提三尺安天下，尚想群贤守四方。英魄有灵藏地远，威名无比配天长。当时赤帜知何似，红叶园林夜有霜。故城南畔泗河隈，汉祖歌风有旧台。乐饮一时酬父老，壮心千古忆雄才。新丰桑柘萧疏尽，芒砀云霞散漫开。一自鼎湖龙去后，英魂几复沛中来。"}