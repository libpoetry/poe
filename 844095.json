{"id":"844095","title":"哭仲义弟","dynasty":"清末民国初","author":"陈肇兴","text":"记得绳床共被时，十年风雨苦难支。代供甘旨持筹窘，不耐嬉游秉性奇。累重怜予登第晚，家贫误汝读书迟。池塘旧梦空回首，落日荒原万古悲。也曾泼墨学龙眠，神妙秋毫欲到巅。此日空留书画稿，他生难定弟兄缘。每看弱女情频恸，为念阿㜷泪又涟。如此聪明偏夭折，人间报应总茫然。愁来几度废吟诗，三载荆花损两枝。折臂已如亡右手，伤心况未见男儿。名山孰继中郎业，蒿里偏吹仲氏篪。泉下若逢爷有问，为言贫贱似前时。兼旬抱病卧方床，问药求神大小忙。生自图形贻弱媳，死犹忍泪恋高堂。情兼孝弟目难瞑，说到箕裘悲更长。一语告君须记取，友于世世莫相忘。"}