{"id":"1136820","title":"庚寅五月十二日偕赵平甫拜采石神霄宫太白坟","dynasty":"宋末元初","author":"王奕","text":"孤风吹黄鹄，远客归自鲁。瓣香拜公坟，梁月重凄楚。比曾登太山，依韵踵遐武。生平景仰心，兹夕遂亲睹。何地无青山，何人无黄土。艳艳谪仙翁，配月照今古。惜哉生死世，于道竟无补。世乏蹈海人，此事与谁语。徘徊暮云亭，玄蝉诉轻暑。"}