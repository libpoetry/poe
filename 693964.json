{"id":"693964","title":"和徐巢友咏木绵花","dynasty":"明","author":"陈邦彦","text":"百仞扶疏欲蔽牛，繁英簇簇炤炎州。越裳译去珊瑚在，朝汉台荒宝炬留。晓日趣装红叱拨，春风酣宴锦缠头。仙人近识南中好，不住琼楼住绛楼。宿叶飘萧谢故林，朱殷相亚粤江浔。秾侵汉苑春无价，香散隋宫烬未沉。火齐岂应誇合浦，丹砂何意遍邕岑。晴烟乍报仓庚啭，共道洪炉解铸金。漫以容华拟舜英，赭颜遥望倍峥嵘。石楼天近丹霞绕，珠海云开若木明。去日雪霜留干在，他时衣被报功成。君王许借宜春苑，万户千门待火城。"}