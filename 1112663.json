{"id":"1112663","title":"夏日七首","dynasty":"宋","author":"张耒","text":"两架酴醾侧覆檐，夏条交映渐多添。春归花落君无恨，一架清阴恰满帘。野水弯环夏木森，清蝉晚噪碧云深。扁舟两桨谁家子，万里江湖此日心。蕲簟纱厨与夏宜，法曹腰腹大何为。重云到地翻盆雨，却是幽人稳睡时。千蛙鸣噪污池水，万蚁奔驰一腐虫。得丧世间能几许，冥冥高处有飞鸿。凉风一扫宿云轻，隐隐收雷不复惊。试决小池疏积潦，谁教蛙吻顿无声。风转翻翻梧叶惊，入檐白雨打窗鸣。应将清绝酬无睡，稳听空阶半夜声。女几山前官舍清，绕堂鸣涧夜泠泠。尘埃别后何由见，檐雨三更起坐听。"}