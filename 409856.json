{"id":"409856","title":"高屋叹","dynasty":"近现代","author":"骆成骧","text":"长安甲第连天阊，百尺高楼五丈堂。路人欲进不敢进，阶前奔走皆侯王。此宅相传今几姓，此人自倚生有命。贵胄不期天与骄，神工徒侈作者圣。宅中五贵竞繁华，门前万里空怨嗟。深居不省人侧目，冥冥鬼瞰神仙家。丹楹刻桷人争羡，柱朽墙空君不见。中天欲起台上台，复道思通殿旁殿。一朝风雨横天来，栋折榱崩声似雷。奴仆惧压走不及，谁肯顾望留徘徊。万事废兴非素料，主人痛哭旁人笑。丛丛荆棘生吴宫，油油禾黍长殷庙。宁思父老高吾门，期与乾坤争久存。一生辛苦营巢穴，万世绸缪忧子孙。当时堂上三千客，知拖珠履何人宅。谁怜寡妇抱孤儿，涕泣彷皇狐兔穴。"}