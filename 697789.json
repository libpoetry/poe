{"id":"697789","title":"题竹","dynasty":"明","author":"胡奎","text":"江上灵妃过，秋风响佩环。骑龙向何处，只在九嶷山。昆丘多玉子，云气不曾收。数尺伶伦管，天生在上头。昨夜西斋雨，秋声叶叶凉。平明推户看，苍雪洒衣裳。雨后翠寒生，鹧鸪啼晚晴。湘妃江上过，环佩落秋声。春雷破崖石，惊起箨龙儿。南风吹十日，便有拂云姿。凉阴生墨池，叶叶秋可数。朝来禅梦醒，一片湘江雨。"}