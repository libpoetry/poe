{"id":"219405","title":"读书灯·读书灯，明暳暳","dynasty":"宋代","author":"钱时","text":"读书灯，明暳暳，溪堂硬度人亲送似。历落平生未见书，与汝间关几半世。几年来，味无味，并与青编共捐弃。半身沦落浙江濆，壁角破圈尘没鼻。新春忽尔思起废，顷刻工夫依前具。提入山翁结草庐，永夜虚窗照天地。圣教衰，异端炽，千古冥行士何事。人人有此大光明，埋没荒唐渺漫处。象山翁，天启秘，嫡嗣慈湖更超诣。隔儒俗学破沉疴，暗室迷途逢宝炬。读书灯，明一切，不是山翁爱文字。逢人若问伏羲前，灯下齁齁方瞌睡。"}