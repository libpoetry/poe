{"id":"654576","title":"十楼怀古 其一 黄楼","dynasty":"明","author":"何乔新","text":"黄河西来坤轴折，浊浪排空天欲裂。彭城老稚哀哀啼，自分阖门作鱼鳖。仁明太守眉山苏，誓以只手障其冲。指麾徒旅荷畚輂，长堤隐起如晴虹。波恬浪静民安堵，共喜更生歌且舞。九重下诏侈褒嘉，拯溺禦灾非小补。飞楼高压城之东，张筵会客何雍容。后山作铭颍滨赋，笔力直与造化争瑰雄。神游八表知何处，赢得穹碑照今古。当年舒李今何如，羁鬼啾啾泣烟雨。"}