{"id":"759080","title":"沁园春 拟织女赠牵牛","dynasty":"清","author":"俞庆曾","text":"下望人间，比目名鱼，比翼名鹣。怅银河无鲤，难通尺素，蓬莱少雁，不解传笺。机上红丝，机中锦字，总把侬心别恨牵。君知否，有家家蛛盒，替写缠绵。未偿十万天钱。怎会少、离多若个怜。羡刘纲證果，朝朝暮暮，彩鸾写韵，岁岁年年。手弄金梭，输他玉杵。未许洪崖日并肩。从头诉，喜相逢今夕，乌鹊桥填。"}