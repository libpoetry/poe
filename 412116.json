{"id":"412116","title":"谒蓝石如丈","dynasty":"近现代","author":"黄福基","text":"清季累养痈，一旦九州沸。西江峻洁士，后先拂衣去。虞渊白日沈，各抱黍离思。伤心李与胡，永此哀郁逝。吾父咳唾存，遗槁孤臣泪。散叟卧钟麓，得句语孤诣。瘁矣潜楼翁，奔走麻鞋敝。蓝公耿介怀，枯槁乐真契。避世世已忘，公亦自忘世。扶衰存硕果，古道方未坠。辛勤缀献典，染翰己馀事。记昔曝楹书，小幅出尘笥。间岁一摩挲，庋若珍宝秘。世事几陵谷，馀酸在肠胃。此来觌光仪，挚语见温粹。为我书素纨，端劲换妩媚。旧事谈春明，别引伤亲意。"}