{"id":"1039064","title":"涂次答宣徽富公书意","dynasty":"宋","author":"韩琦","text":"临并踰二期，病戚居其半。虽以志自勉，精识奈耗乱。故于一道事，十六七不干。贪权莫即乱，罪大孰可逭。纳节求本邦，所幸脱诛窜。君仁恻至诚，亟俾贤者换。与公同心人，金固其利断。安然解印归，万喜无一惋。为别信宿来，书日慰愚懦。张瑟久不调，易调犹未断。非才辱公知，处道诚一贯。至于措置间，在理有殊判。不当牵以私，经画误远算。愿公新政条，布若星日灿。害边者刬除，垢俗者涤浣。使兹全晋民，比屋竞耸观。仆远闻公为，省过安敢惮。虽有好事徒，议论乌得间。"}