{"id":"566588","title":"野蚕","dynasty":"明","author":"徐渭","text":"越桑虽云盛，不及吴中繁。越女卖钗钏，仅可完蚕山。如斯苦拯救，良亦可悯怜。如何野蚕种，孳息多今年。曳丝满郊郭，食叶留其觔。叶叶如虫网，枝枝垂钓缗。涎缕无所用，胶衣黏头巾。过者苦拂拭，桑女交攒颦。提筐往西园，空手归东邻。即欲贸钗珥，有钱无桑村。嗟彼机上杼，秋来鲜闻声。匪来犹可说，国输良有程。衣食无二理，蠹衣与食均。尝闻捕蝗法，及此同瘗焚。"}