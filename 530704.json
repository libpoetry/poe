{"id":"530704","title":"题阙","dynasty":"明","author":"韩邦奇","text":"又不是、贪山水，又不是、爱神仙。人家筵席，也终须散。諕杀人、鹤唳华亭叹。愁杀人、鸟尽淮阴怨。聪明人、须早过是非关。英雄汉、挑不起功名担。肯排山、山能撼，肯倒海、海可翻。只是我、意儿里不要紧。心儿里懒。没来头、无限闲拘管。不中用、多少闲文案。黄石桥、收了子房编。玉门关、挂起班侯剑。我本是、钓鳌人，做不得、攀龙客。千万般、怕负了皇恩大。二十年、偿不尽经纶债。两三翻、空惹得青山怪。归来一啸，海天空醉时节。还觉得、乾坤窄。洛阳桥、春柳新，岳阳楼、阴风动。蔓草长、休迷了渊明径。华峰高、还寻著希夷洞。五湖深、系不住陶朱艇。养閒身、猿鹤伴丹青。铸衰颜、龙虎蟠金鼎。你看那、三杰忙，你看那、四皓闲。汉家青史，都把名儿显。白楼绿柳，是吾家苑。渭滨河曲，与渔樵伴。对知音、还取古琴弹散。幽情细把羲经点。"}