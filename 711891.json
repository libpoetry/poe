{"id":"711891","title":"赠别毛行九兼寄其从父子霞","dynasty":"明末清初","author":"陈恭尹","text":"仆不与时为俯仰，虽在人间少还往。逢君一揖酒未消，当时不及论宗党。昨来再见通姓名，世交于汝为弟兄。我父之师君从祖，凤毛麟角相峥嵘。少年何处求高价，足迹依稀遍天下。笑谈满座自生风，咳唾为珠皆照夜。黄鹤高楼十载前，襄阳逋客曾周旋。君家名辈信杰出，后先卓荦多英贤。闻将翰墨动天子，三召比来皆称旨。老翁七十复何求，出处千秋在青史。如君健足乃绝尘，燕台可以空群伦。贫来赠别无杯酒，为报襄阳旧隐人。"}