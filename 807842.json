{"id":"807842","title":"贺新郎  惠山遇冒爰及谷梁酒间感事并示杨枝","dynasty":"清","author":"陈维崧","text":"细雨青山麓。野塘边、故人忽卸，布帆一幅。失喜推篷还笑剧，难得他乡骨肉。问那处、酒旗斜矗。我有新年离鸿恨，舣烟航、且与浇醹醁。知来日，何方宿。樽前况有人如玉。再休提、千场锦瑟，万堆红烛。沦落旧人谁尚在，只剩何戡情熟。船倚在、黄芦苦竹。落照重逢询伴侣，也未将言应螺先蹙。长洲水，年年绿。"}