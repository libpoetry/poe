{"id":"1119424","title":"再次韵","dynasty":"宋","author":"陈造","text":"门第应疑甚不庭，翩随府檄下山城。江梅作意先秋拆，槛菊多情擅晚荣。饮处凝香严画戟，客间张丈间殷兄。主宾缥缈蜚埃外，信有人间小玉京。从公囊笔看西边，不比分弓出酒泉。觞咏每忘秋漏永，平安晏有夕烽传。痼肠顿已蜂腰病，妙手亲逢鹤背仙。归捋霜须诧儿子，为翁试校故新年。横前整整万全兵，自笑空弮借背城。更遣齐竽混东郭，坐令鹄卵化南荣。黄陈得法仍宗派，甫白论情自弟兄。顾我无能邹贾役，放公笔力擅西京。因诗衰病顾徒然，凿井今犹未及泉。药幻霜须端有待，囊缄玉唾愧无传。冥心拟学无言子，授诀今犹不老仙。探妙卫生俄两得，信知穮蓘解逢年。"}