{"id":"1246836","title":"同里吴仲机聚石族于窗外被之以菖蒲濯之以涟漪而象诸山焉大夫士咸咏歌之珠玉盈帙里人程仁表以仲机命来徵诗予养痾之日已久愧笔砚荒落且闻西席郑予明编诗甚精于品鉴不知鄙作可以铨次否一笑一笑","dynasty":"元末明初","author":"唐桂芳","text":"溪南宾主皆好奇，平生石癖人所知。鞭笞无胫千里致，一旦位别分宗枝。每疑鬼工凿混沌，混沌既破清浊离。高低起伏波浪势，无乃此山能似之。何须扳援昆崙顶，何须陟降泰华陲。分明六丁精猛力，夜半奋击千钧锤。只今蟠屈小窗外，尚觉馀润生鳞鬐。良工未敢满高价，盆池暂濯清涟漪。谺者为岩缺为洞，剡者为槊张为旗。?珑密伺乍掩映，委曲暗想犹崄巇。金刀谁剪菡萏蕊，铁网自罥珊瑚枝。青青菖蒲已旖旎，采采卷耳同葳蕤。天开晴云走浩浩，日暮暧翠收迟迟。君不见栾城父子百代师，木假正以文字娱。乌飞兔走几朝夕，英华消歇良堪悲。岂若吴君处幽阒，冠带济济哦书诗。郑郎编诗继骚雅，牛驮马载琼琚词。便当乞我九节杖，高秋咽露珠累累。眼明如月发返黑，黄石再有相逢期。"}