{"id":"468145","title":"杨柳枝四首","dynasty":"当代","author":"魏新河","text":"肠断秋娘一叶裙，白门移种到东门。自从小小随云去，第一风华第二人。如雨如烟向旧园，也应摇落粉郎前。恼人最是西楼上，偶尔回波却不言。眉黛三千总让娇，可能无意浪儿曹。这番应是天唆使，舞损灯前一搦腰。猜得吴姬中酒时，六宫沉睡了无知。那知落月梢头过，恰恰低眉看著伊。"}