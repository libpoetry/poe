{"id":"42480","title":"题唐岱山水便面","dynasty":"清代","author":"乾隆","text":"尝闻名山有旦评，可览不如可游妙，可游复不如可民，绘林想亦同兹道。唐岱笔法老尤健，云烟淡染秋山照，缚茅蜗舍据佳胜，寒江堪弄严公钓。峰容树态总天真，碧萝苍石归诗料，犹疑谷合籁作时，翏翏于喁号万窍。是中应有肥遁人，召以蒲轮头屡掉，岂似北山隐士流，移文徒惹稚圭诮。"}