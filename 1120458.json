{"id":"1120458","title":"赠致远","dynasty":"宋","author":"周孚","text":"起踏寒溪雨，来尝老屋茶。论年我蒲柳，涉世子龙蛇。嫩绿初还水，娇红半著花。浇春可无酒，试与问西家。世正矜投笔，人谁话濯缨。君穷犹鬼瞰，我病亦天黥。古寺云埋径，官濠柳暗城。便应从此去，已负白鸥盟。小柳志超逸，病毛才崛奇。俱为一抔土，但有百篇诗。漠漠江山静，匆匆岁月移。黄尘没马首，赖子一伸眉。畋也颇丰下，本期渠克家。才令配晨月，又复摘秋瓜。寒泊堪秧稻，荒池足沤麻。熊儿幸无恙，聊伴老生涯。"}