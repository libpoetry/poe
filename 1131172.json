{"id":"1131172","title":"观文殿学士赵公挽词","dynasty":"宋","author":"楼钥","text":"千古盛周宗，皇朝实比隆。位多穷贵爵，谁见立王功。一语国先定，寸心天与通。龙飞稽事实，信史诏无穷。授受唐虞际，从容平勃閒。宗英谁柄用，人望属槔閒。晚侍经闱读，寖登规殿班。帝乡留不住，归去老湖山。麾节称循吏，三朝蔼政声。治如黄霸最，心慕伯夷清。诸道俱遗爱，两川尤著名。起家临制阃，更羡锦衣荣。皇上初更化，追锋诏语温。同看三老起，今叹一身存。别久劳魂梦，人亡溅泪痕。从兹归故隐，旧事与谁论。殄瘁人俱骇，伊余独永叹。十年交义重，五日旧盟寒。求去重维絷，欲归无羽翰。佳城何处是，东盼涕汍澜。听履领簪缨，忠言彻帝庭。公方扶日月，我亦寄雷霆。忧世形词色，卧家存典刑。灵光更陈迹，楚些不堪听。"}