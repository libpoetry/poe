{"id":"886910","title":"赠梅谷高士","dynasty":"宋","author":"何梦桂","text":"去年无方老瞿昙，授我云门一劄禅。今年羽衣梅谷仙，丹法葛翁口谈玄。无方是兄仲梅谷，误堕凡胎投母腹。岂非江郎三石人，两石飞来化双玉。君今一字透锋机，札断三关鬼莫窥。掇取玄珠入蓬阙，自携灵母养婴儿。寒山梨枣霜中熟，碧莲池边结茅屋。蛾眉白发两潇疏，夜抱寒蟾成独宿。相逢丹鼎问金砂，笑灌玉泉餐紫霞。昆崙瑶树渺何许，辽海白鹤还归家。归去无方问何其，为说此行奇更奇。"}