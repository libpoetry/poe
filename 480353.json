{"id":"480353","title":"河仙谣","dynasty":"明","author":"张泰","text":"银河迢迢界秋昊，碧沙两岸生瑶草。冰轮半浸练影寒，兔杵声乾桂花老。锦鸡宫对乌鹊桥，鸾车辗云天女娇。河西郎君双髻小，牵牛耕烟种兰苕。翠帔仙裙笑相遇，星罗斗帐秾香护。嬴女吹箫庆合欢，羿姬独宿啼清露。天上恩情惟此夕，求巧女儿那刺促。踆乌不管经年思，须臾飞上扶桑枝。"}