{"id":"701489","title":"春日玄览台独坐偶成四首","dynasty":"明","author":"黄佐","text":"为爱春台好，逍遥到日曛。栖神随豹雾，矫翰谢龙云。水自灵洲入，山从粤井分。无论拳与勺，天地本同群。风磴纡盘郁，云萝出泬寥。日垂天北极，春动粤南潮。松籁传虚壑，莺歌赴远箫。悠然澹忘味，何必更闻韶。下上茅皆屋，东西竹亦垣。城标双塔短，冈拥一旗尊。林密鸟巢隐，风低蛙吹繁。稀疏见畦畛，真学邵平园。稍稍东风起，台前洲渚明。竹光摇野色，花气润蛩声。北斗依身近，南溟入掌平。栖栖何所适，孤啸一含情。"}