{"id":"829521","title":"蝶恋花","dynasty":"清末近现代初","author":"周岸登","text":"卜得归期归未定。画里吴船，梦里潇湘影。消息楚云迷远近。断魂夜夜惊秋枕。喜说刀头圆破镜。照见啼妆，泪粉腮红印。长托春酲慵不醒。闲花无数飘芳径。丝雨濛濛香篆定。隔住屏山，细写伤心影。恨比天长除梦近。梦回泪溢鲛绡枕。且慢焚琴还咒镜。镜屉琴囊，历历春纤印。残酒醒来愁未醒。飞红扑簌迷鸳径。枯坐冥心疑入定。电火飙轮，历历华鬓影。昨夜星辰天路近。断云和梦迷山枕。泪滴苔衣侵石镜。绿满江潭，不浣残红印。杜宇啼春春未醒。涓涓暗水流花径。"}