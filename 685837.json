{"id":"685837","title":"上林八景 大明仙景","dynasty":"明","author":"冯德让","text":"叠翠凝光曜九天，四时花卉自争妍。个中仙子名卢六，擅得高风万古传。矍铄邻翁肯自痴，盘桓山涧许多时。耕云钓日痕犹在，千载令人寤寐思。天地何年铸此山，奇峰七八耸云间。形如笔架峥嵘起，多少行人著眼看。昔年将帅百蛮收，坭剑光芒射斗牛。刚被行人收拾去，镆铘名铸几千秋。一派江流势若龙，碧潭云锁雨溟濛。良田万顷皆饶渥，不用登临扣太空。江水流东竟不回，波涛汹涌若奔雷。当年渴饮将军骑，踏破青青万里苔。日出扶桑万顷明，碧天无雾晓云晴。波涵光影终朝漾，好景谁云不可情。今古滔滔一脉流，星移月换几经秋。拖蓝拽绿无穷趣，渔父西岩自白头。"}