{"id":"697669","title":"秋兴四首","dynasty":"明","author":"胡俨","text":"郭外烟尘净，林间风日清。罢琴看鹤舞，倚杖听蝉鸣。稍得园池趣，已忘儿女情。玉堂遗旧梦，白发送余生。数日新秋雨，蒙茏竹树交。世缘虽未了，尘事已全抛。黄叶随风下，清砧带月敲。何时同李白，五老结云巢。西风吹雨过，江郭迥清幽。不叹交游少，喜闻禾稼收。暗蛩莎草暮，残蝶豆花秋。野服心如水，萧条老一丘。水天同一碧，秋色净江山。归燕翩翩急，浮鸥个个闲。虚怀游物外，随分在人间。却笑楼船客，如何去不还。"}