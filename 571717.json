{"id":"571717","title":"醉乡调笑引","dynasty":"明","author":"袁宏道","text":"无怀十六传，乃至酒圣人。其道尚清净，无为而化成。周公作酒诰，流言几祸身。宣王不得已，乃为述酒经。经曰：天有酒，则不倾。国有酒，则不争。有王者起，必世而后仁。何用导以德，齐以刑。但当引酒为河，累曲为城。日月所照，霜露所坠。凡有血气者，莫不醉酲酲。死兮不知死，生兮不知生。沃杀知巧鬼，何愁不太平。"}