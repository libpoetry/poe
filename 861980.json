{"id":"861980","title":"题椿桂堂","dynasty":"宋","author":"王信","text":"乡与子直游胶庠，是时子明居侍旁。友于学问相激昂，声华日驰翰墨场。仲氏一第如探囊，伯氏随即淩云翔。已快雁塔书雁行，君家馀庆未易量。二龙三凤同呈祥，一门竞爽如圭璋。前后继踵名相望，夥为十佛经中光。联翩不羡金华堂，会稽何独誇诸黄。世言燕山窦十郎，一枝椿老五桂芳。君今取此名其堂，荐绅荣之富篇章。几与窦氏争颉颃，吾家亦颇推吾乡。自从仲父闿天荒，五登科第于太常。枝分派别各一房，敢与君家相比方。夫人更喜寿且康，岁时罗列称寿觞。綵衣青紫交焜煌，人生至乐见未尝。源深允矣流必长，孙枝更接秋风香。"}