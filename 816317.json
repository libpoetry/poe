{"id":"816317","title":"香港感怀十首","dynasty":"清","author":"黄遵宪","text":"弹指楼台现，飞来何处峰？为谁刈藜藋？遍地出芙蓉。方丈三神地，诸侯百里封。居然成重镇，高垒矗狼烽。岂欲珠崖弃，其如城下盟！帆樯通万国，壁垒逼三城。虎穴人雄据，鸿沟界未明。传闻哀痛诏，犹洒泪纵横。酋长虬髯客，豪商碧眼胡。金轮铭武后，宝塔礼耶稣。火树银花耀，毡衣绣缕铺。五丁开凿后，欲界亦仙都。盗喜逋逃薮，兵夸曳落河。官尊大呼药，客聚众娄罗。王面镌金宝，蛮腰跨革靴。斑阑衣服异，关吏莫谁何。沸地笙歌海，排山酒肉林。连环屯万室，尺土过千金。民气多膻行，夷言学鸟音。黄标千万积，翻讶屋沈沈。便积金如斗，能从聚窟消。蛮云迷宝髻，脂夜荡花妖。龙女争盘镜，鲛人斗织绡。珠帘春十里，难遣可怜宵。《博物》张华志，千间广厦开。摩挲铜狄在，怅望宝山回。大鸟如人立，长鲸跋浪来。官山还府海，人力信雄哉！流水游龙外，平波又画桡。佛犹夸国乐，奴亦挟天骄。御气球千尺，驰风马百骁。街弹巡赤棒，独少市声嚣。指北黄龙饮，从西天马来。飞轮齐鼓浪，祝炮日鸣雷。中外通喉舌，纵横积货财。登高遥望海，大地故恢恢。遣使初求地，高皇全盛时。六州谁铸错？一恸失燕脂。凿空蚕丛辟，嘘云蜃气奇。山头风猎猎，犹自误龙旗。"}