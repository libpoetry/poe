{"id":"702594","title":"和副詹杨先生府中斋宿忆弟六言八句诗韵二首","dynasty":"明","author":"程敏政","text":"官舍平临御水，龙楼远见飞檐。坐想先生泚笔，静呼童子钩帘。颜氏心斋已久，杜陵诗律方严。阳春欲和未得，斜日犹悬塔尖。青坊斋宿几度，十年斗杓转东。池草梦回恻恻，泥缄诗寄重重。玄经喜得时听，姜被何须夜同。真似兼葭玉树，不惭瓦缶黄钟。"}