{"id":"664955","title":"山行","dynasty":"明","author":"夏良胜","text":"古林阴木欲无冈，孤棱冉郁撑穹苍。铮铮万籁惊残梦，阳乌走曜衣麻桑。腔中湛湛无何有，川上晴光花间柳。老农日日理生涯，数口命悬田百亩。野云洞口为谁开，青峰个个迎人来。大颠解我文学会，一肩稳挈诗囊陪。二难四美一时集，许多眼界閒收拾。却费将军五万笺，笔锋扫秃烟犹湿。洗觥命酌还自讴，山花笑上游人头。花香簌簌落酒魄，嘹嘹野鹤舒青眸。春和却也有秋爽，不独兰亭解心赏。浪云今日非古人，德星昨夜禅关朗。"}