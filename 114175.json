{"id":"114175","title":"再次韵呈廖明略","dynasty":"宋代","author":"黄庭坚","text":"吾观三江五湖口，汤汤谁能议升斗。物诚有之士则然，晚得廖子喜往还。学如云梦吞八九，文如壮士开黄间。十年呻吟江湖上，青枫白鸥付心赏。未减北郭汉先生，五府交书不到城。相者举肥骥空老，山中无人桂自荣。君既不能如锺世美，匦函上书动天子。且向华阴郡下作参军，要令公怒令公喜。君不见晁家乐府可管弦，惜无倾城为一弹。从军补掾百僚底，九关虎豹何由攀。男儿身健事未定，且莫著书藏名山。"}