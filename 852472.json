{"id":"852472","title":"送冯允南倅梓","dynasty":"宋","author":"文同","text":"去年父老送督邮，衣上泪痕犹未变。今年吏民迎别乘，马前欢声挽不断。梓州城中十万家，家家尽喜见君面。以君乡里最相近，物态人情素谙练。况复才力强且明，中理之的无漫箭。从来府政号少事，今更得君愈清简。太守李公词掖老，淘汰心源无滓淀。时携宾从访山寺，惟以高谭侑清宴。苍崖素壁多自书，是处新诗题欲遍。君今到彼亦尔为，异日唱酬知几卷。"}