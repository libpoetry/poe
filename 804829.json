{"id":"804829","title":"月夜观惠山泉","dynasty":"清","author":"马志亮","text":"灵泉渟滀西神麓，流作方圆双沼玉。雨积轻翻落红香，烟际细浮寒藻绿。被谁搥破老云根，洞中一滴常相续。绎络银瓶汲绠催，纷纷过客花间逐。晚来山月挂高林，月下无人更芬馥。我独携筇踏月游，仰视九峰螺髻矗。绮塍行尽到山门，钟磬悠然出疏竹。渡江五马绝无踪，惟见苍苔绣颓屋。三千珠履尽成尘，空留碑谒枕山足。从兹访古纵幽探，一径流泉秀群木。乍逗岩腰冰雪凉，旋穿石逢龙鸾蹙。漪澜堂畔响潺潺，桑苧祠前声簇簇。俯看泉心月一轮，荡漾清光悦尘目。汲来松下和月煎，小瓶蟹眼汤初熟。茗折紫芽泛玉瓯，味滑而甘胜醽醁。茶经向说惠山泉，共传有锡藏山腹。谁知此泉山钟秀，终古澄泓任挹掬。元气上与银河通，泻出鹂珠千万斛。散作百里清凉雨，水田香稻资灌沃。卫工驿递事久停，流落人间乃绝俗。瀑布兰溪何足数，远过中泠并康谷。中泠疑是浪传名，涓涓一勺江心伏。康谷廉泉品纵佳，安得如许清且淑。我谓此泉真第一，泄若瑶池水常渌。势如飞雪出山背，响如孤琴鸣涧曲。幽如严光隐钓台，高如邓子栖白鹿。岩深寒月照还空，独坐泉边夜气肃。观泉欲探众妙机，九龙山下应卜筑。可恨乃题第二坊，惟怪当年张与陆。"}