{"id":"728592","title":"贺新郎  蘧庵先生五日有鱼酒之饷醉后填词","dynasty":"清","author":"陈维崧","text":"蒲酒浓如乳。更为我、东溟斫鲙，大鱼就脯。携酒石榴花下醉，还选腹腴亲煮。耳热也、休提今古。只有寒潮围故国，叹龙舟、寂寞无寻处。风乍起，瘦蛟舞。何须远望悲荆楚。暗想像、广陵旧事，泪多于雨。火照佛狸城下水，丞相孤军难渡。记时节、也邻重五。儿女谁知英雄恨，辟兵符、戏向钗头赌。葵影绿，小窗午。"}