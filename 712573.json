{"id":"712573","title":"重阳前五日高中含司马招同刘卓崖主考屈四会凤山张广宁鹤洲杨阳春止庵钱茂名蔗山张翁源泰亭高东莞菉园田英德克五雅集云半阁时闱事初竣","dynasty":"明末清初","author":"陈恭尹","text":"使车高盖总能来，云里轩窗俯粤台。秋水满前人自照，碧天无际雁初回。酒边赤叶迎风醉，阁后黄花傍节开。白首疏狂虚授简，愧无诗句可追陪。"}