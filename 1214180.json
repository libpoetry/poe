{"id":"1214180","title":"次韵岳宰","dynasty":"元","author":"周权","text":"旧交落落十八九，万事从渠屈伸肘。东华尘土少年忧，岁月无情一回首。岳君气爽太华秋，不随王粲悲登楼。熙朝已具清庙器，吾道岂复归山丘。文章谁道同刍狗，还有问奇人载酒。清谈洒洒秋茎露，饱食官羊宁有数。旧家桃李春漫漫，流芳枝叶才堪看。江梅自分托岁寒，一枝远寄怀清欢。"}