{"id":"507410","title":"春日与高逸人行秦淮河上作","dynasty":"明","author":"李昌祺","text":"端居苦无悰，今旦得良契。逍遥出近郭，散策淮水际。草软倦堪眠，林香醉宜憩。鸟哢晴始和，川容晚逾媚。筱深风苇密，沙没夕潮至。野鹭浑忘机，似识静者意。幽怀颇得惬，逝景苦难系。候卒晡欲还，春城暝将闭。因知市朝隐，兼有林壑致。永言终此生，涵泳太平世。"}