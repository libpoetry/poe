{"id":"277554","title":"高阳台·除夕遣怀","dynasty":"现代","author":"沈泽棠","text":"漏箭催年，帘旌漾暝，阑珊应笑陈人。预数花风，暗吹芳信无痕。痴心未许流光换，倩啼鸦唤住黄昏。判今宵，似叶寒襟，冷伴梅魂。明朝知有提壶约，便大钱留得，扶醉前村。卅载浮名，閒情都付桃根。豪怀漫与潮争长，趁新潮、打桨迎春。任寻常，酒债重重，剥啄柴门。"}