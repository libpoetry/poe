{"id":"879079","title":"汉宫春 其一 秘书弟家赏红梅","dynasty":"宋","author":"刘克庄","text":"青女初晴，向丑梢枯干，幻出妍姿。休烦苑吏剪彩，别有神司。东皇太乙，敕瑶姬、淡傅胭脂。还似得、华清汤暖，薄绡半卸冰肌。应笑楚宫痴绝，略施朱则个，便妒蛾眉。唐人更无籍在，浪比红儿。祥云难聚，且丁宁、铁笛轻吹。拼醉倒，花间一霎，莫教绛雪离披。"}