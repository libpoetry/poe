{"id":"1236392","title":"赋林亭新霁二首","dynasty":"元","author":"陈镒","text":"潇洒林亭近翠微，雨馀斜日送清晖。茶香细细苍烟起，树影离离翠羽飞。林下无人敲竹户，水边有客制荷衣。偶来坐石乘凉久，闲看高松野鹤归。恰匝松篁引树凉，玲珑窗户纳晴光。曲檐乍挂游丝细，斜隙初看野马忙。紫藓绿苔行处滑，碧苞丹实酒边香。留连自适清幽趣，坐听琴声古意长。"}