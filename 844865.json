{"id":"844865","title":"荠菜二首","dynasty":"清末民国初","author":"曹家达","text":"圮墙苔甃弄幽姿，寒碧春华各胜时。风暗尘容怜紫玉，霜和烟影上青丝。直须寻味甘荼苦，可是抽心类卷施。薄采终朝归沐晚，莫将阴雨怨风时。十里长堤晓露漙，采芳归去渐阑干。入怀生意包藏密，盈掬芳心割爱难。陌上晚花三月尽，草间新绿九秋寒。若教更愈河鱼疾，马勃牛溲一例看。"}