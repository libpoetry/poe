{"id":"372344","title":"一萼红·喜春来","dynasty":"清代","author":"端木埰","text":"喜春来，却寒威转冽，春气那曾回。瓶冻添莹，炉熏失暖。霜气还是皑皑。断桥外、栖鸦短树。带寒景，新绿杳难催。廿四番风信，萧寥芳讯，何处探梅。老去诗情更涩，怅漂萍踪迹，中酒襟怀。香斟醑椒，辛盘剪韭，行乐都付儿侪。恰又是、祥霙尚秘。想玉馔、犹是荐清斋。待到天心酿和，重醉金杯。"}