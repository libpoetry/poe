{"id":"698783","title":"安南歌四首送沈使君","dynasty":"明","author":"徐祯卿","text":"借问炎交路若何，片帆南指广州过。知君怕见桄榔树，近岭猿声日渐多。汉关行尽忽桃源，竹树萧萧鸡狗喧。铜镮椎髻来迎榼，蛮国王孙出领幡。乌蛮滩上烟水声，伏波庙前秋月明。夜半津人挽舟上，夷歌偏动望乡情。皇穹覆载本无私，圣主恩波讵有涯。炎荒喜沐尧年雨，黎人重拜汉官仪。"}