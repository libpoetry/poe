{"id":"272162","title":"满庭芳·晚间济生连作二词","dynasty":"清代","author":"李刚己","text":"市骨何年，埋忧无地，泪落不待雍门。休谈往事，努力尽芳樽。多少故家亭阁，一弹指、荆棘纷纷。君记取，吴宫楚馆，寂寞似荒村。怆魂。人艳说，苏张七国，瑜亮三分。问沧桑百变，尺土谁存。可叹数行青史，模糊似、雪影沙痕。归去也，青镫古佛，经卷送晨昏。"}