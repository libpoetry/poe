{"id":"175730","title":"夜行潭溪上念仲原致中乔年茂元伯达皆有入山","dynasty":"宋代","author":"刘子翚","text":"长夏不见雨，袢暑故相病。及兹颢气回，一夕飞洒并。揽衣步新凉，宇宙涵清润。月离南山高，水循双涧静。流观外既洽，至乐中潜应。缅怀平生友，契阔时光运。石峰许寻盟，有约殊未定。事纷莽如尘，欲扫那得尽。年衰觉世浮，虑澹知心胜。良游莫蹉跎，小暇即乘兴。"}