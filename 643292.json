{"id":"643292","title":"题望峡轩","dynasty":"明","author":"胡奎","text":"巍巍乎紫薇之山兮，双峰并峙乎西东。上干织女之银浦，下瞰蛟人之贝宫。天鸡三唱海日红，云窗雾阁风玲珑。俞家兄弟构华屋，空翠飞落轩楹中。堂上有亲颜色好，长年服食金光草。笑倾阿母九霞觞，啖以安期玉文枣。三年仲子在成均，回望天南多白云。每凭海鹤附书至，遥见两峰如见亲。俞生俞生忠孝者，行看赤车驰驷马。前度刘郎未足誇，重来还对紫薇花。"}