{"id":"1220775","title":"人食人","dynasty":"元","author":"周霆震","text":"髑髅夜哭天难补，旷劫生人半为虎。味甘同类日磨牙，肠腹深于北邙土。郊关之外衢路傍，旦暮反接如驱羊。喧呼朵颐择肥胾，快刀一落争取将。凭陵大嚼刳心燎，竞赌兕觥夸饮釂。不知剑吼已相随，后日还贻髑髅笑。阴风腐馀犬鼠争，白昼鬼语偕人行。衔冤抱痛连死骨，著地春草无由生。睢阳爱姬忍喋血，长安仇家俊臣舌。摅忠疾恶古或闻，未睹烹炰互吞灭。五云深处藏飞龙，天路艰险何日通。皇心万一悯遗孑，再与六合开鸿濛。"}