{"id":"403622","title":"瑞鹤仙 闺人以素绢刺玉溪生“心有灵犀一点通”句见寄","dynasty":"近现代末当代初","author":"白敦仁","text":"碧烟笼翠树。念彩凤双梧，交柯曾住。千金刺冰缕。寄犀心一点，断肠休诉。樊南秀句。算谱入、吴弦更苦。正千山，雁脚云深，消得庾郎愁赋。风露。月寒香臂，雾冷烟鬟，不如归去。年华轻负。春已是、花无主。想盘龙破镜，文鸳孤枕，应解征人意否。待拼将、两鬓愁青，为君成素。"}