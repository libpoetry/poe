{"id":"502751","title":"总赋山阴十咏","dynasty":"明","author":"王恭","text":"泮林才子多爱山，吏书共往青萝间。洙泗河汾恣探历，天根月窟穷跻攀。振茏玉树分岚岭，一室寥寥是心境。龙吟绝涧静琴声，雁落曾标慧灯影。石林精舍梵钟微，垂萝叶暗桐阴稀。负薪扣角非同调，解听书声忘却归。有时散帙烟霞表，澹澹长空际飞鸟。江心潮没一峰浮，石首云间众山小。青幔红桥酒瓮香，江蓠初绿棹歌长。相逢白发非春事，忆昔金门是夕郎。倾壶采秀多狂趣，世人那得知其故。赤霄麟凤伫翱翔，莫忘山阴读书处。"}