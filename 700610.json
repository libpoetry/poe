{"id":"700610","title":"秋日江居写怀七首","dynasty":"明","author":"高启","text":"每看摇落即成悲，况在漂零与别离。为客偶当鲈美处，思兄正值雁来时。天边暝为秋阴早，江上寒因岁闰迟。莫把丰姿比杨柳，愁多萧飒恐先衰。葭菼连秋渺渺长，归舟犹叹滞江乡。客衣欲冷邻机急，农事初成野饭香。千里断云随雁骛，半村残照送牛羊。有愁不解登高赋，空使频回宋玉肠。舌在休夸术未穷，且将踪迹托渔翁。芙蓉泽国弥漫雨，禾黍田苗掩冉风。身计未成先业废，心怀欲说旧交空。楚云吴树无穷恨，都在萧条隐几中。风尘零落旧衣冠，独客江边自少欢。门巷有人催税到，邻家无处借书看。野虫催响天将夕，篱豆垂花雨稍寒。终卧此乡应不憾，只忧飘泊尚难安。桑苎翁家次近居，人烟沙竹自成墟。移门欲就山当榻，补屋唯防雨湿书。贫为湖田长半没，拙因世事本多疏。当时亦有求名意，自喜年来渐已除。丧乱将家幸得全，客中长耻受人怜。妻能守道同王霸，婢不知诗异郑玄。借得种蔬傍舍地，分来灌菊别池泉。却欣远迹无相问，一棹秋风笠泽边。秋塘门掩竹穿沙，为客邻酤未易赊。闲里壮年惭白日，愁中佳节负黄花。渔村霭霭缘江暗，农径萧萧入圃斜。薄俗相轻吾敢怨，鲁人犹自笑东家。"}