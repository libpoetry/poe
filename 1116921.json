{"id":"1116921","title":"皇太后閤春帖子六首","dynasty":"宋","author":"苏颂","text":"九扈方司启，潜阳已发春。瑶觞进椒柏，眉寿祝灵椿。冬至四十六，三阳生此辰。帝令天下寿，钻燧教斯民。昼景添宫漏，慈闱念女功。常时浴蚕日，亲到濯龙宫。东郊青帻拜春回，迎得阳和次第来。风向乌竿千里应，气随鱼钥九重开。蓬莱殿里春开宴，长乐宫中帝奉亲。妇顺母慈流美化，万方歌颂赞娥莘。花影迟迟转午阴，渐闻宫柳变鸣禽。休呈金綵矜工巧，但阅图书鉴古今。"}