{"id":"1023026","title":"偈六十三首 其五十七","dynasty":"宋","author":"释道宁","text":"滔滔法海，清浊混流。湛湛禅河，鱼龙变化。杳杳无涯际，澄澄彻底寒。短棹孤舟，徒誇好手。长竿画舫，方称男儿。风浪掀天，云雷匝界。丝纶便掷，不顾危亡。灵鳌锦尾上钩来，跛鳖盲龟随浪去。满船装载，月渚芦湾。共乐升平，同歌道泰。从前祖业，岂假外求。截流到岸之人，且道是何面目。须弥顶上非凡木，白藕峰前得处高。"}