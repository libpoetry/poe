{"id":"85903","title":"二郎神·近来塞上","dynasty":"宋代","author":"刘克庄","text":"近来塞上，喜蜡弹、羽书清省。更万灶分屯，百年和籴，惭傀而今半省。蒙鞑残兵骑猪遁，永绝生猺侵省。做个太平民，戴花身健，催租符省。何幸。行人来密，佥军抽省。但进有都俞，退无科琐，不用依时出省。子厚南宫，仲舒西掖，又报岑参东省。趁此际、纳禄悬车，亦为大司农省。"}