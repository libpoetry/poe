{"id":"547013","title":"晋阳男子行","dynasty":"明","author":"于慎行","text":"太原有男子，壮烈世所无。身长九尺馀，白晰好眉须。自负良家子，募作材官徒。腰中辘轳剑，横击当路衢。并州恶少年，见之伏且趋。一朝览青镜，侘傺空堂隅。三日不出户，忽然见彼姝。绰绰夫容颜，盈盈玉雪肤。蛾眉娟且长，高髻堕马梳。脱我金锁甲，系我绣罗襦。挂我白貂帽，珥我明月珠。委心怀嬿婉，不惜健儿躯。昔为云中鹄，今为水上凫。昔者一何厉，常关十石弧。今者何柔曼，巧笑倾城都。仰视浮云驰，变化不须臾。茫茫窥元运，玄黄无乃渝。世人但云好，不必称丈夫。"}