{"id":"1118132","title":"即事四首","dynasty":"宋","author":"陆游","text":"身向人间阅事多，杜门聊得养天和。盛衰莫问萧京兆，壮老空悲马伏波。日暮城楼传戍角，风生岭路下樵歌。君知此段神通否，竖拂能降百万魔。唐虞千载仰巍巍，太息儒生每背驰。经未尽亡君更考，古无不死我何悲。钓耕本是求贤地，宵旰今逢愿治时。寄谢公卿各努力，为吾君筑太平基。我爱湖山清绝地，抱琴携鹤住茆堂。药苗自采盘蔬美，菰米新舂钵饭香。南浦风烟无限好，北轩雷雨不胜凉。旧交散落无消息，借问黄尘有底忙。放翁老去未忘情，镜里森然白发生。一片常愁见花落，三声最怕听猿鸣。年年双只路傍堠，夜夜短长城上更。晚悟一条差似可，孤舟渔火看潮平。"}