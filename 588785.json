{"id":"588785","title":"粤洲塘前丝瓜除架有感","dynasty":"明","author":"黄佐","text":"回塘瓜架蔓交垂，嗟尔无知却有知。临水升高如赴约，向阳腾茂亦逢时。开花缦缦黄成绮，结实累累翠作丝。野鸟下窥惊袅娜，游鱼潜伏跃涟漪。春时把钓供诗兴，夏昼乘凉对酒卮。万籁响沉龙自舞，九皋遮遍鹤来迟。山河影动烟霏合，天地恩深雨露滋。味入庖厨常有赖，功收结构更无私。退藏直待根芽长，摇落方随岁序移。环复化机寒事里，满前松竹共心期。"}