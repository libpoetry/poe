{"id":"701324","title":"下皋俱乐亭扁","dynasty":"明","author":"黄仲昭","text":"十载山庄没草莱，小亭今日喜新开。呼童痛洗亭前竹，要放南山翠色来。满目云山俱是乐，古人心与我心同。纷纷宠辱多忧患，真乐谁知在此中。开亭近对九龙山，人在千林紫翠间。造物于吾多所靳，惟应山水不吾悭。十年失脚走危途，天赋吾真半已芜。今日看山亭上坐，悠然始复见真吾。亭前无地著尘氛，云外青山山外云。颇幸名途抽脚早，山灵犹未作移文。九龙山势郁嵯峨，翠入帘栊爽气多。读罢残书无一事，闲调绿绮和樵歌。亭外群山翠绕檐，看山终日坐钩帘。东南天际浮云尽，又喜壶山露一尖。列岫多情争秀丽，野花随意放芳妍。化工还有些儿欠，背却西淙瀑布泉。烟云变幻多奇态，风月清妍无尽期。莫道吾亭欠华彩，天然图画列阶墀。潇洒林亭仅数椽，包罗风景迥无边。夜来微雨兼秋至，彻骨清寒疑欲仙。"}