{"id":"811948","title":"沈阳村居西轩即事","dynasty":"清","author":"多隆阿","text":"村边古木绿阴交，已老榆钱匝地抛。草醉浓烟鸠唤雨，泥黏落絮燕营巢。懒过韨井嫌尘扰，静闭斋门待客敲。何处风筝游线断，翩翩落上杏花梢。不希俗利不希名，默对春光念虑平。网结窗前蛛报喜，音传屋畔鹊呼晴。三春景象随时变，一局围棋莫论赢。小立阶前仰首望，天空不碍片云行。得失何须太认真，春来又是一番新。苔衣印绿閒停屐，柳眼垂青暗相人。好鸟尚知求乐土，游蜂惟解恋芳尘。色即非空超色外，翻开成案讲佛因。"}