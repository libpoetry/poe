{"id":"483716","title":"喜晴","dynasty":"明","author":"孙作","text":"推枕睡未醒，暖汤呼我沐。朝日明瓦沟，夜雨填涧谷。出门正东望，青山绕茆屋。郁郁林树姿，练练云气绿。如以千丈缟，缠此两衲足。山方净眉髻，我亦纵耳目。欣然欲推挽，容抱犍与犊。生意固静佳，世事苦局促。薄田在东野，耒耜手未触。如何有暇日，煮石饮溪渌。散愁一过从，免事糟与曲。得此谅已多，辑语书诸牍。"}