{"id":"424614","title":"庆清朝 校印东海渔歌即竟，因拟作校词图，先制此解为券。","dynasty":"近现代","author":"寿森","text":"金马门颓，铜驼棘暗，国华只有斯文。卅年感沧桑变，世事纷纭。清才溯丰沛，羡刘安鸡犬尽青云。玉树歌残南渡去，花落无春。樵南谷，渔东海，望天游旧迹，画栋成尘。绣阁缥缃几卷，历劫犹存。惆怅名山孤本，忍教遗墨竟湮沦。况又是天家眷属，盖代词人。"}