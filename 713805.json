{"id":"713805","title":"读李耕客龚天石新词作 其一","dynasty":"明末清初","author":"屈大均","text":"东风吹愁满天地，越客羁栖不得意。携家远自南海来，十口飘飖无所寄。秦淮一曲且侨居，升斗之水愁枯鱼。故人咫尺在幕府，慰我饥渴三致书。公子多才年复少，乐府能兼南宋调。风流初见藕庄词，与君宫体皆娟妙。我方笺易临河楼，梦寐日与羲皇游。新词见赠不遑答，精微空向画前求。南楚好辞宗屈子，学诗昔自离骚始。含风吐雅数千篇，美刺颇得春秋旨。"}