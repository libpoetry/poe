{"id":"848314","title":"效古别昭德群从","dynasty":"宋","author":"晁冲之","text":"千载一相逢，相见无浃旬。一生能几别，且复无此身。昔别尚可惜，此别重惜之。两髀跨鞍马，非复少壮时。他人怪康强，自觉筋力衰。所苦气如缕，所忧命如丝。死生亦大矣，而乃常别离。人生一月间，得笑无六七。朝为众狙喜，莫作枯鱼泣。已矣泉下人，优哉冢中骨。"}