{"id":"1093115","title":"伯皋自永丰见过次韵","dynasty":"宋","author":"韩淲","text":"薰风入家林，共坐满窗绿。交游情致深，景物岁月速。伤哉利名者，冰炭恣寒燠。既已随颓波，一失不可复。较其心迹微，能异几禽犊。吾侪事幽讨，得兴万虑足。相羊山水间，处处堪悦目。君来叩蓬户，离群久居独。道故惊变迁，忧时见翻覆。且听歌声长，前村正樵牧。"}