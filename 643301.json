{"id":"643301","title":"送丘朝宗还黄岩","dynasty":"明","author":"胡奎","text":"百年三万六千日，先生行年今半百。文章自守一毡寒，勋业频看二毛白。我持我酒为君歌，四十九年东逝波。只今富贵须自致，锦衣行昼毋蹉跎。我生亦是东方朔，往往尊前恣欢谑。得钱痛饮即忘形，抵掌论交宛如昨。呼儿手折蔷薇花，山瓶潋滟送流霞。处士星当霄汉上，异乡吾土挹光华。"}