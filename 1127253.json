{"id":"1127253","title":"偶成四绝书寄子坚道契","dynasty":"宋","author":"黄裳","text":"皆有前缘志自通，大云山下偶相逢。春来拿得龙双角，走下昆崙第一峰。相见参来道已通，五城曾拆紫芝封。自从龙虎归根后，花簇云攒白玉峰。袖中自有青龙剑，世上谁无白虎经。秘诀未尝留一字，不劳终日诵黄庭。尘中自适能无我，方外相知喜有君。静看古今搔首处，五湖风月万山云。"}