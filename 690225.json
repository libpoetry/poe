{"id":"690225","title":"北征杂咏三首","dynasty":"明","author":"张时彻","text":"客寝不能寐，旧虑杂新思。申旦鸡初鸣，呼童理裳衣。初日照疏牖，仓皇临路歧。风尘塞四野，车马若云驰。去者未云息，来者复如斯。鼎鼎百年内，形神空尔疲。顾彼蓬蒿士，旦暮偃荆扉。蒸藜以为食，编麻以为衣。不知有朝市，岂复辨雄雌。芳饵非所羡，网罗安得施。牦牛不为麟，西施不负薪。贵贱各有尚，知者察其真。周公下白屋，天下乃归仁。田窦相倾夺，玉石俱见焚。大雅秉明哲，富贵成浮云。昨日趋跄地，今为灰与尘。济济鸿都士，何者结交亲。我欲竟此曲，此曲难具陈。东涧结层冰，西涧涵清冷。北枝方委叶，南枝已含荣。本是一气物，炎凉不同形。何况云间翼，翻飞岂能并。朝客孟尝门，日夕投信陵。得意胶漆欢，失意寻戈兵。仇多终自贼，岂独丧其朋。不念王贡交，千载扬芳名。"}