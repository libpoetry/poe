{"id":"75374","title":"送杭州经历李全初代归","dynasty":"元代","author":"潘纯","text":"东家老人语且悲，衰年却忆垂髫时。王师百万若过客，青盖夜出人不知。巷南巷北痴儿女，把臂牵衣学番语。高楼急管酒旗风，小院新声杏花雨。比来官长能相怜，民闲蛱蝶飞青钱。黄金白璧驮西马，明珠紫贝输南船。繁华消歇如翻掌，宫中赋敛年年长。里巷萧条去不归，华屋重门结蛛网。语中呜咽不欲闻，道旁虎狼方纷纭。麒麟凤凰那复得，使我益重髯参军。参军在官近一考，素发萧萧坐成老。上言掣肘下吏骂，赖有闾阎独称好。杭州公事天下繁，大才处决无留难。参军累官日益贵，何术可使斯民安？"}