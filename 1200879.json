{"id":"1200879","title":"沁园春","dynasty":"元","author":"无名氏","text":"大道无名，大音希声，大器晚成。笑迷人管见，不言便了，似钻冰取火，纽石为绳。使尽精神，虚劳神用，缘木求鱼甚日烹。愚痴辈，磨砖作镜，怎睹光明。何须百计经营。守朴朴淳淳绝爱憎。澄虚心实腹，谷神不死，深根固蒂，久视长生。湛湛澄澄，先天先地，一气寥寥混杳冥。希夷理，这一轮皎月，无缺无盈。"}