{"id":"1234800","title":"梅村歌为金溪王用霖赋","dynasty":"元","author":"刘跃","text":"王先生，有高趣，家在梅村最深处。清溪一派绕孤村，种得寒梅千万树。年年冻雪封林园，群木生意俱斩然。忽惊一蕊破香玉，直与天下春争先。繁花烂熳相高下，彷佛枯梢晴雪亚。光涵冰树不胜秋，影入琼林欲无夜。先生巾屦独行吟，看花绕树穷幽深。奚奴不觉锦囊重，发兴兼有龙蜃吟。笑杀西风明月冷，负却暗香与疏影。绝似罗浮仙者流，妙处无言心自领。伊谁醉墨图银笺，一段风流千载传。摩挲老干如何掇，竹篱茅舍穷清妍。只愧平生困尘俗，胜赏何由寄遐躅。援笔往来赋广平，分我花阴半间屋。"}