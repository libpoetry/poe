{"id":"1244144","title":"延桂堂辞为李茂才赋","dynasty":"元末明初","author":"郭钰","text":"桂树团团兮堂之下，仰承元气兮根后土。偃蹇萧参兮枝交互，离立不群兮俨宾主。堂中人兮启璚户，攀援桂枝兮独延伫。被荪兰兮庭阶，秋风起兮满怀。日暮兮远望，江之水兮湝湝。菊芳馨兮秋满林，思美人兮悬素心。郁兮深霗草，靃靡石嵚崟。扫白云兮弹瑶琴，抱明月兮知音。酌桂酒兮堂之中，子慕余兮聊舂容。袅袅兮秋风，羌独立兮靡从。虎豹遁兮昼寂，白露湛兮寒滴。巃嵷兮凄凄，萧萧兮飒飒。发长啸兮揽清秋，携美人兮醉我酬。慨世俗兮悠悠，攀援桂枝兮长淹留。"}