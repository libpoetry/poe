{"id":"813954","title":"曹山","dynasty":"清","author":"陈广宁","text":"镂刻疑鬼神，玲珑成户牖。深黑不见光，摇艇入岩窦。净绿灵境开，碎碧晴光漏。苔藓何凄寒，日夜错昏昼。稍觉萝蔓深，渐见松竹茂。深渊耸石崖，浅濑注奔溜。转迓铲削工，得睹芙蓉秀。山循石窦入，曲折难摹写。暗牖穿穴深，飞瀑缀帘下。面面开画图，胜境尘世寡。西曜射流光，峭壁忽丹赭。岭松涧横截，山梁云倒泻。差似入仙源，颇宜居隐者。何年此读书，慨息发中野。"}