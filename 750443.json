{"id":"750443","title":"独行海上作歌告哀言之无罪惜当事者终竟不闻也","dynasty":"清","author":"蒋敦复","text":"读书必读尚父韬，结交须结扶风豪。崎岖天地不得意，冷落人间一宝刀。我行出门数千里，落落阴相天下士。开口谈兵笑我狂，塞默胸中负深耻。拔剑四顾心茫茫，斗血海风吹不凉。军门长揖献奇策，竟受谣诼蛾眉伤。呜呼男儿生死本度外，何人报国心肝在？君父如天忍面欺，廉耻扫地甘身败。债帅威轻令不行，前车辙覆今能再。客将连营意太骄，乡兵入市市人号。亚夫军中但坚卧，高克河上徒逍遥。老成孤立办一死，未顾国体轻鸿毛。居民一日屡骇窜，连天妖火惊飞涛。惜哉吾谋竟不用，坐视安用藏蓬蒿。忧以思，歌且谣，但见大海之水东南日夜流滔滔。"}