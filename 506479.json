{"id":"506479","title":"上巳日与诸公饮酒","dynasty":"明","author":"王洪","text":"斯人寄一世，生与忧患并。惟兹杯酒间，庶以得其情。良晨况时至，草木欣向荣。惠风扇郊原，百鸟亦和鸣。肴核无馀品，斟酌恣纵横。陶然与天游，况复物我形。昔称王子乔，服药以长生。于今定何许，但有三山名。织女无成匹，牵牛不服耕。君当恕我醉，此言其可听。"}