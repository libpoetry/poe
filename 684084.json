{"id":"684084","title":"白苧词二首","dynasty":"明","author":"王世贞","text":"美人含娇出中堂，鸣环饬步齐宫商。流目一盼自馀光，恍若轻云扶太阳。娱君青春志意荒，白日易短夜难长。弦迫柱促乐渐终，鞶鉴掩收意烦忡，安能双驻酡颜红。美人列行烛明辉，丝扬肉奋技争驰。中有纤娃字夷施，蕴香含粉天然眉。流星迥月秋山低，轻弦手语私念之。令君抵节复沈吟，愲结心志内不禁，安能双飞度遥岑。"}