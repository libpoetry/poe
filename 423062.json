{"id":"423062","title":"二郎神","dynasty":"近现代","author":"詹安泰","text":"镜波凝瘦，又放过、一帘愁入。渐待渡人喧，倚梅笛紧，冻雀还垂倦睫。梦断钗钿惊风雨，做半夜、残妆凄泣。空指冷玉笙，心随流水，定谁怜惜。犹忆趁时歌笑，偷抛刀尺。缓缓领芳归，隔年春好，多恐消魂未得。沈韵宿烟，画墙颓影，长负中仙词笔。休伫立，废麓斜阳，自照岁华非昔。"}