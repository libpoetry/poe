{"id":"1116300","title":"和少述春日四首","dynasty":"宋","author":"沈遘","text":"春日融融二月晴，春风蔼蔼百花明。少年嬉逐正应急，何处歌箫走马声。风流自古吴王国，一一湖山尽胜游。上巳清明最佳节，万家临禊锦维舟。初晴池阁暖无尘，花落丝飞不避人。秖爱年年好光景，须知华发一番新。卧病江东又见春，高斋长日坐生尘。看花饮酒应难强，犹有诗情谢故人。"}