{"id":"704006","title":"清明谒三陵道宿僧寺次姚亚卿韵二首","dynasty":"明","author":"韩雍","text":"东行联辔扣禅关，楼阁孤撑返照间。抚景渐看三月近，寻芳聊趁一时閒。风翻冻柳莺声怯，云薄空山雨意悭。何事匆匆不遑乐，九重咫尺是天颜。多年荒寺枕山肩，人厌萧条我独怜。市语不喧春鸟哢，梵音初动晚香然。数杯浊酒催诗饮，一榻清风伴月眠。翘首不堪心事切，红云高处白云边。"}