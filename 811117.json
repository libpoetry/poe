{"id":"811117","title":"哭师二首","dynasty":"清","author":"王紫绶","text":"生死亲营一亩宫，瓣香谁解为南丰。敢云狸首斑为美，常恐牛眠卜未工。门下易名萧颖士，帐前负笈马扶风。吹台赋罢人何往，呜咽黄流水自东。高枕加餐二十秋，炙鸡絮酒冷松楸。凭将夫子呼杨震，不见藐孤哭邓攸。生死情难忘北面，往来路易恸西州。树头何必千金剑，岁岁为添土一抔。"}