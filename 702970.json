{"id":"702970","title":"十月三日会冯雪湖潘南山于牛屯山庄夜宿次联句韵三首","dynasty":"明","author":"谢迁","text":"山前款段踏霜来，一笑迎门望眼开。会老纡徐重负约，登高强健尚能陪。鬓随年改缘多病，志与时乖愧不才。谩向空林叹摇落，寒香伫看绕亭梅。溪头坐对夕阳明，风叶随人似有情。松菊未荒归老地，鹭鸥曾结洗心盟。潭凝潦水连天碧，山抹晴岚隐树平。邻叟好怀晨馈鲤，浊醪呼取尽馀觥。风珰入夜杂松涛，旋摘佳蔬荐白醪。林下胜游重结社，灯前衰影旧同袍。月明野渡渔歌杳，露落孤桐鹤唳高。酒醒山堂尘虑寂，熟眠不遣梦䰟劳。"}