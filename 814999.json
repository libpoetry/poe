{"id":"814999","title":"香山闲咏","dynasty":"清","author":"姚启圣","text":"湿云愁结暮山重，水白沙明何处钟。夹岸荻芦横野色，大江风雨暗孤踪。已经去国为迁客，犹有悲歌答老农。千古无多零落恨，不须此际叹遭逢。扁舟复渡铁城阴，见说农樵出远岑。圣主已宽边界令，逐臣未尽抚绥心。几年共尔栖荆棘，此日怜余载鹤琴。犹幸斯民还旧业，莫教寇盗再相侵。无数艨艟犯海波，我来守土竟如何。荒陲百事怡情少，孤岛三年战血多。献馘楼头腾剑气，受降城下奏铙歌。弹丸若使劳臣在，未许潢池复弄戈。地居天末海滨东，况复迁离盗贼充。千里波涛孤枕上，万家饥溺梦魂中。寒猿泣月移高树，宿鸟惊云过别丛。莫问当年关切意，只今凭眺有余恫。"}