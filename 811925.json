{"id":"811925","title":"雪霁野望","dynasty":"清","author":"多隆阿","text":"惟爱寒天净，晴游东野东。鞋温宜履雪，酒热好当风。草积村园白，柴燃店灶红。飞鸦知向暖，噪日又盘空。血涌心田热，冲寒得得行。风前孤柏劲，雪后远山明。鹤淡飞无影，冰坚裂有声。浮云何处是，大地一同清。力学三年久，平心愧未能。山川如荡涤，耳目尽清澄。草没雉眠雪，桥閒人涉冰。仰观兼俯察，得意问山僧。"}