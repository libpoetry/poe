{"id":"1194898","title":"小重山","dynasty":"唐","author":"和凝","text":"春入神京万木芳，禁林莺语滑，蝶飞狂。晓花擎露妒啼妆，红日永，风和百花香。烟锁柳丝长，御沟澄碧水，转池塘。时时微雨洗风光，天衢远，到处引笙篁。正是神京烂熳时，群仙初折得，郤诜枝。乌犀白纻最相宜，精神出，御陌袖鞭垂。柳色展愁眉，管弦分响亮，探花期。光阴占断曲江池，新榜上，名姓彻丹墀。"}