{"id":"156385","title":"俞舜俞作墨梅八轴皆取古人诗句请余赋之","dynasty":"宋代","author":"沈继祖","text":"天生万物俱森罗，诗人于梅诗独多。不言成蹊桃与李，何敢当此不类歌。由来画中有新诗，俞君造次以笔追。浑然莫知诗画异，手与心犹不自知。红杏花开惊羯鼓，虞美草认歌声舞。笔能招此玉梅梦，花非解语如欲语。我生身世两茫茫，独与此花交分长。书窗有月半弄影，山驿无风远有香。溪流落英送我别，谁念孤芳增皎洁。此时我有万斛愁，吹断参差山石裂。吴霜忽点双鬓华，故人各在天一涯。南望一枝书断绝，临风不复三叹嗟。天花何曾着禅定，百忧炼心澄古井。世有铁心石肠人，举似我诗应首肯。"}