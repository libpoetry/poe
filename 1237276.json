{"id":"1237276","title":"四时宫词","dynasty":"元","author":"萨都剌","text":"御沟涨暖绿潺潺，风细时闻响佩环。芳草宫门金锁闭，柳花帘幕玉钩閒。梦回绣枕听黄鸟，困倚雕阑看白鹇。落尽海棠天不管，修眉惭恨锁春山。日长缝就缕金衣，高柳风轻拂翠眉。閒倚小楼题画扇，但闻别院笑弹棋。主家恩爱有时尽，贱妾心情无限思。又向晚凉新浴罢，琵琶自拨断肠词。宫沟水浅不通潮，凉露瑶街湿翠翘。天晚不闻青玉佩，月明偷弄紫云箫。正宫夜半羊车过，别院秋深鹤驾遥。却把閒情望牛女，银河乌鹊早成桥。"}