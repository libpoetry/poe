{"id":"635418","title":"挽黄广思","dynasty":"明","author":"成鹫","text":"结交可一不可二，前有难兄后难弟。而兄于我知最深，彼此忘年仗声气。相逢恰在闹场中，目送蜚鸿薄权贵。老人自号黄石公，孺子可教将无同。稠中肝胆笑相许，高谈四座生酸风。一朝聚散如反手，旧游零落悲秋蓬。郢人已死不足道，匠石运斤身已老。粉碎虚空不自知，前路生涯半枯槁。后来见弟如见兄，不堪回首伤怀抱。羡君好善不好钱，羡君买书不买田。三世遗编重检校，两朝文献推丹铅。枣梨价重长安纸，缣缃擎出归经筵。膝下佳儿今叔度，执简趋庭穷典故。相将邺架绍箕裘，惆怅桑榆歌薤露。手泽长留万古心，酸风摧折三珠树。玉楼命驾弟从兄，华萼追欢向九京。穗帐银灯吊孤影，山阳铁笛呜呜鸣。茂陵他日求遗草，缑岭何年返晋笙。我在东林林下住，白社先推贤地主。溪边无复过蓝舆，池上花开怅延伫。因君念我意中人，碧血丹心半尘土。黄粱已熟人未醒，唤起二难相对语。"}