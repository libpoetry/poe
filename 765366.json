{"id":"765366","title":"题范楷亭参戎指画图解时楷亭已因事罢官","dynasty":"清","author":"张晋","text":"将军善画古莫比，平生不用毛锥子。以心使臂臂使指，顷刻烟云落满纸。浓皴澹抹各有法，细入微芒巨千里。怪兽奇禽俨若生，山是真山水真水。西风飒飒草木秋，将军跨马来澶州。袜材挥尽气磅礴，猛虎据地鹰脱鞲。我时在侧袖两手，看君十指龙蛇走。伏几揎袖神意闲，作势已到秋毫颠。有时或用巨灵掌，有时亦复挥老拳。将军善画盖有神，欲将此法传后人。手着一编出示我，以指喻指通精灵。作歌为君拔抑塞，歌罢掷笔双眉伸。人生坎坷终须忍，富贵浮云供一哂。如君何亚曹将军，愧余难学丹青引。"}