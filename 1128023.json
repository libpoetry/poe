{"id":"1128023","title":"题花十绝句","dynasty":"宋","author":"程公许","text":"忆昨刘园共一杯，花虽多品未全开。芳郊是处堪行乐，正用此时特事来。谷雨犹赊半月期，禁烟花事已纷披。吏尘眯目春馀几，却被名花唤觅诗。杨花漠漠乱晴空，翠幰箯舆御晚风。试与徐园评绝品，紫毬曲柄状元红。何相家庭仅百窠，拥培力厚得春多。群妃舞散瑶台晚，尽醉东皇金叵罗。花城最好穆家亭，一树双跗叠彩云。似是将雏有先兆，主林神为瑞斯文。簿书投我梦沉迷，有客相携两日嬉。饧粥催人归供节，蔡庄犹恨欠题诗。一栏养就数窠花，却辨牙牌定等差。我自色尘无染着，试将道眼看芳华。胭脂楼与瑞云红，叠萼重跗剪刻工。元利滋为人伪夺，不如倾倒付东风。络绎筠篮为我分，古铜云罍井花温。无情风雨连宵恶，数朵窗纱故自存。饥肠可忍麦登场，寒索衣裘茧饫桑。莫为花残恨风雨，深恩何以答东皇。"}