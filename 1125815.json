{"id":"1125815","title":"原武按堤 其二","dynasty":"宋","author":"郭祥正","text":"原武城西看杏花，纷纷红雪委黄沙。何如姑熟溪头见，照水蒙烟小谢家。黄尘蔽日晚风高，两目昏花客思劳。却忆江南渔父乐，河鲀入网采蒌蒿。圣贤君相继虞唐，问罪戎夷复故疆。不得一军提将印，漫来淤地阅堤防。白驹驰隙鬓毛斑，簿领纷纷世愈难。安得一军提将印，横行西域斩楼兰。"}