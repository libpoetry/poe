{"id":"691193","title":"因同年王简之任福清寄呈叶老师","dynasty":"明","author":"李孙宸","text":"王言早晚代如丝，十载艰危独相时。遇巷不因中掖阻，回天宁遣外臣知。黄扉业就夔龙远，绿野人归猿鹤私。闻道圣明方侧席，未应长与赤松期。冥鸿天外杳难攀，天上犹悬曳履班。共识晋公闻外国，几时安石起东山。形图画阁麒麟里，家在仙人烟雾间。云汉望来知有路，乘槎应儗客星还。倾都祖道忆当时，怅望贤哉帝者师。任是凤翔应览德，肯教鸿渐遂为仪。天清阊阖云霞远，花发平章岁月移。蒿目时艰忧不细，知公后乐意迟迟。竹松三径自萧森，丞相堂开绿野阴。赐得鉴湖初有宅，散来酒会已无金。閒看倦鸟还林翼，更想归云出岫心。天下安危身系久，老臣那便入山深。"}