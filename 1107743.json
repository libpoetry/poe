{"id":"1107743","title":"王书记以近诗三篇相示各摭其意以诗赓之 感遇","dynasty":"宋","author":"司马光","text":"白鹄出江渚，刷羽何鲜新。志陵青霞端，欲饮天汉津。清飙未我与，陂泽聊逡巡。偶为虞罗获，远趣无由伸。樊笼厌局促，野性那能驯。庭除数惊顾，惨惨常畏人。皓素不入俗，众目谁为珍。稻粱不充腹，日与鸡鹜邻。举头畏太高，俛啄空愁辛。萧萧敛六翮，憔悴伤精神。男儿五十不如意，青衫华发游埃尘。向为盐官北如晋，今为幕吏西适秦。慨然遂欲抛手板，拂衣高蹈锦水滨。长竿短艇入烟雨，放歌酣饮攲乌巾。方今圣朝清似水，林空谷静无隐沦。吾君梦卜偶未到，勿学君平与子真。圣俞精为诗，坚重比白玉。至宝识之希，未必谐众目。应辰仰高风，跂耸自西蜀。平生未相识，歉歉不自足。薄游困京师，旅食止脱粟。得官当入秦，行李未结束。先求圣俞门，执贽请所欲。九衢季冬月，风沙正惨黩。羸马惮远行，毛鬣寒瑟缩。旅拒不肯前，一步九刺蹙。饥童袖拥口，手足尽皲瘃。论诗久未出，窃骂怨满腹。归来面扬扬，气若饫粱肉。累累数十字，疏淡不满幅。自谓获至珍，呼儿谨藏蓄。长安十五驿，重复问川陆。置诗怀袖间，勌懑辄披读。高吟桑野阔，目瞑即投宿。自可忘羁愁，行瞻灞陵曲。剑山中断融为川，清江双流郁回旋。沟塍阡陌粲如绣，香粳紫芋皆良田。地灵物秀气淑美，由来衮衮生英贤。朝家文明所及远，于今台阁尤蝉联。猎缨鸣佩走声望，出入金马如云烟。奈何应辰独壈坎，华发未得离宾筵。玙璠悬黎已为宝，结绿岂得偏弃捐。愿君弹冠自重惜，邑人行诵子虚篇。"}