{"id":"1112011","title":"十三四用喜雪韵四首","dynasty":"宋","author":"吴潜","text":"安西都护肯辞难，不怕亡胡起怨端。节义士知堪作使，神仙人岂恋为官。寒肩此际如楼耸，眩眼当年似席看。百丈山中谁筑室，是中非隘亦非胖。瑞气应缠牛女虚，坐令三白历家书。竹寒不用歌周末，粟腐行将纪汉初。蟠际混同能广大，方圆成就更通疏。狐猿夜半疑天晓，叫起攀林挂树狙。普博谁云仁道难，剪裁妙巧智之端。都将凡物换英物，尽欲热官成冷官。色即是空随手灭，恩生于害转头看。大千界里毫光彻，稽首惟应礼屈胖。雪边好景说涵虚，欲往从之掣簿书。王道平平须有象，皇风浩浩恐无初。举遮正恐渠难耐，罢扫缘忧彼作疏。翠浪黄云来岁事，已应痴望到毚狙。"}