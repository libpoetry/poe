{"id":"1118637","title":"病思六首","dynasty":"宋","author":"陆游","text":"水碓舂粳滑胜珠，地炉燔芋软如酥。老来自爱盘餐美，安得高人共破除。杀物求君舌本肥，是非岂复待深思。即今不足何时足，小甑香粳日两炊。江上秋风芦荻声，鱼虾日日厌煎烹。病来作意停鲜食，留得青钱买放生。行携驯鹿寄消摇，共饱山蔬与药苗。本自入山缘服玉，不应忘味待闻韶。西山雪外巢松客，南岳岩前洗钵僧。平日寄怀常在此，秋风剩欲办行縢。窗扉寂寂秋将晚，灯火昏昏夜向阑。不是暮年能耐病，道人心地本来宽。"}