{"id":"1144107","title":"宗兄端叟年七十六来访二首","dynasty":"宋末元初","author":"方回","text":"年才踰壮早相知，北骑南船几别离。二老皆邻八旬寿，一生谁赋万篇诗。特承枉顾元无说，获侍同行识者谁。流水桃花别天地，碧山许到果何时。辽广归来二纪强，脱身烟瘴远沙场。僧多吟友诗常淡，家见玄孙寿且康。残月夜潮渡渔浦，飞花春雨客钱塘。西山后会何妨数，管趁年年早茗香。"}