{"id":"467658","title":"感怀十首","dynasty":"当代","author":"崔荣江","text":"莫测冥冥定舛乖，亨途星斗隔天涯。千金进出皆幻梦，一局输赢尽洗牌。潦倒貂裘赊浊酒，空心梁栋拟樗柴。奈东篱上掘泥土，往事抟将并菊埋。折枝春杪误花新，忐忑惟教纸上陈。枯墨行文千字涩，憾情生怨两眉颦。心成词阙吟刚好，怕是相思抹不匀。转向奚囊寻旧句，孰知储蓄已先贫。苍茫一色雪漫漫，客眼迷茫许久叹。人著叠衣愁远驿，心无元气怯冲寒。耽情事促千肠结，扫径风吹两目酸。思有梅枝斜料峭，迢遥隔却不能看。营生索寞筑愁城，头白方烦世俗争。固守初怀人有意，长持鸡肋事无情。骑鲸志萎糊涂思，纵马心伤歧路征。又藉醇醪忘故事，醒时永夜已平明。卅岁蓬征偃鼓鼙，情怀空自向天题。慨慷呜咽吹将蚓，澒洞无垠付测蠡。逐日雄心浑不舍，乘云高志老何赍。撼裁宣纸书索寞，圭角翻磨作砚泥。此身无骨重燕台，心与形骸并劫灰。浑璞曾经开璧玉，栋梁也许斫樗才。行藏悖世当多舛，白袷蒙尘自久哀。抽茧平生丝已乱，何机织就又重裁。晓来看雪倍增寒，高峤穿云透玉冠。峭壁冰牙疑暴虎，斜松白翼拟飞鸾。一天凝冻觉衣薄，万里山河许目宽。如许襟怀因皎皎，于凋萧处独凭栏。诩以冰心肯自尊，斗星不灭久留存。亘生河汉澄双眼，老死欃枪灿一魂。伊始昂扬论汉楚，于今慵懒蛰乾坤。候教椎楔挝天鼓，再弄晴明照夜阍。时临冬日有寒初，覆雪茨茅蔽旧庐。围火泥炉烧夜永，执壶浊酒兑情疏。赖酲醒忆三生约，凭墨酣皴两地书。可待晴云飞万里，向南一寄许愁除。前缘无奈隔罘罳，昨日鸥盟幻可疑。奠雁灯花明灭处，焚情诗句劫灰时。信中言不教人懂，腕底愁应付柝知。一夜寒声催欲晓，将愁敲入五更诗。"}