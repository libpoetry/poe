{"id":"1077375","title":"是夜复乘泛碧斋至北溪口观新桥与兴宗志宏分题予得泛字","dynasty":"宋","author":"李纲","text":"秋高气倍清，夜静舟初泛。露华浩如洗，月色寒可鉴。林峦与邑屋，左右入轩槛。晶荧星影摇，崷崒山光蘸。风微烟羃羃，溪远波湛湛。端疑客乘槎，坐使云河犯。观梁且停桡，恋月愁系缆。景幽费摹写，思妙造古淡。吾方久于此，胜赏岂云暂。愿同二三子，险韵时得探。"}