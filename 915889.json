{"id":"915889","title":"题无讼堂屏上袁安卧雪图","dynasty":"宋","author":"杨万里","text":"云窗避三伏，竹床横一丈。退食急袒跣，病身聊偃仰。有梦元无梦，似想亦非想。满堂变冥晦，寒阴起森爽。门外日如焚，屏间雪如掌。萧然耸毛发，皎若照襟幌。拔地排瑶松，倚天立银嶂。遥见幽人庐，茅栋压欲响。有客叩柴门，高轩隘村巷。剥啄久不闻，徙倚觉深怅。幽人寐政熟，何知有令长。谁作卧雪图，我得洗炎瘴。"}