{"id":"700488","title":"山行绝句十三首","dynasty":"明","author":"顾璘","text":"开户霜如雪，登车日胜春。举目见千里，独慰游山人。天如碧玉版，群山各写形。高空无障翳，龙凤互鶱腾。青山八百里，蟠结千蛟龙。头角忽耸起，秀出云间峰。高低度岭频，清浅涉涧屡。恐已入天宫，山空无人语。涧口架飞梁，山腰束微路。悬厓有茅屋，尽是赍粮户。开山种云子，汲涧探乳泉。可羡岩穴民，得养龟鹤年。山风一披拂，千林舞寒叶。恍如艳阳时，花丛闹狂蝶。苍厓切云高，深涧万丈下。低头听泉声，风雨号静夜。径踏云边石，衣飘树杪风。绣鞍行一马，玉管引双童。胡然掠云起，忽尔落涧行。幽丛不见底，潏潏闻水声。涧道苍杉林，云寒白日阴。石壁相映起，肃穆愁人心。槎枒半折树，倾欹欲堕石。行人如飞仙，渺渺下青壁。磈砢万石底，滴沥泉一泓。裹茗欲煮尝，未有龙头铛。"}