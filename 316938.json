{"id":"316938","title":"沁园春·杨花","dynasty":"清代","author":"高佩华","text":"无力支持，脱却轻棉，千条万条。看乍寒乍暖，抛残紫陌，和烟和雨，乱点红桥。色怕泥污，肌如玉洁，妙手何人擅白描。推窗望，让谢家道蕴，咏絮才高。春来争不魂销。更自喜、身轻分外娇。讶花间新蝶，纷纷起舞，枝头残雪，点点难消。浅碧池塘，淡香楼阁，一望珠帘影动摇。东风好，免拖泥带水，吹上云霄。"}