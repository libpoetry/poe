{"id":"1126152","title":"淳熙六年端午帖子词 皇帝閤六首","dynasty":"宋","author":"崔敦诗","text":"玉斝浮菖细，金盘荐朮香。皇龄千万寿，高拱舜衣裳。兰气浮丹殿，槐阴被紫宸。薰琴多在御，挥拂寄深仁。清晓开鱼钥，红云缥缈间。催裁恤刑诏，传放谢衣班。夜披章奏凉生扇，午对臣邻汗浃衣。水阁风亭松竹邃，翠舆临幸日来稀。仁风长养群生遂，化日清明百沴驱。桃印艾人消底用，殿心高设敬天图。避暑深宫消永昼，函风广殿起凉秋。宸心未惬高明适，志在山东二百州。"}