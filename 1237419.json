{"id":"1237419","title":"上京道中杂诗十二首 发大都","dynasty":"元","author":"黄溍","text":"辞亲独行迈，遥遥抵京国。胡为突不黔，驱马更远适。至尊有时巡，树羽殷阡陌。宿卫必近臣，顾问须耆德。陋儒亦何知，冗从同执戟。草深原野青，雨暗关塞黑。寥寥盛年意，眷眷游子色。一身万人中，敢不思努力！刘君古遗直，祠堂在丘园。嗟此豪杰窟，文雄歘孤骞。平生二三策，匪徼明主恩。琐琐谈得失，无乃市井言。凭高一长望，若厌车马喧。微风过疏雨，青山满前轩。阴晴倏异态，浮云实无根。悠悠千载心，去去勿复论。连山东北趋，中断忽如凿。万古争一门，天险不可薄。圣人大无外，善闭非键钥。车行已方轨，关吏徒击柝。居民动成市，庐井互联络。幽龛白云聚，石磴清泉落。地虽临要冲，俗乃近淳朴。政须记桃源，不必铭剑阁。仆夫跽谓我，无为久淹泊。山川岂不好，但恐风雨恶。崇崇道旁土，云是古长城。却寻长城窟，饮马水不腥。斯人亦何幸，生时属休明。向来边陲地，今见风尘清。禾黍被行路，牛羊散郊坰。儒臣忝载笔，帝力猗难名。忆昔赐第归，吾母适初度。蹉跎岁月晚，今辰乃中路。居人誇具庆，游子惭叱驭。兹山称最高，扬鞭入烟雾。矗矗多峭峰，濛濛饶杂树。崎岖共攀援，踯躅频返顾。陈情未成表，登高讵能赋！独怜山下水，远向卢沟去。缘崖一径微，入谷双崦窄。密林日易曛，况及云雨积。行人望烟火，客舍依山色。家僮为张灯，野老烦避席。未觉风俗殊，祇惊关河隔。严程不可缓，子规勿劝客。鸡鸣秣吾马，晚饭山中行。何以慰旅怀？赤城有嘉名。滩长石齿齿，树细风泠泠。时见岩壁间，粲若丹砂明。温泉发其阳，撝诃勤百灵。前峰指金阁，真境标殊庭。白道人迹稀，青崖云气生。信美无少留，缅焉起深情。竦身望龙门，缓辔行兀兀。溪回愁屡渡，雨横惊暴溢。两崖俨相向，百水怒争出。人言马上郎，快意每多失。自非渥洼种，不得矜捷疾。飘飘虮虱臣，凛凛鼋鼍窟。皇灵重覆冒，利涉用终吉。回睨向所经，千嶂隐朝日。青林外盘纡，黄流中荡潏。后来渠未央，君子宜战栗。解鞍及亭午，稍欣烟雾收。苍然众山出，历历如雕锼。前瞻一石独，灵宫居上头。颇闻去年夏，水激龙腾湫。走避登屋山，夜半齐呀咻。幸兹溪涧中，今作清浅流。宴安不可怀，变化诚难求。翠华渺在望，行矣毋淹留。自从始出关，数日走崖谷。迢迢度偏岭，险尽得平陆。坡陀皆土山，高下纷起伏。连天暗丰草，不复见林木。行人烟际来，牛羊雨中牧。飒然衣裳单，咫尺异寒燠。伫立方有怀，相逢仍问俗。畏途宜疾驱，更傍滦河宿。日暮官道边，土室容小憩。汉将安在哉？荒台犹髣髴。低徊为之久，怀古增歔欷。长风吹旷野，飞雨千里至。萧条苍山根，草木馀爽气。常怜司马公，予夺多深意。奏对实至情，论录存大义。史臣司述作，遗则敢失坠！晨兴过桓州，旭日生苍凉。举头见觚棱，金碧何巍煌！洪河贯其前，青山环四傍。暮投玉堂署，鳌峰屹中央。升阶旅群彦，官烛分馀光。琴册森在侧，谈笑来清觞。列坐无所为，陈诗咏黄唐。帝乡岂不乐，父母远莫将。起视云汉低，垂星烂寒芒。南飞有冥鸿，邈哉天际翔。"}