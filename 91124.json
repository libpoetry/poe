{"id":"91124","title":"游龙瑞观·泛舟秋水一湖平","dynasty":"南北朝","author":"杨侃","text":"泛舟秋水一湖平，入观松风数里清。丹井有泉仙迹在，玉书藏穴禹功成。步虚夜月千峰静，投简春霖万壑盈。述记贺知章手笔，题诗元相国声名。结庐野客前豀住，采术幽人绝顶行。杉桧影侵山殿冷，星辰光逼醮坛明。降仙台畔看云过，射的潭边听鹤鸣。樵客多闻逢异事，洞天都不远重城。林閒窗户尘难到，衣上烟岚暮自生。不待照湖天子赐。欲将长往换浮荣。"}