{"id":"731709","title":"华山","dynasty":"清","author":"顾炎武","text":"四序乘金气，三峰压大河。巨灵雄赑屃，白帝俨巍峨。地劣窥天井，云深拜斗阿。夕岚开翠巘，初月上青柯。欲摘星辰堕，还虞虎豹诃。正冠朝殿阖，持杖叱羲和。势扼双崤壮，功从驷伐多。未归桃塞马，终负鲁阳戈。山鬼知秦帝，蛮王属赵佗。出关收楚魏，浮水下江沱。老尚思三辅，愁仍续《九歌》。唯应王景略，岁晚一来过。"}