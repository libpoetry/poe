{"id":"688865","title":"赐麦饼宴恭纪二首","dynasty":"明","author":"何吾驺","text":"为喜甘霖命大官，祥开岐穗拥朱栏。制传内殿恩先满，春在三条赏未残。藿食岂知来禹食，玉盘犹拟见汤盘。一声一曲思何限，能及郊原麦秀寒。养贤原取及元元，况藉吾民著普存。万粒田间咸主德，一圆天上饱君恩。张筵并得倾维斗，宣食无烦问市垣。拟向归途歌鼓腹，四郊犹恐叹壶飧。"}