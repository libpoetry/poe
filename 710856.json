{"id":"710856","title":"答谢伯子先生","dynasty":"明末清初","author":"张穆","text":"世外目不至，思君时梦游。兹游岂复梦，绝矫横中流。乱世感飘泊，衰年重离忧。天涯偶重见，握手仍生愁。问君犹善饭，焚膏阅坟丘。搦管遂千字，豪心不能休。廿年辞柴桑，别业青林幽。余有故国叹，剥落悲荒丘。快此最遍地，农贾饶身谋。鱼盐结海市，蜃气集云楼。武陵无复睹，渴览海天秋。"}