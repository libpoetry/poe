{"id":"685117","title":"别胡青岩督学四首","dynasty":"明","author":"王渐逵","text":"忆昔在燕京，贤哲翕然至。矩步遵洙沂，言论窥姚姒。求友得大洲，与君同契谊。朝夕承眷嘉，煦润喜深媚。获罪归田园，旅寓失所寄。乡朋绝通问，知交动骇异。二君忘形迹，温慰益已继。令我激素衷，终夜不张寐，一则居海滨，荏苒惊岁时。进修苦不速，祇为华发悲。闻君亦远谪，邈隔何由期。廿年阻良会，一朝欣觏之。令德倍充沃，誉望日已驰。粤山款旧言，慰我离索思。离索何所有，将为丽泽亲。斯文日云晦，岂不在吾人。缁黄混岐流，管晏迷要津。嗟予眇孱质，安能抗其群。太阿贵握柄，壮舆在双轮。愿君起颓波，一洗归淳真。感叹方自兹，离别何足云。始从西江来，又转江西旆。望者兴笑颜，居者重遐弁。嗟嗟后生子，纵日失其辔。庄渠启前辙，觉山互相继。如何三十载，此学日沦替。岂无甘泉翁，有志弗获遂。乃知功利波，颓逝不能制。今君复旋驾，溢者益以溃。怅望江上舟，因之转烦愦。"}