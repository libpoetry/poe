{"id":"768580","title":"摸鱼儿 莼","dynasty":"清","author":"沈岸登","text":"剪新芽、碧痕弦细，一篙湖上催发。沧浪结得吴娃伴，两岸绿云梳发。柔更滑。怕狼藉篷窗、未稳凌波袜。凭谁素札。话桥影西泠，溪光南浦，烟霭镜中豁。尊前事，记得能消酒渴。丝丝纤玉曾揭。凝脂流箸花瓷贮，莫道蜀姜微辣。还笑啜。倩钗燕调他、慢向挑鬟拔。扁舟未达。纵不是秋风，唤侬归去，为尔也愁杀。"}