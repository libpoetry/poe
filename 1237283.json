{"id":"1237283","title":"宿玄洲精舍芝菌阁别张伯雨二首","dynasty":"元","author":"萨都剌","text":"一到茆山三日留，满山风雨过中秋。云行松树高低见，日落涧水东西流。外史相邀登菌阁，此身只合往瀛洲。它年丛桂结招隐，野服愿随麋鹿游。竹树忽闻乾鹊鸣，明朝归计候新晴。小楼无处有秋意，暗雨空山如海声。叶落窗虚开鹤步，峰回路合断人行。谁知昨夜玄洲客，剪烛题诗过二更。"}