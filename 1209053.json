{"id":"1209053","title":"绿头鸭 送张仲容过维扬复之钱塘结婚正月二十日出京是其寿日也","dynasty":"元","author":"宋褧","text":"缓摇鞭，销魂桥上留连。恰春波、鸭头新绿，仓皇便买吴船。就华堂、溶溶寿酒，作绣陌、草草离筵。倾盖论交，分襟怨别，春风秋月仅经年。都门道、纷纷轻薄，馀子政堪怜。夫君妙，心期湖海，意气云天。便明朝、拂衣径去，天涯幽恨无边。暮维舟、沙鸥飏雪，春市酒、淮柳垂烟。绿水迢迢，青山隐隐，浙江云拥洞房仙。对西湖、烟浓雨淡，少少占芳妍。归来好，扶摇九万，水击三千。"}