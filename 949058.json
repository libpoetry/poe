{"id":"949058","title":"怀隐堂","dynasty":"宋","author":"周邦彦","text":"昔贤抱奇识，阅世犹鼠肝。深颦畏轩冕，自谓山林宽。至今仰高躅，凛若冰雪寒。我侯坐少孤，久著聚鹖冠。辛勤取微鴳，屡费黄金丸。归来长太息，依旧一瓢箪。偶逢隐者谷，爱此高巑岏。结庐面绝壁，所幸一枝安。侯今未全老，每据伏波鞍。曷不持长缨，取虏报县官。功名事不磨，未可乐丘墦。嗟我如鹪鹩，尽室寄苇萑。谋居转幽邃，欲把严陵竿。归乏环堵室，始觉生理难。因侯有华构，弥起百忧端。"}