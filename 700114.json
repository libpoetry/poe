{"id":"700114","title":"和诸父老喜晴四首","dynasty":"明","author":"陶益","text":"连朝烟雾失山城，魑魅窥人不可行。薄暮倚楼生远思，是谁箫鼓动新晴。云敛巫山洗碧天，月凉宴集小楼前。葛巾皂帽寻常过，关吏曾无索酒钱。凄风苦雨总堪伤，况复抽丁戍海旁。此际独疑人世异，扶锄遮路说农桑。霁色遥瞻夺晚虹，冲星宝剑有雌雄。西邻东老能相访，共饮藏名酒肆中。"}