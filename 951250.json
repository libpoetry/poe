{"id":"951250","title":"诸遂良枯树赋帖赞","dynasty":"宋","author":"岳珂","text":"开禧之元，予仕军庾。偕朋命驾，尝即甘露。慨怀海岳，赋诗吊古。朅予再来，乘轺兹土。复登多景，乃得斯赋。江山几案，风月樽俎。俯仰迹陈，卧临意寓。维赋之作，自庾开府。殷叹婆婆，桓怀雄据。染翰行墨，自唐摹褚。苏印储录，魏藏米谱。后百馀载，见我诗句。又二十年，真迹斯睹。地有显閟，物遂散聚。抑人与对，非鉴奚取。独惭予者，莫踵遐武。谁其后先，传此缣素。朝猿暮鹤，秋霓春雾。是书其存，尚想吞吐。"}