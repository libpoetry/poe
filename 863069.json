{"id":"863069","title":"观徐园金橘有感","dynasty":"宋","author":"王洋","text":"金丸不逐肉，聚族居士园。此园岂不佳，百卉念已繁。主人特爱重，列围限儿孙。岁晚甘液成，馈荐笾豆存。楚楚小䍦栏，弥戴覆护恩。向来丛棘中，岂不茂本根。零落草木傍，未得依兰荪。一朝被华藻，如奉贡篚尊。辉辉黄金实，采摘勤加餐。乃知物贵贱，得失同一原。收用贵瑚琏，弃置轻邱樊。临风一感叹，相向无复言。"}