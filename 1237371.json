{"id":"1237371","title":"送礼绝学上人还下渚","dynasty":"元","author":"黄玠","text":"西游五天竺，东上三神山。相去各几许，悠悠生死关。我欲往从之，忘世良复难。大道固无为，此身要勿閒。乾坤性吾德，父母形我颜。壮志方未酬，努力更加餐。落叶飞清霜，长飙薄林樾。青山频梦归，夜半孤舟发。宁无金错刀，呼酒与君别。歘来语匆匆，径去心孑孑。清溪今夜寒，梅花满篷雪。相思曲未终，冻琴弦欲折。"}