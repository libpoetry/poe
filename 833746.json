{"id":"833746","title":"六丑 春闺，用梦窗韵","dynasty":"清末民国初","author":"樊增祥","text":"又东风度柳，绮阁暖、花铃惊掣。玉凫半温，金麸明又灭。养艳时节。窣地流苏影，海棠犹睡，莫绣帷轻揭。娇莺惊梦春衾热，慢拢鬟丝，徐揉眼缬。红房早弥鸳阙。笑江梅孤另，玉骨寒彻。香阶雨歇，玩新蒲似发。莫学将离草，长送别。瑶函托与啼鴂，媵一钩琴爪，半弓莲袜。红窗外、花阴清绝。空自惜、录曲阑干，独倚不如圆月。黄昏近、风弄梨雪。甚玉釭、故恼春人意，双花暗结。"}