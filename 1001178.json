{"id":"1001178","title":"溆浦楠木洞盖神龙所居今年夏大旱县官乞取其水以祷立应民犹以为未足因作是诗以遗诸公致再请之意焉","dynasty":"宋","author":"曾几","text":"倾心南山云，如渴望梅岭。朝来有佳思，拄笏不见顶。丰隆骏奔走，列缺元驰骋。雨不到人间，风伯乃为梗。生来食官仓，四海无二顷。歌诗视天汉，一念极耿耿。阶前甃清泉，洮颒冰雪冷。乾喉欲生烟，空下百尺绠。幽轩竹三四，柯叶殊秀整。迩来头抢地，但惧不得永。以斯占稻粱，生意鱼在鼎。潜虬民司命，膏泽浸兹境。邑官树嘉政，责报甚形影。瓶罂走十里，岂惮一再请。君其洁斋俟，百谷正延颈。客子无远谋，空肠望遗秉。"}