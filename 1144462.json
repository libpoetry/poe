{"id":"1144462","title":"赠周山人","dynasty":"宋末元初","author":"陈深","text":"床头曾不置黄金，野褐纶巾善陆沉。七十康强疑有道，一毫荣辱不惊心。草根露冷沾芒屦，柏子烟清暖布衾。时启青囊看山水，行歌行入白云深。郭范寥寥数百年，地仙还复出人间。豁开天外一双目，看尽江南千万山。玉指暗攒乌兔定，金盘活捉虎龙环。我今欲卜神仙宅，雾豹何妨露一班。"}