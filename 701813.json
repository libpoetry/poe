{"id":"701813","title":"独坐七首","dynasty":"明","author":"黄衷","text":"懒挥葵扇午薰轻，百叶榴花小鸟鸣。一掩书帏成假寐，始知闲坐胜闲行。幽园不雨动旬馀，小甲残蔬晚未舒。候月占霞浑不验，密云消息复何如。蕙风频送午庭香，只此幽居爱日长。有美一人期不定，秋来云在水中央。群山犹未解征鞍，鼓角萧萧六月寒。自笑幽人幽兴别，绕篱开遍紫鸡冠。力倦时开读史庵，饮醇相国岂长酣。孤风只见南州士，除却农谈便不谈。雨脚离离挟日光，苧衫亭午汗如浆。有人谩说清虚府，庭院无风也自凉。请药东街质弊貂，五情炎火一时消。至今捧履无孺子，竹杖何曾过圮桥。"}