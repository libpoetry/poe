{"id":"717479","title":"留别傅应州","dynasty":"明末清初","author":"屈大均","text":"雁门横代郡，龙首跨云中。霸气沙陀壮，边谋主父雄。黄花开岭北，浑水绕城东。歇马斜阳尽，悬军古戍空。赋成投太守，繻弃识终童。清夜壶觞合，高秋射猎同。黄羊行美酪，紫兔落雕弓。塞色胭脂暗，边声觱篥通。钟灵寻凤井，驻跸问龙宫。汉帝巡沙漠，天威起大风。昭回垂圣藻，峻极叹神工。谁造千华塔，真疑一柱功。榱梁争龠黍，户牖竞玲珑。层搆如楼阁，孤标亦华嵩。针芒先不露，斤斧后应穷。甲子完颜记，瓶沙大士聪。参差无接笋，纡曲似垂虹。万象金波丽，诸天翠霭蒙。登临收海岳，指顾尽羌戎。茹越连疏木，桑乾起暮鸿。使君饶逸兴，贱子一悲翁。暂握青霄手，全披皦日衷。草书追内史，诗序托孙公。白昼弦歌洽，阳春雨雪融。清扬怜蔓草，奇响爱焦桐。关隘逢天险，藩屏赖尔躬。微言能玉振，大蒐必车攻。厉圣惟狂狷，从龙自镐丰。交情存宝剑，歧路指花骢。愁绝频分袂，阳关唱未终。"}