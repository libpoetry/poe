{"id":"1072480","title":"题罗畴老家明妃辞汉图","dynasty":"宋","author":"王庭圭","text":"明妃辞汉出宫门，丰容靓饰朝至尊。至尊左右皆动色，明妃欲语咽复吞。三千蛾眉塞天阍，帝独不识王昭君。顾影徘徊复良久，尚冀君王一回首。当时自倚绝世姿，不将赂结毛延寿。可怜朱网画香车，却来远嫁呼韩邪。不如归州旧村女，三幅罗裙两髻丫。陌上花开大堤暖，细雨春风归缓缓。宁从禁籞落胡沙，长路漫漫碧云断。忽看汉月照毡裘，泪湿弹丝锦臂韝。龙眠会作无声句，写得当时一段愁。"}