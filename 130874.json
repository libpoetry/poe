{"id":"130874","title":"沁园春·人生几何","dynasty":"宋代","author":"陈著","text":"人生几何，如何不自，珍重此生。向蠹残字上，甘心抛掷，蜗尖争处，著意丁宁。箭过时光，剑炊世界，谁带经锄谁笔耕。分明似，满一锅汤沸，无处清。输兄。练得闲成。□无辱无忧惧惊。但菜羹粝饭，不求他味，芒鞋竹杖，足畅幽情。八十年来，万千看破，胸次春风秋月明。梅花帐，称困眠醒起，无打门声。"}