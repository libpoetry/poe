{"id":"456665","title":"贺新郎","dynasty":"当代","author":"程滨","text":"一曲声名裂。卷氍毹、红牙声断，华灯薰歇。东国妙姬无人问，惟有个侬怜绝。愧五斗、引吾腰折。同是天涯沦落客，暂相逢、又向天涯发。悔那日，太轻别。梦回情绪何人说。袅愁丝、缃裙如火，素衫如雪。转目烟波蓬莱外，想见尘生罗袜。算依旧、影单魂孑。断雁鳏鱼无觅处，问卿卿、可识余心热。千万里，共明月。"}