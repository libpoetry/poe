{"id":"104438","title":" 泾尉徐绛於其廨得鲁公破碑二十六字近又於碑","dynasty":"宋代","author":"梅尧臣","text":"颜公忠血化为碧，颜公奇笔留在石。十存三四复不完，完者椎模少棱壁。许昌断碣称最佳，已经田火侵钩画。今复泾山好事人，别识偶得从粪砾。青天云破星辰明，牵牛半没河叙白。日来翻覆又睹字，久苦堙埋窟蝼蝈。碑身上下亡八九，况乃龟蚨与螭额。不知岁月纪述由，真卿二字如新迹。蚕头缺齾燕尾断，斩玉摧金竞狼藉。颜公名与乔岳齐，置在穷乡犹弃掷。孤城野鬼多神灵，守此隳残应自惜。不虞发掘出幽沉，泣雨霏霏愁向夕。氊敲墨刷将寄谁，不付惊弦付鸾翮。鸾飞万里遍八荒，岂止持传吴楚客。中郎有孙能此书，要官木刻输金帛。方为大尹虽少闲，得之究玩如毂炙。我鬓蓬然两眼花，欲学辛勤定无益。人生爱留身後名，□□立勋书史册。□□终知有磨灭，至刚可销坚可折。欲图亿载安所设，世上转头方耳热。"}