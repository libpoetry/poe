{"id":"1115660","title":"正月五日以送伴借官侍宴集英殿十口号","dynasty":"宋","author":"杨万里","text":"殿下鞭声再掣雷，玉皇徐下九天来。阴晴不定朝来定，五色祥云霍地开。一点胡行朝汉天，英符来自玉门关。旧时千岁琵琶语，新学三声万岁山。金鬣狻猊立玉台，双瞻御坐首都回。水沉山麝蔷薇露，漱作香云喷出来。千官拜舞仰虚皇，奉上瑶池万寿觞。殿上双传送御酒，槛前一曲绕虹梁。太极重开万物新，绍熙天子宴群臣。梨园好语君须听，玉历初颁第一春。已赐仪鸾锦坐蒲，起来再立听传胪。君王欲劝群臣酒，宣示天杯一滴无。猛士缘竿亦壮哉，踏空舞阔四裴回。一声白雨催花鼓，十二竿头总下来。赐花新剪茜香罗，篸遍乌纱未觉多。花重纱轻人更老，抬头不起奈春何。广场妙戏斗程材，未得天颜一笑开。角抵罢时还宴罢，卷班出殿戴花回。贺老如何尾从班，真官也作借官看。君恩至重无真假，赐酒何曾味两般。"}