{"id":"122218","title":"净慈显老为众行化且示近所写真","dynasty":"宋代","author":"范成大","text":"孤云野鹤本无求，刚被差充粥饭头。担负一蒫牙齿债，钟鸣鼓响几时休。冒雪敲冰乞米回，斋堂如海钵单开。众中若有知恩者，一粒何曾咬破来？千里驱驰出为人，颜容消瘦老于真。食轮转後无余事，莫学诸方转法轮。何时平地起浮图，化得冬粮但付厨。推倒禅床并拄杖，饥来吃饭看西湖。殿中泥佛已丹青，堂上禅师也画成。笑我形骸枯木样，无禅无佛太粗生!"}