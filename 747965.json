{"id":"747965","title":"厂肆式古堂主人以宋拓本蜀石经残本见示作歌纪之","dynasty":"清","author":"叶名澧","text":"式古堂中富名翰，示我一册尤魁奇。发编古采动心目，孟蜀刻石存孑遗。《春秋左氏》第十五，一万二千文有奇。以注附经昔未见，潜研数纸当时推。廿年前遇陈仲虎，模版成帙欣相贻。醵金将助幸同学，风流儒雅堪追思。安得好事踵斯举，万本流播经生帷。淮东丁叟储汴刻，昨者刘览今神驰。矧兹宝墨更希有，摩挲何让商周彝。率更笔势宛亲授，余事亦复凌等夷。孙张杨周各骋誉，写孤经者知为谁。惜哉计赢不能夺，持璧欲返空嗟咨。"}