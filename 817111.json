{"id":"817111","title":"东瓯怀古四首同郭晚香作","dynasty":"清","author":"缪祐孙","text":"启疆驺氏长蛮夷，逐鹿中原佐汉基。明德裔应馨俎豆，炎荒地自固藩篱。发兵庄助功存弱，遗憾吴驹怨见欺。华盖山前修祀事，丰碑犹志故王祠。富览亭荒剩郭公，松台日映鲎波红。南朝已是衣冠薮，东海仍开郡县雄。雅韵客儿春草梦，清游逸少藕花风。捷柅守土终贻笑，戡乱还推宋祖功。海邦轶事考丛残，图献禾芝四境安。白鹿城高原重镇，黄驹品腻入朝餐。文章宝祐六君子，气节罗阳两谏官。伊洛漫云周许接，仙岩千仞紫霄端。苍苍海色上嵚岑，日落风帆白塔阴。万马潮声悲卓敬，三鹰神梦感文林。休疑桥下窥仙镜，底事泉边斫素琴。毕竟此邦忠义著，冬青乐府纪哀音。"}