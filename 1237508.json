{"id":"1237508","title":"和张太一秋兴二首","dynasty":"元","author":"揭傒斯","text":"蓬莱宫阙赤回阑，龙虎神君禹步宽。朝咽日华当食谷，夜迎天仗识鸣銮。露飞仙掌金茎冻，月满玄都玉佩寒。遥想西斋清似水，吟诗听到漏声残。太行遥接帝王州，西北连山际海稠。鹤下静依仙馆夕，雁啼高挟塞垣秋。侧身天地浑如寄，偷眼风云总是浮。应笑白头京国里，长年百虑更千忧。"}