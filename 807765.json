{"id":"807765","title":"沁园春","dynasty":"清","author":"陈维崧","text":"一种江梅，偏向君家，出奇无穷。看千年复活，乔柯蚴蟉，重台并蹙，冷蕊空濛。人曰奇哉，梅云未也，要为先生夺化工。休惊诧，请诸君安坐，洗眼秋风。须臾露濯梧桐。忽逗出罗浮别样红。正朦胧一夜，银河影里，稀疏数点，玉笛声中。只恐东篱，有人斜睨，菊秀梅娇妒入宫。当筵上，倩泉明和靖，劝取和同。"}