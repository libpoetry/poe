{"id":"1121637","title":"次韵知郡安抚元夕赏倅厅红梅三首","dynasty":"宋","author":"范成大","text":"春入林梢一再风，破寒匀染费天工。虽然媚荡新妆别，只与横斜旧格同。午枕乍醒铅粉退，晓奁初罢蜡脂融。后来颜色休论似，夹路漫山取次红。真色生香绝世逢，烟光池面两溶溶。楚邻不待施朱好，虢国翻嫌傅粉浓。晴日暧云春照耀，温风霁月夜舂容。酒阑且驻纱笼看，慢破团团一壁龙。司花一笑为谁开，知道朱幡得得来。疏影有情当洞户，蔫香无语堕空杯。风生翰墨留连看，月入笙歌次第催。来岁如今翻旧唱，五云丛里望三台。"}