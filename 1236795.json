{"id":"1236795","title":"百丈春日纪怀三首","dynasty":"元","author":"范梈","text":"江墅群芳手自栽，春前相次斸苍苔。邻僧昨许山兰送，社妪新分圃药来。本为圣情思共济，更饶生事得相催。粤王溪畔韶光好，谁想经年逝不回？东风久不到新堂，生意虽微未卒荒。草上葫荽偏挺特，花间芦菔故高长。时来岂尽栽培力，物化须知长养方。葵藿有心终莫夺，每闻支笏照沧浪。飞飞燕子守绳枢，爱尔由来似凤雏。肯谓撩人嗔坐对，向曾去我忆巢孤。涂泥须责经营苦，爪觜无供啄哺娱。春社风光时有再，天生品汇各悬殊。"}