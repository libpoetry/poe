{"id":"591190","title":"任嚣城","dynasty":"明","author":"欧大任","text":"周道荡无网，秦政急纷挠。闰位讵久居，阳九厄洪造。迅飙疾燎原，华域横流浩。咸阳羸为吕，箕敛半枯槁。三百饰离宫，观海临驰道。刻石方颂勋，倏载沙丘鲍。南尉志规鼎，绝岭闯江坞。设险百雉成，割据谁免讨。洛食卜涧瀍，周京合丰镐。奠极镇八鳌，坤灵资富媪。岂凭南海僻，竟授龙川宝。羁縻剖内符，僭窃系左纛。豫往骤悲来，万化随电扫。历尽峻垣颓，运革崇墉倒。萌隶营薪藋，离离见秋草。千龄垒可培，委土存师保。"}