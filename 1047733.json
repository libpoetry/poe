{"id":"1047733","title":"七言奉送润守之永静","dynasty":"宋","author":"沈辽","text":"昔年持檄向朔方，九月踏冰渡河梁。夜入铜台天欲雪，北风惨淡沙尘黄。今年江南秋已半，出送车骑江之阳。江边宾从坐挥汗，赤日挂木鸣蜩螗。欲知朔南气候异，由来道路山川长。使君腰组上北道，一亭一堠遥相望。出近入劳岂知远，方舟结驷本不忙。往时尊公帅陜右，名姓久已威戎羌。想闻公子千骑出，北部应已逃名王。青榆白柳千里肃，谁敢牧马来边疆。当时公子面如月，尔来使君须带霜。明年朔方春雪冻，为忆江南梅萼芳。平居秋浦钓赪鲤，何如榆关封白羊。朝廷太平四方静，圣武神功由庙堂。三年瓜期当受代，指麾舍人催治装。疏公欲向九华老，野夫相望齐山旁。"}