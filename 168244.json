{"id":"168244","title":"黄鹤谣寄吴季谦侍郎时季谦自德安入城予适以","dynasty":"宋代","author":"岳珂","text":"卢山白鹤归来双，缟衣素袂玄为裳。翅如车轮夜横江，风声曾走淮淝羌。戛然长鸣下柴桑，芝田啄粒遥相望。何人纲罗倏高张，上决云汉旁八荒。一随鹏鹍惊远翔，低头不肯谋稻粱。一罹置弋沮泽旁，局身筠笼翅摧藏。鹦鹉洲畔葭苇乡，水云苍苍江茫茫。九皋欲闻声不扬，回雇鸥鹭羞颜行。忽闻缑笙度宫商，红尘俯视有底忙。矶头刷羽今正黄，欲捶此楼呼酒狂。"}