{"id":"1174485","title":"奉送中丞姊夫俦自大理卿出镇江西叙事书怀因成十二韵","dynasty":"唐","author":"杜牧","text":"惟帝忧南纪，搜贤与大藩。梅仙调步骤，庾亮拂櫜鞬。一室何劳扫，三章自不冤。精明如定国，孤峻似陈蕃。灞岸秋犹嫩，蓝桥水始喧。红旓挂石壁，黑槊断云根。滕阁丹霄倚，章江碧玉奔。一声仙妓唱，千里暮江痕。私好初童稚，官荣见子孙。流年休挂念，万事至无言。玉辇君频过，冯唐将未论。庸书酬万债，竹坞问樊村。"}