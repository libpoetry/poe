{"id":"721276","title":"白发三首","dynasty":"明末清初","author":"陈子升","text":"安仁美姿容，掌珠宁忍堕。优游散骑省，渥丹照青琐。命驾出郊坰，流辉生炙輠。妇人连手萦，投我以珍果。四八欻二毛，霜茎日已夥。无复昔遨游，况乃多轗轲。道逢掷瓦石，何独张与左。我闻夜交藤，能使人首乌。我发从渠白，但愿一愁无。此藤不足宝，不若树萱草。妾有盘龙镜，为君照白发。照发复照须，繁霜不可遏。染之不尽黔，拔去还复发。天运既如此，恶之殊非达。妾发长至地，甘为老奴悦。愿君崇明德，毋事此微屑。囊须在船中，士龙笑欲没。"}