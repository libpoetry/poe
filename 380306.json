{"id":"380306","title":"金缕曲·春日有感子启兄之逝，兼悼董崧园","dynasty":"清代","author":"赵芬","text":"梦断江乡路。忆年时、小窗情话，共倾离绪。一别俄惊成永诀，竟使才人黄土。算总为、浮名耽误。只影凄凉馀弱弟，痛联床、听雨人何处。休再咏，断肠句。同归翻有知心侣。料重泉、相逢话旧，应悲草露。未遇孙阳终见弃，绝艺空得毫素。更鹦鹉、当年曾赋。又是禁烟时节近，叹殡宫、寂寞斜阳暮。还剪纸，向清沪。"}