{"id":"897625","title":"光山谣","dynasty":"宋","author":"张耒","text":"舣舟淮南望新息，天遣清淮限南北。崎岖细路入光山，野色苍凉秋日白。八月穫稻田无水，蚱蜢群飞稻乾死。危桥绝涧闻水声，喧喧汲水争瓶罂。昏昏落日衔远山，鸟啼车辙未得閒。县公吴生我世旧，为我烹羊酤斗酒。灯前醉饱纷就眠，五更开门星满天。长年他乡心惘然，远途辛勤难具言。"}