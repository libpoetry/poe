{"id":"814047","title":"挽王蔗芗明四首","dynasty":"清","author":"陈柄德","text":"繁川一榻十年尘，晨夕依依想性真。峡树沧江悲杜老，桃花潭水感汪伦。风声惊破凫山梦，药笼归寻梅市人。畴昔渔矶仍宛在，私心拟共复投纶。入门于邑泪潸然，执手尪羸木榻前。往事谈来聊草草，拊膺郁处尚填填。已教吴质长愁老，更使崔骃一病绵。转眼星辰成永诀，秋风秋雨苦啼鹃。淩云妙笔制心裁，香案趋班跻上台。文藻空山常照眼，肝肠劫火岂成灰。枯桐入灶枉留尾，玄鹤升天不复胎。抛我衰残徒吊影，八哀咏罢更添哀。佗傺忳忳病易侵，还凭曲檗解烦襟。不堪有七嵇中散，对影成三李翰林。仙客已乘箕尾去，世人空向酒垆寻。可怜后死招魂痛，一纸烧残一片心。"}