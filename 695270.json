{"id":"695270","title":"癸丑三月十三日刘生玘邀为陈山之游以事不果赋此呈胡伯雍明府二首","dynasty":"明","author":"林光","text":"浪说陈山已九年，陈山何事久无缘。莺花未远清明节，云水谁撑乍浦船。越海且留双眼孔，龙湫欲试一名泉。多情却被无情误，笑听东风怨杜鹃。弄影浮沈过几年，障魔应未了尘缘。空留乍浦看山眼，误却当湖载酒船。平地风波翻越海，通宵牛斗照龙泉。白头工部真何意，颠倒诗辞咏杜鹃。"}