{"id":"1070032","title":"辨师鼓琴","dynasty":"宋","author":"程俱","text":"上人芒屦麻为衣，常脩如幻三摩提。但依三业作供养，坐见八德金沙池。是中宝网间行树，微妙音出难思惟。师从定观起奋迅，写之三尺桐与丝。枯桐■然若空谷，人倚绳床支槁木。枯桐枯木静相向，中有世间无尽曲。曲中有曲非宫商，及门但觉声琅琅。罢琴一笑各挥手，庭树微风清夜凉。"}