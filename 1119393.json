{"id":"1119393","title":"次韵吴江陈学长送行二首","dynasty":"宋","author":"陈造","text":"诗人六十合恩袍，平日周庠重誉髦。旧学堪重汉儒席，新文欲仆楚人骚。等观得丧心无累，饱阅豪英眼更高。闻道青箱富嘉颂，诏音早晚召王褒。白首诗书未亢宗，还纡墨绶揖王公。玉堂金马拌身外，法护僧弥且眼中。自诡嘘枯酬雅志，肯从束湿就奇功。垂虹高士知心客，定信襟期出处同。"}