{"id":"721565","title":"保定重别陈少参","dynasty":"明末清初","author":"屈大均","text":"去尽雁门客，无依馀片云。往时托琼树，鸾鹤共纷纷。幕府虚秋宪，滹沱但夕曛。何当逐旌节，重向朔方军。三年求菽水，流落向人看。膂力风尘尽，衣裘雨雪寒。非君重骚赋，之子枉游盘。挥手此为别，依然行路难。返顾同黄鹄，将分恋玉杯。泪从今日堕，愁自故乡来。夫子且丝竹，中原尚草莱。梦中如识路，应向谢公台。"}