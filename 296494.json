{"id":"296494","title":"念奴娇·读友人白门旧游词，回肠荡气，百感交集，倚声和之","dynasty":"现代","author":"许宝蘅","text":"天荒地老，问麻姑仙爪，也应愁绝。莽莽尘沙桑海事，渍透千年泪血。羽士骖鸾，剑人倚马，续赋江郎别。横风无渡，碧云天际吹裂。记否醉舞金戈，闲拈银管，娇试凌波袜。曾几何时欢梦坠，尽付朝烟暮月。回首不堪，伤心已甚，休更频频说。残钟断角，余音犹自呜咽。"}