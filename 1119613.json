{"id":"1119613","title":"八月十二日夜偕客赏木犀八首","dynasty":"宋","author":"陈造","text":"冰蟾蜚下一天霜，领略岩花旖旎香。我亦小园清绝处，与君同命醉为乡。谢兰潘璧少年场，玉麈金罍度夜央。老子遽能忘此兴，且容投杖唤胡床。朋来济济尽嘉宾，饮兴翩翩笑语真。绝胜谪仙邀月醉，当时和影祇三人。露颗零空冱欲冰，风姨收尽晚林声。金波冷浸山河影，直为高阳酒伴明。衰怀对客便超然，病骨枝梧胜去年。未作槌腰摩腹想，尚堪渌蚁翠蛾前。客间那不笑翁痴，酒处犹须古锦为。不道诗成还玉雪，聊凭一解桂娥颐。人间雨恨更云愁，月殿仙娥替汝羞。诗酹此觞坚后约，与人晴霁作中秋。酒边先起未须扶，犹听槌床击唾壶。风月撩人成不寝，隔墙却拟应歌呼。"}