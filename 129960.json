{"id":"129960","title":"送童子卢亲国试玉堂","dynasty":"宋代","author":"方岳","text":"长亭柳色鹅儿黄，花事欲动春风香。佩觹径趋白玉堂，淋漓翰墨孤凤翔。黑头相公紫微郎，金貂玉鱼垂两珰。携立螭陛穿鵷行，至尊龙飞御明光。催班赐见清跸长，天颜喜动絺绣裳。宫花绫织云锦章，殿前拜舞籍奉常。跨马入省繙缣缃，读书昼静珠琅琅。风日不到蓬山傍，文字零落冰雪肠。要令汗竹俱流芳，子岂不见晏与杨。铜根铁干森秋霜，万牛挽之供栋梁。"}