{"id":"1054460","title":"郡名诗呈吕元钧五首 其三","dynasty":"宋","author":"孔平仲","text":"二帝本仁爱，三王首忠质。颇知周德厚，不似秦网密。平生勇自信，戈戟未易屈。何尝恋儋耳，但欲返衡荜。诏条甚明白，宣布要齐一。御众莫若宽，使民宜以佚。古人贵守义，昭晰在缃帙。公言屡见广，我惠惭及物。河檀负廪梢，梁鹈议印绂。庐山须决去，云卧未为失。琼章屡起予，凤吹杂瑶瑟。芝兰暗有香，嵩华清见骨。君开笔头花，我耀牖中日。九牛登巨鳌，视我真蛮栗。"}