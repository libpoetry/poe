{"id":"691207","title":"初秋与诸子游海淀","dynasty":"明","author":"李孙宸","text":"仆仆缁尘不自由，乍来郊外始知秋。丹梯半倚层霄出，画楫时通断涧游。霜落芙蓉寒尚薄，烟回岩洞晚逾幽。侯门下榻还珍重，野客何妨信宿留。郊原别业敞何年，不道人间也胜仙。客自侯门骚雅重，堂垂宸翰墨华鲜。幽萝怪石云生洞，菰米莲房秋满船。最是清朝宽假沐，莫教烽火海东传。"}