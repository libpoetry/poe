{"id":"543658","title":"布帆行寄徐使君","dynasty":"明","author":"胡应麟","text":"吾家大罗上，绝顶增城楼。醒逐东方生，窃桃瀛海头。罡风起八极，吹堕苍精虬。支机隔银汉，织女忘牵牛。男儿意气凌千秋，如椽十丈轻王侯。兰陵美酒三万斛，百觚一饮眠糟丘。吴娃越童两绰约，妆成累月弹箜篌。参差狂态发中座，不告妻子乘扁舟。山阴夜半六花绽，雪片纷纷堕高岸。戴家慵夫唤不应，载得西施若耶畔。五湖汎宅天茫茫，九疑合沓连高唐。巫娥握手呼宋玉，朝云暮雨啼英皇。北望宸居建章起，西笑长安兴难已。大江东下飞寒涛，南顾洪河疾流矢。乱山芒砀寻真龙，咄咄新丰亭长公。甘言鼎镬绐父老，弯弧反躬如逢蒙。谷城酹留侯，缅怀游赤松。胡颜教隆准，背约追重瞳。侵寻楚事去，垓下贪天功。时无轩辕帝，竖子皆英雄。乃知畴昔广武叹，步兵衡鉴悬秋空。丈夫白眼甘恸哭，忍将涸辙行途穷。彭城困阨古来有，踯躅徐卿望余久。尊前片诺肝胆倾，苦忆忘年竹林友。楼船一借张孝廉，勃窣犹堪事奔走。齐滕鲁卫遵遗墟，极目黄河蓟门柳。蹇驴蹩躠窥蓬莱，华阳碣石俱尘霾。道傍叱咤鲁句践，白虹怒吼昭王台。左掣雕龙右屠狗，乾坤嚄唶双青鞋。俗流惊怪颇欲杀，先生玩弄如庸孩。故园松菊渺何处，拂衣长啸吟归来。亲舍夷犹太行麓，抱膝躬耕事樵牧。长镵谷口时逍遥，点缀鱼虾伴麋鹿。石羊成队闲金华，丹崖翠壁流胡麻。支机却访鹊桥畔，寻源直驾昆崙槎。长洲宫阙闭荒苑，潮打空城秣陵晚。垆头谁问太白星，六代残碑吊苍藓。夕阳伫桃叶，双桨沿前溪。莫愁卢家妇，邀我长干西。临春结绮蔓狐兔，白门禾黍空高低。笑杀当时景阳井，三人贯索如连鸡。瓜步旌旗迥回合，灯火邗沟互明灭。珠帘十里歌吹浓，一派箫声广陵月。青楼宿紫薇，绣幕围罗衣。征夫念长路，明发临淮圻。使君弹指诧历岁，大纛高牙坐相慰。布帆不厌长康痴，安稳行人出徐沛。嗟余畏路频远游，羡汝急流真勇退。挂冠神武殊匆匆，黯淡乡心入鲈鲙。砍鲈鲙，匀秋霜，张锦席，浮沧浪。大姑迓客来南康，小姑送客过浔阳。武昌黄鹤为君下，阑干百尺摩青苍。买得秦人避秦地，夹堤红树回渔郎。拂衣偃息武陵洞，白云如絮萦轩窗。人生俯仰贵适意，筑宫冲漠朝羲皇。危亭四顾象纬列，九玄琼笈罗缥缃。噫吁使君卧岂得，绿野平泉漫营室。苍生四海唇嗷嗷，翘首经纶帝三锡。司空治水魍魉愁，太尉登坛鬼神泣。降生名世讵偶然，突兀麒麟候颜色。庙堂计日诹雄图，扫除日本平海隅。天吴窜迹海若徙，鸡林重译来长途。勋庸奕奕树彝鼎，飘然一苇还菰芦。三千行圆八百就，刀圭入口升蓬壶。此际胡生满谪籍，香案仍居玉皇侧。大鹏希有行相逢，浩荡扶摇骋八翼。营营下土同蜉蝣，天上宁知总旧识。蟠桃尽摘玄圃霞，烂漫瑶池醉千日。"}