{"id":"730817","title":"赠宋芸子","dynasty":"清","author":"顾印愚","text":"昔君赠诗要我和，我诗不成久负诺。当时取酒宣南坊，君在翰林我归卧。欲报木瓜终阙然，未暇草书诚懒惰。相别频年如避债，不谓一朝能见过。君言辛苦贼中来，魂有未招胆残破。又言曩使东西国，有美能诗与酬酢。天崩地坼到今日，窈窕贤才一悲些。旧游如梦不堪说，惟有催诗勤督课。君之新词我手写，乱似俳谐纷墨涴。天王西狩问行在，麻鞋可系旧绣媠。漫愁白水趋彭衙，即见青阳开左个。柯亭虽委荆棘里，北扉直庐向玉座。采风献纳思职居，金门未得忧寒饿。论思讽谕君自擅，诘曲几穷我已懦。莫因游戏落下界，聚铁无能更成错。"}