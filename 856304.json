{"id":"856304","title":"西湖游次韵赵见烛","dynasty":"宋","author":"王之道","text":"山镇在越泽在吴，东南形势凭江湖。不知弱水竟何处，恍若员峤连方壶。海门潮至飞雪涌，天竺雨过遥青纡。十年不见看愈好，正复妙笔那能图。苍松摇风翠盖偃，芳草藉地柔茵铺。僧舍朝游恣登览，酒楼夕醉争歌呼。朅来俛仰春又晓，对花无语空长吁。作诗既非拙者事，强欲写书编泽蒲。伟哉得志佐明主，进退百辟称鸿儒。应怜伺候奔走辈，终日趑趄仍嗫嚅。"}