{"id":"264640","title":"沁园春·自解","dynasty":"现代","author":"王易","text":"琴剑萧条，碌碌因人，天涯几年。尽美人香草，群嗤屈子，乘槎凿空，我愧张骞。蝶梦飞来，鹃声催去，一缕吟魂微似烟。空怀抱，任茫茫天壤，未许人怜。书城百尺高悬，便终老斯乡不羡仙。也焚香煮茗，自呼高士，吟红写翠，还算奇缘。月本无情，天原不语，问到无声声更酸。平生事，拼春风词笔，赋尽悲欢。"}