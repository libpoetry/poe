{"id":"1131655","title":"重九道中怀长兄二首","dynasty":"宋","author":"廖行之","text":"客里匆匆饱岁时，今谁能免利名羁。有人骑鹤去千岁，顾我巢林方一枝。后日空怀棠杕燕，经年惭愧菊花期。白云飞处湘天碧，心在南陔日咏诗。追欢那复少年时，老骥如今亦受羁。白发惊人风落帽，黄花伴我岁寒枝。谁能寻胜过元亮，自叹知音失子期。点检胸中犹礧磈，强倾浊酒自哦诗。"}