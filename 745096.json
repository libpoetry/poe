{"id":"745096","title":"岁朝图","dynasty":"清","author":"胡敬","text":"铜槃蜡滴无声腻，向晓双垂花绮丽。火拨松明灰渐多，彩旭曈曈射兰砌。清尊旨酒陈满堂，柏叶色翠椒花香。莱衣次第起为寿，贺岁车笑门前忙。披看此图境清绝，儿女青红嫌点笔。却将数笔写梅花，屋角横斜破香色。花光鬓影朗照中，但觉满幅皆春风。添豪更尔弄狡狯，两颊酒带屠苏红。人生但得左顾孺人右稚子，趺宕生涯寄文史，安问在朝还在市。屈指团栾乐事多，三百六旬从此始。"}