{"id":"684783","title":"病讯四章","dynasty":"明","author":"王彦泓","text":"无端娇病减琼姿，正压钿车欲驾时。欹枕避人窥玉镜，擎瓯无力搅银匙。啼多不损横波俊，意热偏令入手迟。知剩别离还少许，偿完从此镇追随。绣被新鸳剩半床，怕拈卮酒怕闻香。能瘳别恨无灵药，愿驻华姿有禁方。背冷乍温教女弟，面痕轻舐待萧郎。悬知乍起新妆淡，只有葵花似嫩黄。浃旬音问阻铜墩，絮语娇啼入梦魂。蜂虿又衔新妒口，蝤蛴还啮旧欢痕。天教通德陪书幌，肯放夷光老苎村。何日下车身似燕，带香和笑到中门。徐淑新题病起书，稍亲膏沐下庭除。一株明玉温泉里，两朵红酥映日初。承露远贻卿和药，避风停唤我持裾。啼绡一幅先封寄，免用灵芸玉唾壶。"}