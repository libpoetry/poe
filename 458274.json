{"id":"458274","title":"贺新郎","dynasty":"当代","author":"卢青山","text":"人孰无斯手。或操觚、名争高下，诗争肥瘦。或捉长刀靡众阵，万里马嘶人吼。或来攫、印方如斗。或掣风云弄神器，纳乾坤小入私家袖。看手上，光四透。嗟唯妪手枯而皱。记平生、摩挲但握，儿孙肩肘。手上纵横千血脉，奇热于中流走。尽流向、儿孙躯首。剩此冰寒三寸骨，便儿孙重握能温否？握毋放，两颤抖。"}