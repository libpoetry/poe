{"id":"685501","title":"沈伯含社丈候左迁铨落凫都门投赠新诗赋答二首","dynasty":"明","author":"邓云霄","text":"风雅千秋鼓待吹，谁云删后更无诗。一时连社还高会，诸子兰亭总妙词。倾盖喜逢天下士，放歌羞逐郢中儿。羡君孤调真同调，已觉新知是故知。同病相怜各惘然，齐盟一日孰先鞭。积薪愧我官仍拙，投杼悲君客更迁。醉向金门堪据地，狂来碣石浪谈天。他年人泛秦淮月，远忆江州夜泊船。"}