{"id":"703630","title":"解即觉寺事欲处以侍寮栖贤人至始知其行乞江北感而怀之作诗四首","dynasty":"明","author":"释函是","text":"罢汝栖贤守，归余侍者寮。遽闻北地去，竟负南山招。积绪千言少，离忧一梦遥。更怜去秋事，零泪纸窗飘。汝志堪谁副，予心独汝知。爱人徒自苦，遇事但成痴。不可为啼笑，宁当问信疑。归程须早计，莫畏晚风吹。近有调心法，随缘一味憨。肝肠惟自笑，面目向人惭。夏雨将秋气，朝云起暮庵。斯文还后死，荣落不成谈。世人心似面，岂敢爱长生。苦乐一身尽，悲欢百岁成。澄潭难见底，孤鹤不堪鸣。以此怀渔父，乘槎何处轻。"}