{"id":"1065756","title":"子庄约况之游西溪不至任有诗次其韵","dynasty":"宋","author":"苏过","text":"边城无一娱，孰云从军乐。惟有退食间，柴门可罗雀。念我江湖人，久负渔樵约。安得漫浪游，时解冠带缚。令尹我辈人，孤标寡然诺。晚逢任参军，诗思涌泉落。裹饭从子来，隐几访南郭。庶结三友欢，一笑忘杯酌。西溪渌已涨，渚柳风交错。目断君不来，孤鸿没山脚。"}