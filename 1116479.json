{"id":"1116479","title":"自清平镇游楼观、五郡、大秦、延生、仙游、往返四日，得十一诗，寄子由同作 其四 大秦寺","dynasty":"宋","author":"苏轼","text":"晃荡平川尽，坡陀翠麓横。忽逢孤塔迥，独向乱山明。信足幽寻远，临风却立惊。原田浩如海，滚滚尽东倾。翠壁下无路，何年雷雨穿。光摇岩上寺，深到影中天。我欲然犀看，龙应抱宝眠。谁能孤石上，危坐试僧禅。东去愁攀石，西来怯渡桥。碧潭如见试，白塔苦相招。野馈惭微薄，村沽慰寂寥。路穷斤斧绝，松桂得干霄。唐初传有此，乱后不留碑。畏虎关门早，无村得米迟。山泉自入瓮，野桂不胜炊。信美那能久，应先学忍饥。未应将军聘，初从季直游。绛纱生不识，苍石尚能留。岂害依梁冀，何须困李侯。吾诗慎勿刻，猿鹤为君羞。洞里吹箫子，终年守独幽。石泉为晓镜，山月当帘钩。岁晚杉枫尽，人归雾雨愁。送迎应鄙陋，谁继楚臣讴。鸟噪猿呼昼闭门，寂寥谁识古皇尊。青牛久已辞辕轭，白鹤时来访子孙。山近朔风吹积雪，天寒落日淡孤村。道人应怪游人众，汲尽阶前井水浑。古观正依林麓断，居民来就水泉甘。乱溪赴渭争趋北，飞鸟迎山不复南。羽客衣冠朝上象，野人香火祝春蚕。汝师岂解言符命，山鬼何知托老聃。"}