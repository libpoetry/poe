{"id":"297725","title":"水龙吟·观爱俪园筹赈游览会","dynasty":"现代","author":"傅熊湘","text":"故乡无此湖山，登临信美非吾土。马龙车水，花娇柳亸，燕嗔莺妒。逐队寻香，呼朋选胜，风流如许。更鱼龙曼衍，筝琵错杂，天不夜，灯无数。芳约寻常屡误。况相逢、秋风倦旅。大江南北，长鲸跋浪，哀鸿满路。援溺无功，疗饥乏术，解囊莫助。算冶游还肯，挥金只此，事推纨裤。"}