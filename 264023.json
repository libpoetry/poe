{"id":"264023","title":"八归·答沈子培刑部赠别之作","dynasty":"清代","author":"文廷式","text":"洪流带郭，平芜纡辔，南陌乍染浓碧。斜阳浅映城闉处，犹认乱鸦催暝，飞燕愁夕。葵麦参差春色老，好料理、江湖归楫。恰难忘、载酒经过，寂寞子云宅。谁信苍梧路阻，凭将心事，唤醒西京铜狄。罾蛟潭底，拜鹃林下，此意无人知得。向西风捣麝，吹起香尘遍今昔。铃声紧、别愁如海，旷野星稀，苍凉歌主客。"}