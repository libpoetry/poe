{"id":"247718","title":"木兰花慢·为马宾甫题何邹崖陈述叔诗词合卷","dynasty":"现代","author":"朱庸斋","text":"江山无限事，忍持恨，问新亭。纵故国繁弦，尘笺醉墨，孤抱谁倾。堪惊。夜台梦语，话兴亡、人海尚悽零。倦眼何堪乍瞑，吟魂应信难醒。仙城。休更望神京。狐兔想纵横。剩荒凉笳角，迷离宫羽，早不成声。泠泠。旧时楚些，阅沧桑、词赋已无灵。泪尽新绡故稿，天涯禾黍青青。"}