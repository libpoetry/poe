{"id":"829323","title":"无题八首","dynasty":"清末近现代初","author":"苏曼殊","text":"绿窗新柳玉台旁，臂上犹闻菽乳香。毕竟美人知爱国，自将银管学南唐。软红帘动月轮西，冰作阑干玉作梯。寄语麻姑要珍重，凤楼迢递燕应迷。水晶帘卷一灯昏，寂对河山叩国魂。只是银莺羞不语，恐防重惹旧啼痕。空言少据定难猜，欲把明珠寄上才。闻道别来餐事减，晚妆犹待小鬟催。绮陌春寒压马嘶，落红狼藉印苔泥。庄辞珍贶无由报，此别愁眉又复低。棠梨无限忆秋千，杨柳腰肢最可怜。纵使有情还有泪，漫从人海说人天。罗幕春残欲暮天，四山风雨总缠绵。分明化石心难定，多谢云娘十幅笺。星裁环佩月裁珰，一夜秋寒掩洞房。莫道横塘风露冷，残荷犹自盖鸳鸯。"}