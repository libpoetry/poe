{"id":"710463","title":"程氏有烈女","dynasty":"明末清初","author":"王鸣雷","text":"程氏有烈女，自名为笋姑。六岁诵论语，七岁奉盘盂。八岁工织缣，九岁绣罗襦。十岁慈母病，甘饿其体肤。三日常不饭，羹药办中厨。笋姑年十七，未常里门趋。趋趋户庭间，亦不踰门睮。其岁为戊申，其月为辰娵。野鸟守房舍，暴客执矛殳。公然纵白刃，获金而索珠。阿母病床褥，女不忍驰驱。宁死于母旁，慷慨行捐躯。暴客挥火茅，延烧乎室隅。救火抵母难，身与白刃俱。毁生存大义，气绝在须臾。观者如堵墙，股栗泪填衢。行者久伫立，叹息烈女殊。老者哭纸钱，焚致乎修途。幼者馈巾帛，村村桑叶枯。媒妁向婿言，此罪谁当诛。程氏筮十日，不久当归夫。岂知中道崩，使君委罗敷。何以拜姑嫜，姑嫜泣乌乌。命子各成礼，长恸恨穿窬。衔悲收汝骨，归葬乎上都。"}