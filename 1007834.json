{"id":"1007834","title":"珍珠帘/真珠帘 寿岳君选","dynasty":"宋","author":"蒋捷","text":"书楼四面筠帘卷。微薰起，翠弄悬签丝软。楼上读书仙，对宝狻霏转。绣馆钗行云度影，滟寿觥、盈盈争劝。争劝。奈芸边事切，花中情浅。金奏未响昏蜩，早传言放却，舞衫歌扇。柳雨一窝凉，再展开湘卷。万颗蕖心琼珠辊，细滴与、银朱小砚。深院。待月满廊腰，玉笙又远。"}