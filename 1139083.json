{"id":"1139083","title":"夏雨","dynasty":"宋末元初","author":"陆文圭","text":"仲夏井泉溢，雨声集虚堂。银竹泻高檐，静听何浪浪。莲叶不受水，盘珠走低昂。溽润逼衣篝，缝我新葛裳。愧彼作田人，蓑笠排青秧。出户懒著屐，扫地烧木香。白昼生睡思，徐徐到羲皇。梦觉闻鼓吹，草蛙怒方塘。竹尾起寒烟，湿萤度微光。邻翁闭门卧，中夕啼苍黄。三日绝薪卖，积潦势颓墙。"}