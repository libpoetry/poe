{"id":"1224543","title":"赠王玄翰","dynasty":"元","author":"柳贯","text":"元贞元二祀，我颐未垂髯。吴游一长铗，欲以钝为铦。跻攀群公间，跬步限堂廉。在我履藉正，从渠藩级严。维时许与分，金缯不徒兼。坐中清观氏，颀身高帽檐。倾怀指道要，恐此后益歼。我戆但耳受，语味讵能餍。谓方偶升运，岂遂叹中淹。寒暑三纪馀，往来如痎痁。清观已下地，白发我日添。徵言骇今见，信若龟兆占。斯文大圆镜，有目人得觇。奈何复反剥，不遗洪入纤。朅来豫章城，束口类遭钳。听谈虽亹亹，闭息但厌厌。道逢美少年，进止一无嫌。揭子为我言，其人详视瞻。家微百金产，架有群书签。煌煌定武宗，缅彼世泽渐。清观我故友，有子在穷阎。技富愈思蓄，时来当发潜。我为想颜色，覆鉴并收奁。那令毁龟玉，不卒举鱼盐。促坐席屡改，风回雨飘帘。寒厅恶草具，觞至时一拈。旋看养花法，赖人加盖苫。虽承天泽滋，更畏夏光炎。又闻日月华，西沦则东暹。藏景閟阳曜，出幽悬素蟾。木功能拯涣，地道有流谦。育材我岂敢，赠子以安恬。我歌实激烈，谁为晰与黔？迟归絮我酒，宿草尔其沾。"}