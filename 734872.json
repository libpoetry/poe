{"id":"734872","title":"戒坛","dynasty":"清","author":"王鸿绪","text":"狮子岩头十八转，两崖相峙路如线。青峦碧涧绕珠林，丹壁雕阑耸禅院。禅院峨峨苍松寒，连柯接叶捎云端。蹁跹有似翠蛾舞，夭矫时作蛟龙盘。立者倚者各有态，或疏或密何珊珊。黛色参天凌汉柏，浓枝避雨胜秦官。我来婆娑至日暮，耳边萧飒流青湍。不知植根几千载，霜皮百尺雄斋坛。忆昔少游慈仁寺，殿角双松交古翠。童童如盖映芳樽，未饮先教心已醉。可惜花宫作贾廛，枯株零落充炊烟。岂若兹松居尘外，丰神舄奕层崖巅。乃知市朝摧折易，衰朽山林岑寂多长年。呜呼山林岑寂多辰年，北窗我欲耽高眠。"}