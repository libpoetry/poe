{"id":"831230","title":"满江红 晨谒露筋祠，乞顺风，比归舟而旗脚已转。用频迦效白石生故事韵一阕，书以绛笺，焚之甓湖，以续送迎神曲","dynasty":"清末民国初","author":"程颂万","text":"初日丛祠，已褪了、莲衣茜香。荒湾转、一行旗脚，灵猋送将。唱得野风门外曲，行人系缆有王郎。黯湖天、飘堕五铢衣，云锦章。蚊雷歇，催曙光。来樯隐，去楫忙。蓦堤边白鸟，惊人自翔。三十六湖楼上立，阑干回似女儿肠。奏神弦、吹浪起粼粼，摇佩珰。"}