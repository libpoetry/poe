{"id":"705617","title":"松谈阁印史歌为郭胤伯作","dynasty":"明末清初","author":"钱谦益","text":"六书缪篆用摹刻，大者符玺细印章。崩崖古隧取次出，镂金琢玉争弆藏。关中郭髯最好古，十年搜讨盈箧箱。部居州乱作谱牒，编次缃帙盛缥囊。璀璨丹砂照虫鸟，错互金薤堆琳琅。考正职官本二史，贯穿训故穷《凡将》，窃取正用史家法，岂玩小物涂朱黄。忆昔先朝席丰豫，符瑞纷沓徵祯祥。河清凤见屡奏贺，玉玺又报来临漳。先帝亲御文华门，制诏臣下风四方。千官鹤列瞻负扆，冲牙双瑀声铿锵。中官屹立当御座，插冠貂尾加金珰。紫泥封坼青囊解，金银剩组开煇煌。临轩手持四寸玺，俯示陛墄周两旁。槃龙纽螭弄掌握，衫袖照烛回虹光。侍臣代奉传国宝，殿中不用尚玉郎。鸿胪传制百僚贺，文曰受命寿永冒。朝罢君臣咸燕喜，南面并进南山觞。岂知瑞应不虚见，中兴天以授我皇。郭君此书精且良，曷不首勒玉玺图。访问礼官摹尚方，如服有冕网有纲。蝇头细字注几行，吾诗附玺垂久长。命曰印史非夸张，《春秋》之义微而彰。"}