{"id":"694339","title":"次韵沈督府见寄","dynasty":"明","author":"陈献章","text":"谁是朱陵洞里人，世间此画合描真。一瓢未醉山中圣，七字先传笔下神。青玉有期看我老，紫芝无语为谁春。还公一岳一万丈，半点飞云是近邻。不住东西四百峰，铁桥山浅笑迷踪。喜闻世外无尘地，来伴岩头挂月松。药鼎便分煨芋火，道人元是卖姜翁。先生数上衡山顶，紫盖峰前望白龙。"}