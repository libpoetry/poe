{"id":"985204","title":"食虾蟆诗","dynasty":"宋","author":"郭印","text":"虾蟆胡为亦水族，形貌百丑谁尔怜。天阴雨湿得快意，鸣声呷呷何嚣喧。才离泥淖矜跳踯，脚手那解高攀缘。一时蛙蛤结俦侣，纡青拖紫纷骈阗。渔童网罩入市卖，痱磊成串不论钱。有客殷勤劝我食，犀箸未下嫌腥膻。煎膏软玉定虚语，猘犬所伤或可痊。天生此物苦无用，污秽陂池宜弃捐。如何月窟亦容汝，时放馋口伤清圆。我愿蝈氏灰洒无噍类，免使成精飞上天。"}