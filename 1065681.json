{"id":"1065681","title":"正月二十四日侍亲游罗浮道院栖禅山寺","dynasty":"宋","author":"苏过","text":"淡云晓葱茏，野水清可揭。山明草木秀，使里见琐细。人闲境愈静，地暖春先逝。桃李已青枝，落花空覆砌。凉风稍可爱，习习来衣袂。赤日虽未苦，炎炎逼裘毳。道人疑有道，羽服襟裳弊。晨斋爨无烟，含糗聊卒岁。空阶指荜拨，破屋缘薜荔。拄杖挑笋蕨，折柳樊兰蕙。居夷信何陋，即此可遁世。敢师浴乎沂，不数山阴禊。人生行乐耳，四海皆兄弟。何必怀故乡，吾驾随所税。"}