{"id":"820676","title":"五彩结同心 内子生日","dynasty":"清末近现代初","author":"王易","text":"莺声到户，花风迎暖，重来初度芳辰。正岁华明媚，欢娱候、不教辜负阳春。灵心雅素真同调，数不尽、冰玉精神。但承愿、添香琢句，春闺长与温存。深愧长卿萧索，惯劳人草草，总是风尘。木落悲秋，乌啼怨暮，指点襟袖馀痕。王郎天壤原寒瘦，怎禁受、谢女殷勤。喜今日、碧窗携手，开颜聊共吟尊。"}