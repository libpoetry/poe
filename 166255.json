{"id":"166255","title":"瑞鹤仙·人生如意少","dynasty":"宋代","author":"吕胜己","text":"人生如意少。谁得似仙翁，身名俱好。亨衢腾踏早。驾双旌五马，便居蓬岛。闽山蜀道。秉玉节、油幢屡到。号当今、有脚阳春，处处变愁成笑。尤妙。晚陪论道。密赞调元，虎符重剖。去劳自保。奉香火、归来了。见煌煌甲第，两两龙驹，绿鬓朱颜未到。是平生、种德阴功，自天有报。"}