{"id":"639598","title":"念奴娇 寄长女引元","dynasty":"明","author":"王凤娴","text":"花娇柳媚，问东君正是，芳菲时节。帐暖流苏鸡报晓，睡起悄寒犹怯。乌鸟情牵，青鸾信杳，追忆当年别。临歧泪滴，衷肠哽咽难说。望断行云柴门，倚遍凄凉，空对闲风月。屈指归期无限恨，添得愁怀叠叠。镜影非前，人情异昔，怎禁心摧折。欲诉凭谁，尽在数茎白发。"}