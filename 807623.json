{"id":"807623","title":"齐天乐  端午阴雨和云臣用片玉词韵","dynasty":"清","author":"陈维崧","text":"红榴泪黦苏苏雨，正因此时重五。怨结湘累，悲缠骚客，天也为人酸楚。孤城虾虎。飏几阵茶烟，一丝鬓缕。触绪沈吟，蒲樽懒赏小墀午。江南江北行遍，每逢看竞渡，伤今吊古。俛仰随人，飘蓬返里，蠹尽彩笺新句。流年空度。记麝粉钗符，旧关心处。镇日空濛，戍楼将动鼓。"}