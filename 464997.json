{"id":"464997","title":"金缕曲 子华居京师日曾蓄虎皮鹦鹉一对，近由其女托人寄滇，缘作此调咏之。","dynasty":"当代","author":"梅绍农","text":"虎皮呼鹦鹉。喜双双、飘来北国，解君愁苦。晚翠楼中清客在，月夕花晨共数。忆往昔、春灯儿女。万里旋滇人渐老，正无聊、又听珍禽语。彩云下，珠还浦。燕山鸟爱燕山路。乍南游、昆华初到，翩翩难舞。鸟慰君时君慰鸟，应把春光欢度。休似我、萧然环堵。往日芙蓉今日梦，恨名花、早被罡风妒。鹦鹉伴，莫凄楚。"}