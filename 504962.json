{"id":"504962","title":"赠都阃掾张彦刚","dynasty":"明","author":"乌斯道","text":"子房一进圯上履，帏帐风云掌中起。远孙彦刚冰玉壶，胸中亦有黄石书。天子龙飞定天下，谈吐无由向戎马。只今天下磐石安，竟作河干伐檀者。昨日括苍天狗落，贼起黄䃪遍林壑。林壑入云千万重，猿猱欲度犹错愕。上挟罡风身有翼，下挟妖狐走荆棘。阴霾半掩平阳村，自谓飞来擒不得。九重诏遣延安侯，祥光一道东南浮。侯策奇勋见开国，岂将大木论蜉蝣。君始从容在帏帐，手画山川调虓将。君言百丈西走门，欲断咽喉须百丈。侯即分兵从后攻，果趋百丈遭前锋。等閒斩首风雨歇，凯旋未必君无功。豹露一班聊复尔，海水渊渊谁见底。丈夫要作英雄人，定有声名动天子。天子抡材政云急，瑶殿云深看徵入。莫将归梦绕琼花，功业先从盛年立。"}