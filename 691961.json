{"id":"691961","title":"即事","dynasty":"明","author":"李攀龙","text":"羽书秋色外，飞挽海陵回。日上犁庭议，时难度漠才。物情奇士过，天造异人来。侧席劳明主，黄金正满台。即今难授钺，谁可静胡尘。谈笑存能事，艰虞失众人。大军归掌握，王者自经纶。不复忧骄悍，如林护北辰。使者晨驰壁，夺归平虏章。自天悬斧钺，择日设坛场。万马中原集，诸军上苑旁。主恩无可报，一战取名王。天子何神武，乘秋欲破胡。儒臣擐甲胄，大将解兵符。叱咤风云合，艰危日月扶。北瞻陵寝色，葱郁近皇都。"}