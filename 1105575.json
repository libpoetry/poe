{"id":"1105575","title":"渊源堂十二诗 渊源堂","dynasty":"宋","author":"王十朋","text":"像貌崇贤圣，名言训子孙。日亲师与友，力学探渊源。不饮红裙酒，祇将文字论。江东渭北客，日日对芳尊。主人端不俗，景物亦相宜。手种轩前桂，联芳共几枝。剡溪蕴秀异，久郁少陵诗。今向轩前看，人如晋宋时。安道家何处，溪山深更深。扁舟不惮远，得得访同襟。金玉本非富，诗书元不贫。平生无尽用，学问在吾身。功名就烜赫，遗训可能忘。待献明光赋，蜚声满四方。独学恐孤陋，要须亲友朋。虚斋集群彦，共对短灯檠。好似东山谢，满庭芝与兰。义方能不倦，擢秀固非难。忆昔杜陵老，恨无千万间。君能恢大义，吾党悉欢颜。一室虽方丈，游从必舜徒。芬馨不自觉，身化与之俱。堂上论文客，异时还索居。池中鲤鱼足，好寄别来书。"}