{"id":"1215170","title":"赠缝人","dynasty":"元","author":"丁复","text":"九官各让德，不闻陶虞时。稼穑命后稷，典乐客伯夔。掌教固在契，职工乃为垂。益使掌山泽，让朱虎熊罴。咎繇慎恤刑，所以佐治之。禹独明五服，采色在彰施。山龙七政绘，藻火粉米絺。由之自轩辕，制用易卉皮。穷亘亿兆岁，所以资礼仪。衮旒正斧扆，垂拱安无为。天下盛观感，于变风乃丕。周官备缝人，至意良在兹。玄紞与纮綖，王后夫人宜。自命妇以下，朝祭递参差。后夫以艺专，而乃冠贱卑。国初具六官，百工相师师。金玉虽异局，御秩并三司。子孙世其官，庭阶足兰芝。彬彬台省中，颇愧老书诗。书诗岂不好，错置行与知。我知尔不能，尔行我乃奇。嗟哉圣人学，而肆巧与欺。士行苟蔑裂，我且谓士蚩。士蚩工乃慧，曷敢贱视其。早信远圭币，孰忍弃弓箕。客冠不胜簪，我发短于丝。"}