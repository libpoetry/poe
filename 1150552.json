{"id":"1150552","title":"君子有所思行","dynasty":"唐","author":"王无竞","text":"北上登渭原，南下望咸阳。秦帝昔所据，按剑朝侯王。践山划郊郭，浚流固墉隍。左右罗将相，甲馆临康庄。曲台连阁道，锦幕接洞房。荆国徵艳色，邯郸选名倡。一弹入云汉，再歌断君肠。自矜青春日，玉颜吝容光。安知绿苔满，罗袖坐沾霜。声侈遽衰歇，盛爱且离伤。岂唯毒身世，朝国亦沦亡。物盈道先忌，履谦宇允臧。独有东陵子，种瓜青门旁。"}