{"id":"520572","title":"怀知诗 其十四 韩尚书贯道","dynasty":"明","author":"祝允明","text":"司徒岩岩，四海具瞻。孰不敛衽，植偃砻顽。蒙逖以卑，霄丽泥蟠。讯之招之，令之曰前。旭日垂熙，温诲孔殷。昔我先公，政于晋阳。知公于童，拔立序庠。范之德行，训之典章。古道世用，启迪游扬。声诗书画，亦靡不详。曰尔国器，必成用光。公曰于乎，前德不忘。乃共之食，乃赐之帛。严威俨恪，靖庄允塞。拜赐必諴，餐德必实。一望弗再，有衔以讫。"}