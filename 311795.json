{"id":"311795","title":"摸鱼儿·春感步稼轩韵","dynasty":"现代","author":"刘凤梧","text":"剧愁予，连朝风雨，催春春遽归去。杜鹃苦唤浑无那，惆怅哀音无数。春暂住！此去是茫茫苍野烟芜路。春归无语。想出塞征鸿，入关旅燕，相逢怨飞絮。同归计，早订白头未误，婵娟相见休妒。病中剩有孤灯伴，耿耿幽怀谁诉？蝴蝶舞，哪管得韩凭坟上空陈土！离情最苦！怕碧落黄泉，痴魂缥缈，声寂杳寻处。"}