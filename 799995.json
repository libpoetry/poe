{"id":"799995","title":"眺玄武湖歌","dynasty":"清","author":"劳之辨","text":"鸡鸣十庙衰草多，志公遗塔高嵯峨。远望大江千里之雪浪，近俯晴湖万顷之烟波。湖形北向称玄武，锦缆楼船斗歌舞。结绮临春迹已空，惟有澄泓一片无今古。闻说龙蟠王气真，徐党伟伐图麒麟。共球爱日归天府，户册登馀藏水宾。周遭沆漭中台榭，瀺灂游鱼通港汊。仁民爱物本相兼，罟于渊者罚无赦。兔葵燕麦摇春风，细柳新蒲发故丛。鸳瓦已销金碧外，渔歌时起获芦中。自古盛衰如转烛，六朝兴废同棋局。君不见钟山陵树来樵牧，射生收得银牌鹿。"}