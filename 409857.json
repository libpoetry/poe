{"id":"409857","title":"古意","dynasty":"近现代","author":"骆成骧","text":"千万留君君不住，君今辞妾向何处。君行未到鹦鹉洲，妾心先过黄鹤楼。黄鹤高楼大江畔，江阔云空心四散。楚尾吴头千叠山，岭南塞北一孤雁。妾心长似山上松，朝夕昼夜谁为容。君行莫作陇头水，东西南北日千里。闻道今年羽檄飞，楼船欲合海东围。江南自古多佳丽，莫取封侯遂不归。"}