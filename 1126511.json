{"id":"1126511","title":"问答","dynasty":"宋","author":"梅尧臣","text":"金凿落，留赠行人须满酌。银瓶况有宜城醪，及取春风花照灼。小屏风，座隔流尘素影融。方床六尺偃清昼，惭无玉枕名通中。玉蟾蜍，厕君笔砚诚有诸。可爱亭亭寒月照，瑩然四座凝冰壶。金错刀，连环交刃吹风毛。美人赠我万钱贵，何必剪犀誇孟劳。青云梯，尺木为阶行忽迷。勤修道业生羽翼，天门九袭须攀隮。凤于飞，差差粹羽今逢时。桐花正美矞雪乱，家庭玉树须来仪。"}