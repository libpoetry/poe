{"id":"1081713","title":"奉题思上人妙峰堂","dynasty":"宋","author":"沈与求","text":"上人游四方，云水渺长道。一言契深心，百法从此了。十年归故山，不踏山前草。经营妙峰堂，想像德云老。闭关习跏趺，宴坐兀枯槁。混迹虽寰中，寄意已尘表。深枝姹岩花，雅音喧谷鸟。翠竹伴幽禅，白莲敷众好。山空有云归，地净无尘扫。回观第一义，湛湛孤月皎。法门有等差，问讯今谁晓。跃身宝楼阁，此堂终褊小。"}