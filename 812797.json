{"id":"812797","title":"高阳台 爱山台看月","dynasty":"清","author":"吴绮","text":"坡老归欤，汪丞去矣，湖中我又重来。明月今宵，多情飞上层台。碧云万里无些翳，把乱峰、青送衙斋。看千家、积水空明，人在崔巍。画栏与客徘徊。爱竹阴树色，影落莓苔。荇藻交横，鱼龙奋甲毰毸。水晶宫殿三更后，笑庾郎、逸兴难成。问黄楼、谁是闲人，且醉金罍。霜柚垂金，烟霞泛碧，人间又满清秋。怀古登高，一时身在他州。逋臣望阙肠应断，叹眉山、老泪难收。向西风搔首，而今白发盈头。何当飞盖携游。有建安才子，正始英流。欲采芙蓉，徒怜渺渺芳洲。江关岭海皆陈迹，算还输、沙际双鸥。且同教、倚醉凭栏，长啸登楼。"}