{"id":"157814","title":"潘少白前岁惠予零陵石一片方不及尽而文理巧","dynasty":"宋代","author":"舒岳祥","text":"白云际天隅，峰峰争秀出。浩浩水石滩，归鸟时灭没。我欲茅三间，巢此重叠峰。我欲舟一叶，钓此苍茫中。君从何处得此石，千岩万壑在方尺。李成范宽格深秀，关仝荆浩骨峭特。殆非一人之所能，欲穷其源不可得。君言此物出零陵，远近来去皆天成。是中能著元次山，刻诗勒颂留孱颜。后来柳子曾作守，铭记摹写无遗闲。二子去后精魄在，文章散落水石间。鬼神往往窃余巧，戏弄笔墨留斑斑。赠我以作书砚屏，林风石月秋冷冷，萧斋静对如有聆。元子柳子突出也大奇，今日之事我为之。"}