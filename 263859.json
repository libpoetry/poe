{"id":"263859","title":"满江红·衮衮诸公，看朱紫、白头随驾","dynasty":"清代","author":"尤侗","text":"衮衮诸公，看朱紫、白头随驾。尽让与、蝇头蜗角，冷杯残炙。夫子漫劳冉有仆，小人请学樊迟稼。向深山、好作古田家，羲皇话。松菊径，瓜藤架。麋鹿柴，鱼虾汊。且醉吟高卧，及时闲暇。稚子浪寻青草斗，老夫合受黄鹂骂。倘城中、有客访吾来，关门谢。"}