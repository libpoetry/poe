{"id":"1054523","title":"晦堂歌为邑令朱天经作","dynasty":"宋","author":"邹极","text":"吾邑有贤令，才猷足经国。政成越一考，俊誉自赫赫。既圃辟后堂，背南面西北。为爱园中景，花木皆手植。乘閒一造见，问名名未得。反覆为君思，请以晦题额。晦取用而明，非谓入宴息。韬藏莅众术，蓄养辅世德。制动本以静，对语定以默。大欲扬王庭，小亦去民忒。有如匣中剑，利在诛奸慝。又若山下泉，出乃作惠泽。公家急期会，诉牒仍堆积。一判情伪分，经目犹白黑。堂中琴寂寞，昔优今逼迫。堂内经纵横，客至君欣怿。岂无诗酒兴，相与乐暇隙。平台歌舞地，池上有瑶席。坐揖竹风细，行依桧阴直。返照亘天红，轻烟半山白。试观禽鸟细，所畏网与弋。我晦异君子，终焉兹屏迹。出处各一时，俯仰无愧色。作诗见情性，拟古丽以则。"}