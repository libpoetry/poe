{"id":"495338","title":"江上闻笛","dynasty":"明","author":"张煌言","text":"江涛日夜堆云屋，有酒难向江濑漉。忽闻笛韵横江来，金山数峰爱青簇。笛声不似水声幽，声惨潮生响飞瀑；月痕淡洗天为空，一曲潇湘醒倦目。亦有羁人青雀舫，稳载客愁二千斛；起舞鸲鹆江影底，四顾茫苍复恸哭。独汲江心水一盂，活火烹来涤烦燠；余情袅袅笛转清，拍手长吟和孤竹。歌者有意吹无心，嘈然那分竹与肉。嗟嗟江上听笛人，独抱琵琶就人宿。知音若我世所稀，邻舟逋客眠初熟。"}