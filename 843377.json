{"id":"843377","title":"乙卯上巳日修禊十刹海分韵得洒字","dynasty":"清末民国初","author":"俞明震","text":"八年不到十刹海，泼眼春光忍抛舍。旧时燕子再来人，相逢同是悠悠者。词流老去抱冰死，犹傍宫墙作春社。倚楼烟柳断肠处，斜日苍黄乱鳞瓦。旦暮承平又一时，瓮中春色谁相假。东风作恶尘土飞，咫尺湖光不忍写。哦诗赌酒盛文物，顺时哀乐吾聊且。未死尚思来日事，故园樱笋初盈把。料量春事不如归，经天泪向苍茫洒。"}