{"id":"491658","title":"石火篇为萧樵葬母作","dynasty":"明","author":"刘崧","text":"石火与草露，人命恒若斯。昨朝言笑坐高堂，奄忽敛衽閟灵輀。哀歌出中野，浮云惨且驰。邻里来引绋，亲戚各衔悲。念此柩中人，生存孝其姑。生儿九岁父不顾，此母鞠之劳且劬。禄养乃弗逮，寿不登百年。仓皇兵戈中，子能负土营坟阡。送者莫叹息，自古运尽归黄泉，惟有令德名永传。孟母岂不死，世人至今诵其贤。寄言后来者，视此石火篇。"}