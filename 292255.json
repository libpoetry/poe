{"id":"292255","title":"永遇乐·落叶虫吟","dynasty":"现代","author":"张尔田","text":"落叶虫吟，疏花鸟度，人病孤馆。拄杖看云，剪镫话雨，心事遥山远。萧辰野吹，严更戍鼓，独自怎生听惯。念当前、茫茫百感，朅来尽成凄断。伤心十载，仓皇北顾，到此谷迁陵变。瘦柳荒宫，衰兰故岸，坐见蓬三浅。白头如许，青山何在，不信岁寒犹恋。夜深但、梁间燕子，暗闻细叹。"}