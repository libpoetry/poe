{"id":"1113742","title":"和赵表之大监对雪","dynasty":"宋","author":"李正民","text":"韬霞掩日冷云同，恍惚身游银色宫。善巧作花轻堕砌，强名解舞漫随风。四郊普覆沾丰泽，万室平分荷至公。兴减有时无著相，观空是色色还空。瑶花飞舞下洪濛，冷落茶烟古佛宫。剪水装花俱是幻，开帘入隙总因风。门无行迹知袁令，坐拥重裘属卫公。遥想净名禅榻上，蒙头端坐万缘空。"}