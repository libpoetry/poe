{"id":"1131654","title":"送长兄赴调上都次田俊卿韵二首","dynasty":"宋","author":"廖行之","text":"霜熟林空月满川，冲寒突兀耸诗肩。便应策骥行夷路，不用燃犀照碧渊。从昔正人终遇世，到今方士漫求仙。老成谋国须吾辈，可笑轻疏贾少年。从今日日听新除，去马加鞭不用徐。最是好为三釜计，不妨频寄万金书。君行霄汉无留轫，我得江湖欲纵鱼。更念起家人底事，百年门户正关渠。"}