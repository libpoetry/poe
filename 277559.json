{"id":"277559","title":"百子令·题墨绘白菜小帧","dynasty":"现代","author":"沈泽棠","text":"溪藤尺五，貌短篱几折，种来寒碧。风露气分葵苋外，合付山厨秋未。溜雪根肥，腴烟甲媆，未许园丁摘。数花斜袅，误他傍觑黄蝶。堪叹老去英雄，闭门心事，只汝曾窥得。半亩新霜残照里，餐去谁怜秀色。黛影浓添，麋香淡染，清趣真如活。庾郎贫苦，食鲑休笑三白。"}