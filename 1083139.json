{"id":"1083139","title":"游西峰院留别友人","dynasty":"宋","author":"朱松","text":"兀兀掩关坐，后土冒泥涂。繁阴忽披猖，怀哉叹离居。眷我二三子，共此一日娱。欣然忘华陋，意行非始图。围竹粉黏带，弄泉云绕裾。共赌羊山棋，不钓温水鱼。野色一以暝，归舟相与拿。岂无软脚酒，新熟不用沽。急景弃尺璧，中原眷丘墟。丈夫患不免，低回竟何如。安能逐儿辈，飞翔争腐馀。但忧著鞭子，滞留嘲贾胡。"}