{"id":"704646","title":"拟古杂诗三首","dynasty":"明","author":"黎遂球","text":"远与君别者，昨日已今日。迢迢万馀里，归期安可必。盗贼多杀人，兵气天地黑。昨日我出门，卜筮俱云吉。不愁饥饿死，但恐隔异域。傍人定相笑，信誓嗟何及。人生非鹿麋，孰与不交识。夜梦各相见，晚食各努力。醉卧仰视天，天星亦胡然。卷舌能食人，一卷百祸连。壮士血如漆，气热烧九边。大地吹黄沙，白骨为尘烟。鬼伯舐复厌，心苦肉不甜。生年只满百，见此良忧煎。不如且行乐，乐意谁能宣。陌上多游魂，纷来缠竹弦。盈盈楼上女，织素当窗月。十日成一疋，轻盈等飘雪。愆期未许嫁，坐长垂腰发。卷素不裁剪，摺叠恒恐裂。刺绣鸳鸯纹，月色映明灭。下楼唤买丝，上楼情脉脉。丝价已十千，空手从追索。四邻持金钱，尺素安肯截。留用为嫁衣，夫婿永怡悦。"}