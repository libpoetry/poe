{"id":"312629","title":"锁窗寒·洞庭先生得湘绮翁所书白香亭主题桃花燕子图词扇面，持示属题，为填此阕","dynasty":"现代","author":"刘鹏年","text":"绿卷蕉心，青回柳眼，晓莺啼候。东风有意，软送一帘春透。倚朱栏、亭亭艳姿，差池翠羽频相就。奈乌衣巷口，去年人面，重来非旧。消瘦。流光骤。认画里真真，泪痕浥袖。斜阳似梦，怅望天涯烟岫。黯芳尘、风絮雨丝，断肠一曲瑶瑟奏。抚遗笺、影事猜详，禁得眉峰绉。"}