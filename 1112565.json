{"id":"1112565","title":"八月十一日晨兴三首","dynasty":"宋","author":"张耒","text":"老人秋少睡，禅诵每晨兴。邻碓舂残月，床蛩语暗灯。高林鸟声起，幽草露华凝。筇杖兼禅榻，生涯一野僧。端居岁已宴，杖履亦萧然。云露窗前日，秋明树外天。大江寒欲落，诸岭霁逾鲜。白首无聊剧，昏昏只醉眠。江上秋阴合，柯山晓雨来。貂裘欲辞箧，纨扇已生埃。落叶湿相藉，晚花寒未开。殷勤探黄菊，九日泛清杯。"}