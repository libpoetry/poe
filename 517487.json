{"id":"517487","title":"紫芝山房歌为郑尚书赋","dynasty":"明","author":"王称","text":"我昔慕幽赏，山水纵奇观。朝挥海客棹，暮宿山霞关。武夷群峰白云端，幔亭玉女非人间。层峦叠嶂去何极，空际轩翥如腾鸾。双溪夹出绕明镜，百步九折鸣飞湍。就中紫芝一峰峭，恍惚溪上凝烟鬟。深林瑶草昼可拾，山人笙鹤无时閒。紫芝之山不可攀，须知圣世非商颜。祇应吐祥产奇瑞，煌煌三秀被林峦。何人卜居此山下，康成子孙世文雅。朵朵芙蓉镜底青，淙淙瀑布屏间泻。山寂寂兮山房幽，兰膏烟帐夜埋头。经史纵横一万卷，天地上下三千秋。閒寻方外屐，笑掬涧底流。采芳结瑶佩，濯足歌远游。苍生海内望安石，谢公不得东山留。一朝束书谢丘壑，啸咤风雷起寥廓。石床松月为谁明，清夜徒闻吊猿鹤。南宫作赋安足奇，大廷对策裨衮衣。才高万乘屡回顾，承明出入生光辉。玉骢曾锡天间骑，节钺重烦大藩寄。小吏兰台识马周，居人渤海怀龚遂。胜槩相看无处无，烟萝不似故园居。瞻云几动亲闱念，归思空因托鲤鱼。尔来中朝属耆旧，廊庙端严亸章绶。廷尉人传天下平，秩宗名在当时右。当时之名信可称，回望故山山更青。晋公绿野久寂寞，白傅匡庐未足荣。秖今八荒歌太平，三台位列中天明。功成早晚拂衣去，仙舟九曲能相迎。此时君当倒却建溪绿，我亦为君歌一曲。何必相携茹紫芝，四海清风缅高躅。"}