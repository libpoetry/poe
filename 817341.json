{"id":"817341","title":"出山海关是日宿叶家坟","dynasty":"清","author":"戴亨","text":"又逐西风出塞垣，却将辽海作家园。黄沙白草荒城曙，衰柳残烟古戍昏。风景空增游子恨，江山不返二亲魂。回看万里云天杳，泪洒龙冈暮雨繁。龙冈夜雨晓初收，惊见霜花草际浮。一剑凄凉人出塞，万山巀嵲雁鸣秋。驱驰世路馀空橐，荏苒光阴已白头。把酒自悲还自笑，古来得失只荒邱。"}