{"id":"651138","title":"留别王大尹","dynasty":"明","author":"薛瑄","text":"忆昔年少登公堂，公堂开宴罗笙簧。红烛传觞鹦鹉煖，锦笺落笔蛟龙翔。贤侯爱客情无已，留连夜宿重帘里。香消古鼎语未阑，月满雕梁眠未起。中间契阔十年馀，千里关山恨索居。何意今朝复相见，烹羊酾酒为欢娱。愧我马蹄随计吏，朔风又捲河梁袂。握手难忘父母邦，铭心佩感贤侯义。贤侯之义孰与俦，冰壶玉鉴涵清秋。报政行将觐明主，春花相约凤池头。"}