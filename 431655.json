{"id":"431655","title":"金缕曲","dynasty":"近现代","author":"刘大白","text":"弟裔驰书叩。上瘦红吾兄足下，别来安否。辱在深交无泛语，不叙寒暄节候。也不问荣枯休咎。料得近时吟兴好，问有无诗本藏怀袖。千万勿，把心呕。安眠健饭时相祷。值秋深西风渐劲，隔帘吹透。北地严寒宜准备，此际添衣要厚。尤莫向尘衢争走。纵饮殊非调摄计，劝羁人少醉花前酒。珍重意，望听受。更欲详探究。数当时车盟笠约，几朵朋旧。行止兴居长系念，为问谁还淹久。谁已跨寒驴出走。住者都烦相问讯，道刘郎长引怀人脰。其去者，是归否。非归敢问今何就。望将他游踪细报，慎母差谬。便我寄将音信去，免却疏慵见咎。休厌我哓哓相叩。嗜好盛年原异俗，所难抛只是同心友。烦渎处，勿相疚。讶我因何瘦。怎禁那离愁万迭，压人眉皱。常冀相逢从梦里，梦也何曾邂逅。宁不愿乘风相就。叵耐身无双羽翼，阻飞行未得图良觏。翻自悔，别何陡。破眉只待君归候。问归期占来是否，岭梅开后。到日还应相过从，重与论文把酒。倘屈指期还未有。北雁南飞看络绎，盼时将消息山中逗。时九月，日重九。"}