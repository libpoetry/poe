{"id":"997215","title":"答何君表感古冢","dynasty":"宋","author":"黄庭坚","text":"墨头万虫地上行，大钧钜冶之化生。反复生没如车轸，直与岁月为将迎。至人独解诸物撄，鍊神含嚼太和精。不取造化相经营，三天八景遂飞升。何郎少年毛骨清，天机纯粹气坦平。子有青简当刊名，应知鍊修未易成。一世危脆无坚凝，外慕掩袭真气零。朝花薄莫不能荣，琳官金书有丹经。胡不还魂游黄庭，何为临冢惋枯形，使予丹元童子惊。"}