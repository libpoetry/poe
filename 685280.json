{"id":"685280","title":"方岩书院次谢祭酒韵二首","dynasty":"明","author":"王鏊","text":"谢家亭馆盛当时，弦诵俄闻发旧基。鹿洞未能来赐额，菟裘兼可便吾私。雨添书带庭前草，风动琅玕砌畔枝。自昔竹林誇放逸，未应文彩似今奇。方山绝顶白云衔，问道来从九四咸。几处人烟分海屿，此公图像合嵌岩。订讹无复遗鱼豕，择术先须辨矢函。谁共舞雩沂上乐，愿随童冠著春衫。"}