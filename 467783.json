{"id":"467783","title":"蝶恋花 依调和辛稼轩戊申元日作。南宋戊申为孝宗淳熙十五年元日立春，而吾今年立春在人日","dynasty":"当代","author":"章士钊","text":"谁向街头探节序。采胜椒盘，张眼无寻处。往日年光全扫去。剩留大众团圞意。有脚阳春何日驻。旧重岁朝，人日兮尤趣。世运概由人鼓铸。那愁风雨无凭据。南宋河山同割据。比似而今，日暮和天曙。堪笑寿星夸远志。长城自坏招强御。铁马锦襜无用处。辛苦稼轩，何限幽忧意。一岁花期成恨语。平戎万字先抛弃。"}