{"id":"1235443","title":"和张子明学录三首","dynasty":"元","author":"刘诜","text":"比竹无至情，焦桐无馀滋。和音发清润，婉恋令人思。奇蘤倾众目，矫然出藩篱。物理终有合，恨无音与姿。白云岂不洁，或谓无其芳。斗柄岂不高，或谓难挹浆。高洁自皦皦，傝褥惊堂堂。倚杖久无言，飞云度横塘。张君北方学，易道究微净。长才譬骐骥，局蹐果下径。作亭依层城，傲悦有馀兴。芳草皆会心，飞云亦成咏。"}