{"id":"843935","title":"绝句","dynasty":"清末民国初","author":"苏镜潭","text":"平子工四愁，乃著定情赋。我辈本多情，笔端偶流露。白日堂堂去，英雄奈尔何。登高一涕泪，沉痛百年歌。手挽长蛟去，跨上紫罗天。天公方熟睡，世界是何年。灼灼桃李花，零落无人惜。枝叶非不繁，所好在颜色。天欃出东南，乍乍吐妖芒。其凶主兵象，毋乃太不祥。我有玉昆崙，悲歌奋击碎。无人借酒杯，满胸填垒块。诗人梅宛陵，穷愁诗愈工。欧阳作之序，寄兴托鱼虫。匹夫重意气，手刃所甘心。可惜轵里辈，重利趋黄金。"}