{"id":"771237","title":"解连环•水仙，和清真","dynasty":"清","author":"陈匪石","text":"寸根谁托。依清泉片石，信芳情邈。乍倩影、窥见凌波，似环佩夜归，雾绡衣薄。笑语临风，又檐底、玉梅同索。想还丹换骨，九转竟成，捣遍仙药。空山不逢采若。耐天冰地雪，寒动清角。便驻得、长日壶中，忍烟景阳春，冉冉过却。晓旭穿帘，替画取、连枝花萼。为云沙、旧愁未浣，泪珠暗落。"}