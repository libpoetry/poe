{"id":"28979","title":"杨花落·北斗南回春物老","dynasty":"唐代","author":"张乔","text":"北斗南回春物老，红英落尽绿尚早。韶风澹荡无所依，偏惜垂杨作春好。此时可怜杨柳花，萦盈艳曳满人家。人家女儿出罗幕，净扫玉除看花落。宝环纤手捧更飞，翠羽轻裙承不着。历历瑶琴舞袖陈，飞红拂黛怜玉人。东园桃李芳已歇，犹有杨花娇暮春。"}