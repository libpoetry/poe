{"id":"703851","title":"轩辕降二章咏甘露也再赠侍御马公","dynasty":"明","author":"韩上桂","text":"轩辕降，甘露下。荡天门，淫帝宇。璧玉精，英玄灵。丹云结，绿云停。体轻微，盛膏泽。纷珠如，光凝射。甘露零，阉茂辰。先轻风，洒绛尘。甘露零，泽丰草。吉茂祥，福寿考。甘露零，沾翠柏。黍稷盛，万民若。甘露零，徵上瑞。治嘉平，乐万岁。圣人出，熙以宁。相臣降，扬光灵。天地开扩，日月晃朗。郁蒸玄云，以纷詄荡。嗟五色，朱玄黄。枝夭矫以沾濯，日峥嵘而有光。奋金霞，飞紫玉。纤如珠，密如粟。咽轻津，扇流馥。帝德广大洽四方，阴阳迭叙孔淑章。绣使南行葳蕤皇，浮膏洒润变素霜。黍稷茂美麻麦成，洗涤困病析忧酲。蕴积秘懿触上精，悠悠天壤垂颂声。"}