{"id":"136676","title":"快活歌·诚哉一得即永得","dynasty":"宋代","author":"白玉蟾","text":"诚哉一得即永得。大都要藉周天火，十月圣胎方始圆。虽结丹头终耗失，要须火候始凝坚。动静存亡宜沐浴，吉凶进退贵抽添。火力绵绵九转后，药物始可成胎仙。一时八刻一周天，十二时辰准一年。每自一阳交媾后，功夫炼到六纯乾。精神来往如潮候，气血盈虚似月魂。一毂从来三十幅，妙处都由前后弦。专气致柔为至仁，礼义智信融为仁。真土归位为至真，水火金木俱浑全。精水神火与意土，炼使魂魄归其根。先天一气今常存，散在万物与人身。花自春风鸟自啼，岂知造物天为春。百姓日用而不知，气入四肢徒凋残。松竹虚心受气足，凌霜傲雪长年青。况人元神本不死，此气即是黄芽铅。老松可少病可健，散者可聚促可延。心入虚无行火候，内景内象壶中天。须知一尘一蓬莱，与走一叶一偓佺。神芝一生甘露降，龟蛇千古常相缠。一朝雷电撼山川，一之则日万则烟。日中自有金乌飞，夜夜三更入广寒。子子孙孙千百亿，炉鼎鸡犬皆登天。大道三十有二传，传到天台有悟真。四传复至白玉蟾，眼空四海嗟无人。偶遇太平兴国宫，白发道士其姓陈。半生立志学铅汞，万水千山徒苦辛。一朝邂逅庐山下，摆手笑出人间尘。翠阁对床风雨夜，授以丹法使还元。人生何似一杯酒，人生何似一盏灯。蓬莱方丈在何处，青云白鹤欲归去。快活快活真快活，为君说此末后句。末后一句亲分付，普为天下学仙者，晓然指出蓬莱路。破衲虽破破复补，身中自有长生宝。柱杖奚用岩头藤，草鞋不用田中藁。或狂走，或兀坐，或端坐，或仰卧。时人但道我风颠，我本不颠谁识我。热时只饮华池雪，寒时独向丹中火。饥时爱喫黑龙肝，渴时贪吸青龙脑。绛宫新发牡丹花，灵台初生薏苡草。却笑颜回不为夭，又道彭铿未是老。一盏中黄酒更甜，千篇内景诗尤好。没弦琴儿不用弹，无腔曲子无人和。朝朝暮暮打憨痴，且无一点闲烦恼。尸解飞升总是闲，死生生死无不可。随缘且喫人间饭，不用缫蚕不种稻。寒霜冻雪未为寒，朝饥暮馁禁得饿。天上想有仙官名，人间不爱真人号。跨虎金翁是铅兄，乘龙姹女为汞嫂。泥丸宫里有黄婆，解把婴儿自怀抱。神关气关与心关，三关一簇都穿过。六贼心如火正焚，三尸胆似天来大。不动干戈只霎时，破除金刚自搜逻。一齐缚向火炉边，碎为微尘谁斩挫。而今且喜一粒红，已觉丁公婚老媪。当初不信翠虚翁，岂到如今脱关锁。叶苗正嫩採归来，猛火炼之成紫磨。思量从前早是早，翠虚翁已难寻讨。我今不见张平叔，便把悟真篇骂倒。从前何知古圣心，慈悲反起儿孙祸。世人若要炼金丹，只去身中求药草。十月工夫慢慢行，只愁火候无人道。但知进退与抽添，七返九还都性燥。溪山鱼鸟恁逍遥，风月林泉供笑傲。蓬头垢衣天下行，三千功满归逢岛。或居朝市或居山，或时呵呵自绝倒。云满千山何处寻，我在市廛谁识我。"}