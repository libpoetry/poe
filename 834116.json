{"id":"834116","title":"水调歌头 初九夜对月，清感缘景，以坡韵赋之","dynasty":"清末民国初","author":"易顺鼎","text":"半轮依样月，一块奈何天。猜他有甚情绪，系住数千年。祗觉寂寥孤立，未免苍茫四顾，身世者般寒。积气白如水，人坐海中间。花影下，呼月子，尚堪眠。留些缺憾才好，休要尽情圆。曾照何王宫殿，更到谁家庭院，怕也记难全。遥夜倚云问，瘦了个婵娟。"}