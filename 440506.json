{"id":"440506","title":"纪梦五百字","dynasty":"当代","author":"张文胜","text":"昨夜梦逃亡，不知其所以。似与群英集，慷慨诵某义。指天画地间，泪堕目决眦。千人共一呼，攘攘齐奋臂。愿及时日丧，偷生惧兹耻。忽遭十匝围，百万兵如蚁。隳突不得出，又无寸铁恃。咸知终不免，负手以待毙。幸逢一灵辄，反戈为我起。力战开血隙，使我鯈然逝。喊杀声动天，不敢少迟滞。攀崖回首瞰，茫茫惟白地。天地成孤迥，高鸟没云气。幽谷荡虎啸，脊背生寒意。深山与大泽，惨惨欲何至。狂奔不择路，忽忽还乡里。道旁揖邻翁，不语如昏寐。俄尔疾声喝，呶呶愈震恚。其妻甚蔼如，锐身相遮蔽。长吁仓皇走，耳后犹交詈。还家拜高堂，挨延深怀愧。一望发如霜，长跪涕交泗。哀哀父母心，生我实劳瘁。鞠之亭毒之，愿得忠孝子。焉知长成后，头颅轻乃尔。容儿禀一言，儿实不得已。儿生天地间，不愿作虫豸。何幸何不幸，生此太平世。生不合时宜，肝肠盘灵鬼。求仁难得仁，芜秽损椒芷。汉代主父偃，造语一何鄙。倒行故暴施，五鼎寄生死。色厉而内荏，所争一己利。死生亦细故，要在死何事。儿愿经营者，无乃异于是。哽咽语未终，里胥门前伺。急起负母奔，后墙适半圮。扶持攀援过，仓猝失一屣。沿途布瓦砾，荆莽尺许刺。日暮途将穷，儳儳大山峙。追兵声渐迩，百思无一计。以头抢山石，山忽杳然退。寒风割双颊，绝壁临江水。魂定甫回头，霜刃交胸际。老母惨然笑，推我波心坠。一坠陨千寻，蹶然起床笫。冷汗透单衣，扪额有余悸。邻舍鼻如雷，人间正酣睡。坐待东方白，朝曦透窗纸。窗前一树花，飘飘堕红紫。"}