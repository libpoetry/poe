{"id":"581155","title":"建德故宅","dynasty":"明","author":"张诩","text":"百粤山川秀，三城甲第雄。朝元花萼楼，避暑水晶同。罗绮春风下，楼台烟雨中。蛾眉娇欲泣，狐媚语偏工。铜鼓千门沸，金莲彻夜红。笙歌闻院院，云雾隔重重。泡影千年计，繁华一旦空。遂成兵燹地，长动黍离风。人物消应尽，江山夐不穷。昔为虞氏圃，今作梵王宫。有客题诗遍，无人载酒从。西来僧未觌，何处问圆通。"}