{"id":"752222","title":"抱山展墓","dynasty":"清","author":"成多禄","text":"平明登抱山，树静栖羽寂。长跪酹佳城，往事思历历。我父卒丙戌，葬日雨淅沥。前母乃同穴，负土坚四壁。其地湿且卑，我心常戚戚。丁酉惊盗发，白日飞霹雳。恨无汾阳兵，志此徒悲激。罪人幸而得，沈痛那可涤。我母复见背，牛眠此中觅。风雨感崩防，迁徙同辟狄。伤哉乙巳春，万古漆镫阒。东西南北身，展转捧毛檄。二年出守绥，三载书考绩。推恩及九泉，褒赠膺殊锡。君恩日以深，亲面何由觌。况当八表昏，满眼愁锋镝。华屋与山丘，险过矛头淅。生儿亦何用，往训空启迪。春秋缺瞻拜，祸变同疏逖。默数生平罪，擢发岂足析。仰观松楸寒，雨泪纷纷滴。"}