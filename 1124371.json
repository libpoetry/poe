{"id":"1124371","title":"用韵寿郑子仁二首","dynasty":"宋","author":"项安世","text":"千载吾家得郑君，至今情义蔼于春。向人心事缁衣武，伴我躬耕谷口真。父老尚谈宣幕事，世科元是探花人。朱庭玉色浑相似，曾向冰绡识寿神。殿阁风来六荚新，勾芒犹是管馀春。明朝斗外星初转，今日樽前夏未真。九十日都成此会，八千年更属何人。并将骀荡清和德，钟作崧高骏极神。"}