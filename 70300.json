{"id":"70300","title":"临江仙·醉眼纷纷桃李过","dynasty":"元代","author":"元好问","text":"醉眼纷纷桃李过，雄蜂雌蝶同时。一生心事杏花诗。小桥春寂寞，风雨鬓成丝。天上鸾胶寻不得，直教吹散胭脂。月明千里少姨祠。山中开较晚，应有北阴枝。小桥南北梦幽寻。残醉瞢腾不易禁。一树杏花春寂寞，恶风吹折五更心。此予二十年前嵩山中诗也。"}