{"id":"592748","title":"汴城南寻大梁亭故迹","dynasty":"明","author":"欧大任","text":"陆海何逶迤，辐辏四方入。梁王好宾客，冠盖于此集。平明车马来，延引门下揖。毂击车莫前，簪合履相及。枚邹纷并游，荐达交剪拂。积雪临菟园，池竹檀栾湿。授简召相如，词客随警跸。汉业当盛昌，诸侯方睦辑。文章尔雅时，千秋在兹日。我来一游梁，吊古历原隰。四顾忽茫然，因之寄于悒。"}