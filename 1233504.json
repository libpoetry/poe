{"id":"1233504","title":"甲辰清明日陪诸公入南山拜胡侍郎墓回汎舟湖中作","dynasty":"元","author":"黄溍","text":"日终甲子斗直辰，持觞远酹胡侯坟。两桨趁鸥背城闉，四十有四同州人。半为吴语如季真，湖穷岸出水陆分。舍舟登途指嶙峋，少年健走黄犊奔。或乃喝道惊春云，老翁茧足仍后尘。解衣径眠草为茵，前趋一里趋庙门。杖藜不得辞微辛，严祠高居绝四邻。傍为一邱标石麟，升阶鞠躬羞藻蘋。拜兴有相祝有文，亦或稽首称诸孙。归途探幽抉荒榛，下睨尘土多虻蚊。放舟催发无逡巡，胜赏莫许穷涯垠。开篷列坐罗膻荤，托名乡饮无主宾。谁欤解事强讨论，欲以穷达为卑尊。美人今代王右军，口吐秀句天葩芬。雁行拱立何纷纷，争言我公诗绝伦。庞眉被褐两山民，闭目宴坐方申申。舣舟黑亭鸦噪昏，晴杨吹花洒衣巾。裁诗纪实聊云云，慎勿浪传来怒嗔。"}