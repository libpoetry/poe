{"id":"1070222","title":"和柳子厚诗十七首 其八 写怀因简赵叔问","dynasty":"宋","author":"程俱","text":"胡尘暗中原，世路日以艰。脱身九死中，自笑老且顽。才志本不竞，拂衣谢尘寰。相从莫逆人，云萝共跻攀。固知千里驹，未免山复山。我已卜西谷，背崖结三间。岂无风篁岭，亦有明月湾。平生真远游，旧观忽以还。儿童钓遨处，陈迹犹班班。叠嶂蔼空翠，暗泉响馀潺。采芝嵁岩下，长谣想商颜。逋客不复驾，居然掩云关。从来悟泡影，岂但忘触蛮。所幸戎马际，馀生得长闲。"}