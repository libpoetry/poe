{"id":"690505","title":"庚申巧夕遇雨","dynasty":"明","author":"张萱","text":"凉宵初霁月初移，正是双星脉脉时。听雨幸饶今夕酒，挑灯惟读去年诗。梧桐一叶飘何处，河汉三更会转迟。寄问西园儿女辈，香奁曾否缀蛛丝。辍轭停梭向玉津，一年一渡一番新。星桥疏雨疑双泪，月帐流云妒二神。夫妇不须期世世，衾裯惟愿抱频频。离多合少空相忆，怪底嫦娥不嫁人。"}