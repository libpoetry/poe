{"id":"495570","title":"风流子 送人归吴中","dynasty":"明","author":"陈霆","text":"天涯孤客梦，西风晚、吹入捣衣秋。念故国情多，书成织锦，敝袍尘满，赋就登楼。寸心急，晓同云北下，夜逐水东流。寒雁数联，暝烟千里，短鞭去马，长笛归舟。都门樽酒后，相思渺云树，两处悠悠。为遣中宵明月，随到南州。向溪亭苍霭，寄声修竹，野塘春暖，致意沙鸥。备我一蓑烟雨，老景沧洲。"}