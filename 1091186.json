{"id":"1091186","title":"石上可种麻","dynasty":"宋","author":"薛季宣","text":"石上可生麻，麻生岂成畦。嫁婿得荡子，犹如太常妻。我作少年行，长安走新街。长安三月春，桃李百花开。平康诸女儿，艳丽惊寒梅。蛾眉斗连娟，佳期不须媒。投我以木瓜，当歌共传杯。歌声系怀抱，知君在空闺。期我以立春，清明未云来。应作忆秦郎，高楼寄徘徊。鸾胶世苦无，断续何当谐。闺中傥相忆，薰风有时回。"}