{"id":"967075","title":"寄汉阳赵尉沔","dynasty":"宋","author":"贺铸","text":"庆湖遗老坐诗穷，强仕之年百病攻。谁谓南昌禄隐翁，伏枕呻吟四壁空。相思限此江西东，寄声每托江头风。斯言近俳聊一笑，江水方清饥可疗。人生奇偶类探筹，造物岂容人数料。君初试吏或当然，我太半生真不调。昔不愿起家百日登三司，今不愿还家六印金累累。但愿官粮办亲养，归来尚馀三径资。邻墙晏起访安否，尔酌我歌尧舜时。咄嗟此愿良难必，吞声食檗甘如蜜。"}