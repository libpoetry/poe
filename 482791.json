{"id":"482791","title":"秋千辞","dynasty":"明","author":"陈伯康","text":"梨花庭院香飘满，架架秋千笑声软。红妆共斗青草妍，长绳欲系白日短。掌中飞燕旋风斜，楼外绿珠坠落花。素娥弄蟾奔窃药，秦女乘鸾初去家。半空着脚看亦好，平地失身更颠倒。人生行乐贪少年，昔时女伴今皆老。慵来听说摧眉峰，整顿衣裳为敛容。玉樽馀酒醉不得，月明高架粉墙空。"}