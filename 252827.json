{"id":"252827","title":"观陈维德书法近作","dynasty":"现代","author":"林恭祖","text":"先生自幼爱书艺，笔力便含雅健气。精研勤学五十年，美哉各体已具备。纵横挥洒运天风，凌云垂露各不同。风格雅逸行气足，上下古今无羁束。龙蛇遇之皆低头，自此不敢竞追逐。生动传神神而化，触目动心忽惊讶。砚有精光笔有神，一字书成墨无价。今观大作久不厌，千点万画都在变。若使君谟亦在场，必为先生三赏叹。"}