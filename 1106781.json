{"id":"1106781","title":"挽蔡文叔","dynasty":"宋","author":"王柏","text":"南风之薰兮五弦绝，可以解愠兮忧心益惙。念寓形于溟涬兮，藐一沤之起灭。前乎数千年之名世兮，后方来而未歇。往者不我留兮，来者不我接。何彼顽之弗夭兮，而独萎乎此哲。非夫人之立极兮，凛世路之迫阨。惟圣斯恻兮，建学校以寿吾道之脉。士不可辱兮又焉可杀，孰悟我圣明兮几袭秦之乱辙。我公之忠愤贯日兮，所以疾驱而朅朅。一去国兮一阴方猾，再去国兮重阴栗烈。鄙夫熟视兮，壮群邪之蟠结。目断留田兮，歌南风之阕。南风之时兮吹彼棘薪，乔木斯坏兮栋梁曷任。栌栌椳闑与扂楔兮，匠眯眯而弗寻。况承天之八柱兮，穷岁月而莫登。天岂不生材兮，郁牛山之嶙峋。雨露之所润兮，存日夜之肫肫。及大厦之将颠兮，无一木之可乘。羌小民之怨咨兮，谓天不仁。非道通乎三极兮，孰识天心。天既仁爱我民兮笃生伟人，一去就兮治乱攸分。天亦仁爱我公兮，不使见犬羊之骇奔，危机发兮众寐昏昏。秉离明以为烛兮，魂营营而上征。目断留田兮，歌南风之再吟。南风南风兮，莫苏槁质。坎离互宅兮，已翩翩乎月窟。驾朱鸟以启路兮，潜玄宫而永息。终长夜之漫漫兮，委人间之正则。道所以经世兮，名不可以虚得。方一去而即悟兮，可以淑艾乎士习。倘再去而能悟兮，庶奸谀之屏迹。使长孺居中司马遂相兮，狂酋当为之怵惕。又何至于闯江踰岭兮，喋血上国。思魏徵而奠九龄兮，吁其何及。公虽九原兮，疑遗忠之尚尽。我被公之知兮，始终如一。不得哭公于堂兮，不得执公之绋。我何负于神明兮，两足如絷。歌南风之三叠兮，恨无极。"}