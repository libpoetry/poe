{"id":"1116594","title":"伯父《送先人下第归蜀》诗云：「人稀野店休安枕，路入灵关稳跨驴。」安节将去，为诵此句，因以为韵，作小诗十四首送之","dynasty":"宋","author":"苏轼","text":"索漠齐安郡，从来著放臣。如何风雪里，更送独归人。瘦骨寒将断，衰髯摘更稀。未甘为死别，犹恐得生归。日上气暾江，雪晴光眩野。记取到家时，锄耰吾正把。月明穿破裘，霜气涩孤剑。归来闭户坐，默数来时店。诸兄无可寄，一语会须酬。晚岁俱黄发，相看万事休。故人如念我，为说瘦栾栾。尚有身为患，已无心可安。吾兄喜酒人，今汝亦能饮。一杯归诵此，万事邯郸枕。东阡在何许，寒食江头路。哀哉魏城君，宿草荒新墓。临分亦泫然，不为穷途泣。东阡时一到，莫遣牛羊入。我梦随汝去，东阡松柏青。却入西州门，永愧北山灵。乞墦何足羡，负米可忘艰。莫为无车马，含羞入剑关。我坐名过实，欢哗自招损。汝幸无人知，莫厌家山稳。竹笥与练裙，随时毕婚嫁。无事若相思，征鞍还一跨。万里却来日，一庵仍独居。应笑谋生拙，团团如磨驴。"}