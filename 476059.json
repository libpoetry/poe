{"id":"476059","title":"寄亳州薛考功","dynasty":"明","author":"高叔嗣","text":"少年不识字，持戟仕金门。万事蹉跎岂自料，一官憔悴与谁言。上书昨日辞天子，还从阙下归田里。束缚始自重为人，激昂尚欲酬知己。不悟名轻世果然，翻嫌计晚身如此。便尔深林学遁栖，家贫那免伏耕犁。腰镰暮向夷门北，倚仗朝过莘野西。伐木手营一茅宇，披榛力灌几药畦。箧中笔砚无时把，肘后诗书坐懒题。往往顽痴众所疑，悠悠端合困明时。闻君解语五千字，宅畔仙窟定所知。此日低头应笑我，平时开口却为谁？"}