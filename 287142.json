{"id":"287142","title":"吴颖芝前辈属题先德两代孝行并送出守粤东","dynasty":"现代","author":"夏孙桐","text":"以孝治天下，自昔有明训。求忠必于此，源清流乃润。世风日以颓，内行修者谨。邪说寖披猖，彝伦显排摈。直忧天性漓，遑论国纲振。颇闻殊方言，族制觇化进。孝为我宗教，万行由导浚。谓贯去来今，范围至闳峻。国粹果常存，薄俗庶能镇。勾吴至德裔，百世垂令闻。峨峨两先生，家法徵豫顺。循陔膳弥馨，凿楹书可捃。闺门见雍穆，乡里化悁忿。济美绰楔题，旧德瞽宗馂。为善畏人知，种福乃常分。家得子孙贤，天池鹏翼运。讲幄勤献纳，词林数才俊。大用众所期，暂出守边郡。伏陛二三策，去国见诚荩。忠孝结主知，庭闱荷清问。时艰正需贤，遭遇天不靳。君亲两无负，斯语吾能信。"}