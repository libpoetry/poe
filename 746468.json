{"id":"746468","title":"礼烈亲王鸣骹箭歌","dynasty":"清","author":"张祥河","text":"兴朝骑射首肄武，武爵善射名十五。烈王艺具贯札神，?箭森森传秘府。关东定檄开营门，塞山秋高旗帜翻。红轮悬的射羊眼，万众听鼓昼不喧。白翎金簳插腰后，满月弓开霹雳手。过箫风疾烁电奔，主皮堕空革音厚。其制六孔觚浑圆，非铜非铁骨角穿。怪鸱一声出林外，下应击鼓声阗阗。传箭流星走千里，射马射人此余技。更嬴锁云伯仲间，黄帝乌号等闲耳。独讶笴长三尺强，飞蛮尺六倍尺量。垂天舒翼状张拱，想见英姿帝座旁。留遗夏服鲛函饰，令德有铭栝可勒。玉牒当年并策勋，肃王夭毙黄巾贼。"}