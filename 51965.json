{"id":"51965","title":"观舞歌·今夕何夕灯满堂","dynasty":"明代","author":"徐祯卿","text":"今夕何夕灯满堂，金钗夜舞华瑟傍。香风拍袂红霞举，玉腕矫矫凌虚翔。飘飘云步荡轻佩，八鸾协律鸣锵锵。花柔玉软两无力，宛转应节随低昂。蟠身蹲伏龟鹤息，延颈直跱螭龙长。明珠圆转盘四角，新莲袅娜波中央。繁歌急调相迫促，紫燕双入虚帘忙。粉脂凝汗朱颜发，明月空梁添素光。座中豪客燕赵产，快赏一举连十觞。吴才虽不胜杯酌，能握绮笔挥词章。聊酬一曲当缣素，清腕不让湓阳郎。湓阳涕泗苦不足，风流讵及吴才狂。"}