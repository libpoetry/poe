{"id":"1111616","title":"楼居狂吟","dynasty":"宋","author":"吴龙翰","text":"茅斋悔著市廛间，长与青山面目悭。突兀小楼初结就，竹床石枕卧看山。楼间丹壁富藏书，误学相如卖子虚。何不买牛勤教子，邵平瓜地要人锄。觅得楼中一觉眠，将身化蝶入壶天。平生睡债何时足，春在梅花纸帐边。湖海真成万里游，寒风吹破黑貂裘。归来卧占楼千尺，梦落沧波明月舟。汗漫相期欲控鲸，龟楼粗可寄閒身。天教吴猛亲常健，乞与商山九斛尘。振衣千仞兴悠哉，一日看山十二回。胸次谁人有丘壑，便容携酒上楼来。四山如画不胜奇，朝暮烟云都是诗。楼上吟声穿碧落，天公罚我鬓成丝。胸次玲珑著九垓，政须时复兴崔巍。楼高手可扪星斗，移掇天河入酒杯。诸方参遍一枯藤，苦节期传夜半灯。弘景登楼持棒喝，不容人上第三层。偃月炉深紫气浮，红铅黑汞六丹头。梅翁欲挹浮丘诀，颛为黄山作此楼。"}