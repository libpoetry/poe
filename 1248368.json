{"id":"1248368","title":"大雨山中作","dynasty":"元末明初","author":"张羽","text":"重阴翳秋节，霖潦无时作。虺虺伏雷震，浩浩洪湍落。浮槎悬修磴，涌泉淹高阁。禾黍浩纵横，良畴殚为壑。颓梁断来术，垣闾增萧索。块坐空堂上，展卷莫为乐。虽微农夫忧，内顾无儋石。先民有遗言，君子贵处约。抱关非吾事，嗟来非吾食。去去遵时命，南山有薇藿。"}