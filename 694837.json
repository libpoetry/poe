{"id":"694837","title":"湖上杂言二十首","dynasty":"明","author":"宗臣","text":"冥冥江雨飞，冉冉江云细。何处见春华，蘼芜满幽砌。人自湖南卧，春还湖上看。桃花千树落，柳絮万家寒。白发持竿者，江华坐晨日。垂钩勿太深，恐落蛟龙窟。白云有樵者，携酒至山家。春风好同来，为吾扫落花。散步至西园，草莽充庭际。稚子好为除，恐有草中蕙。荷芰满横塘，出水一何长。风雨莫太骤，吾欲制吾裳。熠熠草间萤，穿杨复入柳。谁取向山房，星辰四壁走。赤日涸大江，家家泣禾黍。如何千峰云，不作千峰雨。百花耀朝日，日中常五色。君看向日者，唯有葵心赤。清风下沧洲，泠然六月秋。错疑白石走，乃是夜行鸥。山前摘松子，山头拾桂花。月明闻玉笛，秋色在谁家。幽人夜不眠，松下倚寒石。秋月落江潭，千里堪空碧。千涧起秋阴，万山惊夕瞑。松风何处来，悠然飘夜磬。明月下大川，孤鸿依浅浦。不见舟中人，但闻舟中语。秋江一夜雨，鲈鱼处处多。渔人走相约，晨日理青蓑。秋云下断鸿，暮雨鸣丛竹。湖上一尊酒，共酌寒波绿。风起万林寒，月出千峰白。门外苍松影，疑是卧龙迹。寒飙暗夕林，中夜忽以朗。晨起开石门，雪花如大掌。冉冉山上梅，皎皎山中月。月下摘梅花，幽香满肌骨。白雪满湖村，夜深仍出门。湖边千树林，一一玉龙蹲。"}