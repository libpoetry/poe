{"id":"1124689","title":"人有画花中四伦者偶记毗陵旧诗即题其上","dynasty":"宋","author":"家铉翁","text":"万红深处一花王，犹带姚家宫样黄。物物有君还有佐，殿春须属召公棠。扶疏桂树月中生，谁遣人间伴大椿。桂欲芳时椿正老，等閒相伴八千春。佩玉垂绅廊庙人，幽花小草岂其伦。须知四海皆兄弟，淡泊论交处处亲。夭桃艳杏得春饶，涧草林花品亦殽。谁似三君丈人行，万山深处自论交。"}