{"id":"1105550","title":"送曹梦良赴桐庐户掾","dynasty":"宋","author":"王十朋","text":"年少论交老愈坚，交情尽在和韩篇。短檠业共贤关舍，淡墨名同桂籍年。筮仕暂为三语掾，摛词行践八花砖。许峰佳谶亦聊耳，何止蓬莱山上仙。鸡黍相寻岂偶然，论文尊酒荷留连。秋风初送雁群至，乔木喜闻莺友迁。劝我鉴湖行甚力，送君钓濑去无缘。愿将清白师韩范，从此高堂有四贤。需次家乡五载迟，便便腹笥愈添围。才如子建岂论斗，性类西门能佩韦。车马戒涂君欲去，田园迷径我初归。男儿所尚惟名节，莫堕人间富贵机。"}