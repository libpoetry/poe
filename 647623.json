{"id":"647623","title":"再奉和御制诗","dynasty":"明","author":"王汝玉","text":"天开图画烟霞间，仰瞻阊阖虎豹关。如来法王驻幢节，大启胜会同灵山。黄旗紫盖茏葱起，龙盘虎踞临江水。花城近接凤城东，金殿红楼碧霄里。宝花座上辩悬河，法海晴翻百丈波。八极神王来拱护，九天星斗共森罗。敷扬至理开冥昧，阴翊皇纲转昭代。信知随处即真如，大道本来无定在。世人惟识色非空，未解根源空色同。烈火自在清水底，轻尘忽染宝光中。遂将事物论成毁，昧却无中有真体。春来花卉满郊原，眼界莫分红与紫。百年贸贸成迷惑，身世焉知脱徽纆。幸逢圣主开太平，玉帛梯航朝上国。法王来自金天西，弘宣大法醒昏迷。要令化雨沾庶类，柳枝水贮青玻瓈。只今祇园是灵谷，祥云佳气常辉煜。昙花飞堕半空来，大地山川总芬馥。时时法界出荣光，照见原野晴茫茫。又看宝塔现神影，綵翠焕发花间廊。龙驾躬临天咫尺，回銮每待西林夕。河清海晏圣情欢，长日从容多暇隙。湛然止水澄灵台，红莲不染秋江埃。鸾腾凤舞御宸翰，煌煌日月中天开。揭之丈室龙光绕，玉户琼窗相皎皎。万年长镇法王居，臣民永乐春台晓。"}