{"id":"68967","title":"题申屠子迪篆刻卷","dynasty":"元代","author":"王冕","text":"我昔闻诸太古初，冯翊窅窅安可摸。自从庖羲得龙马，奇偶变化滋图书。结绳之政由此毁，蝌蚪鸟迹纷坛起。后来大小二篆生，周称史籀秦夸李。只今相去几百年，字体散漫随云烟。岐阳石鼓土花蚀，绎山之碑野火然。纵有秦铭刻岑石，冰消雪剥无踪迹。书生好学何所窥？每展史编空叹息。樊山先生东鲁儒，好古博雅耽成癯。八分小篆纯古法，凿石置之东南隅。白石光芒争照耀，满城走看嗟神妙。向来传写何足珍，枣木空贻后人诮。徐公手摹烽火尘，金陵近刻殊失真。那如此本意太淳，丞相李斯下笔亲。申屠墨庄有传授，法度森严非苟苟。岂惟后学得所师？万世千秋垂不朽。"}