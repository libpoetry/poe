{"id":"696761","title":"和韵答梁修撰","dynasty":"明","author":"金幼孜","text":"风清驰道散香尘，日共趍朝侍紫宸。琼岛雪寒犹待腊，御沟冰泮已回春。异乡慰藉烦朋友，久客暌离念老亲。惭愧菲才叨宠遇，深期报答在兹辰。煇煇旭日照高台，暖气还从上谷回。香雾细薰池上草，红霞低映水边梅。故人病起耽诗句，羁旅豪来纵酒杯。总道残年霜雪少，春光先已到蓬莱。禁城雪后暖初生，草树凝晖炫晓晴。仗簇青云开雉扇，香通紫禁度鸾笙。中天日月悬双阙，一统山河奠两京。幸喜承恩偕扈跸，朝回时共散珂声。"}