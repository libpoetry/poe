{"id":"1079563","title":"寄外弟赵楠才仲","dynasty":"宋","author":"吕本中","text":"长年更多疾，念尔不能忘。梦去关山静，书来道里长。形骸且憔悴，草木自苍唐。古县疏还往，微官绝簸扬。颇闻能吏事，仍不废文章。客舍襄江下，人家筑水傍。屡成千里目，虚断九回肠。我老知无用，身闲欲半藏。预愁章服裹，仍怯簿书忙。事业烦诗卷，生涯在药囊。得非嵇叔懒，宁似次公狂。野桧多鳞甲，寒松半雪霜。高天一雁远，小径百年荒。每惜朱丝断，空怀素锦张。旧交浑潦倒，此语更微茫。欲判五斗米，先寻百本桑。残羹得共啜，薄酒要同尝。匣里出鸣剑，眼中除眯糠。未容窥突奥，虚自倚门墙。指点飞鸿路，何人识故乡。"}