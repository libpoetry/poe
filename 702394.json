{"id":"702394","title":"陈高士林亭和韵二首","dynasty":"明","author":"程敏政","text":"每恨家居九陌东，朝衫无地引清风。关心漏待三更月，障眼尘飞一丈红。胜境忽疑仙岛近，好怀先遣俗缘空。弹棋瀹茗兼题句，不觉西亭日过中。偶过琳馆系情频，似结烟霞未了因。尘世苦难逢笑口，仙家谁可著吟身。绿阴匝地全消暑，红药翻阶已后春。载酒重来先订约，歌童还解识词人。"}