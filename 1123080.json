{"id":"1123080","title":"再和","dynasty":"宋","author":"胡寅","text":"纷纷狼籍下天风，万里寒光镜色空。莫学袁安但高卧，也须斗酒醉新丰。迥眺层台酒屡携，千峰攒玉映瑶溪。南枝更有东风面，未减争妍灿瓠犀。今年花是去年梅，又对春风一笑开。不似飞霙能顷刻，香中更有和羹才。埋玉腰间觅性宗，儒冠谋道有谁同。笔尖冻折新诗就，但可徒收翰墨功。猛将谋臣气霭云，兴邦雪耻在奇勋。因思卫国琼瑶报，更忆吴人组练军。剑峰犀利拙优伶，果听淮南奏凯声。阴翳便随朝雪尽，东风还放晓光清。自笑兵厨吏不虔，冻醅如蜜只年年。却思踏雪江头路，屡费诗人一斗钱。"}