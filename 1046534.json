{"id":"1046534","title":"湖溪道中","dynasty":"宋","author":"刘挚","text":"夜雨声绵绵，朝雨势未歇。行役良间关，炎歊暂祛遏。蘋藻香幽幽，陂池水活活。咫尺迷见闻，淋漓彻衣褐。坎泥甚胶凝，塍路无尺阔。饥僮与羸骖，十步九颠蹶。攲鞍髀欲僵，风盖手屡脱。惊目不暇瞬，危魂亦已怛。处险贵能安，欲速或未达。圣禹尝輴行，文公尚胡拔。彼勤事业大，吾劳簿书末。香城到长堤，轩眉解蹙頞。大道吾所归，宁为险途夺。"}