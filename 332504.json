{"id":"332504","title":"沁园春·登令公祠畔望湖亭","dynasty":"清代","author":"梁清标","text":"潋滟湖光，黛染遥山，送目方赊。喜红亭俯立，一天帆影，白波东去，几缕残霞。方寸乡心，迢遥水驿，愁绝风涛博望槎。徘徊处，有喧阆列肆，烟火千家。神祠击鼓鸣笳。想吴楚当年斗丽华。任青帘贳酒，醉眠贾舶，牙樯吹角，惊起栖鸦。横槊雄才，登楼客况，消尽江头野草花。云烟阔，正台连蛟蜃，人侣鱼虾。"}