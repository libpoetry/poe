{"id":"231440","title":"水龙吟·仙山非雾非烟","dynasty":"宋代","author":"周密","text":"仙山非雾非烟，翠微缥缈楼台亚。江芜海树，晴光雨色，天开图画。两岸潮平，六桥烟霁，晚钩帘挂。自玄晖去後，云情雪意，丹青手、应难写。花底朝回多暇。倚高寒、有人潇洒。东山杖屦，西州宾客，笑谈风雅。贮月杯宽，护香屏暖，好天良夜。乐闲中日月，清时钟鼓，结春风社。"}