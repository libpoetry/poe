{"id":"695473","title":"次白岩燕泉赠篇","dynasty":"明","author":"林俊","text":"南归应得共秋鸿，小借江帆两月风。收到枌榆还暮景，抱回畎亩是馀忠。大家未信藩篱隔，少室真怜臭味同。旧话老农深帝力，閒身云白雨青中。分浅遭逢巳后时，馀年空与病相随。地天共喜云龙会，丘壑真怜野鹤姿。起赞中兴曾几策，遂归长别可无诗。旧行假迹嵩呼下，萦结心多是此辞。"}