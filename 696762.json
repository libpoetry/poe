{"id":"696762","title":"和若思胡祭酒至后咏怀","dynasty":"明","author":"金幼孜","text":"学省朝回无一事，钩帘坐看雪飞花。故人问字或载酒，稚子敲冰时煮茶。东阁十年同载笔，西江千里共思家。昨朝葭琯阳初动，时觉新袍煖渐加。花树凝晖散彩霞，禁梅融雪吐轻花。玉堂进讲仍分直，光禄传餐更赐茶。报国自期心似铁，浮生已分客为家。太平幸际重熙日，喜见新阳霈泽加。"}