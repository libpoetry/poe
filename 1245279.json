{"id":"1245279","title":"大雨喜晴奉赠岩橹贤尹兰庄广文凤台之行","dynasty":"元末明初","author":"李延兴","text":"昨日雨方休，今者复大作。蜚廉鼓橐震霄衢，渊客泣珠送溪阁。白海飞流紫塞空，银河倒浸青天阔。三关遥，九源合。舟回谁复辨渚涯，郊行何处寻墟落。稻叶青起风幡幡，野田绿满水活活。吟卧听琮琤，樵归迷略彴。蜗庐一片林烟昏，鸡塞千营毡帐薄。雄县城中百数家，东街西街平地成溪壑。瞻飞龙，听鸣鹤。吾独胡为久困泥涂中，何不乘风破浪从此以挥霍。破室灯昏仰见天，一夕九徙不得眠。大儿愁衾裂，小儿嫌履穿。芸窗外内滀潢潦，葵砌高下奔清泉。虚牖风，颠乱舞，坏墙泥堕高帽偏。衰翁避湿龟顶缩，稚子擎盖鸢肩旋。滂沱急■鸟鼠穴，纷霏乱点虫鱼篇。划然快睹好晴景，金台千仞青云端。埽棋局，挥酒钱，酒边舞影何蹁跹。何蹁跹，欲掀举，花县芹堂捧币函香觐鹤籞。丹心炯炯照皇穹，缥缈祥烟飘鹭渚。看君增秩赐金归，尽把鸿恩化作溥天之膏雨。"}