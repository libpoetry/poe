{"id":"812884","title":"座主初颐园先生视学福建奉别二首","dynasty":"清","author":"宋湘","text":"邹鲁风今到海滨，三年吹暖八闽春。诸生莫错马融帐，天下能谈郭泰巾。文选楼高经见月，罗浮秋远旧无尘。临歧独有低垂处，如许当时第一人。落拓深惭国士知，六年席帽此头皮。春风不厌无花果，夜雨还留失着棋。路向紫阳寻道脉，天低南斗引旌旗。马前咫尺家山近，梦逐星轺过岭时。"}