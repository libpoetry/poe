{"id":"703251","title":"白衣庵新居","dynasty":"明","author":"释今无","text":"自来无此畏，出郭愈多欢。不是风尘苦，焉知水石难。小床依草稳，片月到襟寒。尚得馀今日，幽情或未阑。城内无多事，朝朝怯马蹄。门依堞影暗，首为主人低。细语心常动，粗餐意倍迷。槟榔图一醉，便梦玉渊西。岂敢求安住，深知厌此身。一瓢供?轲，两眼足酸辛。月色真难得，人情岂易论。秋风莫轻触，发际渐如银。已穷投食计，又乞买茆钱。意怫西风苦，情深乡月悬。竹声喧枕畔，椰叶到庵前。亦是浮生事，焚香莫论禅。敢云效古昔，亦负客中春。贱极似成傲，愁多不为贫。嗒然堪丧我，竟欲属何人。所喜门前石，长吟不见嗔。"}