{"id":"756020","title":"答兄旭初定襄","dynasty":"清","author":"曾彦","text":"凤凰翔高冈，众雏相追随。一雏羽毛弱，不得与之俱。号泣堕沙渚，索侣鸣声悲。岂不恋骨肉，奈何雨雪霏。行行一反顾，飞飞复迟回。恻恻入云汉，凄凄竟孤遗。饥乌绕我啼，缯纹向我垂。徬徨失所依，空巢独自归。托身高梧中，常得露华滋。饥不食粱稻，渴不饮江湄。韬精复潜声，鹰鹯不我疑。荏苒畜道义，六翮先光辉。当待风云会，奋翅同来仪。"}