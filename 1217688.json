{"id":"1217688","title":"羽林行","dynasty":"元","author":"乃贤","text":"羽林将军年十五，盘螭玉带悬金虎。黄鹰白犬朝出游，翠管银筝夜歌舞。珠衣绣帽花满身，鸣驺斧钺惊路人。东园击毬誇意气，西街走马扬飞尘。湖南昨夜羽书急，诏趣将军远迎敌。宝刀锈涩金甲寒，上马彷徨苦无力。美人牵衣哭向天，将军执别泪如泉。安得天河洗兵甲，坐令瀚海无尘烟。君不见关西老将多战谋，数奇白发不封侯。据鞍矍铄尚可用，谁怜射虎南山头。"}