{"id":"935852","title":"拟岘台观雪","dynasty":"宋","author":"陆游","text":"垂虹亭上三更月，拟岘台前清晓雪。我行万里跨秦吴，此地固应名二绝。山川灭没雪作海，乱坠天花自成态。狂歌痛饮豪不除，更忆衔枚驰出塞。芦摧苇折号饥鸿，欲傅粉墨无良工。摩挲东绢三叹息，收入放翁诗卷中。明朝青天行日毂，万瓦生烟失琼玉。世间成坏本相寻，却看晴山晕眉绿。"}