{"id":"807255","title":"满江红  同云臣和天玉元夜泊舟溪口感旧之作","dynasty":"清","author":"陈维崧","text":"峭冷尖寒，也算做、一番元夕。还记忆、清歌妙舞，梅魂雪魄。向日微闻年少事，狂夫曾到岐王宅。把玉箫、吹起落梅风，成今昔。水驿底，孤眠客。月榭口，寒波积。正沈吟何限，钗痕綦迹。早信今宵鲛帕湿，悔教那夜屏风隔。载一船、离恨压西溪，溪流碧。"}