{"id":"701697","title":"冬日谩成和郑希大八首","dynasty":"明","author":"黄衷","text":"旭日晞玄发，名山秘硕肤。病鸱乘鬼气，凉月向人呼。达命还当合，长城正背孤。问予行住性，朝莫树头乌。作客三山外，吟诗六叹馀。乡书多往事，邸报有新除。雨到鸠鸣歇，冬交楮叶疏。旧游弥海岳，不似识君初。云鸟向无迹，寒灯且复然。奇人知骨瘦，稚子笑须偏。已负还山约，无劳启阁延。更谁盱远睫，看日过虞渊。世情怜阿堵，野兴近参寥。海内心先醉，琴边语亦调。玄驹酣逐腐，青狖捷登乔。岁晏梅花发，谁同渡铁桥。独夜胡床冷，残书蠹叶翻。论心从古见，问舌至今存。藜藿疏天爵，茅茨对石门。此中清净理，陶令与忘言。蛙声阴正聒，鹤态病方清。我自违吾性，谁能了物情。风云长笑在，花鸟苦吟生。一片南山石，还堪若砺盟。盈盈花隐幔，款款蝶翻屏。西陆寒先动，南薰梦未醒。短辕何所适，陋室自堪铭。人道袁安后，吾生亦杳冥。南中殊气候，含冻草芽青。剑忆神交赠，骖依逆旅停。张罗寒雀散，倚槛古梅馨。懒读胥翁传，吾方养性灵。"}