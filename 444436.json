{"id":"444436","title":"高阳台 秦淮河访李香君旧居","dynasty":"当代","author":"王蛰堪","text":"檀篆烟消，莺弦韵杳，芸窗不驻芳春。庭院愔愔，苔深犹认娇尘。珠帘翠幻屏山影，恍当年、宝雾香氛。暗归来，燕子无言，也自伤神。吟魂小寄流连地，叹霜缣碧血，曾染花痕。故国惊秋，可怜谁似钗裙。奇情壮悔都陈迹，漫评量、有酒盈樽。恁徘徊，朱雀桥边，立尽斜曛。"}