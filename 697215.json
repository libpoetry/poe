{"id":"697215","title":"闰九月望后抵淮上包稚升水部邀集署中二首","dynasty":"明","author":"胡应麟","text":"白面扬亭话草玄，升沈回首一潸然。飞扬六传浮淮日，潦倒单车入洛年。剑合青萍明月底，杯分黄菊暮云前。投醪?吸长河尽，可奈平原是别筵。雕栏十二净无尘，绿酒银灯劝客频。持节汝为都水使，乘槎余是问津人。风生锦树鸣霜叶，露洗瑶台上月轮。莫讶秋宵谈易彻，廿年朋辈各参辰。"}