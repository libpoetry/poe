{"id":"1235958","title":"予读近时人诗有咏潇湘八景者辄用效颦以消馀暇 洞庭秋月","dynasty":"元","author":"岑安卿","text":"岳阳楼昏水云黑，夜揭冰轮破幽寂。浮光万顷跃寒金，倒影一规沈素璧。霜毫谁幻清绝姿，毛发增寒心辟易。何时鼓柂逐南游，散发君山弄虚碧。黑云捲空暗衡岳，二水争流风力恶。推窗不睹雪珠跳，篷底惟听鸣错落。江猿无声老蛟吼，鲸鲵出没闻瀺灂。素缣挥洒凛高堂，座上羁人心战愕。骆驼水枯圆露觜，橘洲霜清平似砥。衡阳回侣羽翮疲，接翅连群飞复止。洞庭波阔菰米稀，弋人夜榜机心微。平明又为稻粱谋，来看行迹空嗟咨。暝云破红日色微，轻舟冉冉湾寒矶。湿罾悬水水犹缀，回光倒射明珠玑。怯寒鸥鹭集沙觜，侧身鼓翅疑忘机。何当置我蓬屋底，一声欸乃中流归。雨馀山径溪萦回，小桥野店相因开。新烟覆屋色掩映，薄日笼树光熹微。芋魁香软紫姜脆，旋沽美酒添尊罍。不辞馀润湿衣袂，但惜屐齿伤莓苔。洞庭波翻天咫尺，风惨云霾四无极。水凫寒死鸿鹄僵，冷透渔蓑眠不得。冯夷夜剪瑶台花，琼英著水轻无迹。试令写入画图看，衡岳诸峰失遥碧。长江万里东入海，南极苍梧北踰济。龙骧万斛驾洪涛，去日酸辛归日熹。画师夙昔谙行色，鹅溪半幅留真迹。入门妩媚各有怀，谁念山巅望夫石。绀宫崔嵬插苍冥，暮阴凝紫蒙丹青。华鲸吼彻日西坠，片月渐渐升东溟。老僧莫归尚馀暇，松间引鹤榰枯藤。不知谁写逼真景，耳边彷佛闻馀声。"}