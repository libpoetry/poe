{"id":"688273","title":"游㠁山二首","dynasty":"明","author":"朱器封","text":"万丈披鸿蒙，远势断太古。赤山表东关，山峰建翠羽。轻霄无驻景，群鹤有常侣。海气浮丹毛，盈盈栖复举。下有窈窕岩，隐隐仅可睹。几横三玉书，粲粲黄金镂。竹花开五色，苔叶垂千缕。饮泉仰天浆，茹芝饱春露。娇娇升天龙，斤斤日中兔。关尘日暮黄，岂辨秦楚路。片云停不飞，下覆昭王墓。灵峰七十二，一一相为通。峰下结竹龙，云中响楠虫。相接梁柱飞，各显班倕工。触首入云清，下界犹丹空。木难饰阶砌，璠玙雕房栊。阿阁栖凤凰，仙阙标芙蓉。金蕙落萧萧，石梁翼飞虹。珍木集丹地，扶疏罗修桐。修桐碧玉柯，春阳发萌茸。紫茎光陆离，绿叶纷青葱。爱此饮飧食，驻颜游无穷。"}