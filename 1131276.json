{"id":"1131276","title":"李才翁贺除天官次韵","dynasty":"宋","author":"楼钥","text":"九年奔走祇思闲，归梦时时堕故山。已愧演纶词禁上，更堪曳履侍臣閒。官曹顾我空无补，世事惟君了不关。但欲相从游物外，不应久此玷清班。我居铨部闹簪裾，终羡寒窗只蠹鱼。每念故交今有几，况如盛德岂容疏。京尘共叹催人老，市道谁知有隐居。久苦笔端枯渴甚，楚波正欲借君馀。"}