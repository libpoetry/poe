{"id":"630316","title":"杂诗七首 其二","dynasty":"明","author":"释函是","text":"噭噭云中雁，迢迢向南飞。万里从沙漠，怆恻兴予悲。所悲曷云谁，乃谓予中姨。中姨同予生，亦复同操持。许嫁不肯嫁，形与心相随。忽闻良人殂，潸然泪横洟。虽无琴瑟好，父母曾相期。礼义发天性，此岂世俗知。载鬼且张弧，今昔多然疑。道路既阻修，魂魄竟长辞。我非念骨肉，岂更为情痴。落叶随风飘，故株终不移。黄河亦易竭，水流难向西。寒日沉东溟，濯魄乃逾辉。桑榆盼初景，聊为一登台。"}