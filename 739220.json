{"id":"739220","title":"弹子矶","dynasty":"清","author":"杭世骏","text":"数峰卧未起，一峰蹶然兴。团团敛珠规，潋潋经玉绳。遂令一卷石，乃得弹子称。坚刃削积铁，壁立不可升。刻画出众皱，细路生榛艿。压江始讶黑，窥舰俄愁崩。轻猱不敢踏，何况摩霄鹰。晨楫凌浩渺，万象资凭陵。抬头惮险艰，履薄增凌兢。卧思飞仙才，兴至何难登。袖中蝌蚪字，拿攫工镌誊。谛观仍荡荡，大笑同苍蝇。"}