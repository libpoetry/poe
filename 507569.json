{"id":"507569","title":"富溪八景富 其四 题孟浩然踏雪寻梅图","dynasty":"明","author":"李昌祺","text":"浩然先生生盛唐，锦心秀口冰肝肠。词追风雅谐宫商，清如环佩锵珩璜。幼邻摩诘相颉颃，子美太白参翱翔。私入禁署逢明皇，诵诗却诵南山章。忤意拂袖还襄阳，嬉游只在云水乡。闲身到处频徜徉，溪山晏岁梅吐香。跨蹇独出寻孤芳，六花乱落纷悠扬。老树翯翯虬龙骧，痴童前引冻欲僵。回顾似促归去忙，鹿门尚有十里强。先生驴背寒都忘，吟哦未觉天昏黄。开元治世文运昌，同时诸子皆俊良。惟公制作尤擅场，篇篇首首兴趣长。字字句句金玉相，明珠白璧争焜煌，千载不朽垂休光。"}