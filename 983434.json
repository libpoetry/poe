{"id":"983434","title":"赠韩拙堂","dynasty":"宋","author":"袁甫","text":"世所谓巧，请为翁说。巧于利口，佞辞河决。何如吉人，其言呐呐。巧于附势，炙手可热。何如节士，刚肠若铁。巧于营生，百计渔夺。何如儒家，冷淡生活。拙反为巧，巧乃大拙。蓦然猛省，比论未彻。本无巧拙，奚较优劣。大道融融，旷兮太空。恶不待攻，善与人同。客访拙翁，携酒相从。客去西东，翁数飞鸿。春日烘烘，适兴携筇。兴尽呼童，燕坐堂中。一门雍雍，兰玉玲珑。客贺拙翁，笑倚长松。"}