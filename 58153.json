{"id":"58153","title":"南归诗·驱车出郭门","dynasty":"明代","author":"李流芳","text":"驱车出郭门，行行憩逆旅。童仆相为言，有客驰马去。云追南行者，昨已奉严旨。闻之一惊叹，我罪以何抵。全辽奄然丧，谋国者谁子？舍彼逋逃臣，苛此章句士。士固各有志，进退绰然耳。不闻盛明朝，罗士以鞭棰。吾观长安中，纵横曳朱紫。云台逞高议，意气一何侈。但恃虏不来，来亦竟无恃。吾侪藜藿人，敢云肉食鄙。进既不求荣，退则如脱屣。会当翔冥冥，何乃吓腐鼠。"}