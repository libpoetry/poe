{"id":"117605","title":"次韵子瞻端午日与迟适远三子出游","dynasty":"宋代","author":"苏辙","text":"人生逾四十，朝日已过午。一违少壮乐，日迫老病苦。丹心变为灰，白发粲可数。惟当理锄櫌，教子蓺稷黍。谁令触网罗，展转在荆楚。平生手足亲，但作十日语。朝游隔提携，夜卧困烝煮，未歌《棠棣》诗，已治刍灵祖。士生际风云，富贵若骑虎。奈何贫贱中，所欲空龃龉。"}