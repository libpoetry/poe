{"id":"542948","title":"拟汉郊祀歌十九首 其一 练时日","dynasty":"明","author":"胡应麟","text":"练时日，候阴阳。郊圆丘，祀明堂。焄哉蒿，荐上帝。灵来思，思弗替。灵之驾，六飞龙。天门开，詄九重。灵之旟，翼神鱼。乘罡风，载行厨。灵之裳，曳三光。烂虹霓，象玄黄。灵之佩，建苍玉。锵太虚，答穷谷。灵之下，赴阊阖。洋洋如，走六合。灵之歆，稷用登。告特牲，报维馨。灵之留，驻苍虬。纷万舞，结绸缪。灵之往，遗肸蚃。俨若思，企馀想。奏咸池，舞韶箾。缤纷哉，灵之乐。臣八荒，驭九夷。岁千亿，灵之贻。"}