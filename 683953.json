{"id":"683953","title":"谒陵有述","dynasty":"明","author":"王世贞","text":"天开鸿濛秀，万古抱日月。下有诸仙宫，神龙蜕其骨。灵气函山泽，草木亦精发。仰观太清表，隐隐浮员阙。九幽导金灯，六丁护玉箧。隧途流松风，霓旌昼明灭。恐是七帝游，群真来趋谒。小臣虽末贱，谬从大夫列。尸禄帝所嗔，微诚何由达。文皇起北平，迅扫天下兵。六飞燕然山，却刬单于庭。千艘凌渤澥，象纬偃不惊。遂令职方氏，王会所未名。奇琛及怪兽，重译归我明。卜鼎故龙潜，其阴郁佳城。愀然边烽色，慷慨有馀情。太陵一抔土，仰视何嶙峋。帝德浩如天，岂以黄屋尊。垂衣十八载，象汇俱含醇。非无阴阳接，四候均若春。坐论颂贤佛，作行归俊民。宁知神龙逝，化海邈无津。握手三辅臣，扼腕竟何伸。"}