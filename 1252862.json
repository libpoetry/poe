{"id":"1252862","title":"梅花十五首","dynasty":"元末明初","author":"王冕","text":"林下见清真，草衣如野人。开花冰雪里，岂是不知春？清苦良自持，忘言养高洁。夜静月明多，开门满山雪。十月霜风寒，山木俱摧折。独此冰玉姿，照影清溪月。故人江海去，相隔万重云。岁晚思无已，梅花可寄君。何处寻春信，江南路渺漫。夜深山月白，疏影隔窗看。老干渍清霜，寒梢挂新月。徐徐暗香来，可是春机泄？疏枝照清浅，一见兴何饶？记得春风夜，题诗过断桥。仙子步轻盈，泠泠玉佩声。罗浮烟水远，诗梦不胜情。冷艳凝轻露，清香度晚风。如何冰玉质，却学小桃红？深院春无限，香风吹绿漪。玉妃清梦醒，花雨落胭脂。湖上春何在，罗浮梦已空。清香入书屋，不是杏花风。庭院春日迟，风回翠鸾舞。谁倚玉阑干？摇动燕脂雨。不作桃李态，山林别是春。但令心似铁，何虑惹缁尘？面墨已无情，岂但心如铁？昨宵疏影横，空山半窗月。明洁众所忌，难与群芳时，怀贞岁华晚，只有天地知。"}