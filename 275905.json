{"id":"275905","title":"摸鱼儿·久不得林风信，赋此代柬","dynasty":"清代","author":"李佩金","text":"夜窗虚、新正初破，惊心时序偷换。飞鸿去后无消息，误入谁家庭院。春又转。盼不到、梅花反怪东风懒。吟魂销黯。正玉漏摇愁，翠烟迷梦，寒月照清怨。并州剪，难剪缠绵心茧。相思婉转萦满。隔帷灯映屏纱淡，微逗春星数点。离思远。共万缕、垂杨绿到江南岸。无眠忆遍。见烛泪成灰，香心已死，难道此情浅。"}