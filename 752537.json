{"id":"752537","title":"游皋兰山","dynasty":"清","author":"王以敏","text":"东岩悬流若铿玉，西岩喷瀑如鸣筑。两岩路断青扉开，古柏阴森扑眉绿。摄衣拾级趋琳宫，飞阁连云满岩腹。能仁高卧何处寻，空山落叶无古今。香烟欲烬栖鸟散，长河如带悬疏林。惊飙荡空白日晚，坐觉尘嚣去人远。兴来瀹茗掬清泉，更逐归云度层巘。清晖阁里金尊开，秋色极天边马哀。接倒著径归去，忆尔征西骠骑才。"}