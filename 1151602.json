{"id":"1151602","title":"和李校书雨中自秘省见访知早入朝便入集贤不遇诗","dynasty":"唐","author":"王起","text":"台庭才子来款扉，典校初从天禄归。已惭陋巷回玉趾，仍闻细雨沾綵衣。诘朝始趋凤阙去，此日遂愁鸡黍违。忆昨谬官在乌府，喜君对门讨鱼鲁。直庐相望夜每阑，高阁遥临月时吐。昔闻三入承明庐，今来重入中秘书。校文复忝丞相属，博物更与张侯居。新冠峨峨不变铁，旧泉脉脉犹在渠。忽枉情人吐芳讯，临风不羡潘锦舒。忆见青天霞未卷，吟玩瑶华不知晚。自怜岂是风引舟，如何渐与蓬山远。"}