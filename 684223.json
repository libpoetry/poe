{"id":"684223","title":"观出军十首","dynasty":"明","author":"王立道","text":"万骑出长安，都人夹道看。旗参龙虎动，剑带鸊鹈寒。玄社新分土，黄金尽筑坛。九重忧正切，又见选材官。圣主本修文，安边再出军。戈鋋六月雪，旌旆半空云。候骑宵中发，屯营柳外分。幕前文武士，年少有终军。诏出选元戎，人推卫霍雄。天兵六郡卒，汉马五花骢。气盖燕山石，歌酣易水风。匈奴行徙牧，不敢向云中。王师亦有征，慷慨羽林兵。尽说从军乐，相和出塞声。旌麾天际下，刁斗月中鸣。自愧刘生勇，空令气不平。琐甲膺朱绂，银鞍跨紫骝。将军五道出，战士百金收。贾勇多超乘，论兵竞借筹。相期穷绝漠，枭取左贤头。君王方北顾，万里动天诛。日月占兵气，风云识阵图。边隅休士久，将帅受恩殊。一取单于帐，嫖姚真丈夫。塞马饮河汾，兵符阃外分。尽徵骠骑将，远逐虎狼群。燕尾翻晴旭，犀皮暗晓云。不贪麟阁画，报主藉微勋。边警先秋报，重兴六月师。简书传凤阙，兵阵动鱼离。吹律风初应，挥戈日乍低。一军齐洒泣，为感采薇诗。大将凿凶门，边庭节制尊。登坛戈剑拥，扫境鼓鼙喧。投石军中戏，椎牛幕下恩。折冲樽俎意，千载与谁论。烽火照甘泉，将军出塞年。万夫齐决拾，一鼓荡戈鋋。地极回看斗，谷深长断烟。萧条夕阳外，应听哭祁连。"}