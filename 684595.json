{"id":"684595","title":"苦雨再用前韵兼示诸同志","dynasty":"明","author":"王希文","text":"雀罗张处杜尘骖，饶我蒲团兀坐酣。门巷久无三尺雪，画图长挂八窗岚。性同澜倒防趋下，道未燖温愧指南。墨上求玄君莫笑，马图前已泄机缄。屈指驰驱过隙骖，忽惊绿暗又红酣。鹁鸠啼过林前雨，鹚鹭飞穿树杪岚。景色看来如梦里，春光归去只江南。柴门寂静无车马，空倩闲云镇日缄。"}