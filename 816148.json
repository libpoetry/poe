{"id":"816148","title":"四时闺思","dynasty":"清","author":"章甫","text":"觅睡寻春梦不能，心香一缕篆孤灯。频呼侍婢亭前看，月上花梢第几层。纳凉销夏碧窗纱，懒扑流萤月影斜。步到荷池聊拨闷，无端并蒂忽开花。永夜深秋冷绣帏，不堪检点旧寒衣。铜壶滴尽霜钟响，惆怅金风又告归。肃气穷冬分外严，支寒瘦骨锁眉尖。遥怜塞上今宵雪，似此妆楼几倍添。"}