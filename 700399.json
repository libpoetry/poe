{"id":"700399","title":"八月十三夜与文济时范质甫城西泛舟达秦淮三首","dynasty":"明","author":"顾璘","text":"落日清川里，轻风已自凉。秋怀生白舫，山翠扑胡床。问路疑天上，停杯待月光。何人横铁笛，吹过斗牛傍。六代烟华地，狂歌得夜游。山河横王气，水月弄清秋。木落长干寺，云残太白楼。共君须痛饮，沉醉傍沧洲。浩荡平桥饮，留连落月西。衣冠洛阳社，风物武陵溪。远泛移龙窟，高吟振鸟栖。不知今夜景，能使几人迷。"}