{"id":"1070450","title":"某启伏蒙宫使资政左丞以某末疾渐平宠贶新诗仰荷眷私钦诵不足谨依严韵攀和四首少叙盛德仍述鄙怀伏惟采览某再拜 其一","dynasty":"宋","author":"程俱","text":"如公真似泰山云，敷寸崇朝四海闻。出处要同周四友，声名何减汉三君。词源笑唾三冬学，妙旨深明六艺文。要是天孙机杼手，莫将云锦并纤纹。"}