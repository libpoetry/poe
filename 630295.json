{"id":"630295","title":"戊戌小除示澹书记","dynasty":"明","author":"释函是","text":"我年五十一，适汝四十五。面目各老大，法身无遮护。七年小除夕，喜共今年度。缘聚且有时，况复无上道。道在忧弥深，空忧愧无补。爱尔性忱挚，惧尔性疏稿。我归自栖贤，晤别犹草草。臷庵一月谈，投机恨不蚤。屈曲有深言，直捷无行路。暗明绝暗明，回互不回互。十地岂其俦，万法从兹扫。一喝双耳聋，一蹋全身倒。释子非百丈，山僧非马祖。荷担莫迟回，须记四十五。"}