{"id":"375444","title":"念奴娇·虚无缥缈","dynasty":"清代","author":"蒋士铨","text":"虚无缥缈，是因何、结想珊珊来矣。彩雾香云，留不住、留下语言文字。昨夜星辰，仙山楼阁，主者非耶是。女三为粲，姓名历历堪指。只恐咏到无题，寓言十九，别有闲情旨。小雅离骚，何所谓、香草美人而已。泽畔明珠，舟中玉杵，信否怜才子。士嗟不遇，梦中聊索知己。"}