{"id":"736163","title":"度九龙山","dynasty":"清","author":"周金然","text":"已辞潭柘山，更问他山路。山僧知我僻好奇，导入山中险绝处。阴壑霾云虎豹愁，披榛觅径如有求。侧身牵攀不可上，上者股栗神惝恍。一峰历尽喘未苏，前峰又复催忧虞。我生筋力能几多，诸艰历试胡为乎？樵子寻常不肯至，矧乃倦客冥搜强好事。磴危路滑将恐坠，徒侣微闻杂嗟喟。忽来片岫平如掌，相呼藉草狂歌赏。斯时四望觉身高，下视群山离立皆儿曹。白云冉冉腾山坳，便欲乘向阊阖随逍遥。恨不携将惊人句，搔首问天天亦怖。却望居庸鸟道回，茫茫绝塞风烟开。燕昭遗烈安在哉，渔阳豪侠多蒿莱。古今代谢复何有，惟有兹山突兀无衰朽。呼取驴背酒一瓢，酹我山神劝我友，长笛一声出林薮。蛮讴翻入龟兹部，兴发一齐开笑口。须臾雨过卷衣凉，薄醉都忘山路长。前于后禺满空谷，山下人疑啸凤凰。"}