{"id":"684752","title":"予怀","dynasty":"明","author":"王彦泓","text":"向日繁花独向隅，对人容色似专愚。从来佳境同餐蔗，但是情人合茹荼。孤注尚拚徼万一，累丸端复失锱铢。何由抵得双姝价，自叹无才未足奴。憔悴明妃似画图，阿甄愁坐闭铜铺。也知此后风情减，只悔从前领略粗。频嘱诗词宜蕴藉，更教车服莫闲都。何年却话今年恨，拥髻灯边侍子于。几年百就与千阑，中道风波负所欢。花径里言悲悄悄，画屏前事忆漫漫。无聊竟欲拼孤注，触绪那堪集百端。料得似侬愁绝在，未容题札劝加餐。饮冰何计得心凉，中夜忧来似沸汤。度日闷拚无味睡，见人羞作不情妆。甘言妒女难凭恃，喜事媒娘拙覆藏。休信暂时欢计误，怨猜莺蝶正飞忙。"}