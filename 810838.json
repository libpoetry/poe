{"id":"810838","title":"望江南 秦邮有赠","dynasty":"清","author":"王士禛","text":"江南好，风日近秦邮。银甲暂停朱阁午，玉笙才度碧云秋。扶醉且淹留。江南好，春暮雨帘纤。鱼子天晴初出水，鼠姑风细不钩帘。底事恼江淹。（案《倚声初集》江南好，最好是盂湖。何处情人名碧玉，谁家亭子号真珠。聊为结相于。江南好，画舫听吴歌。万树垂杨青似黛，一湾春水碧于罗。懊恼是横波。江南好，又过落华朝。玉茗歌残情历历，金堂人散水迢迢。魂去不须招。"}