{"id":"724735","title":"瑞雪咏","dynasty":"南北朝","author":"谢庄","text":"玄管洽。豳诗平。火洲灭。日壑清。龙关沙蒸。河徼云惊。晷未沉而井閟。宇方霾而海溟。山飞白雪。叶中符而掩皇州。降千□而瑞神世。始□葐蒀以蕤转。终徘徊而烟曳。状素镜之晨光。写金波之夜晰。晰景兮便娟。冠集灵兮蔼望仙。溢迎风兮湛承露。亘临华兮被通天。幂遥途而界远绮。丽青墀而镜列钱。及其流彩犹抟。凝明亟积。郊隰均映。江峦齐奕。审伊宫之逾丈。信钘阿之盈尺。洞秋方之玉园。果仙京之珠泽。若夫贞性贲道。润德晖经。载途演其楙。同云宣其灵。既昭化于卫术。亦阐义于齐庭。结秋竹之丽响。引幽兰之微馨。窃惟鸿化远洎。玄风遐施。浃纬称祥。磬埏作瑞。调露之乐既兴。大闺之歌已被。春光兮冬泽。长无愆于平施。"}