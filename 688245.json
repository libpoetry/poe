{"id":"688245","title":"题刘宪副翠竹山房手卷","dynasty":"明","author":"朱浙","text":"世人见竹不解爱，自是参差自得时。地近尖星谁是宅，溪环碧玉此君宜。乾坤独禀清虚操，霜霰群芳剥落时。遥指关山何处是，临风洒翰寄新诗。云壑潇潇竹万竿，书来日日报平安。天声自发高难和，雨色还疑秀可餐。科斗汗青馀琬琰，凤皇秋实厌琅玕。乡关迢递江湖远，百绕溪堂梦里看。"}