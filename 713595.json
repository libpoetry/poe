{"id":"713595","title":"咏古 其十二","dynasty":"明末清初","author":"屈大均","text":"徐福入海中，将以求神异。三千童男女，五谷工师备。西皇资以行，持为海神赐。行行得平原，膏腴可兴利。振子尽妃匹，留王何神智。福也非神仙，救民有奇意。诈之出汤火，三千诚不易。传今东海中，亶州是其地。相连数大洲，波涛人罕至。自作一蓬莱，以为祖龙戏。为仁亦滑稽，自是神仙事。"}