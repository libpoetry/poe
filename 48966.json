{"id":"48966","title":"题葛洪移家图","dynasty":"明代","author":"袁凯","text":"当时司马衷，愚呆回不慧。牝鸡肆淫虐，骨肉互吞噬。渊聪乘时起，诸夏受其敝。琅琊遂东来，单弱何由济。赖此晋夷吾，草草正神器。国步未尽康，祸乱亦遄至。王敦反上游，苏峻复凶悖。渊袴已云亡，超雅从兹毙。葛生当是时，幡然思远逝。驾言觅丹砂，神仙或可致。青牛载妻子，舁册付奴婢。遥遥向南海，盖欲避斯世。嬴秦乱黔首，留侯佐高帝。婉婉幕中画，取胜千里外。韩彭既诛醢，相国下廷尉。辟谷谢人间，赤松乃吾契。明哲终保身，畴能测其意。生也虽后来，心迹颇相类。茫茫宇宙中，清风飘无际。斯人不可见，抚卷增叹喟。"}