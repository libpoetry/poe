{"id":"766748","title":"望湘人 赋余氏女子绣柳毅传书图","dynasty":"清","author":"王士禛","text":"看缭绫半幅，绣线千丝，汜人幽恨如诉。雨鬓风鬟，花愁月晕，蕉萃牧羊南浦。目断潇湘，楚天无雁，倩谁传语。忽相逢、秦塞归人，洒泪为通鱼素。可奈钱唐一怒。便碧云万里，片时来去。宛绡谷明珰，无恙龙宫娇女。更休怅望，神人道隔，永念君恩难负。两情合、何处牵丝，社橘依然春树。"}