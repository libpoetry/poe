{"id":"768676","title":"燕山亭 高稷园招同锡鬯武曾覃九集七月十五夜即事","dynasty":"清","author":"沈皞日","text":"帘压南棂，湘影织烟，屐到苔深处。添一盏灯，便不蟾光，墙外翠交斜树。渐洗轻云，也圆似、桂丛三五。听否。和石井吟蛩，露声花语。移席还傍筠根，任街鼓鼕鼕，马蹄难去。葡萄细写，小串堆冰，平销葛衣残暑。酒渴宵分，翻梦绕、晚汀疏雨。窗曙。更催泛、茗枪顾渚。"}