{"id":"906277","title":"次韵叶观文送杏花","dynasty":"宋","author":"李弥逊","text":"春风不与寒威争，轻雷自转惊群萌。纷纷桃李厌开谢，杏萼一吐增双明。吾侪小人不敢触，走送夜閤浮香倾。平明七字为题品，蛮触不战收降兵。哦诗正喜涵清冰，攀条已恨飞红英。爱花不似爱诗苦，世上馀物俱无情。使君唤客有高致，半道未许杯盘成。舁篮日月走台皂，不用二字邀门生。长檠照席语倾座，一笑转我苍颜赪。更穷山水访禅寂，欲去政恐讥兼并。"}