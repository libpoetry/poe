{"id":"1001102","title":"沈明远教授用东坡仇池石韵赋予所蓄英石次其韵","dynasty":"宋","author":"曾几","text":"维南有丝溪，溪石如水绿。瞻相百里间，抱负一夫足。声名作灾怪，攻取及背腹。在者略无奇，溪神为颦蹙。蛮烟瘴雨地，故旧实州牧。坐令数峰青，飞过大江渎。何尝说向人，恐类和氏玉。公然遭夺攘，不使得藏伏。广文到吾庐，索隐妙蓍卜。东坡韵险艰，句句巧追逐。幽人所好山，已占一林谷。又兼小峥嵘，无乃太多欲。端如耐久朋，相与会心曲。大胜轻薄儿，浮云变何速。"}