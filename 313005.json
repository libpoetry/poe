{"id":"313005","title":"探春慢·咏愁","dynasty":"清代","author":"陆蓉佩","text":"扫更难开，断还重续，未信并刀能剪。渺渺无因，丝丝织就，好似冰轮云掩。几度防偏至，恁终古、难消如链。怪他乍上眉头，来时那更能遣。何地可埋千片，想赋罢张衡，剩来点点。湖畔谁名，卢家魂杳，此后休论深浅。漫说新添多少，浩荡不堪重检。无计闲驱，任教难绝如线。"}