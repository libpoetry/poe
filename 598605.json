{"id":"598605","title":"弼唐兄食不重肉乃东西远游无宁岁感而赋此寓忠告之意","dynasty":"明","author":"庞尚鹏","text":"流光荏苒如掷梭，人生温饱能几何。安乐窝前万事足，年年新雨长青蔬。饥来长啜一盂粥，坐对妻儿生计足。钟鸣鼎食岂不荣，祇恐终朝闻颠覆。夷齐采薇西山外，震世高名悬绝代。何人下箸日万钱，风尘朽骨今何在。浊醪粗饭常有馀，肯负平生七尺躯。人世蜉蝣等朝露，黄金筑坞何其愚。古来富贵皆由命，绳枢瓮牖吾何病。此心扰扰空自劳，天定安能以人胜。何如避地且悬车，赢得胸藏万卷书。开门永日对幽草，莫问家无儋石储。"}