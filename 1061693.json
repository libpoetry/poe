{"id":"1061693","title":"次韵张察推咏密印竹轩","dynasty":"宋","author":"慕容彦逢","text":"卫尉才豪虽卓绝，溺志奢淫愧明哲。罗绮丛中醉复醒，趁拍佳人不成列。黄门侍郎天机深，傲世忘荣事高洁。侯印公主不解颜，好竹之心了无节。纷华必竟致青螺，恬澹有谁赓白雪。此君佳致识者稀，千古清风与明月。高僧欲现菩提心，种竹满轩功未彻。婵娟人共得观临，萧瑟师当知演说。率然相造师勿嗔，胜游本为吾僧设。对君不惜洛生吟，更待诗酣歌一阕。"}