{"id":"694332","title":"次韵孙御史别后见寄","dynasty":"明","author":"陈献章","text":"冥冥宇内缪相贤，处世如撑石濑船。赤土喜逢三日雨，清谈留到二更天。山中宿鸟知投树，水底潜鱼不离渊。明日画船宾不顾，游龙翔凤有来篇。白发沧波了岁年，偶逢佳客话延缘。凤毛五色能惊世，骏骨千金表好贤。索莫杯盘津口月，扫空云雾水中天。宁知此地千年下，追咏能无千载前。"}