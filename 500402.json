{"id":"500402","title":"烟云万顷亭","dynasty":"明","author":"陶安","text":"化工出奇变，谁哉执其枢。山川气忽凝，浑浑一色敷。大海起雪涛，宛在平地铺。烟耶果云耶，脚底万顷馀。漠漠混浓淡，悠悠忘卷舒。缥渺亘林野，奄忽弥八区。南北知几阡，东西几陌踰。谅无町畦隔，亩计安可拘。身登太素上，清旷聊自娱。但见三两峰，顶露青芙蕖。泊然脱世氛，喜与此物俱。或言近灵湫，疑是龙所嘘。长飙生树杪，天地廓如初。"}