{"id":"1126485","title":"拟玉台体七首 欲眠","dynasty":"宋","author":"梅尧臣","text":"鸳鸯罗荐开，翡翠香帏寂。解带竟羞明，移灯向东壁。携手出中闺，殷勤尅密期。密期虽不远，回顾步迟迟。来时云冉冉，去值雨霏霏。莫怪罗衣湿，荆王梦罢归。昨日日暮别，今日日暮愁。犹认纵裙色，依依在石榴。情来不自理，明月生南楼。坐感昔时乐，翻成此夜愁。含情独不语，落日窗中时。妾意与君意，相思只自知。出门重新制，纤手行自整。愿作花工儿，长年承素颈。"}