{"id":"874417","title":"赠许从道之子祖孙","dynasty":"宋","author":"刘过","text":"祖孙今年几年齿，两髻紞紞垂到耳。读书要以六经先，次第汉唐十七史。老夫之见窃不然，别有一说为举似。方今孽胡日衰甚，河朔早暮风尘起。腐儒酸寒作何用，国家所欠奇伟士。丈夫立身两字尽，臣子忠孝而已矣。吾观汝相头面阔，颜色粗厚黑而紫。汝翁七十鬓发转，汝父科第迟如此。与生生死蠹文字，土田官人村夫子。不如左弯右挟弓，肉食封侯差快耳。"}