{"id":"810467","title":"春柳十咏 隋堤","dynasty":"清","author":"敦敏","text":"御河河畔问垂杨，飞絮飞花尽可伤。遗恨绿烟犹夕照，旧游金穗锁横塘。龙舟南幸人安在，汴水东流路正长。莫向春来寻故迹，鸦啼别苑总回肠。伤心触目柳初眠，流涕攀条倍自怜。人已何堪空寄恨，树犹如此忆当年。新枝玉笛歌边调，旧种金城长暮烟。相对无端思往事，关情最是艳阳天。相看无语倍魂销，踠地轻翻斗舞腰。又送行人新作郡，空怜板渚旧垂条。晓风残月笼征袖，翠色晴烟绾画桥。莫唱骊歌频折赠，年年风雨最无聊。乐府歌残事已空，荒园南角恨无穷。新晴嫩绿离宫里，景色和均上苑中。尽日无人谁作主，有时经雨自春风。诗人词调犹堪记，触忤心情类转篷。记取风流年少时，蹁跹旋舞斗腰肢。南朝旧恨馀丰韵，六代新愁付雨丝。情绪依依空有忆，轻盈漠漠不胜吹。灵和殿里堪惆怅，欲把柔条寄所思。柴门静闭柳依依，腰折当年事尽非。三径己荒唯蔓草，五株掩翠背斜晖。归来自分堪篱卧，春去谁怜作絮飞。一抹青烟遥对酒，不教紫陌易缁衣。二月风微景色柔，笙箫别院翠云浮。鸟啼烟重横金缕，人怯春寒倚画楼。汉苑眉纤春正浅，楚宫腰细舞堪愁。朱门从古空流水，几树垂杨过客舟。披拂垂丝夹路平，万条斜照晚烟晴。客亭不尽名长短，沙路遥看色重轻。何处临风登古渡，谁家送远惜离程。销魂莫漫重回首，少妇楼头总系情。料峭东风洒薄寒，千丝万绪拂江干。孤村古寺僧归晚，细雨轻帆烟未残。两岸绿阴来酒客，一鞭斜照控金鞍。六朝遗恨青山远，多少长条不奈看。村村流水渐成堤，绕屋霏微柳色齐。肯向朱门誇绣障，但随冷月伴鸦栖。炊烟遥接青烟暗，麦浪低含翠浪迷。不管人间离别意，条条斜拂小桥西。"}