{"id":"409131","title":"题王也樵先生聊园图","dynasty":"近现代","author":"刘咸荥","text":"聊园花木含清疏，城南老樵老著书。床上古香书连屋，一二寸鱼三两竹。幕天席地一衰翁，长此醉乡作休沐。花满长安自好春，多情偶现宰官身。一脔世味只如此，归向骚坛执牛耳。五言长城高且坚，古今人物围个里。妻孥一室自怡然，光黄我见方山子。更以我佛欢喜缘，不藏人善惟诗史。即今歧路更多歧，乱我心曲如棼丝。人世纷纷趋若骛，先生舒卷惟其宜。乾坤一亭寄怀抱，独醒独醉谁能知。"}