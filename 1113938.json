{"id":"1113938","title":"至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多馀暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至","dynasty":"宋","author":"李至","text":"蓬阁多馀暇，年来又一年。所临虽少事，非据亦坊贤。品藻殊无取，文章粗有缘。圣君应念此，不使掌东铨。蓬阁多馀暇，情孤与世违。老嫌知道晚，闲觉近名非。祸福随操履，穷通在隐微。所亲应笑我，终日掩柴扉。蓬阁多馀暇，君恩岂易酬。病犹丰禄赐，闲胜在林丘。风月僧留宿，松筠鹤共游。素餐终不稳，却拟访渔舟。蓬阁多馀暇，优游味可知。宴酣阶拥雪，坐久砚生澌。遇话闻新事，因闲检旧诗。已成疏懒性，亲友莫相嗤。蓬阁多馀暇，扪心或暗思。学应无足日，发自有衰时。庶事曾经目，浮荣病切肌。何当卧云岭，方寸贮希夷。蓬阁多馀暇，群编得纵观。书精新篆籀，画古旧衣冠。故事南朝远，胡风北史寒。不披三两卷，永日度应难。蓬阁多馀暇，簪缨不我拘。杖游僧舍数，马过相门疏。竹简藏蝌蚪，芸香避蠹鱼。已将成四部，犹乞补残书。蓬阁多馀暇，天寒懒出门。宴眠书幌静，夜话地炉温。瓯触烹茶鼎，瓢浮著酒盆。翻同未应举，嵩洛住山村。蓬阁多馀暇，幽轩好养蒙。图书闲案几，水墨故屏风。雪压枯松折，莎藏怪石空。退朝无一事，尽日鸟声中。蓬阁多馀暇，时游近郭园。畦蔬新雨嫩，野菊未霜繁。牛放残阳草，人耕断烧原。暮归城阙远，钟鼓已喧喧。"}