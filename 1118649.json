{"id":"1118649","title":"和陈鲁山十诗以孟夏草木长绕屋树扶疏为韵","dynasty":"宋","author":"陆游","text":"言语日益工，风节顾弗竞。杞柳为杯棬，此岂真物性。病夫背俗驰，梁甫时一咏。奈何七尺躯，贵贱视赵孟。唐虞亦人耳，四海可高谢。哀哉斗升故，谄妄两凭架。心明物自宾，能整故能暇。会当弃人事，面壁度九夏。大父昔在朝，腾上唯恐早。淡然清班中，灰寒而木槁。议论主中和，人才进耆老。至今下马坟，不生刺人草。樱酪事已过，角黍配夏熟。尚忆少小时，綵缕系腕玉。此生本幻戏，衰态转眼足。三郎老无憀，始解叹丝木。门无容车高，庭止旋马广。富贵固易耳，正恐卿惭长。时情竞脂韦，家法独肮脏。静处看纷纷，桔槔劳頫仰。至人贵其身，不使事物绕。捐身易富贵，明珠弹飞鸟。我愿称善人，题作墓上表。从来尺鴳乐，不羡飞鸿矫。匆匆过三十，梦境日已蹙。谁知叹亡羊，但有喜得鹿。本来作何面，认此逆旅屋。逢人吹布毛，出世不忍独。杜门殊省事，百巧输一粗。烧香净扫地，袖手了朝暮。君看瓦抠手，端自胜金注。尘机早见贷，不待鸡竿树。万物备于我，本来无欠馀。寠儒可怜生，西抹复东涂。斯文如大厦，倾坏要力扶。犬子真鼠辈，辛苦卖子虚。风花怜寂寞，起舞为我娱。举酒谢风花，吾道殊不疏。汝开何自有，汝落何自无。居然会此理，吾汝皆如如。"}