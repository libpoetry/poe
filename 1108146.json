{"id":"1108146","title":"家侄季高作诗止酒戏赋二首","dynasty":"宋","author":"刘一止","text":"渊明出从任，初亦计林田。一朝倦束带，唾弃如飘烟。无酒每从人，兹事若可怜。醉来便逐客，卿去我欲眠。了知此贤胸，醒醉皆超然。胡为遽止酒，而作止酒篇。此身役万物，不使一物偏。有偏即是累，在性皆非圆。我樽可忘酒，我琴故无弦。携琴玩空樽，惟我乐也天。渊明赋止酒，止酒未尝止。今朝诗固云，从此真止矣。我观他日诗，说酒特未已。必饮诚有累，必止亦非理。无如作病何，聊用忘忧耳。得失定相半，随遇无彼此。胡为我阿咸，深拒坚壁垒。子言故多师，乌有与亡是。独此止酒诗，字字如信史。恐子昧圆通，未究真正义。当观诸世间，一一等幻戏。死生尚云尔，何乃较醒醉。操瓢起相从，无为乏我事。"}