{"id":"1053130","title":"送琳上人还杭","dynasty":"宋","author":"释道潜","text":"聚水作一雨，多少近远随所遭。或沾枯荄仅濡浃，或入巨海成波涛。少林真风今百纪，怅惜至此何萧条。喜君齐志早寂寞，同我十载沦刍樵。含冲嗜漠不自厌，更欲刺口尝群肴。师门祖席在在有，得此失彼良自嘲。朅来东南走千里，但愿刈楚逢翘翘。駃浮长川不惮恶，陟彼巨巘宁知劳。诚专志苦若有相，行断西壤逢英豪。金锤扣天玄楗廓，玉电激海明珠高。星霜因循共千日，谁尔使子先行包。湖山蜿蜒湖水薄，湖上幽人想如昨。秋入芙蓉露已漙，晓捲帘栊暑初却。明明潭底见行云，谩谩空中闻唳鹤。此景从来吾已知，异乡宁羡君先归。由来出处元无隔，同看明朝日上时。"}