{"id":"1215469","title":"听玉壶弹琴","dynasty":"元","author":"陈泰","text":"玉壶弹琴弹入风雷引，六月凉飙吹酒醒。忽然霹雳三四声，雨急轩窗色凄凛。却又为我弹箕山，山中落花人意閒。松风摵摵度涧水，彷佛?狖啼空岩。长清短清取次弹，云影荡漾生秋澜。我为玉壶草数幅，有声无弦弦陆续。相约扁舟驻华亭，双鬟侍立长眉青。天台绿萝悬桂树，更携此琴浙东去。"}