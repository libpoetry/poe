{"id":"191876","title":"郑自明哀词","dynasty":"宋代","author":"陈傅良","text":"母曰余儿兮，吾莫知其何尤。妇曰良人兮，吾曷为罹此忧。兄弟不以是咎兮，朋友称其好修。恭不得其故兮，庸强名之曰命。相彼下堂而贻戚兮，或结缨以顺听。万不同咸自取兮，曾二者孰失其正声。鬼神之所仇兮，人直躬焉是病。胥属镂忽堕其前兮，屈鱼腹以为阱。奇祸作於牖下兮，顾奚悲而宜庆。嗟子何伤兮，独余怀不能以自胜。"}