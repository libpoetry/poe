{"id":"1068550","title":"长句送以道既辱和答而夏传圣诗亦用此韵以道复和一篇篇末颇及少逸与不肖因再赋此传圣姻家书问必数或可达以道","dynasty":"宋","author":"王安中","text":"癯儒缓趋走，不堪备游徼。古心乏妩媚，亦莫齿优笑。十年营负郭，毕愿了租调。诗书祝儿辈，风味久必肖。文穷觅退之，钱癖减和峤。此计堕渺茫，浪出岂炫耀。官供取无耻，几不类椎剽。退食独委蛇，顾欲辈周召。谁论玄尚白，端觉壮非少。缅怀千载人，有道混屠钓。风云随阔步，功业付长啸。事成有辞爵，缘断或遗照。飞潜无必同，出处信俱妙。肯以牛衣泣，求因狗监召。竟知貂尾短，何益鸢肩峭。士初如大刀，天高看拔鞘。提携龙雀环，胆破勒与曜。断蛟剸犀兕，左右随所诏。用舍要有时，遽欲帝阍叫。沾襟岂终悔，失马勿前吊。龟宁行曳泥，牺怯牵荐庙。但逃明火灼，讵厌短刍噍。固穷而山立，吾侪当勉劭。无祸福莫长，安用绿章醮。我今百念灰，内热息心烧。来亲晁氏贤，不住头忽掉。淋淫雨十日，坐恐行囊漂。新篇寄邺城，钟磬逼耳窍。舂撞到彭夏，馀子敢轻谯。是公天机深，世故成错料。良医百遇毒，彼已病俱疗。渊明寓托远，捉扇赞荷蓧。吾将急捕逐，八表写长眺。迟暮傥同归，升斗何足要。"}