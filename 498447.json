{"id":"498447","title":"拟会真三十六韵","dynasty":"明","author":"王彦泓","text":"少小娴针绣，生成俨画图。影形看镜喜，名字拣香呼。玄鬓辞膏沐，琼姿厌粉污。怕闻灯气息，不受浴沾濡。瞥见长陵市，重逢狭路隅。未成窥宋玉，随遣嫁秋胡。忍下针心棘，难求役豆符。微生甘作鬼，国士愿为奴。湖上羹鱼嫂，池西斗鸭姑。传来通德语，笑煞彦回愚。绮阁花间敞，修廊竹外纡。挂香明路径，卮酒酪门枢。月暗欹鸳枕，寒轻拥兽炉。梦回闻至矣，喜极欲仙乎。衫袖俱飘动，眉心乍展舒。径贪因艳冶，亲炙觉清癯。对袖笼双钏，单衫卸五铢。唯闻香汤越，只恨烛模糊。羞涩屏前视，摧颓帐外扶。还拚梭掷否，仍肯扇遮无。滑簟推腰褥，华茵妥髻珠。芳津甘齿颊，柔汗沁肌肤。怨啮蝤蛴颈，羸擎燕子躯。斜眸终腼腆，低黛忽愁吁。胆悸金铃吠，心忪碧树乌。乍尝惊颤味，陡随爱迷途。青眼三生契，丹诚一昔输。隐赐怜我解，绝色厌人谀。落魄惊伤悼，微词得厚诬。年华潘岳老，风调谢鲲粗。谬辱求诗带，宁嫌卖酒炉。狂襟终有托，兴赏未全孤。慰胜登高第，欢逾读异书。镇须行坐并，准与笑啼俱。雪砌飘灯赴，花阶刬袜趋。百年今夕始，非乞暂时娱。"}