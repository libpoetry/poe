{"id":"617334","title":"题函谷关图寿外父尹文亭七十一初度","dynasty":"明","author":"王猷","text":"寥寥宇宙间，咄咄古今裹。游者可为纶，飞者可矰矢。至若乘风云，犹龙有老子。商周几阅代，柱下寄藏史。西归为谁来，独为关尹喜。将与溟涬游，道德落陈纸。上下五千言，字字抉玄秘。无名天地根，尔乃是道纪。虚心与实腹，剌剌含至理。知雄以守雌，涉世混尘滓。玄同究旨归，守朴而已矣。世衰朴亦散，大道久沦弃。纷纷知巧场，窍凿浑沌毁。战争蜗角名，攘夺蝇头利。嗟哉彼世愚，劳扰何时止。焦灼膏火中，长生安可冀。如何得长生，试请问李耳。此老意云何，不过静者是。吾翁尚玄默，不共世俗靡。便腹贮大真，冲虑契玄旨。与物忘町畦，出口泯臧否。息机娱林泉，厌喧避城市。岸帻南山云，濯足矶头水。客来一杯酒，客去仍隐几。醉乡并梦境，此外皆尘秕。全生得要术，汗漫托无始。人拟葛天民，我曰有道器。青牛西去后，黄老恣麈尾。无心合道真，千古如翁几。倘逢皓发人，关尹若舟起。欣睹玳筵开，东来佳气紫。"}