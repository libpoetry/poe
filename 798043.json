{"id":"798043","title":"花犯  咏浩然堂后池上白山茶用周美成梅花韵","dynasty":"清","author":"陈维崧","text":"封西风，亭亭一树，个侬好风味。和烟和月，也无人怜惜，不胜清丽。水晶帘额深深倚。天寒私自喜。似小玉、夜长无伴，上床铺粉被。珠窗一层障疏花，似无还似有，共人憔悴。愁杀是、青霜轻坠。记一种、红颜窈窕，曾开在、三春台榭里。只薄命、年年流落，秋天凉著水。"}