{"id":"605821","title":"励俗诗","dynasty":"明","author":"卢龙云","text":"缅想哲人，弗移于俗。履洁含贞，卓矣芳躅。慎修永思，不远而复。视履考祥，前车戒覆。主善为师，终始不渝。时怀靡及，敢玩细娱。毋荒毋怠，以步以趋。朝夕匪懈，动与道俱。如彼农亩，期于必获。如彼梓材，岂徒朴斲。是蓘是藨，涂其丹艧。曾谓伊人，余反不若。不若惟何，玩愒孔多。光阴荏苒，岁月虚过。克念则圣，力岂殊科。中流一柱，实障颓波。"}