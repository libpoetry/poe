{"id":"727371","title":"咏山诗三首","dynasty":"南北朝","author":"释惠标","text":"灵山蕴丽名，秀出写蓬瀛。香炉带烟上，紫盖入霞生。雾卷莲峰出，岩开石镜明。定知丘壑里，并伫白云情。蛾眉信重险，天目本仙居。金华抱丹灶，玉笥蕴神书。幽人披薜荔，怨妾采蘼芜。紫岩无暮雨，何时送故夫。丹霞拂层阁，碧水泛蓬莱。鳌岫含烟耸，莲崖照日开。松门夹细叶，石磴染新苔。能令平子见，淹留未肯回。"}