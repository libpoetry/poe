{"id":"543477","title":"古意赠云间唐子四章 其三","dynasty":"明","author":"胡应麟","text":"神交岂在面，片诺为生平。缅彼古圣贤，立谈盖自倾。伊人瑚琏器，光辉耀连城。跫然穷谷中，晤言托同声。朱弦久摧绝，为子绕夜鸣。伤哉白日暮，俟彼黄河清。金石有时泐，浮华安足营。所希大业崇，努力追炎京。百世犹比肩，千载垂令名。区区九州内，胡惧不合并。"}