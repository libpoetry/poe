{"id":"508130","title":"题画","dynasty":"明","author":"李贤（原德","text":"方图展佳趣，二客空山游。峰回石路转，籁息林壑幽。断崖锁烟萝，阴涧鸣琳球。担头空翠湿，屐齿苔痕留。百折度崎岖，千尺看飞流。残月堕屏嶂，枯松挂?猴。溪云凉带雨，山色净含秋。霜重丹枫落，岩深岚气浮。太行历危险，羊肠任夷犹。蜀道古云难，攀缘竟何求。遥知飞鸟倦，疑闻杜鹃愁。崔嵬到绝顶，高寒透重裘。飘然发遐想，俯景豁吟眸。会当逢仙子，携手访丹丘。"}