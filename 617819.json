{"id":"617819","title":"题纸壁十二韵","dynasty":"明","author":"陈子壮","text":"全生珍木上，寄食碧梧栖。脆甲宜莴苣，明汤有蒺藜。步工司隶马，斋禁太常妻。按策占云物，封章刻日圭。渐鸿行自得，凡鸟到曾题。爱我多扪舌，忧天或噬脐。孔周徒梦见，李杜枉名齐。舍馆先人泽，遗籯谏草携。未知承顾问，已事得参稽。鬒变将秋叶，丹披问露荑。奋身随八极，秉性乃中闺。消息皆天意，何当道路迷。"}