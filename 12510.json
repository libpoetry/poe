{"id":"12510","title":"行宫词·上阳宫到蓬莱殿","dynasty":"唐代","author":"王建","text":"上阳宫到蓬莱殿，行宫岩岩遥相见。向前天子行幸多，马蹄车辙山川遍。当时州县每年修，皆留内人看玉案。禁兵夺得明堂后，长闭桃源与绮绣。开元歌舞古草头，梁州乐人世嫌旧。官家乏人作宫户，不泥宫墙斫宫树。两边仗屋半崩摧，夜火入林烧殿柱。休封中岳六十年，行宫不见人眼穿。"}