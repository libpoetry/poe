{"id":"293576","title":"鹦鹉词饮客子湖楼作","dynasty":"清代","author":"翁延年","text":"祢衡点笔题鹦鹉，蚁视王侯挝羯鼓。我亦天涯淡荡人，古来何地无黄祖。鹦鹉湖，鹦鹉楼，沈郎才调尽风流。重阳不雨菊花好，况有琼杯消百忧。人生一度几盈缺，昔向东吴走西越。读书万卷济何事，满眼干戈羞白发。君不见楼前湖水知我心，起立苍茫望秋月。"}