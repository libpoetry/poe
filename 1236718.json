{"id":"1236718","title":"河中游西园四首","dynasty":"元","author":"耶律楚材","text":"河中春晚我邀宾，诗满云笺酒满巡。对景怕看红日暮，临池羞照白头新。柳添翠色侵凌草，花落馀香著莫人。且著新诗与芳酒，西园佳处送残春。河中风物出乎伦，闲命金兰玉斝巡。半笑梨花琼脸嫩，轻颦杨柳翠眉新。衔泥紫燕先迎客，偷蕊黄蜂远趁人。日日西园寻胜概，莫教辜负客城春。几年萍梗困边城，闲步西园试一巡。圆沼印空明镜瑩，芳莎藉地翠茵新。幽禽有意如留客，野卉多情解笑人。屈指知音今有几，与谁同享瓮头春。金鼓銮舆出陇秦，驱驰八骏又西巡。千年际会风云异，一代规模宇宙新。西域兵来擒伪主，东山诏下起幽人。股肱元首明良世，高拱垂衣寿万春。"}