{"id":"59765","title":"赠丹厓隐者","dynasty":"明代","author":"童冀","text":"吾闻零陵东有丹厓山，青天削出青孱顽。丹梯百丈不可得，仙人炼药巢其间。丹成仙去已千载，至今草木余清寒。我来吊古访陈迹，石磴侧足难跻攀。上有撑云拄日之乔松，下有悬厓喷壑之惊湍。幽林野鸟作人语，阴涧或有鲛龙蟠。何人结屋倚苍翠，抱琴林下听潺湲。乃是丹厓仙人老孙子，少年早脱名利关。祇今五十如处子，双鬓鸦墨颜渥丹。门前种秫酿春酒，屋后黄菊供朝餐。野猿有时来献果，木客赋诗常往还。留我石上煮清茗，松花落地云班班。我家金华五十里，失身作客天南端。征书昨夜趣归兴，叶舟径下湘江滩。弘文馆深难置足，神武门高宜挂冠。山中草屋幸无恙，拂衣归共浮云间。明年花开倘相忆，把酒相望兴长叹。裁书吹寄无雁过，少待辽鹤东飞还。"}