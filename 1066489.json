{"id":"1066489","title":"次韵良器真意亭探韵","dynasty":"宋","author":"葛胜仲","text":"我爱陶渊明，脱颖深天机。丛菊绕荒径，五柳摇幽扉。生逢卯金兴，典午势已非。著书但甲子，岁晚频歔欷。仕宦聊复尔，樽酒真焉依。南亩犹种秫，西山同采薇。浩歌归去来，熹微恨晨晖。迷途往莫谏，今是庶可几。蓄琴但取意，不施弦与徽。观其四八目，贤哲在所希。出处固有意，夫岂轻行违。谁云惮束带，辞荣俄拂衣。念彼同产人，抚视因遄归。平生共志趣，但有一翟妃。少陵罪责子，颇谓达道非。右丞鄙乞食，更以人我讥。乃知第一流，尚此知音稀。妙诗发天奥，流转同衡玑。自谓处人境，喧无车马騑。心与尘事远，地偏堪遁肥。东篱秋色晚，悠然望翠微。真意不可辨，佳气随鸟飞。诗辞向千载，凛凛犹光辉。我生但睎骥，望之有等威。行怀斜川游，坐想栗里矶。九原不可作，筑亭傍崔嵬。独取诗句名，櫩宇殊飞翚。岩谷有杳霭，花卉无纷菲。修篁寒逼人，坐如霜雪飞。诸公赏清致，野服驰鞯鞿。经丘复寻壑，不惮历崄崎。壶觞更命釂，藻翰各一挥。高谈破滞论，妙处端解围。食冷或屡暖，哦诗宁忍饥。褒假猥见及，责善非所祈。愿以靖节语，佩之如弦韦。"}