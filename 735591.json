{"id":"735591","title":"辰龙关","dynasty":"清","author":"黄与坚","text":"郁盘鸟道中，忽睹巉岩削。双耸若天门，神工斧斤凿。攒刺剑戟横，摩厉成锋锷。青冥杳无垠，怪雨从空落。一径折霄光，绝壁尽倒却。千仞蹙孤危，不敢栖猿玃。攀跻坂益欹，数武困行脚。嗤彼铜马馀，持铩倚木阁。狼窜险一隅，俄就官军缚。于今走轻车，亭午气颓索。白日景蔽亏，一步一狞恶。瞬息度层关，须鬓恐非昨。"}