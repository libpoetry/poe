{"id":"512778","title":"颜氏妇节孝卷","dynasty":"明","author":"沈周","text":"人生苦是从军行，致之死地而复生。何况妇人处闺阁，不知关西多少程。相从翁姑万里去，性命自拟鸿毛轻。风原霜碛莽何所，嘷狼哮虎心魂惊。新妇不敢嗟嫠?，手扶病姑兼两婴。中途姑病不复起，一身无蒂犹漂萍。归来函骨寻旧路，有眼茫茫浑似盲。呜呼颜家新妇命薄苦如此，只乐节孝传其名。"}