{"id":"722739","title":"行香子 歌自制曲","dynasty":"明末清初","author":"徐石麒","text":"韵谱新修。乐府精搜。舞阳春、高调谁俦。详推字眼，稳拍歌头。早冷吴歈，分楚艳，擅齐讴。不唱甘州。不知伊州。最宜传、二八歌喉。酒酣翠幄，花近红楼。正响琵琶，清羯鼓，润箜篌。老树丫叉。瘦竹篱笆。径支离处士人家。犬无惊吠，莺有清哗。但席为帘，茅为瓦，纸当纱。炉内烹茶。瓶内簪花。客来时、园有壶瓜。红尘不到，白发休嗟。且读离骚，点周易，讲南华。"}