{"id":"238561","title":"次韵李通甫赋中秋","dynasty":"宋代","author":"高斯得","text":"秋容满苕溪，天籁生菌阁。幽怀对萧辰，意味更冲泊。招朋倾一盛，相与慰牢落。抵掌谈世事，亦可资一噱。须臾白玉盘，高挂青绡幙。赏心与景会，喜极悲还作。渺然望西南，慨想旧猿鹤。岂无首丘情，归去事耕凿。奈何朝廷上，聚铁方铸错。弃置勿复道，洗盏更深酌。我老倦吟诗，无悰纪行乐。故人诗筒来，晨檐有鸣鹊。"}