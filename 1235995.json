{"id":"1235995","title":"酬樊天民诗韵二首","dynasty":"元","author":"张仲深","text":"龙壑清凉杳霭中，溪回知有钓璜翁。衣冠在昔称江左，文物斯今数浙东。海上家家梅子雨，林深日日楝花风。一春何事多惆怅，琴佩无由得往从。半椽茆屋绿阴中，古道多逢伛偻翁。万叠好山春上下，一犁膏雨亩南东。稀微梦泽连云土，隐约蓬壶隔浪风。春服既成沂可浴，定知童冠得陪从。"}