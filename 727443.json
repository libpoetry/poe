{"id":"727443","title":"酹江月·拜岳鄂王墓","dynasty":"清","author":"过春山","text":"杜鹃声里，吊河山、尚有凄凉残碣。六百年来多少事，日夜江潮呜咽。草冷银凫，风嘶石马，血裹忠魂碧。西风吹老，南枝几树松柏。堪叹三字冤沉，英雄事去，又见金瓯缺。回首荒烟陵寝路，山鬼秋原夜泣。泪洒神州，心伤南渡，遗恨黄龙月。椒浆重奠，乱山催下斜日。"}