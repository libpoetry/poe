{"id":"816999","title":"九秋吟 踏莎行 秋魂","dynasty":"清","author":"熊琏","text":"黯淡堪悲，迷离欲化。除非宋玉能描画。苕苕疑有复疑无，寒生毛发教人怕。古冢磷飘，荒阶雨打。六朝败柳西风挂。几番梦里费追寻，惊看木叶纷纷下。暂避愁魔有睡乡。宵清入水簟生凉。梧风吹远魂疑断，蕉雨惊回夜正长。参幻景，惜流光。空帏明灭映银釭。安能尽是邯郸境，冷透人间富贵场。冷境谁将冷笔描。愁人百感鬓先凋。梦回一缕篆烟飘。荒砌风凄虫语碎，海棠红惨蝶魂消。催寒疏雨又萧萧。身世悟蜉蝣。岁岁惊秋。蕉心易冷藕丝抽。无雨无风都凄切，况是飕飕。催白少年头。第一穷愁。苍山不改水长流。滚滚浮生如梦里，驹隙弥留。"}