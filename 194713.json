{"id":"194713","title":"比得寒疾用道士养生法治其内郡幕徐天隐遗以","dynasty":"宋代","author":"毛滂","text":"江南卑湿地，往往如长沙。薄寒能中人，毛立噤齿牙。初犹遭蒸炊，又似缚且檛。淫祠乱昏俗，过福专群鸦。参军支病骨，抱案随吏衙。鬼盖乘其穷，屡以寒热加。定知鬼非人，吾谁彼疵瑕。乌饥集屋梁。聊试弹以笯。手摩田中丹，三关气成霞。房图引芸蒿，相与排阴邪。此鬼不足施，霍然促脂车。"}