{"id":"701284","title":"己未端午同吴继学方子大诸君游东岩二首","dynasty":"明","author":"黄仲昭","text":"名途十载抱离忧，此日重欣结胜游。山色不随人事改，烟光似为客来收。底须身外论丰约，且向尊前共唱酬。薄暮微凉城上路，也随时俗看龙舟。炎歊何处涤尘忧，共约东山寺里游。一鸟不鸣山更寂，千林增翠雨初收。老身犹喜康强在，佳节须将酩酊酬。请看群龙纷竞渡，谁怜野水有横舟。"}