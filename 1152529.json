{"id":"1152529","title":"李氏小池亭十二韵","dynasty":"唐","author":"韦庄","text":"积石乱巉巉，庭莎绿不芟。小桥低跨水，危槛半依岩。花落鱼争唼，樱红鸟竞鹐。引泉疏地脉，扫絮积山嵌。古柳红绡织，新篁紫绮缄。养猿秋啸月，放鹤夜栖杉。枕簟溪云腻，池塘海雨咸。语窗鸡逞辨，舐鼎犬偏馋。踏藓青粘屐，攀萝绿映衫。访僧舟北渡，贳酒日西衔。迟客登高阁，题诗绕翠岩。家藏何所宝，清韵满琅函。"}