{"id":"536101","title":"乐府变十九首 其十二 凌节妇行","dynasty":"明","author":"王世贞","text":"郁郁九里松，虽悴不改真。五尺无瑕璧，是君百年身。明明两高月，不受浮云侵。寸铁成寸丹，是君百年心。膏沐辞镜台，髧髦涩金剪。白雪白双蛾，是君诀时面。丸胆佐朝饔，当食何大苦。虽苦不如汝，是君诀时语。昂藏二千石，鬑鬑颇有髭。横金照里闾，是君襁中儿。始讽柏舟篇，载陈断机言。应知循吏传，当归列女编。"}