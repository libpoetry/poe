{"id":"529570","title":"寿西安杨节推七十为其子孟鸾上舍赋","dynasty":"明","author":"陆深","text":"蚤岁青云曾得隽，中流绿发已悬车。眼看甲子年将亥，戒守庚申夜是除。楚国江山空犴狴，壶天日月付樵渔。白云献罢千年赋，青鸟衔将咫尺书。旧历渐抛身未老，新阳才复景初舒。云霄有子堪传钵，沧海他年拟结庐。鼎鍊芙蓉丹已熟，门填兰桂庆方馀。朝来七十遥称颂，此是先生一度初。"}