{"id":"1106909","title":"和仲咸诗六首 和与喻丰阳夜话","dynasty":"宋","author":"王禹称","text":"泽国来朝积岁年，商山相遇话乡原。郤诜重折月中桂，陶令未归江上村。岚气滴空无限翠，泉声通夕有何冤。寒灯挑尽芳樽竭，所得新奇尽雅言。风雅荒凉信可悲，家声留得尽玄微。且欣丹穴一毛在，莫道沅江九肋稀。思苦也知关国政，官卑应为泄天机。他时迁客归朝去，拟觅琼瑶满袖归。玉经炎火竹经霜，却把刚肠变酒肠。庾信悲哀休作赋，接舆歌曲且佯狂。更谙丧乱灾为福，蕴蓄才华有若亡。孤宦由来宜晚达，祝君霄汉路歧长。旧游前政一追寻，宦路迁移敌古今。黄绶位卑曾叹命，青宫官冷不妨吟。烟岚不改当窗色，桃李应垂满砌阴。好寄新诗题旧壁，为言梅福珥朝簪。何人祠庙立空山，四皓精灵合往还。疋马不辞峰更险，冥鸿应为世多艰。云生碧殿萦鸱尾，风触金铺动兽环。欲识姓名无问处，空闻灵异庇商颜。"}