{"id":"1252252","title":"述怀三首用前韵寄本存","dynasty":"元末明初","author":"叶颙","text":"照眼奇峰朵朵新，荷衣虽破喜无尘。莫嫌瓮牖难容膝，也胜儒冠解误身。好饮点头呼酒侣，不贪拍手骂钱神。山中清赏无穷尽，忘却高翔与下沦。貌古何妨语笑新，宁忧勋业镜生尘。芙蓉露下三更月，葡卜风前七尺身。偶尔忘怀非造理，或然闭目独凝神。老身疏懒无迎送，高卧从人话隐沦。乾坤清气四时新，独倚天风绝点尘。白酒最能开笑口，青山尽好著闲身。松根对弈棋无敌，柿叶题诗笔有神。幸有世间真乐在，贪夫何苦叹湮沦。"}