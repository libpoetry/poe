{"id":"1204689","title":"桂枝香 寿马宣差咏桂","dynasty":"元","author":"朱晞颜","text":"何年月地。有白凤飞来，与秋游戏。碎屑黄金馥馥，暗熏沉水。如来粟界开全未，直著得、许多清气。饱谙风露，自应韵色，独高人世。更不羡、犀帷富贵。羡鹫峰前度，秀分云外。弹压西风，谁数锦英华丽。幽芳素抱岩栖志，笑当时满门桃李。等閒乞取，长生妙诀，广寒宫里。"}