{"id":"1112228","title":"杨柳词四解","dynasty":"宋","author":"宋祁","text":"垂杨无态不堪誇，犹有馀情解作花。三月纷纷飞似雪，白门啼杀叛儿鸦。天幕风和毕雨馀，翠轻黄浅亚春衢。不知张绪当年日，似得长条濯濯无。苑路黄黄隔翠霏，三眠初熟倚春晖。枝枝柔曼皆堪爱，不分羌人拗折归。玉树森森拂晓空，子云辛苦赋青葱。不知苒弱当君意，却就长杨便作宫。"}