{"id":"1101335","title":"郴旱檄北湖龙","dynasty":"宋","author":"萧立之","text":"北湖三百顷，其下神龙蟠。常时泛湖人，不敢笑语喧。龙居祠下龙王庙，碧瓦朱甍映清湫。邦人四时迎送神，牲肥醴香神醉饱。开庆元年秋七日，山中从前无此热。早禾焦死晚禾枯，百姓相看眼如血。去年淫雨冬无收，私科官籴纷徵求。薯粮掘尽蕨根断，一饱谓有今年秋。州家差官走田里，奉佛迎仙取龙水。南村北郭鼓鼕鼕，几日街头无处避。尔龙位置尊鳞虫，须髯如戟声如钟。人间风日不到处，珍珠室屋珊瑚宫。虾蟹为俦鳅鳖伍，耳如无闻目无睹。捍灾禦患则祀之，安得神龙食兹土。我有旌阳在时剑，能磔尔龙为万段。徐将鲊法问张华，普施农民供一饭。刑鹅投虎终无补，尔龙有知胡不雨。如问只守过湖船，块坐教人送钱楮。"}