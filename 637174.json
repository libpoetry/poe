{"id":"637174","title":"一日复一日效韩吏部","dynasty":"明","author":"祁顺","text":"一日复一日，一旬复一旬。身事总如旧，独惊华发新。胸抱经济略，无由献枫宸。箧藏五綵衣，未获娱吾亲。朝吟或至暮，夜起恒达晨。平生忠孝念，郁结何由伸。茫茫宇宙间，万类纷前陈。一物或失所，天地乖其仁。人心异于物，参赞妙经纶。有怀谅必达，肯俾终沈沦。"}