{"id":"814807","title":"读吊古战场文四首","dynasty":"清","author":"金朝觐","text":"万骑连营催暮笳，思归军士死为家。沙场万里埋枯骨，哭奠徒劳天一涯。雪满征途远帝阍，金戈铁马若云屯。成功也有生归日，寝寐犹惊未定魂。黄沙白草望中迷，新鬼含愁旧鬼悽。一样北邙山下死，堪怜塞北与辽西。我欲开编吊古人，何堪卒读耐酸辛。书生未识从征苦，犹说文章薄武臣。"}