{"id":"532822","title":"中阁为陈公载赋","dynasty":"明","author":"黎民表","text":"飞云带积阻，磴道多莓苔。旃檀驾高阁，芳刹凌空开。连峰入户牖，金银混蓬莱。焱梯杳难即，天伎从风回。阁中餐霞子，早隐莲花台。神游挟希有，升降随九垓。蠛蠓俯浊世，沧溟视浮杯。金沙发五内，足底兴风雷。笑入桃花源，浮光轶尘埃。镵文记石壁，千载方归来。"}