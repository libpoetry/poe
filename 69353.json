{"id":"69353","title":"芝秀轩词","dynasty":"元代","author":"杨维桢","text":"芝秀兮煌煌，罗生兮满堂。紫云烟囷兮如盖，露湛湛兮沐芳。美美夫人兮贤姱，集灵瑞兮未类。芝何为兮为秀，匪植以生兮匪培以茂。协冲和以华滋兮食之而寿。山嵯峨兮谷逶迤，歌紫芝兮吹参差。怀美人兮不可以追。铁之泾兮凤之沼，思公子兮善窈窕。善窈窕兮乐康，聊逍遥兮岁年老。"}