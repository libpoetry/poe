{"id":"812146","title":"将归绵州留别岳池诸同好 (二首)","dynasty":"清","author":"孙桐生","text":"一载和溪作寓公，全家真类寄居虫。屠龙漫有胸中志，失马翻成塞上翁。山长头衔今日卸，英雄末路古来同。秋风惹我归心急，不忆莼鲈忆海棕。万书堆里拥青毡，面壁常参苦乐禅。空涸蛟龙思得水，飞腾鸡犬竟升天。閒情空对冯驩铗，壮志犹思祖逖鞭。此处偶留鸿爪迹，再来或恐化云烟。"}