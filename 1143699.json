{"id":"1143699","title":"王古樵观予苦疮鄙句遂自赋眉遭二韵各二首因次其韵为戏","dynasty":"宋末元初","author":"方一夔","text":"老去疮残拟炙眉，暂凭酒力引风卮。久疏朋友惭多病，薄买田园费学医。吟罢肩寒生轸粟，坐来形槁似枯梨。浮生自笑多磨障，画癖书痴发旧痍。吾衰端不为蛾眉，不假霜铅补漏卮。无恙感君频寄语，不龟愧我未逢医。命穷渐退星临木，书误无凭病发梨。康济自身犹未辨，敢将苏息问民痍。无端痁疥适相遭，空苦无成似嚼螯。瘢疻着身犹刻画，垢腥满爪费爬搔。行吟谩想歌愁绝，坐食空惭饱老饕。偶见新诗还技痒，寒窗细字认牛毛。命灾况复与穷遭，真似蟛蜞缚两螯。鳞甲棱棱便净浴，发须种种快频搔。瓮头轑酒何妨醉，松下餐肪不厌饕。快写田家剜肉句，夜阑秃尽管城毛。"}