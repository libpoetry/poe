{"id":"1132231","title":"赵开府仪国公挽词","dynasty":"宋","author":"戴栩","text":"郎星卿月递辉光，忽着蝉冠换鹭行。人世阅来知幻境，钧天归去侍先皇。棠阴政惠人人说，花底篇章字字香。一段风流埋不得，传家玉雪照人旁。西湖曾伴玉堂仙，我亦陪登李郭船。便有荐书如旧识，剩怀此意忽重泉。西风引旐笳吹咽，东国疏封宝册鲜。如此哀荣将底恨，泪因知己自潸然。"}