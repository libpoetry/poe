{"id":"527308","title":"兴隆祀丁曲","dynasty":"明","author":"何景明","text":"称朱竿，扬朱弦，鸣钟朗鼓各在悬。月建酉，日次丁，牲全礼成告于庭。久哉斯道沦以失，天启神圣我祖出。用夏变夷四海一，遐土之人炳文质。昔者子欲居九夷。百世之下，乃享于兹。猗与斯道，垂宪靡蹦遗。浩浩皇皇，八荒九州。罔或靡知，罔或靡由。曷知曷由，我祖之休。"}