{"id":"1144049","title":"和陶渊明饮酒二十首","dynasty":"宋末元初","author":"方回","text":"生死乃常理，兴亡殊似之。火乌化王屋，鼎迁亦有时。骊山发金雁，汉陵复如兹。丹成云得仙，虚冢令人疑。杯酒幸到手，无螯亦当持。康庐插南斗，其西柴桑山。我往挹风竹，如听渊明言。作歌以自挽，于今垂千年。有口可与饮，公心谁其传。立功亦云可，于世能无情。屈体丧厥节，宁若埋我名。极不过馁死，馁死胜饱生。是翁醉中语，细味足叹惊。寄奴复典午，吾其无目成。黄雀啐野田，见人辄惊飞。飞飞一不早，恐有虞罗悲。眯目饕餮子，缪谓得所依。岂不知必尔，甘往终无归。志士馁欲死，未觉劲气衰。手口自斟酌，勿令心事违。羊车一失驭，天地兵甲喧。中国不自正，王业东南偏。运甓有贻厥，卧龙康庐山。使处王谢位，大物岂不还。千载饮酒诗，醉吻谣醒言。子云草太玄，万言无一是。唯有鸱夷篇，千古不可毁。太上立酒德，馀事徒为尔。酤尽捐我衣，褴缕胜缯绮。九日戏马台，二谢词翰英。良辰各有句，得无差过情。元嘉事其子，不救巢卵倾。渊明东篱下，焉识笳鼓鸣。兀坐把寒菊，竟亦了一生。华鬓极老态，丑面乏妍姿。插花已不可，可插唯菊枝。□□偶有酒，此事竟大奇。连作数日饮，诗亦未暇为。忽思往日过，何事马受羁。高台翳榛棘，荷锸冈路开。振衣陟云端，朗然豁秋怀。言念半死树，类我晚节乖。风雷劈半腹，叶落禽不栖。幸不为薪槱，烧之化尘泥。谓可材为琴，于调恐不谐。醉抱作此感，暝色南北迷。下山不可急，小僮扶我回。此邦最佳处，乃在城北隅。野田荞麦傍，松下复问涂。酷爱古石峙，故缓羸骖驱。一生能几许，于兹十载馀。夜榻醉卧稳，何殊故园居。明年五十九，早岁已闻道。忆昔初远游，岂信今遽老。暇日一醉娱，往事万念槁。悬知身死后，岂无数诗好。心欲刊晋史，罪匪一灵宝。陶翁焉得作，细与问江表。行乐忽有感，当此穷秋时。吾生会亦尔，落叶与树辞。田父屋颇宽，生理仅存兹。积逋既已迫，悉售不复疑。宁免世人笑，且复相轻欺。儿辈勿戚戚，酒至姑饮之。士本不畏贫，所畏迫老境。百忧无一乐，可醉不可醒。寒风颇欲霜，缝补阙袍领。酒胆一何大，和陶效坡颍。诗成间亦佳，未忍一炬炳。重五去未远，重九倏已至。不论家与客，遇节必烂醉。前日朝未兴，有谒入客次。病酒不遑肃，匪敢挟长贵。知我□□我，草木故有味。秋风吹古城，乱山绕荒宅。树影日以疏，沼落见萍迹。客来觞我菊，献酬殆至百。斜照未云夕，草端露已白。迁化每如此，不饮真可惜。早省宦径恶，荷锄宁带经。岂不尝守郡，生涯百无成。一夕偶不饮，鳏枕听遥更。残灯暗虚牖，落叶锵空庭。鼠齧叱不止，呼奴效猫鸣。孰与醉卧熟，万事忘吾情。一日不举酒，即患偏头风。明日忽不患，乃在酒一中。人言饮致疾，此理恐未通。杯我自酌我，壁间幸无弓。三戒二已亡，所戒惟在得。大道辟我前，幸无两岐惑。谁歌返招隐，口待秽袜塞。身为葛天民，宅在建德国。努力筑糟丘，万感付一默。气豪心未平，三已复三仕。毫发志不伸，所至但屈己。屡触炙眉怒，讵啻折腰耻。七年困江国，脱身走故里。欲著藏山书，实录立传纪。往事邈难问，毫简遽云止。不如一杯酒，此亦焉足恃。天命孰为之，万有凝精真。变气间庞杂，未尝泯其淳。风雨骤冥晦，旸乌出还新。圣孔昔云没，杨墨仍仪秦。复生一辩孟，扫之如游尘。诸老自有宗，钻研患不勤。彼以顿自诧，所见特未亲。月晦有死魄，潦涸无迷津。天定盍少俟，屦□□于巾。不饮但多忧，无乃真痴人。"}