{"id":"310933","title":"三姝媚·荷叶，半塘韵","dynasty":"现代","author":"邓潜","text":"侬心莲样苦。看翩翻红衣，被风掀舞。十里田田，有玉人传唱，采菱诗句。净不沾泥，还点上轻轻飞絮。晓露盛来，圆走明珠，玉盘苍古。谁著红裙閒步。戏裹鸭塘边，乱萍迷路。密覆鸳鸯，怕搅他香梦，雨声敲处。万柄凉云须认取。非烟非雾。好约凌波仙子，新词共谱。"}