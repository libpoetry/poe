{"id":"1144393","title":"留别袁伯长待制凌德庸少监周南翁待制诸公三绝句","dynasty":"宋末元初","author":"陆文圭","text":"待诏明廷百有馀，一人释褐向江都。诸生对策无奇语，田窦何曾不喜儒。书生骨相太邅迍，地位还须有福人。老我终身友麋鹿，看君他日上麒麟。狞狞虎豹守天关，月殿蟾宫不可攀。归路春风无限好，一声啼鸟破青山。"}