{"id":"210036","title":"黄莺儿·六波烟黛浮空远","dynasty":"宋代","author":"陈允平","text":"六波烟黛浮空远，南陌嘤嘤，乔木初迁，纱窗无眠，画阑凭晓。看并宿暗黄深，织雾金梭小。那人携酒听时，料把春来，诗梦惊觉。飞绕。翠接断桥云，绿漾新堤草。数声娇啭，婉娩如愁，调簧弄歌尖巧。随燕啅软尘低，蝶妥游丝袅。最怜舞絮飞花，唤却东风老。"}