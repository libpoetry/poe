{"id":"884136","title":"送李秋堂赴京口酒人","dynasty":"宋","author":"朱继芳","text":"客怀正赖春相与，苦欲留春天不许。送君一舸下南徐，落花起舞流莺语。鲛人浴出扶桑茧，天女染作红云段。君从何处得锦机，借与人间为样看。青杏园深暖漏长，柳绵如雪扑酒缸。吴姬道字未端正，当垆学唱新番腔。貔貅百万张颐仰，都将铁瓮盛春酿。有客高谈四座倾，主人合序诸侯上。日边此别各南北，君颐始髭我衰白。何以赠之折柳条，千丝万丝心摇摇。"}