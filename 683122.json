{"id":"683122","title":"谈诗","dynasty":"明","author":"方孝孺","text":"举世皆宗李杜诗，不知李杜更宗谁。能探风雅无穷意，始是乾坤绝妙词。前宋文章配两周，盛时诗律亦无俦。今人未识昆崙派，却笑黄河是浊流。发挥道德乃成文，枝叶何曾离本根。末俗竞工繁缛体，千秋精意与谁论。天历诸公制作新，力排旧习祖唐人。粗豪未脱风沙气，难诋熙丰作后尘。万古乾坤此道存，前无端绪后无垠。手操北斗调元气，散作桑麻雨露恩。"}