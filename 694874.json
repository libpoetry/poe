{"id":"694874","title":"杂诗二首","dynasty":"明","author":"宗臣","text":"结发事明主，忠义谅独持。出门远眺望，荆棘生路岐。路岐阻且深，惆怅何所之。中心既不回，艰危何足辞。不暇恤其躬，安能顾所私。譬彼东流川，九折常如兹。昔为志士模，今为壮士规。寸心明白日，比德千园葵。灼灼园中葵，结根高树林。绿叶甤紫芬，芳华人所钦。白日岂不照，高林蔽其阴。中怀抱赤素，谁为见予心。予心何足惜，惜此日西颓。白日如可待，高林有时摧。"}