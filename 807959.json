{"id":"807959","title":"西平乐  春夜写怀","dynasty":"清","author":"陈维崧","text":"象管慵拈，鹅笙懒炙，春困斜倚围屏。往事难追，旧愁易惹，更添夜雨淋铃。记一骑衫痕似血，半夜簟纹如水，凤凰桥上吹箫，虾蟆陵下呼鹰。几处秋千绿水，风弄影、筛碎碧潭星。秋娘一去，酒徒何处，万水千山，有影无形。纵有日、重游洛下，再过秦川，鹤发相逢话旧，觅遍楼台，祇剩寒鸦与乱萤。十载浮名，半生故国，且剩閒身，野寺山家，布袜青鞋，花前到处飘零。"}