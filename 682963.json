{"id":"682963","title":"送王太史子难赴南少司成三首","dynasty":"明","author":"尹台","text":"灵山韫奇殖，幽礏耀华琼。荂哉深林荫，嘉木擢其英。群才感圣作，茅茹并汇征。誉髦获有造，大猷期经程。南廱肇烈祖，衿佩扬颂声。行矣辟师轨，贤路虞榛荆。嶰竹宣众律，八风从元钟。周王美作人，多士盛岐丰。帝学恢始制，翚甍丽层穹。郁盘松桧色，隐映宫序雄。儒生抗严席，左右申毛公。仁义开型冶，颜闵成铸镕。禔躬贵先物，作士观远功。首模推二宋，愿子希其踪。騕袅垂新羁，蟾蜍拭旧砚。我力疲盐车，君子富衮线。同籍金闺省，相将媚柔翰。每诵代言作，令我私惭汗。明当践皋比，经笥抱残卷。河饮渴知满，战胜癯岂愞。愤悱得所开，譬物滋雨涣。縆尔朱瑟音，遗彼听者叹。"}