{"id":"1174000","title":"瘦马行","dynasty":"唐","author":"杜甫","text":"东郊瘦马使我伤，骨骼硉兀如堵墙。绊之欲动转敧侧，此岂有意仍腾骧。细看六印带官字，众道三军遗路旁。皮乾剥落杂泥滓，毛暗萧条连雪霜。去岁奔波逐馀寇，骅骝不惯不得将。士卒多骑内厩马，惆怅恐是病乘黄。当时历块误一蹶，委弃非汝能周防。见人惨澹若哀诉，失主错莫无晶光。天寒远放雁为伴，日暮不收乌啄疮。谁家且养愿终惠，更试明年春草长。"}