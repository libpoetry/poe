{"id":"1129743","title":"十二时","dynasty":"宋","author":"释咸静","text":"半夜子，心境俱忘正莽卤。撚转天关万象移，泥牛入海谁亲睹。鸡鸣丑，一声相报无前后。惊觉腾腾梦里身，释迦老子交横走。平旦寅，翠竹黄华拂眼明。灵禽异兽争嘲哄，总解回头转眼睛。日出卯，紫雾红霞腾海岛。挤排无限利名人，出门忘却衣中宝。食时辰，掌钵徒劳入市巡。若将心受檀那饭，也似无功食禄人。禺中巳，选甚淫坊并酒肆。回头便是出尘人，翻笑曼殊携庆喜。日南午，卓然独耀无今古。粪埽堆头玉马嘶，琉璃殿上金刚舞。日昳未，万树千峰影斜坠。兔角龟毛绕市寻，贵卖还思买时贵。晡时申，一日三分过二分。直饶省得来时路，到家急急也黄昏。日入酉，残霞返照门前柳。无声一曲牧童归，背跨牛儿师子吼。黄昏戌，角韵钟声遐迩一。要会闻复翳根除，补陀岩上寻弥勒。人定亥，念念无常刹那快。回光省取不迁心，坐照十虚谁对待。"}