{"id":"313822","title":"木兰花慢·与公遐别久矣，顷相见中白沙，示北碚道中所为词","dynasty":"现代","author":"卢前","text":"大观山下路，一握手，故人来。有鼓角旌旗，貔貅在望，呼啸登台。江南北亲点检，话近时、踪迹指芒鞋。杨柳迎风弄碧，桃花映水初开。安排。压阵走湘淮。扫敌卷风雷。应不负平生，绮情壮思，并出新裁。自具王家将略，便踌躇、顾盼亦雄哉。豫计功成可必，凯歌还属吾侪。"}