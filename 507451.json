{"id":"507451","title":"重庆堂为钱仪宾赋","dynasty":"明","author":"李昌祺","text":"客行大梁道，华屋枕道傍。借问谁所止，阀阅何炜煌。居人笑答言，此谓重庆堂。就中两遗婺，同志如雪霜。贤孙英俊姿，遴选宾天潢。膳调三鼎珍，乐奏丝与簧。笄珈俨成列，冠佩肃分行。趍跄二亲侧，次第进杯觞。百务弗相干，暮齿弥康强。家和福乃臻，四序来祯祥。玩匪宜男花，心怡自忧忘。姑耆妇仍寿，钧享百岁长。客闻遽前拜，重是双贞良。岂徒垂阃则，庶以敦纲常。"}