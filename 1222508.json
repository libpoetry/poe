{"id":"1222508","title":"次韵肯堂学士冬日红梨花","dynasty":"元","author":"程钜夫","text":"黄菊卧阶雨，六花舞天风。壁冻室生白，手僵肉作红。秀句忽堕前，光怪侵帘栊。至人宴坐处，元气含冲融。无情及枯株，嫣然为修容。坐令玉华君，来从蕊珠宫。丽妆凝祥云，明眸转惊鸿。岂非散花手，试君情所钟。老我嗜好淡，空诗亦雷同。祗愿酌花时，毋忘比邻翁。"}