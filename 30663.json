{"id":"30663","title":"游南明山","dynasty":"唐代","author":"唐彦谦","text":"久闻南明山，共慕南明寺。几度欲登临，日逐扰人事。于焉偶闲暇，鸣辔忽相聚。乘兴乐遨游，聊此托佳趣。涉水渡溪南，迢遥翠微里。石磴千叠斜，峭壁半空起。白云锁峰腰，红叶暗溪嘴。长藤络虚岩，疏花映寒水。金银拱梵刹，丹青照廊宇。石梁卧秋溟，风铃作檐语。深洞结苔阴，岚气滴晴雨。羊肠转咫尺，鸟道转千里。屈曲到禅房，上人喜延伫。香分宿火熏，茶汲清泉煮。投闲息万机，三生有宿契。行厨出盘飧，担瓮倒芳醑。脱冠挂长松，白石借凭倚。宦途劳营营，暂此涤尘虑。阄令促传觞，投壶更联句。兴来较胜负，醉后忘尔汝。忽闻吼蒲牢，落日下云屿。长啸出烟萝，扬鞭赋归去。"}