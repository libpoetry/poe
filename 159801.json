{"id":"159801","title":"答公懿以屡游薛园见诒","dynasty":"宋代","author":"韩维","text":"抑疴积闲纵，世味颇能淡。惟于山水娱，自谓老不厌。况兹伊洛间，久畜游赏念。幽扉深隐竹，小约度平堑。解鞍庇清阴，拂席见残艳。长溪自南流，小阁忽东瞰。游人坐兀兀，鸣鸟来泛泛。蟹潜石穴幽，鱼泳柳根暗。川童或群嬉，林女有孤觇。醉觞岂留行，吟笔靡停占。临欢兴何长，遵事迹犹暂。伊予志岩壑，偶官禄石甔。要须三径足，归迹便可敛。买林接婆娑，凿涧分潋滟。田庐常闭门，野艇时放缆。聊书平生怀，特为异时验。"}