{"id":"1244055","title":"题李次晦溪山间","dynasty":"元末明初","author":"郭钰","text":"往年走马游长安，杜陵韦曲花未残。玉堂天上春梦断，拂衣归去溪山间。溪山之间深且好，主翁见客开怀抱。花气晴熏白纻衣，波光远浸红云岛。长松吟风晚泠泠，松下酒醒弹瑶琴。松声琴响自相和，消尽人间名利心。临溪结屋看山色，山下行人招不得。猿啸烟深挂紫萝，龙窥水冷吟秋月。主翁心闲一事无，诸郎文采珊瑚株。南山射猎非所好，芸草悬香惟读书。竹径晓开邀二仲，白鹤相迎复相送。风月西窗诗料多，酒熟何时添我共。"}