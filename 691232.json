{"id":"691232","title":"七夕何龙友马伯起过集分赋","dynasty":"明","author":"李孙宸","text":"留滞金门未儗回，旅怀聊得附衔杯。音书南国秋仍阻，爽气西山客共来。可有鹊桥兹夕渡，空怜砧杵万家催。饶他乞尽天孙巧，懒拙都无河汉媒。高飙几夕露华浓，朋旧天涯尚可从。共向女牛怜夜色，不随杨柳怨秋容。饮拚尽兴倾家酿，话到投机触矢锋。醉后莫愁归路滑，与君横被听晨钟。"}