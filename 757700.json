{"id":"757700","title":"念奴娇 赠绿春夫人","dynasty":"清","author":"归懋仪","text":"空山流水，悄无言、领略美人幽意。一片聪明冰雪净，吹到芳香满纸。倩月摹神，裁云作稿，唤得灵韵起。风生袖里，感君珍重缄寄。遥想雅抱孤负，清芬难闷，终作骚人佩。眉月初三新有样，笔蘸春山浓翠。兰韵偏清，蕙心是素，永结双头蕊。怜卿南郡，玉台佳话同纪。"}