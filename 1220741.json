{"id":"1220741","title":"停云师友吟","dynasty":"元","author":"周霆震","text":"亲友吴彦章，居乡众称贤。早从高氏客，晚暮交益坚。当其遇合初，志翔方盛年。图南文治开，宦辙首着鞭。贵逢淳厚风，种善犹力田。允脩时未生，兆已占瓜绵。脩今垂五十，行且开曾玄。俯仰历四世，殆若丝纠缠。往者风尘昏，沴气滋蔓延。奄忽彦章翁，父子偕重泉。孤孙惟子刚，憔悴目疾牵。相依幸老母，二幼嗟累然。去年属大饥，雨冷万灶烟。沟壑无贵贱，骨肉甘弃捐。顾此凋瘵馀，讵敢自意全。允脩奋衣起，为义吾所先。吾师遂泯没，吾分愧老天。耿耿吾寸心，永矢徵逝川。虽非力有馀，此志必勉旃。提携竟全活，如正大厦颠。如煎续弦胶，如拯溺九渊。爱深不自足，远虑尤惓惓。今兹扫停云，致客礼貌虔。从容语二子，刚也予周旋。息虽今十龄，于我勖简编。教养俾成立，吾责始息肩。欢欣揖其来，席以广厦毡。父也酬翰墨，儿也趋诵弦。匡持每多方，苦语精磨研。油然古人心，如出未乱前。吁嗟取友难，迩日义愈愆。西华衣葛帔，论交愤莫宣。叔敖卖薪儿，性命优孟悬。纷纭落阱石，舞智驰轻儇。高堂尊面谀，千金肆华筵。芳馨意所使，陆海罗珍鲜。厌饮臧获曹，出入车马填。故人子若孙，往往忧患煎。十步九频蹶，饥寒日颠连。眉攒若将浼，况望引手援。懿哉吾允脩，古道今其专。峨峨路边石，已俟来者镌。力行庶终惠，益永世契缘。眼中富交游，落笔词争妍。片言倘终靳，高谊谁当传。维昔我彦章，停云砚席联。折花春日吟，听雨秋夕眠。焉知旷大劫，梦幻情事迁。凄凉馀白发，顾影深自怜。安得同心人，和我师友篇。"}