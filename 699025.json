{"id":"699025","title":"送瀚上人游越","dynasty":"明","author":"徐熥","text":"师行无定踪，此去路千重。投宿月中寺，经过雪里峰。閒身临水衲，禅意隔潮钟。明岁西湖上，相寻九里松。虽云游浙水，未必浙中游。遇客皆为侣，逢山便可留。独行半风雪，一别几春秋。所惜谈诗夜，从今少惠休。真僧欲度世，岂肯倦津梁。白足他山月，缁衣满路霜。一灯传异代，六祖是同乡。此去逢行脚，新诗好寄将。"}