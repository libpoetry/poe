{"id":"506803","title":"玉笥白云为胡祭酒题","dynasty":"明","author":"杨荣","text":"江南多胜地，玉笥古名山。扶舆孕灵秀，叠嶂森层峦。洞天何泬寥，羽驾不可攀。琅玕相蔽亏，芝草良足餐。君家在其麓，华屋依林间。石田垦膏腴，金川泻潺湲。缅昔风尘际，避乱去乡关。占籍豫章城，东湖幽且閒。惟君富文学，声华播人寰。诸生仰模范，象笏联清班。两京日遨游，抚时觉衰颜。先茔在故乡，迢迢隔云端。松楸覆泉台，霜露凄以寒。沈思不得往，托此图画看。摩挲发遐想，日夕增长叹。顾兹纯孝心，展转弗遑安。摅辞迪后昆，贻谋垂不刊。"}