{"id":"438779","title":"爱诗李道人若愚崧阳归隐图","dynasty":"金","author":"雷渊","text":"我家崧前凡再期，诗僧骚客相追随。春葩缤纷香涧谷，夏泉喷薄清心脾。霜林置酒曳锦障，雪岭探梅登玉螭。重阳夜宿太平顶，天鸡夜半鸣喔咿。整冠东望见日出，金轮涌海光陆离。神州赤县入指顾，风埃未靖空嘘欷。穷探极览不知老，泉石佳处多留题。简书驱出踏朝市，期会迫窄愁鞭笞。襟怀尘土少清梦，齿颊棘荆真白痴。叩门剥啄者谁子，道人面有熊豹姿。披图二室忽当眼，贯珠编贝多文辞。我离山久诗笔退，摹写岂复能清奇。再三要索不忍拒，依依但记经行时。道人爱山复爱诗，嗜好成癖未易医。山中诗友莫相厌，远胜薰酣声利乾没儿。"}