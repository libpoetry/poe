{"id":"561660","title":"恭和圣制初阅纯德山喜而自得","dynasty":"明","author":"严嵩","text":"恭览周神寝，回径历羊肠。伊昔著嘉名，兆称天子冈。势连嵩华远，水绕湘流长。蟠互丘峦胜，荣休王气昌。龙藏忽二纪，松柏皆踰墙。上帝悦明德，眷此受命乡。惟盘壮南服，允作万世防。慎固永弗移，山祇告吾皇。钟灵发祯应，天定非人量。河山亘终古，孝德无遗忘。"}