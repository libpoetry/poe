{"id":"959703","title":"感怀","dynasty":"宋","author":"郑獬","text":"北风哭夜星辰寒，竹篱敲戛鸣琅玕。老蟾瘦噤失光采，天地冻合鱼龙乾。嘅然忆归几千里，长江大山交屈蟠。湘水东去注不极，我心夜夜如鸣湍。弟兄起居谅欢适，高堂綵衣翩翻翻。嗟我摧颓落苍海，两腋恨无双飞翰。远方就学何所得，数年短发才胜冠。何时拂袖得归去，春风笑满南陔兰。"}