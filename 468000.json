{"id":"468000","title":"夹山禅茶四首","dynasty":"当代","author":"熊东遨","text":"此味何如不用论，自生天地便为尊。一壶深见涵容乐，亘古长开智慧门。青嶂岭高根独系，碧岩泉近梦常温。祖师拈出玄微旨，海上潮来月有痕。宗门书录独居先，更向东洋以外传。奉佛优游高妙境，亲杯领略自由天。四山松影空王寂，一树蝉琴小夜圆。侵晓目随僧杖引，采茶人在白云边。省悟因缘笑我迟，佛堂深处问禅师。犹疑世外难相得，已到心头不自知。香起初芽风定后，露生中夜月明时。浮华去尽菁华在，独与眉山雅士期。寺门长日对灵渠，清到莲花气可嘘。钟磬千秋传正法，茶禅一味得真如。僧思蜀鄙云中访，豆向南山雨后锄。藜杖归来人半醉，野风何似太元初。"}