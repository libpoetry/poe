{"id":"968249","title":"重建神秀楼追和忠定公韵","dynasty":"宋","author":"赵必愿","text":"维兹城南楼，废兴端有时。昔我忠定公，楼成旋西归。拜厅惭匪肖，易麾繇好溪。循环六十载，乌兔惊梭飞。吁嗟古雉堞，巨浸堕藩篱。陶甓既还旧，更创如有期。岁事喜中稔，度材授工师。非敢侈轮奂，聊尔遵先规。江山展图画，栏槛倚晴晖。肯堂久在念，今我身则夷。辽鹤去不返，遗墨犹淋漓。一时剩篇咏，皆表而出之。登眺惟畴昔，未觉此举非。落成灯火夜，万点天星移。潮生月在浦，酒阑风满衣。幸继前人躅，敬和前人词。斯楼傥不朽，庶慰蒸湘悲。"}