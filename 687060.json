{"id":"687060","title":"云松轩杂韵六首寄呈轩中诸君子","dynasty":"明","author":"刘崧","text":"白云峰前溪水东，夜深云气白如虹。青山北岸当时见，多在月明寒雾中。鸡犬萧萧入翠微，不愁山雾湿人衣。水边杨柳因风落，松下閒云尽日飞。引泉近注白云根，斸地新成翠竹园。为惜苔痕斜贴石，爱因松树特开门。东篱把菊陶元亮，北渚搴兰楚屈平。几曲清歌一壶酒，高情元不累虚名。霏微夕雨沾林润，掩冉晴云傍水閒。忽忆南园两佳士，今晨携酒过西山。想见故人心眼开，石林深处隐平台。黄橙紫蟹皆宜酒，红叶青山且未回。"}