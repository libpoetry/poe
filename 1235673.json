{"id":"1235673","title":"病中杂言五首","dynasty":"元","author":"许衡","text":"花递香风入短棂，草抽新绿倚柴荆。正忧多病作身累，还喜幽居见物情。花为可观遭夭折，草因无用得欣荣。世间巧拙俱相半，不许区区智力争。莫怪新贫压旧贫，贫来尤觉此心真。自怜孤力膺邪议，常欲幽居远市尘。千里烟霞山障晓，一竿风月野桥春。凭谁寄问乡间老，我去何人愿卜邻？但愿吾儿会读书，不妨贫苦一钱无。头颅有肉元难厚，项颈生筋自合粗。暗里乘除皆造化，分中操守是良图。年来识尽荣枯理，却笑苏张见趣迂。直须眼孔大如轮，照得前途远更真。光景百年都是我，华夷千载亦皆人。痴阴冷堕云间雪，和气幽生地底春。此意若教贤会得，也甘颜巷乐吾贫。春来秋去客中情，转首光阴十岁经。学苦鍊成心下赤，愁多消却鬓边青。眼前世事翻棋局，梦里家山忆画屏。何日归同林下友，笑谈书史有宁馨。"}