{"id":"623625","title":"题漓山图寄寿张京兆羽王先生","dynasty":"明","author":"欧必元","text":"群峰挺西粤，漓山最峥嵘。桂水襟其侧，东汇入沧溟。瞻彼山且高，俯彼水且清。高清杳难及，谁藏吏隐名。山以振其衣，水以濯其缨。卜筑岩栖胜，开窗听泉鸣。和之以归鸟，高调等箫笙。左袖挹浮丘，右手招广成。晨饮芳兰露，暮掇紫芝英。蚤谢樊丘辈，已得觅仙灵。顾余抱微尚，恨不会盖倾。薄言申至理，聊寄中心诚。"}