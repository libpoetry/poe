{"id":"598475","title":"小楼朝霁见西樵山","dynasty":"明","author":"庞尚鹏","text":"宿雨暗郊原，寒阴凄庭户。朝来报新晴，东风捲黄雾。曙色见西山，春晖明深树。中天开翠屏，峰峦尽回顾。屹然比衡嵩，岧峣高几许。欲希谢傅游，济胜惭无具。惟有寥廓心，凭高久延伫。青山不负人，巢由动千古。陇上白云閒，岂识青春暮。纷纷寻芳人，驽马争前路。"}