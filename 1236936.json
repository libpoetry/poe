{"id":"1236936","title":"查氏山居五咏 孝善桥","dynasty":"元","author":"胡炳文","text":"有孝乃有德，多善必多祥。水面看虹影，俯仰相与长。鱼不知子乐，何必濠上观。子乐子自知，月白秋江寒。严霜不可欺，凄风不能折。隐逸传中人，往往皆豪杰。净不污泥染，清无片尘侵。外直丈夫节，中虚君子心。我有安乐窝，春风方寸地。收拾早归来，此中有深味。"}