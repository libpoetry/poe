{"id":"891047","title":"瑞芝","dynasty":"宋","author":"员兴宗","text":"君不见翳嘶路转重行行，玉几有洞含馀清。跨鳌栖魂正尔所，合沓万古遗忠名。洞口云腾紫羃羃，洞外草茁未英英。从来精爽自难没，地不爱宝天敷荣。嘉祥一书世则瑞，而况君家二者并。请原昨日杯酒事，公子沃客金杯倾。有童有童跪再拜，云得异本由天成。主人于于众客笑，春入四座欢纵横。夜如何其不忍去，剪烛细看枝琼琼。有同魏县玉三干，大似汉宫金九茎。岩间义气埋不得，宛转再露乾坤情。公子世猷亦有相，他山之石何由生。愿言勿隐东郭几，稳出卧护南阳城。天边瑞盖两旌节，我相公子非癯卿。"}