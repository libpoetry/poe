{"id":"1115101","title":"和仲良春晚即事五首","dynasty":"宋","author":"杨万里","text":"几许春才好，谁令绿遽深。风光曾著眼，时序只惊心。永日便甘寝，羁怀怯苦吟。春归犹作客，晴少更多阴。春在已愁热，夏来还解凉。一年又如许，万事更须忙。情薄忘花减，心危愿岁穰。平生只坐懒，何药疗嵇康。欲与东风说，休吹堕絮飞。吾行正无定，魂梦岂忘归。花暖能醺眼，山浓欲染衣。只嫌春已老，此景也应稀。贫难聘欢伯，病敢跨连钱。梦岂花边到，春俄雨里迁。一犁关五秉，百箔候三眠。只有书生拙，穷年垦纸田。笋改斋前路，蔬眠雨后畦。晴江明处动，远树看来齐。我语真彫朽，君诗妙斲泥。殷勤报春去，恰恰一莺啼。"}