{"id":"531609","title":"赋得绝缨歌送客之楚游","dynasty":"明","author":"杨慎","text":"楚王宴客章华台，活花起舞夜春来。螭膏凤脑光如昼，蛾眉蝉鬓空徘徊。绝缨美人信贞淑，牵衣上客何悲蹙。君王爱士轻婵娟，尽绝冠缨始张烛。张烛开筵复尽欢，青枫鸦啼白露寒。明日褰旗方城野，还是夜来牵衣者。君不见战国诸豪雄，以色结死士。齐有孟尝君，燕有丹太子。君行吊古过楚宫，美人何在台殿空。醉看落花如锦地，裙腰绿草眠东风。"}