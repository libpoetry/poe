{"id":"654494","title":"秋夕独坐有怀凤仪秋官","dynasty":"明","author":"何乔新","text":"炎晖倏西沉，华月映虚牖。凉飔天际来，秋声在高柳。念我夙心亲，倚床屡搔首。忆昔遇君初，倾盖即如旧。古道期共敦，斯文相与剖。胡兹遽远别，中肠互萦纠。君如迁乔莺，嘤嘤求其友。我如失群鸿，孤飞粤南岫。岂无鹰与鹯，自顾非我偶。忧来还自慰，同心胜握手。宝剑尚有合，别离讵当久。所愿励姱节，芳名垂不朽。"}