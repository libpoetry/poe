{"id":"1252301","title":"古意三首","dynasty":"元末明初","author":"叶颙","text":"我本山中人，不为世网牵。寓情猿鹤间，寄兴鸥鹭边。扫花净石径，烹茶汲溪泉。神游三洞云，耳洗千尺渊。两手弄明月，双脚踏紫烟。胡为尘埃中，脱屣未断缘。动有饥渴忧，幸无势利缠。何当驾天风，飞上青峰巅。耸身天地外，凝心混沌先。俯首谢人世，一笑千千年。堂堂七尺躯，处此人间世。秋月与春花，宴赏长游戏。杯酒屡劝斟，?饮宁辞醉。焉能百年中，遽作千载计。俯仰天地宽，久客不知愧。安得生羽翰，啸入烟霞去。从兹亿万古，潇洒风尘外。夷齐偕盗蹠，耳目略相类。樗栎杂倚桐，枝叶良不异。薰莸稍有殊，妍丑从此始。凫短鹤翎长，谅不殊此理。得失了莫齐，一笑天地里。"}