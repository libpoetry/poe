{"id":"1102662","title":"次韵麟洲龙仁夫游三茅山","dynasty":"宋","author":"俞德邻","text":"朝行良常南，暮息良常北。山水互萦纡，松篁相依绿。尚拟效古人，夜游迭秉烛。嗟我独何为，红尘走车轴。有如嗜饮者，性命寄芳醁。时于茅檐下，支颐望浮玉。或梦泊西岩，汲湘然楚竹。终然缠世故，欲往竟未卜。安得乘天风，翩翩出嚣俗。士生一世间，衣食贵裁足。谁为翔蒿鴳，谁为冲霄鹄。誓将与子游，保此受命独。"}