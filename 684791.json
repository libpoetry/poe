{"id":"684791","title":"同阿大野臣斋中夜集围炉三首","dynasty":"明","author":"王彦泓","text":"兽炭飘星上绮裘，铜盘光照两莲钩。春灯订约晴难定，夜烛留欢雪渐稠。问字金钗羞拔俗，退朝玉勒乍偷游。酒边风味载频见，看到颜酡第几瓯。芗泽微闻履屧交，羁怀顿为减牢骚。难辞腕藕擎犀斝，喜见唇樱染麝毫。醉客任嘲髯似戟，愁予逆送眼如刀。狂心于此何能已？帘外琼铺尺许高。跨马人梳堕马新，琼花飘点舞衫匀。冲寒越显凝酥面，避雪微欹削玉身。比拟须存林下气，扫眉羞效里中颦。庭中一道纤纤印，散乱银杯惑醉人。"}