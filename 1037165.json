{"id":"1037165","title":"满庭芳 绍圣甲戌暮春与周仁熟试赐茶书此乐章中岳外史米元章书","dynasty":"宋","author":"米芾","text":"雅燕飞觞，清谈挥坐，使君高会群贤。密云双凤，初破缕金团。窗外炉烟自动，开瓶试，一品香泉。轻涛起，香生玉麈，雪溅紫瓯圆。娇鬟，宜美盼。双擎翠袖，稳步金莲。坐中客翻愁，酒醒歌阑。点上纱笼画烛，花骢弄，月影当轩。频相顾，馀欢未尽，欲去且留连。"}