{"id":"1249567","title":"行路难","dynasty":"元末明初","author":"刘永之","text":"涉水多蛟龙，跋山多猛虎，荒城荆棘上参天。大泽修蛇横草莽，百里黯惨无人烟。驱车颠行陷泥涬，前车轴折后车来，行人不觉旁人哀。眼前道路已如此，何况太行高崔嵬。为君歌路难，请君试一听。位高金多岂足贵，击钟鼎食何足荣。东沟水流西沟涸，昨日花开今日落。世事荣枯反覆手，七尺之躯安所托。古来贤达人，与时同卷舒。庞公鹿门隐，马生乡曲居。款段聊来下泽车，何用终朝出畏途。"}