{"id":"807942","title":"绿头鸭  清和","dynasty":"清","author":"陈维崧","text":"翠阴阴。顿染遍、小园前后，果然夏浅胜春。一声莺、穿窗透幕，满街絮、扑帽萦巾。挑笋偏宜，脱绵乍可，风光尤喜恰初旬。清和景、水烟画就，谷雨搓匀。漫因循。溪山好在，何妨荷蓧垂纶。笑无端、一场春梦，问几度、百岁閒身。趁冉冉、柔青缓绿，吟兴剧鲜新。烘朵玫瑰，剪枝芍药，摘梅煮酒且娱宾。屈指算、盈盈桑妇，渐作茶人。"}