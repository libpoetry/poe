{"id":"648050","title":"郭端佥宪之交趾","dynasty":"明","author":"杨士奇","text":"宫锦绣为衣，青骢白玉蹄。官迁五岭外，路出大江西。草堂旧在雩阳郭，便道还家意偏乐。水色山光泻向人，紫葵黄菊嗟非昨。手持宪节重，肃肃念王程。声驰白简飞霜厉，气压黄茅瘴雾清。只今疮痍极边土，宵旰忧勤荷明主。未须搏击策殊勋，好尽怀绥副当宁。"}