{"id":"814715","title":"游新城汪园步遂堂先生韵","dynasty":"清","author":"金兆燕","text":"主人缘爱客，载酒访林岑。逸兴同嵇吕，高怀友尚禽。城隅荒径僻，江步晚云深。暂作开笼翮，随君豁素襟。白沙村畔路，日脚下高原。山色青垂岸，江流碧到门。苔侵灵运屐，花满辟疆园。并坐盘陀石，閒心试共论。积水明如镜，轻舟小似鞋。晴天弥旷野，远势接平厓。宿雾千林合，归云一鸟偕。川原堪极目，虚阁自开怀。楼俯三江阔，堂开十亩宽。晚烟屯屋角，新月出林端。翠影修篁密，香风老桂寒。何时重到此，尽日倚雕栏。扁舟带暝色，隔岸远相迎。鱼鸟皆俦侣，山林足性情。荒唐过壮岁，偪侧叹浮生。堪羡岩居叟，秋田已早耕。"}