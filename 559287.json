{"id":"559287","title":"先高祖古园公葬二百年上抵大石下逾祭田抵溪右抵庄山左以吴山为界内左□巢累累皆附葬墓乡人无犯戊午三月有别姓突溷乃告县申明彼亦无辞恐世久多变因勒诗纪事云","dynasty":"明","author":"林熙春","text":"地接延陵自古今，道涂亦识此封林。山环四壁来青嶂，水绕长泓映碧浔。玉昏崔嵬钟马鬣，金轮蜒蜿护龙岑。登台缥缈诸天净，倚盖笼葱一径阴。洞可藏书称二酉，砂如列戟即三壬。万松风动笙簧奏，五色云生雨露深。祖向结庐降虎啸，孙缘排闼荐鸾音。主恩优渥千秋宠，子姓瞻依百代心。讵谓远人劳卷席，顿令吾党费烦襟。泽枯幸有神明宰，完璧真同覆载阴。愿我宗潢勒展扫，共培奕叶郁森森。"}