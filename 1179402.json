{"id":"1179402","title":"安邑里中秋怀寄高员外","dynasty":"唐","author":"武元衡","text":"原宪素非贫，嵇康自寡欲。守道识通穷，达命齐荣辱。庭梧变葱茜，篱菊扬芳馥。坠叶翻夕霜，高堂瞬华烛。况兹寒夜永，复叹流年促。感物思殷勤，怀贤心踯躅。雄词封禅草，丽句阳春曲。高德十年兄，异才千里足。咫尺邈雪霜，相望如琼玉。欲识岁寒心，松筠更秋绿。"}