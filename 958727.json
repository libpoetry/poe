{"id":"958727","title":"醉翁行赠黎师醇","dynasty":"宋","author":"郑侠","text":"金峰醉翁七十九，行步龙钟面黧垢。惟有满腹奇文章，日月争新无老丑。颊舌锵洋言不苟，咳唾成珠须信有。两眼如星照耀人，见客偏明俨如旧。问翁壮年爱棋酒，迩日还如昔时否。曰予不战犹好看，日饮常能倾一斗。因持棋酒前就翁，明日壶浆复予就。朱君贫苦亦好奇，接续携持穷清昼。城中遑遑竞趋走，觌面草草忘亲友。几人尊俎暂从容，笑傲松篁弄花柳。宁知北郭予三人，继日相从辰到酉。庞眉皓发常温然，相见妙龄眉目秀。惜哉才高命蹇成遗滞，四十馀年州县吏。弃之林野混渔樵，徒使知音动嗟喟。愚闻天道高远不容人测度，无奈人能乐其乐。故有鼓琴重围，行歌遗穟。浩然充塞，不以世俗琐屑累寥廓。愚观翁之子孙诜诜绳绳，此其后庆为不薄。世俗母以翁老生轻心，须知此翁头白面黮而英心义气，天地不得而销铄。"}