{"id":"688351","title":"四月廿五日余偕侍禦刘朋节于仲才都事袁彦祥饮于秋官赵有年第时莲花盛开比他处之最先者因名曰瑞莲遂相与联句四首","dynasty":"明","author":"江源","text":"绿水薰风出绛莲，濂溪丰韵小窗前。清标不愧名君子，窈窕何曾让水仙。丹脸笑回霞綵艳，翠钿香浥露珠圆。高歌不尽尊前兴，欲请移封向酒泉。若耶溪上我曾游，不似君家景致幽。别有乾坤藏雨露，更无花卉并夷犹。袭人香气清吟骨，蘸水浓妆豁酢眸。对此尘氛都洗却，浮生何处觅丹丘。好花移入赵家堂，当日谁将比六郎。解语自能留醉客，倾城元不数诸姜。小池幻出西湖景，美种分来玉井香。自是主人嫌日短，须教秉烛共徜徉。谁移仙种自濂溪，几朵红妆出水齐。帘幕风来香远近，阑干月上影高低。但教有酒供清赏，不怕无诗入品题。幸际升平又公暇，何妨归去醉如泥。"}