{"id":"697243","title":"无题二首","dynasty":"明","author":"胡应麟","text":"行尽春风白鼻騧，倾城倾国漫同誇。纤腰欲姤三眠柳，笑靥长欺百合花。紫陌鸣鞭朝映水，青门挟弹午飞沙。高唐颇忆襄王否，独向词林说景差。窈窕珠帘护绿苔，平康三曲近蓬莱。黄鹂百啭金钿盒，紫燕双栖玉镜台。北苑丹青元绝世，东邻红粉最怜才。传声为问章华客，尚许刘郎隔岁来。"}