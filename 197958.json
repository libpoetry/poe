{"id":"197958","title":"晋州会上送卫伯绍休官南归","dynasty":"宋代","author":"李复","text":"叔宝风流喜高简，非意相干以理遣。胜日一言能造微，众许冲情去人远。斑斑气韵见诸孙，秋水神清惊俗眼。追风逸骥自龙来，照夜灵珠须海产。结发读书弃人事，南上衡庐宿云巘。穷源欲探昆仑深，导河犹恨积石浅。十年业白出石壁，错落青钱宜万选。长衢骧首向云嘶，千里霜蹄思一展。辛勤久未脱羁衔，蹀足蚁封嗟踠踠。去冬怀绶到并州，投鞭三月春风满。溪边行听踏踏歌，草露忽惊人世短。地下枯骨不沽名，便弃华簪独恨晚。寻山高顶白纶巾，寄食但乞青精饭。醮坛龙虎夜星寒，海峤云霞春洞暖。忆昔相逢洛水桥，偶来促坐襄陵宴。半生契阔一日逢，互叹参差不相见。新鬓早惊蒲柳衰，旧事重论风雨散。我今渐叹暮骎骎，长卿多病嵇康懒。肯强尘沙立暝途，逆流理檝厌牵挽。待君植杖武夷山，南去寻君任双趼。"}