{"id":"1253298","title":"蓝涧杂诗五首","dynasty":"元末明初","author":"蓝仁","text":"郭外茅亭小，门前涧水清。诸生时问字，野老尽知名。移竹须春雨，看山待晚晴。年来疏懒甚，著述苦无成。碧草云连屋，黄山暮入帘。养生思橘井，曝背恋茅檐。雪为观书积，泉因洗药添。懒从閒转甚，贫与病相兼。藓径沿溪滑，柴门倚树欹。看云行自远，卧雪起常迟。白日磋跎过，玄经寂寞为。不才甘在野，非是傲明时。寂寞扬雄宅，荒芜董子园。生涯谋转拙，儒术道空存。野竹钞书尽，清池洗墨浑。唯应门外水，花发似桃源。避人常独卧，借地遂幽居。多病勤栽药，无言懒著书。山光兼落日，竹色共寒蔬。故旧如相遇，休嗔礼法疏。"}