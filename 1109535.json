{"id":"1109535","title":"送益路提刑谢师厚郎中三首","dynasty":"宋","author":"刘挚","text":"鳌阙昆峰路不赊，单车聊复向褒斜。东山行止繄民望，康乐文章自世家。政在冰壶人畏慕，诏移金节使光华。百城争欲扳遗爱，岂独诸生恋帐纱。叱驭灵关万里行，爰书丹笔刺祥刑。过家旧社瞻卿绣，入蜀何人识使星。梅福上封推变异，望之雅意在朝廷。华阴道过行台路，共醉西湖赋鹡鸰。岁晏风云剑外天，故宫形势旧山川。地环锦绣三千里，兵后歌钟一百年。金马已陈公子赋，海棠应补少陵篇。官私侈忲斯民病，可贺于今使者贤。"}