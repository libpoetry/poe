{"id":"1109044","title":"观调发四首","dynasty":"宋","author":"刘克庄","text":"路傍纷纷送者谁，相顾泪下如绠縻。妻牵郎衣留不得，儿抱爷颈尤可悲。寄声征夫且止泪，矫情勿为识者窥。国贫端坐养士耳，汝曹衣廪民血髓。边头战士寒堕指，霜风猎猎阵云起，湓城善地亦靠里。南州健儿生佛国，平时宽博如逢掖。一朝烟尘起荆益，半夜虎符来抽摘。逗挠法严羽檄迫，仓皇受甲面蓝色。病夫少也曾从戎，今成新丰折臂翁。儿郎行矣早策功，安知行间无吕蒙。虏来定作太尉公，虏去暴露赏亦浓。大胡自来未易当，谓鞭可投沙可囊。庙谟先事自为备，天堑虽险难撤防。健儿白叟乡之望，愿闻一语以自壮。老儒无以激发君，历历为君说名将。武襄贵不除黥文，韩岳亦隶河北军。当时褴缕何足云，异日挂剑图元勋。胡马止能战平地，安知东南有长技。大江无时起风涛，下濑楼船如屋高。丕坚二子曾夺魄，曰彼有人此勍敌。当时百万鸟兽奔，况尔小丑真游魂。妇语藁砧闬语罢，鼓行勿信傍人嚇。明年汉淮春水生，凯旋笳吹来相迎。"}