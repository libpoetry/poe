{"id":"183947","title":"次韵王宣徽太尉耆年会诗","dynasty":"宋代","author":"苏颂","text":"古来贤相称高奇，虞有皋夔商傅伊。帝臣王佐见谟训，千载相望如同时。我朝公辅代间出，钟秀辰象分躔离。堂堂太尉实异禀，风质粹美和而威。仁皇始擢自藩翰，渭水兆告非熊罴。立朝早已擅风采，料敌曾不失毫厘。圣圣相承倚时栋，入登槐鼎出拥麾。司徒相继据魁轴，势压诸夏摧附枝。一言寤意尊社稷，万里奔命来戎夷。君臣一体自同德，下鄙汉相矜规随。功成治定预告老，还乡治第当西圻。十年休佚养冲气，泰宇充茂心欣嬉。二公勋德诵人口，载于彝鼎歌于诗。吾皇得相柄文武，调变四序齐璇玑。孟轲尝称圣之任，乃曰百世人之师。固宜天畀两元老，期颐常保松筠姿。规橅载在庙堂上，自使风俗淳浇漓。前年召自大名尹，对罢累请菟裘归。帝曰公今更强固，闵烦几政留清规。两加金貂百官首，再剖玉麟三水涯。"}