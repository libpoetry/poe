{"id":"102401","title":"送周朝议守汉州","dynasty":"宋代","author":"苏轼","text":"茶为西南病，岷俗记二李。何人折其锋，矫矫六君子。君家尤出力，流落初坐此。谓当收桑榆，华发看剑履。胡为犯风雪，岁晚行未已。念归诚得计，顾自为谋耳。吾闻江汉间，疮痏有未起。莫轻龚遂老，君王付尺箠。召还当有诏，挽袖谢邻里。犹堪作水衡，供张园林美。"}