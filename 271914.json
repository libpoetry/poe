{"id":"271914","title":"与畏庐丈谈诗有感","dynasty":"现代","author":"李宣龚","text":"秋风鬓未丝，言语带霜气。老人读我诗，谓为俗所忌。孤生忧患馀，积想辄成累。惟诗性与近，屈曲可行意。江湖实寥寥，中亦判泾渭。向来道恐孤，况夺眼中士。中原博反掌，送日剩残泪。奈何廿年短，及此不祥事。变衰有遣音，发吻动哀吹。情知穷则然，废去端作祟。"}