{"id":"1125622","title":"题促织","dynasty":"宋","author":"贾似道","text":"玉绳低转过南楼，人在冰壶夜色幽。湛湛露华凉似洗，啾啾蛩韵巧如讴。絮叨高下恣情诉，断续悠扬不肯休。叫彻五更寻隐处，自封门户共雌俦。玉罐金笼喂养频，王孙珍爱日相亲。争雄肯负东君意，决胜宁辞一芥身。鼓翼有声如唱凯，洗□□□□生嗔。大哉天地生群物，羡尔区区志不伦。"}