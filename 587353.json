{"id":"587353","title":"樵溪行送郑一鹏给谏","dynasty":"明","author":"林士元","text":"淜湃水流云雾中，江翻急浪奔长虹。君侯览之动高思，悠然若破冯夷宫。投鞭断河洛，挂剑倚崆峒，松舟桧楫乘长风。棹歌依依明月小，帆影落落青天空。三山郑子好狂者，夷游海内靡所同。羡君高雅，为君和衷，百年意气多豪雄。宓琴奏西响，乔舄度南鸿，飞飞野雉春桑中。君胡为乎去岁朝京师于千里，拜舜华而九重。答兰陵之嘉命，奏蒲长之肤功。扁舟信于迈，落日吾追踪。万山云来意不极，一尊酒尽情无穷。君亦不能语，吾亦不能从。忽闻前峰战雷雨，乍惊别浦吟蛟龙。琅邪叟，渔阳童，群走江上呼明公。寇恂胡为不吾借，天阍高叫谁能容。长辞竟尔此黎赤，使我闻之为中激。民愚而神岂易得。道傍更有牵情者，杨柳依依漫垂碧。丈夫所志在经国，期使四海皆衽席。百里原非人贤居，鸾皇岂可终栖棘。汎三江，浮七泽，爱尔骞腾万里翮。吁嗟乎，别离可悲，长何足惜。"}