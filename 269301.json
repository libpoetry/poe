{"id":"269301","title":"摸鱼儿·侍先讷士公游邓尉，宿圣恩寺，与陈子清合拓邾公牼钟","dynasty":"现代","author":"吴湖帆","text":"对名山、留连胜迹，披襟啸吟如许。断崖石罅名题遍，洗认苔痕谁主。花落处。吊芳冢前朝，枉费消魂句。春归故浦。只翠柏森森，疏梅淡淡，摇曳自千古。余剩墨，回首当年醉舞。而今寂寞僧户。浮云十载浑难说，梦里犹惊鼙鼓。招旧侣。问拓篆携钟，可有重来赋。危楼再据。拚青眼情怀，酌醪滋味，抵掌话烟雨。"}