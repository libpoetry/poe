{"id":"1108013","title":"次韵旷翁四时村居乐","dynasty":"宋","author":"艾性夫","text":"欲晴欲雨天溟濛，林塘淡荡摇春风。游丝落絮斗飞舞，野花芳草争青红。南园北园桑柘绿，村前村后啼布谷。蚕姑把叶祝丝多，田翁拜社祈年熟。藕花分房菱出角，瓜实累累蔓篱落。稻田水多翁不愁，日抱筠筐晒山药。清溪濯暑生布裳，石薷煮透山泉香。涯南老屋颇宜夏，草窗瓦枕松风凉。雁云漠漠梧桐秋，风露飒飒生平畴。芭蕉叶黄夜气湿，老壁屈曲行蜗牛。林外炊烟暗青树，墙头凉月惊鸣杵。柴门犬吠人语多，刈熟归来碧天暮。黄鸡懒啼霜月低，青羽乱啄梅花飞。乌犍怯寒不出圈，白犬耐冻时穿篱。老松堕枝供武火，枯蒲织席遮窗破。一窝容膝煖即休，不问瓮中天几大。"}