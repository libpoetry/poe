{"id":"745595","title":"皖江送石甫北上","dynasty":"清","author":"邓显鹤","text":"君官八闽我客粤，南海东海中隔绝。同心天遣一相逢，可惜逢时是离别。离怀黯黯况九秋，愁霖三日为句留。丈夫不洒别离泪，对子不觉先倾流。北风猎猎寒肌砭，黄河浊浪连天卷。东南方自亟才用，富贵逼人知不免。语君且莫愁颠踣，如尔人才岂易得。眉间黄气正飞扬，男儿未可轻量测。皖公山下一尊酒，骊唱在门鞭在手。野夫独坐听晨鸡，隔旦江头莫回首。"}