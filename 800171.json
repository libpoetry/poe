{"id":"800171","title":"刘考功公㦷见示夏峰老人书卷属题长歌","dynasty":"清","author":"汪楫","text":"夏峰老人双眸空，论交只许刘考功。长安只字不肯入，尺素突出开心胸。上言日读数行书，衰老以此酬苍穹。下言刘君世所望，不为韩富非英雄。虚堂披对正六月，满天赤日来清风。老笔生硬转妩媚，直欲处处藏其锋。良马识途恶荆棘，苍鹰愿击愁樊笼。江河日下事日变，世无鲁叟谁弥缝？我闻刘君昔偕隐，携琴荷锸惊老农。尽散家产别亲串，逝将食力深山中。若使至今不一出，人间安用双赤松？待汝他日济时了，把酒问汝将安从？"}