{"id":"727271","title":"道士步虚词十首","dynasty":"南北朝","author":"庾信","text":"浑成空教立，元始正图开。赤玉灵文下，朱陵真气来。中天九龙馆，倒景八风台。云度弦歌响，星移空殿回。青衣上少室，童子向蓬莱。逍遥闻四会，倏忽度三灾。东明九芝盖，北烛五云车。飘遥入倒景，出没上烟霞。春泉下玉溜，青鸟向金华。汉帝看桃核，齐侯问枣花。上元应送酒，来向蔡经家。归心游太极，回向入无名。五香芬紫府，千灯照赤城。凤林采珠实，龙山种玉荣。夏簧三舌响，春钟九乳鸣。绛河应远别，黄鹄来相迎。凝真天地表，绝想寂寥前。有象犹虚豁，忘形本自然。开经壬子世，值道甲申年。回云随舞曲，流水逐歌弦。石髓香如饭，芝房脆似莲。停鸾燕瑶水，归路上鸿天。洞灵尊上德，虞石会明真。要妙思玄牝，虚无养谷神。丹丘乘翠凤，玄圃御斑麟。移梨付苑吏，种杏乞山人。自此逢何世，从今复几春。海无三尺水，山成数寸尘。无名万物始，有道百灵初。寂绝乘丹气，玄明上玉虚。三元随建节，八景逐回舆。赤凤来衔玺，青鸟入献书。坏机仍成机，枯鱼还作鱼。栖心浴日馆，行乐止云墟。道生乃太乙，守静即玄根。中和炼九气，甲子谢三元。居心受善水，教学重香园。凫留报关吏，鹤去画城门。更以忻无迹，还来寄绝言。北阙临玄水，南宫生绛云。龙泥印玉策，大火炼真文。上元风雨散，中天歌吹分。灵驾千寻上，空香万里闻。地境阶基远，天窗影迹深。碧玉成双树，空青为一林。鹄巢堪炼石，蜂房得煮金。汉武多骄慢，淮南不小心。蓬莱入海底，何处可追寻。麟洲一海阔，玄圃半天高。浮丘迎子晋，若士避卢敖。经餐林虑李，旧食绥山桃。成丹须竹节，刻髓用芦刀。无妨隐士去，即是贤人逃。"}