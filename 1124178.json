{"id":"1124178","title":"十二月七日病题四首","dynasty":"宋","author":"赵蕃","text":"晓枕闻屐声，方知夜来雨。遥怜江南梅，玉立胜越女。林深笑成暗，溪浅照亦俯。想象不胜情，吾宁久羁旅。前朝困壶觞，昨日强撑拄。今晨不能支，谒告报公府。噤瘁苦春寒，廉纤真雪雨。病状虽摧颓，犹思鸥鹭举。一代数百年，作者不数人。桃李非不芳，梅花独清真。是故吾党士，爱之踰等伦。诗成欲何属，目断楚江滨。酒亦不难止，无以寄吾兴。纵然酒可止，诗恐不受命。二者必相须，未易相负胜。所以千载人，不能除此病。"}