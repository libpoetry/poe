{"id":"765519","title":"绿意 笋","dynasty":"清","author":"杜文澜","text":"西泠旧麓。记晓寒径里，冰苔曾斸。分与樱厨，剥似蕉心，几度醉拈香玉。惊雷忽破乡关梦，又瘦认、袜罗双曲。算好春、易过头番，竟日画栏凭独。无那湖阴翠减，问谁更、采笔重题修竹。回首东风，花暗禅房，燕子初来天竺。判教领、尽烟霞味，怕一寸、词肠犹俗。愿少留、伴我清尊，莫放小庭幽绿。"}