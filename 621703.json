{"id":"621703","title":"次日访永言于报恩寺中呼酒谈诗","dynasty":"明","author":"郭之奇","text":"良朋驱言驾，敢自怯舆风。柳絮循郊色，先以慰别悰。远落市嚣外，曰君古寺东。入门君适出，盆花为客供。久坐需之至，须眉跃相从。呼酒三杯后，诗篇百首同。翠竹生禅籁，文心于焉穷。忙能探兹候，始信志所公。繇来肝共沥，只此亦无封。悠然俟晚磬，缅绪觉难终。抵舍严更寂，黯默别为衷。"}