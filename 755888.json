{"id":"755888","title":"慈乌曲","dynasty":"清","author":"钱淑生","text":"慈乌哑哑枝上啼，乳乌拍拍高复低。乳乌飞起慈乌喜，乳乌堕地慈乌止。乌飞乌止各有心，团团且绕栖巢林。一乌远出衔虫豸，一乌守巢护乌子。何时乳乌毛羽成，反哺酬恩见物情，人生抚儿亦如此，抚儿望儿良有以。哀哀惟我独虚生，累亲无计徒吞声。感此慈乌坐无语，心酸骨折泪如雨。"}