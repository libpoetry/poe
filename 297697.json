{"id":"297697","title":"水龙吟·题张挥孙闷寻鹦馆填词图","dynasty":"现代","author":"傅熊湘","text":"凭谁说与閒愁，闷来唯有寻鹦鹉。天涯几度，鸾飘凤泊，无人解语。剩汝多情，为侬写照，一般毛羽。问今朝诵过，心经几遍，好教就，新词谱。休问洲边作赋。便聪明、一生都误。风亭月榭，回廊曲槛，尽消佳句。我亦阑珊，似人不见，曼声歌苦。待何时却把，相思细写，付金笼诉。"}