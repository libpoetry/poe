{"id":"685624","title":"送李父母入觐兼归省三首","dynasty":"明","author":"邓云霄","text":"名家宦谱世传清，琴鹤图书伴去程。人望龙门秋水远，舟移羊石锦帆轻。五年雨露攀辕泪，万里关山恋阙情。自是君亲恩并重，彩衣先入阖闾城。珊珊苍佩谒明光，待漏听鸡夜未央。圣主临轩咨抚字，使君奏牍注循良。赐金更喜颁春宴，簪笔还期补衮裳。寄语桑间旧驯雉，共随鸣凤向朝阳。把酒临歧话别难，且携雄剑对君弹。长城谁纵胡儿马？短发仍冲壮士冠。池上夔龙徒拊髀，军中韩范几登坛。时危各展经纶手，早上金门策治安。"}