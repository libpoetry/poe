{"id":"682640","title":"菊下宴集","dynasty":"明","author":"区元晋","text":"素滟珠联紫吐霞，风光颜色本同家。便将石径凌霜态，看比琼楼冒雪花。自爱魏公存晚节，每怜韩令屏秾华。秋江纵有芙蓉美，尤恐霜风捲落沙。漠漠秋光澹抹霞，百年幽致几渔家。吸馀原水方知寿，兴溢柴桑岂在花。金折小苞含玉露，雪裁新瓣缀瑶华。频来不厌求羊伴，莫遣花前怅捻沙。"}