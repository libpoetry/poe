{"id":"1127900","title":"杂诗四首","dynasty":"宋","author":"曾巩","text":"张陈贫时交，干戈忽相逐。范蔡憎嫌人，卒自归鼎轴。害夺怨为欣，利驱爱成戮。世间不可料，人事常反覆。日磾断内讨，坐享七世荣。霍光徇所爱，两忘家与名。卓阔俱抗志，纤微独纡情。得失万世视，长令壮夫惊。皇皇谒荆人，伈伈遵阳虎。及觉一礼亡，翩然遂违鲁。全身有逊接，直道无苟处。故称圣如龙，屈伸兹可睹。挥袂谢幽侧，腾身集崔嵬。心胎太极气，手扬斗间魁。荒荆忽成桂，蛰鳞冬有雷。君看九州宝，自入朱门来。"}