{"id":"1126536","title":"依韵和唐彦猷华亭十咏 顾亭林","dynasty":"宋","author":"梅尧臣","text":"乡林空林木，不见古人居。犹寻古人迹，更与古人疏。昔为贤豪里，今作魑魅墟。湖边夜夜月，光彩波上馀。山头寒泉穴，净若镜面平。熨齿敲冰冷，贮瓶微玉声。傍有野鹿迹，上啼林鸟清。何由一往挹，况复方病醒。孙氏有吴国，四海未息戈。猎以耀威武，平野万骑罗。英雄魏与蜀，貔虎一何多。世事异莫究，但见桑麻坡。柘土久陷没，千里嗟水滨。不复吴盐邑，空有秦女神。浩荡吞海日，旷阔迷天津。扁舟谁能往，旦暮逢渔人。秦帝观沧海，劳人何得脩。石桥虹霓断，驰道鹿麋游。车辙久已没，马迹亦无留。骊山宝衣尽，万古空冢丘。来观瑁湖水，乃是陆生居。春塘草几变，谁脍此中鱼。莫容科斗应，亦有鲁王馀。不随蛟龙飞，神鳖未可除。断岸三百里，萦带松江流。深非桃花源，自有渔者舟。闲意见水鸟，日共泛觥筹。何当骑鲸鱼，一去几千秋。我思陆平原，废宅荒草深。才高乃速祸，事往不可箴。饥乌噪树颠，野鼠窟庭阴。黄耳亦已死，家书无复寻。陆氏几世祖，葬此生令名。犹如产美璞，遂尔传嘉声。寒岩畜奇秀，源水日东倾。何言千载间，二子不更生。吴王葬三女，因留此冈名。已化被粲质，合有兰蕙生。婵娟夜月照，晻蔼朝雾平。古魂如未泯，不远阖闾城。"}