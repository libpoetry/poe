{"id":"756382","title":"泰清宫观云气烹茶放歌","dynasty":"清","author":"黄合初","text":"泰清仙界云轮囷，群峰滉洋悬无垠。呼朋拂袖历磴上，万象一白迷鸿钧。麻姑池畔鸳鸯井，泉香而洌汲修绠。携来古鼎试烹茶，雀舌乳花泛清影。我亦自信有仙缘，几番杖策来层巅。餐霞吸露润诗腑，吟破白云枕石眠。挂瓢久熟胡麻饭，食之能令筋骨健。五体清凉百病除，何须八石经时炼。白云涧内白云深，云静天青涧壑沈。茶罢天风吹飒飒，好听松梢万叶吟。"}