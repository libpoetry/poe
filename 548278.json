{"id":"548278","title":"经北邙山","dynasty":"明","author":"孙继皋","text":"朝望北邙山，暮行北邙道。山空不见人，原上多青草。忆昔当年送葬时，衣冠车马纷纭随。珠襦玉匣哀不足，歌声薤露何其悲。一朝京洛风尘改，转眼豪华不相待。冢畔狐狸昼稳眠，隧前羊虎亦安在。凄凉往事事已休，生怜万古一荒丘。青春不随绿树歇，白日空照黄河流。人生有生会有死，死生聚散亦常尔。况彼勋名与富贵，直视浮云等流水。吁嗟乎，吁嗟乎，王侯将相无代无，胡不试看北山隅。"}