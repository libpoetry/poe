{"id":"1114535","title":"再赓佳什已致牵羊之请又辱不鄙垂教盖大巫困小巫欲视其颠踣为戏耳辄作二章以足小成之数","dynasty":"宋","author":"李流谦","text":"鳞鳞新绿涨篙竿，飞雁声中岁已阑。梅蕊尚能供冷淡，酒杯那复问甜酸。徵招不入幽人梦，节物空惊壮士肝。趁取芳菲行乐去，丽词妍唱暖春寒。讲摩师友我尤须，此道今人已绝无。颇欲相从问奇字，故应未暇注阴符。竹嫌影薄乘春种，酒怕樽空带雪沽。杖屦往来忧不数，恐公早晚蹑华途。"}