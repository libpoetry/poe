{"id":"1252273","title":"游三洞金盆诸峰绝句二十首","dynasty":"元末明初","author":"叶颙","text":"长松撑白云，偃蹇几千载。而我能几何，松雪镇长在。策杖游洞天，石羊卧荒草。平起不载逢，几见春风老。仙翁出洞口，笑我两鬓华。尘世累变更，翁貌长如花。云巅老猿吟，松下仙犬吠。山童不知名，啸入青云去。峨峨万叠山，曾阅几人老。我老不少年，山老色愈好。渴斟东涧泉，饥煮西山石。醒时策短筇，醉后横长笛。岧峣金华峰，苍松凛高秋。仙人坐不成，岁月空悠悠。青山如佳人，白云如游龙。佳人节不移，游龙去无踪。我昔为童儿，登高而作赋。我今发如霜，青山但如故。徘徊三洞天，拚作十日留。何当约安期，共为千载游。山灵见我来，抚掌一笑莞。喜我成此游，怪我来何晚。不为世网萦，肯受儒冠误。兹游快平生，并了泉石痼。大山严而尊，小山婉而秀。往来两山间，岩霏湿吟袖。平生酷爱山，嗜好如猿狙。行将脱尘俗，上与浮云俱。久从山中游，颇识山中趣。狂吟采松花，撼动云栖树。已无名利心，犹有烟霞疾。汲彼千尺清，洗此方寸癖。犬吠人家近，鸟啼春昼晴。涧草有幽色，野花无定名。怪藤摇苍烟，芳林滴晴雨。闲花逞娇姿，笑舞春风里。褰衣陟芙蓉，挨云拾瑶草。寘之怀袖中，食之颜色好。云边学仙子，貌古悬方曈。闲挥白玉麈，笑坐青石峰。"}