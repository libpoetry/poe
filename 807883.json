{"id":"807883","title":"贺新郎  乙卯端午","dynasty":"清","author":"陈维崧","text":"旧事思量否。记年前、天中佳节，沈吟搔首。此日伤心人渐老，谁耐离骚繫肘。喜绕砌、葵榴初绣。笑看五丝缠艾虎，问汝曹、猛气凭陵久。何故缚，女儿手。楚天一片惊涛吼。沸中流、锦袍雪舰，笳鸣鼓奏。错认兰桡争吊屈，惹起鱼龙僝僽。都不见、椒浆桂酒。罨画从来无竞渡，也幸无、下濑戈船走。渔夫醉，唱铜斗。"}