{"id":"565657","title":"送楚瑛上人吴门百花庵阅藏毕归钱塘一首","dynasty":"明","author":"黄省曾","text":"我闻洛阳记，首阐四二经。遂使鹿苑言，登此汉氏庭。世高鼓清波，支娄继芳馨。建初珊瑚舌，长安凤凰旌。自此三藏书，灿然若繁星。楚瑛僧家宝，松萝閟幽扃。兀然理金篇，廓尔昭心灵。宛如一粟许，无涯摄沧溟。春风鹫山吹，忍草忽巳青。思弄武林水，桃花驾归舲。人生一世间，去住皆浮萍。折杨固分手，临岐已忘形。往说无生法，天花何处零。"}