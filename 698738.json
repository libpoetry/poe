{"id":"698738","title":"和僧白鹇诗二首","dynasty":"明","author":"夏原吉","text":"双颊彤彤点绛纱，满身霜拂更光华。栖来晚树烟笼叶，叫落春山雨湿花。曾逐绣衣朝帝阙，偶随珠句到禅家。主人料得相看好，不用昂头羡野霞。醉涂玄鹤顶丹砂，閒住山中几岁华。虞网忽迷三面雨，樊笼身掩一身花。永怀五柳先生宅，静忆孤山处士家。若向风前轻脱钥，高张云翼趁飞霞。"}