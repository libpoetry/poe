{"id":"1126572","title":"即日","dynasty":"宋","author":"章甫","text":"苦忆花吹尽，生嫌草长齐。莺啼春已暮，客散日还西。孺子抛书卷，童奴理菜畦。怒雷将急雨，一夜水平堤。吟苦知音少，棋低敌手多。故人无恙不，薄酒奈愁何。未暇兔三窟，聊同鸥一波。传闻江北路，人应力田科。醉里三春了，山中五载留。日长知已夏，雨冷忽如秋。书贷监河粟，箱存季子裘。曲肱朝睡美，身外付悠悠。"}