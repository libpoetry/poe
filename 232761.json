{"id":"232761","title":"古琴歌·山人袖携古琴来","dynasty":"宋代","author":"周文璞","text":"山人袖携古琴来，形模拙丑腹破穿。上两金字亦残漫，自云得自十年前。十年前宿野店间，野店岑寂无炊烟。只将百钱乞翁媪，回买湿薪煨涧泉。老翁持出一木段，刀痕凿痕斧痕满。秀才望见三叹羡，学琴以后何曾见。此是成都雷氏为，揩摩雷字分明现。持归修治调曲成，曲成他人不肯闻。初弹羑里可释憾，再鼓广陵如雪冤。将归古操次第传，龙入我舟何可怜。"}