{"id":"1237035","title":"拟赋桃灯杖","dynasty":"元","author":"凌云翰","text":"形如新月带微弯，相伴银缸影不单。寸草有心须用尽，双花报喜莫教残。留连孤主知天晓，沾溉馀膏觉夜寒。赖得主翁频举手，简编宁向暗中看。陶铸功名谢切磋，频挑试问夜如何。从前扶策心长在，到底推移力更多。次第烧残三寸草，分明垂下一枝荷。短檠他日宁同弃，好效昌黎重作歌。斜倚弯弯玉一枝，策勋虽小贵逄时。近床不厌频挑早，开卷宁辞再举迟。乘暗每于贪睡后，生明多在正心时。独怜映雪囊萤者，如此形容想未知。儒家此物用筵篿，浸润膏油节愈坚。倒影每来书卷上，尽心长向酒樽前。搔头已逼穷年景，举手能成不夜天。想像流光端可比，只从暗里自推迁。灯掭还于盏面横，却因挑剔强为名。赋形且截长为短，举手能教暗作明。轻助草生还有色，缓推花落更无声。美人闲却金钗股，却笑蛾眉尽未成。"}