{"id":"920981","title":"太虚以黄楼赋见寄，作诗为谢","dynasty":"宋","author":"苏轼","text":"我在黄楼上，欲作黄楼诗。忽得故人书，中有黄楼词。黄楼高十丈，下建五丈旗。楚山以为城，泗水以为池。我诗无杰句，万景骄莫随。夫子独何妙，雨雹散雷椎。雄辞杂今古，中有屈、宋姿。南山多磬石，清滑如流脂。朱蜡为摹刻，细妙分毫釐。佳处未易识，当有来者知。"}