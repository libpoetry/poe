{"id":"836784","title":"卜居","dynasty":"清末民国初","author":"陈肇兴","text":"经年避贼寇，迁徙无定宿。有客晨过门，言善君平卜。长揖前致辞，再拜发龟椟。自从丧乱来，八口滞空谷。供亿无故人，反噬有僮仆。亲朋多白眼，群奸遥侧目。入海愁蛟龙，登山畏虺蝮。吾宁居九夷，负矢射麋鹿；将委心任运，彫零依草木。吾宁请长缨，中原竞驰逐；将浮沉观变，憔悴匿林麓。吾宁依刘表，附会救饘粥；抑将说隗嚣，辨论穷反覆。吾宁学杜甫，悲歌以当哭；抑将效扬雄，清静自投阁。宁百折不回，守身如守玉；将模棱两可，与世同龌龊。绝温峤裾，将戏老莱服。摇顾荣扇，将采陶潜菊。宁为辕下驹，将作云中鹄。宁朝秦暮楚，将夜行昼伏。宁去依他人，抑来为宗族。宁四海为家，抑一枝自足。吁嗟天下乱，举世方皆浊。瓦釜竞雷鸣，干镆埋地狱。豺虎横咆哮，麒麟遭鞭朴。衣绣原非荣，披褐讵云辱。世无平不陂，道无往不复。詹尹将拂龟，贾生或赋鵩。何者为吉凶，何者为祸福？知几有神明，尚其再三告。客闻呀然笑，释策止弗渎。王绩醉为乡，志和船作屋。在我求其是，到处皆安乐。七子沉湎同，三闾清醒独。用行君之意，何必问龟壳！"}