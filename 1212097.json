{"id":"1212097","title":"应制天马歌","dynasty":"元","author":"许有壬","text":"臣闻圣元水德正色在朔方，物产雄伟马最良。川原饮龁几万万，不以数计以谷量。承平云布十二闲，华山百草春风香。又闻有骏在西极，权奇俶傥钟乾刚。茂陵千金不能致，直以兵戈劳广利。当时纪述虽有歌，侈心一启何由制。吾皇慎德迈前古，不宝远物物自至。佛郎国在月窟西，八尺真龙入维絷。七逾大海四阅年，滦京今日才朝天。不烦剪拂光夺目，正色呈瑞符吾玄。凤鬐龙臆渴乌首，四蹄玉后䃜其前。九重喜见远人格，一时便敕良工传。玉鞭锦鞯黄金勒，瞬息殊恩备华饰。天成异质难自藏，志在君知不在物。方今天下有道时，绝尘讵敢称其力。臣才罢驽亦自知，共服安舆无覂轶。"}