{"id":"742985","title":"李山人以梦禅居士指写东坡诗意遗墨属题","dynasty":"清","author":"法式善","text":"太白以后东坡诗，仙乎仙乎出尘姿。近来更有梦禅老，以画为诗人不知。夜中快读东坡句，朝起便写古松树。松下仙人谁见之，写出空山辟谷趣。先生曰笔不如指，自我有之自我使。高傅既亡指画稀，问君何处得此纸。此纸沦落尘埃中，苔花黯淡秋烟濛。万钱买归看万遍，云堂谡谡回天风。梦禅作画诗龛题，梦禅老年懒于画，余许题诗，则必画之。前例创始王黄倪。故人坟上木已拱，瞥见遗墨增愁凄。李君一生爱朋友，求诗乞画年年有。跨驴访我月桥东，称述梦禅不绝口。梦禅昔日图诗龛，罗聘惊为沈启南。山东亦有云林阁，城北曾无海岳庵。"}