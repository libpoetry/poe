{"id":"1108602","title":"夜检故书得孙季蕃词有怀其人二首","dynasty":"宋","author":"刘克庄","text":"贪听谯更夜未眠，偶拈一卷向灯前。凤箫按谱声声叶，鲛帕盛珠颗颗圆。洛叟曾规秦学士，蜀公晚喜柳屯田。江湖冷落词人少，难起花翁傍酒边。中年豪宕以词行，醉墨淋漓一座倾。昔竞捧笺求少蕴，今谁沥酒吊耆卿。戴花起舞生无闷，荐菊为肴死亦清。愁绝水仙祠畔路，萋萋原草几枯荣。"}