{"id":"1215572","title":"江仲谦恒德堂","dynasty":"元","author":"黄镇成","text":"江君世令族，家在君山阳。君山四千仞，上有白玉床。云气出阴壑，灵苗产阳冈。仙人时往来，石室留禁方。江君往得之，归为恒德堂。九转空青砂，沃以神楼汤。散入刀圭匕，冬炎夏清凉。夭阏一以全，吾心乃夷康。四海患痿痹，齐民生痏疮。国医敢束手，忍视全膏肓。大山多灵药，食之可年长。安得往从君，吹笙住药房。"}