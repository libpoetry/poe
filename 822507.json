{"id":"822507","title":"月下笛 题无弦琴谱后，用山中白云寄仇山村韵","dynasty":"清末近现代初","author":"周岸登","text":"水玉调弦，金渊照影，抱琴呼友。放歌皓首。怕冰蟾、笑孤瘦。湖山清响依然在，问莺燕、今犹是否。便龟池送老，龙唇写韵，长啸挥手。归后。停云旧。道误拟陶潜，映门无柳。烟波自有。钓徒添个閒叟。江关不为悲摇落，赋哀怨、兰成恨久。试徽外、断肠声，如见觥船泛酒。"}