{"id":"1182956","title":"杂曲歌辞 太行苦热行","dynasty":"唐","author":"独孤及","text":"驷马上太行，修途亘辽碣。王程无留驾，日昃未遑歇。请问此何时，恢台朱明月。长蛇稽天讨，上将方北伐。明主命使臣，皇华得时杰。已忘羊肠险，岂惮温风入。摇策汗滂沲，登崖思纡结。炎云如烟火，溪谷将恐竭。昼景赩可畏，凉飙何由发？山长飞鸟堕，目极行车绝。赵魏方俶扰，安危俟明哲。归路岂不怀，饮冰有苦节。会同传檄至，疑议立谈决。况有阮元瑜，翩翩秉书札。起予歌赤坂，永好踰白雪。维念剖竹人，无因执羁绁。"}