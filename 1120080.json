{"id":"1120080","title":"送丘宗卿帅蜀","dynasty":"宋","author":"陈傅良","text":"尝陪诸老后，亦与晚进游。有能一夕话，可洗万古愁。昔君尚青衫，今我已白头。阙下何匆匆，蜀江正悠悠。一请工治庖，再请拙操舟。好静从古始，尚恩极今时。宁使举国贫，勿与一士遗。熙宁固前辙，元祐诚良医。我亦欲宴兴，人方乏朝炊。持之讯人杰，人杰良自疑。前瞻及河陇，内顾连江沱。边筹尚弹压，民瘴须挼挲。方当上怀远，况复岁荐瘥。宜公去帆轻，岁月亦易多。西人岂不好，奈此东人何。"}