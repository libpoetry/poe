{"id":"686660","title":"辛巳书事七首","dynasty":"明","author":"边贡","text":"居庸碣石控胡门，玉几由来北极尊。阁道逶迤经海岱，天河隐见出昆崙。斗间遥识三阶列，日下从知九轨存。奠鼎卜郊非浪事，万年圭鬯保文孙。泰陵松柏五云高，再见周康握赤刀。南斗龙文占王气，中原驰道拥旌旄。要荒不乱贻谋远，磐石相维缔搆牢。弘治名臣天慭在，元功应数旧萧曹。龟食庚庚发启光，龙颜日角映扶桑。九朝琬琰陈东序，万国山河履职方。总道祥麟传宝箓，更看天派渡银潢。轩虞落落鸿钧转，矫首沧溟望八荒。汉水东流梦泽开，云蒸龙气划争回。襄城七圣翔空下，少室三花拂驾来。河伯宝图森地轴，上公玉册自中台。千秋万岁应思沛，怅慕歌风拟筑台。明光甲帐下金墀，中史星轺降紫泥。三殿丝纶垂象丽，九霄日月覆盆低。云扶宝鼎皇风穆，天绕玑衡舜政齐。更有求贤温语切，龙光长指钓磻溪。内使传宣总插貂，虎贲联络递乘轺。尔曹肉食浑无赖，天下军输半已凋。朔雪炎风归紫极，铜驼金马郁青霄。万年历服超三五，努力夔龙佐帝尧。晓仗彤云拂羽旗，大行重引汉官仪。紫衣簪笔钩陈迥，白虎谈经刻漏迟。谩道春王传正朔，似闻天乐奏咸池。南天落寞江湖远，北斗时依藿食私。"}