{"id":"1109987","title":"无题四首","dynasty":"宋","author":"吕本中","text":"我病无能到处穷，子才安得尚漂蓬。如何共饮重阳酒，相对无言似乃翁。重阳共采东篱菊，却似乃翁年少时。顾我无能甘老病，相寻唯有向来诗。闻钟即起待天明，客舍无聊坐五更。何日长风破巨浪，看渠万里出门行。平生饱我饭脱粟，静夜不眠寻细书。可见乌衣诸子弟，从来志业不如渠。"}