{"id":"1209160","title":"题张小山君子亭","dynasty":"元","author":"张仲深","text":"我尝西湖谋卜居，前有水竹后芙蕖。羁红縻翠眩人目，云锦倒映青珊瑚。归来试问隐者庐，嘉葩美植同纷敷。綵鸾蹋空夜不啄，文鸳陨粉秋生珠。竹秉君子操，莲如君子清。我亭居其中，乐以君子名。道人寓物不着物，岂唯物美唯德称。满帘花气香馥馥，一亭翠景风泠泠。愿君志如莲濯淤泥而不染，操如竹拍霜雪而不零。我今闻之当乞盟，制荷为衣竹为策，迥谢浊世全吾生。"}