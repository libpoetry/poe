{"id":"924350","title":"陪杜充张恕鸿庆宫避暑","dynasty":"宋","author":"苏辙","text":"至后雨如泻，晴来热更多。簿书沾汗垢，岩石思藤萝。赖有祠宫静，时容俗客过。老郎无不可，公子亦能和。道胜还相接，禅迷屡见诃。清凉生绝念，烦暑散沉疴。古木便张幄，鸣禽巧当歌。桃香呈绛颊，瓜熟裹青罗。饭细经唇滑，茶新到腹薖。剧谈时自笑，饱食更无它。适意未应厌，后游真若何。官居邻曲沼，田畎助清波。晚照明疏柳，微风响众荷。轻舟尚可载，小雨试渔蓑。"}