{"id":"421982","title":"送蔡铁生之榕垣","dynasty":"近现代","author":"连横","text":"蛰龙吟罢惊风雨，海水群飞龙战苦。扁舟又访钓龙台，江山寂寞今无主。钓龙人去钓台空，扶桑日出海波红。海中有龙能作怪，骜鸣蛟啸凭天风。七鲲山色郁葱龙，骑鲸丈人真英雄。鞭笞虎豹驱罢熊，威棱久著东海东。怒涛突起地维折，婆娑洋化修罗宫。修罗敢与帝释战，败鳞残甲满苍穹。山魈水魅肆吞噬，弱肉强食我心恫。即今群龙倡无首，玄黄之血洒寰中。其象元亨其兆吉，莘莘学子歆大同。呜呼！丈夫生不乘龙死则已，破家亦学屠龙技。送君行矣诵君诗，他日龙门看烧尾。"}