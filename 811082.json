{"id":"811082","title":"八月二十三日先慈八秩忌辰礼佛志感四首","dynasty":"清","author":"王润生","text":"慈俭传家庇后昆，零丁坠绪赖延存。绸缪耗尽心头血，牖户于今有泪痕。一镫五夜永蓬庐，半照呜机半读书。毕竟孤儿蹭蹬老，九原遗恨定何如。荫失春辉廿九年，祝釐八秩礼金仙。不知果證蟠桃后，此日神游第几天。年年八月廿三日，一度经过一断肠。生我劬劳无可说，人间天上泣称觞。"}