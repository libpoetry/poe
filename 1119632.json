{"id":"1119632","title":"泛湖十绝句","dynasty":"宋","author":"陈造","text":"荷面跳珠小溅衣，酒边团扇已停挥。湿云收尽人间暑，却度西山载雨归。浦溆楼台远近殊，樽罍随处小踟蹰。高郎颇胜高常侍，解把西湖敌孟诸。银笔曾烦赞此君，即今墨色俨如新。因君细数登龙日，十九年前入幕宾。嫩绿摇漪红藕香，雨膏烟腻午供凉。西湖到眼真西子，莫信温柔别有乡。桃叶相逢但交臂，李鬟何许费凝眸。尔曹岂解文字饮，应道吾侪输此筹。酒边凉意雨馀生，望夜重期看月明。安得水仙会事发，巧随人意作阴晴。底许行庖旋不空，小舟如织浪花中。盘珍俎实随供给，亦有红衣载短篷。寻得诗人到醉乡，银壶玉麈倍增光。小囊赋就鸳鸯锦，一路荷花别漾香。玉人罢浴试梅妆，诗客挥毫落夜光。因病覆觞今破戒，为渠豪饮为君狂。楼前行客竞昂头，楼上齐声唱石州。衮遍实催犹未彻，暑风晴月各新秋。"}