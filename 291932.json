{"id":"291932","title":"六州歌头·居庸关","dynasty":"现代","author":"寇梦碧","text":"凿开元气，铁峡建藩屏。称九塞，誇三险，控幽并，厄神京。一线关门窄，悬檐溜，排云蹬，夹隰水，连盘岭，势峥嵘。锁钥当年，战迹依然在，霸业难凭。但千山落日，劫墨压空城。碧血犹腥，野棠生。尽走辽后，飞闯将，松亭败，柳沟迎。虫沙劫，沧桑事，几棋枰，问谁赢。百战山河冷，空枨触，古今情。海氛急，鲸牙祸，又称兵。谁道千秋设险，只消与，驼影铃声。剩残碑十二，风雨卧荒陵，一慨无名。"}