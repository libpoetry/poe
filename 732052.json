{"id":"732052","title":"春雪歌","dynasty":"清","author":"申涵光","text":"北风昨夜吹林莽，雪片朝飞大如掌。南园老梅冻不开，饥乌啄落青苔上。破屋寒多午未餐，拥衾对雪空长叹。去岁雨频禾烂死，冰消委巷生波澜。吴楚井乾江底坼，北方翻作蛟龙宅。豪客椎牛昼杀人，弯弓笑入长安陌。长安画阁压氍毹，猎罢高悬金仆姑。歌声入夜华镫暖，不信人间有饿夫。"}