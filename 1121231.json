{"id":"1121231","title":"戴主簿挽诗","dynasty":"宋","author":"林希逸","text":"榕楼饮日君豪甚，岂料凄凉雪满头。横鹗几回宾上国，栖鸾一老殡南州。拜经传业源流在，作赋摩空取次休。诗卷旧人无十九，箫笳何去暮云愁。有子能贤知孝甚，新磨铭石以贫迟。为君更作招魂些，此士无惭有道碑。身老梦思埋玉处，客游忆到共灯时。家成好入遗文去，乞与他年作瑞芝。"}