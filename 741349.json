{"id":"741349","title":"望麻姑山","dynasty":"清","author":"曹文埴","text":"临池少习平原书，名山灵迹尊麻姑。关河迢递不可到，蔡经故宅知有无。今年西江奉使节，秋风一棹来仙都。芙蓉万萼插天表，骋睇已觉襟怀舒。傥令策杖踏烟月，快饮玉露餐云腴。一双尘足苦缠缚，咫尺仍复千里如。桥通三峡自矹硉，杉列七星犹盘纡。清音往往下鸾鹤，闻有云马驱风车。仙人讵必吝麟脯，俗子自欲沈泥涂。酒帘竞署麻姑字，一瓮空向街头沽。"}