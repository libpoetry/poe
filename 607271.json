{"id":"607271","title":"盐宪陈公生祠","dynasty":"明","author":"卢龙云","text":"煮海兴齐策，充边藉汉盆。久知盐是政，兼用法为官。宪府霜曾凛，春台泽自宽。发奸毫尽析，诘暴赡先寒。狼井休为祟，猺车不苦难。出涂时并悦，编户众咸安。惠爱三江遍，讴歌万灶欢。思何今始切，借寇复同看。薇省芳重润，棠阴露未乾。宫墙留颂祝，伏腊走衣冠。调鼎功堪待，和羹事并观。苍生齐属望，早晚弼朝端。"}