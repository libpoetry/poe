{"id":"755505","title":"秋怀 其一","dynasty":"清","author":"柯劭慧","text":"唧唧草虫鸣，离离众星列。白露劲柔条，激楚结丛樾。踟蹰还入房，含凄心如结。罗帐漾清商，绮牖笼寒月。百忧触物生，万感因秋作。朝槿谢残红，篱菊发黄藻。金风生桂枝，玉露凋芳草。客怀多感伤，览物憎寒早。转身入我房，惄焉心如捣。绮窗暧夕晖，邃室增幽窈。岂必日月驰，维忧以用老。"}