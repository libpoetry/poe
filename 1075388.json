{"id":"1075388","title":"十二月二十六日北墙扪虱","dynasty":"宋","author":"周紫芝","text":"今晨颇无事，步游古墙根。眷兹万家邑，稍苦三户村。于时积雪散，复值朝阳温。解衣聊自得，班荆与谁言。款欠良已久，吾虱庶可扪。平生谢澡刷，懒惰从朝昏。坐令边缝间，朝生暮仍孙。回臭比蹠香，位卑道仍尊。与世倘无求，中有至乐存。勿语儿女曹，此意难具论。"}