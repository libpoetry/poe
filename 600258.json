{"id":"600258","title":"寿混成叔明府八十","dynasty":"明","author":"庞一夔","text":"毕公茁南宗，来自珠玑巷。叠滘与弼唐，凤鸾相颉颃。太守冰蘖声，中丞铉鼎望。翁继以直鸣，鹿门光倍盎。殷鉴喻借秦，安边韬绍尚。寿宫履虎危，正学批龙戆。茅蕉裸就烹，郇模筐持葬。穹苍贯精诚，二贤岂多让。三黜道逾尊，群咻气弥壮。昨通政府书，惊定仍奖赏。年兹八十齐，发宣神更王。秉直定长生，算越期颐上。"}