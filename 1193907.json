{"id":"1193907","title":"宅西有流水墙下构小楼临玩之时颇有幽趣因命歌酒聊以自娱独醉独吟偶题五绝句","dynasty":"唐","author":"白居易","text":"伊水分来不自由，无人解爱为谁流。家家抛向墙根底，唯我栽莲越小楼。水色波文何所似，曲尘罗带一条斜。莫言罗带春无主，自置楼来属白家。日滟水光摇素壁，风飘树影拂朱栏。皆言此处宜弦管，试奏霓裳一曲看。霓裳奏罢唱梁州，红袖斜翻翠黛愁。应是遥闻胜近听，行人欲过尽回头。独醉还须得歌舞，自娱何必要亲宾。当时一部清商乐，亦不长将乐外人。"}