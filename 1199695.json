{"id":"1199695","title":"法婴玄灵之曲二首","dynasty":"魏晋","author":"葛洪","text":"大象虽寥廓，我把天地户。披云沉灵舆，倏忽适下土。空洞成玄音，至精不容冶。太真嘘中唱，始知风尘苦。颐神三田中，纳精六阙下。遂乘万龙楯，驰骋眄九野。玄圃遏北台，五城焕嵯峨。启彼无涯津，泛此织女河。仰止升绛庭，下游月窟阿。顾盻八落外，指招九云遐。忽已不觉劳，岂悟少与多。抚璈命众女，咏歌发中和。妙畅自然乐，为此玄云歌。韶尽至韵存，真音辞无邪。"}