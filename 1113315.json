{"id":"1113315","title":"九日三首","dynasty":"宋","author":"张嵲","text":"南国穷秋冷尚赊，随时游瞩自堪嘉。且欣一雨山争出，休叹重阳菊未华。佳客逢秋宜得句，道人酌酒似烹茶。人生胜日须行乐，豫去昏鸦作阵斜。登高未用怀郪县，少异谁能识孟嘉。岁岁青樽常有酒，年年黄菊未逢花。分将默坐更搜句，肯以衔杯当饮茶。且莫凭栏伤极目，人间秋日易西斜。九日当年菊蕊迟，今年庭下半芳菲。禾收原野将成廪，枫落江湖欲授衣。何处好山饶胜概，拟携家酿趁晴晖。病衰不复能搜句，聊插红萸满帽归。"}