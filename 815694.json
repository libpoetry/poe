{"id":"815694","title":"江西道中屡见水碓欲作诗未果顷读东坡博罗香积寺诗序有可筑碓磨之语用其韵补作","dynasty":"清","author":"郭麟","text":"山回水复逢一乡，疏星煜煜镫射芒。萧条知是百家聚，滩潬疑渡十里黄。溪尾隆隆自春谷，山腰棱棱方插秧。一堤聊障急流折，百步乃倒回澜狂。群猿联饮股脚结，老鹤俯啄意思凉。辘轳宛转响金井，竹箭压叠成宜防。青裙朝汲愁抱瓮，白发夜守还然糠。此中大半饱雀鼠，或亦时作虫鱼香。我来正届麦秋候，到处乞食兼乞浆。端能食新意已足，不怕二鬼来膏肓。我家江南真水乡，遥村远树如针芒。每看孤帆入浦黑，晴见落照依山黄。平畦方罫在屋角，曲港一色连青秧。平林小聚结砻舍，隆隆雷转鏖风狂。携归杵臼劳妇子，冬日破袄如秋凉。岂知此间借天力，回斡迅流成曲防。风轮孰使自旋转，河伯能与扬秕糠。长腰已作雪霜色，入鼻便觉饼饵香。水于人世利最博，不惟灌溉兼酒浆。此巧又出常智外，人病元气真膏肓。"}