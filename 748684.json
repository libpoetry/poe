{"id":"748684","title":"食蟹叹","dynasty":"清","author":"冯誉骥","text":"侵晨食指动，水族来江湖。主人出宴客，四座咸欢娱。座客且勿欢，主人起长叹。昔居江城二十年，高秋置酒西楼前。黄州估船日西上，水乡风味夸时鲜。晓市喧呼盈筐卖，百钱已得十数辈。红姜紫蓼纷堆盘，往往舆台足沾溉。自从盗起西南隅，鼋鼍蹴踏风涛粗。下逮蕲黄上沔鄂，稻田万顷成荒芜。渔师贾客久奔窜，讵有簖火明菰芦。今年江汉贼甫退，鲂鲤差可充官厨。下游咫尺当相失，何况荆台路遥隔。公然蒲缚能远致，分与间官添食籍。浔阳九派声喧豗，连云战机临江开。刍茭馈餫苦不给，戈甲转斗何有哉！茫然对案令心哀。"}