{"id":"1198684","title":"晋鼓吹曲二十二首 其二十二 钓竿","dynasty":"魏晋","author":"傅玄","text":"钓竿何冉冉。甘饵芳且鲜。临川运思心。微纶沈九渊。太公宝此术。乃在灵秘篇。机变随物移。精妙贯未然。游鱼惊著钓。潜龙飞戾天。戾天安所至。抚翼翔太清。太清一何异。两仪出浑成。玉衡正三辰。造化赋群形。退愿辅圣君。与神合其灵。我君弘远略。天人不足并。天人初并时。昧昧何芒芒。日月有徵兆。文象兴二皇。蚩尤乱生民。黄帝用兵征万方。逮夏禹而德衰。三代荷百禄。保无极。永泰平。"}