{"id":"812477","title":"小园落成自题 处泰堂","dynasty":"清","author":"那逊兰保","text":"坐揽空明景，闲来试一唫。亭台四面画，泉石一生心。窗豁风先到，庭空月易临。昨宵觞客地，花下有遗簪。小室青溪曲，疏阑碧玉文。池光轻漾月，石洞冷嵌云。观水知鱼乐，餐霞许鹤分。玲珑窗格子，树外是斜曛。铃索沉沉处，幽斋小睡宜。松高知宅旧，树老得春迟。屏曲书围坐，花香梦入诗。捲帘新月好，皎皎在东篱。万瓦纵横内，萧齐静不哤。琴心托幽草，书味聚寒釭。泉石围三面，松篁荫一窗。碧苔闲满地，绝少是音跫。临水层轩敞，依山一径长。穿云春习射，坐月晚乘凉。竹槛留禽语，松花蓄鹤粮。街尘高十丈，不遣过红墙。一院凉阴满，延缘碧藓肥。梨云春不落，花雨梦横飞。冷艳全欺雪，天香乍染衣。模糊晚来月，强半在书帏。十二重阑阻，环房出入迷。茶烟当户袅，竹影拂窗低。壁画蝉联叠，案书鳞次齐。安排纱障子，便可号香闺。玻璃嵌面面，此室最宜冬。残雪明三径，孤云瘦一峰。梧桐寒缚草，薜荔曲缠松。晴日初开处，南窗小梦慵。桥上长廊建，春流活活经。柽开闲卜雨，萍裂偶窥星。鱼气连云起，泉声俯槛听。坐来濠濮想，花满夕阳汀。流出潺湲水，居然小石梁。青蘋浮夜雨，红蓼占斜阳。聊作闲鸥界，平分秋水光。朝来行不得，石上有新霜。便有沧洲趣，澄波坐渺然。买鱼还自钓，汲井谬称泉。花外都无地，波中别有天。浮萍看动荡，昨日已栽莲。屡易烟霞弃，山应号再成。峰峦新结构，洞壑小经营。画意粗能具，诗心最忌平。名园输半亩，犹擅笠翁名。树杪高亭出，登临足大观。花光迎日暖，石气逼人寒。一角青山暮，千林落叶乾。凭阑舒远眺，凉月白团圞。小阁柳阴中，层阑高下红。山光生槛外，天影落杯中。低舞鸾支雪，高骞蝶背风。晚来一枝笛，吹出碧玲珑。"}