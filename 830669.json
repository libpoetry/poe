{"id":"830669","title":"乙卯二月予还湘省墓散原亦返峥庐适同轮舟乃彼此不相遇怅然久之抵沪晤散原言发南昌时方意归途邂逅有诗见忆爰和此篇","dynasty":"清末民国初","author":"瞿鸿禨","text":"云迷宰木连山冈，清明泪洒游子裳。感君昨岁已上冢，念我久客从还乡。同舟并发不自意，共一老秃须扶将。峨峨巨舰失交臂，判隔户牖藏蜂房。初闻喜跃继怊怅，咫尺离合成参商。诚通肝胆绝楚越，不见蔑面庸何伤。回帆邂逅入梦寐，握手袖视琼瑶章。悬求友声出岩谷，春风簧啭调清吭。峥庐诵芬慕前烈，泷冈树表今欧阳。吾翁执友怆宿草，两家旧德俱义方。百罹流徙诒余痛，浊世礼坏川无防。墓门斧棘郁松柏，岁寒晚节敦偕藏。抱残各守遗经意，忍饥濡煦聊徜徉。"}