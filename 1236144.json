{"id":"1236144","title":"和人游雁山家字韵二首","dynasty":"元","author":"李孝光","text":"北雁山中路诘曲，夕阳木杪见人家。笋舆穿树惊霜叶，桐杖敲云损土花。白雁秋高还荡顶，流萤月黑出檐牙。匆匆但得皮肤耳，出外逢人莫浪誇。峡中钟磬十八寺，山腹茅茨三两家。雨后乱溪清似发，霜前病叶赤于花。悬厓万仞涂猩血，怪石千株插犬牙。牢绊芒鞋行一月，出山慎勿向人誇。"}