{"id":"1059117","title":"奉和邢舍人寄望之愚溪朝阳岩 其二","dynasty":"宋","author":"邹浩","text":"我闻紫微公，润色迈东里。道阻未识面，驰心极云驶。及此襄汉游，黄堂见名氏。乃知吏民上，屹若楚山峙。不以外自殊，夙兴酬寄委。陶瓦焕穷阎，长堤矗江涘。陋彼绳墨拘，畏首复畏尾。坐令焚溺馀，衣食就安址。流泽配羊杜，如水注无底。念兹智略成，愚者岂同履。胡为愚溪水，啸咏送寒晷。虚涵万象幽，清绝一尘滓。想公溪上心，所得似夫子。岁律方峥嵘，抚事聊尔耳。鼓枻得浮沉，观鱼谢竿饵。应怜柳司马，爱身异桐梓。"}