{"id":"497182","title":"谢都尉新楼落成与山甫丈各赋诗赠之","dynasty":"明","author":"张元凯","text":"都护三秋搆，岑楼百尺楣。芙蓉悬绣栱，翡翠俨成帷。木末排精舍，霞间寄远思。玲珑云入易，窈窕月穿迟。宛起东山墅，重临春草池。繁花茂苑借，列岫敬亭移。水市吴儿楫，城门齐女旗。丽谯凭槛出，朱塔傍帘垂。燕子非其类，仙人于此宜。径开松欲碍，客到鹤先知。隐吏文无害，閒曹武不羁。平原宁计日，中散岂须期。竞病难为役，交驩更倚谁。黠何迟射覆，慧亦惯弹棋。君自留双屐，吾将老一卮。纵云居第美，丘壑肯遐遗。"}