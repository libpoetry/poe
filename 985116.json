{"id":"985116","title":"何耕道还邛南赠诗为别","dynasty":"宋","author":"郭印","text":"古人不复见，俗学尚穿凿。时花亦可观，潢潦终易涸。暮年识吾子，志与流辈各。入道穷根源，高情转寥廓。诗章富波澜，议论生锋锷。胡为困穷途，计拙客古雒。出门春草芳，西风渐摇落。我时喜过从，妙语资发药。人情变炎凉，白首忽难托。怅望鹤鸣云，羁怀每作恶。告别何依依，交游义不薄。行矣觐亲闱，菽水端可乐。"}