{"id":"1122685","title":"次虞宪日近即事","dynasty":"宋","author":"洪咨夔","text":"风落虚檐燕子声，屋头屋尾菜花明。炉熏燕坐参消息，理本无亏莫望盈。丙中甲上奇章石，水底山巅杜预碑。矻矻一生图不朽，光风好处几曾知。衾寒更着痴儿踏，背痒时令丑妇搔。骨肉团栾穷亦好，谁能膏火自煎熬。急雨萧萧撼瓦沟，梦随潮落浙江头。倚门白发迟归信，不为莼丝烂熳秋。梅桃结子绿阴浓，饶与葵榴自在红。只有道根须猛进，未甘四下二之中。"}