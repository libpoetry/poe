{"id":"1041572","title":"题永叔白兔同贡甫作","dynasty":"宋","author":"刘敞","text":"梁王兔园三百里，不闻有与雪霜比。今公畜此安取之，瑩若寒玉无磷缁。春秋书瑞不常有，历年旷世曾一偶。宁知彼非太阴魄，凤凰麒麟亦郊薮。周南之人公腹心，张罝肃肃横中林。献全不损一毫末，顾直肯计千钧金。雕笼密槛回君宠，初不惊人有时拱。由来文采绝世必见羁，岂能随众碌碌自放原野为。"}