{"id":"432928","title":"咏史四首","dynasty":"近现代","author":"施蛰存","text":"外举不避雠，内举不避子。善哉祁黄羊，宣尼称其美。如何百世下，不闻荐异己。剡牍盈故旧，朝臣入朋比。誉儿乃成癖，提携登膴仕。非亲不知才，巧言或成理。居然歆时君，圣训垂方轨。政术出私门，天步困牛李。乾坤遂闭塞，唐鼎竟以徙。呜呼崔太傅，流毒曾未已。五伦各有常，分义异疏亲。君臣别冠履，朋友相主宾。一朝为天子，安能下故人。鄙夫逐势利，匍匐自降身。卓哉严子陵，执节不违仁。一笑君房痴，垂纶归富春。唐尧设谤木，闻过便自省。嬴秦议逐客，虎政日以猛。仁者询刍荛，昭察如明镜。独夫用私智，惟恐不得逞。龙比非俊物，安知狗溺井。君公避乱世，侩牛狎官婢。冯任托青盲，妻孥污床笫。兰陵捷芒山，贪残用自毁。东海走鳗鱼，匍匐求狗矢。历览千载书，疑其何必尔。岂知垂暮年，亦复亲更此。秽迹以全身，悲哉贞介士。"}