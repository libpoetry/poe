{"id":"1109691","title":"古意三首","dynasty":"宋","author":"刘敞","text":"相逢偶相识，相识竟相离。会知别情苦，宁作未相知。相见如梦中，梦中还相见。薄帷鉴明月，恍惚仍对面。主父昔未仕，颇为乡人轻。上书虽晚达，称说何纵横。不忍脱粟饭，甘为五鼎烹。岂不爱厥身，徒为丧其生。吾闻南山翁，轩冕不得荣。柳下不违俗，独耻伐国言。三黜何尝忧，一问遂惨然。世衰狙诈用，贤者防其源。孟轲不言利，顾有仁义存。何乃百世后，功名为时敦。"}