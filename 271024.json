{"id":"271024","title":"满江红·铁崖顾庵西樵雪洲小集寓中看演邯郸梦传奇殆为馀五人写照也","dynasty":"清代","author":"宋琬","text":"古陌邯郸，轮蹄路、红尘飞涨。恰半晌、卢生醒矣，龟兹无恙。三岛神仙游戏外，百年卿相蘧庐上。叹人间、难熟是黄粱，谁能饷。沧海曲，桃花漾。茅店内，黄鸡唱。阅今来古往，一杯新酿。蒲类海边征伐碣，云阳市上修罗杖。笑吾侪、半本未收场，如斯状。"}