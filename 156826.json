{"id":"156826","title":"吊于湖墓在秣陵","dynasty":"宋代","author":"沈端节","text":"晚出白门下，疲马踏秋色。钟山度苍翠，慰我远游客。暮投清泉寺，花草献幽寂。长廊静无人，落日照西壁。平生张于湖，万里去一息。翻然九州外，汗漫跨鲸脊。乾坤能几时，安用较颜跖。文章失津梁，所念斯道卮。夜阑耿不寐，搔首赋萧索。怀人感西风，翁仲守孤陌。"}