{"id":"696675","title":"读汉书四绝","dynasty":"明","author":"郑善夫","text":"邓禹数言天下计，定功端合首云台。牛鼎终非真会合，中兴不复食盐梅。子陵不废桐江钓，才力还堪比傅岩。汉室规模故人意，只馀糠籺落空谈。不及辽东管幼安，龙翔凤举出人间。东京窃笑三君辈，风节何禆末路难。建武闭关示无外，后来夸者却开边。虎头何物飞食肉，西山康居三十年。"}