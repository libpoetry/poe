{"id":"521095","title":"为任芸轩题画兼以识别","dynasty":"明","author":"顾清","text":"先生家住南村头，草堂占绝林塘幽。阴森竹树交户牖，屏居终岁忘春秋。家藏旧书三万轴，子孙百世犹堪读。渔乡松乡及薇庵，后先声价遥相属。先生读书不为名，春秋四十犹閒身。弹琴赋诗足真趣，壶矢终日留佳宾。晴窗时临硬黄帖，铁画银钩照箱箧。广平老宋何足誇，高意直与钟王接。新编古制收不遗，珊瑚宝树琅玕枝。人言一字不充饱，先生把玩恒忘饥。鲰生忝是龙门客，十载过从如一日。天风吹人不得留，只尺遂成千里隔。离筵示我古画图，画景彷佛南村居。青山九点遥相映，浅水平桥接芳径。桥上人来知为谁，安丘横云远莫定。山林朝市不可偕，临图使我心悠哉。便须立效报天子，还此同歌归去来。"}