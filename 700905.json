{"id":"700905","title":"石申卿挽词","dynasty":"明","author":"梁有誉","text":"一辞京国去，策蹇意如何。献璧泪还在，沉珠恨不磨。旅魂随露草，生计尽烟萝。嗟尔清源下，秋风山鬼歌。万化终有尽，如君独可伤。途穷人共惜，命促志空长。白鹤归何岁，青蝇吊异乡。愁魂招不得，几欲问巫阳。郁郁青霞志，冥冥玄壤悲。聚萤生独苦，梦蝶去何之。山雪开尊夜，江波共棹时。山阳邻笛赋，千载动愁思。"}