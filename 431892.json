{"id":"431892","title":"正月送王严士德森主讲经正书院（三首）","dynasty":"近现代","author":"许家惺","text":"本来文伯重骚坛，豪气如虹着地蟠。四壁图书常啸傲，一庭花木小檀栾。无多源地都栽菊，尚有馀闲学艺兰。如此风流亦潇洒，蘧庐未必老儒冠。无端说项姓名标，五百邮程戋帛招。群握丹铅怀北海，莫嫌金粉薄南朝。从来大邑徵文献，到处名山伴寂寥。惟有侯芭问字客，他年载酒祝途遥。无心出岫仰闲云，鸾鹤今离燕雀群。室有回文鸿案举，门多授业薰帷勤。饯赠不籍张司业，马事应嘲郑广文。窗北梅花太孤负，先生此去梦应分。"}