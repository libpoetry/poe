{"id":"677763","title":"题南康翁教授匡山读书处","dynasty":"明","author":"王褒","text":"海国横秀气，兹山郁嵯峨。群峰青天半，倒影凌沧波。匡裕古哲士，结庐层峦阿。遗构委蔓草，岩扉长蓬科。我来属杪秋，攀跻兴尤多。楼观出林表，石磴穿松萝。琴樽落叶下，衣袂浮云过。群籁起天末，长风振寒柯。手招谪仙人，宴坐朱颜酡。细读紫阳碑，莓苔共摩挲。怀古访陈迹，贤达知几何。愧我山野癖，岁月徒蹉跎。夫子金闺彦，侯庠赋菁莪。散襟发逸思，策杖仍长歌。夔龙凤池上，珊珊振环珂。终当拂衣去，接武金銮坡。"}