{"id":"817040","title":"登岱","dynasty":"清","author":"缪公恩","text":"奉阴碑左独停骖，身向天关试一探。峰顶晴光留夕照，城头寒色压秋岚。登临不为风尘倦，山水从来梦寐眈。只忆白云亲舍远，回肠东北更东南。岱麓经过忆昔年，跻攀今日秉心虔。生成功继乾坤后，典礼尊居岳渎先。鸟道已经离世界，石门犹是倚云天。杜陵诗句裁零锦，大笔摩崖处处镌。五更沧海吐明蟾，杖策登云过水帘。辇道旧传排御幛，神坛曾见出金奁。碑铜蚀雨生苔蕊，瓦铁翻风堕殿檐。应是最高寒亦重，山人习久不知嫌。作镇青齐控九区，丹梯万级入云衢。东西日月窥浮没，远近龟蒙效拜趋。笔力未能摇五岳，目光安敢望三吴。到来天下真知小，大地苍茫似有无。"}