{"id":"184596","title":"用范叔刚韵送陈亮功同年","dynasty":"宋代","author":"孙应时","text":"人物相后先，筦库故多士。若人海邦来，清渭照泾水。风尘不自惮，远业正在此。林深兰葵芳，波动金石止。三年亦何中，一笑聊复尔。天风今扶摇，势作九万里。未令游蓬山，亦合佐槐市。富贵善移人，须公直如矢。平生十年书，喜见习鉴齿。少留更舂容，春醪荐鲂鲤。"}