{"id":"1218650","title":"奉题李秋谷平章存日寄其叔父李同知安书后兼叙其实","dynasty":"元","author":"成廷圭","text":"秋谷文章在，清风四十年。先朝真宰相，平地旧神仙。逸气云霄上，荣光雨露边。印章封一品，楮币赐三千。忧国惟心切，匡时见节全。回咨还内藏，知足契皇天。忆自攀龙去，曾如抱虎眠。过家期上冢，谢病请归田。季父何时会，安书远道传。喜看亲族贵，仍愿弟兄贤。妙画何森若，真情亦霭然。封缄题日月，光彩照山川。未数甘棠笏，宜书汗竹编。子孙须宝秘，什袭永绵绵。"}