{"id":"849852","title":"送林公似有之宰古田 其一","dynasty":"宋","author":"王迈","text":"余与林公似，生长南山南。吾翁与乃翁，宿望俱不凡。或晚登黄甲，禄不沾斗甔。或困顿场屋，补劳仅青衫。执手授遗编，尚友迁继谈。家法无谄语，妙理静中参。丁丑俱一第，苦尽稍回甘。蹭蹬二十年，令才换头衔。向来同登者，青云遍腾骖。吾辈惯冰檗，世好殊酸咸。君去宰壮县，栽花兴方酣。我乃赋归与，悔狂口宜缄。棘蝇来营营，关虎卧眈眈。颓波从汩没，砥柱高巉岩。"}