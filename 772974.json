{"id":"772974","title":"埔里社","dynasty":"清","author":"孙尔准","text":"台东山势如连鳌，溟郣气大喷云涛。包孕隐现不可测，突兀时露脽与尻。长风一扫净寥廓，苍峭百摺屏风高。恍移庐阜坠蛮徼，奇秀未可轻訾謷。悬厓绝磴孰能傍，生番趫捷追猿猱。平时杀戮代耕作，强弓毒矢争先操。岂惟人迹不敢入，赤豹骇遁玄熊嘷。安知中央大如砺，沃野顷莫开平皋。天荒地老未开辟，土乳泫泫流春膏。迩来汉奸颇深入，争营瓯脱围?簩。南山虽锢犹有鄛，利在彼肯遗秋毫。决渠荷锸昼画井，腰镰秷秷芟蓬蒿。野犍千头竞跳掷，驯伏渐可加笼绦。人生有性物有性，物犹就扰人何逃。胡为巧诱复豪夺，密箐昼夜长号咷。况闻风俗亦不恶，嗜好服食同吾曹。龙梭作镊织锦罽，鹅管书字传红毛。留客囤居若图画，待姑嚼米成香醪。鞦韆游戏树阴底，嘴琴鼻箫声囋嘈。谁能抚摩适厥性，淳质正可资薰陶。屯田计口授之食，角材团练收其豪。倚天争奉■布约，诅酒共饮留犁挠。力役群趋听鼛鼓，积粟高廪堆连廒。卑枝鸟巢俯窥■，开户犬足眠生□。武陵仙乡在人世，青溪夹岸栽红桃。花开洞口春水发，相寻我欲拿鱼鱽。"}