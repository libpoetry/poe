{"id":"21758","title":"从军行·滥得进士名","dynasty":"唐代","author":"姚合","text":"滥得进士名，才用苦不长。性癖艺亦独，十年作诗章。六义虽粗成，名字犹未扬。将军俯招引，遣脱儒衣裳。常恐虚受恩，不惯把刀枪。又无远筹略，坐使虏灭亡。昨来发兵师，各各赴战场。顾我同老弱，不得随戎行。丈夫生世间，职分贵所当。从军不出门，岂异病在床。谁不恋其家，其家无风霜。鹰鹘念搏击，岂贵食满肠。"}