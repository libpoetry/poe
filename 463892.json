{"id":"463892","title":"戊子汶川地震歌","dynasty":"当代","author":"邱登成","text":"辰月腥尘黯玄黄，乾元坤道转洪荒，诸般异象示灾祥。皎日忽然掣寒光，奇声陡起贯屋梁，同仁惊逃步踉蹡，我亦夺门走仓皇。骇彼地母逞侜张，馆舍震荡发雷硠，目瞠魂定脊犹凉。旋知地震出汶江，震波千里及东洋，西川州县皆夷伤，甚者街市无完墙，生民十万罹祸殃。孓遗老少相扶将，翻山越岭事流亡，无饮无食啼饥肠，生死艰难向何方。或有悲号颓垣旁，血手刨掘瓦砾场，寻妻觅子唤爷娘。赈灾令谕出庙堂，麾下三军同慨慷，履险犯危救生忙。国人纷纷为解囊，输资输物输米粮，拯困救苦费周章。覆者生机半渺茫，百千学子早夭殇，墟里出尸列成行，对此谁不泪眼汪？我欲仰首叩穹苍，放声一恸何凄惶，果然天意高难量，从此后死愈彷徨。"}