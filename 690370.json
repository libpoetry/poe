{"id":"690370","title":"金莲寺二首","dynasty":"明","author":"张弼","text":"群峰簇簇拥金莲，孤寺亭亭坐绿烟。不见红衣浮水面，恍疑翠盖舞筵前。大千世界浮沉梦，太乙真人自在眠。最是濂溪深尔爱，旧游踪迹巳茫然。金莲寺里屋三间，后户新开正对山。岩壑都将清景献，竹梧先送翠阴还。纵教沉醉三生梦，消得浮生半日閒。更欲问僧开磴道，白云深处结诗坛。"}