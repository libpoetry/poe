{"id":"727201","title":"四时白纻歌五首 春白纻","dynasty":"南北朝","author":"沈约","text":"兰叶参差桃半红，飞芳舞縠戏春风。如娇如怨状不同，含笑流眄满堂中。翡翠群飞飞不息，愿在云间长比翼。佩服瑶草驻容色，舜日尧年欢无极。朱光灼烁照佳人，含情送意遥相亲。嫣然一转乱心神，非子之故欲谁因。白露欲凝草已黄，金管玉柱响洞房。双心一影俱回翔，吐情寄君君莫忘。寒闺昼密罗幌垂，婉容丽色心相知。双去双还誓不移，长袖拂面为君施。秦筝齐瑟燕赵女，一朝得意心相许。明月如规方袭予，夜长未央歌白纻。"}