{"id":"542919","title":"汉铙歌十八首 其二 艾如张","dynasty":"明","author":"胡应麟","text":"艾如张，张四维。击高钲，悬大旗。戈鋋甲胄光陆离。千灵从，七校移。虞人杂沓冠以皮。臂苍走黄当路岐。南山有虎豹北山，鹿麋狐兔若丘山，缩足不敢驰。我欲上天，天门九重。我欲入渊，血肉喂蛟鱼龙。王者合三驱，百兽一一归我樊笼。不见青冥，冥冥者鸿。耸六翮，乘长风。游赤霄，入无穷。虽有矰缴罗网将安庸。"}