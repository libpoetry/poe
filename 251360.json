{"id":"251360","title":"满庭芳·偕启东访春斋花溪寓居","dynasty":"现代","author":"汪岳尊","text":"高屐黏云，低舷划水，花溪闲散春愁。相携旧雨，难得在边州。一自天涯羁旅，湖山癖、喜未全瘳。问摇曳、堤边柳色，曾否识闲鸥。如钩。今夜月、多情照我，不醉无休。甚乡关万里，归梦悠悠。弹指收京讯到，涤双砚、赋笔先酬。归去也、江南风景，翻此忆清游。"}