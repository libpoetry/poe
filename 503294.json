{"id":"503294","title":"龙门行留别陈大因悼杨关西","dynasty":"明","author":"王恭","text":"枫林野水龙门道，海屿青冥秋浩浩。沙头昏晓落寒潮，渡口寒暄自芳草。芳草萋萋春复秋，来往行人应白头。十年不醉龙门夜，此复经过愁更愁。绿江沈沈泛轻舸，旅舍萧条独行坐。秋风飒飒吹雁来，山叶飘飘向人堕。元龙高楼谁复过，子云旧宅今如何。年芳寂寞山花笑，往事凄凉野鸟歌。此去伤心不能已，叹息人间秪如此。词赋空留千万言，世人见如一杯水。沦落天涯一遇君，龙门之下又离群。那知别后芳山里，叫月清?谁忍闻。"}