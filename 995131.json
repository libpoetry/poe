{"id":"995131","title":"乳燕飞/贺新郎 其三","dynasty":"宋","author":"黄机","text":"秋意今如许。怪征鞍、底事匆匆，翩然难驻。斗帐屏围山六曲，怕见琐窗欲暮。倩谁伴、梧桐疏雨。路入衡阳天一角，更山环、水绕无重数。容易□，便难阻。相思才信相思苦。省疏狂、迷歌殢酒，把人轻误。问取归期何日是，指点庭前幽树。定冷蕊、疏花将吐。此去西风吹雁过，家身心、别后安平否。聊慰我，至诚处。"}