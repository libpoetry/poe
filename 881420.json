{"id":"881420","title":"百舌","dynasty":"宋","author":"华岳","text":"流莺一去无消息，燕怯春寒归未得。绿窗清昼静无人，似把衷情诉知识。上苑东风二月春，淡黄杨柳初成阴。解将一片无情舌，学尽百般能语禽。红英紫萼纷如雪，万姹千娇总饶舌。莫嫌花外太啁啾，默默难酬好时节。须臾绿暗红亦稀，伯劳杜宇鹰鹯飞。更兼猎弋恣罗网，卷舌不语全毛衣。堪嗟国士徒切直，不似幽禽明语默。何如钳口归山林，莫问燕南并越北。"}