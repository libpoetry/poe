{"id":"1211136","title":"送商继显","dynasty":"元","author":"吾丘衍","text":"昔送春水别，悠悠岁华迁。廉车忽东来，清风满长川。我家衡门古城曲，养素居真抱幽独。少年未免笑陈平，委巷何人重干木。君能下士倾里闾，时恒过我谈诗书。丈夫贵义乃如此，高怀可似东平徐。凤凰衔书紫云阙，驿使连催向春发。此行莫嗟老相随，尚父犹能赞纶綍。青云万里何茫茫，冥鸿不飞天路长。瀛洲松桂各有意，未应笑□孤兰芳。人间聚散岂得已，义士由来重知己。璅陵旧隐固依然，东山须为苍生起。"}