{"id":"768836","title":"桂枝香 望九华","dynasty":"清","author":"吴敬梓","text":"帆帆乍落。见黛色黏天，九峰堪削。铺岸鱼衣如绣，水荭参错。帆回柁转斜阳里，又依然、江天寥廓。嵌空石厂，诛茅畦町，簇义搀桷。念客里、风光不恶。又斗茶时候，红莎绿蒻。何日丹炉，锻灶结庐林薄。终南太华都休问，只思寻深洞岩壑。几行沙鸟，几双社燕，几声风鹤。"}