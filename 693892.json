{"id":"693892","title":"寄余玉馨表妹","dynasty":"明","author":"陈云仙","text":"往年同学换鹅经，冰镜无尘玉有馨。织锦才高推独步，落梅妆好对双清。春朝携手看花发，秋夜凭肩待月明。别后相思烟水隔，海棠红绽想仪形。忆别分携在柳阴，奇山上望象山岑。手牵玉藕丝难断，口嚼青茶苦自禁。古镜不磨难见面，银缸未点尚留心。寥寥孤馆同谁语，芭雨桐风几夜深。"}