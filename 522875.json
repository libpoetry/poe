{"id":"522875","title":"白鹿洞遍览名迹","dynasty":"明","author":"李梦阳","text":"情高忽凌厉，步健轻巉缅。葛弱亦须扪，崖滑每独践。涉清爱重屡，探阻遗惊眩。始兹陟五峰，遂憩松不巘。岩桂纷始华，石耳翠可卷。追想白鹿迹，伊人竟何遣。触端绪自萦，薜荔况在眼。慨叹意莫置，顾望日已晚。夕湖浴岑峭，流光灭兰坂。命酒写幽独，鸣琴且游衍。"}