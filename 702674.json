{"id":"702674","title":"再次韵酬中孚时新卜筑优游洞中","dynasty":"明","author":"童冀","text":"徵君久客厌城府，年来旋买碧山栖。墙头薜荔秋阴合，屋角筼筜云影齐。人言遗逸似柳下，我忆画图如竹西。有约明年定相过，杖藜随处踏春泥。故人归隐优游洞，对客清谈似泰初。旧栽露果猿能摘，新构云巢鹤共居。市上三人传有虎，山中一月食无鱼。汉庭当有公车召，莫学虞卿穷著书。诸公衮衮登西掖，有客悠悠卧北窗。当代人才殊不乏，如君国士谅难双。风流江左闻诸谢，耆旧襄阳忆老庞。见说山斋新酿熟，瓦盆能共倒秋缸。黄金不解化丹砂，青镜时能点鬓华。旧读春秋演繁露，近餐日月咽晨霞。硬黄小字临章草，太白深杯对菊花。好约安期羡门子，秋风海上觅星槎。懒从唐举问流年，且服黄精学散仙。海上何人来看日，山中有客去朝天。碧窗夜雨琪花落，金殿晨班玉笋联。最忆蓬莱潘阁老，白云无梦到松泉。碧山学道幽居好，新种筼筜绕屋齐。客至时时尊有酒，春来日日醉如泥。但须百斛斟云液，不用千金买月题。却笑山公骑款段，秋风摇曳玉山低。"}