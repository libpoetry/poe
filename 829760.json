{"id":"829760","title":"北山诗三十八首（选七）","dynasty":"清末近现代初","author":"赵熙","text":"行尽风霄欠小楼，请看釜底置荣州。多年宿处山窗改，活水香时茗碗秋。客过松阴招午饭，路宜崖下辟庚邮。寻源勘得双溪误，正恐郦亭世不收。数株榕树客门遮，缓下山坳石级斜。大好春光元野外，薄游风味似天涯。贫挑石炭怜崖户，雨渴秧田念水车。指点去秋闻雁处，虎崖疏竹宿人家。一丝路挂星光碧，屋在星边松树边。上古封疆疑獠迹，下方田垄作螺旋。人和胜处三门险，牛乳香浓一勺泉。自有此山无此客，便携长句问青天。万峰高处古灵台，大石蟠空壁坞开。历尽兴亡伤乱世，造成形胜费雄才。千家人向眠牛聚，四面山如怒马来。独立倚天长剑在，便从左股割蓬莱。心上华阳杂梦痕，此身落叶欲归根。万山拦路争诗客，一水浮花到市门。每念陈陶吹战血，久输王霸卧山村。不知魏晋成何世，自买乌犍课子孙。市远村醪不易沽，一瓯花乳借僧厨。笑呼童子烧松火，清到仙人入玉壶。见说雨稀寻水远，迟来山上并茶无。老惭命分如王烈，石髓流香幸未枯。作别青山又别君，思君今夜万山春。仙乡古寺他年会，寒食东风旧主人。自笑绿林愁李涉，相看白酒尽陈遵。翻书力纠邻封志，红豆相期问水滨。"}