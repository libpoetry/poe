{"id":"1183200","title":"曾东游以诗寄之","dynasty":"唐","author":"皇甫冉","text":"出郭离言多，回车始知远。寂然层城暮，更念前山转。总辔越成皋，浮舟背梁苑。朝朝劳延首，往住若在眼。落日孤云还，边愁迷楚关。如何溆花发，复对游子颜。古寺杉栝里，连樯洲渚间。烟生海西岸，云见吴南山。惊风扫芦荻，翻浪连天白。正是扬帆时，偏逢江上客。由来许佳句，况乃惬所适。嵯峨天姥峰，翠色春更碧。气凄湖上雨，月净剡中夕。钓艇或相逢，江蓠又堪摘。迢迢始宁墅，芜没谢公宅。朱槿列摧墉，苍苔遍幽石。顾予任疏懒，期尔振羽翮。沧洲未可行，须售金门策。"}