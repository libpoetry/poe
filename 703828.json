{"id":"703828","title":"甲辰京邸苦雨","dynasty":"明","author":"韩上桂","text":"经旬密雨势如倾，镇日惊雷气未平。溜决转防瓠子溢，梗浮何似芥舟轻。饥乌隐树愁难宿，病马冲泥却不行。已叹涩囊薪桂尽，更怜沉灶水蛙生。商羊戏舞不曾休，黑蜧潜波太自由。颓壁半缘苔藓蚀，荒庭惟有泡沤浮。邻翁扶栋先防挠，稚子持竿未觉愁。斗米数钱难再得，安庐燥壤向谁求。北台弦管日缤纷，宝爇流香十里薰。满目滂沱徒自见，平原哀怨岂堪闻。土龙作祟频招雾，石燕衔骑更逐云。似是银河长欲泻，补天无路叩明君。破块鸣条岂是祥，况逢暴涨剧难当。农家晚稻苗应黑，客舍枯槐叶已黄。沼国惧争鱼鳖命，灌城忧犯鼠狐藏。空闻洪范徵皇极，调燮深思在位良。"}