{"id":"889946","title":"和虞沧江见寄宴坐闻秋香","dynasty":"宋","author":"吴泳","text":"春芳如丽人，骄色不肯除。秋芳如高士，一味甘恬虚。我闼本洞然，香风来虚徐。滋兰露承掌，延桂月满裾。门巷柳濯濯，林塘竹疏疏。真意俨分列，远心更庄舒。庭前两好鹤，知几年岁馀。或睨立倚窗，或饮于清渠。常恐缁尘染，回视根性初。蹇余沧江人，人岂不鹤如。起寻月中句，遥睇花外车。八表方云昏，尚无返庄庐。"}