{"id":"566630","title":"赠吕正宾长篇","dynasty":"明","author":"徐渭","text":"海气扑城城不守，倭奴夜进金山口。铜签半傅鸊鹈膏，刀血斜凝紫花绣。天生吕生眉采竖，别却家门守城去。独携大胆出吴关，铁皮双裹青檀树。楼中唱罢酒半曛，倒著儒冠高佛云。从游泮水践绳墨，却嫌去采青春芹。吕生固自有奇气，学敌万人非所志。天姥中峰翠色微，石榻斜支读书处。"}