{"id":"1096407","title":"送王侍郎改除二首 其一","dynasty":"宋","author":"释居简","text":"阖闾春秋城，风烟俟时振。乾坤不改色，民物见天定。因仍古道漓，靡然随俗移。中流屹颓澜，万派皆东之。沈机静弗哗，澄湛物斯格。和煦生点点，阳春苏额额。翩翩不容驻，宣化思盟主。问之何因尔，去留有常数。真宰知何心，惜闲如惜金。天悭不容破，破不为佞壬。我知真宰心，暂适沧洲趣。恐此复偶然，还须济川具。"}