{"id":"721664","title":"题电白热水山","dynasty":"明末清初","author":"屈大均","text":"我向擎雷去，频经热水来。峰峰萝薜满，面面瀑泉开。花里多猿饮，林间有雉媒。斜阳在西崦，系马尚迟回。珠涌寒泉里，潺湲触石分。寒融千嶂雪，暖结一溪云。十里丹砂气，三时沉水薰。神灵嗟此水，世上少人闻。四出青峰下，褰裳未敢前。纯阳成玉液，真火在寒泉。不断炎霞郁，时流落蕊鲜。晚风吹不冷，堪拂石床眠。南国多炎德，吾生服饵高。荔支皆火实，汤液即金膏。自此蠲忧疾，兼之长羽毛。太阳流烈气，嘘吸未为劳。"}