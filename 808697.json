{"id":"808697","title":"望思台","dynasty":"清","author":"严遂成","text":"卫霍功成天马出，祁连焉支积战骨。烦冤鬼气入深宫，假手胡巫虫发掘。羽林忿忿兵小弄，壶关惓惓书上谒。作台有诏空所思，魂兮魂兮招不活。一生苦学长生诀，适嗣何人忍自割。博望魂游苑草荒，泉鸠目断湖冰裂。人之爱子亦如余，方识人间有离别。母后偕死二孙从，茂陵夜夜鹃啼血。"}