{"id":"816953","title":"哭常理斋叠韵八绝","dynasty":"清","author":"慈国璋","text":"昨梦依稀草阁中，故人欢笑昔年同。谁知杀贼精灵至，万里蓬飘认故丛。闻报惊心疑信中，分明讯问几番同。寝门痛哭伤知己，血渍蛮荒何处丛。平生志节古人中，一旦艰危烈气同。二十六人一日死，谁能挥刃豕狼丛。尔骨谁收昔岭中，始知蜀道上天同。忠骸定有边人识，芝草长松自作丛。陟岵情殷壁垒中，生前依慕死还同。忠魂惟有倚闾念，夜夜悲声燐火丛。圣贤心事至情中，妻子谁言敝屣同。大节岂容儿女恋，决知死所是蚕丛。日挟诗囊二剑中，一编寄我百朋同。不知豺虎纵横际，几许珠玑落莽丛。茫茫身事百年中，长望归来白首同。三径黄花相约处，祗今衰飒不成丛。"}