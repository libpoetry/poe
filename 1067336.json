{"id":"1067336","title":"送邑尉朱登仕告老归华亭用玉局老仙寄王庆源韵","dynasty":"宋","author":"谢薖","text":"君不能黄冠还乡乞鉴湖，又不能拿舟送米烦胡奴。白头真负平生志，妙年毫端敌万夫。向来恶少虎负嵎，职当疾走编其须。裤靴不是老者事，腰间羽箭吾初无。挥杯劝影古寺底，日有野老争携壶。颇遭官长劝归欤，妇能右摈儿左扶。但令妻病足鹿脯，何忧儿寒止熨襦。莼丝作羹盐未下，鲈鲙切玉秋不癯。华亭自昔托鹤唳，蕙帐后夜闻猿呼。不羡人间冶容子，团圆十五正当垆。"}