{"id":"833429","title":"角招 雨后凉甚，灯下读《兰当词》，漫赋","dynasty":"清末民国初","author":"樊增祥","text":"了无暑。南来几、梅风吹霁虹雨。博山烟一缕。轻度魫窗，萦带芳树。罗衣楚楚。添半臂、泥金刚彀。玉簟龙鳞似水，仗六曲画屏风，把新寒防护。分付。兰缸麝炷。蔷薇盥手，重展金黁谱。画兰吴下女，转作词人，隔烟低语。凉花泫露。问笙鹤、瑶天归否。泪烛红深几许。浑不似、绿桐阴，横琴处。"}