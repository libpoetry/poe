{"id":"386331","title":"沁园春·中秋后一日夜坐感作","dynasty":"清代","author":"刘琬怀","text":"才过中秋，几处砧敲，冰轮倍明。忆桂花香满，浓侵庭院，梧桐阴碧，低覆轩楹。无伴飞觞，何人击钵，总有新诗勉强成。空阶畔，暗蛩相答，亦诉难平。嫦娥苦爱长生。也耐尽、琼楼冷淡情。望迢迢银汉，初更已报，茫茫玉宇，万籁无声。枚乘观涛，谢庄赋月，各抱幽怀天地清。沉吟久，正露华如水，斗转参横。"}