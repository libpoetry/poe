{"id":"661404","title":"游金粟寺","dynasty":"明","author":"史鉴","text":"我行为寻山，言至东海隅。连峰尽成童，黄茆弥所如。于焉载瞻瞩，盎然风气殊。杖策试探讨，聿来金粟居。山形既环合，土壤还膏腴。涧水弦鸣琴，松风簧乱竽。苍龙与青凤，联翩戏庭除。好鸟鸣高枝，嘤嘤如有须。老僧闻足音，延客入精庐。名香手自焚，茗供与之俱。言论即契合，不异相煦濡。向夕犹未归，欲别更踟蹰。兹游幸一适，如此良非虚。浩歌下山去，人生电影如。"}