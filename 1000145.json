{"id":"1000145","title":"小疾中元恕相别往长安信笔成篇奉送","dynasty":"宋","author":"强至","text":"一春三月少见晴，湿云不飞压花老。君来别我西出关，病里伤离似翁媪。和风吹面才几程，即入风流洛阳道。司农水利无留行，洛城花开为谁好。汉唐陈迹到可寻，犹有山川豁怀抱。忆昨行春从魏公，兴废池边玉樽倒。公今已为泉下游，往事凭君问烟草。官家诸路急使才，归对明光切须早。"}