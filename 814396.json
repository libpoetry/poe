{"id":"814396","title":"诸同友人重游剑潭寺","dynasty":"清","author":"林占梅","text":"瞳瞳旭日映窗纱，觅胜携朋泛晓楂。水上轻烟浮钓艇，溪干丛竹护渔家。空潭倒浸青山影，怪石翻冲白浪花。最好柳堤晴可望，数峰缺处见明霞。振衣同憩古招提，陌柳苍苍一望迷。石径风来松子脱，花阴昼静鸟声啼。放光水族惊投剑，闻筶池龟同伺齐。步到上方殊寂寞，竹间门掩老僧栖。"}