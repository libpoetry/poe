{"id":"810761","title":"扬州四首","dynasty":"清","author":"牛焘","text":"炀帝行宫遍水涯，秋风惨淡玉勾斜。三千殿脚齐推挽，不听垂杨叫暮鸦。六代繁华付白鸥，尚馀明月在扬州。烟花难觅仲舒宅，风雨全迷太子楼。歌管亭台月上时，红桥路过竹西陂。迷楼不及青楼夜，千古才名让牧之。南渡烟花百战馀，炀王曾此驻征车。□兵孰与荒游乐，也要芜城作帝居。"}