{"id":"904752","title":"殿柱记","dynasty":"宋","author":"李石","text":"苍龙甲戌岁，修筑周公殿。文翁至高君，学校已再变。顺考兴平年，寔纪汉之献。或云钟会书，入木字隐见。自献而至会，朔历斗杓转。会初入蜀时，意不止弱禅。有如猿猱系，百巧欲伺便。杀女不作难，机锋剧刀箭。会书固出繇，家法素所善。至学艾笔迹，暮夜走邮传。老昭岂易欺，真伪猝难辨。欺昭尔尚可，蜀士多秀彦。当其下笔时，宁不愧颜面。虽蒙黼藻文，不掩粪土贱。周公傥有灵，白日下雷电。"}