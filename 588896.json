{"id":"588896","title":"侄宗侯邀游七星岩偕张副宪历观岩洞奇胜尽夕而还谩赋二十六韵","dynasty":"明","author":"叶汉","text":"羁居如系匏，岑岑意不悦。言拉素心人，看山出城阙。一苇航清津，肩舆周以折。初望七星峰，亭亭当面列。翠飞乱云烟，连绵更断绝。窈窕数回环，逡巡见洞穴。偃仰出蛟虬，天花到点缀。心目划然惊，摇头还咋舌。道人跪陈词，此是初搆结。渐入渐怪殊，一洞更一闑。敞者如国门，幽者如奥渫。或如刻丹楹，或如镂锦楶。舞凤乍翻翔，蜕龙神变谲。天豁星累垂，地危鳌奋烈。锷锷柱凌冰，层层空积雪。七洞迂嵁岩，三门抗岌巀。沿旁户牗开，未可穷凹凸。顾睨转千姿，神形不暇接。陟降历餔昏，疲劳忘䠥?。喟然念元工，巧机何太泄。九州有是观，丘壑总成劣。僻置万里遥，寻常作标揭。大泄还大藏，至巧如至拙。疑是巨灵心，苦厌世尘亵。此游惬此生，难为众人说。所恨尚樊笼，山灵应咄咄。"}