{"id":"496053","title":"沁园春 其二十 赠余东台二守","dynasty":"明","author":"夏言","text":"尚记当年，春闱较士，见子看花。念路入钱塘，君方作县，林藏象麓，子亦还家。白简霜威，皂囊风力，独步南台众所夸。乘骢日，遇风波满地，流滞天涯。相思梦绕长沙。更怅望、苍梧岭树赊。笑侧席师垣，滥竽座主，无能荐引，空抱咨嗟。经济高才，江湖壮气，竹帛勋名未有涯。葛溪上，有白头知己，拭目烟霞。"}