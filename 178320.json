{"id":"178320","title":"九日·白云冒山顶","dynasty":"宋代","author":"张嵲","text":"白云冒山顶，流阔作深青。平林如屯云，中有枫叶頳。湿烟聚合散，小雨时漂零。公庭尽日閒，停午闻鸡声。还如在山间，契此适野情。老菊不作花，秋蝶转伶竮。独坐玩物变，万事与心冥。远怀韦苏州，觅句非为名。兴至一摛辞，工拙子无撄。妍{左女右虽}理不无，要非心所营。"}