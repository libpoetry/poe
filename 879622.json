{"id":"879622","title":"紫溪庄舍读癸丑壁间旧题转眼忽十八年同游十不存一滋兰弟亦作古人拂拭洒涕几不能去因诵欧公诗云人昔共游今有几树犹如此我何堪以是为韵感怀成十四章庚午四月中浣","dynasty":"宋","author":"刘学箕","text":"维昔旧游，十有八春。中间往来，合散风尘。词翰在壁，瞻之愈新。忆我仲弟，眇然怀人。吁嗟人生，年不满百。天地囿形，百代过客。去日苦多，来日苦窄。我曷不乐，慨念畴昔。丱角灯窗，砚席是共。春山朝吟，秋堂夜诵。弃背三年，心骨沉痛。几夜见君，似梦非梦。念昔童稚，汎然若舟。惟我与君，孤诣同修。博文约礼，匪遨匪游。子方盛年，遽赴玉楼。朱垣素壁，醉墨漓淋。虚堂重临，思古伤今。文不忍诵，盟弗可寻。即事即物，抆泪痛心。旧题墨妙，龙蛇户牖。步骤欧虞，模仿颜柳。醉里百篇，冥搜九有。天胡夺我，张仲孝友。屈指友于，祇今存几。自仲之去，失此奇伟。言不胜情，心旌愤悱。哀哉苍天，雨泪如洗。团团庭柯，清美无度。今我来斯，忽然老树。偃蹇轮囷，剥蚀摧蠹。朱颜舜华，讵得如故。兴念陈迹，梦寐吾犹。植杖风雩，某水某丘。日居月诸，循环靡休。迭尔遄迈，曾不我留。忆自束发，兹焉寓居。载思载瞻，宛不异初。极目遐眺，清风穆如。抚事怀人，悲来感余。少生四方，游紫之水。每有良朋，见止遇止。长哦伐木，求友乎此。乐以忘忧，云胡不喜。维亲与朋，杂然满坐。华屋连甍，红紫繁夥。半世重游，雾迷烟锁。慨然抚膺，谬悠老我。念昔考槃，硕人之薖。琴豆觞酒，寤寐笑歌。逝者弗返，涕泗滂沱。念彼不乐，伤如之何。贤乎仲弟，和乐且湛。自我不见，岁籥换三。百感交集，忧心如惔。山凝暮云，回首不堪。"}