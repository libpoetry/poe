{"id":"183065","title":"五月廿八日雨后","dynasty":"宋代","author":"孔武仲","text":"黄昏雨一雨，稍觉襟袖凉。中宵如河决，浩渺不可当。浮云合四溟，无复窥神光。门巷失旧径，北邻有颓墙。恐地俱蛰龙，难安三尺床。阍人亟来告，客土坏沟防。坐此不疏达，渐渍室与堂。我迷忽复悟，岂暇立彷徨。荷锸裒众力，畚土逾百筐。坎窞快不隔，飞流复汤汤。中庭燥如旧，漠漠兰芷香。乃知天下事，壅塞成疽疮。决水复不难，吾有扁鹊方。"}