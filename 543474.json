{"id":"543474","title":"谒观世音大士禅院院在高凉桥侧自汉唐下未尝称大士妇人盖宋元始讹谬王长公近作大士本纪辨析详至余复历据六朝及五代诸野史小说證验甚明后人当无词费矣","dynasty":"明","author":"胡应麟","text":"吾闻观世音，显化肇天竺。发心救魔难，千亿现手目。功德如丘山，圣愿肯自足。遍观阎浮界，众生苦茕独。嘘呵俨一气，阳春布穷谷。凡人发善愿，一一遂所欲。至仁形影彰，明效桴鼓速。遂令南赡洲，夫妇蕃孳育。我来载瞻拜，顶礼大悲足。妙相呈十方，天人丽冠服。胡为晚近代，姑妪谬称祝。良哉弇州氏，雄辩破流俗。中年窘嗣息，晚境冀多福。愿言普慈施，世世事身毒。"}