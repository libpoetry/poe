{"id":"699671","title":"修邑志成有不察而斋怒者乃得谤又以有所誉来也感而赋之四首","dynasty":"明","author":"郭之奇","text":"文献萧萧近百年，敢云千载定斯篇。于人行直惟三代，自我为正指九天。非鉴无情应有怒，以汤止沸岂能平。明知户说终何术，苟信余怀亦所坚。所期今昔力为担，每至淳漓必再三。因事而言先史意，誉谁必试众谋参。文如有阙真余罪，献或无徵亦邑惭。渺渺中心谁与察，此身已拟怨劳甘。一任纷纷自吐茹，繇来述史罪知馀。毛吹何事专无厌，肘掣还疑尚可书。祇为乡邦章法重，久拚物我怨恩除。余情止此诸非急，应有空衡鉴拙疏。要终原始或余知，虽不周今于古师。稽彼周官图志设，各因小史训言垂。百年时事终须记，五岭文明尚拟吹。但使维桑多气色，甘从微阐见瘢疵。"}