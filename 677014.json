{"id":"677014","title":"登铜井访三乘上人","dynasty":"明","author":"李流芳","text":"盘礴铜井道，旧游记平樾。褰衣出木杪，坐觉耳目豁。半岭界湖光，众山争出没。湖天西北宽，山势东南匝。莫釐与缥缈，相望何巀嶪。指顾烟云间，可以一苇截。山头石累累，历乱如积雪。俯视千林花，上下同一洁。山僧出迎我，问姓始相识。谁言三度游，已作七年别。当时同游者，眼中异存殁。山川阅来往，笑我老日月。悠悠旦宅人，何乃为化怛。终当离有漏，就此得真歇。"}