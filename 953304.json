{"id":"953304","title":"送胡汲古归严陵觐亲","dynasty":"宋","author":"林景熙","text":"胡君白云心，乡梦搅幽夕。挑灯起我言，相对竟恻恻。问君何时归，心已寄飞翼。我归万山遥，君归一水直。十年湖海间，耕砚苦不穑。居然保章甫，晨省无愧色。高堂椿树苍，萱花在堂北。再拜捧寿卮，晴芳满瑶席。埙篪夜床温，冠盖春巷塞。万古天伦中，真乐非外借。明朝浙东西，片云渺何极。"}