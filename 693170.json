{"id":"693170","title":"蝶恋花 桂","dynasty":"明","author":"沈宜修","text":"蟾兔清辉浮碧树。帘榭横枝，恍惚淹留处。画出淮南招隐谱。光寒却趁幽芳注。叶底金鹅愁欲曙。蠹饵■■，以滴庐山露。汉殿灵波奇艳吐。风来云外飘香暮。曲径扶疏栖凤羽。细数花阶，露冷桃枝聚。历乱湘妃罗袜步。斑斑泪点浑难睹。拂袖檀栾低映户。绿荫葳蕤，柯笛森如许。仙人坛石遥相顾。琅玕粉拂红妆妇。几度春来眉黛妩。一夜池塘，楚女腰肢妒。栖得啼鸦垂远浦。梨花好共风前觑。绿倩东君曾作主。欲系行人，难绾征鞍住。灞上依依芳草护。斜阳去后章台路。庾岭南枝看渐误。清浅浮香，空忆诗人赋。上苑同心谁并数。江城笛里吹还膴。公主犹怜妆额素。千里江南，又把秾阴度。雪夜扬州非似故。咏花树下成新句。嫩绿轻翻巫峡楚。长倚湖山，缥缈临风举。翠袖不禁霜下舞。霓裳恐化云飞去。梦入潇湘疏雨助。淅沥清宵，似向纤阿语。花露润堪消肺暑。药阑晚弄移阴覆。浓染胭脂初雨过。绮阁红霞，满地馀烟雾。偏向黄昏重叠布。繁枝不比梅花五。却忆元郎聊共侣。官舍浔阳，不与春风据。一树堪怜难折取。开樽且自歌金缕。"}