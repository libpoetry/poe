{"id":"1224828","title":"题蒙泉吏隐图","dynasty":"元","author":"陈旅","text":"世皇昔日收云南，鲸鲵伾伾手所戡。乌蒙乌撒腹心地，不有军府谁其监。汉廷遣将非充国，累岁屯田无善绩。兵骄民犷土不畬，国帑空曾糜万亿。大名刘侯文武才，承诏万里诛蒿莱。豪蛮尽戢戎垒立，窜卒复还农亩开。有泉远出蒙山下，日夜清冰鸣石罅。渠分浍决来纵横，土脉浮膏作秋稼。府中偫积多如山，陂池种鱼无暵乾。已闻舂硙响林际，仍为蓏蔬流圃间。刘侯暇日游泉上，宾吏追从意冲畅。步随凉影傍高松，坐看晴云起孤嶂。朱轓奕奕来瓯闽，丧车遄返黄河津。云南战骨横四野，布谷声中荒草春。刘侯虽死应愁绝，吟魂空咽泉头月。祇今宁谧重谋帅，九原人去无归辙。荔支台馆开樽时，剧谈每及西南陲。凄凉遗像画图里，对此流涕将奚为？"}