{"id":"820633","title":"月华清","dynasty":"清末近现代初","author":"吕碧城","text":"雕影横秋，人烟破暝，诗怀一昔催换。境入荒寒，恰好素襟堪浣。伴哀蛩、新句重商，撷晚菊、旧情仍恋。缓缓。向林皋石磴，等閒寻遍。何处巫云吹卷。指依样嵚崎，蜀峰攒剑。倦旅登临，赢得几番凄黯。和樵歌、松籁凄锵，弄灯影、雪窗红颤。宛宛。但苍龙四走，暮山无断。"}