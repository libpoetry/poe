{"id":"482048","title":"渔阳老妇歌","dynasty":"明","author":"周忱","text":"渔阳老妇白发多，去年归自斡难河。自言本是田家女，少小姿容众推许。父母求婚来大都，朱门许嫁不须臾。良人系出蒙古部，阿翁仕元作枢副。当时误信媒妁言，论财竟作偏房妇。含羞俯首半载余，天上兵来北击胡。百口仓皇夜出塞，散入匈奴部落居。偷生强欲随风土，旋绾盘头学胡语。区脱沙中逐井泉，琵琶马上调歌舞。岂无肉食充黄粱，亦有酥酪为酒浆。族类不同天性异，触物时时怀故乡。况当夫死子尚幼，风沙易得红颜丑。归心一片竟谁知，绝漠穷荒零落久。前年天子亲北征，单于纳款烟尘清。往来信使无虚月，老身遂得离边庭。提携二子到乡邑，村墟改变无亲戚。吞悲暗忆别家时，别时十七今七十。角尖高帽窄衣裳，半臂珠络红缨长。儿童乍见皆掩笑，元季都人同此妆。今日官家有恩例，给与牛羊赐田地。太平衣食足耕桑，且保白骨埋渔阳。独惜生来命何薄，虚掷春光向沙漠。寄语邻家窈窕娘，早嫁无如故乡乐。"}