{"id":"1235624","title":"山居二首","dynasty":"元","author":"行端","text":"山木交柯莎满庭，马蹄且不污岩扃。篝灯对雪坐吟偈，拥裓绕泉行课经。睡少每知茶有验，病多常怪药无灵。金园一岁一牢落，谁似孤松长自青。小榻新营岩瀑西，白云无路草萋萋。月明扃户野猿啸，日晏拥衾山鸟啼。积世诗书空简蠹，累朝坟墓半锄犁。邯郸枕畔一炊黍，堪笑古今人自迷。"}