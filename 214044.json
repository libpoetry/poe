{"id":"214044","title":"冲卿席上得作字","dynasty":"宋代","author":"王安石","text":"咨予乏时才，始愿乃丘壑。强走十五年，朱颜已非昨。低回大梁下，屡叹风沙恶。所欣同舍郎，诱我文义博。古声无慆淫，真味有淡泊。追攀风月久，貌简非心略。君思忽推徙，所望颇乖错。尚怜得经过，未比参辰各。留连惜余景，从子至日落。明灯照亲友，环坐倾杯杓。别离宽後悲，笑语尽今乐。论诗知不如，兴至亦同作。"}