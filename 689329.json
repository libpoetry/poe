{"id":"689329","title":"八咏禁体 夕阳楼","dynasty":"明","author":"佘翔","text":"十二凌霄迥，雕甍驻晚晖。层霞侵绣闼，返照逗朱扉。倚槛群鸦集，巡檐乳燕飞。晚妆羞独上，花月隔音徽。少妇停梭处，银河玉镜飞。蟾窥双镊影，兔射七襄机。促织声偏急，合欢信转稀。关山吹玉笛，何处是金微。蘋末商飙动，飘飘舞絮狂。行空疑泛梗，著树若飞霜。衬水鱼争沫，披云雁作行。所嗟人远戍，秋老未还乡。绮阁背园林，晴光满绿阴。忽闻声淅沥，自觉气萧森。远梦醒凉簟，清商咽素衾。博山炉欲烬，欹枕听馀音。园林秋色淡，青女信先知。憔悴自今日，葳蕤非故枝。洞庭波欲起，金井露为期。赋质元轻薄，托根终不移。架壑材凌劲，孤标压六霙。龙疑蟠玉垒，鹤自下青城。气肃徂徕节，光浮琥珀精。肯随桃李艳，惟结岁寒盟。甲第开王谢，双栖试羽裳。空巢依藻棁，将子下雕梁。尾剪差池影，泥含百和香。谁堪荡子妇，刺绣掩空房。阴碛排云下，边庭唳月新。稻粱怀汉苑，羽翼染沙尘。避缴愁分猎，衔芦怯渡津。青闺书不到，魂断玉关人。"}