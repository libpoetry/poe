{"id":"661884","title":"南湖乔木图诗","dynasty":"明","author":"郑岳","text":"永嘉政衰纷酋虏，衣冠避乱入南土。湔涤陋习变儒风，邑小曹滕俗邹鲁。云谁奋振为之先，南湖诸老抱遗编。结庐弦诵南山下，陶冶欧林诸名贤。流风遗泽讵云斩，玉树芝兰多异产。吾家一脉分太卿，转徙桃源入蒲坂。坂中族庶衍而昌，腴田粳稻充烝尝。故家门面亦何有，绿绕古树凡千章。先宪当年手自植，老干嵯峨蔽天日。冰霜饱嚼节如鎗，孙枝秀出皆径直。画工描写入此图，先辈文字墨未渝。箧笥久藏吃虫鼠，上下残缺半糊涂。小弟佑生知爱惜，缘旧易新重妆饰。凌晨捧帚扫家堂，高挂此图于素壁。先人手泽存岂多，弃置将奈愚騃何。窗前感此起遐念，涕泣更下欲滂沱。敬拭下方书数语，此意根心难缕缕。吾宗衰替理宜复，共振先声时望汝。"}