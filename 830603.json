{"id":"830603","title":"南浦·春草，用玉田春水韵","dynasty":"清末民国初","author":"夏孙桐","text":"春色总迷离，又东风、暗向天涯吹晓。生意烧痕，苏香泥泮，先盼余寒全扫。铺茵渐展，几番潜逗莺声小。回首瀛洲非旧处，断梦倦萦瑶草。愁根旋灭旋生，正黏花衬柳，芟除不了。休傍战场青，惊沙畔、难觅采芳人到。烟凝路渺。赋情空对芜城悄。惟见元都葵麦遍，撩乱夕阳多少。"}