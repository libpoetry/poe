{"id":"722124","title":"綵花","dynasty":"明末清初","author":"屈大均","text":"佳人纤手即东君，剪出千葩似綵云。衔药燕来先上鬓，捎香蝶过早沾裙。金钱竞把年光买，实胜多从宫女分。灼灼椒花还有颂，堂前三妇最芳芬。家家天女散花来，天上人间一样裁。月令多从纤手出，春光先向剪刀开。枝无南北寒齐发，实有青黄暖更催。百福香奁纷上寿，就中争戴半红梅。"}