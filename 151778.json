{"id":"151778","title":"寄题杨德辰清隐堂借至游老人韵","dynasty":"宋代","author":"董颖","text":"杨郎丘壑尚，草堂修竹林。去郭十里近，而无车马音。鹤怨不应闻，鸥盟政尔寻。九畹兰荃富，三径蓬蒿深。窗间焦尾曲，聊答清风吟。英英彼白云，出岫得无心。渊明既容膝，那复历岖嶔。狂夫十年狂，客鬓吴霜侵。因君发深省，杖藜合从今。寄傲有余地，不妨成盍簪。"}