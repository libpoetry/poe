{"id":"681668","title":"送副使邓崇政","dynasty":"明","author":"陈维裕","text":"圣人御皇极，治世跻虞唐。天下皆鼓舞，四夷尽来王。夫何有小丑，迩者自荆襄。弄兵敢称乱，啸聚成猖狂。郡邑为骚动，居民废耕桑。事闻上震怒，愚民渎天常。即日命大将，十乘先启行。又命大司马，同行总其纲。师出在严翼，不可无预防。汝端作御史，汝往绳怠遑。臣端拜稽首，感激怀忠良。戮力仗天威，同心靖一方。凯旋论功赏，升秩沭恩光。荆南既已定，西边复扰攘。岂曰圣明世，屡见叛封疆。蠢尔亡命徒，招呼聚山冈。不知圣恩抚，渐有牙距张。倚险肆剽掠，边人亦忧惶。天子曰无恐，一将足以当。莅军遣元帅，机务属都堂。纠察命臣端，汝有闻湖湘。汝行务敬戒，毋使妄杀伤。命下咸发愤，车马出煌煌。荷戈忘辛苦，历险经雪霜。深入抵巢穴，驱戮如犬羊。渠魁受拘絷，馀众无潜藏。边尘成晏堵，中外皆乐康。捷闻天子喜，有功当尽偿。次第见升赏，大小无遗忘。汝端两效职，与汝金腰黄。陜右迩边境，汝曹多名望。汝作臬府副，职任汝自强。再拜受恩命，吉日戒行装。举手谢朝列，驰驱辞帝乡。七月时雨霁，都门秋气凉。路㫄拥冠盖，祖道陈壶觞。相送不忍别，携手上河梁。北风来拂拂，河水流汤汤。斗酒倾未已，旆帆风中飏。共言当此去，何以答圣皇。当知职分尽，安肯负寸长。皇皇夙夜际，肃肃寅畏将。冤民颂定国，奸贪避张纲。殷勤同年友，劝勉陈诗章。"}