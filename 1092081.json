{"id":"1092081","title":"集少陵佳句题和政堂呈使君","dynasty":"宋","author":"王质","text":"上帝高居绛节朝，使君意气凌青霄。君臣既与时济会，一豁明主正郁陶。伯仲之间见伊吕，临江节士安足数。欲倾东海洗乾坤，世人那得知其故。诸君何以答升平，济世宜引贤俊人。凤臆龙鬐未易识，不与八骏俱先鸣。回鞭却走见天子，光芒六合无泥滓。后汉今周喜再昌，丹青婉转麒麟里。天时人事日相催，抑塞磊落之奇才。搀抢荧惑不敢动，五云多处是三台。春来准拟开怀久，稍待秋风凉冷后。夜骑天驷超天河，南极一星朝北斗。"}