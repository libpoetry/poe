{"id":"1195334","title":"四怨三愁五情诗十二首 怨 其一","dynasty":"唐","author":"曹邺","text":"美人如新花，许嫁还独守。岂无青铜镜，终日自疑丑。短鬟一如螓，长眉一如蛾。相共棹莲舟，得花不如他。远梦如水急，白发如草新。归期待春至，春至还送人。涧草短短青，山月朗朗明。此夜目不掩，屋头乌啼声。别家鬓未生，到城鬓似发。朝朝临川望，灞水不入越。蛱蝶空中飞，夭桃庭中春。见他夫妇好，有女初嫁人。野雀空城饥，交交复飞飞。勿怪官仓粟，官仓无空时。"}