{"id":"751002","title":"三叠泉","dynasty":"清","author":"胡友梅","text":"五老骨瘦峭，箕踞窥天半。群峰互相从，俪立各傲岸。中间一缝坼，飞瀑下碧汉。三叠始到地，疑是玉龙窜。雷霆日夜随，轰轰势凌乱。云净练孤悬，风激珠四散。峭壁含阴森，盘涡泻浩漫。山灵命严扃，屏嶂交卫捍。险巇横礌硌，结纠蔽丛灌。危步足生茧，暂坐背息汗。泠然肺膈清，耳目匪常玩。奇境未梦见，平生兹游冠。"}