{"id":"1105007","title":"送吴待制帅襄阳二首","dynasty":"宋","author":"尤袤","text":"方持紫橐侍西清，忽领雄藩向暑行。谁谓风流贵公子，甘为辛苦一书生。词源笔下三千牍，武库胸中十万兵。从此君王宽北顾，山南东道得长城。欲将盘错试馀锋，故拥旗麾讫外庸。南岘北津形胜地，前羊后杜昔贤踪。不妨倒载同民乐，自有轻裘折虏冲。努力功名归报国，莫思山月与林钟。"}