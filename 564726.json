{"id":"564726","title":"观竞渡歌","dynasty":"明","author":"孙承恩","text":"城中千门悬艾虎，汨罗江头沸箫鼓。此时竞渡人聚观，蹑足骈肩似环堵。轻舟利楫江之湄，长风猎猎吹红旗。纠徒选侣分党与，一心各欲争神奇。击节扬枹竞争进，万楫齐飞不容瞬。岸傍观者为助呼，拔帜期谁先得俊。斡波擘水喷琼瑰，群龙跃出银山堆。儿郎棹歌声愈厉，阗阗鼓急喧如雷。贾勇争先谁肯待，壮士衔枚期奏凯。急惊夺得锦标呈，千人万人齐喝采。须臾竞罢各停舟，酬劳更复刲羊牛。龙舟出水倚屋舟，留取来岁还嬉游。嗟吁此曹真戏剧，快美傍观亦何益。莫言尔技真有神，江水无情不汝识。"}