{"id":"855563","title":"病后戏赠同官蒋子权","dynasty":"宋","author":"王之望","text":"吾衰谬养生，任运常坦坦。每婴相如病，渐作叔夜懒。昨因触大暑，留热在鬲脘。医师戒饮酒，所嗜不可断。寒热一朝作，水火互濯熯。地偏无药饵，伏枕但忧悹。同僚有蒋子，爽俊流辈罕。作诗宗徐庾，巧语如绣纂。间有少陵风，醇音调玉琯。岂惟诗家秀，从政今可算。牢盆有出纳，晓夕亲授筦。琴瑟费更张，君能时急缓。公馀治方书，今昔多所缵。有来谒疾病，手自施汤散。买药辍俸钱，为民已痌痯。我昨病在床，君来问尤款。教我煮橘皮，汤热过冰碗。继送桔梗汤，一杯去烦懑。柴胡作引子，汗出如被趱。所投立有效，病去若水浣。乃知才艺多，所蓄非窾窾。又闻善骑射，长箭必引满。设侯六十步，所发无虚簳。观君精悍姿，此语不其亶。独于围棋低，尺固有所短。向来屡小胜，喜气辄衎衎。我欲张以羸，不令见矛䂎。侈心益骄汰，出语颇誇诞。不知小敌坚，一败石破卵。大战决雌雄，迟君落新馆。"}