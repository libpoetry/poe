{"id":"650271","title":"拜和圣制元夕观灯诗","dynasty":"明","author":"金幼孜","text":"天眷皇明基祚隆，肇建两京壮且雄。龙楼凤阁倚天表，飞甍杰构凌层空。鸿图巩固地同厚，宝历绵久天与崇。祥云耀采析木上，佳气遥接扶桑东。西山千仞列屏幛，河流九曲如朝宗。连城回抱负沧海，重关巀嵲临居庸。九重冠盖自济济，五城钟鼓何沨沨。恢弘盛烈莫伦拟，绵延庆泽无终穷。万机图治意尤切，奉天勤民心愈忡。群生熙洽际文治，万国清宁昭武功。风调雨顺乐生遂，潜消疾疠无疚恫。是时玉京值元夕，阳和应候回春融。六鳌戴山来海上，千仞突兀摩苍穹。金吾奉敕㢮夜禁，太平乐与华夷同。銮舆乍临丹阙外，璧月正照青天中。綵楼深护芙蓉暖，瑶波荡漾金莲红。祥烟细绕笙歌队，天香时度罗绮丛。赏心乐事固不偶，良辰美景真难逢。小臣感激荷恩宠，拳拳补报怀摅忠。仰瞻宸翰焕奎壁，妙参造化天同工。都俞赓歌继虞舜，垂衣致治侪轩农。敛时锡福集灵贶，坐令寰宇歌年丰。愿期圣寿齐天地，万年永乐同熙雍。"}