{"id":"1120950","title":"好事近 其三","dynasty":"宋","author":"周紫芝","text":"帘外一声歌，倾尽满城风月。看到酒阑羞处，想多情难说。周郎元是个中人，如今鬓如雪。自恨老来肠肚，诮不堪摧折。雨后欲斜阳，红满井梧风叶。还是夜来时候，共小轩明月。不关纤手与调冰，消除这些热。自是月娥肌骨，似玉壶香雪。秋意总关愁，那更与君轻别。从此共谁同醉，恨老来风月。遥知手板笑看云，江边醉时节，应为老人回首，记白头如雪。"}