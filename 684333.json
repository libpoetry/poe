{"id":"684333","title":"游清凉寺三首","dynasty":"明","author":"王守仁","text":"春寻载酒本无期，乘兴还嫌马足迟。古寺共怜春草没，远山偏与夕阳宜。雨晴涧竹消苍粉，风暖岩花落紫蕤。昏黑更须凌绝顶，高怀想见少陵诗。积雨山行已后期，更堪多病益迟迟。风尘渐觉初心负，丘壑真于野性宜。绿树阴层新作盖，紫兰香细尚馀蕤。辋川图画能如许，绝是无声亦有诗。不顾尚书此日期，欲为花外板舆迟。繁丝急管人人醉，竹径松堂处处宜。双树暗芳春寂寞，五峰晴秀晚羲蕤。暮钟杳杳催归骑，惆怅烟光不尽诗。"}