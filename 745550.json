{"id":"745550","title":"自题国朝诗铎","dynasty":"清","author":"张应昌","text":"吾儒吐言辞，于世期有济。岂徒累篇牍，月露风云字。乐府爱香山，陈事比贾谊。诗史称少陵，《三别》与《三吏》。文昌仲初俦，歌行亦其类。上德宣忠孝，下情通讽刺。闻者足警戒，言者无罪戾。箴诵师蒙职，兴观惩劝义。圣代求昌言，交儆励图治。咨诹拾阙遗，拜献补偏敝。惜哉充栋编，纷若散珠碎。不免闻见遗，曷资韦弦佩。披拣集众益，民生暨吏事。以充铭座词，以为采风备。"}