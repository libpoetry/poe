{"id":"658793","title":"玉泉亭","dynasty":"明","author":"王鏊","text":"燕山自西来，连峰划中绝。有泉出其间，终古流不歇。石缝漱潺湲，螭头泻幽咽。罗注粲成帘，激射喷为雪。怒声亦砰鍧，静性终昭晢。肺肠藉洗湔，毛发归瑩澈。珠体碎复圆，玉流方以折。缅怀六龙来，坐觉万象别。天光借澄明，日影增荡潏。幡幢乱山椒，貔貅遍林樾。谁知百年后，尚睹孤亭臲。悠悠彼渔竿，盈盈者仙袜。不忍向唾洟，胡能斯厉揭。虎跑真浪传，趵突差可啜。醉破刘伶醒，病失相如渴。卫公递莫通，陆子评久缺。何当携一罂，归洗人间热。"}