{"id":"1108461","title":"大行皇帝挽诗六首","dynasty":"宋","author":"刘克庄","text":"仁厚传嘉祐，重华继绍兴。方恢周境土，忽治汉山陵。俭匪珠襦殓，危犹玉几凭。遥知天上乐，难返白云乘。临照三千界，涵濡四十春。沙难量福寿，天不大尧仁。眇小坡诗案，优容濮议人。老臣偏恸绝，曾扈属车尘。虏哨无宁处，龙颜有隐忧。未曾御戎服，已报走旃裘。地拓黄河土，天烧赤壁舟。奈何投柱斧，不待献俘囚。颇怪旄头异，何曾玉色怡。恶言闻佛耳，夷猾上尧眉。河岂无清日，天曾有坏时。嗣皇新缵禹，遗老喜还悲。自惜孤寒士，栖栖到老休。生前浩然弃，殁后所忠求。臣草金鸡赦，帝临丹凤楼。追怀稀阔遇，恨不杀身酬。英鉴高千古，名尤不假人。周惟十夫哲，汉止一儒醇。圣笔严褒贬，臣材岂拟伦。骊珠六十九，谁谓橐中贫。"}