{"id":"698665","title":"又和忆西湖十绝","dynasty":"明","author":"夏良胜","text":"低枝花蘸水流香，未信游人苦日长。见说西湖好风景，山川别是一温凉。倚墙梅绽雨中肥，落弹惊回燕雀飞。见说西湖好风景，不知处士几时归。管弦声拂柳堤通，双颊微微带酒红。见说西湖好风景，昔年曾认画图中。镜痕风静露纹平，万点寒山落影清。见说西湖好风景，杖藜何日傍湖行。混元罨画野屏舒，一老烟蓑钓上鱼。见说西湖好风景，尽拈书卖肯移居。采莲曲里采莲船，碧落中浮去更还。见说西湖好风景，柂楼蚤饭惜花天。六桥人卖浊醪香，斜带疏篱花半黄。见说西湖好风景，不如秋叶过江忙。寒潭风雨洗娟娟，人上水晶宫里船。见说西湖好风景，越中真有小壶天。雪峰眼底无巴蜀，寒月纷纷雁荡来。见说西湖好风景，山阴旧伴许流杯。"}