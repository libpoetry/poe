{"id":"772852","title":"立碑","dynasty":"清","author":"许梦青","text":"吁嗟哀世衰，功名先陵夷。有司无贤否，皆立德政碑。服忽膺獬豸，殊更摩牟尼。所轻在民命，所重在金赀。颁作下车日，论定盖棺时。但得上官喜，那计同僚嗤。故为怪异行，将信更将疑。涂改生民句，安排谀墓词。峨峨峙屃赑，申申詈孤嫠。训违清慎勤，险占需颂师。为君谢逋客，车谁攀路歧。牛角砺碑石，龟趺沉江湄。古来循良吏，勋业青史垂。贤否在舆论，片石那得知。"}