{"id":"496062","title":"沁园春 其二十九 彭编修凤过白鸥园，用辛稼轩韵","dynasty":"明","author":"夏言","text":"濲水偶逢，西湖久客，今日君来。喜锡杖能携，破除烦恼，荷衣初制，摆脱尘埃。八角池边，白鸥园上，一曲春词对客裁。念林翁，似山阴野客，兴尽船回。城南有个茅斋。爱竹里、柴门临水开。更细路穿松，最宜踏雪，小桥跨涧，偏称观梅。王氏堂槐，宝家庭桂，一任天公为我裁。且约君，向武夷九曲，长笑徘徊。"}