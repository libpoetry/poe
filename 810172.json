{"id":"810172","title":"琵琶仙  江上早春感事别于晦岩","dynasty":"清","author":"郑文焯","text":"头白渔郎，问重见、洞里桃花何世。流水休恋桃源，蓬莱正尘起。凝望眼、金扃玉阙，渐销尽、海东云气。犯斗槎回，支机石老，题恨无地。又还念、辽鹤归来，奈乡梦、重重渺难寄。愁向十洲屏画，说沧桑馀事。残篴外、西江落月，见故宫、洗面清泪。谩倚烟柳津桥，杜鹃声里。"}