{"id":"1053348","title":"次韵陈敏善秀才见过","dynasty":"宋","author":"释道潜","text":"投老形骸真木偶，水饮岩栖聊自守。世事浮云日变迁，我亦何心预臧否。故人新自广陵来，问我诗囊近何有。吾言淡薄非橄榄，纵可咀嚼聊能久。且开窗户话平生，湖色山光翠相纠。烘檐暖日气味好，相对蒲团复支肘。爱君年少擅才华，诗律清妍无可丑。却愁征棹促君还，空听阳关词一首。"}