{"id":"746125","title":"云山别墅吾乡京官淀园公退之所金陵尚书何恪慎公旧居也余尝为书寄舫题诗于后乙卯之秋公子青耜农部重过感怀题诗见赠次答 其一","dynasty":"清","author":"祁寯藻","text":"犹记柴扉傍液池，退朝觞咏集于斯。十年画舫留题处，一榻僧寮对影时。传舍不知谁是客，角巾无意再寻诗。请看车辙门前路，苔藓斑斑在井眉。"}