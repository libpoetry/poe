{"id":"1130311","title":"岭外大雪故人多在南中元日作三偈奉寄瑩中","dynasty":"宋","author":"释德洪","text":"遍界不会藏，处处光皎皎。开眼失踪由，都缘太分晓。园林匆生春，万瓦粲一笑。遥知忍冻人，未悟安心了。昨夜一岁除，今朝一岁长。如人暗书空，点画自想像。春风依旧寒，底处有来往。居士亦赤穷，眉毛在眼上。传闻岭外雪，压倒千年树。老儿拍手笑，有眼未曾睹。故应润物材，一洗瘴江雾。寄语牧牛人，莫教头角露。"}