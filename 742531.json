{"id":"742531","title":"冬夜述怀","dynasty":"清","author":"茹纶常","text":"霜风势逼地炉火，几隐乌皮供枯坐。凄迷往事苦萦怀，忧患余生厌坎坷。学书学剑一无成，为仕为隐两不果。溷迹城市时烦冤，涴衣尘土日堀堁。溲渤几逢贮药笼，腹负空教惭炙輠。中路揶揄鬼笑人，东林招致佛佞我。年来颇复拥鼻吟，呕心镂肾计仍左。守株最拙为身谋，悠忽万事成颓隋。君不见救赵归来信陵末路方虑祸，失志日惟近婑媠。又不见不听妇言伯伦颂酒锸醉荷，二豪侍侧等蜾蠃。平生志不在温饱，盈绌安能较琐琐。金谁地布珠斛量，粟孰瓶储钱纸里。三窟狡转笑鸱张，百足捷宁怜灶跛。世间何地逃毁誉，风俗此邦矜薤惈。顾我命亦在磨蝎，斗不能神箕扬簸。异兽未堪附岠虚，怪草底从服舌埵。峥嵘岁月更踌躇，行行更无顾甑堕。短檠遥夜发狂歌，起见黄梅影袅娜。"}