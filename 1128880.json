{"id":"1128880","title":"五位","dynasty":"宋","author":"释子淳","text":"正中偏，宝殿烟笼月色前。井底燃灯天未晓，暗中谁辨往来源。偏中正，嫫母临妆羞照镜。三更玉户不挑灯，混融非露当年影。正中来，运步红炉遍九垓。宝月夜光随处静，披云终不露纤埃。偏中至，大用无私何拟议。当锋那肯落今时，他来自有超伦志。兼中到，及尽有无真个妙。披毛戴角火中行，纵横不落今时道。"}