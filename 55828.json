{"id":"55828","title":"长安明月篇","dynasty":"明代","author":"屠隆","text":"长安明月正秋宵，桂树扶疏香不销。初悬碧海生华屋，渐转朱城隐丽谯。白露玉盘流素液，丹霞宝镜拂轻绡。明浮汉殿凉仙掌，暗入秦楼湿紫箫。魄满中秋天浩荡，光圆三五夜迢遥。参差玉叶披香树，宛转金波太液桥。披香太液纷相属，玉叶金波寒蔌蔌。万户平临不夜城，六街尽在清凉国。洞庭湖中木叶稀，姑苏台上城乌宿。灵妃鼓瑟湘江头，神女弄珠汉水曲。朱弦的的泛崇兰，翠袖娟娟映修竹。既从天汉掩疏星，亦与君王代银烛。君王对此秋漫漫，龙楼鱼钥开长安。闪闪鸳鸯香雾绕，溶溶幹鹊玉华溥。风飘绰约双鬟女，花近葳蕤七宝栏。新出蛾眉插正似，圆来娇面借同看。昭阳粉黛生香暖，长信梧桐照影寒。飞燕单衫初舞罢，班姬双泪欲啼干。自以光辉荐寒暖，每逢佳节助悲欢。有时照入空闺里，萧瑟流黄夜惊起。能于瓦上白如霜，复遣床前凉似水。情到鸾笺泪万行，梦回鸳帐人千里。有时照向边塞头，黄沙茫茫白草秋。已伤长夜吹边穟，又奈寒光照戍楼。归兴三秋度辽水，愁心一夜满并州。古来一片长安月，对之万种人情别。月圆月缺如循环，秋去秋来无断绝。遂令皎皎地上霜，都作星星鬓边雪。从他人世换春秋，不向中天数圆缺。且因光景及芳年，乘兴先开歌舞筵。同酬彩笔邀希逸，自举金杯呼谪仙。佳会于人既不易，良宵顾影亦堪怜。兴来坐到星河晓，醉后还操《明月篇》。最爱《霓裳羽衣》曲，乘风便欲问婵娟。"}