{"id":"690342","title":"次陈敬德卜居河阳韵二首","dynasty":"明","author":"张著","text":"渐老逢春可奈何，清狂不似旧时多。银瓶送酒青丝络，翠袖穿花白苎歌。故旧祇今成远别，从游何日重相过。河阳桃李余三月，应想茅堂傍涧阿。山窗曾记酒樽同，醉量豪于渴饮虹。江海遗愁空惜别，文章小技倦加工。云低雁宕家何在，花暗天台路不通。同是漂零归未得，又惊春尽馆娃宫。"}