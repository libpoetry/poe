{"id":"1142592","title":"远游四十韵","dynasty":"宋末元初","author":"方一夔","text":"介士苦拘检，策士妙筹度。侠窟养声誉，宦海高阶爵。纷然殊门户，何能脱缰索。自怜心期远，雅与俗物薄。潜光瑩璆璧，幽芬结蓠药。濯濯出山泉，亭亭横空鹗。挟策误中眉，投耒悲失脚。文围严靷鞅，诗战淬铓锷。梯飙转南溟，铭山荡朔漠。君门虎豹严，天路鬼神恶。高唱不逢和，贵售屡遭却。龙移崖垠崩，鳌掉海湖涸。运流数迁谢，时改异今昨。乃翁安事书，此辈宜疏阔。三年屠蛟虬，无用闲猛斫。百金买砂青，不售虚奇药。日月双飞奔，身世两寂寞。夜雨暗灯火，秋月冷篱落。不甘软弱吞，坐受饥穷缚。万里落半途，全局差一着。逝将故人心，共赴青云约。东游略蓬壶，南望趋衡霍。鼎中珠还返，腰下宝踊跃。朝真玉皇颔，问道金仙诺。青丘启玄命，白虎司秘钥。朱实足我粮，灵液共我酌。眷我上界仙，差胜生民乐。危登望沙界，横溃煎鼎镬。毡毳宅吴楚，戈鋋血川洛。冠缨望豺狼，罗绮逐猱玃。枯根痛芟薙，弱肉生啖嚼。离离尽丘坟，莽莽空城郭。悲来怆长怀，悟去念遐托。相期离尘垢，有便上寥廓。翘迹霄汉隔，动步穷途错。机关暗施张，爪距猛拿攫。盆瓶喧蠛蠓，旦暮算渠略。纷纷自起灭，泛泛无栖泊。云烟渺空山，浪涛赴旧壑。他日欲相知，姓名寄归鹤。"}