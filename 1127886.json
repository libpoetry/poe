{"id":"1127886","title":"奉和滁州九咏九首并序 其三 归云洞","dynasty":"宋","author":"曾巩","text":"洞远人言接沧海，洞幽晴始见莓苔。天下颙颙望霖雨，岂知云入此中来。野草山花夹乱流，桥边旌旆影悠悠。即应要地无人见，可忍开时不出游？山亭尝自绝浮埃，山路辉光五马来。春满人间不知主，谁言炉冶此中开？琅琊石泉清照人，里无泥沙表无尘。风翻日炙夏潦尽，古练一匹常奫沦。石屏不见刀斧痕，石下初谁得行径？千骑来时停管弦，月明更觉山中静。七言老意苍松蟠，百金古字青霞镌。儒林孟子先生是，墨者夷之后代传。"}