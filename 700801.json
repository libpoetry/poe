{"id":"700801","title":"村居效陶体四首","dynasty":"明","author":"曹义","text":"幽幽村居，异彼廛庐。门无车马，户满桑榆。羹藜饭糗，淡泊自如。时鼓我琴，时读我书。村居幽幽，面山临流。四时代谢，春而复秋。载耕载耨，于田于畴。租税惟收，此外何求。依依杨柳，荫我户牖。柔条嫩叶，念汝宁久。嗟彼松篁，四时相守。不凋不瘁，为我之友。嗟予小子，才无寸长。寤寐周孔，坠绪茫茫。譬彼沧海，欲涉无梁。何以自释，尽我壶觞。"}