{"id":"556598","title":"五子诗五首 其一 谢山人榛","dynasty":"明","author":"梁有誉","text":"矫矫被褐者，江海自沦迹。贫贱心所安，顑颔岂摧抑。用拙不求嬴，忧在骚雅熄。穷来抱影居，澹词蕴古色。耿耿烈士心，更著排难力。恩衔越石徒，友道不荆棘。耻贷监河粟，甘从于陵食。俯首问妻子，汝胡饥寒逼。蹈海乃何人，长啸吾自得。富贵与荣名，松菌固殊域。燕石诚可嗤，口珠尽堪衋。今古自一时，鸿冥讵能弋。"}