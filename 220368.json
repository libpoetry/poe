{"id":"220368","title":"寿范洁斋·明河耿高树","dynasty":"宋代","author":"吴泳","text":"明河耿高树，素月流澄瀛。袅袅来金风，秋意浩以盈。美人自西方，钟此一气清。如潭贮皎洁，如室生虚灵。姱节丽有晖，高情澹无营。昔含鸡舌香，曾以凤咮鸣。不登金张馆，尝抱箕濮情。倏焉冰山销，揭若黄道明。众星已牢落，太白犹光荧。英风自骨鲠，心事元夷平。会须朝紫皇，提笔福苍生。"}