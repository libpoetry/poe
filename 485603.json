{"id":"485603","title":"送贡先生入闽","dynasty":"明","author":"袁凯","text":"日月异行，川岳异途。嗟嗟我人，胡能并居。衎衎夫子，奕世之儒。婴耽世华，而味道腴。伊余后生，固陋荒芜。学匪上达，质为下愚。既蒙不鄙，通家视余。朝趋函丈，夕陪座隅。话言谆谆，既沾且濡。其沾如何，如彼时雨。膏液渗漉，萌芽翘举。庶几有成，实坚实好。如何翩然，远迈于道。肃肃王命，孰敢后之。峨峨闽关，载驱载驰。汤汤江流，泛泛行舟。篽篽仆夫，负担以趋。悠悠长林，萧萧逝波。瞻望弗及，为之奈何。昔为长葛，松柏是依。今为转蓬，荡然无归。山则有徂，河则有渚。嗟嗟我人，独行踽踽。天高无穷，地长茫茫。允矣夫子，何时可忘。"}