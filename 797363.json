{"id":"797363","title":"满庭芳 丙午暮冬，长夜不寐志感","dynasty":"清","author":"吴尚憙","text":"雪意将舒，梅魂乍绽，枝头冻雀无声。寒侵翠被，旅枕梦难成。博得消寒长夜，垂纸帐、灯火青萤。凭谁问，芒芒百感，清泪已如冰。心情零落尽，瘦颜丝鬓，种种堪惊。念悲欢离合，取次飘零。怎得槐安梦破，尘根在、何日方醒。尖风卷，频催乌兔，弹指岁华更。"}