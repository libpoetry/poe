{"id":"909565","title":"水调歌头 其十七 幕府有和，再用韵","dynasty":"宋","author":"李曾伯","text":"枣颊上秋色，朔漠寇南来。斧螗锋猬棼集，腥雾扫难开。细看眼前局面，惊落人间匕箸，砥柱者谁哉。熊虎贾馀勇，狐兔等轻埃。炮雷轰，戈日耀，阵云排。不图风定波息，谈笑静长淮。休诧穿杨妙手，乘早闹蓝抽脚，谁拙又谁才。束起楼兰剑，归钓子陵台。"}