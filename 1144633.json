{"id":"1144633","title":"挽卫山斋","dynasty":"宋末元初","author":"黄庚","text":"楹梦惊残忽告终，儒林多士失宗工。云间便觉无清气，江上谁能继古风。蕙帐夜阑孤鹤怨，茅斋人去九山空。我来岂为私情哭，痛哭君亡吾道穷。武公后裔有仍孙，德望才名世所尊。拟向山中专注易，忽传地下趣修文。月楼不复赓诗句，春阁犹思共酒樽。痛恨死生千古隔，西风吹泪湿秋云。"}