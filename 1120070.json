{"id":"1120070","title":"送赵叔静教授闽中四首","dynasty":"宋","author":"陈傅良","text":"家无宿舂粮，适意恣所向。征鞍催上官，帆海看叠嶂。有言及当代，浩饮益悲壮。以兹寘周行，盍在几人上。读书须读经，学文须学古。青松故不换，白发早可数。我亦窭人子，风雨蔽蓬户。胡为数相过，夜话恒过午。烱烱出万壑，冰壶县清秋。孰与玉瓒中，穆然养黄流。孤松高半天，兰芷复过幽。看君最雍容，柰何短自谋。百吏不可试，卷怀州校官。翩然落南闽，不为荔子丹。彫虫妙经术，倚市多儒冠。吾道未必贵，政此良已难。"}