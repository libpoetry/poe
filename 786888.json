{"id":"786888","title":"李裕盛邀饮留赠","dynasty":"清","author":"牛焘","text":"去年君家饮，檐前飞玉沙。今年饮君家，风雪又横斜。主人敬爱客，恰如明让魄。接膝地炉红，暖意生绮席。此时值初春，此日欣逢人。飞觞各舒兴，野蔬间肴珍。嗟予独心醉，感念此良辰。灵辰在异地，归计遥未遂。何时会芳园，天伦话乐事。幸兹众同乡，叶梓谊未忘。岁暮吟蟋蟀，春酒宴羔羊。谓言行乐耳，过此复参商。虽无风骚韵，到处倾肝肠。君家满庭雪，我兴殊卓绝。但愁阴山阻，杨柳不堪折。主人劝我觞，欢娱休赋别。且复醉琼瑶，莫负此佳节。开轩复凭栏，酒阑兴未阑。银鹤栖远树，饥乌啼暮寒。出门蹑云磴，归路愁欲暝。犹疑步月光，珠尘碎满径。聊憩松荫下，兰若发清磬。"}