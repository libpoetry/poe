{"id":"1049822","title":"赠张参军","dynasty":"宋","author":"郭祥正","text":"宣城之人张待举，高才未得见明主。强将樽酒娱天真，犹得狂名落寰宇。陶陶复陶陶，意气蛟龙豪。沧溟岂是远，银汉不为高。路逢郭子陵阳津，平生未识如故人。相欢握手辄大笑，共访瑶池寻玉真。天门夜叉识虑恶，为我无钱谨关钥。兴阑却驾彩云归，别入红窗共君酌。醉来兀兀乘扁舟，长溪水碧芙蓉秋。愿逢万丈龙须席，卷取月明归玉楼。"}