{"id":"765657","title":"沁园春 其二 眉","dynasty":"清","author":"黄钧宰","text":"何处描来，盈盈淡淡，柳叶轻柔。似花浓春晓，远山著黛，天凉秋爽，新月如钩。镜里颦添，镫前翠锁，多少情思在上头。人前看，却浑如娇小，不解闲愁。有时临去回头，认纤影，还从鬓侧留。趁闲时细看，未描也好，有人替说，欲画翻羞。生小香闺，并无人见，暗里如何对镜修。私心想，知谁人擅得，京兆风流。"}