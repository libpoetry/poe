{"id":"997067","title":"送彦孚主簿","dynasty":"宋","author":"黄庭坚","text":"斯文当两都，江夏世无双。叔度初不言，汉庭望风降。中间眇人物，潜伏老崆谾。本朝开典礼，棫朴作株桩。世父盛文藻，如陆海潘江。三战士皆北，韔弓锦韬杠。白衣受传诏，短命终萤窗。梦升卧南阳，耆旧无两庞。空镵欧阳铭，松风悲陇泷。四海群从间，尔来颇琤淙。主簿吾宗秀，其能任为邦。躯干虽眇小，勇沉鼎可扛。择师别陈许，取友观羿逄。折腰佐髯令，邑讼销吠尨。时邀府中饮，下箔蜡烧釭。红裳笑千金，清夜酒百缸。同僚有恶少，嘲谑语乱哤。君但隐几笑，诸老叹敦厖。况乃工朱墨，气和信甚矼。持此应时须，十年拥麾幢。相逢常鞅掌，衙鼓趋??。簿书败清谈，汗颜吏枞枞。临分何以赠，要我赋兰茳。黄华虽众笑，白雪不同腔。野人甘芹味，敢馈厌羊羫。顾子百短拙，饱腹戆膀肛。惟思解官去，一丘事耕䎫。君当取富贵，钟鼓罗击撞。伏藏鼪鼯径，犹想足音跫。"}