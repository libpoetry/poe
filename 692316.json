{"id":"692316","title":"题金文鼎清风楼卷","dynasty":"明","author":"杨士奇","text":"白日红尘深复深，九衢车马骤骎骎。小楼独坐清风里，如在湘川渭水浔。世上浮荣了不知，閒调绿绮理朱丝。楼头只许徽之造，楼外从人歌竹枝。清风飒飒清云深，六月楼中暑不侵。朝阳光辉下凤彩，暮雨髣髴闻龙吟。百年谁继赵松雪，近数毗陵王绂高。忽复乘云去无迹，登楼怀忆使心劳。先生已别金陵去，归住吴淞近海滨。淇澳潇湘随处有，清风明月共何人。"}