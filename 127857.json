{"id":"127857","title":"游仙·驾景络绝响","dynasty":"宋代","author":"曹勋","text":"驾景络绝响，游目低阴虹。灵光转修袂，羽节飘晨风。抗手辞金母，偃盖东华宫。高仙发空谣，逸响飞九重。霞觞艳流日，叠舞歌玉童。缘云上虚籁，笑语铿洪钟。海水屡清浅，倏忽欣再逢。不惜暂游诣，情款地初终。欢余促归轸，摄辔翔斑龙。投闲憩三素，保绩崇真功。"}