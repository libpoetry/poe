{"id":"1226788","title":"昆阳怀古","dynasty":"元","author":"王磐","text":"行役宛叶间，路入昆阳城。滍水抱城左，荡漾东南溟。川源入四顾，盘互多冈陵。城颓削悬崖，草深恶鸱鸣。嗟尔一抔土，当此百万兵。莽图十九年，聚此天为坑。王者况不死，千骑惊龙腾。汉业兆丰沛，赤符此中兴。创复两不易，山川贲雄名。东南遥相望，盘盘两神京。千年事云散，草木含威灵。野人无所知，城边事春耕。扶犁上废垒，陇亩纵复横。只应怀古士，千古怆馀情。"}