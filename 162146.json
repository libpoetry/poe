{"id":"162146","title":"南康遇雪","dynasty":"宋代","author":"方逢辰","text":"夜来怪甚风太颠，掀箕震撼不可眠。门前铁骑怒拔屋，枕上猛虎飞吼天。却是庐山夕作雪，杨花未春先擘绵。左蠡门前玉两柱，江心落石鹭一拳。五峰千仞削银壁，重湖万顷开璚田。若使璚田可以种，虽遭赤地民不癫。若使银壁可以铸，当造白币权飞钱。要知冬燠生意泄，明年造化工斯全。帝呼玄冥急收敛，闭塞阳气胚丰年。虽云不可耕与种，桑麻谷杰兹开先。"}