{"id":"850621","title":"寄题经父萱堂","dynasty":"宋","author":"孔武仲","text":"萱堂有秋花，对客如劝侑。人生本多事，更以百忧副。愔愔横天壤，扰扰迷刻漏。倾地救海涸，揭柱支山仆。徒将一心淑，日与万虑斗。不如偷馀閒，来此玩孤秀。荧荧千明缸，照映相前后。凝气粲如笑，泣露乱欲溜。颓然寓远怀，可以消永昼。吾兄儒林杰，器业包宇宙。崎岖从远宦，为国警边候。飞沙蔽城隍，积雪冷襟袖。颇思东南州，水竹两幽茂。楼台压江涛，窗户排云岫。翘瞻不可见，梦想劳头脰。樊笼送飞鸿，槛井看腾狖。暂凭时景佳，宽此腰围瘦。吾侪所至乐，未厌夷居陋。宾侣时可邀，从容醉方侑。"}