{"id":"829182","title":"鹧鸪天","dynasty":"清末近现代初","author":"吴湖帆","text":"一枕醒来别绪牵。身心离会两难全。低佪湘梦依稀雨，隐约巫云缥缈烟。深院静，绣帷搴。相逢无语更相怜。春风爱拂多情月，花影移窗越样妍。红闹杏梢绿柳深。凭谁生意主园林。穿花紫燕衔微雨，隔叶黄鹂啭好音。回昨梦，整罗襟。春宵无价敝千金。中年拚放风流胆，绝艳难拘月下心。"}