{"id":"921763","title":"次京师韵送表弟程懿叔赴夔州运判","dynasty":"宋","author":"苏轼","text":"与子甥舅氏，摧颓各苍颜。并为东诸侯，长此佳江山。寒松无时花，安得插髻鬟。惟将老不死，一笑荣枯间。我甚似乐天，但无素与蛮。挂冠及未耄，当获一纪闲。子亦拙进取，才高命坚顽。譬如万斛舟，行此九折湾。仲氏新得道，一沤目尘寰。岁晚家乡路，莫遣生榛菅。"}