{"id":"801154","title":"沈孝子行","dynasty":"清","author":"吴廷华","text":"我友有子称小凤，少岁六经熟磨砻。忘身竟以死孝传，千古人伦作桴栋。孝子陈情救乃翁，乃翁得旨还天中。昨岁母殡值邻火，扑灭不觉麻衣红。麻衣红，不可褫，宁死肯任母殡毁。头焦额烂肤不完，殡宫获全孝子死。孝子曾补《两笙》诗，《南陔》《白华》有新词。居身洁白守庭训，循陔乃厄南宫离。我闻客位之殡涂且肂，攒至西序预火备。此礼废坠千百年，致令孝子蹈炎炽。我友哭子几丧明，邦人请旌留孝名。登危临深古所戒，成仁取义非过情。读书要在持大节，至行煌煌如火烈。旌庐令典金石光，精神不逐劫灰灭。"}