{"id":"974467","title":"趣章永丰祈雨","dynasty":"宋","author":"赵蕃","text":"高田卷苍埃，下田积荒稆。频闻父老叹，似诉车戽苦。吾乡地犹薄，有类家素窭。旱繇十日晴，潦自三尺雨。吏斯靡常祷，神得誇屡许。近虽略丰稔，曾不厚仓庾。桑麻籍铢两，门户强撑拄。往时属初夏，插秧未终亩。甘膏偶愆候，人意已深阻。沛然天为赐，翕尔农遂举。沉忧释阽危，乐事觊安堵。迨今几何日，所历无废土。岂惟劳手足，殆欲病腰膂。早禾穗且实，晚稻花半吐。更宽经旬虞，当作有岁取。奈何又觖望，嗟尔复奚补。云师匪云怠，风伯敢固拒。烹鹅竟何术，象龙恐非古。精诚苟潜运，响应犹或俯。谁能任此责，再拜谢明府。"}