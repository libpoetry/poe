{"id":"687379","title":"再和玉溪四咏","dynasty":"明","author":"孙承恩","text":"清切无尘地，陂陀小有山。聊兹契幽趣，顿似出人间。鹤憩心同静，云栖意自閒。张衡多藻句，流诵遍区寰。池上莲栽密，年华不负公。香分巴子宅，色夺梵王宫。滥滥蘸清泚，袅袅泛光风。昔游如可继，欢赏莫教空。虚庭藉屏障，绾束有蔷薇。纵少才当局，应怜色染衣。月明增旖旎，雨过正芬菲。孤松不成荫，物理固相违。春风发群卉，也复到兹花。石根斜引带，树杪乱藏蛇。深夜垂清露，遥香散彩霞。幸兹无剪伐，聊与度年华。"}