{"id":"285294","title":"齐天乐·暮秋如荠苍烟淡","dynasty":"现代","author":"胡先骕","text":"暮秋如荠苍烟淡，翩翾万鸦飞舞。画堞笳哀，连营马动，极目荒寒如许。枝头对语，似惯说兴亡，坐观今古。塔影沈沈，半山残照又西去。中原劫灰见否。认隋堤怨柳，飘尽风絮。老柏鸣鸱，颓垣噪鹊，迸入乱离情绪。天涯倦羽。恐遍绕南枝，定巢无处。只羡冥鸿，五湖堪寄旅。"}