{"id":"630432","title":"悼大牛","dynasty":"明","author":"释函是","text":"之子解尘网，相将十五年。五年予在匡，十年归佛山。适值分卫时，相见江流间。为众忘疲劳，精神泽癯颜。转盼曾几何，须鬓蚤已斑。客春中深寒，半月不得眠。愿言病既瘳，长揖陌与阡。欲返尔形神，侍我巾瓶前。彊饭始两旬，辄闻随人缘。菩提萨埵心，岂肯图自安。忆我入丹山，再睹阳雁翩。偶逢旧山人，方知竟淹然。生死安可逃，形魄伤云烟。觉海空茫茫，静观徒往旋。谁当谙水脉，安流汎晴川。"}