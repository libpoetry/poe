{"id":"1143710","title":"木犀","dynasty":"宋末元初","author":"方一夔","text":"下土花中第一流，移根自笑此生浮。独依上界清虚府，满贮青冥沆瀣秋。棱叶风翻低散乱，苍皮虫蚀老雕锼。醉来径向高寒处，自驾青鸾拥玉虬。苍苍珠树俯寒流，析木津头戏拍浮。褐凤抟风朝紫极，砚蟾滴露写清秋。返魂香倩罗裳贮，碍月枝凭玉斧锼。夜景未阑清入骨，萧萧鳞甲卧痴虬。绿衣年少正风流，手折高枝喜气浮。三树独标仙窟种，四花分占玉壶秋。浓薰药杵长舂捣，清逼诗肝巧斲锼。世上红儿那可比，试将此句问罗虬。"}