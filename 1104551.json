{"id":"1104551","title":"皇祐亲享明堂六首 降神用《诚安》。","dynasty":"宋","author":"郊庙朝会歌辞","text":"维圣享帝，维孝严亲。肇图世室，躬展精禋。镛鼓既设，笾豆既陈。至诚攸感，保格上神。肃肃路寝，相维明堂。二仪鉴止，三圣侑旁。灵期欣合，祠节齐庄。至诚并贶，降福无疆。艺祖造邦，二宗绍德。肃雍孝享，登配圜极。先训有开，菲躬何力。歆馨锡羡，保民丽亿。我将我享，辟公显助。献终豆彻，礼成乐具。饰驾上游，升烟高骛。神保聿归，介兹景祚。"}