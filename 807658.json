{"id":"807658","title":"喜迁莺  石濂和尚自粤东来梁园为余画小像作天女散花图词以谢之","dynasty":"清","author":"陈维崧","text":"月明珠馆。有帝释鬘陀，身云散满。鲛国旌幢，鲎帆笳吹，万叠雪倾银溅。装罢红棉粤峤，看足苍枫梁苑。饶能事，尽微皴澹抹，黄深绛浅。箧衍。有一卷。细腻凝脂，三尺松陵绢。少不如人，师须为我，画出鬓丝禅板。旁侍湘娥窈窕，下立天魔蹇产。人间苦，怅碧桃花谢，洞天归晚。"}