{"id":"746734","title":"自题药洲访石图","dynasty":"清","author":"翁心存","text":"峥嵘蜃阁排空出，天遣薶藏付童律。神龙拿攫守榕根，下有骊珠三十一。英光长閟七百年，郁律蟠伏全其天。悔将混沌书眉手，钩取蕤宾跃九渊。自从剔藓镌苔后，夜夜乾文射南斗。岂有夸娥负以趋，只愁宝鼎终遭掊。羊城眼底风尘昏，劫火烧残字傥存。升沈显晦孰得失，可惜玲珑石不言。"}