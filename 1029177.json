{"id":"1029177","title":"和姜总管送别","dynasty":"宋","author":"虞俦","text":"富贵如浮云，于我初何有。转徙浙东西，仅足糊其口。去年在吴兴，民物犹未阜。赈荒事方殷，奚暇诗与酒。今年到东阳，政成不待久。邂逅遇诗仙，襟抱得细剖。切磋愧子贡，起予幸鲁叟。琮琤苍玉佩，关键黄金钮。拟学西子颦，益愧邻女丑。赓酬强追逐，要是非敌手。目短曹刘墙，气轹鲍谢囿。我如武成策，第可二三取。山泽多蛇龙，松柏无培塿。缅怀南涧老，斯人骨已朽。人事真好乖，又假苏台守。遽辞山水邦，暂缺云龙耦。酒罢雨沾裾，船开山入牖。似鹤出樊笼，如鱼脱窠臼。分袂却关情，鼓棹犹回首。长篇肯赠我，字字炳星斗。愿保岁寒心，莫愧金石友。"}