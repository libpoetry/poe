{"id":"630434","title":"双镜楼","dynasty":"明","author":"释函是","text":"一镜从空出，清光透檐隙。白白入双眸，并作琉璃国。中有五色云，隐显镜中错。四窗常豁然，阳燄生虚室。古称百尺楼，高广非其匹。高出九霄上，俯视犹蜗角。横亘踰八荒，转足失广漠。远睇彭蠡滨，秋水连天白。近枕紫霄高，松竹罗其侧。山晴天气朗，时花爱丽日。百鸟翔且鸣，高低竟晨夕。星月绕榱楹，寒空彻几席。风雨至无时，轰雷震山岳。瞬息复晴霁，万木光通泽。时运无古今，观听有荣落。流览一镜中，双眸自开合。"}