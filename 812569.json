{"id":"812569","title":"新建侯王守仁","dynasty":"清","author":"严遂成","text":"充闾佳气有云飞，知是神人抱送归。墓上梦徵名将剑，江边泪认逐臣衣。悟开心学源源活，遁入禅机渐渐非。第一山阴流派别，天泉四语證王畿。臣惟贼不遗君父，麟阁丹青视等闲。义旅风驰樟树镇，野心云恋九华山。残兵络绎舆尸苦，诸将淋漓战血斑。付与龙江江外路，凯歌人报献俘还。"}