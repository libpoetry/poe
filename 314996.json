{"id":"314996","title":"贺新郎·心事凭谁吐","dynasty":"现代","author":"龙榆生","text":"心事凭谁吐。度新声、金尊檀板，几番寒暑。一自东方红日上，结束拿龙掷虎。又鸭绿、江波争渡。赋罢同仇还径去，慰亲人、何但鸣腰鼓。群喜看，卧鱼舞。海棠睡足娇如许。记当年、沈香亭北，乍醺芳醑。撩拨梅边何限恨，霎见油油禾黍。且莫说、雷霆声怒。争取和平传凯奏，啭春莺、未肯辞劳苦。歌一曲，冠今古。"}