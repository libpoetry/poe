{"id":"697884","title":"送人秩满之京二首","dynasty":"明","author":"胡奎","text":"乌啼海门树，旭日生苍凉。秋风棹歌发，起拂帆上霜。刘侯忠孝裔，三载佐黄堂。兹焉报佳政，冠佩生辉光。祖饯长亭下，共酌青霞浆。侧身睇鸿鹄，万里高翱翔。凤皇出丹穴，文采何翩翩。朝栖岘山树，夕饮汉江泉。一朝衔瑞图，飞鸣凌紫烟。双阙九天上，冠盖如星联。朝回有馀暇，早寄琼琚篇。"}