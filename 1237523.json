{"id":"1237523","title":"寅夫示再登鼓山四诗仆虽不获同游然来诗不可虚辱次韵奉谢且致归班之饯","dynasty":"元","author":"程钜夫","text":"胜处心知只耳闻，却因君句得奇芬。海天昏黑龙行雨，楼阁青红蜃吐云。仙境烟霞从痼疾，诗家风月要平分。悠然佳兴谁能败？俗吏当前自纠纷。眼前培塿足萦缠，去去瀛洲大洞天。一息南溟能几月，再行东海定何年？江淮巨浪千堆雪，榆柳中原万里烟。解视归装还不俗，有诗曾酌瘴乡泉。"}