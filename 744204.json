{"id":"744204","title":"洪武钟在西郊静安寺上有题识曰洪武二年铸祝皇太子千秋","dynasty":"清","author":"褚华","text":"黄头监，下殿呼。白足僧，上阶趋。愿祝太子千万岁，归来铸钟大如五石瓠，燕尾延延柰何许。兵入金川门，守城无一旅。宫中钟，断其虡，寺里钟，寂无语。天狗入太微，太微不犯犯前星。佛力广大，何不寿商太丁。木颠巢鸱鸮，鸱鸮不死死凤凰。佛力广大，何不庇周成王。"}