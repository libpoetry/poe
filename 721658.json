{"id":"721658","title":"答张君篆","dynasty":"明末清初","author":"屈大均","text":"张子知名久，南康旧法曹。匡庐忆苍翠，彭蠡梦波涛。白鹤归何早，芝华采未劳。剑光如彩玉，相赠及秋高。自古楚歌好，沧浪与凤兮。今君拟骚些，春草赋萋萋。独往惟渔父，相逢此碧溪。罗浮日未出，与子待天鸡。有女分银管，随君出画堂。左思怜织素，太白爱平阳。小凤桐花暖，新蝉柳叶凉。近闻能咏雪，兼写十三行。相怜兹白发，逼迫有秋霜。镜已沉鸾鸟，裘空典鹔鹴。楚辞多越礼，秦女久无香。君有忘忧草，春来好寄将。"}