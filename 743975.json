{"id":"743975","title":"读淮阴侯列传","dynasty":"清","author":"蒋湘培","text":"长乐仓皇壮士死，天下心悲汉皇喜。汉皇何喜民何悲，欢歌乃在深宫里。吕公息女老堇毒，灭火祸胎真祸水。内蛇气焰凶灼天，龙鼎彭亨思染指。庭中健者韩将军，与哙等伍心尚耻。生存肯作吕氏臣，俯窥产禄狐豚耳。钟室幸为儿女诈，梁王菹醢东都市。良弓走狗去几尽，炎祚倾危竟何恃。发蒙振落真易与，天下大势可知矣。长陵魂魄如有知，当时何为斩壮士。"}