{"id":"689361","title":"和李本宁元夜集伯仁西园观灯","dynasty":"明","author":"佘翔","text":"参差朱邸与云齐，华馆还开阆苑西。发箧有珠皆照乘，校书无阁不燃藜。烟花影落春星乱，歌吹声腾夜月低。温洛荣河偏此地，旧游?复问金闺。笙歌何处燕嘉宾，公子西园夜色新。画栋光分沧海月，华堂香散洛京尘。门临棨戟多嘶马，花簇楼台欲媚人。不唱清平供奉曲，谁知金粟是前身。"}