{"id":"556779","title":"武陵歌","dynasty":"明","author":"宗臣","text":"武陵倒插西湖边，明河吹碎玛瑙圆。桃花千树坠红雨，垂杨十里排苍烟。中有紫髯白晢之神仙，手抱明月湖上眠。玉华樵者时送酒，绿萝渔子歌采莲。槛外星辰大如石，床头蛟龙细似蝉。秋风吹出紫霞去，赤手驾鳌沧江前。忽向月中拔青桂，千枝万枝泣婵娟。五三仙人骑古云，北斗错落衣翩翩，坐令相楫不敢先。捷书一夜飞天门，汉家天子坐甘泉。朱衣侍者人一编，我得闻之心茫然。武陵之卧二十年，昔者何为与世遗，今者何为与世怜。十月冰霜塞大川，长安美酒斗十千。黄金骆马白玉鞭，迟君鸣佩共朝天。只恐武陵春色怨其主，落花千尺啼晓鹃。令君欲归归不得，楚江枫冷钓渔船，明月来移北山篇。"}