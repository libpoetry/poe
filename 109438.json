{"id":"109438","title":"视旱田赋呈上元簿杨明卿","dynasty":"宋代","author":"张孝纯","text":"轮蹄旦旦风尘表，入眼群山青未了。刺藤迎日子先红，荞麦得霜花渐老。丛祠诡怪画村疃，古寺骞腾出林杪。征衫多闪逐飞鸢，下担有时随宿鸟。初晴得去恨迟迟，独夜不眠忧悄悄。公如老骥暂伏枥，我类游鳞终屈沼。一朝王事有期会，百里民情同探讨。详於禹贡辨等级，明似离娄烛幽眇。高依丘垅或微收，低近陂塘翻尽槁。凶荒有数合均一，报应於中又分晓。不能究实害非浅，傥使从宽恩岂小。兹行到处欲春风，批放莫教分数少。"}