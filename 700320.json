{"id":"700320","title":"西苑观太液莲圆殿古松及进冰者各记以诗 其一","dynasty":"明","author":"顾清","text":"亭亭芙蓉花，独出清沚中。青天飞綵云，堕此明镜空。杲日耀华色，炯然临晓风。天质岂不丽，自无桃李容。窈窕灵洲远，逶迤仙苑通。永谢蔓草缠，寂寞甘自红。层城出云雨，其上多古松。但观郁苍苍，莫记植者功。众鸟不敢栖，恐是跋地龙。回影拂金瓦，疏枝吟天风。翠华有时来，绮绣交玲珑。吾闻泰山植，耻受秦人封。物巨宜有灵，时清多幸逢。培植不厌厚，乾坤固无穷。凌人慎时令，初夏进寒冰。天阙自旷迥，龙楼晨更清。金盘未及荐，洞户秋风生。瑶姬玉笋指，仙袂六铢轻。持玩更调笑，柔纤映红明。岂识单衣子，冲寒镵冱溟。"}