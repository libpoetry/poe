{"id":"691318","title":"拟李白古风","dynasty":"明","author":"李坚（贞夫","text":"邃古何洪荒，庖牺辟乾坤。卦画始文字，器象森昭陈。猗欤逮姬孔，经制完以淳。一朝罹阳九，亡秦恣凶嚚。百王经世彝，涂地为埃坌。卑卑汉君相，不学奚足论。贱儒取希世，绵蕞专袭秦。遂令末代下，盲识上古纯。杞人抱时忧，薄言为谁申。吾闻圣谟训，君道止于仁。大禹问辜泣，测然天地春。秦隋何猰㺄，虫豸馋齐民。偶语亦何辜，一瓜杀三人。天道岂蒙翳，巨祸不旋身。继冢鱼肉沸，亥广速夷沦。嗟嗟殷鉴在，千古隋与秦。崔嵬千仞冈，上有孤生桐。凡禽不敢过，威凤日相从。高标本虚心，至和含其中。采之献清庙，雅奏谐黄钟。时无子期侣，空山饱霜风。自分沟中断，行为爨下充。幸逢蔡中郎，得登君子宫。愿言承左右，备君燕閒供。养君中和性，庶以效微躬。志士怀当世，众人谋一身。志士惧来日，众人惜今晨。讵知当世安，未为一身贫。盖棺苟遗臭，生前奚足珍。所以首阳薇，万古扶彝伦。不见上蔡吠，瞥眼成烟尘。少陵真人豪，稷契心自许。周遭澒洞间，百折水东注。短褐才掩胫，破庐不蔽雨。犹轸当时忧，不暇一身诉。心期万广厦，大庇寒士聚。地下千载人，谁为唐宰辅。肉食不怀谋，藿食乃心苦。驱车上长安，经从古周京。矫首周京道，彳亍伤我情。旁岐纷百出，过者迷纵横。古道委丛棘，狐兔相经营。问之父老言，此理非难明。岐路便捷足，正途多迂程。哀哉百岁后，谁人问周行。习巧每多拙，大黠还成痴。君看浊世中，汨没畴能知。籯金计来胤，恨不丘山巍。有生不朽图，及时忽竞持。形声一朝谢，草莽甘沦夷。"}