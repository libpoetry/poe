{"id":"925854","title":"念奴娇 其三 用韵答傅先之","dynasty":"宋","author":"辛弃疾","text":"君诗好处，似邹鲁儒家，还有奇节。下笔如神强压韵，遗恨都无毫发。炙手炎来，掉头冷去，无限长安客。丁宁黄菊，未消勾引蜂蝶。天上绛阙清都，听君归去，我自癯山泽。人道君才刚百炼，美玉都成泥切。我爱风流，醉中颠倒，丘壑胸中物。一杯相属，莫孤风月今夕。"}