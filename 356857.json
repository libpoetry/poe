{"id":"356857","title":"百字令·得少符吴中书，赋此答之，丁亥试灯日也","dynasty":"清代","author":"冯煦","text":"空阶飞霰，算东阳、带眼朝来都缓。一纸绵绵思远道，比似此情还短。屧径萝凋，剑池枫落，莫弄参差筦。春灯初试，峭寒犹恋孤馆。悽惋。携手丛祠，霜前絮酒，曾送南征雁。廿载重逢青鬓改，愁与吴云俱乱。淮上秋山，彭城夜雨，独我肠堪断。故人休问，暗尘不上行卷。"}