{"id":"752077","title":"夜梦归故园作","dynasty":"清","author":"李慈铭","text":"夜来何所梦，梦归故山庐。山阴西郭外，聚族横河居。宅后十顷地，旁临官渎湖。竹圃各自辟，袤延半里余。家家有高楼，朱翠相萦纡。吾宅割半亩，面城开里闾。后有楼五间，青苔黯金铺。时节偶一登，凭阑俯佃渔。湖光收不尽，平野连茭蒲。乱帆过如叶，鼓枻时相呼。鸬鹚排艇列，惊飞趁鸥凫。柴罧忽中断，间以红芙蕖。此境常在目，久旅徒长吁。一旦落吾手，指点真画图。青山列眉际，天光在衣裾。左右挹明镜，琉璃纳窗虚。七日傥不醒，何必游华胥。"}