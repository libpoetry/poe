{"id":"702711","title":"后和陶诗（二十首） 归园田三首","dynasty":"明","author":"童冀","text":"少小乐闲旷，被褐守空山。白头赋远游，倏已二十年。箪瓢陋巷居，安得如颜渊。昨宵偶不寐，忆我南山田。平生伏腊资，今弃草莽间。岂无升斗禄，差以慰目前。妻孥在远道，弃置同云烟。独念故山下，草屋行将颠。亦知身后名，未若生前闲。且复对尊酒，一醉已陶然。我家南山下，茅屋枕溪曲。白头每思归，此愿何时足。败壁悬素琴，荒庭暗棋局。天道恒好还，世事如转烛。宁知若木景，不返扶桑旭。我昔在田野，东阡与南陌。时有素心人，浊酒聊共适。既醉各归卧，不如牛羊夕。醒来视西牖，残月在窗隙。宁知衰莫年，乃复困行役。天公如佚老，言归遂耕绩。击壤乐余年，箪瓢敢求益。"}