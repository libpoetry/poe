{"id":"722094","title":"南海庙作","dynasty":"明末清初","author":"屈大均","text":"金银宫阙映朝暾，火帝南兼水帝尊。万里朝宗来百谷，中华形势尽三门。云开帆席洋船过，月出楼台海市屯。元气茫茫全化水，不知天外有渔村。南越人祠尽祀融，章丘平处有行宫。三江水到扶胥大，万里天归涨海空。潮汐旧从狮口入，帆樯新与虎门通。天留一岛苍茫外，可惜田横事不终。扶桑影逐海云过，蜃物春来变怪多。日暖羊城来士女，月明龙户有笙歌。家家水帝祠南海，岁岁天朝使暹罗。汉将神灵铜鼓在，风吹音响满沧波。"}