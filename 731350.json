{"id":"731350","title":"挽周兰坡先生三十韵","dynasty":"清","author":"弘瞻","text":"今代銮坡侧，斯人不易求。节还惊蜕委，鹤化忆仙游。禁地欢初接，骚坛契早投。星云焕彝鼎，风雨落琳球。典册群推马，长城快倚刘。数谈知少日，流览足前修。硎发看犀利，机行肯逗遛。已开翔鸑鷟，暂遣絷骅骝。应诏鳣堂喜，程材铁网收。科名新押榜，馆阁旧登洲。苏陆遥宗法，沈张近比侔。台阶行贰秩，仙仗谒南州。遂命参桓傅，谁容附李舟。龙钟偏作态，蓬梗动怀忧。朝借邻家蹇，沽凭御赐裘。后生夸夺锦，多病欲扶鸠。小酌能过访，分题互劝酬。层层蕉叶剥，轧轧茧丝抽。敌破探囊底，镫传竖指头。濠梁观唼喋，林木送钩辀。声逐瑶琴断，光仍宝墨浮。老成纷落叶，尘世幻轻沤。细想无余恨，祇缘未乞休。此生原特达，底事类穷愁。架尚堆千卷，车宁要八驺。重泉魂渺渺，残雪路悠悠。旅榇寒郊厝，遗孤薄宦留。春随渔艇发，江入海门幽。姓氏垂青简，襟期在白鸥。郑乡诸弟子，若个涕先流。"}