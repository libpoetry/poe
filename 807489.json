{"id":"807489","title":"念奴娇  冬夜听梧轩题王右丞初冬欲雪图","dynasty":"清","author":"陈维崧","text":"炎天看此，便阴阴也觉，满林飞雪。何况今宵风正吼，绝塞胶弓都折。冰裂龙堂，淩铺贝阙，万里关河结。长空黯澹，乾坤景色真别。安得尽敞琼楼，早催滕六，一夜看亲切。玉戏定知应不远，料也无过来月。水墨才皴，同云暗酿，人意先清绝。只愁僵卧，怕他近恁时节。"}