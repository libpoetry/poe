{"id":"813597","title":"移居","dynasty":"清","author":"李锴","text":"归老长安韨，鸡栖闭席门。孤云无住相，衰草护春根。里巷差能别，交游多不存。空怜乱书在，似欲伴朝昏。西北严城角，何人问寂寥。星霜乔木改，风雨弊庐遥。春雁起湘渚，沙鸥去海潮。故园为客意，伏枕得无聊。敢作无终隐，躬耕赡薄糜。行藏真不料，五十复如斯。啙窳吾生拙，崔隤老步迟。请看南国橘，一徙一离披。"}