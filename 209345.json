{"id":"209345","title":"御风行送武夷道人谢叠山","dynasty":"宋代","author":"陈杰","text":"武夷山中有伏龙，鬣卷云雨深重重，化为白须一老翁。疾雷破山六丁取，置卫铜环森守虎，云是健将雨下土。老翁一笑百不能，山中所读皆仟经，吾亦冷然御风行。洪崖道上逢老友，手举无何指翁口，翁已辟谷安事酒。青牛紫气关河咫，大鹏风斯九万里，回首蓬莱浅清水。"}