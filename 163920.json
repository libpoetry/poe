{"id":"163920","title":"中元节日登舟赴官巴西兄侄偕亲友追送三十里","dynasty":"宋代","author":"程公许","text":"随牒倦尘土，归梦长纷纭。及归岁阻饥，负米良艰勤。细摹食粥帖，长歌送穷文。忽棒毛生檄，往撷鲁宫芹。元方与犹子，念我当离群。折柬期诸彦，褰裳集江濆。追送三十里，酒炙罗缤纷。夜航语达旦，掺袂俄夕曛。汀芦黯囘首，风萍怅轻分。时危事远役，所遇无一欣。元戎调新律，笑谈静边氛。容我坐无氈，峨冠诵皇坟。彩兰勤加餐，伐木友多闻。诸君志姱修，未可恬耕耘。努力崇令猷，时来皆青云。"}