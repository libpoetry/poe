{"id":"1131934","title":"夏日四绝","dynasty":"宋","author":"潘良贵","text":"四月天气初郁蒸，碧桐照空门巷清。何人解助隐居乐，为我唤取黄鹂鸣。扫地焚香避湿蒸，睡馀茶熟碾声清。风来桐竹僛僛舞，雨过阶除㶁㶁鸣。错落星河天未明，太虚涵露气全清。东方隐约生光耀，便觉林间宿鸟惊。娟娟疏竹拂云长，门巷无尘气自凉。多病无情如嚼蜡，卧看风篆博山香。"}