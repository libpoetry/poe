{"id":"410029","title":"行路难","dynasty":"近现代","author":"梁季子","text":"行路难，难莫难于沅黔间。万山环绕置水驿，绝壁一线辰门关。晃州清溪界相连，五溪流水鸣潺湲。上至镇远贵筑七百里，无日不与巉岩峭壁相追攀。山石荦确行如钻，昂头上窥天一斑。僮家姊妹双铜环，花苗身手两刀环。溪头野烧竟夕殷。寒蛩唧唧鸟关关。前有狐狸后狴犴，眼花胆战摧心肝。君不见，杨升庵，永昌骑象调诸蛮。才人沦落尚如此，况我犹得绾巾纶。既不同青莲夜郎谪，又不比文成龙里迁。仰首大笑天地宽，浊酒一斗开心颜。且寻行路乐，莫歌行路难。"}