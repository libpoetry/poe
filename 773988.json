{"id":"773988","title":"仙山谣","dynasty":"清","author":"卓肇昌","text":"天姥出东南，崔嵬云霄隔。地逐形胜高，不见云影坼。上有洪崖井，峰前许仙宅。逍遥登绝巅，来往仙人迹。或驭青牛骑，或控飞鹤白。朱霞散九光，珊珊颜瘦瘠。三素乘之下，六铢衣九襞。杉松郁虬龙，双仙坐危石。仙童三四人，环观相对弈。楸枰玉指分，轻敲金韵掷。飧以百炼丹，啖以青田核。斯须闻玉笙，山阳铁笛作。挥手忽停之，相看棋忘著。五峰何屴岧，灵草生根萼。但有青鼯啼，长林孤月落。山中局未终，人间几犹柞。千载倘归来，不复知城郭。"}