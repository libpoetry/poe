{"id":"745704","title":"题沈懒存磨剑图","dynasty":"清","author":"何椿龄","text":"学书不成去学剑，须眉如戟目如电。十年霜刃不曾磨，出匣秋光惊匹练。石凿凿，波滟滟，剑光水光融一片。摄衣跣足向中流，水底应使蛟龙愁。纷纷世上恩仇多，欲磨未磨先摩搓。荆轲不作聂政死，剑兮不利当奈何，提剑起，行且止。游大梁，入燕市。昔日朱门今荆杞，负恩不报人尽死。杀人如麻顷刻耳，归来一剑仰天高，泰山一掷真鸿毛。安得挽落银河磨此剑，剑锋不折无牢骚。锋摧剑折亦不惜，但愿人间灭尽恩仇迹。"}