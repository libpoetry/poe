{"id":"688156","title":"竹窗写兴","dynasty":"明","author":"朱诚泳","text":"幽轩潇洒傍宫墙，种得新筠绕画廊。寒色满林秋淅淅，绿阴匝地晓苍苍。小窗不雨书常润，矮榻无风簟亦凉。一点红尘无处著，分明身世在潇湘。满院琅玕绿染成，苍茫秋色弄阴晴。如云谩作纷纷态，带雨常为簌簌声。陆地何时无翠滴，炎天终日有寒生。我来不是閒乘兴，共结冰霜岁晚盟。一片湘云压画栏，凤毛零乱绿成团。香生箨粉晴犹堕，翠滴苔花湿未乾。帘影低垂秋雾薄，玉声轻弄晚风寒。傍人莫讶耽幽兴，尽日微吟独倚阑。轩居幽僻断尘纷，不种秾华种此君。晴翠拂檐秋瑟瑟，绿阴垂地画氲氲。满庭碎玉人空扫，半亩清风鹤共分。读罢武公淇澳句，不知帘外已斜曛。"}