{"id":"835096","title":"月华清 寿邓母","dynasty":"清末民国初","author":"奭良","text":"高密名门，阳陵仙裔，眉寿宾筵鱼雅。礼法师师，穆若清风林下。曾偕历、夫子骖鸾，更看到、郎君行马。聊且向、燕南赵北，作枌榆社。髫年调护萱慈，效纳肝故事，并刀直划。彤管流传，永作贤媛嘉话。到晚来、随意含饴，了不用、封书还鲊。图写谢庭，群屐趋斟琼斝。"}