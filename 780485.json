{"id":"780485","title":"西湖月","dynasty":"清","author":"周之琦","text":"双鱼诉尽愁肠，又诔笔赢来。谢庄新句。为君振触，残春梦影，少年心绪。何戡今好在，问记否、牵萝人最苦。但剩得、锦瑟哀辞，题到泪珠圆处。相看紫诰匆匆，反输与鸿妻，白头荆布。槿花开也，韶光一刹，等闲朝暮。长贫长有恨，更忍听、冤禽枝上语。尽消受、燕寝凝香，旧情空负。"}