{"id":"691868","title":"岁暮四篇","dynasty":"明","author":"李梦阳","text":"天霜草枯风波涛，思心恐惧贤心劳。群聚饥兽野鸣号，高飞路逆鸿嗷嗷。有狐河梁閒且得，冰行绥绥柰尔曹。百骑横矛自提刀，我军菜色马猬毛。谁谓河广不容舠，北旗猎猎风黄蒿。可怜十羊杭一虎，尘沙暗河暮淮浦。长风烈烈吹山寒，有松瑟瑟山之端。铺蕤布荫芘小草，霜势雪力莫可干。皋兰畹蕙日摧陨，美而不遇良可叹。枯蓬飞沙原野昏，律穷物惨生意存。尚夕气严扃我门，霜白月冻啼夜鹍。围炉煨芋啖浊酒，有话细与妻儿论。"}