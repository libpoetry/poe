{"id":"826660","title":"齐天乐·兵灾绵结，归路阻修。以工部之怀人，兼太尉之伤乱。出郊极目，以写我忧","dynasty":"清末近现代初","author":"俞陛云","text":"关山直北烟尘际，危楼暮寒孤倚。茂苑清歌，余杭残酒，都化一襟梦雨。堕欢飘羽。况腹痛回鞭，西州故侣。荠麦摇青，荒陂凫雁自相语。渊明三径何处。泛波涛萍梗，身世焉寄。沧海鲸翻，连城虎踞，莫问天涯行旅。瑶京信阻。任归燕巢林，画堂谁主。掩抑湘弦，自笺离恨谱。"}