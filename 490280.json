{"id":"490280","title":"次戴双湖子陵高长句","dynasty":"明","author":"朱朴","text":"子陵高，高于山，深于水，竿头一丝缕，力能回挽两汉之清风。羊裘蒙茸不为贱，麟阁嵯峨安足崇。君臣义分本鱼水，朋友意气犹云龙。富春之田可以饱我腹，桐江之水可以洁我衷。客星入座犯天子，物色想像由良工。古人有至论，仕者乃为通。唐尧世远荣禄驰，剩见此老巢由同。吾闻七里滩前利名路，纷纷冠盖时相逢。低头顿足不敢蹑崖岸，上有子陵先生一亩烟霞宫。光华高出日月上，气节直与乾坤终。君不见汉家宫阙芜已尽，寒云蔓草迷秋宫。子陵钓台至今在，伟哉万古真英雄，呜呼伟哉万古真英雄。"}