{"id":"961056","title":"赠彭花翁牡丹障","dynasty":"宋","author":"姚勉","text":"洛之花图欧公诗，惊怪天巧呈新枝。自言当时记者数十种，姚魏后有潜溪绯。蜀之花图景仁句，香雪蕊金藏不露。径围三尺瑞云红，尚有二花添未具。此花非惟今所无，世间久亦无此图。东南花样自来小，如盘能几多如盂。晓来明眼花翁作，风韵宛然如蜀洛。写作花中第一花，群类一时都脱落。想渠攲笔小盘礴，心去化工无一膜。天上司花巧不神，笔底春风光欲烁。笼寒不假青蒻庵，护日何须碧油幕。月坡堤，张家园，郭令公宅东街偏。锦衾绣帐相接连，一夜移入歌堂巅。吴台教战娃数百，汉宫列侍娥三千。鲛绡十丈思公谱，锦茵万态元舆赋。花自长春蜡不封，根无下土虫难蠹。花翁花翁子诚能，见渠此画万感增。此花昔惟载本草，流传至唐花始好。移来从武照，爱重由环儿。名花与倾国，初著沉香词。从此帝城春，争逐赏花期。径尺誇千朵，万钱买一枝。三街九陌沸游赏，冠盖车马相追随。自入天朝花最盛，长寿不数唐崇敬。岂非洛阳天下中，和气又非长安同。故令百卉巧变幻，黄绯紫白深浅红。簪花下至采樵子，献花上至蓬莱宫。或言此花特妖媚，只解趋时争富贵。阿照移来丑此妍，阿环贵重荣犹悴。四香阁上属谁家，朝恩宅里知何地。世人浪自相矜誇，看到子孙能几家。我言此罪不在花，自是时辈争荣华。洛人珍重姚黄不轻畀，一根不入权豪第。花知天朝真治世，万古天藏发奇秘。洛不爱宝蜀出珍，如凤如麟王者瑞。洛中富推程与邵，蜀之苏范辉相照。人品亦如花品高，斯人斯花古来少。后来蜀洛党小分，世间万变如轮云。洛阳名园占治乱，读书至此空三叹。洛宫禾黍今离离，蜀道峨眉更惨凄。花翁作此岂无意，要见祖宗全盛时。"}