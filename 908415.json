{"id":"908415","title":"送台石甫出关","dynasty":"宋","author":"李流谦","text":"台君少年时，盛气不可盖。冀北驹堕地，过都如历块。未说两石弓，谈诗亦坚对。十年忧患绕，玄螭伏浅濑。宝剑夜韬光，苍鹰秋折翅。飘风讵终朝，否极理则泰。秋高气益肃，匹马指绝塞。酒阑奋袂起，晓色风雨晦。关头飞将军，久矣侧席待。解鞍握手语，意合琥珀芥。去去未可知，建侯万里外。两耳熟高名，迩方揖英槩。颇知倜傥士，别意殊愦愦。赠行敢他言，忠义福所介。"}