{"id":"5837","title":"善福精舍答韩司录清都观会宴见忆","dynasty":"唐代","author":"韦应物","text":"弱志厌众纷，抱素寄精庐。皦皦仰时彦，闷闷独为愚。之子亦辞秩，高踪罢驰驱。忽因西飞禽，赠我以琼琚。始表仙都集，复言欢乐殊。人生各有因，契阔不获俱。一来田野中，日与人事疏。水木澄秋景，逍遥清赏余。枉驾怀前诺，引领岂斯须。无为便高翔，邈矣不可迂。"}