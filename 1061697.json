{"id":"1061697","title":"和岑运使题赵吏部容膝斋诗","dynasty":"宋","author":"慕容彦逢","text":"公不见金谷楼台插寥廓，珠玑映出琉璃薄。满甑青螺甲第空，富贵回头惊旅泊。又不见渊明三径似元卿，蓝缕茅檐仅容著。心知侈汰非远谋，寄傲南窗安所托。二子薰莸古至今，遗臭传芬皆自作。中郎天机湛秋水，涵泳源流漱芳酌。小斋容膝思易安，顾盼俗缘嗟自缚。琴书对眼助清闲，杖履从人笑疏略。红尘一点不到处，只许炉香度帷箔。吁嗟淡静世所艰，此味要之属丘壑。能以膏粱甘寂寥，道德高风信玄邈。真长标置自非凡，区区乃念东山乐。见嗤逸少固所宜，讵识此生如寄壳。会须掩关友松菊，俗子扣门从剥啄。挥残麈尾虽可佳，弄绝韦编良不恶。"}