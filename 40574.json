{"id":"40574","title":"代门有车马客行","dynasty":"南北朝","author":"鲍照","text":"门有车马客。问客何乡士。捷步往相讯。果得旧邻里。凄凄声中情。慊慊增下俚。语昔有故悲。论今无新喜。清晨相访慰。日暮不能已。欢戚竞寻绪。谈调何终止。辞端竟未究。忽唱分途始。前悲尚未弭。后感方复起。嘶声盈我口。谈言在君耳。手迹可传心。愿尔笃行李。"}