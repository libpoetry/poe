{"id":"713849","title":"过长寿院","dynasty":"明末清初","author":"屈大均","text":"尉佗城边长寿里，古寺前临白鹅水。家家蕹菜有浮田，处处?鱼归大市。钟磬声随山雨来，菩提坛接越王台。石门南对红楼出，珠浦西连绀殿开。师向人天无可说，诸方尽让琉璃舌。丹青一一是无生，词彩纷纷洞冰雪。自种花多灌美泉，头陀苦行在花田。不须天女频来散，终岁花开冬亦妍。林塘曲曲通潮汐，鸥鸟时来争坐席。童子欢娱足白鹇，老人变化多黄石。相对空天月上时，海光如见杖人师。曾分宝镜虽无用，欲举青莲亦有期。"}