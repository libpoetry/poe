{"id":"1244116","title":"和欧伯庸","dynasty":"元末明初","author":"郭钰","text":"飞光忽忽催人老，白发不期来独早。气钟寒柏兀孤高，目眩春花自颠倒。平生筹策无一奇，著身山岩乃所宜。往事尽付东流水，惟有知心劳梦思。酒酣拔剑为君起，爱君近来诗句美。思君不见独长哦，一唱三叹情未已。结交何必黄金多，长松千尺悬丝萝。王门伶人不肯作，其若高山流水何。昨日花开今日落，东风虽好亦云恶。百年会面能几时，乘兴须来不须约。"}