{"id":"112261","title":"上黄太史","dynasty":"宋代","author":"高荷","text":"万里南溪郡，黄香得赐环。盛名喧海内，摧翮返云间。太史资诚峻，郎官选亦悭。朝廷才特起，堂奥援谁扳。一梦追前事，群公厄后艰。中伤皆死祸，放逐罕生还。别驾之戎僰，侨居傍草菅。想知谙鸟道，闻说异人寰。杨子家元窘，王维室久鳏。鵩来心破碎，猨叫泪湲潺。达观终难得，羁愁必易删。众情相恻悯，灵物自恬憪。迥阁澄秋晚，幽窗耸夜跧。蜀天何处尽，巴月几回弯。坠履魂空断，遗弓涕忽潸。石门凄殿楯，铜雀惨宫鬟。帝统联仁圣，皇恩感艳顽。纲罗疏党禁，诛蔓扫朋奸。点检金闺彦，凋零玉笋班。尚令宗庙器，遥隔鬼门关。拊髀咨询及，含香诰命颁。笑谈趋赤县，吟咏落乌蛮。奏记怀东观，移文颔北山。应将九迁待，未补七年閒。士愧千钧弩，身谋五两纶。退藏欣望气，延仰窃窥斑。昌谷词源窄，滞溪笔力孱。斲轮深类扁，投斧欲随般。鹄卵真能伏，龙鳞敢冀攀。不嗔无绍介，试遣略承颜。"}