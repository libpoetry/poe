{"id":"689362","title":"舟中寄别诸同社","dynasty":"明","author":"佘翔","text":"北风吹雁客辞家，厌说东篱菊正华。几度寒云生古渡，半江落日澹平沙。范丹不问尘中甑，潘岳偏愁鬓里华。妒杀旧游诸侠少，月明何处听琵琶。慷慨行歌向越州，故人临别问刀头。酒醒马上钟山暮，叶落帆前岊水秋。衣化缁尘寒未改，珠怀明月暗谁投。题诗莫笑飘零客，禽庆初为五岳游。黄田驿口水粼粼，况复交游泣别辰。千里河山愁不住，一尊风雨梦相亲。思莼有客三江去，种秫无田五柳贫。秋草凄凄云漠漠，可能不忆竹林人。一溪流水暮云天，津口停桡客未眠。壮士吹笳防睥睨，佳人捣练怨婵娟。疏狂字灭三年刺，悲愤歌残九辨篇。何似山中歌寂寞，闭门惟草子云玄。"}