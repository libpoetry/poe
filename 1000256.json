{"id":"1000256","title":"雷君自陕及门谒与书偕聊成短篇以答来贶","dynasty":"宋","author":"强至","text":"一官偶来泗，举动畏谤嘲。万事不挂齿，终日口欲胶。所学未信时，尤欲密敛包。贤者或我顾，未免谈屡交。雷侯将家子，而至自陕郊。踵门贶予书，享馈烦弦匏。始见气颇劲，既语理不殽。爱子欲子荐，言毕徒啁啁。托荫须高林，而乃依寸茅。盍行游钜公，一言变鱼蛟。"}