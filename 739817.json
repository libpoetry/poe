{"id":"739817","title":"钱武肃王铁券歌","dynasty":"清","author":"沈德潜","text":"钱塘钱氏王家孙，忠懿以后为齐民。家藏乾宁旧铁券，精采夺目光弥新。自言先世曾避贼，乱离弃掷江之濆。渔人网鱼得古铁，有如周鼎出泗滨。裔孙换归十斛米，世世什袭称家珍。文云皇帝嘉赉汝，官汝太尉兼诸军。诛宏杀昌荡渠寇，捍卫正室崇殊勋。恕汝九死子三死，长河泰㟆国永存。钦哉汝镠其敬听，颁示天下文云云。从来事往祇陈迹，唐家事业同烟云。吴越四传旋纳土，至今临安宫阙皆成尘。我来浙西访古迹，钱王寂寞留荒坟。昔闻山林里锦绣，今见坏道眠麒麟。表忠旧观亦颓废，断碣剥蚀丛荆榛。隆隆霸业竟何在，惟有铭功镂版传千春。子孙奕世念祖德，无忝忠孝承清门。"}