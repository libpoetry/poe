{"id":"599409","title":"望白云山有作","dynasty":"明","author":"霍与瑕","text":"跻攀复跻攀，遥望白云山。树色添新绿，花光带旧寒。崔嵬俯瞰城头近，画图一幅玲珑甚。轻烟薄霭染诸峰，云容雾态看无尽。忆昔开山安期翁，诛茅结屋翠微中。药炉九转真丹就，金阙千年姓字封。仙踪一去三山外，芳流空有灵泉在。苍藤古木几经秋，梵宇禅宫相晻霭。禅宫梵宇复荒凉，野草閒花只自香。满涧芝兰无去采，深山麋鹿有来场。地补东南缺，天开邹鲁文。日月大明常普照，山河完气几时分。光华晻映岩崖石，精采流辉成五色。坐啸天风处处春，行歌云水湾湾碧。天风云水几徜徉，贝锦南箕争哆张。止棘青蝇随气候，高冈苞凤集朝阳。只今风雨年年好，桃李经春花发早。古壑依依长绿苔，王孙冉冉游芳草。人去人来春复春，一回一望一伤神。且将心上无穷事，付与山中一片云。"}