{"id":"812025","title":"兰信","dynasty":"清","author":"孙原湘","text":"传来消息是耶非，错认湘妃作宓妃。标识幸馀青玉佩，随常爱著白绡衣。鸳鸯早誓横塘偶，蛱蝶遥从外幕飞。怪道碧桃花独艳，只贪颜色子犹稀。动是飞仙静是神，不容窥破意才真。深情何但能容妾，绝色无须更妒人。捏土互搀夫婿像，隔帏曾屈小郎宾。寻常喜愠都藏过，还恐全家学笑颦。"}