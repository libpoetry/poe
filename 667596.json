{"id":"667596","title":"咏怀三十四首 其三十四","dynasty":"明","author":"王廷陈","text":"至人处斯世，忌为人所知。十浆五先馈，列子惊且疑。避灶不足贵，争席乃庶几。大白每近辱，卑浊良可栖。岂效夸毗子，作意矜容仪。结束转自媚，姿态令人悲。髹涂饰轩毂，步趋陈采齐。危冠礼迂士，褒贬厉严辞。媮媟不敢干，矫志逃世讥。皎洁难久居，青蝇忽来随。衷美孰云亮，毁誉在一时。败轨屡相萦，邅踬当路岐。"}