{"id":"1074842","title":"符川逢次卿遂约同舟","dynasty":"宋","author":"周紫芝","text":"被褐念游客，落帆逢故人。晚岁风露寒，一笑樽俎春。馀子岂不佳，数面聊成亲。平生不漫与，知君意良真。少日共林壑，剧谈唾冠巾。皎然两玉壶，不受一点尘。各以口腹累，老大成参辰。政坐造物儿，有意相怒嗔。荏苒时不再，俛仰迹遂陈。秋风吹前溪，摇荡生碧鳞。不如载扁舟，相视聊饮醇。醉听篷底语，共卧南溪垠。"}