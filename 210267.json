{"id":"210267","title":"春闺怨·妾家住在湘江曲","dynasty":"宋代","author":"陈允平","text":"妾家住在湘江曲，门枕湘江春水绿。年年长是暮春时，两岸垂杨啼布谷。自君话别湘江头，独上层楼弹箜篌。蛾眉不扫远山碧，满堤芳草春正愁。举头不见君，但见湘江云。江云散复聚，妾心空如熏。举头不见君，但见湘江水。江水云复回，妾颜为谁美。湘江云，湘江水，云水悠悠何日已。举头望君君未归，门前杨柳空依依。"}