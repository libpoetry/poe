{"id":"807497","title":"念奴娇  甲寅九日追感京洛旧游怅然成咏","dynasty":"清","author":"陈维崧","text":"无枝乌鹊，记前年此日，翻飞京阙。曾预群公萸酒宴，玉佩珠袍齐列。白月千门，青天万帐，笳盖真轩豁。彭城南郡，坐中多少人物。今夜故国荒原，长江怒浪，悲啸鱼龙发。生怕西风吹破帽，我有鬓丝新雪。何处登高，无人送酒，俗煞重阳节。纵然高望，战旗一片明灭。"}