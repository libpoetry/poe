{"id":"1234922","title":"退宫人引","dynasty":"元","author":"万石德躬","text":"驼绒绣帽红颧颊，素发微连细纱结。出宫嫁作海商妻，裙腰尚带河西摺。少年十五二十时，中官教得行步齐。春罗夜剪绣花帖，阶前夜舞高夔丽。宠姬当前翠衿小，便觉中原美人少。金莲斜抱捧珠龙，玉笼倒挂收香鸟。年年宫中春日长，小车银瓮葡萄香。香殿吹箫凤凰语，一日再宴诸侯王。舞困楼兰过三十，内家别选娥眉入。虽名伴送半无家，旋卖珠环问亲戚。一为商妇始自怜，十年不见回番船。年多不记教坊曲，时时寻拨相思弦。"}