{"id":"541202","title":"送少参归安韩公兵备广右兼怀方伯乔公督学刘公","dynasty":"明","author":"叶春及","text":"昔余寄薄游，并公宰闽邑。翩翩丹山禽，千仞亦栖棘。拙劣守故丘，公独崇明德。建节炎海隅，晤言慰畴昔。昨来祗简书，忽有西瓯役。漓江岂不遥，旬宣美臣职。胡由事攀留，壶浆望如渴。矫矫云间公，梦寐犹颜色。刘君鄱阳彦，贱子实亲识。岭树摇心旌，一别云泥隔。行矣各致辞，努力加餐食。"}