{"id":"757982","title":"台城路 再柬梅姊","dynasty":"清","author":"江瑛","text":"东风乍卷纤云散，盈盈素娥如雪。照著梅花，暗情依旧，醉里不堪攀折。屏山几叠，怕春色重来，吟怀又别。无限销魂，此时怊怅向谁说。新愁岑寂未遣。奈些些往事，还作凄切。半箧香痕，几年灯影，难记悲欢离合。柔肠千结。叹剪翠裁红，冷芳都歇。闭却纱窗，绣衫和恨摺。"}