{"id":"1055864","title":"喜雨用前韵","dynasty":"宋","author":"李之仪","text":"凋瘵尪残不胜煮，欲救镬汤须是雨。天公爱人甚赤子，忍将性命轻毛缕。使君屹起石门城，归路壶浆喧笑语。定知此雨必随来，何用与龙争喜怒。初疑点点洒醍醐，渐次濛濛萦瑞雾。一滴入地须一尺，万室焦枯如洗去。我惭无力助精虔，独致微诚祈佛祖。深扃不得陪贺燕，坐跋歌姝参舞女。近传一斛出六斗，盏面浮蛆泛牛乳。烦君说与猿臂翁，留得滂沱猛如注。醉中寄我庆丰谣，想见今朝宾与主。"}