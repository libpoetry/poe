{"id":"489704","title":"赋得馆娃宫送友人之武冈城步巡检","dynasty":"明","author":"袁华","text":"驱车阊阖门，息驾灵岩下。灵岩信清丽，维兹馆娃所。稚子停宵征，于焉同览古。夫差昔好奢，筑宫置歌舞。璇题丽层霄，丹碧耀平楚。藻幄曳华幔，妒宠争媚妩。采香朝舣舟，响屧暮清暑。代谢人事迁，商飙动禾黍。俛怀诸宫胜，亦复一丘土。不作楚囚悲，将军本雄武。"}