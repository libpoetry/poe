{"id":"575858","title":"碌碌行寄保昌县丞童豫","dynasty":"明","author":"孙蕡","text":"碌碌复碌碌，驰驱半世为斗粟。去年腊尽江左边，今春又驾江南船。家贫每畏别离苦，不知携累还颠连。炎云四月关门道，青泥滑滑杂流潦。黄梅雨里钩辀啼，瘦妻前僵子后倒。君时相见能相怜，自出床头官俸钱。东家蹇驴觅借我，使我枯槁回春妍。贫贱结交常草草，多难逢君识君好。不得与君长周旋，关门长望令人老。"}