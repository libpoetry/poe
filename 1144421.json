{"id":"1144421","title":"挽陆义斋二首","dynasty":"宋末元初","author":"陆文圭","text":"四持宪节遍南方，屡表陈情返故乡。殊俗今犹歌德政，老天胡不爱忠良。山空虎逝狐狸出，春去花残蛱蝶忙。五十人生不称夭，独怜华发在高堂。生平意气每相期，岁晚行藏各自知。见事略同因抚掌，忧时不语共攒眉。阖棺已矣公何憾，闻笛凄然我独悲。回首秋山寒雨外，青松滴泪作枯枝。"}