{"id":"843569","title":"题萧云孟镌红馆随笔诗词集后二首","dynasty":"清末民国初","author":"方仁渊","text":"树蕙滋兰继楚辞，一编郑重寄遥思。胸中块垒阮生酒，眼底江山谢脁诗。万里离弦伤凤么，十年宦海痛乌私。此心未许旁人解，只有当年湘管知。一曲新歌被管弦，俳谐志怪斗清妍。香山意气由来淡，坡老襟期亦可怜。座客莫持无鬼论，微辞终属有情天。寸心已备名山业，不遇其人莫浪传。"}