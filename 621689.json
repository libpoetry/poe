{"id":"621689","title":"庚午冬虏儆烽传溯流金陵约同假曹方姚陈诸子北上俱以散馆尚遥深居念独行不可于辛未春遵洄而南而家扁舟不能自聊作纪怀诗十首 其六 从策","dynasty":"明","author":"郭之奇","text":"时从詹尹策，龟短谢不能。中宵日耿耿，百虑几环膺。终难鸡鹜竞，欣依黄鹄腾。一举纡曲尽，再睹圜方徵。翻然忽自哂，反顾得其恒。定志惟兹履，顺常岂无朋。鞿羁亦何悔，乐此不为惩。"}