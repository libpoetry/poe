{"id":"1107486","title":"上建王生辰","dynasty":"宋","author":"史浩","text":"高穹祚明德，圣主历无疆。谈笑复境土，穆穆游岩廊。一定天下本，忠孝资元良。愿言千万寿，玉立侍清光。椒殿霭葱茜，瑞雾濛烟霏。有子不必多，一夔灿斑衣。天地久覆载，日月长光辉。愿言千万寿，怡色奉庭闱。太史仰乾象，光芒见前星。森然拱帝所，无乃趋过庭。道德粹金玉，词华渺沧溟。愿言千万寿，声闻炳丹青。炎图亘无极，吾王今中兴。银潢注瀰漫，及是歌绳绳。金龟曜玉砌，芝兰香始升。愿言千万寿，颔首观云仍。"}