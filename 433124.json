{"id":"433124","title":"六月二日召见仁寿殿恭纪二首","dynasty":"近现代","author":"袁嘉谷","text":"为谋雪耻筑金台，旷古科名一日开。鲍叔谏君不忘莒，燕王招士始从隗。中兴建永期功首，朋党熙丰隐祸胎。三十年华须努力，横流方见济川才。三旬两度觐天阊，仁寿阶前玉露凉。杨柳晴烟龙沛泽，梧桐朝日凤鸣冈。愧闻天语精神健，浪说殊方姓氏详。鞭执彭刘先自勉，十年风雨事文章。"}