{"id":"180153","title":"钱元质饮客月岩前小亭酒半月上移席坐岩下四","dynasty":"宋代","author":"李流谦","text":"两山齐起屹双阙，一岩突出刳寒月。成行松桂自昭穆，入耳流泉闻宫角。向来妙思发天蕴，突兀小亭着能稳。渔郎撑舟更何之，不信武陵眉睫近。殷勤置酒临清夜，主人不凡客殊野。酒酣烛暗月初上，却徙胡床坐岩下。疎疎林阳光半轮悬，破碎寒塘万珪璧。恐有仙人海上来，仿佛天风响环玦。蟆颐先生有矜色，索我题诗纪清绝。才薄将奈此景何，唤起吾家跨鲸白。"}