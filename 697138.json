{"id":"697138","title":"闻张助甫擢宁夏中丞喜而有作四首","dynasty":"明","author":"胡应麟","text":"灿烂除书出帝京，词坛飞将旧知名。三河拥传过秦塞，六郡吹笳入汉营。露布夜驰平乐馆，风旗朝猎受降城。不须更问祈连道，谷蠡昆邪到处迎。金甲光摇獬豸冠，玉门西度旧长安。黄河曲抱中丞府，绝漠孤悬上将坛。镝控流星摧冒顿，旗搴大雪定呼韩。千烽夜静天如水，一曲梅花上贺兰。匣底霞飞玉辘轳，坛前月出绣蝥弧。中郎再问西凉俗，博望先开大夏途。令出材官齐候马，吟成词客竞呼卢。亦知记室多袁伏，能奏侬家出塞无。廿载登坛识蒯缑，欣传持节到凉州。风高汉壁初行塞，月满胡床独上楼。骠骑三千呈角抵，蛾眉二八奏箜篌。青油岂少观棋兴，目断关山是陇头。"}