{"id":"946699","title":"题李杜画像","dynasty":"宋","author":"陈棣","text":"吟诗莫学李太白，千首万言皆酒色。吟诗莫学杜拾遗，一生抱恨长嗟咨。二豪胸中有佳趣，诗酒聊以发其悟。世人有眼谁识真，第见诗篇不见人。借令置之庙堂上，事业肯道风骚将。睥睨连帅奴将军，英风义气高薄云。我今再拜观遗像，犹疑饭颗相逢样。诗题绘事在人间，光焰何翅长万丈。"}