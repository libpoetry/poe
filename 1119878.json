{"id":"1119878","title":"挽赵集贤□□三首","dynasty":"宋","author":"陈著","text":"雍容存器局，沈细入经纶。心好难为弟，身危活得民。馀生盟蕙帐，急召应蒲轮。松下旧游处，为谁芳草新。三年集贤院，一老远游身。镫火影相吊，家山眉两颦。生还空有日，病卧竟无晨。瞑敛夫何憾，同朝多故人。命也谁无死，恩斯独异今。人迎万里榇，天报一生心。红炬护舟稳，白云归窆深。蹒跚得临坎，痛器撼山林。"}