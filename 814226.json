{"id":"814226","title":"探春慢 辛丑都门元夕二首","dynasty":"清","author":"周之琦","text":"紫陌春回，禁城夜暖，琼箫灯市吹起。漠漠烟痕，溶溶月色，掩映曲坊珠翠。嗟念文园老，渐羞趁、落梅秾李。玉荷滴尽兰膏，不堪纤梗犹系。重溯槐街旧侣，曾几度擘笺，同赋蓝尾。二十年来，游仙一枕，消得光阴弹指。亲友凋零甚，更休问、贞元朝士。笑语谁家，听残莲漏声里。彩笔愁拈，画屏倦倚，良辰谁共游冶。小篆香消，微波帘卷，还又夕阳西下。曾说金钱买，信一刻、春宵无价。旧时月色依然，酒边心事慵写。此际乡城漏永，应扫尽碧云，庭院潇洒。暗卜油花，频挑烟蕊，遥忆长安今夜。相对团栾影，尽肠断、吴兰词帕。梦约教寻，从他灯穗红灺。"}