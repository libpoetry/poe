{"id":"285150","title":"玲珑四犯·月涴酒襟","dynasty":"现代","author":"胡士莹","text":"月涴酒襟，灯飘吟鬓，西窗无限清话。寂寥尘海客，俯仰悲歌者。支离梦痕自写。最堪怜、故京游冶。铅椠生涯，青毡情味，犹是少年也。归舟布帆谁借。指荒波雁外，流恨无罅。杜陵家国泪，太息江河下。尊前一抹沧桑影，剩半壁江山如画。离笛惹，惊心又，鱼龙变化。"}