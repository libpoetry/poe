{"id":"834227","title":"金缕曲 其一","dynasty":"清末民国初","author":"易顺鼎","text":"写得乌丝烂。向旗亭、寻行数墨，澹欢浓怨。笺上是秋还是泪，总觉模糊难辨。有湘雨、楼词几卷。秀句偏多飘泊响，听江湖、一个张孤雁。也合做，玉田伴。相思欲寄青瑶案。怕年来、四愁平子，赋情都倦。儗把诸贤重唤起，多少金荃兰畹。道自古、才名不贱。酒梦京华凉易醒，悄鬘天、已作枯禅观。应念我，发三叹。"}