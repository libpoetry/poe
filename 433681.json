{"id":"433681","title":"赠陈毓瑞诗四首","dynasty":"近现代","author":"谢冶盦","text":"道义论交杂苦辛，多君高唱到阳春。风尘澒洞今何世，岁月消磨志不伸。出岫閒云归缓缓，在山泉水味津津。一枝纵擅才人笔，未肯淩波赋感甄。妫川门第太邱风，戒满时时懔日中。孝弟持家躬谨饬，神明作宰度渊冲。人言敢说毋庸恤，予智何尝漫自雄。终始一铭铭座右，前程宁复计通穷。论世编年始隐桓，几番掩卷几番看。纵教一第难登李，尚幸三生快识韩。著作等身老益壮，波涛涉世险能安。只今陶令归来后，依旧常年范叔寒。君耆我艾敢称贤，慷慨悲歌语带燕。荐剡难忘凤尾诺，嬉春时挂杖头钱。从今好结香山社，得暇还耕负郭田。一幅画图生意足，吟朋唱和喜连篇。"}