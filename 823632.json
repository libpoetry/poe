{"id":"823632","title":"眉妩 次王碧山韵，月当头","dynasty":"清末近现代初","author":"吴湖帆","text":"就阳辰才展，建子初圆，明月绽春暝。分许当头愿，亲曾见、盈盈铺照芳径。绣屏梦稳。惯断魂、重恋多恨。又何似、密约回波暖，锦帷护花冷。还指佳期低问。任淡妆浴水，华采流镜。浸碧琉璃榭，双心醉、留连无限情景。意深漏永。讶步移、天半刚正。道休下珠帘，相倚画楼倩影。"}