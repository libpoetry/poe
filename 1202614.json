{"id":"1202614","title":"绿头鸭","dynasty":"元","author":"王吉昌","text":"道风清。武帘交互经营。聚三天、合和两地，斡元宫、真气流行。变刚柔、游龙牝马，应七十、十候生成。走玉飞金，喷烟吸雾，相交水火迅当鸣。六阴散、三阳鼎聚，丹品秀华英。香风衬、金光透体，几缕霞明。顿开基、头头性显，彻大千、沙界纵横。拉轻吹、徘徊踊跃，步云霄、体段峥嵘。非色非空，不增不减，海珍如意吐真晶。罄内外、光华无碍，神用六通迎。先天貌、功成荡荡，无复能名。"}