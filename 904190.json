{"id":"904190","title":"次韵端礼谢郭宰载酒相访之什","dynasty":"宋","author":"李处权","text":"贤哉令尹出名胄，百里歌谣不容口。岂弟父母今信之，视民恐伤如足手。讼庭端可置雀罗，若网在纲无杂糅。万顷之陂黄叔度，云梦何止吞八九。潘岳无事只种花，陶潜有巾惟漉酒。三公九卿唾不取，金印从渠大如斗。刘君语默端可人，固知十室忠信有。五经腹笥贯今古，决疑索隐如瓜剖。小圃风烟似洛阳，翠微不减绿野堂。会闻激烈歌时康，不负抵掌工雌黄。何时赠扇乃有语，向来仁风已奉扬。"}