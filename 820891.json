{"id":"820891","title":"惜红衣 其一 用石帚韵赋瓶中残荷","dynasty":"清末近现代初","author":"郭则沄","text":"亸粉偎烟，蘦脂映日。倦妆无力。半解明珰，依依镜波碧。凉丛恋晚，偏暗付、飘蓬词客。愁寂。清簟梦回，阅篝香千息。金鳌旧陌。携酒前踪，浮花浪痕藉。凭阑万感水国。渺天北。几许锦鸳飞断，谁辨旧愁来历。剩翠盘残舞，怜取昔时颜色。"}