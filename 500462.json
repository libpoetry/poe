{"id":"500462","title":"送孙别驾赴池阳","dynasty":"明","author":"陶安","text":"青莲居士之后身，音节连篇古乐府。便从大雅论正葩，猗那为宗舜皋祖。两都三国差可数，南朝绮辞徒织组。隔江玉树夜无声，岩谷风生闻啸虎。神交直到开元上，光燄摩天出天语。飘飖云海超八极，金银台閤群仙侣。忽闻帝遣荧惑星，火斧虹旗镇南土。来向辕门拜明主，晓日麻衣光楚楚。幕中慷慨坐谈兵，何况传家有孙武。紫薇花下月满池，斗酒当筵珠玉吐。朝政方劳柱史记，王衮正赖贤臣补。人生会合苦不常，惊见屏星在门户。醉踏轻舟溯江去，杨柳飞花望牛渚。两崖烟雾湿天门，九朵芙蓉照秋浦。秋浦郡县待摩抚，吏者师模民父母。虽云官至刺史荣，半刺才能当独步。兵火疮残极哀苦，仁惠存心百废举。襦裤歌腾欢鼓舞，千里桑麻沐膏雨。勤敷治道追往古，再见唐虞运当午。挽河洗甲天宇清，坐听弦歌响邹鲁。"}