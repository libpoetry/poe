{"id":"696730","title":"建南九曲棹歌","dynasty":"明","author":"郑潜","text":"一曲仙溪汇众流，石梁凿断始通舟。风生倚竹秋声早，露滴金盘紫气浮。二曲人家是后塘，回峦叠嶂互苍茫。小桥南望秦溪路，先到宜君五马坊。三曲迢迢山下村，平林脩竹映丘园。龙池不竭春如海，忠穆馀波及子孙。四曲横山接郑墩，平川旷野见前村。渔歌晚渡黄龙圳，樵唱时闻大有源。五曲萦纡清浅流，仙源流水不容舟。人家门巷成墟市，阳泽桑麻荫墓丘。六曲中流注碧潭，集贤斜对宝华岩。秋风诗客歌芝陇，落日归僧入翠岚。七曲清陂障断流，农家篱落半沙洲。数声长乐疏钟晚，栖凤桥边景最幽。八曲云山好卜邻，楮衾萑席不忧贫。水边照日铺晴雪，竹外含风织翠茵。古道通津近万安，石湖云绕福台山。游川何处堪招隐，春在沧浪九曲间。棹歌声远幔亭空，千载沧州兴味同。今日紫阳山下客，他年人唤采芝翁。"}