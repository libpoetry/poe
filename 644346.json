{"id":"644346","title":"题张孟兼太常白石山房图","dynasty":"明","author":"释宗泐","text":"浦江先生张太常，白石山下开山房。读书养亲不下堂，青山自高溪自长。一从攀龙上天阙，山中十年春草歇。夜飞清梦到山房，堂上双亲已华发。孙卿颇擅丹青好，为写新图慰怀抱。秋云半掩草斋寒，白鹤不归松树老。我见新图忆旧山，石梁垂瀑萝阴閒。金华赤城咫尺间，何日拂衣从此还。"}