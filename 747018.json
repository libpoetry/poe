{"id":"747018","title":"静海寺","dynasty":"清","author":"潘德舆","text":"龙江烟水秋茫茫，静海寺外千帆樯。眼前江水等一勺，寺僧为我谈西洋。荷兰真腊久入贡，雄心未餍明文皇。刑余之臣佐远驭，戈船直指西南荒。从行白骨掷海岸，九死归来头亦霜。大共小球侈王会，明珠犀象盈归装。奇珍钜万不暇数，龙骧万斛堆沈香。请看入门第一殿，以香为柱香为梁。游人传诵五百载，手摩鼻嗅怜芬芳。稽首净土信香国，此公所到真天堂。我闻僧语色不许，喜功好大无纯王。穆满瑶池不足信，《春秋外传》讥白狼。史公微文大宛传，张骞广利谋非臧。何况魁柄假阍寺，远人不来专出疆。千寻梁栋足瞻仰，万人汗血谁怜伤。更看铜鼎万钧重，雷纹古篆追周商。洪熙元祀郑和造，益知货宝归貂珰。委鬼逆焰屋明社，永乐作俑堕乾纲。兵部册籍可一炬，良臣卓识邦家不。语僧勿祀马三保，读史吾钦刘职方。"}