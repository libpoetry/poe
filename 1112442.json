{"id":"1112442","title":"瑶台第一层","dynasty":"宋","author":"张元干","text":"宝历祥开飞练上，青冥万里光。石城形胜，秦淮风景，威凤来翔。腊馀春色早，兆钓璜、贤佐兴王。对熙旦，正格天同德，全魏分疆。荧煌。五云深处，化钧独运斗魁旁。绣裳龙尾，千官师表，万事平章。景钟文瑞世，醉尚方、难老金浆。庆垂芳。看云屏间坐，象笏堆床。江左风流钟间气，洲分二水长。凤凰台畔，投怀玉燕，照射神光。豆花初秀雨，散暑空、洗出秋凉。庆生旦，正圆蟾呈瑞、仙桂飘香。肝肠。掞文摛锦，驾云乘鹤下鹓行。紫枢将命，紫微如绋，常近君王。旧山同梓里，荷月旦、久已平章。九霞觞。荐刀圭丹饵，衮绣朝裳。"}