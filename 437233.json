{"id":"437233","title":"过乾陵","dynasty":"金","author":"赵秉文","text":"晓日上乾陵，乾陵何巍巍。前瞻对双阙，上有十丈碑。左右蕃夷像，想见朝贡时。一抔土未乾，衮服易袆衣。好还虽天道，剪伐尽本支。凄凉庐陵谪，慷慨黄台辞。赖有狄相国，取日洗咸池。母后盗国鼎，吕氏非薄姬。中睿乃其子，天幸亦其宜。骊山三日火，见笑牧羊儿。如何陵上柏，独有神护持。千秋百岁后，魂魄复来兹。故山草木赭，应悔复辟迟。天回西日照，岁暮北风吹。南登乐游原，默诵昭陵诗。"}