{"id":"602378","title":"鹡鸰图为成观察惟谦题","dynasty":"明","author":"陈履","text":"渔阳二月春风和，斋居寂寞春愁多。徘徊署里看山色，徙倚庭前闻鸟歌。独喜同游成伯子，儒雅风流时莫比。閒来无事数过从，锦帙瑶编脱相示。手持一卷称最奇，为言新得美人贻。丹青妙笔出谁手，吕纪前朝名画师。卷中只有双鹡鸰，原头载飞还载鸣。联翩似解连枝乐，顾影疑耽式好情。披图玩赏不能已，羽族灵心却如此。低徊感物转兴怀，何况君家好兄弟。君家兄弟友且贤，平居友爱真无前。美帷布被清宵暖，田砌荆花丽日妍。只今伯子跻华膴，虎节态车镇畿辅。古今俊杰孰等伦，文武宪邦周吉甫。仲季英标总不群，翩翩意气上淩云。文明不忝丹山凤，众鸟啾啾那足云。"}