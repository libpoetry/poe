{"id":"752853","title":"陈伯潜太史宅喜晤宝竹坡学士","dynasty":"清","author":"董敬舆","text":"深丛蹲孤罴，冷面寒于铁。百寮仰丰采，重臣亦心折。谏牍心写藏，钦公有施设。延陵吾故人，捐躯事何烈。廷议悯孤忠，公为表其节。抔土傍惠陵，千秋埋碧血。言念平生欢，五哀为郁结。贱子田间来，颇亦耻干谒。华筵获良觏，形神为愉悦。杯酒话名山，神往水云壑。冻鼓起岩城，惜此仓皇别。"}