{"id":"701902","title":"杭州邓明府德咸偕游紫金山","dynasty":"明","author":"黄维贵","text":"山势盘盘卫紫宸，遥从玄极挹高真。光腾宝像金宫閟，气结龙纹宝篆新。珠树三花栖白鹤，云车五色驾苍麟。仙都自觉乾坤别，回首人间总幻尘。千寻丹壑斗嶙峋，福地初开广胜因。金粟自依双树影，白莲长捧一灯轮。僧留恰共青精饭，客到翻销紫陌尘。见说空门应不碍，何时舍筏渡迷津。缥缈谁开第一梯，诸峰晴色坐来低。龙池不散金银气，鳌极潜通日月蹊。大壑风生千叠振，星河水下万行齐。虚疑上界无人到，此日飘飘驭紫霓。丹丘岂亦避秦馀，谁向花源此卜居。楼阁昼扃云自护，松苓春长日堪锄。閒来共醉山中酒，深处应藏内景书。自笑悠悠空岁月，轩辕犹欲待公车。万叠峰峦紫翠中，团飘幽胜在岩东。龙盘险绝浑无路，鸟道斜穿隐别宫。阴洞溜飞长作雨，欹崖松挂半垂虹。凭君共惬跻攀兴，别后云烟何处逢。"}