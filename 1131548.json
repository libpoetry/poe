{"id":"1131548","title":"早作四首","dynasty":"宋","author":"裘万顷","text":"雨过长江浪拍城，迢迢羲驭水中行。舟人指点云开处，喜见青山一抹横。井梧飞叶送秋声，篱菊缄香待晚晴。斗柄横斜河欲没，数山青处乱鸦鸣。北窗清冷不成眠，风递蛩声到枕边。试唤儿童卷疏箔，一檐花影月娟娟。炉香清晓坐书帷，竹拥藤床日到迟。自赋短章还自笑，不知颜闵有何诗。"}