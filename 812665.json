{"id":"812665","title":"呈秦炳臣军门","dynasty":"清","author":"吴子光","text":"缓带轻裘粤海回，忠臣恩诏日边来。建牙开府奇男子，勒鼎铭钟大将才。专阃军威宣玉斧，中天月色照金罍。祭遵雅有投壶兴，燕寝凝香屡举杯。矍铄翁真海内推，几年偃伯奏灵台。一家儿女恩犹割，万里欃枪力可回。金紫半逢青眼里，功名都向赤心来。燕然山上风云壮，濡笔铭勋待隽才。"}