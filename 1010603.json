{"id":"1010603","title":"周草窗命题异人爪搯仙境图","dynasty":"宋","author":"释文珦","text":"幽斋众客多清娱，弁翁开卷示此图。细画纤纤比毛发，老眼眴转视若无。须臾神定乃能辨，蓬山圆峤连方壶。山川盘纡体势远，楼观缥缈棼桴铺。霓旌羽盖蔽空日，云軿鹤驭交天衢。瑰丽绮错千万状，一一尽与人间殊。弁翁指陈更详悉，言是澄江惠氏所宝之旧物。昔有道人方外来，暮夜延之入其室。萧然独卧无灯明，时闻爪甲铿有声。明发道人不知处，但见桶底搯画成。吾知道人非小巧，物物之中存幻眇。更于爪画两俱忘，当与道人同一笑。"}