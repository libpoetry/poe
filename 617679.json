{"id":"617679","title":"海珠谒李忠简公祠","dynasty":"明","author":"陈子壮","text":"宋道日南行，番禺分纬象。腾达菊坡门，风徽宏器奖。既植外除声，亦触金华赏。委身小朝廷，乾坤就卤莽。谕贼障乡邦，疏奸明直谠。御榻引裾年，气与霜旻上。清切九阍灵，南人信无党。贾董实纵横，真魏虚来往。太乙西湖观，谁与论群枉。举手响阳堂，端为文溪榜。海珠石一拳，潮澜奔泱漭。官津有送迎，城堞横舟桨。节蒲与瓣香，亦可羞巍像。荒陬子姓繁，茅邑詹时飨。俎豆固未夷，声施亦未广。每自感遗编，端居邑敞惘。宁知礼佛幢，不见读书幌。同陟科名间，丰采乃千丈。百里出孤峰，海天云日朗。以贻同游客，殷勤致所仰。"}