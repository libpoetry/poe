{"id":"1038781","title":"酬欧阳舍人寄题醉翁亭诗","dynasty":"宋","author":"张方平","text":"我本高阳徒，野性盖疏拙。岂堪天子傍，命令裁机密。一麾出承明，猿鸟遂超逸。山州寂无事，气象颇萧瑟。閒寻琅邪溪，云岚可披拂。中路闻潺湲，幽亭对崷崒。锵咽触环佩，清泠泛琴瑟。知君多醉此，归鞍屡突兀。醉中遣形骸，题名亦信笔。遗我溪风清，苍颜坐髣髴。暝色失松竹，徘徊望寒月。携酒频来游，行待山花发。"}