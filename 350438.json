{"id":"350438","title":"念奴娇·和姚二录别","dynasty":"清代","author":"程颂万","text":"早春衫子，有酒痕和泪，暗抛愁雨。兰艇官河湘路暝，黯被歌留愁住。烛晕屏边，醉余裙角，题满销魂句。共君憔悴，带围宽褪如许。还又西笑长安，乱山残驿，画出相思路。北斗以南吟社鲜，眷我天涯游旅。缚虎心雄，屠龙伎拙，莫为填词误。分携回首，楚江无限云树。"}