{"id":"1236187","title":"咏儒释道三教总赠程洁庵：儒理十五首 致知格物","dynasty":"元","author":"李道纯","text":"物物包含太极微，存诚致敬便知机。无声无臭无踪迹，体物昭然理莫违。诚明静定道之宗，动静相因罔不同。日用平常存一正，自然天理感而通。可叹世人太执迷，随声逐色转倾危。若能返理穷诸己，性定身安神自怡。道在凡人日用中，显仁藏用发神功。无余无欠时时在，争奈凡人眼自瞢。天心体用妙玄机，舍妄从真便造微。精义入神惟定一，功深力到达希夷。得造玄微笃力行，堂堂大道坦然平。纵横妙用中心定，危者安而微者明。存诚至要先穷理，穷理神功在尽诚。诚极理穷天大本，性天发露大光明。乐天知命真君子，尽理穷微大圣人。只要厥中为大本，全明大本便通神。责人之心惟责己，恕己之心惟恕人。忠恕两全方达道，克终克始不违仁。群阴剥尽一阳生，牢闭玄关莫妄开。静极极中观一动，天心莹彻悟元来。世间物物全天理，自是时人鲜克知。原始返终全太极，穷神知化入无为。先天太易理幽深，广大精微妙莫评。玩味探玄玄在己，洗心藏退极于诚。观之不见听无声，隐显幽微常尽诚。应用神机人莫测，堂堂天意自昭明。一物自有一太极，机缄造化体坤乾。穷通一贯全天理，抱本还元合自然。无极极中全太极，太极形而分两仪。万物三才皆备我，复元无极圣人基。"}