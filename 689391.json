{"id":"689391","title":"赠别陈本容","dynasty":"明","author":"佘翔","text":"东风乍转柳条新，尔去重扬蓟北尘。击筑若逢屠狗者，酒中谁是和歌人。陈遵结侠起高名，尺牍题来慰友生。不比当年惊座者，风流到处动公卿。囊里惟藏鸟篆文，江湖谁不识夫君。北游燕赵南吴楚，奇字偏劳问子云。笔阵相传自永和，右军书法更谁过。黄庭写赠清狂客，不为山阴换白鹅。沽来浊酒意如何，半醉当筵一放歌。江上千条彭泽柳，不知曾似客愁多。桃花美酒醉名姬，裘马长安二月时。妻子鹿门归自好，天涯风雨莫教迟。"}