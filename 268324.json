{"id":"268324","title":"金缕曲·再叠前韵答友石先生","dynasty":"清代","author":"郑兰孙","text":"敏捷成奇句。走龙蛇、烟云落纸，兰釭添炷。斗酒百篇谁得似，名共谪仙争著。非凡格、所能随翥。雏凤声清应并续，定它年、稳步青云处。莱衣舞，得天趣。九龄稚子邀深誉。赐琳琅、珠玑一卷，岂同吟絮。袭锦薰香常展读，此是慈航普度。等七尺、珊瑚琼树。惟我俗怀殊碌碌，索枯肠、恐误殷勤顾。陈腐语，勉申诉。"}