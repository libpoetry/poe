{"id":"299213","title":"答唐济武太史用来韵","dynasty":"清代","author":"袁懋功","text":"夜凉静听秋声起，篱外草虫鸣不止。挑镫坐对松影寒，明月乍出疏林里。少年华发惊时节，便欲学仙归贝阙。十载劳心思探珠，半生失计空磨铁。神仙何必厌妻子，秦楼弄玉随箫史。织女黄姑会有时，别床异被徒为尔。先生闻道何其早，红尘莫惜知音少。须从火底现莲花，肯向秋原同腐草。与君试访殷七七，至道不烦惟守一。天台有路度石桥，水流定泛桃花出。"}