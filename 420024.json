{"id":"420024","title":"六州歌头","dynasty":"近现代","author":"邓嘉缜","text":"寒檠吐穗，伴影坐深宵。曾几日。成畴昔。鬓萧骚。感蓬飘。廿四年前地。多少事。浮云似。情态异。浑难记。只魂销。从此瞿塘，滟滪啼猿里。曾打双桡。更潇湘丛翠，江上指烟梢。陈迹非遥。梦难招。那堪回首。江潭柳。如人瘦。剩纤腰。憔悴影。临流镜。失春韶。羽翛翛。依旧堂前燕，醮花雨，学营巢。梁杏稳。泥芹润。敢辞劳。只是乌衣巷口，可还似，金粉南朝。且轻盈远掠，烟煖雀风高。片羽晴霄。"}