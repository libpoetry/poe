{"id":"69004","title":"题墨梅图·朔风吹寒冰作垒","dynasty":"元代","author":"王冕","text":"朔风吹寒冰作垒，梅花枝上春如海。清香散作天下春，草木无名藉光彩。长林大谷月色新，枝南枝北清无尘。广平心事谁与论？徒以铁石磨乾坤。岁晚燕山云渺渺，居庸古北无人到。白草黄沙羊马群，琼楼玉殿烟花绕。凡桃俗李争芬芳，只有老梅心自常。贞姿灿灿眩冰玉，正色凛凛欺风霜。转身西泠隔烟雾，欲问逋仙杳无所。夜深湖上酒船归，长啸一声双鹤舞。"}