{"id":"1117092","title":"寒食二首","dynasty":"宋","author":"苏辙","text":"寒食今年客汝南，馀樽倾泻亦醺酣。道人久厌世间浊，僧舍犹存肉食惭。花折园夫时送客，饧留孙女尚分甘。欲游紫极谁为伴，长揖孤松对不谈。寄住汝南怀岭南，五年一醉久犹酣。身逃争地差云静，名落尘寰终自惭。耳畔飞蝇看尚在，鼻中醇酢近能甘。今朝寒食唯当饮，买酒先防客欲谈。"}