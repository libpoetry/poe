{"id":"1180816","title":"上杜使君","dynasty":"唐","author":"贯休","text":"为鱼须处海，为木须在岳。一登君子堂，顿觉心寥廓。右听青女镜，左听宣尼铎。政术似蒲卢，诗情出冲漠。从来苦清苦，近更加澹薄。讼庭何所有，一只两只鹤。烟霞色拥墙，禾黍香侵郭。严霜与美雨，皆从二天落。苍生苦疮痍，如何尽消削。圣君新雨露，更作谁恩渥。即捉五色笔，密勿金銮角。即同房杜手，把乾坤橐籥。休说卜圭峰，开门对林壑。"}