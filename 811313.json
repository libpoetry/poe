{"id":"811313","title":"王姑庵绝句十六首","dynasty":"清","author":"丘逢甲","text":"龙飞皇觉领诸天，衣钵曾留逊国年。谁料凤阳陵哭后，家风传到女婵娟。法雨香霏洗额黄，伽瑜自换故宫妆。北风吹坠南枝月，泣对梅花礼梵王。芳心飘泊总思明，日曜亲书作法名。帝牒不如僧牒永，女墙残照下钟声。汴城宫殿郁嵯峨，已逐禅心委逝波。若化冤禽号朱鸟，不填沧海定填河。殊恩异代降香车，未许长平竟出家。不及天南怀帝后，转经遥祝海棠花。禅房春冷佛灯微，玉叶金枝事已非。夜半闻鹃停梵诵，泪花红溅水田衣。故事凄凉说粉侯，西风梧落梵宫秋。无穷家国兴亡感，诉向莲台佛也愁。劫馀龙种少生存，云护孤雌入梵门。毕竟千金凭佛保，天涯哀遍女王孙。故国敲残梦里钟，黄河流恨走开封。丹青空貌天人影，难写宫愁上梵容。望云残榜篆模糊，想见思亲泪眼枯。南北两都无寸土，一庵今尚属王姑。凤城宝马碾香尘，花亸春游善女人。水月空庵齐膜拜，妙庄王女是前身。瘦石零花半塔欹，萧条香蜕葬江湄。尚书老死遗民尽，谁署天潢小裔碑。秀容入后瑶光废，法侣飘零闭绮窗。应有香魂归吊月，佛楼寒火碧秋幢。二百年来一帧完，九莲遗迹已飘残。老尼也识沧桑感，不作寻常绣佛看。胜朝遗老半为僧，短发萧萧百感增。谁识天家留佚女，比丘尼派衍南能。西山曾访王姑寺，吊古南来又此庵。一样女儿身说法，满天花雨落优昙。"}