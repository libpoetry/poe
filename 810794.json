{"id":"810794","title":"调笑令 成公智琼","dynasty":"清","author":"王士禄","text":"相见。鱼山畔。五载精诚重会面。云軿霞靷神仙伴。心感多情弦掾。同车还许同心绾。洛水春波婉娈。仙侣。溪边女。笑倚桃花相向语。绛帏双结同心苣。婉态幽欢难举。鸟啼乡思茫无主。轻别玉娥归去。难赋。凌波步。心寄君王魂定赴。遗情想像悲灵遇。斜日蘅皋空暮。独携遗枕循归路。愁逐洛川东注。相迟。真灵配。侍女重来遥寄意。玉盂曾作登真记。更付黄麟仙帔。墉城归去心期遂。云路双翔翡翠。霄汉。情难断。抚抱临歧空恋恋。紫房遥寄青缣怨。别后灵期汗漫。枕香衣泪留相伴。寂寂玉颜难见。回首。辞箕帚。殊绝苕颜惊阿母。玉卮难复为君妇。逻谷旧缘空有。遗君玉合君怜取。肠断仙都别后。何夕。蓝桥驿。百日为期难自惜。心坚玉臼终须得。共践玉峰仙宅。裴郎阿姊还相识。湘汉新诗重绎。"}