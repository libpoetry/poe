{"id":"738158","title":"咏古 其二","dynasty":"清","author":"沈宁远","text":"逸翮翔寥廓，潜鳞藏深渊。水暖高风利，飞跃各迁延。钓弋乱海宇，栖遁甘静便。赵氏南徒后，邪佞势递专。降幡一旦出，野多守义贤。长溪谢咨议，晞发投林泉。语水卫居士，行洁比白莲。岂无开济念，分定不容权。冰雪严寒后，景象非犹前。凡卉趋新艳，松筠独超然。移垤知君尊，分衙识王先。况负气丈夫，屋社忘其天。不见陶栗里，只纪甲子年。寄情酒盏底，酣畅壮心镌。旷世而相感，事异节同全。息影疑肥遁，孤怀谁与宣。陆沈古不乏，箕山颍水边。大器击以授，弃之如腥膻。遭际昌明会，经纶不与焉。富渚垂钓叟，千载可比肩。欲概忠贞士，风格尚相悬。太息终南高，何为捷径缘。云云争藉口，且觅买山钱。"}