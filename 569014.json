{"id":"569014","title":"余登第日一接故大参瓯东公二十年而遇公伯子思尧君为赋曲池草堂诗又十七年而君之子季舆来谒出新诗一编云将有远游且乞数言之赠感旧怀贤情见乎辞","dynasty":"明","author":"王世贞","text":"早识参知公，矫矫一世师。东序悬钟镛，西清列敦彝。及乎觏象贤，宛然慨风仪。奈何同阿閦，一见忽失之。接汝通家刺，诵汝幼妇辞。旧感热中肠，新好溢须眉。别业创湖涘，有无余曲池。答言九州慕，焉系一壑私。伊子论交日，是我挫名时。敢夸大父行，勿言丈人知。"}