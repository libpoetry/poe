{"id":"854064","title":"汪运干容安斋","dynasty":"宋","author":"方岳","text":"笔峰插天碧，其下可以庐。谁与半间云，共此一束书。君看柴桑人，自爱松菊居。北窗天地宽，不受世卷舒。脱巾漉老瓦，高枕眠华胥。日月双车毂，乾坤一蘧蒢。是身亦安用，吾膝犹自如。烟波健跨犊，藓石寒缗渔。农人告春暮，山月随归锄。尚堪抱文度，谈诗到黄初。谨毋屈声利，望尘拜轩车。"}