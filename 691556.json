{"id":"691556","title":"月下弹琴记集句诗二十首","dynasty":"明","author":"李桢","text":"花压栏干春昼长，清歌一曲断君肠。云飞雨散知何处，天上人间两渺茫。已托焦桐传密意，不将清瑟理霓裳。江南旧事休重省，桃叶桃根尽可伤。魂归溟漠魄归泉，却恨青娥误少年。自是桃花贪结子，只应梅蕊故依然。风流肯落他人后，哀乐犹惊逝水前。何事黄昏尚凝睇，孤灯挑尽未成眠。寒蛩唧唧树苍苍，城上高楼接大荒。午夜漏声催晓箭，六街晴色动秋光。满庭诗景飘红叶，此地悲风愁白杨。舞袖弓鞋浑忘却，人间惟有鼠拖肠。云想衣裳花想容，青春已过乱离中。功名富贵若长在，得丧悲欢尽是空。窗里日光飞野马，岩前树色隐房栊。身无彩凤双飞翼，油璧香车不再逢。应笑无成返薜萝，年年惆怅是春过。时攀芳树愁花尽，寒恋重衾觉梦多。桂岭瘴来云似墨，蜀江风澹水如罗。人生富贵须回首，世事无几奈尔何。家在寒塘独掩扉，高情雅澹世间稀。不将脂粉沈颜色，惟恨缁尘染素衣。归目并随回雁尽，离魂潜逐杜鹃飞。东风吹泪对花落，惆怅朱颜不复归。有时颠倒著衣裳，万转千回懒下床。艳骨已成兰麝土，蓬门未识绮罗香。汉朝冠盖皆陵墓，魏国山河半夕阳。满眼波涛终古事，离人到此倍堪伤。一寸相思一寸灰，且将团扇暂徘徊。月明古寺客初到，风静寒塘花正开。绿水青山虽似旧，红颜白发递相催。无情不似多情苦，肯信愁肠日九回。形容变尽语音存，地夐难招自古魂。闲结柳条思远道，欲书花叶寄朝云。窗残夜月人何在，树蘸芜香鹤共闻。今日独经歌舞地，娟娟霜月冷侵门。烽火年年报虏尘，每回回首即长颦。明眸皓齿今何在，异服殊音不可亲。几树好花闲白昼，数株残柳未胜春。狂风落尽深红色，水远山长愁杀人。弦管遥听一半悲，罗衾滴尽泪胭脂。鸟啼花落人何在，节去蜂愁蝶未知。鵩上承尘才一日，雪残岩鹊亦多时。绿云斜亸金钗坠，独立苍茫自咏诗。烟郊四望夕阳曛，世路干戈惜暂分。内屋金屏生色画，粉霞红绶藕丝裙。蒹葭淅沥含秋雨，铜雀荒凉锁暮云。旧业已随征战尽，独留青冢向黄昏。愁心一倍长离忧，到处明知是暗投。雨尽香魂吊书客，夜深灯火上樊楼。山中老宿依然在，槛外长江空自流。明月易低人易散，寒鸦飞尽水悠悠。叶满苔阶杵满城，登高望远自伤情。琼枝璧月春如昨，冰簟银床梦不成。往事悠悠增浩叹，清愁苒苒带馀醒。岂知一夕秦楼客，肠断绿荷风雨声。芙蓉肌肉绿云鬟，泣雨伤春翠黛残。歌管楼台人寂寂，山川龙战血漫漫。千年别恨调琴懒，几许幽情欲话难。回首旧游真是梦，寒潮惟带夕阳还。一见清明一改容，每惊时节恨飘蓬。风尘荏苒音书绝，人物萧条市井空。荒埭暗鸡催晓月，野花黄蝶领春风。玉环飞燕皆尘土，只有襄王忆梦中。处处斜阳草似苔，野塘晴暖独徘徊。侍臣最有相如渴，欲赋惭非宋玉才。弦管变成山鸟弄，屟廊空信野花埋。情知到处身如寄，莫遣黄金谩作堆。落落疏星满太清，寒江近户漫流声。长疑好事皆虚事，道是无情还有情。且尽醁醽消积恨，休将文字占时名。秋来见月多归思，斜倚薰笼坐到明。绕门清槿绝尘埃，白石苍苍半绿苔。酒力渐消风力软，桃花净尽菜花开。一泓海水杯中泻，万里铭旌死后来。世上英雄本无主，争教红粉不成灰。门前不改旧山河，莲渚愁红荡碧波。坠叶飘花难再复，浮云流水竟如何。鱼龙寂寞秋江冷，鸿雁不来风雨多。穷巷悄然车马绝，磬声深夏出烟萝。"}