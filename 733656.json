{"id":"733656","title":"置酒歌","dynasty":"清","author":"吴兆骞","text":"临潢城头暮吹笛，北斗阑干月将出。金吾置酒坐北堂，银鞍召客何辉煌。织成罽幕芙蓉卷，紫氎新茵兽文软。黄羊作馔堆金盘，青骊挏酒挥犀碗。筵前火照明星稀，凝笳急管纷相依。锦衣如雾声綷縩，宝刀拂露光霏微。须臾月东吐，留宾坐挝鼓。还褰丹绮帷，更出红妆女。金钿曜紫貂，珠袿袭青鼠。的皪芳唇歌，便娟细腰舞。沈沈芳夜兰，恻恻北风弹。青蛾扇底蹙，素指弦上寒。哀弦声屡阕，灵虬水频咽。但顾罗袖欢，讵惜珠缨绝。酒兰华幕坐欲移，徘徊落月秋河低。锦镫车马纵横去，应照香尘绕路飞。"}