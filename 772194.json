{"id":"772194","title":"寄怀周子玉部郎","dynasty":"清","author":"林占梅","text":"西泠名士周公瑾，书船画舫终难隐。乍观才略著遐荒，草有声华传禁近。崇山大老最怜才，名流物色从尘埃。裴相新道崔湜坐，狐公东阁玉溪陪。羡君才气本横逸，纵论雄谈常扪虱。撑肠富有五车书，运腕力扶一枝笔。是时我师正朝天，携往长安看画日。典册曾希司马工，驰书更羡枚皋疾。驱车复出皇都门，馀子纷纷安足论。克日笋舆指闽峤，绿榕阴接荔阴繁。繁阴中有越王宅，诸侯幕内为宾客。乌石山前春酒醲，江瑶、荔子日三百。剑池玉尺瓣香亭，昌谷囊中多古迹。终朝据案惜分阴，论衡拟就平南策。是时海外屡徵兵，台疆鼠子犹纵横。如君韬略本兼著，壮怀正合请长缨。乘风一夕破鲸雾，瞬息三山渺回顾。半肩行李竹城来，相携一笑浑如故。臭味芝兰意气投，当筵借箸为筹布。述安廉访我召公，谓予一臂堪相助。君也赏识□倍拳，有心携我上凌烟。平生气概重然诺，请君且著祖生鞭。椎牛誓众向南发，马蹄风疾无留连。一旦闻予到尺咫，联营将弁皆欢喜。已教大师待留餐，更贺监军迎倒屣。谋定同君虎穴探，执殳竟向前矛徙。葭投一战逆魂飞，当道老熊立披靡。积年天堑一宵平，奔鼠么魔若狼豕。彰邑城头羽扉挥，东北西南尽解围。连镳固欲台南去，转饷无方乃告归。归时日日思良友，琢句论文数欧九。君虽隔地自同情，说项推袁不离口。频闻画策中机宜，歼厥巨魁灭群丑。迩日欣看入告章，颜色腰间悬紫绶。何时返旆竹城来，蓬门端得为君开。杨柳画桥并钓艇，梅花书屋啸吟台。吟台幽处琴樽设，十日平原肠更热。长啸高歌召鬼神，案上铜壶扣欲缺。眼前世事任况净，何暇与人争论列。我有心愿人不知，所愿无妨为君说。随君一棹入榕城，陪向程门同立雪。"}