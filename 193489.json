{"id":"193489","title":"疏影·佳人步玉","dynasty":"宋代","author":"吴潜","text":"佳人步玉。待月来弄影，天挂参宿。冷透屏帏，清入肌肤，风敲又听檐竹。前村不管深雪闭，犹自绕、枝南枝北。算平生、此段幽奇，占压百花曾独。闲想罗浮旧恨，有人正醉里，姝翠蛾绿。梦断魂惊，几许清凉，却是千林梅屋。鸡声野渡溪桥滑，又角引、戌楼悲曲。怎得知、清足亭边，自在杖藜巾幅。"}