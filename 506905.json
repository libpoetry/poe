{"id":"506905","title":"寿少师蹇公","dynasty":"明","author":"杨荣","text":"岷峨郁苍苍，巴江浩洋洋。阴阳二气互流荡，精英翕聚生贤良。忆昔元祚衰，天造正冥昧。公生癸夘冬，适际真元会。赋此英伟资，天意岂无待。一朝发轫登巍科，凤凰池上承恩波。彩毫彤管日簪侍，禁密优游荣宠多。先皇首擢为冢宰，天下人物归权衡。纲维百职肃仪表，调剂四海臻和平。伟哉金石操，挺矣松柏贞。声名满夷夏，事业垂汗青。四朝历仕荷深眷，两扶红日升霄汉。经纶邦国运嘉谟，耿耿忠勤不知倦。从容职寅亮，秉轴居庙堂。元化属参赞，斟酌随低昂。皇穹锡佑在元老，年踰七帙愈康强。禁城梅玉清香吐，绮席弘开具尊俎。葱葱瑞气满华堂，煜煜斑衣膝前舞。称觞献寿来群仙，锦袍玉带光相连。共誇天地产良佐，柱石邦家非偶然。嵩岳昔降神，生彼甫与申。诗人发歌咏，简册犹昭陈。况今圣皇位宸极，不比周宣更化新。盛世光岳气完厚，鹤发庞眉多缙绅。仰止岷峨峰，崔嵬彩云里。盼彼巴江流，悠悠去无已。为公歌此度遐龄，坐阅升平介繁祉。"}