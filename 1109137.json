{"id":"1109137","title":"杂兴六言十首","dynasty":"宋","author":"刘克庄","text":"羹墙如见尧在，讴歌皆之启贤。至行冠冕万世，通丧缟素三年。史事十羊九牧，古音百鸟孤凰。前召南塘视草，后起秀岩提纲。直翁寿甫踰八，叔方年不及希。即今高冢麟卧，何时华表鹤归。昔从西山授业，屡言后村当仁。伯纪盖同学子，履常真对掌人。重来已白发老，独断擢紫薇郎。雅量虽惭子固，热情不倩君房。小臣素著狂直，先皇数奖忠嘉。叩额有厚伦疏，断腕无起复麻。穆陵圣学高妙，词臣绝企清光。大典册多贴改，小字本通商量。希夷一睡一月，惜哉肘后不传。拥破衣裘待旦，听残更点如年。一老遂开九秩，诸贤多入八哀。扶起风前玉树，吸空月下金罍。吾犹及见诸老，今谁可寄斯文。有杰材怕寻斧，无妙质可受斤。"}