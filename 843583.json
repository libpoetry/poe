{"id":"843583","title":"赠庞郦亭先生二首","dynasty":"清末民国初","author":"方仁渊","text":"卅年清德畏人知，投绂归来两鬓丝。犀首岂为无事饮，虎头终属有才痴。笑谈枕石宜佳客，点缀虞山要好诗。世乱莫嫌竹乐晚，春风杖履步迟迟。漫郎厌事早辞官，花下衔杯醉倒冠。掩耳不闻新世事，回头重拾旧时欢。六根已净一尘障，百岁何须九转丹。啸咏琴溪称聱叟，寻梅看竹不知寒。"}