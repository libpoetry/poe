{"id":"682226","title":"送范涵虚太史请假南归四首","dynasty":"明","author":"于慎行","text":"握手离亭一黯然，北风吹送渡江船。斗边自上丰城气，明月谁知是各天。与君连棹谒枫宸，五见长安碧草春。今日送君江上去，自怜犹作未归人。年年陌上起骊歌，别恨秋声可奈何。欲折一枝桥畔柳，长条零落已无多。莫拟扁舟泛五湖，六桥烟月旧游孤。停桡试隔秦淮听，子夜歌声尚有无。"}