{"id":"922181","title":"正辅既见和，复次前韵，慰鼓盆，劝学佛","dynasty":"宋","author":"苏轼","text":"稚川真长生，少从郑公游。孝章偶不死，免为文举忧。馀龄会有适，独往岂相攸。由来警露鹤，不羡撮蚤鹠。愿加视后鞭，同驾躅空辀。宁餐堕齿堇，勿忆齐眉羞。何时遂纵壑，归路同首丘。东冈松柏老，西岭橘柚秋。著意寻弥明，长颈高结喉。无心逐定远，燕颔飞虎头。君方卒功名，一泛范蠡舟。我亦沾霈渥，渐解钟仪囚。宁须张子房，万户自择留。犹胜嵇叔夜，孤愤甘长幽。南窗可寄傲，北山早归耰。此语君勿疑，老彭跨商周。"}