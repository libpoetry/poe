{"id":"1065749","title":"驾李行父迁居盘溪","dynasty":"宋","author":"苏过","text":"扬雄无儋石，而有宅一区。陶令官可弃，未免爱吾庐。古来贤达士，忘世未忘躯。岂知美恶间，共尽同籧篨。平生李居士，挈携四壁无。常有好颜色，直缘身世疏。前年家城东，一椽为有馀。今年家城西，隐几犹昔吾。此生正如此，梦觉两徐徐。曾何置欣戚，舍旧新是图。吾侪真小人，问讯填里闾。聊为盘溪喜，德邻良不孤。益知水竹深，中有山泽癯。虽非三宿桑，且学壶公壶。"}