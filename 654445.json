{"id":"654445","title":"嵇侍中庙","dynasty":"明","author":"何乔新","text":"华林怒蛙鸣，桂寝南风竞。五王弄戈鋋，宫阙烟尘暝。英英嵇侍中，忠谊本天性。当其徵起时，捐躯计已定。伤哉荡阴战，鼓衰将亦病。狡童犯属车，王旅忽奔迸。仆姑集帝躬，六玺堕深阱。公焉岂不佳，见危思授命。凶渠何咆哮，曳公斫其颈。血流湔帝裾，藻火互相映。年深化碧草，萋萋纷被径。公名耿不磨，屹与华崧并。至今荡东门，庙貌严且正。我来款灵宇，蘋藻载将敬。韩原驱车驰，成臼载孥泳。郑诛非滥刑，亹免实天□。思公不可作，临风发高咏。"}