{"id":"1195002","title":"送刘相公朝觐二首","dynasty":"唐","author":"贯休","text":"九苞仙瑞曜垂衣，一品高标百辟师。魏相十思常自切，曹溪一句几生知。久交玉帐虽难别，须佐金轮去已迟。唯杜荆州最惆怅，柳门回首落花时。急徵祗是再登庸，生意人心万国同。燮理久徵殷傅说，谭真欲过李玄通。程穿岘首春光老，马速商于曙色红。从此龙颜又应瘦，寰瀛俱荷代天功。"}