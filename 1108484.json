{"id":"1108484","title":"感昔二首","dynasty":"宋","author":"刘克庄","text":"谈攻说守漫多端，谁把先朝事细看。弃夏西陲忘险要，失燕北面受风寒。傍无公议扶种李，中有流言沮范韩。寄语深衣挥麈者，身经目击始知难。先皇立国用文儒，奇士多为礼法拘。澶水归来边奏少，熙河捷外战功无。生前上亦知强至，死后人方诔尹洙。蝼蚁小臣孤愤意，夜窗和泪看舆图。"}