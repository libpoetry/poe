{"id":"688528","title":"题天士画册十二首 其五 牛","dynasty":"明","author":"纪坤","text":"鸟犍藉草眠，牧者在何处。我欲借之骑，直入青山去。苍厓无路烟雾晦，黄叶满林风雨寒。此是人踪难到处，公于何地倚筇看。孤峰溜雨瘦到骨，老柏僵寒皴作鳞。莫怪笔锋太奇峭，先生只算自传神。剪破冰纨写玉妃，秃毫焦墨只依稀。徐熙自作山林画，不向黄筌问是非。秋水芙蓉怅有思，美人肠断倩谁知。可怜画里荒寒景，恰写离魂欲去时。拥肿何人问散材，画中相对一徘徊。天然位置无行列，绝胜园亭作意栽。"}