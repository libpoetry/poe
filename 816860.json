{"id":"816860","title":"贺新郎五首","dynasty":"清","author":"蒋敦复","text":"万里悲笳起。最伤心、河梁一别，故人天外。易水长歌歌当哭，两字平安季子。竟生入、玉门关矣。旷世风流然诺重，有五陵、侠少能轻利。君倘在，执鞭弭。高才自古逢多忌。叹人间、蛾眉谣诼，供他群吠。马上文姬悲远嫁，门户彫零若此。算尚有、曹瞒知己。朋友生死恩骨肉，论交情、岂独称文字。酹酒问，竟谁是。长物君余几。数平生、不忘久要，石交难弃。一别何年如坠雨，想有四方之志。肯坐守、青毡而已。长揖尊前重相见，奉金钱、谁赎萧天子。空怅望，隔烟水。而今赵璧真完矣。更连城、无须十五，有人高谊。为爱夷门诗画好，有挟来求一纸。只还了、索逋仍至。惜少名姬纤纤捧，费山斋、清供添湘几。永宝用，此侯氏。帘卷人初起。问西风、黄花瘦了，是谁还比。落絮因缘留不住，判与萧郎别矣。又薄命、再随流水。绝代名姝悲失路，算蛾眉、金赎谭何易。银烛冷，泪如洗。人生大抵销魂耳。况相逢、凄凉如梦，旧情曾记。玉骨珊珊无一把，难免天寒袖翠。有著意、温存能几。梁燕而今栖未稳，替绸缪、早作量珠计。杨柳外，画楼倚。谁是多情者。为名花、香熏丝绣，深深拜下，一朵灵葩才子笔，十幅鸾笺挥洒。便不许、芳华彫谢。微雨愔愔帘底坐，替美人、小影临风写。红烛冷，填词罢。工愁我亦真无奈。怕人闲、丁香未结，海棠先嫁。莫唱江南肠断句，只恐闻歌子野。更十万、金铃谁借。惆怅碧桃天上种，枉瑶台、小谪真无价。绛树外，花开也。赋卖长门未。叹长卿、萧萧四壁，谋生何计。门对青山酤绿酒，似此美人名士。令千古、魂销心死。妾自蛾眉郎犊鼻，算神仙、眷属同游戏。茅店冷，夕阳里。前驱负弩重来矣。想当年、侧身佣保，累卿蕉萃。富贵于人原自有，肉眼输他女子。看一辈、王孙而已。吟到白头愁薄倖，道炉边、旧事休忘记。琴绿绮，几知己。"}