{"id":"516676","title":"赠杨彦常","dynasty":"明","author":"史谨","text":"我家吴门枕江浙，君住钱唐近南越。长安道上忽相逢，手握青藜鬓如雪。虽云踪迹类浮云，不向人间附炎热。蓬阆群仙久相待，醉后常期浴东海。手攀若木弄金乌，却把珊瑚作薪采。归来自卧三天竺，静守玄关处幽独。白云为衾石为枕，五粒松脂胜粱肉。却怜吾辈繫樊笼，未暇栖身向麋鹿。"}