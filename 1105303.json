{"id":"1105303","title":"山中","dynasty":"宋","author":"方岳","text":"寂莫空山久掩扉，残书谁与解重围。推豗时作橐驼坐，恍惚化为蝴蝶飞。春事已归双雪鬓，生涯尽在一荷衣。夜寒扣角悲声壮，但得牛肥道亦肥。溪村杨柳好藏鸦，春水池塘已吠蛙。诗外共谁千里月，雨中老却一山花。蝶将梦去客攲枕，燕寄声来社到家。数掩断篱春且住，莫随芳草遽天涯。草草庵居绝似僧，不同劣有发鬅鬙。空山一夜雷驱雨，老屋四围云拥灯。诗骨瘦来人似鹤，书幐懒去字如蝇。开门桃李俱尘土，春到园林曾不曾。漫道高眠昼掩关，南冈北岭几曾閒。隰桑已作虾䗫眼，山笋时窥虎豹斑。一味懒堪医传僻，五穷技不害诗孱。著身何幸山岩里，多阅人间百险艰。暄风已惬绿阴凉，小簟初横六尺床。如宇宙宽容膝地，与尘埃隔及肩墙。鸟乌声乐樱桃熟，田舍人忙麦饭香。留得壁间双不借，尚堪锄水共移秧。黄纸红旗总不宜，绿蓑青笠久相知。躬耕莘野一犁雨，亲见豳风七月诗。老已自催蚕作茧，死时须用豹留皮。山深未省人间世，黑白纵横几局棋。寂寂门无长者车，穿深逗密惬幽居。花能红白锦相似，山自青苍画不如。鹤骨政应先狗马，雏孙殊未辨龙猪。皇天老眼何缘错，高枕松风莫管渠。只合空山著此身，野猿骨相鹤精神。何关亲戚傥来物，自笑痴顽向上人。手可持杯宁是病，瓶犹储粟未为贫。公卿满壁非无画，不画公卿画钓缗。"}