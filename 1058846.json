{"id":"1058846","title":"次韵李成季感事","dynasty":"宋","author":"晁补之","text":"吾庐无馀地，文字散堆案。虽微清溪鹤，蓍画亦幽玩。高人来何疏，午榻动成鼾。梦闻足音喜，不待摇枕唤。居贫少烟火，饘食尚须旰。出门兀何之，踉跄从款段。吾人古遗隐，凫足闵同患。负日持献君，狐白不肯换。商歌叩牛角，长夜安得旦。飕飗满屋风，黄叶散投幔。楚屈若灵龟，出处思过半。所从聊自知，何用詹尹算。不如天随生，头帻终日岸。况君击庄缶，一念肠九转。人方卧大室，子独号其畔。寒山来助哭，咄尔勿嗟惋。"}