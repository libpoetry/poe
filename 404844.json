{"id":"404844","title":"沁园春·世事如斯，杞人之忧有不忍言者，聊托长歌，以当一哭","dynasty":"近现代末当代初","author":"袁荣法","text":"大陆龙蛇，玄黄未央，能无慨乎。况苍生都作，池鱼幕燕，朱衣半属，社鼠城狐。今日寰中，谁家天下，只恐亡羊计早疏。沉吟久，正杜鹃声切，渺渺愁余。规模曾左罗胡。叹前代中兴迹已芜。算新来得失，惟添歌哭，些时消长，也费乘除。竖子成名，昔人不见，莽莽神州谁丈夫。休搔首，愿江山无恙，老我头颅。"}