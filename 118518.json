{"id":"118518","title":"次迟韵·世事非吾忧","dynasty":"宋代","author":"苏辙","text":"世事非吾忧，物理有必至。常阳百川竭，顾亦防雨耳。阴阳相纠缠，反覆更自治。幽怀澹不起，默坐识其意。长子念衰老，远行重惭愧。疏慵身似僧，岑寂家近寺。但闻事日新，未觉吾有异。器鍠本自出，藩角徒不遂。得失众共知，穷达佛所记。要令北归日，粗究一大事。"}