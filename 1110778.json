{"id":"1110778","title":"次韵书事","dynasty":"宋","author":"朱翌","text":"西风昨夜入庭梧，况味今年似旧无。想见防秋有长策，幽人真欲反吾庐。圣朝始悟文章弊，大霈首更诗赋科。白苇黄茅供一扫，英豪人物未消磨。熙宁事作崇宁样，嘉祐政为元祐师。但得至诚行号令，坐令风俗似当时。当年司马温公力，今日宣仁圣烈尊。哲后在天何愠喜，要令元老雪沉冤。"}