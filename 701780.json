{"id":"701780","title":"郡中复索和二首","dynasty":"明","author":"黄衷","text":"百雉遥遥海上城，万艘飞渡信神兵。涛声总挟风威壮，杀气先占月晕生。三令军牙多算在，群山蛮落一时清。淩烟今日还图画，笑认南征节镇名。南纪晨衙拥百城，东山安石旧能兵。唐功黄峒迂裴使，汉议朱崖陋贾生。蔀屋已无遗虎患，沧溟应为见龙清。雅歌一曲油幢暇，横槊何人浪得名。"}