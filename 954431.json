{"id":"954431","title":"凉州令/梁州令 东堂石榴","dynasty":"宋","author":"欧阳修","text":"翠树芳条飐。的的裙腰初染。佳人携手弄芳菲，绿阴红影，共展双纹簟。插花照影窥鸾鉴。只恐芳容减。不堪零落春晚，青苔雨后深红点。一去门闲掩。重来却寻朱槛。离离秋实弄轻霜，娇红脉脉，似见胭脂脸。人非事往眉空敛。谁把佳期赚。芳心只愿长依旧，春风更放明年艳。"}