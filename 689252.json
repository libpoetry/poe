{"id":"689252","title":"赠王文熙四首","dynasty":"明","author":"何景明","text":"空堂夕灯明，离思漫浩浩。冷冷朱丝弦，听我别鹤操。出门难久留，各言慎所好。江湖迥且深，鸿雁几时到。行子夜中起，月没星尚烂。天明出城去，暮薄长河岸。草际人独归，烟中鸟初散。解缆忽以遥，川光夕凌乱。光风转柳枝，宛宛路之傍。濛濛苑中花，朝日耀其英。停车欲有赠，攀条折春芳。春芳亦消歇，但使故意长。息马中林树，烟霭何氛氲。迟迟仲春日，丛薄华且芬。上有单飞翼，哀鸣振层云。冉冉征途客，踟蹰不忍闻。嗟哉彼何物，日夜求其群。"}