{"id":"94703","title":"赠倪正甫令子阿麟","dynasty":"宋代","author":"杨万里","text":"精神玉雪眼点漆，总角两髦锦缠碧。郎君未出客已惊，隔窗读书鸾鹤声。松烟免颖小三昧，虿尾银钩略无对。锺王笔法老始成，阿麟今才十二龄。七十列傅十二纪，白头书生不能记。乱抽架上聊试渠，横诵倒诵如流水。二雅三颂已作笺，要与毛郑争先鞭。吟诗作赋更余事，不论五言兼七字。奉常先生有阴功，翰苑仙人有家风。高科好官手可唾，更看声名寒天破。老夫还曾浪语麽，老夫还曾浪语麽。"}