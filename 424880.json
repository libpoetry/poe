{"id":"424880","title":"题化人画像","dynasty":"近现代","author":"萧梦霞","text":"题名不入元祐碑，图形何用凌烟阁。翩然认取物外身，解衣逍遥而磅礴。东海可以钓鱼，君乃掩门成独居。南山可以射虎，君则遁迹徒自苦。两眼朝天隽不疑，九年面壁达摩师。折腰难乞五斗米，呕心惟馀一囊诗。君自何处来，图为几时写。图中面目自的真，图外头颅安非假。却笑世人空慄碌，朝秦暮楚胡为者。那得不生复不灭，超出轮回千万劫。弄小聪明懒残芋，得大解脱菠萝蜜。非仙非佛，亦幻亦真。不可思议，厥为化人。"}