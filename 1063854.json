{"id":"1063854","title":"慈觉见访余适渡江归以寄之","dynasty":"宋","author":"释德洪","text":"黄沙横吹意傥恍，江色摸胡迷背向。刺舟开岸风掠耳，日莫归来说惊浪。旋添榾柮火蒙密，堵立咨嗟罗少长。椀楪铿然野炊熟，井税未输夜舂响。少年信脚蹈忧患，几同蜑叟埋烟瘴。归来闲散赎辛勤，老住江村无杂想。梦回书几有青灯，鸡一再鸣布衾暖。遥想老禅读此诗，应作掀髯笑拊掌。"}