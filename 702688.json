{"id":"702688","title":"次庄孟敬韵二首","dynasty":"明","author":"童冀","text":"日暮谁令涉远途，此身天地一蘧庐。清宵无梦追班马，白日何心校鲁鱼。万事已师齐物论，一愁未有绝交书。故人有意怜岑寂，时致香醪为破除。异乡白首倦长途，故里青山守敝庐。北上惯看沙苑马，南行真食武昌鱼。陶翁晚岁能无酒，惠子平生赖有书。白日闭门惟静坐，不教尘土到阶除。"}