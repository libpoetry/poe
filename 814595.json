{"id":"814595","title":"风物吟 其五","dynasty":"清","author":"郑大枢","text":"今宵牛女度佳期，海外曾无鹊踏枝。屠狗祭魁成底事，结缘煮豆始何时。香烟缥缈绕盂兰，果号菩提佛顶盘。普度无遮观自在，纸灯夜静散波澜。夺采抡元喝四红，月明如水海天空。野桥歌吹音寥寂，子夜挑灯一枕风。囊萸载酒啖槟榔，处处登高屐齿忙。黄菊正开秋未老，满天纸鹞竞飞扬。一阳初动岁初添，地暖长春不裹棉。糯米为丸黏饷耗，日中视晷卜丰年。纸马幢幡送灶神，山肴野簌杂前陈。厨门长幼交罗拜，频祝休言辣臭辛。宰鸭书符压岁凶，松盆燎火煖芙蓉。千茎爆竹通宵响，贾岛精神酒一钟。"}