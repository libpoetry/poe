{"id":"432752","title":"满州里画界事竣，呈宋友梅中丞，兼索赐《边声诗集》","dynasty":"近现代","author":"范天烈","text":"何年玉斧画鸿沟，马迹蛛丝幸尚留。议界关南辽大使，分藩塞北汉诸侯。折冲樽俎雄谈辩，保障山河妙运筹。从此边庭欣事少，满天风雪卧高楼。雍容谈笑却天骄，手把鸾笺示百僚。冷醉闲吟唐节度，高牙大纛汉嫖姚。饱经关塞知艰苦，多著诗篇慰寂寥。安得广寒分一部，霓裳舞罢又箫韶。"}