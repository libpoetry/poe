{"id":"508547","title":"五龙图为胡监丞题","dynasty":"明","author":"倪谦","text":"我曾读易披韦编，乾龙飞跃当天渊。神物变化不可测，千古惟闻爻象传。忽惊波涛捲虚壁，真见群龙纷纠缠。分明五色照双眼，峥嵘头角争蜿蜒。须鬣狞张紫戟竖，睛瞳闪烁金钲悬。前拿后攫爪牙露，左卷右舒鳞甲坚。居中夭矫更雄健，簸弄明月骊珠员。翻身怒击海水黑，嘘气暝结阴云玄。挥霍疑驱鬼神会，淋漓讶与河潢连。乘潮欲掣钜鳌足，鼓浪正涌饥蛟涎。鲸鲵丧胆深窜伏，鲲鹏矫翼遥腾骞。阳侯冯夷骇且怖，一吸愁将空百川。望中惨淡白日晦，凄风飒飒来狂颠。恍惚长空洒飞雨，霹雳破山挥电鞭。噫嘻好手岂易得，经营笔底何精专。奇形异状恣挥写，直与造化工相宣。想当盘礴何处见，禹门西上春风前。僧繇已矣所翁死，绝艺信足追前贤。古来好龙惟叶公，君今志尚亦复然。高堂悬此静相对，坐觉窗户生云烟。嗟哉粒食民所天，旱暵每忧民瘠捐。便当叱起作霖去，四海常令歌有年。"}