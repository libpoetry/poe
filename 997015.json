{"id":"997015","title":"癸丑宿早禾渡僧舍","dynasty":"宋","author":"黄庭坚","text":"城头渡可涉，早禾渡可㪺。试问安用舟，春水三丈馀。是维一都会，驵侩权征输。郁郁多大姓，儒冠颇诗书。以武断乡曲，旧俗小未除。厌嚣谢近市，斩绝得僧区。此地美水竹，林明见浴凫。相追啑菱藻，天乐非世娱。忆在田园日，放浪友禽鱼。今来长山邑，忍饥抚茕孤。出入部曲随，咳唾吏史趋。形骸束簪笏，可意一事无。谋生理未拙，仰愧拥肿樗。曲肱晴檐低，结网看蜘蛛。"}