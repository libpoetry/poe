{"id":"816857","title":"风入松二首","dynasty":"清","author":"蒋敦复","text":"红心数点晕愁根。拾翠忆春人。斜阳淡了重描画，遍青山、都是离痕。近日裙腰瘦尽，不知几许销魂。凉阴凄碧掩重门。蛩语又黄昏。五更病马嘶残驿，滞天涯、休怨王孙。一片蘼芜小影，西风蹍断香轮。峭风吹冷绿杨枝。微雨碧丝丝。青袍蕉萃青楼远，恨无人、说与相思。短薄祠边载酒，丽娃乡里填词。春情回首梦依依。芳训海棠知。秋娘旧日闲身价，问新愁、可上纤眉。只有一枝玉笛，当时低劝金卮。"}