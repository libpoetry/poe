{"id":"269315","title":"疏影·读梅花喜神谱感赋，次姜白石韵","dynasty":"现代","author":"吴湖帆","text":"吟篇吐玉。载满腔幽恨，花底同宿。幻出千娇，百面玲珑，疏香影外无竹。天然傲骨神仙态，自不管、风南霜北。有洞箫、吹到知音，千载月明非独。自古佳人命薄，小庭静悄里，谁伴窗绿。一夕无情，雨打风吹，颠倒山丘华屋。惊心五月江城暮。只唱断、广平遗曲。付夜阑、泪湿生绡，忍看画中残幅。"}