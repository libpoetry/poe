{"id":"1108997","title":"罗浮寄公储子洪二兄四首","dynasty":"宋","author":"刘克庄","text":"片帆约我上罗浮，已戒篮舆与共游。到得罗浮君不见，后期又是八千秋。城中冠盖匆匆散，老子空携影逐身。追路饯余三百里，斯人心事异他人。别来怪雨挟颠风，想见江头恼此翁。湖海元龙身九尺，可怜蟠屈叶舟中。若见子期烦问讯，二诗真可续坡仙。捷材渠似杂弦箭，涩思侬如上水船。"}