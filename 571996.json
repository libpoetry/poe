{"id":"571996","title":"德胜桥水轩集诸公诗","dynasty":"明","author":"袁宏道","text":"西山去城五十里，紫巘青逻见湖底。一泓寒水半庭莎，赚得白云到城里。茭叶浓浓遮雉朵，野客登堂如登舸。稻花水渍御池香，槐风阵阵宫云凉。一番热雨蹙波沸，穿檐扑屋生荷气。乍时泼墨乍清澄，云容闪烁螭蛟戏。帘波斜带水条烟，北窗雨后梦清圆。兑将数斗薏仁酒，赁取山光不用钱。"}