{"id":"264755","title":"木兰花慢·次予昕送春韵，咏玫瑰花","dynasty":"现代","author":"王用宾","text":"病中三月暮，怎春去，又徘徊。正绿意浮天，红情掷地，惆怅迟来。山斋。画阑尽处，骤微风、吹面送芳埃。为我分留物色，是谁巧意铺排。春归。草草费人猜。花事莫低回。纵酴醾架冷，玫瑰托绽，黄蕊朱胎。高台。自为季节，把蔷薇、压到夏初开。收露余香在手，得诗好放吟怀。"}