{"id":"695591","title":"次韵答郑德进四首末首专述鄙怀","dynasty":"明","author":"林熙春","text":"石林甘市隐，世事似浮云。歌凤难为侣，冥鸿更不群。图书皆友伴，天地一琴樽。伫望东城气，光连北斗尊。羡尔山房胜，长屯五色云。有心探古迹，何以去人群。鸟熟依书架，花残落酒樽。乾坤无限事，不朽孰为尊。白社逢秋日，青山隔暮云。风雷成索处，城市便离群。无计深投辖，何缘细倒樽。有时勤访戴，谷口道常尊。书庄何所事，所事在耕云。自远星辰列，谁怜鹓鹭群。倦来频闭阁，兴到辄开樽。菽水亲心洽，衔恩在至尊。"}