{"id":"688163","title":"送张廷仪绣衣","dynasty":"明","author":"朱诚泳","text":"秦晋山河咫尺间，绣衣人望下台端。九重朝日辞龙衮，一道秋霜落豸冠。阊阖夜深飞梦绕，太行云近举头看。北风莫谩吹关雪，鹰隼元来不畏寒。文章柱史擅才华，独步中台帝所嘉。云簇朱衣兼绣豸，霜飞白笔更生花。坐令豪侠遵王度，肯使奸邪小法家。归去倘劳当宁问，为言西土靖边沙。"}