{"id":"816267","title":"栈中杂诗","dynasty":"清","author":"黄河清","text":"入栈始益门，日与平地远。山深箐复密，时就茅店饭。崖腹泄云封，壑隙奔雷辊。万盘梯青冥，一窍凿混沌。俯窥怪鸟巢，横穴猛兽圈。人肖木皮瘿，石斗铁蹄踠。壮哉淮阴侯，汉道首开垦。放翁志亦豪，秋风思磨盾。慷慨怀昔人，努力上修阪。宿雾挟岚飞，路向雾中上。雾倏在下方，人作天际想。真如寥廓翔，梧竹许嗣响。惊飙忽吹开，绝顶延清赏。秦山贴地堆，秦川平若掌。居高谁思危，一落千丈强。"}