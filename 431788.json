{"id":"431788","title":"百字令","dynasty":"近现代","author":"刘鹏年","text":"海天风雨，共君家兄弟，论文晨夕。咏叹低徊今古事，一往深情何极。蜡炬伤离，鸰原痛逝，春草池塘碧。萍飘梗断，悠悠难问消息。素书双鲤传来，故人无恙，悲喜真交集。回首旧游如昨梦，可奈年光催急。宝瑟余音，沧桑残泪，付与江潮泣。平生萧瑟，此中哀怨谁识。灵心慧骨，是梅花伴侣，不辞清瘦。谱就新声题凤纸，消遣绿窗清昼。锦字缄愁，雷车碾梦，千里诗魂透。阴晴圆缺，楼头月色依旧。无端夏绿霜凋，春红雹碎，永隔同心偶。扫叶拔钗思往事，赢得泪痕盈袖。遗挂犹存，残灯无焰，肠断孤吟候。锦囊血尽，东风应长红豆。"}