{"id":"702450","title":"黄山观汤泉及龙池小憩祥符寺","dynasty":"明","author":"程敏政","text":"天教微雨净纤埃，重我登临一度来。山姓尚随轩帝号，诗龛谁继谪仙才。云扶绛节中天起，地拔青莲四面开。鳌禁半生真浪迹，不知乡国是蓬莱。四山回合驾飞桥，似隔云间万里遥。蜃气半天浮海市，龙雷平地起风潮。云中鹤叟春锄药，月下青童夜弄箫。碌碌尘寰成底事，却将奇绝付渔樵。怪石如屯虎豹关，仙家真在白云间。九州图迹誇谁胜，万古乾坤只此山。丹臼半馀香冉冉，汞泉分出水潺潺。手摩苍藓看题刻，先正高风不可攀。因贪高绝口难名，变态分明是化城。巨木几年经魏晋，片云随刻送阴晴。林开忽见僧堂古，岭尽时逢石栈平。山上雪飞山下雨，始疑身世半空行。"}