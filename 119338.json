{"id":"119338","title":"子瞻闻瘦以诗见寄次韵","dynasty":"宋代","author":"苏辙","text":"多生习气未除肉，长夜安眠懒食粥。屈伸久已效熊虎，倒挂渐拟同蝙蝠。众笑忍饥长杜门，自恐莫年还入俗。经旬辄瘦骇邻父，未信脑满添黄玉。海夷旋觉似齐鲁，山蕨仍堪尝菽粟。孤船会复见洲渚，小车未用安羊鹿。海南老兄行尤苦，樵爨长须同一仆。此身所至即所安，莫同归期两黄鹄。"}