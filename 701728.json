{"id":"701728","title":"雨中拨闷四首","dynasty":"明","author":"黄衷","text":"自隔清明雨，寒欺敝纩轻。且堪愁湿痹，那暇怨沉冥。云结虹光隐，阴妨树色荣。不知羊仲坞，谁见草莱情。乾鹊犹藏柳，鸣鸠亦未家。市荒鱼特贵，潦进蚬偏赊。冻歙青苗跋，泥深紫苋芽。最嫌撩夜枕，漫招斗轻蛙。浃旬檐溜聒，病骨复何如。扫地仍焚术，垂帷且掩书。暂甘蒲笋美，长恐荔花疏。日报催科客，惭称大隐居。投簪谁谓早，谋拙悔归迟。狂极吾忘我，慵来诗戒诗。酣怜浮蚁净，老重蠹鱼痴。乌饭明朝具，溪翁素可期。"}