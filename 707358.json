{"id":"707358","title":"望海潮 本意","dynasty":"明末清初","author":"王夫之","text":"红尘如此，茫茫沧海，吾将谁与言归。蜃雾腾虹，龙珠炫紫，波光天外霏微。宝日涌初晖。经烟霾万里，云锁千围。依然不改，晶轮激火夹天飞。吹箫人鼓馀威。将吴宫旧怨，血洒灵衣。怒遣天吴，滥驱海若，长风奋驾支祈。淫姣责江妃。将平沙尽洗，仙草滋肥。属目轩然一笑，人在钓鱼矶。"}