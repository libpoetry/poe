{"id":"1124771","title":"寄崔汝弼 其二","dynasty":"宋","author":"徐积","text":"除却行吾义，其他任自然。胸中清水溜，颔下白毛鲜。别我未逾月，思君似隔年。北轩翁在此，曾醉菊花边。不见吾崔子，南城两度春。应从湘水梦，来就泮宫人。壮气胸中旧，衰毛颔下新。明年六十六，望子过淮滨。数幅长沙纸，慇勤为写怀。知公富情义，念我老形骸。处世日无几，归耕计未谐。若论身后事，贱骨要深埋。"}