{"id":"431391","title":"仿元遗山论诗绝句","dynasty":"近现代","author":"王昌麟","text":"风雅重开霸业光，邺都高唱接河梁。性情催出才华盛，肠断临歧白马王。建安风骨靡王徐，白眼何人伟抱摅。一队异军惊崛起，直教摩垒过黄初。三张二陆亦铮铮，刘郭裒然掩盛名。终是左思才卓荦，华峰高处瞰长城。永初甲子手编成，满目黄花弄晚晴。却有储王摹画笔，恐因冲澹失峥嵘。春草池塘摘句图，石华海月解偏粗。诗家自古论神韵，曾溯昆仑远派无。铺扬排比代行篇，爽口哀梨泛指弦。谢后颜前谁抗手，龛头拜倒李东川。冠代璆然感遇词，嗣宗捧驾步兵随。麟台编好谁收拾，凄绝幽州涕下时。金粉齐梁委逝波，初唐四杰祖阴何。就中时见江任体，只觉参军秀气多。明河发咏启西昆，沈宋佳篇与细论。独有吴兴钱吏部，能从小谢问觞源。屈宋衙官语失真，长门草绿韵偏新。但为李峤真才子，何似襄阳有替人。台阁新编说武功，桃花温树媚春风。谁知大手输燕国，关塞文章老愈工。出入云间硬语盘，鲛宫水立夏生寒。玉川继起涪翁作，始信杈枒得句难。缓步能追沈鲍踪，巴笺染翰恨重重。相看更有岑夫子，一气双烟化白龙。莲窟仙人太瘦生，光芒万丈出歌行。荷篮同过萧楼下，肯采秋花四五茎。三百诗篇抵谏章，香山语妙敌君房。极知真气能骑虎，惊倒人间傅粉郎。织性雕情学楚词，深心未许浅人知。义山毕竟师昌谷，莫怪延陵但相皮。"}