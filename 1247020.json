{"id":"1247020","title":"伏读高昌佥宪公唐律十二首爱其清新雄杰殆本天成非吟哦造次可得韩退之慕樊宗师文苏子瞻拟黄鲁直体惟其有之是以似之区区虽欲效颦第恐唐突西施耳 其十二 和题胡伯庸皆山楼","dynasty":"元末明初","author":"唐桂芳","text":"青天为幕望边开，未许轩辕驾鹤来。坐久溪山出图画，夜深星斗挂楼台。刚风不动擎天力，末俗须烦砥柱才。王粲登临应有赋，人间万事等浮埃。"}