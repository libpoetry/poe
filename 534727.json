{"id":"534727","title":"风木吟为莆阳康子作也康子痛二亲逝不逮养恒有皋鱼之悲乃余悲实同康子故遂作诗二章 其二","dynasty":"明","author":"尹台","text":"罢君山阳笛，置君雍门琴。白日照西序，听我风木吟。风木有所思，乃在青山岑。忆昔旧庐畔，众木纷交森。枝枝自相纠，叶叶自相掺。当庭足美荫，羃户无愁阴。悲风一夕至，兹木忽摧零。摧零曷尔急，风起无暂停。飘叶坠万里，游子感其音。瑟瑟山上风，冥冥山下林。哀声日惨恻，游子抱苦心。我歌风木吟，泪下同沾襟。"}