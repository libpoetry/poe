{"id":"691624","title":"哭耿子庸","dynasty":"明","author":"李贽","text":"楚国有一士，胸中无一字。令人读汉书，便道赖有此。盖世聪明者，非君竟谁与。所以罗盱江，平生独推许。行年五十一，今朝真死矣。君生良不虚，君死何曾死。我是君之友，君是我之师。我年长于君，视君是先知。君言吾少也，如梦亦如痴。去去学神仙，中道复弃之。归来山中坐，静极心自怡。大事苟未明，兀坐空尔为。行行还出门，逝者在于斯。反照未生前，我心不动移。仰天一长啸，兹事何太奇。从此一声雷，平地任所施。开口向人难，谁是心相知。太真终日语，东方容易谈。本是闽越人，来此共闲闲。君子有德音，听之使人惭。白门追随后，万里走滇南。移家恨已满，敢曰青于蓝。志士苦妆饰，世儒乐苟安。谓君未免俗，令人坐长叹。君心未易知，吾言何恻恻。太言北海若，小言西河伯。缓言微风入，疾言养叔射。粗言杂俚语，无不可思绎。和光混俗者，见之但争席。浩气满乾坤，收敛无遗迹。时来一鼓琴，与君共晨夕。已矣莫我知，虽生亦何益。"}