{"id":"1005850","title":"雨馀草树间羽虫乱鸣山斋晚酌朋辈已散听之不减孔稚圭两部鼓吹也既醉而卧卧而觉家人尚明灯事绩说向来鼻鼾雷鸣两山皆撼也戏作示之","dynasty":"宋","author":"舒岳祥","text":"秋虫不用喙，动羽哀更清。夜长不肯默，我眠渠自鸣。我则异于是，鼻息为雷声。止作不以力，大音自天成。鼻吼耳不知，此乐尤难名。"}