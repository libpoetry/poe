{"id":"1084976","title":"梦龄九日有诗兼怀昌龄次韵","dynasty":"宋","author":"王十朋","text":"长记去年今日好，门外秋香喷沉脑。弟兄邻里同登高，把菊行觞乐非少。山殽海错乡味佳，银瓶索酒不用赊。醉中不记脱巾卧，明日头上犹黄花。今年岂不欲行乐，窃禄东州官事束。那堪送酒无白衣，旋粜黄粱买桑落。何如与子俱休休，谁能长抱离乡忧。移书问讯惠连弟，三径许我归来不。"}