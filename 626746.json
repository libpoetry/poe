{"id":"626746","title":"多异岭","dynasty":"明","author":"岑徵","text":"天风吹浪上平陆，叠出层峦边地轴。移来蜃气作招提，借得珊瑚成古木。洪涛晨夜杂鸣钟，瑶草琪花满梵宫。西望黎山东望海，扶筇更上最高峰。海潮岩在东边岫，鬼斧神工劳结搆。一片奇云入夏生，何时堕此成岩窦。灵泉一道出山腰，上通银汉下通潮。甘似慧泉清彻底，能使人间旱魃消。西峰顶上开平陇，焦原之险谁齐踵。卵形奇石架峰头，少女萧萧顽石动。更多丛棘回游屐，谁为好事能开辟。幽岩异壑惜沉埋，输与猿猱作窟宅。君不见山名多异必多奇，尚有幽奇且秘之。会逢子厚开钴鉧，越峤还应待客儿。"}