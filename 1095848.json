{"id":"1095848","title":"曹泸南得思陵旧赐张魏公琴曰播云","dynasty":"宋","author":"释居简","text":"岷峨豁尘昏，旧赐出播云。不知落人间，虾蟆几亏盈。晦显固靡常，数岂逃冥冥。想当风雨时，破壁应有声。怀璧戒匹夫，呵护烦百神。一朝得所托，倏若屈蠖伸。人以器图旧，器以人怀新。玉轸黄金徽，烂烂奎画明。魏公蔼名氏，千载如丹青。歌风调舜弦，感物怀尧仁。扶日昌中兴，四海同一云。载维艰难初，事与得失并。万灶嘉陵江，饮此一掬清。悠然一再弹，万里怀长城。云絮初无根，勇变嘲哳鸣。捕蝉写真意，弦外无人听。空嗟易水寒，遗恨崆峒平。"}