{"id":"697320","title":"王恒叔山居杂咏十首 紫芝山房","dynasty":"明","author":"胡应麟","text":"何物东园翁，老作储皇翼。后夜呼茆君，乘风起八极。飞楼跨四松，杳杳拂云汉。白日广陵涛，飘萧起天半。西来有别传，自得碧筒趣。肯使柴桑公，攒眉独归去。千尺摩云霄，百围蔽林莽。逍遥双树根，不作大槐想。玉璜钓姬公，羊裘钓汉祖。奇哉清静君，玄成钓万古。双矶渍莓苔，赤脚此閒坐。偶逢邻叟谈，不知夕阳堕。层城粲朱华，彩艳照林薄。新篇露下吟，一一谢康乐。玉匣閟昭陵，聚讼欲成薮。千载真兰亭，复落王郎手。林钟疏北岭，茶杵急西家。湖风亭子外，扫尽石楠花。前身阿难陀，种此青莲舌。何事五千函，虚谷尽贝叶。"}