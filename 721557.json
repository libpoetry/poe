{"id":"721557","title":"再送天生携家自代返秦","dynasty":"明末清初","author":"屈大均","text":"他夕高堂乐，倾觞河汉边。天教儿女月，长在掌中圆。花萼连韦曲，田园傍渭川。从今衣带缓，宴会复何年。祝牧思偕隐，行行负戴难。青霞悲自郁，白首畏人看。朔雪先花发，炎风到海寒。鸡鸣频送尔，带梦上征鞍。招摇直双华，河伯汇三秦。泰时神明地，宗周礼乐人。霞流明月满，露浣白华新。不共千秋业，离居惜此晨。"}