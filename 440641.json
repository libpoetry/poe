{"id":"440641","title":"饥雀叹","dynasty":"当代","author":"李达","text":"步出西城门，遥瞻野田雀。天寒不恋巢，一俯还一跃。久已辙成环，况乃鼠为虐。岂不知艰虞？生计奈无著！众雏枯树间，谁与致饮啄？日落嗷嗷声，远隔犹隐约。前村卖米店，十里负山郭。米屑粲不收，分减及孤弱。相寻肯辞远？及见终难托。衰翁心虽慈，异县迹已削。雪急北风凉，投林色自怍。己饥犹可忍，儿饥情怀恶。"}