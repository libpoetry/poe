{"id":"213381","title":"澡兰香·淮安重午","dynasty":"宋代","author":"吴文英","text":"盘丝系腕，巧篆垂簪，玉隐绀纱睡觉。银瓶露井，彩箑云窗，往事少年依约。为当时、曾写榴裙，伤心红绡褪萼。黍梦光阴渐老，汀洲烟箬。莫唱江南古调，怨抑难招，楚江沈魄。薰风燕乳，暗雨梅黄，午镜澡兰帘幕。念秦楼、也拟人归，应翦菖浦自酌。但怅望、一屡新蟾，随人天角。"}