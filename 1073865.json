{"id":"1073865","title":"绍兴壬子某南迁过疏山上一览亭见拟东坡煨芋诗刻龛之壁间诗律句法良是殆不能辨乃宣卿侍郎守临川时所拟作也后数日道次安仁县一士人吴君出宣卿诗数十解示余奇丽清婉咀嚼有味如啖蔗然读之惟恐尽于是拊卷三叹而后知公置力于斯文久矣又二十年宣卿筑室荆溪山中别营一堂以平生所蓄东坡诗文杂言长短句残章断槁尺牍游戏之作尽椟藏其中号景坡自书榜仍为记刻之某欲具小舟造观而宣卿召用今以集撰守吴门乃赋诗为之先","dynasty":"宋","author":"孙觌","text":"王公制练衣，谢傅捉葵扇。歘若置邮然，一昔遍海县。东坡百世师，乘云上骑箕。文争日月光，气敌嵩华齐。诸儒望先觉，坐待成风斲。一斤应手挥，郢鼻无留垩。公生不并时，关楗同一机。识真属具眼，造的今中眉。诗亡束晰补，书受伏生所。神交接混茫，参差梦中睹。授我笔如椽，五色光属联。醉上金銮殿，挥泉洒谪仙。"}