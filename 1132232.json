{"id":"1132232","title":"官满寓济川馆得叶嘉仲和朱宰梅花诗次韵云作梅花诗当用欧公雪中酬唱今凡诗家常用字一切屏去乃佳朱令君仆未识面见足下道其语差强人意又与斯君德润善乃赓此诗以兴譬诸草木吾臭味也","dynasty":"宋","author":"戴栩","text":"一径过寒竹，所知三两僧。自怜入山浅，孤立本无朋。经年一会面，危坐拥寒灰。绝胜对馀子，一朝来百回。爱日经檐煖，游蜂扑纸窗。吾生岂拘束，一笑俯涛江。伊谁同岁晚，怀抱向君开。烟雨閟芳信，望君来不来。饥雀啄芳蕾，蠹苔侵碧枝。是中浑不较，刻画未嫌时。旷野多风雪，阳和一点通。不应歌兕虎，吾道岂其穷。草木有麟凤，众中分等流。终然浪题品，麟凤自知不。"}