{"id":"1031386","title":"送许寺丞知古田县","dynasty":"宋","author":"蔡襄","text":"大雪拥都门，子行亦良苦。予贫乏觞豆，子车谁为祖。少止听我言，于子不无补。于今方用兵，连年戍羌虏。战死动万计，募人填卒伍。赐衣靡国帑，走粟填边庾。平时赋税外，弓刀甲楯弩。干名应急须，筋皮角毛羽。前年科巩革，农牛半斤斧。杀之先冒禁，不杀即鞭楚。江南供雕翎，是物不栖渚。十倍买所无，赢利资商贾。编纸作战䤴，纫联驱妇女。输来不适用，空屋窠虫鼠。此类如猬毛，更仆难悉数。大凡敛货财，百姓若外府。苟可入军须，岂敢怨官取。盖患在不均，又索非其土。有司失预计，临事才披簿。严程弗渝日，落符洒飞雨。使者但依违，州家不敢主。况复为邑令，暗吟莫伸吐。其间或得才，吏手无容舞。子今佩县章，所领十万户。志虑固精明，利病前可睹。姑能务均一，瘵瘼庶苏瘉。"}