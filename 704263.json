{"id":"704263","title":"夏至后苦雨四首","dynasty":"明","author":"潘希曾","text":"五月夏已至，经旬风尚寒。怨咨堪暑雨，卑湿更江干。小市慵沽酒，閒居耻素餐。颇闻南北路，二麦总艰难。江雨晴难得，炎风郁不宣。湿蒸藏久药，润透读残编。避漏移床遍，通明捲幔偏。滁阳二年客，入夏欠相便。天漏竟何如，他乡气候殊。身常亲药饵，病不贷妻孥。郡介江淮僻，城依草树孤。东华尘土梦，回首渺川途。一雨夏将徂，羁怀转郁纡。山深变寒燠，雾重失朝晡。羲御谁当挽，云师尔可诛。林鸠太无赖，相逐不相呼。"}