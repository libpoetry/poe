{"id":"744760","title":"陵阳庙宋钟","dynasty":"清","author":"瞿中溶","text":"陵阳古仙人，记载说有二。姓窦名子明，其术善服饵。剖鱼得丹书，学仙志以遂。或云放白龙，三年龙复至。迎之上升天，颇类琴高事。县名始汉时，山分纪唐志。今实在宣城，三峰各位置。庙貌古衣冠，血食斯土地。旧碑已无存，难断汉晋异。有钟钮辟邪，冶铁勒款识。己卯纪绍兴，俗书不成字。不知何年人，移来甘露寺。急为涤尘封，审辨至再四。手拓墨本归，挥汗忘形瘁。我昨访梓君，庙碑皆明季。又搜刻漏文，久已佚其器。因叹古迹留，每遭造物忌。此非神仙护，完好良不易。长揖谢陵阳，感君锡奇秘。"}