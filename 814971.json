{"id":"814971","title":"绮罗香四首","dynasty":"清","author":"奕绘","text":"种树生机，吟香活句，又被东风提醒。古干花娇，三月海棠全盛。带红萼、萧寺移根，映碧瓦、虚窗照影。待看伊、十载根深，檀栾两树绿阴并。仙仙乎袅以娜，飘扬兮一片，瞿然深省。迅羽流光，相赏繁华饿顷。怜窈窕、雨困春残，又扶疏、露零秋孟。忆南国、蔽芾千年，召公遗爱咏。绿颤钗虫，红移绣凤，犹记那人娇小。瘦削身量，容下春愁多少。凭寄取、两线三针，便见透、千灵百巧。直回伊、几句相思，今番拼得被花恼。新诗温李格调。写在衍波笺上，签儿封好。蜜意蜂情，埋怨不来青鸟。消宿业、七卷莲华，践旧盟、一年芳草。算从头、雨梦风怀，有情天亦老。蝶梦香轻，花魂影媚，锦瑟悲凉弦柱。隋苑齐宫，消受凄清佳句。飘碧瓦、何处秋声，挂红索、谁家芳树。百尺韩碑，诗人气概自神武。昵昵儿女怨态，落落英雄壮志，断肠今古。獭祭空嘲，施注郑笺难补。隔阆苑、一片飞烟，咽蝉声、五更疏露。洒琼瑰、万里桐花，丹山寻凤路。隋苑芜荒，阿房火冷，时拂画檐轻坠。一点清辉，惯搅玉人无睡。冲暗露、团扇亲兜，上鱼钥、小门深闭。恨此时、荒冢青燐，幽光孤另鲍家鬼。凉风初撼木叶，纤月初沈树杪，早秋天气。些小微茫，隔院飞来三四。照不见、醉梦生涯，只饱谙、夜深滋味。待收拾、晶盒芸囊，盟星书细字。"}