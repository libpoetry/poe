{"id":"1016450","title":"病馀用前韵呈魏公","dynasty":"宋","author":"释宝昙","text":"蓬莱仙人双鬓霜，有蔬一豆酒一觞。长歌劝客声激昂，车如流水门如航。几生道德为腥香，今年入谢朝明光。归心有如三宿桑，抱琴一笑江中央。曰余此琴吾翕张，越山入手脩眉苍。不容散花来后堂，毗耶室空唯一床。谁家金钗十二行，春风环佩鸣璆琅。斯须吐握曾未遑，自谓山稳舟深藏。不知有力来昏黄，如人裹饭不得尝。吾宁万籁同敷扬，四时花雨仍纷滂，山高水深未易量。可人啼鸟声绕梁，六窗濯濯如秋阳。天人境界谁适当，我自袜线无他长。唯馀习气不可忘，有时睥睨如无傍。炉薰茗碗供平章，一机直欲舂其吭。战酣意定心泰康，依旧尔界还吾疆。"}