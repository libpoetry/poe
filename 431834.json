{"id":"431834","title":"甲午春仲在寨门严竹坪表兄处阻雨往晤紫卿姻世丈吟此留赠四首","dynasty":"近现代","author":"安鉴培","text":"遇评平泉水竹庄，满园花拥读书堂。拼将春色来分客，惹得清芬雨袖香。小住林泉自在身，知君处处寓经纶。从今报却和羹信，管领百花头上春。能诗能画便超群，况复风流属使君。更喜阶前森旺树，阿郎才调古终军。宗坊整顿旧家风，知是经纶出处同。待得天章征硕彦，还将事业报姚崇。"}