{"id":"786864","title":"唐庄宗","dynasty":"清","author":"牛焘","text":"三垂冈，置酒时，百年哀声歌以思，百年功业谁将遗。奇男独数李亚子，沙陀部落咸心死。鸂鶒之杯翡翠盘，朝廷敕赐厚无已。三仇未报君恩重，晋王遗命留三矢。燕刘父子不足道，伪梁契丹真敌垒。异姓封比同姓王，唐亡晋在唐不灭，君父仇深讵可忘。元凶未殄身先帝，梁不亡唐晋亡唐。张家老奴含愧死，洛阳宫氏尽鞠场。射鸭回来初下马，宫中齐呼李天下。龙衮只作优孟衣，新磨曾是批颜者。梨园筝琶禁中焚，一抔灰烬哭新君。西风落日长安道，回首伤心鹞儿军。早知富贵不再世，悔不当年奉唐裔。英雄末路真堪嗟，功高志满徒自敝。金莎之山安在哉，可怜买药刘翁有佳婿。"}