{"id":"816420","title":"杂诗，己卯自春徂夏，在京师作，得十四首","dynasty":"清","author":"龚自珍","text":"少小无端爱令名，也无学术误苍生。白云一笑懒如此，忽遇天风吹便行。文格渐卑庸福近，不知庸福究何如。常州庄四能怜我，劝我狂删乙丙书。情多处处有悲欢，何必沧桑始浩叹。昨过城西晒书地，蠹鱼无数讯平安。手种江山千树花，今年负杀武陵霞。梦中自怯才情减，醒又缠绵感岁华。庞眉名与段公齐，一脉东原高第题。回首外家书帙散，大儒门祚古难跻。昨日相逢刘礼部，高言大句快无加。从君烧尽虫鱼学，甘作东京卖饼家。十年提倡受恩身，惨绿年华记忆真。江左名场前辈在，敢将名氏厕陈人。偶赋山川行路难，浮名十载避诗坛。贵人相讯劳相护，莫作人间清议看。万柳堂前一柳无，词流散尽散樵苏。山东不少升平相，为溯前茅冯益都。荷叶粘天玉蝀桥，万重金碧影如潮。功成倘赐移家住，何必湖山理故箫。交臂神峰未一登，梦吞丹篆亦何曾。丈夫三十愧前辈，识字游山两不能。楼阁参差未上灯，菰芦深处有人行。凭君且莫登高望，忽忽中原暮霭生。东抹西涂迫半生，中年何故避声名。才流百辈无餐饭，忽动慈悲不与争。欲为平易近人诗，下笔清深不自持。洗尽狂名消尽想，本无一字是吾师。"}