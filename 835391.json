{"id":"835391","title":"湘春夜月 瞿印山席观绳伎","dynasty":"清末民国初","author":"张慎仪","text":"忒殷勤，檐际一抹秋痕。引上金粟月娥，真个也销魂。重整罗鬟波袜，向雁绳斜处，步碎罗云。还疑是渡凫，舞衣颠倒，如梦如尘。飞琼伎与，回丸承溜，骋巧翻新。嘅此生涯，尽去来、飘同轻絮，点点芳春。踏歌和罢，了欢场、已过黄昏。蓦又惹起，红愁碧怨、有谁怜汝，只自温存。"}