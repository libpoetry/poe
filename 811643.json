{"id":"811643","title":"如梦令 秋思","dynasty":"清","author":"左锡嘉","text":"兰汁酽倾金瓮。未醉乱愁常拥。凉夜看星河，花裛露华愁重。如梦。如梦。枝上月寒香冻。风漾绿波鳞起。目送双双红鲤。南雁去无凭，惆怅美人秋水。千里。千里。梦袅白云乡里。别后心情知否。浓睡非关中酒。风骨太珊珊，憔悴不殊秋柳。消瘦。消瘦。长是翠眉低皱。瘦比黄花如许。独坐数残更鼓。梦懒思如云，岁月弃余何苦。无语。无语。泪似隔帘秋雨。门掩翠环鱼锁。绣帷香笼篝火。虫语怨清秋，帘外紫桐花亸。愁我。愁我。伴个影儿深坐。"}