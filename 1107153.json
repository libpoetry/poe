{"id":"1107153","title":"洞庭即事","dynasty":"宋","author":"韦骧","text":"日车闪闪下山椒，风阵萧萧掠柳条。湖上晚秋天气爽，楼间极目客魂销。湘妃哀怨冯谁听，楚屈英灵何处招。窃禄无田归未得，浪吟当此愧渔樵。浪头卷白去无垠，山面铺青一色匀。气象清雄无处比，情怀局促此中伸。攲危钓艇唯堪望，仓猝商帆不用嗔。顾我遽来非自任，也知牵制为官身。"}