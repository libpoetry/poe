{"id":"405578","title":"乙卯残腊，由横滨搭法轮赴春申，在太平洋舟中作","dynasty":"近现代","author":"李大钊","text":"浩渺水东流，客心空太息。神州悲板荡，丧乱安所极？八表正同昏，一夫终窃国。黯黯五彩旗，自兹少颜色。逆贼稽征讨，机势今已熟。义声起云南，鼓鼙动河北。绝域逢知交，慷慨道胸臆。中宵出江户，明月临幽黑。鹏鸟将图南，扶摇始张翼；一翔直冲天，彼何畏荆棘？相期吾少年，匡时宜努力；男儿尚雄飞，机失不可得。"}