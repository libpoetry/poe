{"id":"685473","title":"和李自得题咏小园上下平韵三十首 一东","dynasty":"明","author":"邓云霄","text":"青门在郭东，小筑偶然同。只爱山溪胜，非关木石工。幽栖宜地僻，简出免途穷。自觉悬车稳，揶揄笑阮公。城池离二里，溪壑隔千重。叹世时歌凤，无才愧卧龙。偶留人下榻，睡到日高舂。晏起科头者，天南一老农。昔曾为壮士，侠气近来降。学道抛金剑，忘怀倒玉缸。竹烟朝沐发，松月夜窥窗。莫道耕无偶，沙边鹤一双。为园曾几月，花果亦频移。燕入惊新主，鸥归识旧池。听禽徐度曲，对客细敲诗。何必千间厦，巢林只一枝。小楼穿象外，当夏觅秋衣。星宿巡檐度，云霞拂槛飞。龙衔真诰下，鹤驾列仙归。招手洞天使，何人应少微。放浪郊原外，相羊水竹居。垂纶聊取适，洗耳异逃虚。兰径呼僮扫，芝田或自锄。昼长开卷懒，云湿一床书。荒园浮水镜，人拟小方壶。山岳交回护，烟波幻有无。客从穿竹至，酒向隔村沽。半醉摇渔艇，还如泛五湖。地远人稀到，心闲物自齐。醉残卯后酒，梦破午时鸡。得句敲青竹，微吟步绿堤。幽亭堪点笔，蜗篆已留题。池亭粗部置，水石略安排。碧乳翻茶碗，丹砂贮药斋。看山朝更爽，弄霭夕还佳。徙倚高台上，雄风快入怀。七载赋归来，柴门静不开。故人频劝驾，明主解怜才。击水惭鹏翮，生身是鹤胎。琼华台畔吏，差可并三台。宦拙非无命，诗成若有神。宫商一以叶，鱼鸟自相亲。白眼宜投帻，青云叹积薪。未须论出处，草莽固称臣。自从东郭隐，已谢北山文。诗许山僧校，名羞女子闻。一竿严濑月，数亩鹿门云。借问鸳班客，何如鸥鹭群？抱膝荒凉地，缘何号镜园？一溪斜进艇，四沼曲环轩。白练烟中净，青铜浪里翻。临流闲照胆，挥麈欲忘言。山水绝人境，楼台逼广寒。且携修月斧，更整切云冠。桂树笼虚阙，银河澜浅澜。游仙别有路，指点问星官。远枉青莲驾，重瞻紫气还。诗名高海内，浪迹寄人间。击钵催联句，支颐共看山。细谈濠上理，身外得长闲。垒石置浮屋，因名书画船。任他风动地，只坐水中天。重待石帆驾，轻输莲叶仙。何时泛东海，一借祖龙鞭？地近紫霞里，仙踪久寂寥。楼台动遐想，笙鹤似相招。九转虚丹室，三山透海潮。翛然乘兴往，岂惮业风飘。有地堪藏拙，无心作解嘲。琴知闲里趣，水似淡中交。清静参禅理，盈虚玩易爻。怪无蝇鼠到，蔬笋在香庖。既同元亮隐，休续屈原骚。骨懒非缘病，名微不用逃。百忧缠世网，一醉解天韬。直任渔人入，前溪密种桃。坐久潮侵户，眠多云满窝。懒裁穷鸟赋，厌听饭牛歌。火宅城中地，冰壶槛外波。自无经世策，敢浪说挥戈。荒圃惟栽菊，清溪亦浣花。藜床临水石，笔格染烟霞。静坐乌皮几，闲鞭白鼻䯄。马头尘十丈，失笑忆京华。辋川同啸咏，千古羡裴王。胜地输前辈，高风接后行。园林留上客，骚雅共平章。试掬池边水，澄泓泛墨香。濯足溪头罢，还随独鹤行。迂疏成漫叟，礼法恕狂生。好鸟频催酒，清风为解酲。眼前多乐事，身后总浮名。楼角响风铃，秋声日夜听。霞红天似醉，云破月如醒。乍觉游仙梦，因之展道经。藜光谁借照，太乙老人星。波光碧四澄，俯槛若怀冰。傲骨能轻举，罡风亦可乘。龙车随竹杖，月路引金绳。近悟逍遥理，高于入定僧。晓起望南亩，烟中听叱牛。笑看耕耨者，只为稻粱谋。作苦怜终岁，登场喜有秋。社觞须痛饮，满瓮足新篘。无营宜息踵，有客是知音。幽意谐山水，高谈遍古今。人如沮溺耦，溪比武陵深。得句非相促，和风起浪吟。避喧来净土，清景澹相涵。山色拖空翠，天光抱蔚蓝。翚飞楼直上，鸟鷇手堪探。厌苦人间事，嵇康七不堪。吏隐昔难兼，归休万虑恬。濠鱼还自乐，崖蜜为谁甜？行处水窥影，坐时风入帘。忘言惟抱膝，适意略掀髯。众口自喃喃，忧讥更畏谗。欲平急水浪，休使满风帆。竹牖偏临沼，松庵合傍岩。黄精冬可斸，吾已制长镵。"}