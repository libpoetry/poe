{"id":"916731","title":"游老君洞","dynasty":"宋","author":"杨幼舆","text":"阴阳无端更去流，世间盛福难全收。古人一麾耻外郡，今我半刺来边州。到官未久出按县，满眼猺獞森戈矛。谁知造化默相补，玉融山水何清幽。苍崖翠壁老君洞，健非巧宦能兼游。万岁乳成滴白柱，一卷溪畔眠青牛。真仙遗迹览不尽，散发坐石临清流。洒然形质已自失，欲酿溟滓觞浮邱。襟怀浩浩隘八极，身外何物非轻沤。数声长笑下山去，几点白云天际头。"}