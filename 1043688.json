{"id":"1043688","title":"咏雪","dynasty":"宋","author":"刘攽","text":"朔雪三冬暮，同云万里间。昊天还质素，长路失幽艰。舞急低仍举，吹多去复还。增高元稍稍，投隙故閒閒。积卤输盐浦，飘沙聚玉关。怒涛狂振海，叠巘坐移山。喜厚犹多积，憎繁讵得删。旗幡高卷野，尘壒密通阛。点缀林芳乱，装褫石藓斑。户斜遗尺剑，窗缺置连环。圭璧衣裳会，闾阎米粟颁。折篁终不屈，乔树顿堪攀。纨洁裁歌扇，珈明耸髻鬟。运筹思巧历，语异叱神奸。冻笔无由捉，强弓不易弯。雁号随雀瞀，龙蛰并鱼鳏。坎辟威权厉，阳芽势力孱。晦冥愁运促，温燠怆时悭。畛域通三壤，涂泥洎百蛮。暝鸡矜喔喔，宵犬事籋籋。踠足伤骐骥，迷群失鹭鹇。制书思籀颉，议巧谢倕般。蚊翼腾空曲，芝英擢野菅。藩篱容月魄，轩陛绝人寰。感物徒酸鼻，明心肯汗颜。露肌寒得胗，直指冻成裤。檐罅风号劲，炉灰火逗殷。猎狂怀塞漠，渔乐记江湾。饮乏枯瓢弃，磨稀古铁顽。莫欺东郭履，不愧半通纶。"}