{"id":"544612","title":"载别静父瀫元二宗人并怀徐陈茅王四子","dynasty":"明","author":"胡应麟","text":"吾宗神秀裔，二仲最翩翩。桂树燕山并，棠花易水联。名园邻北郭，别墅带南阡。曙听钩辀去，昏驰叱拨旋。妖童携筚篥，冶女竞鞦韆。远寺投清磬，长堤簇画船。清风贻赋颂，白雪和诗篇。徐干才名著，陈遵翰墨传。茅容肠郁结，王粲思飞鶱。屡入华阳社，俄空碣石筵。河梁愁绪促，海国梦魂牵。意气长虹拆，襟期片月悬。放怀丹壑近，回首碧云偏。灞岸重登日，阳关乍出年。吴田初放鹤，越岫正啼鹃。日夜相思切，瑶琴抱绝弦。"}