{"id":"416713","title":"水龙吟 题曼青画柳蓼吟蝉直幅，为微波阁主赋","dynasty":"近现代","author":"谢觐虞","text":"仙云吹散芳洲，梦痕又逐杨丝起。阑干几处，斜阳未褪，晚蝉犹沸。舞后眉颦，尊前亲见，归舟何未。只一般疏俊，十分延伫，秋已占、珠帘底。漫忆水晶双枕，换鸠高遥岑凝睇。隔江听雨，芙蓉开到，无人寻地。纵有天涯，也应悔不、相思恣意。况浅波一抹，镇催寒蓼，作离人泪。"}