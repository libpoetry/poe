{"id":"1004714","title":"新旧句","dynasty":"宋","author":"程珌","text":"忆昔丙辰还亲旁，恰恰先春社三日。社日侍亲行交源，紫蕨儿拳森玉立。是日天明风气柔，入自交源茗源出。迤逦又复至前山，涉涧还家日将没。慈亲意在营一丘，卷卷欲于近舍求。当时议论悉未定，那知今作汪潭游。汪潭去家正五里，百里来龙于此止。龙止水亦止，清潭窈无底。宝剑秋空横，秀峰春笋峙。最爱丫角羊，艮木之印乡。长生亥水来朝丙，千古长溪流不尽。雍容冠佩紫薇垣，寿星更出丙丁间。神游既安后昆福，赋此铭章皆实录。"}