{"id":"807634","title":"石州慢  题家别驾亦人孝感册并感旧游次蘧庵先生韵","dynasty":"清","author":"陈维崧","text":"昨客睢阳，古寺开元，水木妍雅。我方避暑，兄过挈榼，一樽同把。讵知别后，使君风木衔悽，书来双袖鲛珠惹。拟补白华诗，倩广微烘写。难画。缠绵至性，恨抵啼猿，感深封鲊。太息鲤湖雁杳，辽城鹤化。饭僧香积，啁啾百鸟悲鸣，灵旗惝恍居为马。盛事遍流传，得之余季也。"}