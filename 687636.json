{"id":"687636","title":"春怀六首怀方侯也","dynasty":"明","author":"孙绪","text":"春风拂衡茅，春云满郊墅。柴门日反关，幽禽相对语。美人天一方，兰蕙谁同处。直北望蓨城，空庭久延伫。枯槁沐恩波，漳河深几许。何日短檠灯，永夜话心膂。别君半载馀，两地共明月。望眼逐归云，柰此心矻矻。羡君明秀姿，寒冰映瑶玥。羡君飘逸才，长空渺鹏鹘。去岁忆兹辰，始见君节钺。肆意谈与笑，一朝几搪突。迢迢回首思，寸心欲成窟。问君知不知，君知焉可忽。我罪丘山重，卧病漳河边。君才冰玉清，公庭坐鸣弦。感君缠绵意，赠我归来篇。别后望云树，野旷飞苍烟。春阳映高木，春花映晴川。思君不可见，对景空茫然。鲁薮有祥麟，岐山有鸣凤。郊原头角殊，云霄文彩羾。嗟彼希世姿，天府远莫贡。空咏卷阿篇，宜发宣尼恸。此意当谁语，思君坐成梦。古有阳亢宗，催科考下下。迢遥千载馀，谁是同心者。村落肆追呼，庭堂事楚槚。穷途哀哭声，肯念鳏与寡。平生悬河辨，遇事噤如哑。块然坐书堆，独有泪盈把。侃侃怡庵老，尚友考亭翁。雪霜凌气节，星宿罗心胸。岭云识九德，海日明孤忠。高位摧晋如，宦业无全功。归来课孙子，托心付冥鸿。毁誉置不问，庭闱日融融。没去几岁年，赫赫今宗工。贻孙有嘉谋，世业有良弓。诸孙见循吏，想像忆高风。"}