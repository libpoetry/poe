{"id":"623694","title":"寄答王总戎羽卿","dynasty":"明","author":"欧必元","text":"征蛮将军天下无，口吸长鲸胆气粗。挥戈不啻万人敌，引臂能弯五石弧。肘后黄金大如斗，胸中武库无不有。西北当关豺虎歼，东南截海鲸鲵走。望穷剑阁郁岧峣，栈道千层聚百苗。稍遣偏师捣巢穴，遂将勋业建铜标。文苑运斤如对敌，申纸万言不费力。临江酾酒好挥毫，宾从清言相唱迭。莲花幕府康山人，啸谈吸吐生风云。但知横槊时称赋，不必营中数论军。岭南欧子大亡赖，结客中原倾腑肺。白眼称诗藐世人，偶与山人相逅邂。山人道我将军前，片语相酬岂枉然。亲书白羽营中扇，更寄金龟当酒钱。我怀此谊如苍昊，长笺欲诉酬倾倒。西望漓山点点青，相思却寄江边草。侧闻十月湛微霜，星在弧南武曲傍。将军此时登寿域，部曲材官进寿觞。狂生遥效南山祝，如圭如璋如金玉。遐算犹过武卫公，赤松他日还辟谷。黄石应传定世符，胸包云梦气吞胡。形绘麒麟冠百代，征蛮将军天下无。"}