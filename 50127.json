{"id":"50127","title":"泛石湖","dynasty":"元代","author":"戴良","text":"束发企名都，游宦及兹年。遂陪登瀛侣，来上泛湖船。冰光曜残日，林影溢中天。岩穴停桡见，楼台鼓枻看。苍苍敛暝色，幂幂曳寒烟。菰蒲有余凄，鸥鹭相与闲。窈窕趋回浦，荡漾媚遥川。水宿怯宵清，蓬卧爱月穿。俯视潜夜鱼，仰睇冲晓鸢。窘身愧浮霄，敛志惭跃渊。何当谢冠履，岁晏此盘旋。"}