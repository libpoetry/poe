{"id":"699359","title":"龙君超徼集章台以看花台为韵","dynasty":"明","author":"袁宏道","text":"碧筱当烟出，朱华带渚看。佳人吴笑语，公子晋衣冠。始觉欢场盛，争言雅道难。经时觅快友，才得许如兰。一笑烂云霞，青娥驱法华。章台新马足，洞口旧鱼槎。秋水人人月，春风面面花。不同愁未玉，萧瑟对东家。天际飒轻雷，浓阴泼地来。丛中避粉黛，树底卧樽罍。数点将穿屋，移时忽泛台。只疑旧歌舞，化作雨云回。"}