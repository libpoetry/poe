{"id":"688791","title":"长门四时词","dynasty":"明","author":"何乔新","text":"茝石莺声滑，玄墀柳色新。枯梢皆转绿，寒谷尽回春。对酒承和景，鸣筝拂素尘。自怜衰陋质，不得待芳辰。高树阴云散，深宫暮景凉。波添鸂鶒浴，风送芰荷香。复道知天近，重城觉漏长。祗愁新浴处，谁与试兰汤。鸳瓦霜华重，龙楼月影圆。自嗟妾命薄，敢叹主恩偏。拥髻悲前事，含嚬数昔愆。沉思纨扇句，得似绿衣篇。天冷肌生粟，风清玉散花。含情歌白雪，适意荐流霞。展转翠衣薄，低徊玉箸斜。君王求故剑，何日遣皇华。"}