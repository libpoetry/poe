{"id":"835483","title":"绿意 陈柏屏枫林山庄图","dynasty":"清末民国初","author":"王闿运","text":"湘流碧玉。正浦云平处，翠松团屋。世外仙源，归去来兮，三径丛兰更绿。板舆惟道闲居好，浑不忆、禁钟边角。只夜窗、听得书声，又似纺镫宵读。万事如今莫问，且料理墙外，几株梅竹。清绝湖南，枫树青青，分付楚累骚曲。牧童钓客如相访，更休说、沧浪水浊。尽流连，一片汀洲，稳放采菱舟宿。"}