{"id":"755999","title":"送孟昭大姊归新都同游桂湖时值中秋桂花正开","dynasty":"清","author":"曾懿","text":"秋风一夜来桂湖，天香馥郁飘云衢。虹桥跨水水飞动，湖光如练烟中铺。烟中词客数来往，三尺绿波摇画舫。双桨划破碧琉璃，白鹭惊飞时三两。半山偃蹇露华泫，峭风吹花浮水面。游鱼吸水并吸花，树影亦为鱼吞咽。桂树转东舟转西，树梢直与城堞齐。金栗飘香气郁葱，归鸦如墨酿霜啼。桂叶冷云苍且碧，斜阳穿树红于血。花光黄晕真珊瑚，衬以粉墙成五色。色映亭台生辉光，鸣筤深护清晖堂。阑干倒影池清浅，枯荷数柄留古香。记得去年嬉好春，芳草如茵蹋软尘。风光转眼千万变，人生聚散等浮萍。新诗吟罢酒频倾，与君小别心绪萦。不知明月几时有，冰壶一洗襟怀清。"}