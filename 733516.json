{"id":"733516","title":"青山下望黄将军墓道","dynasty":"清","author":"吴绮","text":"霜花入江江树红，半江落日摇悲风。此时客向青山路，遥见松楸窜狐兔。推篷指问黄头郎，云是将军神道处。将军束发事边疆，浴血榆关四十霜。射雕并挽双飞鞬，回马常持半段枪。曾经搏战乌桓贼，手戮长鲸襄水赤。上相频分卧内符，诸侯竞屈辕门膝。手缚渠魁未报恩，渔阳鼓入延秋门。西京已下仙人泪，南国还招帝子魂。马渡琅琊从此化，将军定策同王谢。岂知艳曲号《无愁》，亚子空呼李天下。天下龙髯痛未消，临春明月响琼箫。中涓厮养横宫锦，丞相家儿插坐貂。就中更有陈留子，宫门夜半传黄纸。尽逐元丰旧党人，半闲堂里烟尘起。传檄言诛刁与刘，武昌杨柳作边愁。岩疆已付中行说，壮节空思祖豫州。将军义愤填怀抱，洗日虞渊何足道。一朝失计在移军，清风小用临江啸。倚剑空持南壁天，北来烽火照甘泉。横江零落千寻索，下殿仓皇七宝鞭。此时将军镇姑熟，宫中夜到驱黄犊。紫髯怒吼阵云昏，《虞歌》夜泣蛾眉绿。平明战鼓动江鸦，裹创犹呼御赐騧。鸣弦岂意来鹑尾，拔刃空闻叱虎牙。可怜魂染胭脂血，蒲首归来事难说。几年墓木拱白杨，夜夜犹然叫鶗鴂。我闻此语心伤悲，为指江涘之高垒。当年庙算列四镇，此地实为君封陲。痴儿不了公家事，模糊颠倒山河字。骂贼不及雷海青，弄兵窃效田承嗣。将军抗表建牙旌，讨逆应先李茂贞。一喝逆流万人死，摧枯拉朽无坚营。楼烦出射弓矢堕，锦裘绣帽如雷火。紫电横飞灵宝刀，红冰腻结连环锁。至今白骨满苍山，折戟犹存战血斑。竖子无成悲广武，词人多恨哭江南。吁嗟将军复何有，从来运数多阳九。留守魂游宋氏河，监军泪滴唐家酒。吾徒意气岂能灰，当时所用违其才。夕阳下山黄叶雨，江风飒飒魂归来。"}