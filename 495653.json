{"id":"495653","title":"摸鱼儿 春游","dynasty":"明","author":"陈霆","text":"喜朝来、柳烟花雨，寻春问人何处。香车宝马倾城出，坐拥南州歌吹。春好未。但只见、暖云芳草飘香气。鸥边浦溆。两两画船横，一篙深碧，撑向水云醉。浮生事，勘破蜗牛战蚁。百年希遇良会。五侯七贵貂蝉美，难免鬓丝僬悴。休辞去。最好是、柳条绾镫风牵袂。酒阑众起。归路月明中，严城钟鼓，花影满街碎。"}