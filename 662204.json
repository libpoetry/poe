{"id":"662204","title":"东溪渔乐","dynasty":"明","author":"石宝","text":"敲针作钩丝作纶，结绳作网纲目陈。长竿袅袅波粼粼，远风来吹头上巾。江花野草俱可悦，海鹤嘹唳山猿嚬。畴知造物有深意，坐我寂寞之江滨。得鱼换酒亦易致，乐与庄叟怡吾真。不须羊裘与鹤氅，矶头磊石高嶙峋。意苟造适境亦化，不觉宇宙安有人。溪南野老相劳问，世事了不罥其唇。但言尧舜已在上，巢许应为草莽臣。"}