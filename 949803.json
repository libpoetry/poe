{"id":"949803","title":"建宁浦城李频行祠","dynasty":"宋","author":"周弼","text":"建安梨岳老梨木，刻作唐朝建州牧。香炉忽动吹寒灰，浦城环翠阴风来。岭头顽石尽能走，涧下奔泉皆倒回。猿猱啼兮鬼啸野，六玄虬兮四骊马。想须吟绕碧草亭，举手高翻白云写。峰为文通名梦笔，杨公书堂曾散帙。丽月鲜霞付与谁，烟墅有人还筑室。田父何所祈，赠尔青麰黑桑椹。里儒何所求，赠尔黄粮布囊枕。万岁兮千秋，既往兮复留。抽兰心，拆椒口。簸南箕，挹北斗。不假竹枝歌，何须折杨柳。只用秦原妙绝词，传入神弦荐春酒。"}