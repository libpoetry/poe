{"id":"313365","title":"台城路·余家栖栅门，临龙溪巷，折西行有稻田数顷","dynasty":"现代","author":"潘飞声","text":"凉蟾似慰孤眠客，夜阑劝人微步。沼渌涵烟，桥阴卧水，恰称悲秋情绪。幽蛩暗诉。话往日清游，细听诗语。花底双声，啼鹃一曲变凄楚。频年乡国入梦，见风鬟雾鬓，犹是仙侣。波涨银河，霜寒珠月，怅望缫车何处。三生也苦。祝携手琼台，种兰风露。为问黄姑，别愁增几许。"}