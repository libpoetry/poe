{"id":"1129657","title":"拈古十四首","dynasty":"宋","author":"释法薰","text":"即心即佛，甜瓜甜彻蒂。非心非佛，苦瓠苦连根。不是心，不是佛，不是物，斫却月中桂，清光迸海门。个里若能开正眼，一毫头上定乾坤。闻声悟道，见色明心。林鸩砧，井底种林擒。今年桃李贵，一颗直千金。昨日定，今日不定。大小瞿昙，因邪打正。更问如何，钵盂安柄。这僧已是露出眼睛，云门更与揭却脑盖。若是佛法，未梦见在。毡拍板，无孔笛。狭路相逢，五音六律。流落丛林知几年，至今谁敢通消息。镜清摇头，这僧摆尾。虽则一期可观，争奈玄沙道底。马师智藏，病痛一般。海兄不会，当面热瞒。头白头黑，言端语端。衲僧不用空啖啄，秤在星兮不在盘。父子至亲，心眼无二。筑著磕著，透顶透底。傍观只把当儿戏，苍龙搅动澄潭水。这老汉，手头短。灵隐即不然，见成公案，与汝三十棒。棒头有眼，龙蛇易辨。开田甚难，难中却易。展手甚易，易中却难。说难说易，转见颟顸。自己若无仙骨，谩言九转还丹。"}