{"id":"727745","title":"清明行","dynasty":"清","author":"柳是","text":"春风晓帐樱桃飞，绣阁花骢丽晴绮。桃枝柳枝偏照人，碧水延娟玉为柱。朱兰人手不禁红，芳草纷匀自然紫。西泠窈窕双回鸾，蕙带如闻明月气。可怜玉鬓茱萸心，盈盈艳作芙蓉生。明霞自落风窠里，白蝶初含团扇情。丹球泣夜凉波曲，梦入莺围漾空渌。斯时红粉飘高枝，豆蔻香探花不续。青楼日暮心茫茫，柔丝折人黄金床。盘螭五燕情可寄，空有鸳鸯弃路旁。"}