{"id":"807715","title":"一萼红  纳凉梅庐","dynasty":"清","author":"陈维崧","text":"屐初停，见乱杉深巷，门境已空幽。一派风廊，几层钓槛，微茫人在沧洲。轩子外、苍皮怒裂，更红鱼、碧鸭漾铜沟。屋小如㡓，斋虚似舫，万籁飕飗。到便捶琴啜茗，向水边企脚，林下科头。卿论殊佳，吾衰已甚，世间一笑浮沤。且尽日、谈空说鬼，豆花棚上月如钩。再喷数声风笛，吹动新秋。"}