{"id":"75083","title":"瑞鹤仙·绿阴深院宇","dynasty":"元代","author":"袁士元","text":"绿阴深院宇。正帘卷华堂，午风清暑。榴花红半吐。记仙翁此夕，城南别墅。酒朋诗侣。共欢宴、瑶池容与。笑横空老鹤飞来，还入五云深处。念此闲情如许。别后蓬莱，迥隔风雨。冰纨翠缕。终不似旧眉妩。自胸中、温养金丹乐事，莫负花前尊俎。最堪欢，满眼儿孙，彩衣戏舞。"}