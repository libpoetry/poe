{"id":"686102","title":"寄答林君勉二首","dynasty":"明","author":"卢龙云","text":"公馀犹自赋离骚，况复怀人思正劳。白雪郢中推寡和，碧云海上望逾高。鹏程万里瞻风翼，雁字三山寄彩毫。别有知音求雅调，新声谁羡紫檀槽。翩翩穴凤正高梧，烟水那堪恋五湖。历国霜蹄空冀北，发硎新锷出昆吾。浮云老我看苍狗，往事烦君卜紫姑。来岁秋风鸣鹿后，两都相望总欢呼。"}