{"id":"238610","title":"次魏明已表弟韵送刘长翁赴福建仓","dynasty":"宋代","author":"高斯得","text":"玉皇拔西珍，金节抚南服。雄棱摺荒陬，祥飚扇寒谷。长孺振河内，相如论巴蜀。唯昔垂鸿名，于今蹑遐躅。墨夫跼一迹，赤子悬万目。周原重华遣，汉庭惬剸恤。栖梁饱群鸿，复陂歌两鹄。钦哉使指将，俾尔民命续。宁虚独坐三，与布宽条六。岂伊於粤陋，独占京东福。盍朝翠云裘。重佩水苍玉。危枰活枯棋，骇浪安巨舳。儒登朝廷尊，贤聚功化速。匪惟密亲愿，兹谓苍生祝。攀援驷马车，惆怅骊驹曲。音尘慰寂蔑，炯介在明淑。赠言希古人，陈义诡流俗。谨毋千仓求，惟先百姓足。道学振考亭，文风倾岳麓。庶几七闽人，勿替千禩肃。"}