{"id":"833199","title":"罥马索 长夏苦雨，西屏再谱此调，徵予继声","dynasty":"清末民国初","author":"樊增祥","text":"飐西风，蛛网飘丝上帘竹。藜床睡起，满天凉雨梅初熟。秦?语涩，楚衣香润，小槅蝉纱秋烟绿。更晚来滴碎芭蕉，故与尊前破幽独。遥嘱。乍疏仍密，似喧还静，画舫斋头泻鸣玉。夜夜总如秋夜，与君同剪西窗烛。风亭水榭，梦里江南，忆否潇潇吴娘曲。待晓晴倚楼，凝望远岫，烟鬟赛新沐。"}