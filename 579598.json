{"id":"579598","title":"登孺子亭奉和赵绣衣韵","dynasty":"明","author":"江源","text":"东湖雨溢湍流急，北风日短寒鸦集。湖水中央孺子亭，巍峨争与西山岌。我因公暇此登临，水色云容正交熠。忆昔汉祚将云亡，上下堂阶无等级。六阴叠荡狐鼠号，三阳闭塞蛟龙蛰。大厦一木难支撑，党锢诸贤徒饮泣。先生窥见此几微，白驹皎皎焉能絷。养晦韬光知几人，无怪当时称角立。牛医见亦堪比伦，钦颐子兮差可及。三徵不起老南州，数亩湖田一蓑笠。平生厉志何辛勤，不稼不穑宁绝粒。辍耕萧散无外求，坦腹长歌伐檀什。感恩徒步太尉庐，絮酒炙鸡曾负笈。下榻深知太守贤，掉头不肯侯门揖。激愚起懦圣人徒，不学神仙事呼吸。千古清风有如此，蹈海休誇鲁连子。"}