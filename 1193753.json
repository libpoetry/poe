{"id":"1193753","title":"虞美人","dynasty":"唐","author":"冯延巳","text":"玉钩鸾柱调鹦鹉，宛转留春语。云屏冷落画堂空，薄晚春寒，无奈落花风。搴帘燕子低飞去，拂镜尘鸾舞。不知今夜月眉弯，谁佩同心双结，倚阑干。春风拂拂横秋水，掩映遥相对。秪知长作碧窗期，谁信东风，吹散彩云飞。银屏梦与飞鸾远，秪有珠帘卷。杨花零落月溶溶，尘掩玉筝弦柱，画堂空。"}