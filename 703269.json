{"id":"703269","title":"十一游罗浮诗","dynasty":"明","author":"释今无","text":"十载登临兴，年年自不同。霞光明挂树，山气暗攻中。雨骤催溪涨，峰晴被雾笼。暝心归物外，谁是解谈空。久得归山意，真难说与人。野烧围岭背，耕犊破山唇。异草难求号，仙花只耐春。暂时高处望，又见下方尘。古木围林密，烟村此结茅。棘门杉叶缚，人面雨痕胶。箭镞涂生药，花枝挂劲矛。长将仙洞树，斫尽炙山庖。据树吾忘我，过桥影待人。突云欺袖入，侧帽闪风频。高鸟晴啼爽，长藤绿挂春。气微忻厌念，无力辨谁真。"}