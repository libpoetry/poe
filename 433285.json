{"id":"433285","title":"丁戊之间南行纪事诗","dynasty":"近现代","author":"常燕生","text":"午夜雷声走百輧，程郎歌调正空城。无端呜咽卢沟水，冲断霓裳法曲声。灞上棘门儿戏才，重边何意节旄开。雁门不用王恢策，已报匈奴入塞来。九天霹雳日飞鸣，坐阅烟尘了不惊。一语安心当谐笑：著头鸟粪几人经。仕女纷纷作野行，每于白昼见空城。苍生不系时人念，丝竹东山唯此声。危城日夕泪滂沱，犹有人猜安乐窝。燕赵流离襁负子，西来今日渡汾多。百年乔木去堂堂，故里空馀甲第长。谁分仓皇戎马里，弦歌今日竟成乡。重重梦影不堪温，又向危巢认泪痕。天地倾颓邦国缺，不应儿女尚萦魂。"}