{"id":"388359","title":"念奴娇·春草，寄碧梧姊","dynasty":"清代","author":"谈印梅","text":"海棠开后，正萋萋一片，春愁无际。枨触羁人南浦恨，不尽东风晴翠。近映苔痕，遥迷柳色，软藉轻花坠。西堂梦远，别来应减吟思。那更望断春晖，寸心难报，多少天涯泪。岭外年年无杜宇，误却王孙归计。燕掠平烟，马嘶微雨，画出江南意。和它流水，伴人又还千里。"}