{"id":"741547","title":"上巳日登城用杭大宗先生世骏诗韵","dynasty":"清","author":"龚禔身","text":"登高豁尘烦，睇眄江山美。况当上除辰，曲水盛罗绮。清风度女姮，禊事掌春史。迢迢上重闉，趿我蹋青履。参天峙林峦，扑地错闾里。顾此濠堑壑，遂事崇墉倚。荒堞望纡回，襟带互百雉。云容半黑白，山色杂青紫。龙池何足游，揽胜自今始。霞吐秀岭巅，烟含密树底。不第游目佳，兼亦会心旨。娟娟月一钩，密迩快仰止，笑彼辕下驹，闭户说扫轨。"}