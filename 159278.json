{"id":"159278","title":"次韵和张丞相摄南郊喜王畿大稔","dynasty":"宋代","author":"宋庠","text":"上衮躬祠节，鸣驺出禁城。傅霖前灑润，尧壤遍深耕。野色华兼实，欢谣断复赓。民依大钧播，政绝侈心萌。秋敛蠲徭版，乡酺伫醉罂。露黄开径菊。霜紫落园荆。蹲芋连区熟，饴荼蔽隰荣。日围衔汉苑，天极抱秦京。圣旦千龄会，时功万宝成。福釐前席问，元首载歌明。亮采神龟合，摛文瑞鹊惊。徒惭下里曲，仰颂泰阶平。"}