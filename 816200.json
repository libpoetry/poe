{"id":"816200","title":"翠楼吟·魂","dynasty":"清","author":"黄之隽","text":"月魄荒唐，花灵髣髴，相携最无人处，栏杆芳草外，忽惊转、几声啼宇。飘零何许。似一缕游丝，因风吹去。浑无据。想应凄断，路旁酸雨。日暮。渺渺愁予。觉黯然销者，别情离绪。春阴楼外远，入烟柳、和莺私语。连江暝树。愿打点幽香，随郎黏住。能留否。只愁轻绝，化为飞絮。面面纱窗，层层绮帐，宵来料难遮定。依稀游戏处，在明月、花香幽境。迷离无影。待缭绕天涯，寻欢俄顷。嗟孤另。几番隔断，水昏烟暝。夜永。眠也难成，嘱暗风，休便把人吹醒。相思仍一路，向云雨、前头先等。无人拘领。奈一两栖鸦，来啼金井。残更剩。尽拚重做，枕寒衾冷。杳渺无端，将吟忽笑，长教闷恹恹地。东风相缭惹，陡提向、心苗中系。慵拈缄黹。惯蝤领低垂，秋波斜睨。衔纤指，小腰凭暖，玉栏杆字。意绪。难与人言，在窅冥思路。笔端描细。离情缫一缕，问遥向、阿谁边寄。相思滋味。怕薄倖檀郎，消他不起。无聊耳。转难抛下，隔年心事。"}