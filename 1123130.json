{"id":"1123130","title":"建炎丞相成国吕忠穆公退老堂诗","dynasty":"宋","author":"胡邃","text":"名重功高服搢绅，精神图画在麒麟。去提黼扆还天子，归与园林作主人。三径松筠供啸傲，一堂风月替嚣尘。时平自有无穷事，谁解如公早退身。戡定兵戈古所难，盛名何啻重于山。收身矢石征诛外，放意林泉杳霭间。曾是神龙犹解蛰，岂惟飞鸟会知还。上方当宁思元老，正恐询谋未许闲。"}