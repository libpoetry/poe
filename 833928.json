{"id":"833928","title":"满江红 钟山谒明太祖陵","dynasty":"清末民国初","author":"易顺鼎","text":"手定山河，二百载十有六君。空留得宝城松吹，金瓦苔纹。蝉奏千般罗帐伎，鸦如几个锦衣军。断送他王气后弘光，先建文。孝陵路，村酒醺。灵谷寺，晚钟闻。早铜驼归魏，玉马辞殷。幸少牛羊童竖火，已无龙虎帝王云。与汉唐开国几英雄，争夕曛。"}