{"id":"898184","title":"登高","dynasty":"宋","author":"张耒","text":"怀不展兮居无聊，默谇语兮浩长谣。写我心兮登彼高，陟万仞兮扪九霄。命清风兮披浮云，瞰四荒兮视天垠。大海荡潏兮潜龙鲲，吐吞日月兮制明昏。酝酿元气兮函星辰，羽载四海兮芥浮坤。四岳列峙兮嵩中蹲，牵连脉络兮子复孙。草蔓木布兮升降如朋，障南蔽北兮东散西分。如掌列块兮盘罗豆樽，黄流中贯兮发源昆崙。东骛大海兮萦如缭绅，南方炎炎兮火之所宅。朱鸟屹峙兮丹膺绛翮，骞飞以翔兮煇煌烂赫。从拥万羽兮纷罗羽翼，煌煌尊严兮有斗在北。升降玉都兮运量帝侧，呼吸阴阳兮秉持祸福。真仙逍遥兮澹不可挹，西有王母兮戴胜穴居，寿历万古兮忘终泯初。超辽恍惚兮独与道俱，骖友日月兮群灵走趋。既又左而东顾兮观大明之始生，震沸九渊兮丽天升精。披攘群阴兮重幽昭明，有神司驭兮朱裳绛缨。呼造物以致问兮吾将考乎太初，彼天地其孰始兮日与月其代除。四荒漫其何极兮人胡为而中居，火何为而南宅兮水孰使其在北。安知东之主生兮西配刑而主杀，斗建寅而气分兮畴为四时之消息。世徒知其已然兮遂推类而立说，彼厥初其谁造兮孰布施而殊别。抑其不得不然兮或者私智之所设，将忽然而自尔兮遂已成而不可绝。造物为余究察兮曰此曷可以言陈而意悉，彼混沌之一气兮吾不知谁合而为一。忽洞达而两分兮夫亦安知其谁辟，爰升清而降浊兮水赴阴而火阳。东升气而敷生兮西或成而害戕，强名之曰自然兮曷足以究其必至。谓不得不然者愈疏兮尚安取于私智，庄周诞而妄推兮夏革愚而臆对。世号予曰造物兮予亦曷有所主尸，苟待予而后造兮彼造予者复谁。姑置之而勿校兮任万物之自成，游小智于太初兮何异夏虫之语冰。旷任之而勿疑兮万里会而一平，夫何造物者开予兮神飘飘而不居。我将赴而远游兮招神圣以为徒，腾九螭之奔轮兮追飞电而揽奔风。周万里于一息兮堂西极而有九区，叩玉阙之九关兮觐上帝于绛都。酌瑶尊之芳酒兮招赤松而友彭祖，既锡我以难老兮黜嗜欲而袭灵虚。爰侑我以秘药兮合千箫而吹万竽，乐吾心之洋洋兮舒五体之与与。降复还于我室兮聊弥日而一娱。"}