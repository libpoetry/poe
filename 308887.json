{"id":"308887","title":"情长久·和休庵见寿","dynasty":"现代","author":"赵熙","text":"前生活页寒花，薄命将秋化。忽一梦好风吹过，斜日西下。重阳新五十，结茅地、难选青苔半架。算来日，闻鸡不舞，緤马何山。邀酒伴，寻僧社。独秀仙人，节是陶潜亚。怎忍寄一篇河满，珠泪盈把。低颜入市，对年少，休问金貂酒价。共君去耕烟谷口，卖卜桥亭，身后事，香姜瓦。"}