{"id":"404680","title":"满江红·奉得饶公电传隽词，奖誉有加，感愧莫名。谨步原韵，敬和一阕","dynasty":"近现代末当代初","author":"萧萐父","text":"父母乾坤，予兹藐、安能绝物。怅回顾、蓬山路邈，江湖浪阔。幸有芳情吟桔颂，偶存卮酒邀明月。笑吹沙、躄躠印泥涂，飘华发。苌弘血，真成碧。嵇康灶，果堪息。感清晖恒照，砺我诗骨。涓子琴心公独理，淮南桂树谁攀折。问姜斋、何事最关怀，立人极。"}