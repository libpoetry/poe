{"id":"873760","title":"胡明仲潭溪三日饮","dynasty":"宋","author":"刘子翚","text":"潭溪梧竹堆，无地浮高荫。暑中犹未佳，袒膊俯清深。急雨翳幽芬，空山落啼鵀。村醪得旧烧，时果出寒沈。醺然三日醉，是乡绝呵禁。岩风故吹醒，偷逸嫌太甚。人生唯一真，扰扰万缘渗。斯游不屡寻，老境恐遂寖。窥樽有馀波，扪腹犹可饮。澹蟾如晓色，渺渺长空浸。常忧景过清，浮云忽飞谮。酣歌金石号，慷慨君独任。俾予酬对之，祇作寒蝉噤。吾惟善咍台，忘形卧相枕。"}