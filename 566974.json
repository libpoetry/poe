{"id":"566974","title":"连雪后迎春忆旧十二韵","dynasty":"明","author":"徐渭","text":"土牛一夕添神采，雨霰连朝妒客鞋。邀队本期相跳踯，踏游不畅只挤排。冰牢北斗璿玑涩，冻滑东郊仗引乖。老病似虫吟荜窦，少年如梦忆莲?。飞香塞巷堪经宿，立帽平檐别墁街。夺綵连毬追宝马，争梅带雪上金钗。花房醉客槌朱鹭，水店垆姬馔紫鲑。小市温淘槐尽叶，贵筵饼饵韭初荄。萧条邑里难如昨，想象风光未必皆。是处从今趺尽草，中央偏我立如柴。一隅掩鼻真成笑，七字瞒心戏作俳。青帝秪今何处去，勾芒一似不曾来。"}