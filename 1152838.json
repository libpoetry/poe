{"id":"1152838","title":"马明生遇神女歌","dynasty":"唐","author":"韦应物","text":"学仙贵功亦贵精，神女变化感马生。石壁千寻启双检，中有玉堂铺玉簟。立之一隅不与言，玉体安隐三日眠。马生一立心转坚，知其丹白蒙哀怜。安期先生来起居，请示金铛玉佩天皇书。神女呵责不合见，仙子谢过手足战。大瓜玄枣冷如冰，海上摘来朝霞凝。赐仙复坐对食讫，颔之使去随烟升。乃言马生合不死，少姑教敕令付尔。安期再拜将生出，一授素书天地毕。"}