{"id":"501184","title":"题玄妙观主程南溟所藏冯太守莲花图","dynasty":"明","author":"张以宁","text":"往时毗陵二千石，能作冯荷世无匹。扬州真馆惊见之，江水江云动高壁。紫台日出群仙朝，露洗榑桑太霞赤。翠蕤绛节光陆离，汉女湘妃失颜色。就中一个异姿格，彤霞酒销雪色白。道人一笑三千龄，太华秋风语畴昔。忆予濯足江上游，浩歌小海无人识。荷叶荷花梦里香，倦游见画三太息。君当取此叶为舟，凌厉南溟观八极。暮年贺老乞身归，分取鉴湖千顷碧。"}