{"id":"696714","title":"慈竹引二首","dynasty":"明","author":"郑善夫","text":"北堂慈竹连理枝，青阳含惠流绿滋。堂中佳人云佩垂，霞冠鹤帔光陆离。麻姑盈盈进紫觞，东方小儿翱且翔。徐歌缓节宵未央，明星煌煌应寿昌。芙蓉朱蕤兰紫芽，含风被露齐发花。庭中象席连凤珈，流辉照耀麒麟车。麻姑盈盈进紫觞，东方小儿翱且翔。徐歌缓节宵未央，明星煌煌应寿昌。"}