{"id":"688588","title":"未优堂杂咏","dynasty":"明","author":"严而舒","text":"万里祥州令，微名寄此身。赤心能信我，白眼任他人。俗古鸣晨铎，城偏撤夜巡。似兹含鼓意，卧治不须论。官署依山麓，云生覆短墙。客稀忘握沐，讼少乐壶觞。雨过琴声冷，风回鹤梦长。说来称自得，搔首问羲皇。休说川南僻，山川亦可探。天炎冬不冷，人语久能谙。路洒车前雨，晴分岭上岚。相喧苛政解，窃恐是讥谈。辛酸何介意，吾自适吾窝。迎槛花争发，窥帘鸟作歌。刑名羞见佛，心绪却如婆。何日消尘劫，方舟采芰荷。画野原无等，山城各自閒。催科须片刻，鞭朴可全删。四望峰千叠，平临水一湾。渔樵歌并发，所喜语俱蛮。秋到新凉至，天高露下初。雨滋南浦润，月上北林疏。野外朝携穗，江心暮钓鱼。村庄吾可问，何必待公馀。"}