{"id":"811999","title":"台阳杂咏","dynasty":"清","author":"孙尔准","text":"关门非雁塞，沙碛似龙堆。甲壤田畴辟，针盘市舶来。云容晴后满，山黛雨中开。梦蝶无寻处，名园付劫灰。蟒甲船刳木，龙香剂割涎。焚轮风有火，沸井水无烟。硐户徵蚝饟，山居讼蛎田。沿流频唤渡，九十九溪边。风草欣无节，霜筠怯走鞭。玉香花媚晚，金缀菊迎年。湖采螺纹石，番通马剑钱。忽看方物集，新返荷兰船。拱鼠曾名曲，蹲鸥藉作粮。潮鱼惊海熟，火鹿悯番荒。檨捣蓬莱酱，椰倾沆瀣浆。病来烦米卦，三保有遗姜。佛髻波罗蜜，仙肤优钵昙。苓抽芳薏苦，蕉剥露芽甘。南凤三杯粟，西螺五寸柑。问谁能编织，名状漏嵇含。方法唐僧授，凝冰滤蔗浆。输租连蔀屋，擅利走帆樯。味压嵰山雪，光欺宋井霜。缘知雩都县，何减木奴乡。渐习殊方俗，何辞过海门。吉凶占雀语，更鼓听鸠鸣。铁树珊瑚细，金茎蛱蝶轻。邮亭欣远眺，云脚画新晴。到来时令异，何处问神功。稻熟三春早，蝉鸣二月中。夏占帆鲎雨，秋试纸鸢风。叹息吾行远，真看地轴穷。"}