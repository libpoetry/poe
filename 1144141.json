{"id":"1144141","title":"挽溪园周知郡","dynasty":"宋末元初","author":"王义山","text":"英英玉立已班行，地位如何不庙堂。久合飞腾上华要，祇缘抱负太刚方。阶庭竞秀誇诸少，衣钵先传属长郎。最是一家古三代，棣华今尚有馀芳。记得年时试别头，得君引我上瀛洲。当场独步眇馀子，好手先拈第一筹。锦水曾寻香戟梦，洪崖去伴赤松游。瓣香遥致生刍敬，渺渺螺川涕泗流。"}