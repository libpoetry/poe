{"id":"689587","title":"与诸友东郭草亭看牡丹二首","dynasty":"明","author":"吴宽","text":"曾是平章宅里花，赏时还在故侯家。帝乡况有此亭古，人世但知今日嘉。吟兴待生沧海月，醉颜惊见赤城霞。风流前辈凋零尽，欲觅遗踪事已赊。背郭林亭风物幽，绿阴时节更须游。独怜芳草容人卧，多谢名花为客留。锦水筑堂从杜老，漆园成器想樊侯。暮春未许山阴占，今日燕南禊事修。"}