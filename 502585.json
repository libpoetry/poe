{"id":"502585","title":"夷门怀古","dynasty":"明","author":"王恭","text":"策马夷门道，萧条愁杀人。魏王公子不复见，大梁宫殿随灰尘。七雄戈剑纷相击，秦兵已在邯郸陌。晋鄙难回朱亥椎，如姬早中侯嬴策。春去秋来百草青，古城落日烟尘生。眼前不见抱关者，世上空传侠客名。秋天摇落多愁思，信陵原头木应死。谁见豪门爱士时，惟有东流汴河水。"}