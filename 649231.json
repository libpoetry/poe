{"id":"649231","title":"挽赵尚书","dynasty":"明","author":"杨士奇","text":"五朝遗老今无几，卓荦高才不可羁。钦恤晚承虞帝命，旬宣早出缙云司。中台优秩升圻父，三礼清心慕伯夷。屡挟地仙穷眺览，更携田畯看耘耔。甘从白首辞官去，曾以丹衷结主知。竹簟茅檐真散逸，药畦花径足栖迟。过从每忆频开酝，朝退兼怀共论诗。一别三年遂终古，无由持绋送灵輀。"}