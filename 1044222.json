{"id":"1044222","title":"久雨","dynasty":"宋","author":"范纯仁","text":"季夏德阳盛，炎赫恢洪炉。俄然积阴来，直掩造化枢。蒸云满乾坤，澍雨倾江湖。昼夜不停洒，动植宁得苏。深虞垫地轴，遂恐沈日车。火官弛权纲，朱鸟忧沾濡。薰风阜民物，反逢怒飙驱。川盈浩无津，龙卧埋深淤。晦雾拥城门，惊澜起康衢。虽经禹力勤，尚畏赤子鱼。丛兰委泥滓，祥木掩蒿芜。罅漏生广厦，浸淫矧吾庐。涩藓上明镜，蠹腐盈缣书。墙茨渐衣绣，网虫竞缨珠。螺蚓恣缘绕，蛙黾争欢呼。幽人志自苦，阴处情难舒。忧颓讵安席，避溺思乘桴。安得赤帝悟，却使政令敷。尽屏沴祲昏，大明升震隅。六合仰清光，九州免沦胥。四序各有主，一物长欢娱。"}