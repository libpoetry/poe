{"id":"1010719","title":"浮萍寄水行","dynasty":"宋","author":"释文珦","text":"浮萍寄诸水，漂流本无根。倚水以为命，然后生意蕃。女子方在室，怙恃父母恩。及其既结发，托身向他门。室家以礼合，偕老古所敦。毕力闺中事，未尝惮其烦。夙兴而夜寐，黾勉无后言。德音罔违越，生育皆充完。夫婿轻薄儿，翻覆何无端。青天起云雷，无风作涛澜。中情一朝异，弃旧淫新婚。宴尔如兄弟，视我同雠怨。非唯不见答，暴怒难具论。妃耦道遂丧，安能久自存。祇怜妾薄命，仰天每长叹。愿还念昔者，无为卒相谖。"}