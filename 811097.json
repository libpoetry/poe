{"id":"811097","title":"吾心四首寄姊丈郭春榆侍郎","dynasty":"清","author":"王鸿兟","text":"吾心有菩提，不披沙门缁。吾心有坎离，不饵商山芝。跂脚卧南楼，午梦寻皇羲。黄冠亦安适，白云聊自怡。冷笑个中人，逐鲍甘如饴。鹿卢与桔槔，各运机心机。王城岂蜀道，举足忧险巇。童童沧海桑，劫劫长安棋。同类苦相搏，力角场上鸡。同根苦相煎，火燃釜底萁。鹬蚌忿一时，利渔尔胡为。嗟嗟造化儿，颠倒良堪嗤。竖子名竟成，将军数或奇。颜夭盗蹠寿，侏饱方朔饥。呱呱逅馋狼，宁复有孑遗。指点幕上巢，风雨为之危。十灶九不黔，何心食肉麋。西龋东亦矉，何处乞邻醯。任炫夷威容，真庐皆籧施。譬彼嚼屠门，画饼终贻讥。问青天，面面回风悲。瞻马吾其东，毒龙蟠在泥。挟策从之西，虎口张如箕。搔首欲唱鹤南飞，大鸟能啄儿。欲题知北游，当路横灵龟。日月天眼睛，玉川曾有诗。何以空明天，蓦现千重翳。或者天刘翁，竟被白雀欺。何怪蚩蚩氓，朱颜变为黧。瓦缝居凤凰，居亦失其宜。钟鼓乐爰居，乐亦匪所思。熊鱼不同嗜，鹄{宴鳥}宁同栖。寸木生岑楼，反诮乔松卑。拳毛困盐车，奚异黔驴疲。君子困小知，褒成岂予欺。嗟彼近名人，七饥标殷遗。首阳无薇蕨，何粟餐夷齐。箕畚谋子孙，莫执愚公迷。冬夏食菱栗，毋好厉叔奇。淅米剑头炊，行矣休迟迟。吾心有天地，寄托弦上丝。高歌归去来，一广柴桑辞。"}