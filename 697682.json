{"id":"697682","title":"追挽谢迭山张孝忠诗三首 挽谢迭山","dynasty":"明","author":"胡俨","text":"潮遏钱塘王气收，两宫北去竟谁留。褰旗独倡勤王义，当轴曾无负国羞。幽愤千年遗涕泪，孤忠七日死拘囚。江东十问今犹在，可惜英雄志不酬。得脱鲸鲵遂突围，驱驰不解战时衣。此身报国心常在，远道投人事已非。一旅奋戈犹敌忾，二龙浮海竟何依。当时阃帅忠贞士，誓死同归志不违。父死家亡母自经，可怜形影独娉婷。奁金尽散桥初就，旅榇无归泪辄零。自分寒流沉白璧，谁从夜月见辎軿。一门三节人间少，安得穹碑与勒铭。"}