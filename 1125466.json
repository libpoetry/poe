{"id":"1125466","title":"江城子","dynasty":"宋","author":"莫蒙","text":"博山香暖衬江云。舞飞琼。拜双成。雾鬓风鬟，不改旧时青。滟滟金船罗袖劝，齐祝寿，比松椿。照人冰雪自天真。翠绡轻。下蓬瀛。却笑乘鸾，奔月望长生。曾侍瑶池王母宴，犹认得，佩环声。秋堂风露月初弦。望灵源。隐珠躔。曾许东皇，游戏了尘缘。四海声名收不得，麾玉节，下清关。相逢只说好江山。紫宸班。待公还。压帽黄花，喜映两眉间。袖里春风医国手，应不惜，紫金丹。"}