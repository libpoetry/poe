{"id":"861644","title":"招魏倅项教授小饮","dynasty":"宋","author":"王炎","text":"菖叶青青初出水，布谷声中耕事起。去年蝗旱伤农收，今年日望岁丰美。闻道郊原麦浪平，但虑飞蝗遗孽耳。甚欲往来阡陌间，稍与田家共忧喜。老大心情畏忌多，揽辔未行还自止。假日公庭吏牍稀，祇可清谈共挥麈。小园春色亦自都，醉日杏桃娇欲语。举杯相属谢东风，莫待枝头落红雨。"}