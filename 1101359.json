{"id":"1101359","title":"马顺文裒金买登仕为漕试计戏题其取青券","dynasty":"宋","author":"萧立之","text":"马君杭人堕汀角，杭试不收汀不著。少年落笔易进取，万里孤云天一握。捐金爵试亦假途，寒士探囊桃药无。平生故人于节度，买山尚肯周穷符。编藤裹锦如行卷，持以取青真左券。惜哉掘墓逢伯夷，捧土塞河吾自腼。君才十倍空冀北，长鲸变化沧海窄。人生幸得各有地，古来不见虬须客。"}