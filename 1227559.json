{"id":"1227559","title":"天师张大玄祈雪歌","dynasty":"元","author":"傅若金","text":"至元二年冬不雪，天子夙夜忧黎民。官庭择日诏方士，台观通天求百神。留侯之孙住龙虎，世领祠官列圭组。凫舄经时谒紫微，凤章半夜飞玄武。皇天爱民祈可必，腊雪依微应三日。望拜还闻在竹宫，受釐忽报临宣室。天地杳默韬玄功，赐余纷纭恩数隆。请和六气辅元化，常使九州歌岁丰。"}