{"id":"1111173","title":"酬刘孝若二首","dynasty":"宋","author":"许及之","text":"春去堂堂已浃旬，幽花耿耿尚能春。细思造物尤恩我，晚著家山剩庇身。客至情亲惟话旧，诗成意足不求新。长年道路多疏隔，如子相过正要频。回首城南同舍时，参辰相望更为谁。杜门正愧衰兼懒，枉句多惭颂不规。新竹筛金鸣粉箨，初荷擎盖弄纹漪。小园景物堪供给，剥啄何时共说诗。"}