{"id":"423959","title":"百字令·虎丘","dynasty":"近现代","author":"马叙伦","text":"车尘未洗，趁残阳、侧帽斜鞭而去。宝殿空王垂色相，为问英雄何处。说法人空，点头石在，俯仰成今古。谁来试剑，一池绿皱如故。曾记五度金阊，一肩行李，未把征鞍驻。今日趁闲携俊侣，海涌峰前停伫。风勒归云，树零新叶，隐隐疑烟雨。何人横笛，乱帆吹过前浦。"}