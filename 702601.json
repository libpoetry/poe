{"id":"702601","title":"和牧斋观剧四首次韵","dynasty":"明","author":"程嘉燧","text":"山中还往亦无期，行乐何缘不暂随。顾曲那禁穷相眼，狂言容迕破颜时。一群娇鸟花相逐，四壁寒蝇冻似痴。少小也谙曹植舞，灯前长袖自倭迟。徵歌排日斗妆新，买笑留欢不计旬。倾国总矜堂上艳，逢场曾作坐中人。玲珑争劝尚书醉，啄木谁言学士贫。省识春风向来面，沄人宜喜复宜瞋。游丝无力罥春长，急盏从挥白日忙。烛下邀来偏巧笑，曲终不见只颠狂。迷花未散尝侵晓，和雪难教更引商。浣处似闻遗石在，相逢或恐是同乡。万金一曲艺偏殊，谁效工颦学步趋。水上盈盈逢洛女，桑间冉冉见罗敷。腰肢结束元难有，杨柳风流得似无。瞥眼繁华易惆怅，何如丈室对疏芜。"}