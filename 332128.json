{"id":"332128","title":"满庭芳·和锡鬯李晋王墓作","dynasty":"清代","author":"曹贞吉","text":"石马无声，饥乌作阵，白杨风急萧萧。珠襦玉匣，曾此葬人豪。河朔同盟藩镇，分带砺、只汝功高。真乐事，锦囊三矢，意气快儿曹。银刀。新霸府，十年征战，兖郓之郊。奈优伶日月，粉墨亲调。惆怅诸陵寒食，青青草、麦饭谁浇。丰碑卧，牛羊砺角，坏磴走山樵。"}