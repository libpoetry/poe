{"id":"423422","title":"村居咏怀古迹八首 其七 文章里","dynasty":"近现代","author":"李洸","text":"村南文章里，伍公有遗宅。乔木拂云霭，山气晖日夕。迢迢雩溪水，郁郁荫竹柏。林薮供蔬凿，池馆极幽僻。昔公未过时，江山招吟席。同游多英俊，李何称莫逆。谁知骚雅才，竟遭阳九厄。遁世为黄冠，飘然此岸帻。风流既已尽，认识屡更易。及今访里衍，一一皆陈迹。古庙金崖碑，剔藓略可识。野望心踯躅，秋风独散策。"}