{"id":"1122539","title":"次韵师川题余荀龙壁间三首","dynasty":"宋","author":"洪刍","text":"青镜磨秋水，红衣退藕花。朅来寻五柳，端欲问三车。浊酒休论限，浮生定有涯。比封千户竹，鼓吹一湖蛙。高文肠是锦，妙句笔生花。松菊开三径，诗书载五车。曲湖邻贺监，复壁笑王涯。海若应怜我，贻书问井蛙。我来占食指，客至卜灯花。但祝加餐饭，何劳问颊车。交情真莫逆，秋兴浩无涯。姑置人间事，纷纷祇斗蛙。"}