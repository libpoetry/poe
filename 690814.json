{"id":"690814","title":"晋康八景 端溪夜月","dynasty":"明","author":"张澜","text":"溪水清澄漾碧涟，晚迎明月上初圆。三秋影动蛟人室，半夜寒生贾客船。水底鱼龙蒙覆照，沙边鸥鸟望婵娟。我曾鼓棹穷源处，高仰馀光问步蟾。游上西湾杂蛋船，蛋家齐唱濯缨篇。一声枻鼓来鱼听，几阵榔鸣起鹭眠。杨柳隔洲枝袅袅，桃花泛水色鲜妍。屈原已往成终古，剩有遗音四海传。山门钟磬起禅扉，催送樵夫古道归。蓑笠荷身披淡霭，薪蒸随担领斜晖。手招后伴过青石，步逐前徒出翠微。临水偶逢渔父问，笑谈同答濑边矶。"}