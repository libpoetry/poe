{"id":"748905","title":"自福宁旋省度白鹤岭 其一","dynasty":"清","author":"李联琇","text":"陡绝舆夫肩，高出飞鸟翼。鸟飞有时集，夫无半岩息。半岩欲倾泻，可下不可立。一舆直压肩，扛举万钧力。奚翅上山劳，舆如牵井汲。匪徒夫力竭，舆中亦危仄。上苦缒城升，下防倒箧出。漠漠舆帘外，茫茫海难测。謦欬生风雷，吹落杳无极。以手障舆帘，不敢一转侧。兢兢坐如塑，自午洎日入。岭尽官吏迎，乃得下舆揖。"}