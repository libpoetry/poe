{"id":"549582","title":"家训","dynasty":"明","author":"邹元标","text":"诗咏多福，易言馀庆。积善之家，罔不繁盛。眇予小子，厕名士绅。愧无实德，裨补君民。未能治国，愿教吾家。敷诚布衷，寂听无哗。凡我宗人，无忽予言。洗心涤虑，培根达源。敬奉天地，孝养双亲。与其浊富，宁守清贫。勿利货贿，嘱托上官。小民叫冤，尔心何安。输赋无讼，迹绝公室。尊宪守约，终鲜差失。里闬姻党，情谊无涯。富贵轮流，转眼虚花。出入以度，惟公惟平。夜半叩门，尔心不惊。永言孝思，世德作求。我语谆谆，我心悠悠。毫釐不差，神明临汝。良心不昧，三复斯语。"}