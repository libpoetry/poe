{"id":"1165314","title":"游仙窟诗 又赠十娘","dynasty":"唐","author":"张文成","text":"薰香四面合，光色两边披。锦障划然卷，罗帷垂半欹。红颜杂绿黛，无处不相宜。艳色浮妆粉，含香乱口脂。鬓欺蝉鬓非成鬓，眉笑蛾眉不见眉。见许实娉婷，何处不轻盈。可怜娇里面，可爱语中声。婀娜腰支细细许，䁠䀨眼子长长馨。巧儿旧来携未得，画匠迎生模不成。相看未相识，倾城复倾国。迎风帔子郁金香，照日裙裾石榴色。口上珊瑚耐拾取，颊里芙蓉堪摘得。闻名腹肚已猖狂，见面精神更迷惑。心肝恰欲摧，踊跃不能裁。徐行步步香风散，欲语时时梅子开。靥疑织女留星去，眉似姮娥送月来。含娇窈窕迎前出，忍笑嫈嫇返却回。"}