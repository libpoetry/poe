{"id":"1047762","title":"寄题野翁无闷堂","dynasty":"宋","author":"沈辽","text":"馀不衣冠故吾里，上下三吴一溪水。方山峨峨出清泚，野翁卜筑当山趾。春气来自杨柳始，不待葩华著桃李。莲生半卷未厌眼，已在红蕖明镜里。秋风瑟瑟最先至，千里苍烟接山起。车声马足不得到，无闷主人方隐几。想见野翁形气古，少年词华奋瑰玮。春秋八十尚不倦，一篇一咏无馀晷。有材无用古所叹，知命不忧方可喜。神完貌固得所养，从来轩冕如糠秕。嗟余跋疐亦可鄙，老向江南治蓬藟。隐身齐山绝人迹，独与白云同作止。白云无心归故山，故山自与野翁闲。聊上南冈一引领，落日已在桑榆间。"}