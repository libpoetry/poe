{"id":"684471","title":"少年行六首","dynasty":"明","author":"王廷陈","text":"幽并闻骑射，闾里藉辉光。朝游从许史，夜宴挟姬姜。鸣鞭当大道，调瑟坐中堂。傍人争借问，云是羽林郎。声盖少年场，名冠壮夫籍。行人总惮尘，坐宾皆避席。弹剑耻依人，探丸恒借客。一朝负罪逋，不受追兵迫。悲歌白日变，裂眦秋云高。仇家谅不释，怨吏幸无遭。全生脱虎口，获死等鸿毛。岂效儒冠子，终岁濡柔毫。一筵挥万金，徵歌仍调舞。白面洛阳童，素腕邯郸女。希意色斯升，含情目相与。恣欢馀万端，惟忧竭清醑。应募去幽燕，长驱出酒泉。楼烦既已破，休屠亦复残。耻隶骠骑部，岂屑轻车官。归来见天子，长缨牵左贤。"}