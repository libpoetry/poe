{"id":"668959","title":"南城楼集","dynasty":"明","author":"许相卿","text":"坐瞰重溟八千尺，怅望蓬丘桃已核。飘飘直欲淩紫烟，何物虚名论赫奕。指挥如意按悲歌，徙倚女墙扶瘦腋。咄哉世事覆更翻，老矣夕郎玄尚白。习池岘首今蒿莱，转眼兹游雪鸿迹。林缺长虹浙河暝，鸟外残阳越山夕。童冠薰风笑咏归，三年病怀聊一适。掀髯清啸动海壖，豪宕从来曾此客。"}