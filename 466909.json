{"id":"466909","title":"鹧鸪天  后游仙词二十首","dynasty":"当代","author":"杨启宇","text":"慷慨悲歌过大梁，夷门人去太凄凉。信陵以后无豪杰，馀子何堪论短长。三折坂，九回肠，雪花如掌覆崇冈。短衣长铗酸风里，立马黄河望太行。何处箫声何处楼，二分明月古扬州。青娥解唱黄河远，碧玉能歌汴水流。倾巨碗，赌银钩，出门一笑掷貂裘。相邀打桨横塘去，携剑台城访莫愁。一袭青衫尺八箫，乘风来看海东潮。琼田似镜辉明月，腥浪凭空涌怒涛。将短句，写轻绡，书成随手付滔滔。犀分水辟来鲛女，邀我凌波掣六鳌。旧恨新欢不自持，龙门列传杜陵诗。低徊异代相知感，怅望千秋洒泪时。今视昔，后犹斯，他年念我复阿谁。若凭文字论肝胆，心事苍凉一剑知。绝域功名亦等闲，请缨投笔出祁连。横吹羌笛关山月，齐唱铙歌敕勒川。擒吐谷，斩楼兰，孤烟大漠射雕还。怜他如斗封侯印，只博佳人一笑看。意气相倾即拍肩，高楼系马快雄谈。天涯海角飘萍客，短剑皮囊白袷衫。收茗盏，备杯盘，今宵且尽一时欢。酒酣耳热声呜咽，拍案悲歌易水寒。天外飞来七宝车，美人如玉鬓钗斜。深怜隔世杨郎老，有约重来铁树花。斟北斗，酌流霞，今宵饮罢即天涯。水瓶座外卿云里。那点孤星或是她。行遍山涯与水涯，水云尽处现楼台。绿杨枝上闻莺语，青杏帘前立凤钗。无一语，费千猜，回眸倩笑晕桃腮。刹那真个成终古，除却相思万念灰。起灭云涛幻大千，危楼万仞独凭栏。天风浩渺还吹袂，古意苍茫欲问天。知此地，是何年，上方隐约响鸣鸾。隔空许我成三愿，一笑摇头不复言。历尽云涛亿万程，飞槎停处莫知名。当垆一个如花女，劝客千杯漱玉醇。声脆脆，笑盈盈，醉中飞过蟹形星。醒来深悔蓬莱去，原路回槎不见人。生小冥顽杂黠痴，传家终着衮龙衣。九天风露能疗饿，举国苍生尽减肥。修月斧，破云锥，东皇王母两依违。近来闻得长生药，要与蓬莱赌寿齐。记得虬髯海外王。扶馀虽小自昂藏。犯槎屡触星娥怒，挟矢曾教白帝狂。凭舌辩，绘天堂，红霞万朵饰田荒。淡巴菰伴君侯老，罗刹丧钟隔大洋。玉润珠圆一曲新，绕梁争说许飞琼。当筵不合歌黄竹，覆盏分明忤圣心。云黯黯，雾沉沉，仙家消息总难凭。偶然听得青禽语，已贬尘寰历劫身。十亿光年去复还，太空沧海几回干。却怜脉脉双星老，仍隔盈盈一水间。将此意，诉苍天，今宵可遣鹊来填。无端惹得东皇怒，从此佳期一百年。宝气珠光炫少年，翩翩裙屐赴华筵。偶逢萧史忙嘘玉，乍见洪崖便拍肩。烹火鼠，脍冰蚕，珊瑚击碎不须怜。席终一朵红霞去，知是云璈第几仙。生小阿侯近日边，仙家符录得真传。袖长能作飞花舞，腰细真堪折柳怜。吹紫笛，控青鸾，香风引上大罗天。蹙眉却叹家声累，迟我丹成二十年。屡向荒唐衍大荒，飞来青雀自天方。捕云拘月除仙籍，仗剑登坛礼法王。穷地髓，竭神浆，金宫银殿太辉煌，依稀却忆西邻帝，斗狠终教一战亡。一曲鹧鸪当挽歌，骑鲸人唱定风波。蟹行文字今生累，蜗角生涯古墨磨。光皎洁，影婆娑，长空万里看山河。星娥莫拭英雄泪，遥指尘寰泪更多。碎影浮光觉后疑，梦中情景太离奇。三生香火龙华会，一寸江山燕子泥。秋鬼唱，鲍家诗，才人心事我能知。江阳他日搜遗稿，残句为君尽补齐。梦里依稀到谢家，亭台不复旧繁华。漫天飞白犹飘絮，万点残红总是花。春已尽，日西斜，门前流水向天涯。绕梁一对呢喃燕，错认回光是彩霞。"}