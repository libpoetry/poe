{"id":"548322","title":"送秦文学还乡十二韵","dynasty":"明","author":"孙继皋","text":"作客君应倦，怀余每独寻。春风才入夏，旧雨几逢今。薄宦随鸣玉，穷交慕断金。才微惭彩笔，命蹇念青衿。太学诸生贵，中年奈老侵。声名同舍逊，杯酒异乡深。往事空燕骨，羁人对越吟。雄雌双宝剑，山水一瑶琴。偶尔思亲席，翛然追故林。昼行愁暑毒，天远望商参。不尽停云泪，难为落日心。遄归亦匪晏，秋至欲抽簪。"}