{"id":"437104","title":"闾山悬岩寺观宇文公吴东山题名","dynasty":"金","author":"赵秉文","text":"幽州之镇医巫闾，襟带辽碣吞玄菟。谁开青壁一万丈，坐我沧海之方壶。有泉声而飞，有松实而腴，云烟出没随朝餔。三百六十古精庐，云端削出金芙蕖。望海寺前列幢盖，镇山亭下罗笙竽。广宁太守来肩舆，今日之游差乐乎。问而不答心语口，高士例与山相娱。壁閒题诗亦髣髴，记是诗人高蔡吴。山僧睨壁笑问吾，他山还有此客无。黄花老人醉骑驴，向天亦藐悬嵓图。"}