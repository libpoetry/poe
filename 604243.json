{"id":"604243","title":"双寿图为汤太史嘉宾题","dynasty":"明","author":"张萱","text":"朗陵城边江水清，垂杨蘸水嘤其鸣。锦帆风满浪花明，鲸钟鼍鼓何铿訇。皇华使者紫薇星，身披宫锦来蓬瀛。桐圭在手歌维城，钟山紫气驻霓旌。木公金母纷相迎，携手双仙地上行。伯鸾德矅皆前生，阿翁半百鬓长青。中天婺彩尤凭陵，儿未四十虬须狞。已闻丝竹轰槐音，沙堤新筑直如绳。双仙高阁卧平津，案前九鼎羹云英。南山寿酒酿金茎，伫看锦绂玉麒麟。弄饴膝下兰桂馨，问谁致此五福并，黑头宰相汤嘉宾。"}