{"id":"1078129","title":"夜霁天象明润仰观有感成一百韵时岁在斗荧惑在氐微甚辰镇陵犯于翼轸间夜半斗杓转占帝座未明台星尚拆云","dynasty":"宋","author":"李纲","text":"昊穹运宸极，示人文灿然。万象森布列，七曜纷回还。体物具六扰，面朝别三垣。德隆乃循轨，政错因失躔。日月有薄蚀，星辰或相挻。晕适与佩玦，精祲光属联。灾祥本人致，销弭术在焉。譬犹五藏病，察色推其原。讵有使之者，一气兆所先。应病投药石，厥疾尚可痊。恬不加料理，瞑眩知何缘。愈病当以药，弭灾当以言。苦言逆人耳，龟筴穷根源。甘言悦人意，无乃有后艰。虚心行正说，天道咫尺间。太戊正厥事，桑谷反为妍。宋景知爱民，法星退亦遄。精诚所感格，应效犹衡权。尧舜曰钦若，七政齐玑璿。周公戒成王，敬德享历年。奈何后世士，导使不畏天。为子傲厥考，获罪安祷旃。论议肇熙丰，猷为终政宣。皇天岂无意，儆戒良拳拳。长星踰万丈，赤气夜缤纷。是为兵革祥，厥异古未闻。台谏既钳舌，太史亦讳论。事始初破睦，衅成继开燕。至今为厉阶，祸难相连延。迨于靖康初，储皇御乾坤。胡雏遽犯顺，铁骑凌天阍。虽含恭俭姿，顾乏英伟臣。邪正相杂揉，盈庭事纷纭。机会一朝失，安危自兹分。愚儒不远虑，贼退已安眠。岂无绕朝策，谁著祖生鞭。彗孛扫紫微，急怒如戈鋋。谀臣秘其事，犹欲饰以文。踰月始避殿，何以应乎乾。黠虏再称兵，东都满旌旃。金汤失险固，豺虎肆噬吞。八骏狩沙漠，神州遂崩奔。坐令鸱枭徒，盗据黄屋尊。上帝眷明德，中兴属吾君。建炎继大统，威令赫以新。四海望膏泽，攘戎拯斯民。光明日初出，照烛穷天渊。阴云忽蔽塞，寰宇陡蒙昏。迄今四寒暑，天变何其繁。日中有黑子，翩若燕雀翻。赤氛环斗枢，黑祲如突烟。三台日离拆，帝座亦屡迁。连年盛夏寒，雨霖日联绵。昨宵偶晴霁，仰视青霄端。五纬失躔次，荧惑仅如钱。太白扬其辉，入镇光相联。灾变不虚发，天心尚周旋。岌然国势蹙，人谋益回邅。飘腾寇骄横，搏逐踰鹰鹯。前年蹂关陜，杀气摩东川。去年破山东，轻骑犯淮壖。今年扰江湖，深寇台与温。东南几藩府，接境遭刘虔。将帅望风遁，巨贼摩其肩。屠戮到稚乳，焚烧无尺椽。翠华亦飘荡，泛海御楼船。士卒颇携贰，谁与守四边。内变不能弭，何以禦外患。哀哉烝黎心，戴宋何其坚。肝脑涂草野，不忍负国恩。乃知祖宗德，渗漉深渊泉。如何廊庙谋，略不加矜怜。堂堂艺祖业，挥斥极八埏。谁陈退避策，一一欲弃捐。儿戏失两河，甘心丧中原。虽为东南行，初不治篱藩。东晋有江左，保守百馀年。问谁居腹心，王导与谢安。强藩总重兵，控扼摧凶奸。坐待天下定，此理恐太漫。胡不法光武，奋起由空拳。劳身马上治，介冑被沾汗。履危救民死，国祚乃复传。正如大厦倾，扶持极艰难。一日葺一日，旧业傥可全。略不事撑拄，摧压何由完。厥今谁股肱，前辙或未悛。尚容狐鼠辈，寝庙恣穴穿。但为一身谋，真若蚁慕膻。风雨正凌暴，不顾栋宇颠。宵人用必危，范子何其贤。嗟我素愚拙，三朝荷陶甄。愧无徙薪策，徒有燋头愆。罪大幸不死，归途极洄沿。废食念宗社，伤心痛元元。不知狂言发，感愤成此篇。何当采诗人，为致冕旒前。虽膺斧钺诛，暝目无所冤。史鳅以尸谏，一语不敢烦。君臣同修德，庶可回苍圆。"}