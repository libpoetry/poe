{"id":"489810","title":"静安堂为娄下徐氏赋","dynasty":"明","author":"袁华","text":"娄江东下经昆丘，上有新堂河渠渠。轩荣窈窕通绮绿，挟以槐柳罗前庐。堂中之人美而脩，集芙蓉裳紫霞裾。心不妄动安无虞，谁其主之曰姓徐。女红麻枲子治书，丰年多黍仍多稌。视彼利欲争纷挐，噂沓权门足次且。何如静安安厥居，汝阳作诗置座隅。勖尔朝夕勤劬劬，母纵逸乐荒于嬉，审能行之宁尔躯。"}