{"id":"753096","title":"院中多蛇时复入室作驱蛇行","dynasty":"清","author":"陶邵学","text":"百年灌木荒江宅，币地蓬麻少行迹。门外千崖积石高，中有虺蛇长挂壁。朝来入室惊始见，驱吓儿童愁婉娈。小蛇扑杀三四馀，大蛇奔窜犹睢盱。我今寄食走穷谷，常恐失身为汝狙。人言此物足奸诡，伺影闻声巧莫比。过首容身吾未能，草动风摇尔何喜。妻孥爱我劝我还，我笑不顾心悢然。丈夫一举动寥廓，骑龙刺兕当攀天。纵无三尺追汉祖，笏击犹期孔道辅。扫除奸凶净六合，幺么岂足污砧斧。深山自是多魑魅，道路仍闻足豺狼。手中利剑思一鸣，天上威弧会须怒。蛇乎蛇乎当远去，草间窃活吾羞汝，明日九关诛猰貐。"}