{"id":"467460","title":"郁庵藏兵之骆越王弓格剑","dynasty":"当代","author":"姚佳","text":"中原逐鹿我何堪，有所思兮在岭南。生也有涯犹梦蝶，死而无憾再眠蚕。羁縻州洞春常在，荒服蛮夷战未酣。天下一家归骆越，昆仑倒影百花潭。羌不知余之所藏，欢来何晚意何长。盛阴修夜忧难晓，普世方昌乐未央。冉冉光阴流似水，交交黄鸟止于桑。路人大竹厉无咎，汉土兴隆中国康。天下至诚尽其性，不知我者谓何求。百川学海归于海，五岭分州属是州。朝饮木兰之坠露，夜看霄汉也清秋。羽人竟渡星槎去，携手飞仙汗漫游。吾尝终日而思矣，曳尾涂中徙北溟。流水不言供激荡，春山如笑欲忘形。将无同也生何惧，身既死兮神以灵。龙战大荒漂杵血，昆池劫碎一天星。牂牁江上月皎然，馀处幽篁不见天。虽九死其犹未悔，若三生是岂非缘。焉能忍此而终古，无可奈何与大千。杨汉之南祈始祖，空行龙母十洲仙。夫学者犹种树也，仁于他物及于人。为山九仞春光好，在水一方风景真。君子贫穷而志广，梅花寂寞乃怡神。忘身之老游交趾，铜柱依稀别恨新。国无人莫我知兮，至死靡他何噬脐。月斧风斤杨柳舞，歌圩王庙鹧鸪啼。吾将上下而求索，亦与之为无町畦。断发纹身终远举，辟尘东海有灵犀。损于彼者盈于此，如月之恒如日升。登泰山而小天下，至南溟已化飞鹏。相从赤水犹堪證，陡起黄河未足凭。唯此党人其独异，夏虫不可语于冰。敬白诸君行路者，夫维圣哲掞其才。乾坤一气清明在，造化无穷众妙该。沐浴焚香邀以至，登山临水送将归。他年祭祀雄王处，火海休忘酹酒来。诗酒无妨旨且多，丰城紫气坐消磨。秦攻之战惨如此，王道其行可奈何。温水铜兵鬼鼓舞，花山崖画越人歌。大槐宫里空弹剑，吟到仙枰已烂柯。"}