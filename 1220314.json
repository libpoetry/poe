{"id":"1220314","title":"高氏新构大行书院","dynasty":"元","author":"吴当","text":"嵯峨大行东，陵麓正延广。池河发芳滋，耕凿乐膏壤。之子慎素履，义路思独往。黉宫宅幽贞，神宇肃弘敞。空翠在庭户，嘉木日以长。荐豆不违矩，奠席歘来享。童冠列春服，歌弦发清响。古学贵得师，景行属高仰。车马远可致，山水良足赏。焉得挂朝衣，为尔息尘鞅。"}