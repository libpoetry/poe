{"id":"721221","title":"述哀","dynasty":"明末清初","author":"陈子升","text":"心摧娲后石，泪尽蜀山鹃。自恨无容地，谁还共戴天。飞尘金齿路，沈日点苍烟。愿挽乌号射，欃枪会应弦。黄竹歌残雪，苍梧泣断云。三年曾克鬼，诸□乃无□。逐日还何及，呼天竟不闻。定知图箓秘，哀痛为斯文。列圣恒如在，孤臣尚苟生。生年从万历，往恨积崇祯。流落捐躯免，传闻洗耳惊。将来纪年月，良史正含情。云沈六诏外，天远七盘西。不义为彭宠，休屠无日磾。难期大树赏，空使具茨迷。他日还钟簴，如何慰鼓鼙。"}