{"id":"1118130","title":"初夏杂兴六首","dynasty":"宋","author":"陆游","text":"老子今朝不用扶，雨凉百病一时苏。扇题杜牧故园赋，屏对王维初雪图。把钓溪头蹋湍濑，煎茶林下置风炉。个中莫谓无同赏，逋客能从折简呼。巾脱冠攲八尺床，竹阴槐影有馀凉。随风花堕残棋上，引睡书抛倦枕傍。水长沙鸥向人熟，雨馀巢燕哺雏忙。尚嫌未惬幽情在，又唤渔舟渡野塘。自断残年莫问天，吾侪何处不随缘。家贫却得身差健，夜短何妨昼熟眠。未历名山采灵药，且从同社乐丰年。卖丝粜麦偿逋负，犹有馀钱买钓船。缪算狂言悔莫追，杜门省事不妨奇。攲倾淡墨诗成后，缥缈乌巾浴出时。筇杖闲行穿密筱，绳床移坐照清漪。眼边好景真须惜，渐近浮生结局时。趁雨东园去荷锄，归庵却展读残书。幸能胸著云梦泽，何恨家无担石储。水泛时须借篷艇，山行亦或命巾车。懒心惟怕游城市，非向交亲故作疏。终日颓然蠹简中，门前烟水浩无穷。百年等是一枯冢，四海应无两放翁。栗玉长枝挑苦笋，胭脂小把剪防风。地偏日永闲无事，拟著珍蔬谱一通。"}