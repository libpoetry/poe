{"id":"697949","title":"咏怀二首","dynasty":"明","author":"胡粹中","text":"惠风扇微和，天宇亦澄霁。欣欣草木荣，历历江山丽。开渠泉脉动，入涧水声细。交交飞桑扈，角角闻雊雉。闲居读古书，俛仰唐虞际。圣贤吾所师，其人惜已逝。君子居高位，小人在草野。借问古来人，谁为百岁者。为乐当及时，芳春足游冶。一生真大梦，万事尽虚假。忧来对明镜，清泪数行洒。独有七弦琴，情性可陶写。"}