{"id":"506818","title":"送陈旺司训之毗陵","dynasty":"明","author":"杨荣","text":"年少负才志，力学勤书诗。振铎大江右，声誉已四驰。朅来始相见，羡子美令仪。皎然玉树姿，煜煜含清辉。操觚为文章，雅正且出奇。复此拜恩宠，鸣佩辞禁闱。分教向毗陵，与我叙别离。子行且慰意，守职为儒师。以道淑多士，勿谓官秩卑。当今圣明王，功高德巍巍。崇儒重贤俊，致治昭雍熙。勉旃益励志，敦默慎自持。喻如荆山玉，终不尔弃遗。申章以赠行，莫讶相箴规。"}