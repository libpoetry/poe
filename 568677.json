{"id":"568677","title":"乐府变十章 其九 太保歌","dynasty":"明","author":"王世贞","text":"北山虎而翼，南溟鲸而爪。生世不谐锦，衣帅作太保。太保入朝门，缇骑若云屯。进见中贵人，人人若弟昆。太保从东来，一步一风雷。行者阑入室，居者颔其颏。太保赐颜色，黄金立四壁。一言忤太保，中堂生荆棘。缇骑走八方，方方俱太保。太保百亿身，所至倏如扫。鸡鸣甲舍开，争先众公卿。御史给事中，不惜称门生。欢饮丞相邸，刻臂为父子。生非真骨肉，子贵父不喜。但呼太保名，能止小儿啼。鬼伯一何戆，荷索便相催。县官为震动，急敕治丧事。少府供金钱，东园给秘器。后帅朱都督，特遣护其家。起冢像阴山，赑屃插云霞。吊客虽以繁，不及贺者多。可怜堂中哭，不胜巷中歌。今皇帝时御，史白发阴私。称诏籍家财，金宝尽流离。妻子逐归故郡，兄弟作长流。家人大小鼠窜，不窜作俘囚。赐冢踏为田，松柏摧为薪。已无牛羊地可上，何云近前太保嗔。金鸡鼓两翼，万户初帖席。土马行不得，万人各加额。有权勿遽欢，无权勿终酸。无权保庐井，有权不保七尺棺。我歌太保歌，贵者蹙其颦。已令前人后人笑，莫令后人笑后人。"}