{"id":"1178777","title":"诗偈 其五十一","dynasty":"唐","author":"庞蕴","text":"八十随形好，相有三十二。四谛及三乘，同一无生智。名为一合相，非是人同类。凡夫共佛同，一体无有异。若论心与境，悬隔不相似。凡夫惟妄想，攀缘遍天地。常怀三毒心，损他将自利。佛心常慈悲，善恶无有二。蠢动诸众生，心同一子地。六识空无生，六尘将布施。意根成妙觉，七识平等智。"}