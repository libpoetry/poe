{"id":"597218","title":"南园五先生","dynasty":"明","author":"梁柱臣","text":"粤有五先生，风流迈千古。孙黄迭宕才，给事亦豪举。长史倦游客，潜心伊洛语。徵士甘肥遁，清风起岩户。五君岂一时，分谊深乡土。才情本相埒，意气堪为伍。穷不困泥途，达岂耽簪组。遭逢国运初，声名播寰宇。并登作者场，瑰琦擅词赋。结社开南园，深心托毫素。白雪落人间，希声在韶濩。一洗宋元陋，复古力何钜。世远迹易荒，社在谁堪主。前修挺芳躅，后代徒延伫。"}