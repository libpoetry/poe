{"id":"1003933","title":"道传山丹一本两花举以见遗夜窗翻书偶见刘潜夫尝赋云偶然避雨过民舍一本山丹恰盛开种久树身樛似盖浇频花面大如杯怪疑朱草非时出惊问红云甚处来可惜书生无事力千金移入画栏栽因借韵同赋一首","dynasty":"宋","author":"程公许","text":"种类山茶花较大，一根恰有两枝开。铅砂炼熟大还鼎，琥珀琢成双劝杯。威凤想从丹穴下，飞仙近自赤城来。便船惟会加培养，寄伴阶庭芍药栽。"}