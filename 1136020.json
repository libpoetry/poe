{"id":"1136020","title":"池亭秋思","dynasty":"宋末元初","author":"方回","text":"忆昨困炎蒸，衣单犹欲裸。秋气□□凉，饮可读亦可。稍久罄瓶罂，猝难致肴果。亦欲理蠹卷，未易启涩锁。刚肠恶充饫，病骨嗜慵惰。饥渴已两忘，岂较立与坐。前除水满池，有亭窄如舸。颓然一钓翁，照影愧巾裹。鱼负密萍行，蛙升侧荷堕。蛬蚻韵凄锵，螽蜢跳细琐。函灵各肖形，品物一何夥。气动不自由，孰非大专播。沮洳伏污湿，粪壤孕么么。诏以南面王，岂复知忖揣。私独念横目，识性异螟蠃。何谓等逍遥，弗更诹坎轲。市斛?翔踊，旅邮欠贴妥。门楗敬逋篱，岸阁子美柂。钧天奏万舞，遑恤下民瘅。排阊宜一叩，有客答曰叵。腐儒丛百忧，曷不自忧我。"}