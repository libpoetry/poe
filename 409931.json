{"id":"409931","title":"行路难（十一首） 其十一","dynasty":"近现代","author":"骆成骧","text":"丈夫意气淩八荒，出与鸾凤争翱翔。誓将然诺报知己，寸心耿耿明秋霜。一朝风沙黯天起，羽毛憔悴独摧藏。我欲西归山路绝，我欲东渡海波长。与君携手上河梁，侧身四望心茫茫。愚公精卫不可待，巨灵夸父今安在。我且为君手拔昆仑掷虞渊。君亦为吾脚蹴蓬莱塞东海。大鹏欲快逍遥游，会是乾坤有迁改。"}