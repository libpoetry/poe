{"id":"975850","title":"送李季章","dynasty":"宋","author":"项安世","text":"圣灵昔回眷，沾沐仰清徽。十载朝云陛，赏心惟良知。索居易永久，衰疾忽在斯。常恐鹰隼击，微命察如丝。末涂幸休明，成贷遂兼兹。且伸独往意，追寻栖息时。心事俱已矣，星星白发垂。惟开蒋生径，想像昆山姿。欢娱写怀抱，爱客不告疲。莫言相遇易，趣途远有期。勿贻白首叹，祇足搅余思。伊余秉微尚，不为岁寒欺。拙疾相倚薄，云归日西驰。养疴丘园中，意惬理无违。况值众君子，文物共葳蕤。献纳云台表，心胸既云披。华屋非蓬居，工拙各有宜。明哲持经纶，试用此道推。"}