{"id":"1122118","title":"再和","dynasty":"宋","author":"郑清之","text":"青藜不解支脚力，机杼微闻隔林织。暗香来处穷幽栖，蹇驴崎岖牛喘息。山中欲访隐君子，等闲未许李邕识。同盟颇笑五大夫，晚节污秦有惭色。摩挲寒玉古苔藓，从渠唤作荆山石。雪中素隐非行怪，自是花间着不得。直须谪仙苏二来，溪藤快扫如鸿墨。雪意贾寒欺酒力，思妇懒学回文织。屏山未合篆痕销，笑倩南枝陪燕息。冰纨绛蜡入纤手，素脸殷跗未真识。儿痴认作春风面，刚道杏花欠颜色。香浮纸帐梦欲醒，影到窗纱月移石。为梅着语将无同，左袒孤山未为得。吴都誇丽逸此士，十年浪费老伧墨。"}