{"id":"251351","title":"望湘人·二十八岁生日","dynasty":"现代","author":"汪岳尊","text":"指碧阴庭角，又坠桐花，年芳匆匆如许。短墨闲磨，长萧懒和，怕触隔年悲绪。树静惊风，楼高泣月，问天无语。把幽忧、消向愁吟，青剩鬓丝几缕。休话良辰欣度。愧悬弧壮志，而今都负。念猿鸟心情，只合林泉容与。一樽浅醉，双扉低掩，坐对孟光荆布。倚修竹、自谱清词，忘却忍见溽暑。"}