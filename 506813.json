{"id":"506813","title":"送杨学士省亲","dynasty":"明","author":"杨荣","text":"春风三月时，花柳正明媚。伟哉玉堂仙，拜命辞丹陛。青绫疏禁直，紫诰承恩意。归舟一何轻，千里行已至。升堂慰慈亲，珠冠耀霞帔。称觞介眉寿，綵服日嬉戏。眷言罄深欢，禄养丰且备。显扬方在兹，志愿亦已遂。嗟予忝同年，夙昔托深契。兹晨忽告别，握手忍分袂。相看念睽离，况乃笃交谊。娱亲虽云乐，圣心怀辅治。归朝勿后期，促装戒留滞。新秋气候凉，紫陌需来骑。"}