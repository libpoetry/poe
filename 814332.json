{"id":"814332","title":"和丰庵咏和载西禅师","dynasty":"清","author":"呼谷","text":"烬香陷炉侧，饥鼠窜荒坳。佛镫澹微明，隙光出林梢。栖鸟静相依，见惯亦安巢。何人炤无寐，夜声风雨交。屋梁饮初光，威仪照四座。一嘿念群生，山鸟已赓和。妙香清余声，朝气始无惰。梵辍鸟亦寂，树滴露珠颗。地僻心已远，澹然寡营欲。时听止观经，共此深密竹。浥彼林泉清，饮我僧饭绿。闲旷每白日，客至远尘俗。亭亭百年树，诸天密护计。本以侍庄严，因之覆甍欐。空凉浴佛顶，交枝云亦滞。上为风雨痕，下有龙蛇势。一泉为双井，双亭行人息。驳荦千岁苔，彼此无殊色。俯临披水容，曲堤影偏直。禅子坐无枯，隔竹日闻汲。夕阳有何意，欲说与开士。嵺嵺天外青，当窗一峰峙。真气晚益佳，赖此淡城市。归鸦向苍烟，将息复举翅。"}