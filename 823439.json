{"id":"823439","title":"西子妆 次吴梦窗韵","dynasty":"清末近现代初","author":"吴湖帆","text":"垂柳拂眉，靓波濯脸，四野娇尘如雾。画船双桨泊西泠，记年时、段家桥堍。醒歌醉舞。会别馆、浓情绾住。过斜阳，看鹭昏鸥暝，浑闲如许。星期误。不见枝头，转眼花落去。一番惆怅惜芳菲，认陌头、坠红烟树。乌栖旧句。恨空把、吴宫人赋。最魂消，客梦惊听夜雨。"}