{"id":"483623","title":"题董源寒林重江园","dynasty":"明","author":"贝琼","text":"天下画师无董源，学者纷纷工水石。云山万里出巴陵，白首淮南见真迹。乱石平坡净无土，松根裂石蟠龙虎。偃盖千年饱雪霜，深林六月藏风雨。江上村墟何处入，浮空远黛蛾眉湿。渔人日暮各已归，小舟如凫落潮急。我昔西清尝看画，南唐此本千金价。坐移绝境在云间，月出霜猿啼后夜。薄游未挂吴淞帆，令我一夕思江南。安得买田筑室幽绝境，开窗日日分晴岚。"}