{"id":"1111114","title":"苏东坡挽诗五首","dynasty":"宋","author":"米芾","text":"方瞳正碧貌如圭，六月相逢万里归。口不谈时经噩梦，心常怀蜀俟秋衣。可怜众热偏能舍，自是登真限莫违。书到乡人望还舍，晋陵玄鹤已孤飞。淋漓十幅草兼真，玉立如山老健身。梦里赤猿真月纪，兴前白凤似年辰。将寻贺监船虚返，欲近要离烈可亲。忍死来还天有意，免称圣代杀文人。小冠白氎步东园，原是青城欲度仙。六合著名犹似窄，八周禦魅讫能旋。道如韩子频离世，文比欧公复并年。我不衔恩畏清议，束刍难致泪潸然。平生出处不同尘，末路相知太息频。力疾来辞如永诀，古书跋赞许犹新。荆州既失三遗老，碧落新添几侍晨。若诵子虚真异世，酒佣尸佞是何人。招魂听我楚人歌，人命由天天奈何。昔感松醪聊堕睫，今看麦饭发悲哦。长沙论直终何就，北海伤豪忤更多。曾藉南窗逃蕴暑，西山松竹不堪过。"}