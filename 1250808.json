{"id":"1250808","title":"长歌一首寄寿子进家兄五十","dynasty":"元末明初","author":"王祎","text":"戊申之岁暮春初，二月四日天气舒。我兄行年五十旦，今日初度喜乐胥。东风吹绿盈桑榆，蔼蔼佳瑞充门闾。堂上拜母答劳劬，儿侄妇女联裳裾。亲朋杂遝亦来趍，献寿既毕坐亭庐。筵前清酒列百壶，剩刲鹅鸡剥羊猪。俗乐次第鸣琶竽，年当富贵非可诬。此乐之外复何如，惜哉仲弟留京都。不及奉觞同笑呼，朝来起望东天隅。再拜祝兄不敢谀，愿兄寿年八十馀。种田有秋倍获租，登山足樵水足渔。奉我慈母永无虞，子孙识字作农夫。莫羡系紫并纡朱，想兄今日甚欢娱。还曾念及弟也无，弟也十载走官涂。备尝苦澹忘甘腴，年来霜雪生眉须。颇觉厌佩腰间鱼，便欲挂冠遂悬车。行问君王乞鉴湖，长歌式微赋归欤，与兄共读先人书。"}