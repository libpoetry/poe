{"id":"748317","title":"题彭旭诗集后即送其南归 其二","dynasty":"清","author":"曾国藩","text":"大雅沦正音，筝琶实繁响。杜韩去千年，摇落吾安放。涪叟差可人，风骚通肸蛮。造意追无垠，琢辞辨倔强。伸文揉作缩，直气摧为枉。自仆宗涪公，时流颇忻向。女复扬其波，拓兹疆宇广。大道辟榛芜，中路生罔两。孱夫阻半途，老大迷归往。要当志千里，未宜局寻丈。古人已茫茫，来者非吾党。并世求人难，勉旃各慨慷。"}