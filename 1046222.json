{"id":"1046222","title":"治平三年秋七月当涂郭功父招无为杨次公会于环峰时五云叟陈德孚以诗寄吾二人因联句酬之","dynasty":"宋","author":"杨杰","text":"空山坐寥落，疋马邀俊哲。入门肆高谈，清风扫烦热。忆昔治平年，姑熟溪上别。岁时激箭急，倏忽三十月。读书非少锐，欲论先卷舌。归田殊未成，累累逐羁绁。孰谓赵魏老，不能佐滕薛。由来岁大寒，松柏见孤节。朋心久愈至，忠规补残缺。儿童喜父执，饤饾成罗列。壶有玉泉酒，庖有冰裙鳖。野芡剖珠玑，秋瓜咀霜雪。新粳刈且舂，香炊软三淅。放匕聊醉饱，百忧旋磨灭。升平击尧壤，险怪探禹穴。吐气直虹霓，落笔淬金铁。词源河汉翻，俯视堤防决。文章贵天成，追琢讥窜窃。抵掌万古事，高下争蚁垤。挹酌华阳水，荡涤尘土咽。吾心了何染，本理忘巧拙。圣贤久不作，情伪愈分别。竹阴卧片石，浩歌声欲阕。山童倏及门，喜音屈高洁。传闻脱世累，天境妙搜抉。疏帘卷危阁，九峰青嵽嵲。吟馀琴一弄，铿然响环玦。老鹤不敢鸣，千里飞云绝。次公君素交，嗟予尚契阔。畴能枉篮舆，相期出寥泬。"}