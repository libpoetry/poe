{"id":"225939","title":"水龙吟·荒城落日西风","dynasty":"宋代","author":"黎廷瑞","text":"荒城落日西风，满街芳草无行路。楼台羽化，萤飞故苑，蛩吟残础。不减承平，半湖秋月，隔溪烟树。慨江南风景，一朝如许，教人恨、王夷甫。对酒强推愁去。酒醒来、愁还如故。青萍三尺，阴符一卷，土花尘蠹。试问黄花，花知余否，沈吟无语。拍阑干，空羡平沙落雁，沧波归鹭。"}