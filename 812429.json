{"id":"812429","title":"雪后偕芝生登吴宁台探梅","dynasty":"清","author":"许传霈","text":"布被冷彻骨，寒威入窗隙。晓起推纸窗，积雪当檐额。望远登高台，朔风人面刺。台高雪亦高，携屐破琼璧。画图粉本宽，荒城玉带窄。西南逼诸峰，峰峰立奇特。天半铺冻云，云雪共颜色。想见飞瀑泉，洞口寒不掷。有梅植台北，临风发微香。寻芳迷仄径，踯躅傍池塘。池小凝薄冰，玲珑水一方。一拳起白鹭，惊散双鸳鸯。同侪畏清冷，入室薄衣裳。几砚炙犹冻，盆梅疏欲僵。终日苦袖手，远道思不忘。相持一樽酒，与对明月床。"}