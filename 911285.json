{"id":"911285","title":"丙寅岁秋再抵长松奉等慈师入城作诗记一时事","dynasty":"宋","author":"李薰","text":"前来送师归，今日迎师去。送迎我何劳，师乃困行路。天将归谁尤，耗斁此下土。一水祸未忘，旱势复如许。小民惟怨咨，惜莫知其故。径须凭佛力，庶可回帝怒。自怜操持约，一念寄香缕。氤氲才上彻，云色暗窗户。数声跳珠急，忽已忘处所。老僧笑谓我，水旱要有数。德非与天通，造请辄违拒。官岂真德人，天意遽相与。更看鞭雷公，滂沛逐飞驭。定身固如如，未始间行住。抗走不少停，政恐尘埃污。倾心太平日，十五一风雨。官既罢迎送，师亦得安处。我闻低头谢，勤尔相诲语。作诗书长松，来者尚有取。"}