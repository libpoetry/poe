{"id":"565700","title":"七级河舟阻一首","dynasty":"明","author":"黄省曾","text":"坎役遘颓塞，流回多阨缓。河伯断腾涌，雨师罢零泫。积晷次兰舸，淹晨滞雕艑。红日坐东暮，丹霞屡铺敛。旅月渐以移，乡云弥觉远。欢樽不成醉，劳歌徒自遣。尺波岂龙旋，鳅沫但鲲浅。水德失灵长，川济归迟蹇。将同井鲋涸，何异吕梁险。轻鸟慕飞翩，芳鸥羡游衍。狭道入乾没，畏途在轩冕。逍遥白驹谷，还哉矢高偃。"}