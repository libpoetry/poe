{"id":"474958","title":"金陵还客歌赠周以言","dynasty":"明","author":"皇甫汸","text":"有客近自金陵还，唁余特造竹林间。别日无多江上梦，秋风忽改镜中颜。弹铗悲歌横义气，班荆坐语都门事。翻覆人情溪壑同，荣枯世态晨昏异。悠悠谁复为怜才，落落何须久怀刺。君不见昔时江左重名流，一朝烬灭随荒丘。徒令户外容双戟，安用车前引八驺。青溪遥接乌衣口，旧宅垂杨几存否。陈遵那顾尚书期，阮籍惟耽步兵酒。白首犹逢梁国人，领心讵信平原友。归去何如谢世牵，六关不入最称贤。莫将一掬羊昙泪，洒向西州歧路边。"}