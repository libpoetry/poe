{"id":"432772","title":"将之日本别海棠三首","dynasty":"近现代","author":"郁达夫","text":"绿章连夜奏通明，欲向东皇硬乞情。海国秋寒卿忆我，棠阴春浅我怜卿。最难客座吴伟业，重遇南朝卞玉京。后会茫茫何日再，中原扰乱未休兵。检点青衫旧酒痕，歌场到处有名存。十年久断吴山梦，明日应敲白下门。半偈偶题苏玉局，尺书烦寄谢公墩。商量东阁官梅发，江上重招倩女魂。替写新诗到海棠，扬州旧梦未全忘。无端绮语成诗谶，又向桃源驻野航。碧玉生涯原是梦，牧之任侠却非狂。知侬棹向吴江过，托买宜春半幅裳。"}