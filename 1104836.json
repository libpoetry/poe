{"id":"1104836","title":"恭和御制诗","dynasty":"宋","author":"马廷鸾","text":"圣作巍巍泰华高，淋漓赐笔洒春膏。奎文河汉天垂象，藻思波澜海驾鳌。淳化罕逢休叹昉，大中亲遇不誇绹。骊珠数十光盈把，何啻春秋一字褒。直庐峻在九霄高，雨露恩光切仰膏。夜炬恩浓超赐锦，春船思涩怯提鳌。日砖有影占花隐，风铎无声引索绹。昭代崇儒逢圣主，小臣待诏愧王褒。"}