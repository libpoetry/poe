{"id":"922925","title":"元丰己未三院东阁作 元丰戊午夏予尹京治陈氏狱言者以为推劾不尽诏移大理而理官推迹陈氏姻党干求府政纵出重辟事下御史推求己未岁予自濠梁赴台讯鞫卒不涉干求之迹而大理反有傅致之状虽蒙辩正听命久之不得出邑邑不已作诗十篇记一时事非欲传之他人但以示子侄辈使知仕宦之艰耳 其十","dynasty":"宋","author":"苏颂","text":"罢尹一年重置对，去家千里涉寒温。青云交友难倾盖，白发慈亲正倚门。目断濠梁横涕泗，梦回京口役形魂。宽恩若未投诸裔，好奉安舆葺故园。"}