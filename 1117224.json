{"id":"1117224","title":"次韵子瞻和渊明饮酒二十首","dynasty":"宋","author":"苏辙","text":"我性本疏懒，父母强教之。逡巡就科选，逮此年少时。幽忧二十年，懒性祗如兹。偶然践黄闼，俯仰空自疑。乞身未敢言，常愧外物持。人言性本静，不必林与山。世虽有此理，知谁非妄言。自我作归计，于今十馀年。低回轩冕中，此语愧虚传。世人岂知我，兄弟得我情。少年喜文章，中年慕功名。自从落江湖，一意事养生。富贵非所求，宠辱未免惊。平生不解饮，欲醉何由成。秋鸿一何乐，空际乘风飞。秋虫一何忧，壁间终夜悲。忧乐本何有，力尽两无依。物生逐所遇，久行不知归。少年气难回，老者百事衰。聊复沃以酒，永与狂心违。昔在建城市，盐酒昼夜喧。夏潦恐天漏，冬雷知地偏。妻孥日告我，胡不反故山。一来朝廷上，七年不知还。有寓均建城，且志昔日言。梦中见百怪，一一皆谓是。醉中身已忘，万事随亦毁。此心不应然，外物妄使尔。安心十年后，此语知非绮。开卷观古人，谁非一世英。骨肉委黄垆，泯灭俱无情。憧憧来无尽，扰扰相夺倾。惊雷震朱夏，鲜能及秋鸣。得酒且酣饮，问谁逃死生。明月出东墙，万物含馀姿。孤蝉庇繁荫，众鸟栖高枝。解衣适少事，扪腹知亡奇。朝与群动作，莫复何所为。此时不自有，日出还受羁。尺书千里至，辍食手自开。将卜东南居，故乡非所怀。勿言湖山美，永与平生乖。鸿雁秋南来，及春思故栖。蛟龙乘风云，既雨反其泥。兄弟通四海，叩门事虽谐。直道竟三黜，去国终恐迷。何如自卫反，阙里从参回。羌虏忘君恩，战鼓惊四隅。边候失晨夜，骑驿驰中涂。诏书止穷征，诸将守来驱。敌微势可料，师竞力无馀。防边未云失，忧怀愧安居。修己以安人，嗟古有此道。平生妄谓得，忽忽恨衰老。年来亦见用，何益世枯槁。逡巡事朝谒，出入自媚好。报君要得人，被褐信怀宝。斯人何时见，即上归耕表。春旱麦半死，夏雨欣及时。出郊视禾田，父老有好辞。秋阴结愁霖，似欲直败兹。冥冥人天际，影响良不疑。精诚发中禁，悯默非有欺。鸡号日东出，乃令民信之。天厨酿冰池，摇振畏出境。年衰杂羸病，一釂百不醒。鸾台异诸曹，有政非簿领。颓然虽无谪，因谢出囊颖。回首愧周行，群英粲彪炳。淮海老使君，受诏行当至。当官不避事，无事辄径醉。平生自相许，兄先弟亦次。东南岂徒往，多难嫌暴贵。白首六卿中，嚼蜡那复味。去年旅都城，三月不求宅。彼哉安知我，争扫习礼迹。三已竟无怨，心伏鸷鸟百。无私心如丹，经患发先白。功名已不求，馀事复何惜。家居简馀事，犹读内景经。浮尘扫欲尽，火枣行当成。清晨委群动，永夜依寒更。低帷閟重屋，微月流中庭。依松白露上，历坎幽泉鸣。功从猛士得，不取儿女情。南方有贫士，狂怪如病风。垢面发如葆，自污屠酒中。导我引河水，上与昆崙通。长箭挽不尽，不中无尤弓。清秋九日近，菊酒皆可得。永愧陶翁饥，虽饥心不惑。怀忠受正命，赋命本通塞。斯人今苟在，可与同事国。惜哉委荆榛，忍饥长默默。我友二三子，兼有仕未仕。青松出林秀，岂独私与己。敛然不求人，而我自罍耻。临风忽长鸣，谁信日千里。江行视渔父，但自正纲纪。持纲起万目，鲂鳟皆可止。老成日就衰，所馀殆难恃。诸妄不可赖，所赖惟一真。内欲求性命，油然反清淳。外将应物化，致一常日新。商于四父老，携手初逃秦。翻然感汉德，投足复践尘。出处盖有道，岂为诸吕勤。嗟我千岁后，澹然与之亲。还将山林姿，俯首要路津。囊中旧时物，布衣白纶巾。功成不归去，愧此同心人。"}