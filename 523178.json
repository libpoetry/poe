{"id":"523178","title":"雪山歌送万子","dynasty":"明","author":"李梦阳","text":"雪山高哉峞乎岌兮吾不知，几千万仞但见云峰之崔巍。岩冰陵竞缟壑，荧石皛皬而崒嵂兮，悬猱不得度，飞乌何由回。大峰如老翁，冕佩凌紫埃。诸峰似儿孙，罗列芙蓉开。江日汹涌地轴动，孤光倒曳生奔雷。岌乎峞哉雪山之高不可以攀陟，斧斤不入松柏如麻。霜干翳蔽，云根槎枒。渗膏结苓实，轮囷走龟蛇。君今策驷过其下，车徒滚滚如飞沙。何不斸取松下苓，献之堂上翁，上以介寿考，下以召祯祥。噫吁戏，雪山之高吾不可得而名，惟有峨眉玉垒万古遥相望。"}