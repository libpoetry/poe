{"id":"862374","title":"宋史馆检阅所性先生时天彝父挽些","dynasty":"宋","author":"王柏","text":"大专槃物兮刚柔荡摩，五行杂糅兮颛蒙孔多。陶一气之奇佹兮奄宇宙之几何，握异采之陆离兮蹇儃佪而逶迤。袭正轨之茂则兮耻践迹而循科，御长辕而猎太空兮摧九折之峨峨。孑不群而介立兮众嚣嚣而肆呵，玄虬蹶泥兮浸雄虹于颓波。陇廉孟娵之莫辨兮世掩掩其层睋，神藐藐而上征兮诉纬繣于太和。忽脩灵之聿皇兮任侏儒之傞傞，咎将谁执兮岂天赋之未薖。落日下大墅兮慨高风之吟哦，羌若人之莫见兮感生意于庭柯。卓丰词兮九里，亘千秋兮不磨。"}