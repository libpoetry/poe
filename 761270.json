{"id":"761270","title":"大酺 问政山中春雨","dynasty":"清","author":"谭献","text":"看舞榆低，丝杨绾，争忍良辰抛掷。无端敲竹雨，响空阶疑是，故人双屐。枕湿炉寒，杯空剑锈，吹鬓东风欺客。劳劳亭前路，便伤心不似，少年时节。者人远多忘，书催难好，付渠怜惜。泥涂遥望极。望中见、山外天空阔。怕说与、莺儿巧啭，蝶子轻翻，待相逢、翠帏将息。暖到双罗袖，曾记得、牵萝颜色。更长笛、谁吹彻。梅瓣都坠，容易缃英收拾。脆圆几时荐席。"}