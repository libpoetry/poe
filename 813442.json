{"id":"813442","title":"放言简振之","dynasty":"清","author":"李振钧","text":"不忧老大鬓如银，要问千秋以后身。欲杀埋甘青冢草，知还泛共绿波春。万人学已能无敌，四壁家犹未是贫。皓月当天天不语，悠悠可有意中人。碌碌无为章句囚，狂歌醉卧碧云秋。不谙生产千金子，自立功名万户侯。末俗几曾逢笑口，古人未尽愿低头。谪仙祗是能诗酒，已占人间第一流。"}