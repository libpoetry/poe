{"id":"955455","title":"寄赠林逋处士","dynasty":"宋","author":"范仲淹","text":"唐虞重逸人，束帛降何频。风俗因君厚，文章至老淳。玉田耕小隐，金阙梦高真。罢钓轮生蠹，慵冠鉴积尘。饵莲攀鹤顶，歌雪扣琴身。墨妙青囊秘，丹灵绿发新。岭霞明四望，岩笋入诸邻。几姓簪裾盛，诸生礼乐循。朝廷唯荐鹗，乡党不伤麟。吊古夫差国，怀贤伍相津。剧谈来剑侠，腾啸骇山神。有客瞻冥翼，无端预荐绅。未能忘帝力，犹待补天均。早晚功名外，孤云可得亲。"}