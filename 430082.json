{"id":"430082","title":"癸酉上巳旧都同人禊集于北海画舫斋散释书来代拈得当字","dynasty":"近现代","author":"黄浚","text":"辽弃燕且捐，千里失亭障。偷安昵江左，拱手久甘让。北民果何辜，浸为薧鲜样。可怜芜城人，不忘小海唱。终思祓不祥，截韵远相贶。宁知白门客，钳钬乃自放。朔氛故非恶，裂土委骄将。隳师反言功，举世勇交诳。责民须效死，顾首迁宝藏。近闻辱国竖，席捲趁溟涨。淫昏黩苍天，十死不足谅。更哀度辽者，高语霸与王。胡运本不常，报汉焉得当。吾侪坐知书，诗书为我圹。其亡事已必，何暇侈微尚。液池拥万柳，西山耸千嶂。临风追昔游，俛颈但悽怆。"}