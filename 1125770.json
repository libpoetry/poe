{"id":"1125770","title":"元舆携酒见过三首","dynasty":"宋","author":"郭祥正","text":"永日门常掩，欣闻五马过。社馀巢燕入，花散蜜蜂多。望断千山绿，愁来两鬓皤。肝肠思一濯，须藉酒为河。酒味年来美，携觞约屡过。交情贫始见，诗思老仍多。许国心常赤，思家发任皤。诵君新得句，秀色揽山河。沉毅陈夫子，谈兵孰与过。运筹知必胜，善将不论多。汉阵千重黑，胡沙万里皤。如闻洗戈甲，谁为挽天河。"}