{"id":"822983","title":"疏影 帘","dynasty":"清末近现代初","author":"赵熙","text":"千丝透篾。逗小风隐隐，湘水如活。隔断秋光，珠箔银屏，贫家个里无别。看书密坐留香久，听点屐红□三折。只片时不放驼钩，便积满窗黄叶。花外阿侬住处，素纱淡淡影，人更清绝。莫认疑城，百子裙边，亸地分明仙蝶。门外客到鹦哥唤，乍一笑、玉纤亲揭。等夜深、丫角张琴，引入玲珑秋月。"}