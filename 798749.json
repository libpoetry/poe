{"id":"798749","title":"疏影 议瞻园雁来红词，悽然动念，依声和之","dynasty":"清","author":"杨玉衔","text":"湘江坠月。有塞鸿唳秋，云外凄咽。倩女离魂，灵幻霜根，啼鹃泪点殷血。珊瑚绛树交柯影，舞乱了、霓裳三叠。误陇头、春到缃梅，寄远玉葱亲折。不恨胭脂见妒，御沟正叶落，红恨波缬。木笔过廊，锦字斜书，怨写西风一瞥。东家漫学芙蓉醉，潮晕影、艳痕生颊。喜近依、黄菊东篱，点缀晚香时节。"}