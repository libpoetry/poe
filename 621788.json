{"id":"621788","title":"十二日泫雨未息风偏舟迟","dynasty":"明","author":"郭之奇","text":"披衣晨眺秋已极，野意川心俱黯塞。扶桑倦旭罢朝升，炮车飞布穷天黑。泫然微雨溅波纹，霢霂穿帘不肯息。岩谷锁烟弥平原，近山若隐远山匿。无端南来重飘发，澎湃竞舟欲断纆。弱缆斜牵奈若何，愁看阴曀日西昃。吾归至此不计时，默数几与终风值。岂亦鬼神解相戏，故引长行客心逼。"}