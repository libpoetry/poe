{"id":"827137","title":"金缕曲  寄怀邵襄京师","dynasty":"清末近现代初","author":"刘永济","text":"前梦君休说。喜元龙、而今老去，豪情犹昔。忧患如山昂头过，何足伤君毛发。论成败、原无标的。诗句惊人谁解听，恨杜陵、不共生今日。且看射，南山石。嗟予阅世留残息。记当年、元方健在，相从朝夕。玉雪襟怀悬河口，说剑谈兵无敌。乍回首、云飞烟隔。廿载苍茫桑海换，忽横斜、雁字淩空得。愁望断，天南北。"}