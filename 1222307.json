{"id":"1222307","title":"过鹿台山","dynasty":"元","author":"王恽","text":"远寻文石岗，来历南山缠。鹿台台为山，幽径蟠古篆。后峪行未尽，前岭已当面。秋声荡林樾，风露凄以泫。阴壑气蓊郁，疑有虎豹变。山田苦无多，沟崦耕已遍。柴楥结半空，罗络碧岩转。自怜终岁勤，兽患防一旦。我本山中人，束带对邮掾。顿然还旧观，潇洒偿夙愿。行经双蟾岭，石怪惊变现。闯首槲树间，气自太古练。月中谁推坠，囚锁属山县。乃知北平守，认虎饮羽箭。物肖本偶然，长歌下层巘。"}