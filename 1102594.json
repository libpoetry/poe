{"id":"1102594","title":"鹁鸪词","dynasty":"宋","author":"俞德邻","text":"鹁鸪鹁鸪，尔拙无伍。朝飞何从来，暮宿何处所。饮啄不自营，日日呱呱叫春雨。沙场鬼哭天沈阴，泽国夔魈夜相语。一声两声云冥冥，三声四声水建瓴。十声百声大雨车轴下，千声万声江翻海涨鳌宫倾。羲和推车不敢出，鲛人畏湿绡机停。淤泥三尺百贾卧，十家一二炊烟青。鹁鸪鹁鸪唤雨又不已，教尔闭觜不闭觜。再拜拜天公，笺词小心风。雨师屏翳，云师丰隆。鹁鸪尔何物，盗天之柄裒顽凶。天晴呼妇雨逐妇，寄巢生子随西东。愿天敕后羿，挟矢操强弓。射逐九州外，勿使孳尾添雌雄。天关九重暗氛雾，鹁鸪飞来复飞去。黔黎■■生鱼头，鹁鸪犹自鸣不休。重为告曰，鹁鸪鹁鸪，尔形甚眇，尔声孔悲。尔鸣不止，尔心何为。伊昔黄帝作，凤凰巢阿阁。此时无尔鸣，五风十雨天下乐。又闻有虞氏，韶成凤凰至。此时无尔鸣，风雨弗迷天下治。尔今虽彊颜，不如阖口归深山。山深树密百鸟閒，落花流水声潺潺。秋分春分任尔化，何用对雨鸣间关。尔今不肯去，吾亦能尔恕。长安挟弹多少年，劝尔藏头莫相遇。"}