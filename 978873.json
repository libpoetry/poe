{"id":"978873","title":"四月十三日池上饮","dynasty":"宋","author":"晁公溯","text":"圆荷受白露，可爱池上凉。相将携筇来，羽衣飒飘扬。停觞待明月，少焉出西方。澄波照河汉，俯仰清茫茫。悠然望高天，邀月入我觞。肺肝聊一洗，吸此空中光。微风吹芙蕖，杂以草木香。岂复知有暑，踏冰挟飞霜。乐哉且勿归，况乃夜未央。自疑非人间，今夕不可忘。"}