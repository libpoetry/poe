{"id":"1028094","title":"枢密府雪后作故韩氏子舍也","dynasty":"宋","author":"楼钥","text":"平生好流水，雅欲临流赋。涧溪或过之，眷眷不能去。青山围故乡，不肯入城府。宁知开八帙，重为寻故步。势家遗故居，传舍偶成寓。轩楹立奇石，巉岩高丈许。三面立屏障，曲沼水深贮。荏苒将半载，未见有时雨。新春积雪馀，檐声夜如注。晓起推閒窗，石穴水喷吐。下穿玲珑馀，数尺成瀑布。髣髴小龙湫，虽微体略具。退公辄对之，相逢叹迟暮。有客与同赏，酌酒更告语。虽云京尘深，燕坐得幽趣。悬崖挂长藤，绝顶列佳树。微风一披拂，坠点纷无数。吾方谋乞身，信美难久驻。未能写成图，聊用赋长句。"}