{"id":"794693","title":"凤凰台上忆吹箫 寄外子京师","dynasty":"清","author":"许诵珠","text":"黄叶堆鞍。白云埋屐，西风残照长安。恁蹇驴孤跨，长铗虚弹。谙尽离愁别苦，憔悴损、去日容颜。凄凉处，思亲有泪，独洒灯前。堪怜。空闺夜永，听点点秋钲，滴得心酸。念个人云远，影只形单。恼煞中天明月，圆如镜、故傲团栾。团栾想、何时携手，共话悲欢。"}