{"id":"844096","title":"哭林氏姊","dynasty":"清末民国初","author":"陈肇兴","text":"牙床辗转恨悠悠，为感吹篪病不瘳。见弟九原刚百日，归家一别已千秋。年华未几悲箫史，骨肉无多感仲由。赋到伤心毛里处，荆花零落不胜愁。满园修竹夕阳明，我带医来汝尚迎。意外欢逢身顿起，人间讹语鬼皆惊。裙钗寂寂空千古，井臼劳劳了一生。嫁得黔娄犹不永，可知薄命是倾城。曾记孩提襁负时，十年鞠鬻杖扶持。生来巧慧偏工绣，爱读闺箴不咏诗。泉路同归怜弱女，墓门游戏痛孤儿。妆奁检点馀香在，破镜残衫剧可悲。齐眉雅慕孟光贤，椎髻荆钗十五年。半世劬劳安婿拙，一生聪慧得爷怜。提携忍负当时语，姊弟犹思再世缘。为慰慈闱多不哭，哦诗顿觉泪涟涟。"}