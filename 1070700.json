{"id":"1070700","title":"新亭","dynasty":"宋","author":"李光","text":"新亭结云根，暗谷通子午。环山缭远碧，云木巧相补。峭壁倚层霄，痕迹无凿斧。朝登晻霭中，岚气随步武。须臾大明升，万象快观睹。一日一坐间，变态难悉数。松阴转虚檐，清梵出重庑。闾阎万瓦合，下视才一缕。悠悠落日吞，耿耿寒月吐。邀朋文字饮，四座挥玉麈。雅诗发天悭，妙语叩玄圃。援琴奏哀弹，得趣忘抑抚。人生贵适意，涉世随仰俯。陋矣韩淮阴，耻与哙等伍。三年瞬息中，聊作溪山主。杯深且乐圣，绠短强汲古。至理在目击，何用苦撑拄。超然心境空，逸韵渺天宇。"}