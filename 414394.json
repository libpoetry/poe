{"id":"414394","title":"阅报大壮翁于七月三日自沈于苏州城外诗以悼之四首选三 其二","dynasty":"近现代","author":"潘受","text":"昨岁黄歇浦，翁从白下至。吾夜走见翁，觅门循酒气。颇言时政坏，收京愈骄肆。帑空杼轴焦，珠玉聚七贵。一子隶飞将，旧使贼胆悸。今责杀国人，行且及我辈。填胸满悲愤，颜色不改粹。百譬莫慰翁，翁盖蓄死志。"}