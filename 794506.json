{"id":"794506","title":"沁园春","dynasty":"清","author":"刘琬怀","text":"南北暌违，每捧瑶篇，离怀万般。慕一生纯孝，白华怡色，廿年随宦，紫诰荣颁。不惮勤劳，偏多疾厄，家计支持亦是艰。回头想、向平事毕，正可投闲。顿教籍注仙班。惟诗卷、犹留天地间。别扬州明月，二分有恨，金沙碧水，一棹无还。感逝黄门，含悲鲍妹，各向风前涕泗潜。酸心甚、数雁行寥落，馀我衰颜。"}