{"id":"500451","title":"送徒伯渊","dynasty":"明","author":"陶安","text":"城心官帑楮代钱，聚于山积流于泉。纳旧出新日万千，市人四合争欲先。中山才子吏律研，迩来筦库廉而虔。意气能与长贰联，太史平准操微权。宝货满眼众所便，众是凡夫君是仙。坐令美利散列廛，民得资财俱懋迁。飞尘障红炎日煎，纻袍雪色风翩翩。斯人本为儒者贤，旧家出自姑溪边。祖有阴德冤狱湔，子孙三世居溧川。过庭能以诗礼传，出有车马食有田。族中文物纷蝉嫣，桥阴满屋埙篪宣。渊兮吟咏三百篇，青春举笔生云烟。往岁过我圭荜前，敛襟拱袖忙投鞭。示我以文长满笺，粲然蓝玉淮夷蠙。斋窗清话共俎笾，论情缱绻久乃旋。别来荏苒知几年，忽然邂逅钱塘堧。我时南游北赴燕，子方战艺雄戈鋋。大江潮头高沃天，捲帘楼望吴儿獧。柳阴凉浮茉莉筵，东阳官酒西湖莲。六桥雨霁山蜿蜒，银蟾照影秋娟娟。人生离合亦可怜，回首异路心茫然。蹇余万里行役牵，意掇科名蚁慕膻。陆走齐鲁诸山巅，冰雪积冷砭重绵。都城宫阙云霄连，两见黄榜光魁躔。春风三月红杏妍，金门咫尺登无缘。归来空室如磬悬，索居怀友情拳拳。三湖东隔涨碧涟，五凤楼阁凌虚玄。几欲夜棹访戴船，携家就禄依寒毡。金陵聚首喜欲颠，惠我画扇汉隶镌。始知从吏抛椠铅，捧檄正为双亲全。故山在望归兴遄，墙角短檠毋弃捐。丈夫有志铁砚穿，未可斲方皆就圆。圣经万古日月悬，妙道浩浩何渊渊。经济功用弥八埏，学之有要业必专。穷达用舍所守坚，不曰富贵浮云然。"}