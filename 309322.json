{"id":"309322","title":"寿星明·寿何诗孙丈八十","dynasty":"现代","author":"赵尊岳","text":"会启耆英，寿比韩公，一年而彊。记青绫绛蝎回翔省闼，芰衣兰佩，啸傲沧江。陶令义熙书甲子，试看取东篱晚节香。屏锦艳，映官梅疏秀，盘梓坚苍。未老春风词笔，忆香南俊约，跌宕壶觞。道画中吟思，云山共远，壶中仙箓，日月方长。有鹤南飞新制曲，付按拍嘉荣夙擅场。珠履集，祝八千椿岁，喜溢华堂。"}