{"id":"1234182","title":"送文子方调选云南","dynasty":"元","author":"赵孟頫","text":"我友文子方，其人美如玉。高谈动卿相，惠利厚风俗。文章多古意，清切绿水曲。纷纷凫鹥群，见此摩霄鹄。今当使西南，万里道邛蜀。铨衡非细事，贤俊要甄录。远人待子来，饥者望菽粟。贤劳亦常事，但恐期程促。马嘶晨当行，草长春正绿。执手临路歧，使我空踯躅。"}