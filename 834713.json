{"id":"834713","title":"高阳台 甲戌中冬，予有夔州之役。漱泉送予江上，赋此别之","dynasty":"清末民国初","author":"冯煦","text":"人去天寒，江空岁晚，与君携手层岚。带一分酸。离心未饮先酣。十年水驿烟邮惯，奈而今、不是江南。荡秋魂、一尺荒波，湿了征衫。桓郎已自伤摇落，问归鸿声里，此别何堪。短鬓难搔，衰杨一样毵毵。斜阳尚在孤城角，近黄昏、不见征帆。待何时、月下幽坊，玉尘重谭。"}