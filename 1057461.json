{"id":"1057461","title":"送元举宫苑秀州钤辖","dynasty":"宋","author":"刘弇","text":"插犀头角何峥嵘，紫棠色照长弓骍。不学蠹鱼只浪死，聊因跃马酬生平。奏书明光觅自试，臣有胆武前无勍。俞音一朝九天下，瑩膏瘦铁虬铿鸣。坐上少年勿遽起，请听此日吴趋行。吴中风物妙绝杀，槜李髹碧辉连甍。紫崖阴洞泄神秘，霓旌羽帔嬉仙灵。鲈肥閟滑匕箸好，鸥眠凫浴波澜明。突烟昼恬夜柝死，元戎退案休千兵。诗成青天送白眼，由拳洒作千鸦惊。金船烂漫贮春色，叶底数花馀几英。吴酸挨肠去宿滞，楚舞挑客留瘦情。功名成就付偶尔，要是行乐宽吾龄。迢迢汴水滴油驶，暖烟画鹢酣双旌。回头应笑东方生，胡为索米长安城。"}