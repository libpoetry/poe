{"id":"958723","title":"谢曹公","dynasty":"宋","author":"郑侠","text":"蝼蚁有统治，羽鳞知所宗。是知君臣初，直与太极同。子之于其父，成性天所钟。因其亲爱心，以养日益恭。平居竭勤瘁，患难忘厥躬。不择艰与易，那知通与穷。至于事其君，是乃孝之中。未闻君父间，诚敬有卑崇。孔子故有言，移孝斯为忠。谷黍不离草，蚕鱼其类虫。皆能衣食人，生世曾不空。矧乃备万物，阴阳资粹冲。学问必唐虞，侪辈皆朱熊。于世乃无补，将何辨蟊螽。五帝道尊极，三王化醇醲。皆由诸大臣，汲引相追踪。惜哉物伪炽，慧巧为心蓬。谗邪丑正直，党与交讥攻。上者以翕訾，下焉滋鞠讻。鸾凤远遁伏，鹰隼摩苍穹。人神共愁叹，寒暑迷秋冬。一人念忠直，百志怀兵戎。利口锐戈矛，危机峻临冲。贤正欲自保，孤羊豢狼丛。邦家欲常宁，西驾而求东。圣宋会明良，盈成绍熙隆。寖寖逾百年，稍稍追古风。嘉鱼烝罩汕，凫鹥在亹潨。中间忽纷更，新进争锋铓。岂顾君与民，致身惟穹窿。己酉乙丑间，群类何梦梦。有蔽过重云，其毒如虿蜂。谁敢正一议，洒兹谋犹邛。公诚社稷臣，识见何瞳瞳。端方屹以立，千峦一危峰。幽林馥猗兰，雪霜茂长松。侠以疏拙身，趋时良戆舂。向者有所陈，狂言几怙终。所犯斧钺诛，宽仁赖天衷。未几遽昭雪，还归禄更丰。毫釐未禆报，已愧羔羊缝。矧乃素鄙贱，无阶望门墉。未委何所长，能如粲投邕。星车未鞅脱，鹗荐俄天通。朝廷嘉谠言，固已可公奏。秩满禆再陈，推恩非独后。盖以历任浅，欲进难为骤。譬如升阶梯，等级言无缪。且以罪累人，顿此无愆咎。有禄幸及亲，非徒养体口。端然坐屏序，无复事奔走。虽曰去亲膝，曾不远廛亩。坦途五短驿，安问连旦昼。如此奉温凊，不殊居左右。平生最知幸，获附诸儒后。学问虽不深，是非幸无瞀。知心在所养，禦欲如禦寇。耳目诸玩好，常如对尘垢。惟有学问心，终年忧不售。今兹足优游，永日诗书囿。人固有通塞，誉亦随美丑。惟有片纯诚，于身可长久。平生所游历，昭如认星斗。吉凶系行违，成毁由慵懋。于心既不疑，人来为明剖。十中一二悟，亦足长福祐。况兹山水清，人物多奇秀。加以托下风，长如饮醇酎。人之于子弟，亲爱关慈友。至于力维持，未必能再复。乃知大贤心，生成即高厚。知其远方归，偏亲已皓首。不忍重违去，誓甘老藜糗。又以家素贫，无田事耕耨。四弟三云亡，若身无足肘。聚指几四百，居前半孤幼。委曲为之虑，过其自营构。士之所大患，志与时不偶。时与志两得，百中而一有。盖以世惑深，真伪相纷纠。簧丝在口舌，巧令工迎凑。攘臂视听下，非明孰能究。门下无寸武，踪迹非素狃。一旦荐论拔，如射之有彀。惟以向所为，期以劝绅绶。天下本无事，欲治多纷揉。惟是举措颠，嘉苗不如莠。履舄以尊戴，冠簪斯践蹂。助天系宠绥，宜民惟在宥。人如公用心，劝不由赏购。有冽甘井泉，清深玉其甃。未观繘长绠，大施如川溜。区区一方部，不几幕其收。于嗟郁舆望，无路达旒黈。作诗道尊光，庶几传不朽。"}