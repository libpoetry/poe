{"id":"834124","title":"金缕曲三首 其三","dynasty":"清末民国初","author":"易顺鼎","text":"说与天知道。问因甚、故人散雪，文人宿草。此客居然求马骨，权当千金赋稿。还怅望停云八表。中有屋梁残月在，便零笺、没字都堪宝。何况是，古时调。九州未恨交游少。只怕对茫茫尘海，无端啼笑。似此高歌同患难，元白真教压倒。从过后思量忒好。烽火关山如梦里，念生平、我亦悲而啸。铅样泪，不能扫。"}