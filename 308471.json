{"id":"308471","title":"探芳讯·雪娘病起，重见江湄，一月讹言如隔世矣","dynasty":"清代","author":"陈洵","text":"紫箫远。又凤翼飞軿，天风吹转。洗梦尘清泚，银河水深浅。人间百感冬温夜，教作良辰看。渐黄昏、隔水初灯，岁华深院。妆薄泪痕泫，有印粉窗纱，凝香罗荐。莫倚高寒，仙帔绀霞卷。熨怀暗堕金炉烬，漫借笙歌暖。正销凝、那更檐花怨断。"}