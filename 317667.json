{"id":"317667","title":"贺新凉·怕说新来瘦","dynasty":"现代","author":"苏渊雷","text":"怕说新来瘦。正秋深、西风白雁，消魂时候。逐客江南怜侣伴，落日楼头话旧。怅故国、何堪回首。未死名心随去水，问故人吾舌犹存否。非我愿，印悬肘。萧萧易水歌难又，共寒波、江湖侠骨，而今罕觏。漫说身为知己死，许剑延陵可有。君与仆、萍交不久。一往情深钟我辈，算生前未把青春负。心炯炯，且相守。"}