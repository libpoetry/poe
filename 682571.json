{"id":"682571","title":"于三水口别侍御七弟","dynasty":"明","author":"区大相","text":"鞅掌缠世务，老至不遑居。承惠还乡井，含辛去田庐。辍棹三江口，分手万里途。万里予怅望，三江子踟蹰。再出缘义役，屡别使情疏。一身难自料，万事剧纷挐。登途虞折轴，临川戒衣袽。既乖一木任，敢望五鼎需。群策皆摈处，独力将焉如。方谋毕吾役，及尔遂悬舆。迢迢远行迈，行迈暂维舟。维舟白日晚，原野风飕飕。风飕一长望，四顾起沉忧。沉忧非一端，杞国符我谋。仪象迭舛错，人事多愆尤。骀驽服上驷，骅骝弃道周。鸺鹠鸣高树，鸾鷟远丹丘。衢路豺虎啼，城社狐鼠游。嗟哉远行客，举足将安投。不如返故栖，与子共林陬。况乃骨肉分，各念道里悠。子居有令望，我出无良筹。离悲增物感，泪下不可收。"}