{"id":"702159","title":"金陵后八咏","dynasty":"明","author":"湛若水","text":"王气金陵定有无，瓜分鼎分皆霸图。普天全付高皇烈，无论南都与北都。高皇不北意何如，文祖燕都控虏胡。高倚天山施裂决，风雷迅急百蛮呼。万水朝宗来海门，居然仰受万方尊。除凶刷耻今皇祖，未许唐宗谩拟伦。冶城山下朝天宫，万岁巍然殿顶中。不以朝天南受贺，南宫西面义何从。三山山外青天外，合作无穷如是观。道人独立无穷外，但见乾坤小一丸。天堑长江城石头，偏安誇羡未能休。太行为郭中原北，天险黄河到海流。钟山爱我如居静，我爱钟山似展眉。相爱也堪相信得，不应移我勒铭诗。冶城山西谒卞公，三匝三叹意何穷。若得如公百数辈，叛卒何忧乎大同。"}