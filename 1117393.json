{"id":"1117393","title":"伤二舍弟无疾而化","dynasty":"宋","author":"邵雍","text":"手足情深不可忘，割心犹未比其伤。急难畴昔尔相济，终鲜如今我遂当。韡韡棣开无并萼，邕邕雁去破初行。自兹明月清风夜，萧索东篱看断肠。肠断东篱何所寻，东篱从此事沉沉。差肩行处皆成往，吊影伤时无似今。清泪已乾情莫极，黄泉未到恨非深。不知何日能销尽，三十二年雍睦心。"}