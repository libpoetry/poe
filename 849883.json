{"id":"849883","title":"赠传神庄士仪","dynasty":"宋","author":"王迈","text":"画工亦无数，好手不可遇。非是画事难，难得画中趣。况写佳士照，又不比行路。庄生颇工此，为我扫尺素。俨然山泽臞，诗肩瘦凫鹭。老色虽上颜，庾尘莫能污。生画甚迫真，馀子等孩孺。得钱散酒家，无心问婚娶。醉被风雪欺，术招鬼神妒。长安多贵人，朱门富纨绔。使闻生之名，当即悬金募。我贫亦如生，正以诗穷故。一画博一诗，两手相分付。"}