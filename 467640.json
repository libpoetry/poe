{"id":"467640","title":"浣溪沙 夜游秦淮号","dynasty":"当代","author":"郭汉城","text":"十日芜城看菊回。金陵小巷又寻梅。主人邀我访秦淮。白发年来欢娱少，病躯梦里尚衔杯。夜游今夕一舒怀。血缀桃花梦有痕。秦淮个里最销魂。柄横斗转已年深。来燕桥头船驶过，妆楼无火暗沉沉。清歌铁笛吹黄昏。夜泊楼头艳曲消。灯光水影织如潮。六朝旧梦已遥遥。夹岸新房联袂起，粉墙隐约逼船摇。待来好月角檐桃。宝扇团栾裁细罗，水深浪急奈桃何。于今渡静不兴波。莫为幽情长不寐，却收鲛帕泪痕多。为君载得一船歌。"}