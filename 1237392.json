{"id":"1237392","title":"夜宴友人席上有怀志能照磨暮春会同年所作因寄二首","dynasty":"元","author":"黄清老","text":"碧池开冰朱夏凉，瑶席倚翠芙蕖香。清歌夜半起秋籁，妙舞风前摇露光。云行星月递隐见，雁度河汉相低昂。青山对面隔一水，渺渺长空愁欲霜。青山林下啼斑鸠，绿杨门前嘶紫骝。落花成阵作春雨，东风淡淡云悠悠。美人卷帘日在手，胡蝶飞上珊瑚钩。南山不见笋成竹，拟约沧波同倚楼。"}