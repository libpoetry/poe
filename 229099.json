{"id":"229099","title":"上魏南夫丞相","dynasty":"宋代","author":"释宝昙","text":"浩如都会藏槃槃，静若江汉捐涛澜。公手不动安如山，人在广莫行宽闲。昨朝斋戒谒帝还，精祷默际天人间。风雨燠寒吾臂端，此道不远求诸难。异时谈笑闻斑斑，王门至今人扣斗，翕然四海忘家艰，父歌母嬉儿团圞。深耕熟耰输上官，仓廪府库堆层峦。下窥王谢规摹悭，蜀山万里逾人寰。桃李不识春风颜，残膏自可苏痹顽。真宰於我夫何癏，百身报以期衔环。"}