{"id":"1052377","title":"上刘推官一首","dynasty":"宋","author":"彭汝砺","text":"盛旦登高第，青衫偃壮图。兰台收硕德，莲幕得真儒。江左风流敝，鄱阳习俗污。晨昏丛狱讼，利病倚谋谟。郡政颓纲整，都民旧瘼苏。英声传士庶，清议满江湖。事业人之表，机筹帝所需。大臣交荐擢，荣召计须臾。有客材无似，谋身计大迂。志憎时态薄，道欲古人俱。寓迹文章苑，栖魂典籍郛。倾螺思测海，擿埴强求涂。不见孔之卓，安知柴也愚。驽踪谁警策，弱质寡持扶。与物睽违甚，惟公顾盼殊。滞顽真瓦砾，拂拭过璠玙。陋学惭无状，浮名出不虞。见知虽鲍叔，蒙遇岂夷吾。朽木依刀尺，坚金属范模。会须终盛赐，俾得望亨衢。"}