{"id":"811827","title":"秋怀","dynasty":"清","author":"刘城","text":"登丘一骋望，百感我心劳。天高有云征，气色但萧萧。念欲命半酒，四顾无同袍。鹰隼顺时击，豺虎尚群嗥。貙刘在古典，毋俾大猾逃。利剑不入掌，寒士安得骄。代谢成古今，荣悴如流屣。金飙从何来，著物成凋毁。阴生在午中，霜零由夏始。丰亨物忌靡，离明帝伤恃。衔辔一以弛，气势来诚驶。摇落日趋多，萧瑟不可止。莫羞贱与贫，带索歌常浩。莫忧渴与饥，餐菊粮堪饱。众卉泫然徂，鞠乃猗与好。百舌蜩螗天，蟋蟀俟秋剽。岂怨生身迟，笑彼争时早。秋气穷巷间，不叹东门道。"}