{"id":"40034","title":"谨赠司寇淮南公诗","dynasty":"南北朝","author":"庾信","text":"危邦久乱德。天策始乘机。九河闻誓众。千里见连旗。虢亡垂棘返。齐平宝鼎归。久弊风尘俗。殊劳关塞衣。绊骥还千里。垂鹏更九飞。犹怜马齿进。应念节旄稀。回轩入故里。园柳始依依。旧竹侵行径。新桐益几围。寒谷梨应重。秋林栗更肥。美酒还参圣。雕文本入微。促歌迎赵瑟。游弦召楚妃。小人司刺举。明扬实滥吹。南部治都尉。军谋假建威。商山隐士石。丹水凤凰矶。野亭长被马。山城早掩扉。传呼拥绛节。交戟映彤闱。遂今忘楚操。何但食周薇。三十六水变。四十九条非。丹灶风烟歇。年齢蒲柳衰。同僚敢不尽。畴日惧难追。"}