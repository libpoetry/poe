{"id":"355244","title":"夜飞鹊·寄怀张处中","dynasty":"清代","author":"董俞","text":"故人游未返，目断南云。双鱼消息空闻。越山迢递几千里，岭梅落尽馀香。丈夫天涯寄迹，喜主人同调，杯酒情亲。葛巾棕屩，看飘然、七尺闲身。试上凤凰山望，海气拍长空，蜃雾氤氲。更有丹梯石室，桄榔万树，翠羽成群。眼前奇景，是天教、付与诗人。待少文游遍，故园归隐，同采秋莼。"}