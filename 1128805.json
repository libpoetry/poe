{"id":"1128805","title":"寄无逸四首","dynasty":"宋","author":"谢薖","text":"三足祥乌曾集冠，平生菽水奉亲欢。从今五鼎应无补，不可奈何君自宽。闻说潘郎窘食贫，何年会面慰艰勤。北风如有齐安便，为报相思频梦君。故园风物长如旧，松柏参天六月凉。岑寂北窗风雨夜，独吟诗句绕胡床。浩荡漳江泻碧漪，西山清绝助新诗。好因归雁传佳句，要见羊何共和之。"}