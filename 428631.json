{"id":"428631","title":"敬告读《青县志》者","dynasty":"近现代","author":"刘清漳","text":"新志才脱版，众口交相病。或云某氏谱，或讥某氏乘。一唱万声和，殊属乱闻听。人若不自立，偏多嫉妒性。又谓乱羊头，取录无馀剩。薰莸可同器，将何判贤佞。抑知修志者，奉有官人令。官则列志书，体例从前定。任何倔强者，无能或一更。世方患奇疾，参苓不投症。马勃与牛溲，气味真贤圣。同为时所尚，未可究究竟。他时尔秉笔，可能尽流迸？"}