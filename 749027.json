{"id":"749027","title":"空舲峡","dynasty":"清","author":"贝青乔","text":"险逾新崩滩，陡下射洪碛。鹢首昂然临，闯出峡门窄。戙楫如翅张，浪头飞拍拍。累石阻当流，鼎峙波臣宅。埵灶古所称，余烬义难绎。改名戒行船，惩此三珠石。楚艑与吴艎，赀装多滞役。分运赁小舠，梭织渡沙脊。或募土滩师，呼之作将伯。迸命放一滮，堕苦飘无迹。所以阱擭愁，行旅多局蹐。我橐靡孑遗，来此忧转释。空空下空舲，江神皆辟易。"}