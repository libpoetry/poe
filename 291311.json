{"id":"291311","title":"百字令·寄怀亚卢沪上，并示巢南、申叔、曼殊、屏子诸子","dynasty":"现代","author":"高旭","text":"江山无主，剩酒徒几辈，天涯萍聚。一种芬芳抛不得，空被才名耽误。痴梦寻仇，骚魂觅食，都是风前絮。斜阳满眼，离怀绵渺如许。可奈两地相思，迢迢歇浦，难诉伤心语。弹罢焦桐同此恨，凤泊鸾飘何处。乱世多愁，故园小病，盼断双鱼素。碧阑干畔，惹侬终日延伫。"}