{"id":"512781","title":"贞节为朱孺人题","dynasty":"明","author":"沈周","text":"松溪之松贞不变，松溪之水清不污。松贞水清钟节妇，节妇有家溪上住。及笄婉娈女于朱，松上女萝期永附。四七之年分死生，女萝茕茕松忽仆。三雏眇矣提抱间，今各崭然能干蛊。晨舂夜织三十年，白发毵毵照荆布。少时望老不易到，见苦历劳安末路。譬拔金钗投火中，火尽烂然金若故。烧香暗告泉下人，白日知心已无负。"}