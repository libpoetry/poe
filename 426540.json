{"id":"426540","title":"弃女行","dynasty":"近现代","author":"章以荣","text":"邻居亦小康，两男三女郎。长未胜纺绩，幼啼绕膝旁。妇诞近临蓐，时则正农忙。晨起鸡三唱，呱矣有子降。无菑亦无害，弄瓦非弄璋。啬夫心弗怿，发言声喤喤。生男堪耕作，生女费稻粱。畜此何为者，诚不如匹羊。羊壮侑吾酒，女长何所偿。解裼投之地，投地却无伤。啬夫出语人，会当坑之荒。荷锄悻然去，妇噭厉始飏。比室惊声至，观者压四墙。老姑蹒跚来，抱之登于床。喃喃向女语，汝父铁心肠。与其为父戕，不如弃道旁。生死卜之命，吾妇心莫伤。妇闻悄不语，为女裹衣裳。开衿饫女乳，道汝父无良。我女从兹去，何日复见娘。顷刻父入门，妪抱急潜飏。呱呱声已杳，妇心尚皇皇。低头拂枕席，黯尔泪两行。"}