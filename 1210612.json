{"id":"1210612","title":"杭州大雪","dynasty":"元","author":"魏初","text":"寸肠不用多蟠结，千计百思徒屑屑。春风昨夜到梅花，况是西湖好晴雪。平时走马入燕云，不忆扁舟落江浙。人生南北亦偶然，造物何尝管调燮。竹捎松滴玉零星，一样林逋诗苦冽。神仙官府小洞天，琴鹤正为我辈设。酒酣击楫回中流，江山逸兴悠然发。自怜青鬓已如丝，只有丹心犹似铁。"}