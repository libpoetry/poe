{"id":"1248911","title":"芝云堂分韵得对字","dynasty":"元末明初","author":"杨维桢","text":"穷冬积繁阴，快雨不破块。问途玉山下，系船桃溪汇。主人闻客来，把酒欣相徕。窈窕双歌声，婵娟两眉黛。谈笑方云云，妍媸各成态。忆昔献策时，目炯重瞳对。下马宴琼林，宫花出西内。俯仰三十年，同袍几人在。明当理行舟，天远征鸿背。那能事烦剧，晓出星犹戴。行当谢冠冕，归荷山阳耒。"}