{"id":"1198905","title":"答丘泉之诗","dynasty":"魏晋","author":"羊徽","text":"理瞩有待，事过无期。自昔愿言，寝兴伊思。爰遘怀人，载钦在兹。赏得意从，无阙惟时。王路威夷，戎役孔勤。昔从经略，方难之殷。悠悠岱阴，滔滔江濆。绸缪成说，与子夷屯。江之泳矣，载澜载清。俯胄时暇，解颜舒诚。理既睦本，事亦敦情。永言契阔，实深平生。自兹乖互，属有逝止。余实无良，沈阿弥祀。敦是怀之，则惟吾子。岂微王事，骤驾无已。疲殆既谢，惠泽是逢。显列斯偕，厥司攸同。畴昔之欢，于焉克从。托曜春藻，慰此秋蓬。虽则克从，遁来有乖。衡泌之娱，休沐末偕。冬日烈烈，飘风凄凄。对影华署，如何勿怀。怀亦勤止，戢此馀兰。惠以好言，深诫在翰。敢忘三折，敬思五难。君子攸赠，复之岁寒。"}