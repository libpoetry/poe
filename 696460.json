{"id":"696460","title":"游南岩诗","dynasty":"明","author":"郑真","text":"深树冥冥不见天，山中我欲谢尘缘。逢僧为问三生石，对客先尝一滴泉。茶灶烧烟冲鹤梦，松溪洗钵觉龙眠。磨崖试读题名记，先哲风流几百年。七级峰高怅莫登，老来祇为力难胜。溪深鹳鹤飞来近，木杪猿猱唤得应。疏凿神功开历劫，流传佛说妙三乘。近来学得长生诀，欲采松花和蜜蒸。树影重重日渐西，春风送我上丹梯。水深农务催黄犊，径曲人声杂画眉。面壁孤僧心似铁，传觞众客醉如泥。簪裾多幸斯文共，石上须将姓字题。"}