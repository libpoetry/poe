{"id":"1143964","title":"后秋思五言五首","dynasty":"宋末元初","author":"方回","text":"多病全然懒，微凉尚未寒。偶然无一事，蛛网雨中看。诗老吾衰矣，秋风又飒然。黄花香五度，八十太公年。黄陈今不作，天地少诗人。不是诗人少，诗人未必真。诗与风骚迫，文兼史汉长。半山非不尔，僻学汴梁亡。五房十昆仲，独许一身存。今日重阳日，登楼欲断魂。"}