{"id":"416512","title":"夜半乐   马缨盛开有感而作","dynasty":"近现代","author":"胡先骕","text":"夕阳倏又西堕，绮霞绚彩，遥照天涯路。渐暑气全消，暮林微舞。半钩碧月，枝头渐露。更看宫柳笼烟，画楼凝雾。掩映著，红樱两三树。望中暝色四合，落尽梅英，笛声凄苦。愁未已，黄昏危楼凝伫。碧烟宵凝，红魂夜媚，对兹美景名花，越增离绪。念游子，凭阑怅无语。到此因念，聚合分携，了无凭据。尚未若、花期可轮数。锦韶光，轻易竟任空辜负。凝泪眼，望断鸿飞路，暮云明灭迷烟渚。"}