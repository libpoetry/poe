{"id":"154075","title":"梅口遣兴·屏迹甘衡陋","dynasty":"宋代","author":"苏泂","text":"屏迹甘衡陋，驰书捷置邮。击匏成潦倒，行李当嬉游。偶往无前约，明知不自由。米盐嗔妇问，书剑惜儿留。颇涉湖堤远，旋惊野店稠。小梅溪侧寺，疏柳驿边楼。放烧催青入，瞻山揭翠流。鸡笼从势卓，狮卧得形修。花面施家说，碑颜蠡庙修。池冰鱼附藻，县早肉垂钩。短景中俄昃，孤烟散复收。数凫将子出，一雁落声幽。古怪藤妨瓦，湾碕石碍輈。度危还借步，揭浅更呼舟。栗大封悬屋，萁香炒贮瓯。气豪纷敺击，博负几喧啾。月与星偕隐，云将雪共谋。拾岩乾窸窣，汲涧冷飕飀。少饭粞为食，无衣纸作裘。楮艰钱愈瘦，吏墨政仍偷。桥幻僧伽佛，桁传岭海囚。舞傩群画鬼，唱牧和村讴。钉坐初尝{左虫右截}，比邻递解牛。门符矜鸷诡，馆泊佐倡优。麦种稀稀糁，机罗轧轧抽。谢媒茶褐袄，迎妇柿红球。酒味轻疑水，泥途滑过油。骑都应赴禄，舆哭定包忧。稍稍更墟市，迢迢隔坂丘。土风随变易，人语欠温柔。倚伏时皆有，文章理亦犹。本原天意觉，去就物情求。叔世谁青眼，当年早白头。生涯潘令拙，旅次庾郎愁。诗好霜侵鬓，谈高雪在喉。极思闲似垛，只合懒于鸠。命岂奔波注，官知老病休。漫云予有罪，寡信彼堪羞。久矣鸥盟杜，居然蝶梦周。诘朝才婺女，曷日到衢州。"}