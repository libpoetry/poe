{"id":"748079","title":"悼松","dynasty":"清","author":"杨季鸾","text":"村后古松千余株，一州列县皆所无。前冈夜听仙犬吠，茯苓斗大不敢锄。奇哉不闻风雨至，一旦苍龙俱拔地。村人半为饥与寒，大斧长镵遂无忌。噫嘻饥寒诚可虞，要在保社能相扶。姻睦任恤古有训，秦越坐视奚为乎。吾宗聚族从元始，历数百年乃有此。今胡为兮至于是，自此栽培嗟晚矣。"}