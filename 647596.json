{"id":"647596","title":"八骏图 其二","dynasty":"明","author":"王汝玉","text":"昔闻穆王有八骏，四海蹴踏风云起。瑶池看遍蟠桃花，归路日行三百里。如何朝下浴晴川，不控金羁脱锦鞯。春草欲齐青被野，浪花新涨绿浮天。良工凝思邈真种，气势翩翩兀森耸。岂独丹青点抺神，定知星宿光芒动。五色照耀连钱文，非止能空冀北群。题诗愧乏少陵善，画后不见曹将军。刘公宝之当什袭，还似千金买骏骨。晴窗展对想奔驰，风卷江云山月出。"}