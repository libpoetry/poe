{"id":"836649","title":"秋风曲","dynasty":"清末民国初","author":"陈肇兴","text":"砑光舞罢群花死，一夕凉风生殿里；吹来天地不平声，万古愁心都唤起。茂陵词客擅风流，坐对商飙伤白头；人间弱水三千里，天上明星十二楼。楼高人远看不见，倏忽繁华去如箭；赵女前宵换舞衣，班姬此夜悲团扇。宠移爱夺总伤情，枕簟凄凉梦未成；题来红叶千行字，拨得商弦第一声。飘零几度伤捐弃，玉貌逢秋半憔悴；陌上垂杨儿女怨，汉南枯树英雄泪。英雄儿女去悠悠，一度秋来一度愁；五更雨散黄牛峡，半夜寒生白鹭洲。凄凄切切几倾耳，月落乌啼半江水；凤凰楼上叫哀鸿，蟋蟀堂前飞燕子。燕子哀鸿相背飞，肠断边城未寄衣；北地关山征士笛，西方刀尺美人机。天涯回首同摇落，骚客年年苦飘泊；醉墨曾惊吐白凰，狂歌直欲碎黄鹤。赋就秋声无限悲，可怜风雨恼人思；鲈鱼蒪菜江南味，白发黄花九日诗。唯有陶公独行乐，携杖自采东篱菊；一杯在手万缘空，那管秋风破茅屋。"}