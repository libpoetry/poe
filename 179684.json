{"id":"179684","title":"和林子长海棠韵","dynasty":"宋代","author":"袁说友","text":"去年寒食犹依然，海棠花落南溪前。风随雨雪作三厄，燕支落尽无人怜。今年花下去年色，不暖不寒三月天。花间置酒君有意，我负宿约惭周旋。年年惜春春易老，春去花残常恨早。劝君更办一杯春，明朝卷地东风扫。园溪已涨桃花急，月明夜钓渔舟笠。君能割我半亭溪，宁叹此锥无地立。"}