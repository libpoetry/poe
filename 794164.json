{"id":"794164","title":"送邑侯陈司马去任淮南监掣同知","dynasty":"清","author":"张世承","text":"民生七十有六岁，亲所见闻五十令。敝庐咫尺耳目真，一一俱能记其政。圣朝法肃无奸食，抚绥加意江之南。始勤终惰或不免，欲选全璧难二三。山左毕公最清峻，吏畏民怀政声振。惜哉数月即回车，惠泽犹嗟未周润。莅官长久单与萧，为治安静慎不骄。循良有馀建树少，载稽实迹何寥寥。近时王公甚秀异，能以清廉济慈惠。岁既丰稔时无虞，敷化优优值其易。猗欤我公旷代才，州端暂屈花频栽。江乡硗确困淫潦，海氛风鹤生惊猜。惟公从容施激劝，灾患虽仍民不困。载修坛壝展明禋，载选英才考文献。严霜乱扑面欲皲，万户高枕公侥巡。血诚能使顽梗格，几挽偷俗里成仁。爱士殷勤有真量，剖析幽深俾条畅。教诲饮食年复年，文治蒸蒸亦日上。尚恨我公不少留，圩堤未蒇城未修。徒令万民戚且泣，攀辕无计回行驺。耄年伉直无谲诡，应臧则臧否则否。不似名卿德政碑，扬厉铺张多溢美。"}