{"id":"784104","title":"路上杂咏十首 其一","dynasty":"清","author":"金朝觐","text":"父子经长别，当时涕泪挥。今朝门外送，垂老一慈帏。长途行未已，秋潦复沈阴。勺水能兴浪，可知江海深。征衣不为薄，向晓生故凉。莫怅西风急，吹云见太阳。海气荒荒起，风云指顾期。不知天地大，推测自为奇。蜀道如天上，家山梦里逢。平冈互低伏，风景似临邛。新月如钩出，环弯挂远岑。旁临星一点，似写未成心。行年几五十，全局略将成。一为家声计，谋生安可轻。茹苦易于已，怜穷难所亲。长叹复何益，况有笑谈人。推心作交结，无自解人颐。安得一思我，正当平旦时。路逢诸弟子，相揖过车前。同此长安道，回思一惘然。"}