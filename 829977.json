{"id":"829977","title":"红情·荷花生日","dynasty":"清末民国初","author":"夏孙桐","text":"愁红一色。便翠筒酹与，年年今日。锦烂云稠，暗里秋心有谁识。流水盈盈似梦，惆怅入、汀洲凉笛。莫更问、画舸鸳鸯，风露纵凄咽。消息。渺江国。叹剩粉堕脂，镜心凝碧。采香倦客。肠断凌波旧痕觅。为证三生絮果，轻换了、珠房冰菂。祗耿耿青霭里，暮天望极。"}