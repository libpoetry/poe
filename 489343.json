{"id":"489343","title":"赠星史汪清溪","dynasty":"明","author":"虞堪","text":"李白有奇句，汪伦多好情。我无朱绂恋，子得清溪名。清溪在何处，白鸥长与盟。日夕再扁舟，卷舒一丝轻。惯识鱼鸟性，都忘风雨声。年年使槎到，夜夜天河清。谁将支机石，更问严君平。列宿二十八，五纬相从衡。车杓转极垣，两眼俱分明。客星到何度，乃复逢长庚。遇子练其间，呼我安期生。我本渔者徒，廿载江湖行。桃源窅难觅，驰逐天下共。昨从西川来，要掣东海鲸。风波犹?洞，海波不遑宁。不见贺季真，把酒来自倾。人徒笑放旷，自足安欣荣。固穷岂求达，但醉不用酲。乐天复何疑，陶公乃归耕。为子歌兰枻，听我歌濯缨。"}