{"id":"730808","title":"山谷流杯池","dynasty":"清","author":"顾印愚","text":"锁江亭中一杯酒，坐看江云自奔走。涪翁去后七百年，尚爱新诗满人口。我来戎州秋复春，却闭空斋卯还酉。逝将著屐访遗迹，偶厌褰裳涉清浏。谁令突兀忽眼前，乐事今朝古无有。横江绝壁栖市阛，引策芳畦赴林薮。筱聚莫莫掩蒙密，泉滴淙淙下幽黝。山前岭洞转谽岈，石上洼尊列窠臼。惊开玉峡贯长风，兀立苍檐出重阜。行觞古意付流转，座客当时记谁某。庙堂迁谪殊未厌，泉石风流良不朽。留题南渡各依稀，托迹西江何伧丑。寓公宴坐本偶然，我辈登临差不负。归来小艇剪漪沦，回望幽亭恋楹枓。山翁有约褰白云，更挈黄柑泛瑶斗。"}