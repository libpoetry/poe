{"id":"1131903","title":"次韵乐天村居卧病","dynasty":"宋","author":"滕岑","text":"岩桂花已空，时节秋尚暮。丛菊夹径幽，犹未金钿露。好客唤不来，衰疾推不去。山园何寂寥，秋声起竹树。西郊远尘境，更在山崦住。自应亲友绝，休问何以故。平林卷宿雾，白日行黄道。窗横四围山，门掩三径草。老人苦夜永，褰衣起常早。既无姬妾侍，宁有衾裯抱。身心两清净，衰病反为好。问我年几何，年已踰绰老。"}