{"id":"466953","title":"三十咏怀七首，以横眉冷对千夫指为韵","dynasty":"当代","author":"陈仁德","text":"常感光阴迫，忽过三十龄。风尘惯白眼，浪迹逐青萍。桓公叹围木，屈子念修名。鹈鴂先鸣未，整装再一行。群魔次第舞，是我少年时。十载嗟多劫，一生恨少知。血光污汉史，毒火焚唐诗。欲学如何学，神州尽鼓鼙。四年躬自耕，无计回乡井。日炙水田焦，霜凝铁犁冷。山中寂寞心，月下伶仃影。前路感茫茫，狂歌醉复醒。岂料显周场，置身商贾辈。盈门但说钱，把秤论收费。装鬼总嚣嚣，为人终磊磊。夜来一卷诗，长与孤灯对。无意求荣显，有心缀简编。自怜白雪曲，谁续广陵弦。往事休回首，前途待举鞭。寄言同学士，愿否一争先。偷乐非男子，好修是丈夫。苏秦锥刺股，贾岛步冲车。驹逝渐宽带，诗成欲断须。春秋其代序，吾志一如初。三十无成立，引为今日耻。雄心每激昂，世态总奇异。把酒劝宾朋，倾谈喧巷里。人生当自强，吟罢击案起。"}