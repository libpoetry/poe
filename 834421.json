{"id":"834421","title":"念奴娇 壬戌中秋，和东坡韵，示大儿贵阳","dynasty":"清末民国初","author":"姚华","text":"闰年秋早，乍凉蟾警露，顿惊霜迹。静里窗纹明水际。眼底几棂疏碧。玉斧修残，山河影在，道是金瓯国。天香深处，盛时歌吹曾历。今夜月为谁圆，酒尊空尽，座冷长惭客。擘果分盘儿女会，浅醉聊堪一夕。万里人同，婵娟可语，胜似征鸿翼。鹤阴能和，旧时游处双笛。"}