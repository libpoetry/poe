{"id":"1236902","title":"客中遇寒食二首","dynasty":"元","author":"洪希文","text":"长到清明寒食时，客怀如梦复如痴。庭空月淡梨花少，爨冷烟寒麦饭迟。阻隔家山常入梦，挨排节物可无诗。暮年自是难为别，非为栖身近子规。桑柘村村已禁烟，萧条井邑傍山前。了无诗酒空三月，如此时光又一年。对景莺花如寄尔，见人儿女倍潸然。业儒不及为农好，麦已登场蚕又眠。"}