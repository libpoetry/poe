{"id":"889916","title":"寿范翁","dynasty":"宋","author":"吴泳","text":"辛夷如雪芳事阑，飞絮卷地春风酣。连陂和云割青麦，隔坞趁日缲红蚕。今年夏气清较早，雨后西山翠如扫。女儿负笈男带锄，誇说皇华使家好。使家天上一角麟，手握雨露呵星辰。绿林无风草木静，紫塞有备烟尘靖。鹿园镇日长徙倚，心事如平一池水。荪兰不惜手种植，萧艾依前力锄薙。槐龙影转花又黄，造化乃为诸生忙。春闱法细靡罅缝，选吏亲校如秤量。老仙自是文盟主，曾抱长蛟著繁露。好将鼻祖三昧法，直向金华讲经去。有香不炷旃林香，有酒不酌瑶池觞。愿公岁岁常寿考，剩寄诗筒祝难老。"}