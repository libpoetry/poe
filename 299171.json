{"id":"299171","title":"九日古愚丈易门蔚云芝房东岩家竹轩爱吟","dynasty":"清代","author":"袁景辂","text":"雁过白云冷，木落遥山碧。游筇懒不携，良友近可即。平地当登高，少长集吟室。有酒期共饮，欢焉布瑶席。座无拘忌流，醉醒取各适。襟情未必同，臭味自不隔。古人师与友，所重均受益。后世务面交，毁誉乱曲直。攻玉藉他山，引针赖磁石。各勉百年身，磨砻互尽力。是时日欲暮，寒光动西壁。照见座中人，各有好颜色。聚首苦不常，欢饮忘主客。相期敦久要，觞咏继今夕。"}