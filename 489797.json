{"id":"489797","title":"德润堂为袁仲博赋","dynasty":"明","author":"袁华","text":"封禺之山仙所京，石室金堂秘璚封。当涂丈人居其中，乘彼白云朝帝乡。上陈唐虞登俊良，浃以厚泽覃遐荒。善实斯积流斯滂，诸孙济济承馀庆。构堂崇冈脩中黄，服食太和饮天浆。灵台虚明道日充，日华曜英澈八窗。谁其主之曰汝阳，佩苍龙精冠芙蓉。天君泰然体凯康，稽首山立歌洞章。岳祗川后翼两旁，千秋万年镇兹堂。"}