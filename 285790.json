{"id":"285790","title":"贺新郎·展卷呼之起","dynasty":"清代","author":"李慈铭","text":"展卷呼之起。便迎人、低眉柔骨，百般神似。不分丹青神妙笔，变相都成非是。算鬼趣、直穷到此，袍笏当场宜活现，奈破衫、多半妆穷子。真与假，有谁记。笔头粉墨谈何易，要包罗、太行三峡，眼中心底。莫道当前真出丑，占尽人间头地。且漫问、王侯饿隶。衮衮相逢皆此辈，只笑啼、暂戴猴冠耳。谁竞识，真羞耻。"}