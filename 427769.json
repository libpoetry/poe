{"id":"427769","title":"石湖仙 依白石声韵为吴湖帆题所作佞宋词痕","dynasty":"近现代","author":"龙榆生","text":"羁栖黄浦。数名手丹青，谁拟高处。春讯入帘来，引骚魂、清宵归去。灯前凝想，恍梦见、玉人歌舞。相与。对露华、感慨今古。轻盈料曾换马，闭娉婷、悽吟断句。待发幽芬，捍拨徐调宫羽。识藐苏斋，曲成金缕，巧生弦柱。忏绮语。登瀛记取秦府。"}