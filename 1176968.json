{"id":"1176968","title":"漳州新城秋宴","dynasty":"唐","author":"陈元光","text":"地险行台壮，天清景幕新。鸿飞青嶂杳，鹭点碧波真。风肃天如水，霜高月散银。婵娟争泼眼，廉洁正成邻。东涌沧溟玉，西呈翠巘珍。画船拖素练，朱榭映红云。琥珀杯方酌，鲛绡席未尘。秦箫吹引凤，邹律奏生春。缥{糹耳少}纤歌遏，婆娑妙舞神。会知冥漠处，百怪恼精魂。"}