{"id":"549324","title":"揭晓前一日有友索歌歌此","dynasty":"明","author":"曹于汴","text":"春风晓入曲江曲，西山客子但呼醁。座上有高士，相看惊侧玉。为君发长歌，有口不食弹铗粟。御垆携馥度玉堂，故园烟柳竞新黄。谁能轩轾此，乾坤万里足徜徉。渭滨一丝系九鼎，当年未遇垂孤艇。手持盐梅上丹毂，梦怀不入岩前筑。生不愿扣角鸣呜呜，悬车前弩亦区区。人生容膝俱长物，勿用扰扰逐隙驹。为君歌，君浮白。君才崒嵂追謋砉，仰视长天流浩碧。"}