{"id":"1111408","title":"庚子叨第贽合州甘守","dynasty":"宋","author":"阳枋","text":"吴门捍蔽重夔渝，两地藩篱属钓鱼。自昔无城当蜀屏，从今有柱壮坤舆。军心铁石高深里，敌胆灰尘筑凿馀。看偃天戈閒夜月，朗声读破磨崖书。欲陈礼乐字三千，起趁东风万里船。戎马不禁文未丧，石鱼间出瑞开先。人知制梃摧坚甲，政比黄钟缓急弦。愿借风云乘快便，一声雷爆九重天。"}