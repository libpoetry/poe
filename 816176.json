{"id":"816176","title":"山塘即事四首","dynasty":"清","author":"章简","text":"两行水柳碧于苔，双桨冲波画不开。鬓影如烟歌似雨，四条弦上送秋来。碧栏曲折绕修廊，石级登登到上方。自和风铃天半语，一枝颓塔挂斜阳。一簇唐花护短坟，姓名片石尚嶙峋。情肠侠骨俱黄土，酹过真娘又五人。琵琶水面日闻歌，愁绝当筵唤奈何。莫怪吴儿心木石，青衫酒债近来多。"}