{"id":"518598","title":"望庐山作","dynasty":"明","author":"张吉","text":"彭蠡之滨大江浒，群山耸立森圭珇。独有匡庐势最高，俯视一一如环堵。匡庐之峰真绝奇，青天割破愁神祇。崭岩百态应难状，钜衍三军劳并持。我来正值秋气改，浊浪翻空若浮海。贪看渐觉眼花添，欲上终疑筋力殆。却怪玄圭奏功后，历纪诸峰此峰漏。世儒虽辨敷浅源，恐将附赘为肤腠。嗟尔犹为神禹之所遗，自馀幽眇何由知。群山群山勿相疑，此峰微尔谁能窥。呜呼此峰微尔谁能窥。"}