{"id":"573836","title":"庐山谣用李韵","dynasty":"明","author":"邵宝","text":"庐山倚南极，乾坤一高邱。绝顶有佳处，可作仙人楼。诏书命我访奇品，等閒却遂平生游。白鹿洞在五老傍，我来讲席重铺张，青云见彩霞生光。玉声左右泉不断，我行东峰涧有梁。眼明还直西南望，澄湖烟水俱苍苍。不知乘舟者谁子，望我应恨天衢长。庐山如庐几万间，与仙作主去复还。黄尘滔滔似海水，此山即是蓬莱山。载歌唐人诗，我句亦时发。九江秀色行揽之，楚帆风送飞鸿没。五老五老真有情，万峰之中独自成。何时拄杖往参立，上呼群仙下紫京。笑攀北斗挽银汉，共洗浊世邻太清。"}