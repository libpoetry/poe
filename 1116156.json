{"id":"1116156","title":"何郡王挽词二首","dynasty":"宋","author":"汪藻","text":"两纪中天侍冕旒，甘盘仍作济川舟。传家经术终黄阁，袖手功名未白头。身似留侯初出汉，葬如姬旦不忘周。千官祖奠城东陌，十里春风鼓吹忧。名标南国洞中天，胄出西京鼎足贤。早扈六蜚依日月，晚辞三事作神仙。马蹄忽到縢公室，鸡梦那逢谢傅年。一品真王对异姓，功臣今日数凌烟。"}