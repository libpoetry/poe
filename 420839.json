{"id":"420839","title":"珍珠帘  听鼓娘方红宝歌赋，用梦窗韵，兼索铁年、小山同作","dynasty":"近现代","author":"谢觐虞","text":"压愁麟带东风袅，天涯柳、弦柱流莺能道。旧曲换江南，信六朝欢渺。赌壁黄河何日事，有残客旗亭还到。香峭，折露桃秀靥，称他娇小。最惜客里光阴，任看云劫幻，交车尘绕。未必是雕梁，惹红襟凄抱。锦瑟华年天样远，只梦中啼眉能笑。付歌鼓消磨，艳晨应老。"}