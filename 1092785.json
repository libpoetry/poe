{"id":"1092785","title":"林德九国录作冰玉寮来索赋因寄五字","dynasty":"宋","author":"韩淲","text":"仇池苏仙语，发挥我孤山。孤山有何佳，林逋庐其间。风高气化远，庸贩亦班班。是荣人爵欤，百世不可攀。沉冥惬幽性，道胜无戚颜。至今西湖西，眇弥尚沧湾。谁夫仕吴京，敛焉心肯閒。吟讽彼一诗，静视触与蛮。斋房如僧寮，热客自尘寰。出处贵君子，安时谅非艰。"}