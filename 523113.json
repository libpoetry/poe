{"id":"523113","title":"结交行赠李沔阳","dynasty":"明","author":"李梦阳","text":"古人结交如种稷，今人当路裁荆棘。世间万事各有极，人生何必相倾仄。君不见李沔阳五马昨朝天，天冰地裂冲寒烟。三月不遇见天子，归途困顿心忧煎。南行波涛值汹涌，蛟龙失势鼋鼍踊。留滞聊栖梁孝台，醉歌直据侯赢冢。却忆当年侯未须，识者尽道骅骝驹。落笔遽掩羽猎作，挺身遂上青云衢。百战不侯李广辱，一麾出守延之吁。峡霾光射卞和玉，月明泪迸鲛人珠。李沔阳，汝无学云梦吞，亦莫效江南哀。六龙挽车日月轮，万里簸荡风沙开。弃君舟楫理衔辔，有人物色腾骧材。"}