{"id":"1221715","title":"赵大年芦雁图","dynasty":"元","author":"凌云翰","text":"平林带烟波渺渺，风低葭菼秋声小。望中疑是彭蠡湖，十百为群尽阳乌。楚天未雪无雨霜，南来岂必谋稻粱。哀音若欣云路迥，老翅不厌关河长。汀州水落成平陆，散乱凫鹥聚沙曲。低飞不肯俾寒鸦，犹绕荒村破茅屋。屋中有客挥五弦，从之不得心茫然。何人图画能著此，赵氏丹青称大年。徽庙元年颂凤历，此图正是当时迹。便从宣和到靖康，艮岳禽声起秋夕。古往今来几盛衰，摩挲老眼竟成悲。良工心苦人莫识，似写周宣鸿雁诗。"}