{"id":"490277","title":"睡鹤图","dynasty":"明","author":"朱朴","text":"有鸟有鸟巢蓬莱，玄裳缟袂非凡胎。仙人豢之驭为驾，万里一息仍归来。归来容与琼瑶窟，饮灵泉兮餐药物。圆吭无声风露清，倦翼低垂雪霜白。紫芝香煖栖丹霞，梦魂去绕天之涯。舟中赤壁三更夜，月下青田千里家。洞口鸾声吹梦醒，满地苍苔白云冷。人间可望不可攀，极目烟霄微有影。"}