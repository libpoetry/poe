{"id":"1165788","title":"郊庙歌辞 汉宗庙乐舞辞 章庆舞","dynasty":"唐","author":"张昭","text":"罘罳晓唱鸡人，三牲八簋斯陈。雾集瑶阶琐闼，香生绮席华茵。珠佩貂珰熠爚，羽旄干戚纷纶。酌鬯既终三献，凝旒何止千春。阿阁长栖綵凤，郊宫叠奏祥麟。赤伏英灵未泯，玄圭运祚重新。玉斝牺樽潋滟，龙旂凤辖逡巡。瞻望月游冠冕，犹疑苍野回轮。"}