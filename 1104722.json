{"id":"1104722","title":"方丘乐歌","dynasty":"宋","author":"郊庙朝会歌辞","text":"至哉坤仪，万汇资生。称物平施，流谦变盈。礼修泰折，祭极精诚。皇皇灵眷，永奠寰瀛。礼有五经，无先祭礼。即时伸虔，惟时盥洗。品物吉蠲，威仪济济。锡之纯嘏，来歆恺悌。无疆之德，至哉坤元。沉潜刚克，资生实蕃。方丘之仪，惟敬无文。神其来思，时歆荐殷。礼行方泽，文物备举。惟皇地祇，昭格来下。奠瘗玉帛，纯诚内著。神保是享，陟降斯祐。四阶秩仪，坛于方泽。昭事皇祇，即阴以墌。洁肆于祊，孔嘉且硕。神其福之，如几如式。荡荡坤德，物无不载。柔顺利贞，含弘光大。笾豆既陈，金石斯在。四海永宁，福禄攸介。卓彼嘉坛，奠玉方泽。百辟祗肃，八音纯绎。祀事承明，柔祗感格。修理方丘，吉蠲是宜。笾豆静嘉，登于有司。芬芬馨香，来享来仪。郊仪将终，声歌彻之。因地方丘，济济多仪。乐成八变，灵祇格思。荐馀彻豆，神贶昭垂。亿万斯年，永祐丕基。"}