{"id":"223505","title":"新雁过妆楼·风雨不来","dynasty":"宋代","author":"张炎","text":"风雨不来，深院悄、清事正满东篱。杖藜重到，秋气冉冉吹衣。瘦碧飘萧摇露便，腻黄秀野拂霜枝。忆芳时。翠微唤酒，江雁初飞。湘潭无人吊楚，叹落英自采，谁寄相思。淡泊生涯，聊伴老圃斜晖。寒香应遍故里，想鹤怨山空犹未归。归何晚，问径松不语，只有花知。"}