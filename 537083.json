{"id":"537083","title":"歌赠穆员外","dynasty":"明","author":"王世贞","text":"穆生不惜王家醴，却惜申公困胥靡。自言一寸已许人，六尺何妨为人死。白昼阊阖风雷寒，解衣为掩血肉残。即卖修行里中第，还悬神武门头冠。手挽柴车出西郭，朝煮餔糜夕汤药。已拚同日效左儒，差比空山胜羊角。浊漳河边逢石郎，哽咽为我谈行藏。此身系穆不系石，欲报沧海恩难量。君不读西京游侠篇，东京党锢传，若曹名使那足羡。男子酬心不为君，北风立洗青天面。"}