{"id":"1221706","title":"竹居为张行中赋","dynasty":"元","author":"凌云翰","text":"我观隐者居，种竹皆绕屋。无竹俗其人，无人俗其竹。纷纷迷籓篱，往往遍林麓。岂不怀渭川，因之咏淇澳。如何一丈地，有此数竿玉。遂今篷蒿室，便拟筼筜谷。笋出亲可供，充庖胜野蔌。叶落童自青，燎釜助山木。秪因幽事关，颇觉生理足。夜眠闻秋声，晓起见寒绿。繁欲加斧斤，因或资简牍。会当留高枝，他年凤凰宿。"}