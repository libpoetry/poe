{"id":"270927","title":"挂剑台·延陵季札贤公子","dynasty":"清代","author":"宋琬","text":"延陵季札贤公子，腰下芙蓉淬秋水。一片心期不忍寒，萧萧陇树虹霓紫。历聘诸侯未反命，鱼肠剚刃王僚死。躬耕三让宗家法，吴邦不受轻如屣。当时列辟尚权谋，剑客纵横仁义否。君臣父子竞相居，《谷风》之刺徒为耳。公子深忧在万古，聊因死友扶人纪。缟纻非无肸与侨，千金独向徐君委。朅来酹酒想遗风，荒台半圮埋寒丛。麒麟寂寞一抔土，谁其树之松柏桐。人言墓草似干将，辘轳镡鼻将无同。三十年来不复甲，枯根或化为蛟龙。水汤汤兮风烈烈，篝火黄昏读残碣。金石有时销，此谊长不灭。君不见交态纷纷等阡陌，任昉门前无吊客。"}