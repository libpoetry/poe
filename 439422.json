{"id":"439422","title":"拟古十首","dynasty":"金","author":"张建","text":"飞云何冉冉，高与日月齐。中有两仙人，盛服持玉圭。我欲从之游，天险不可跻。邈焉望不及，短日西山西。客从岳顶来，贻我松粉黄。为言服之久，身轻欲飞翔。我尝淡无味，我嗅寂无香。还君三太息，世好方膏粱。枯桑依颓垣，摧折生理微。剥我枝间叶，备君身上衣。叶尽谁复顾，栖鸟来亦稀。君看牡丹丛，日日笙歌围。青青河滨柳，柯叶柔且妍。一从智巧萌，戕贼为柸棬。器成岂不佳，天质失自然。争如河堤上，濯濯披春烟。石泉何清泠，中有九节蒲。蒲性本孤洁，不受滓秽污。一移入城市，生意寄泥淤。翠叶日焦卷，不霜而自枯。寄言守静者，勿涉奔竞途。庭前兰蕙窠，三年种不成。门外旱蒺藜，一旦还自生。第恐伤我足，锄去根与萌。如何一雨后，走蔓复纵横。有客曳长裾，袖刺谒高闳。低头拜阍者，始得通姓名。主人果厚眷，开宴海陆并。顾必承彼颜，语必顺彼情。不如茅檐下，饱我藜藿羹。菶菶峄山桐，一树十二枝。枝分十二律，所指各不移。胡为师襄子，独谓东南奇。一律不可阙，一枝不可遗。谁能以此意，说似典乐夔。美人何荧荧，颜若苕之英。绝世而独立，一顾倾人城。三星正当户，俟我亦在庭。之子无良媒，不敢犯露行。丘中有一士，颜貌清且癯。缊袍仅蔽体，蔬饭不满盂。时出蓬荜门，鼓腹歌黄虞。不知何所得，矫首望八区。"}