{"id":"149545","title":"君莫恶行·今年蚕母连万箔","dynasty":"宋代","author":"晁说之","text":"今年蚕母连万箔，屋边桑叶浑不著。彷徨何计救戢戢，出弃陌头空涕泣。前日初眠不敢语，今日贱之如粪土。不容身老吐一缕，回首室中殊乐苦。何敢愿天不我与，亦太无情彼蚕母。芙容锦帐醉新妆，那知有恨如许长。相公日恋北门乐，迎候马前君莫恶。"}