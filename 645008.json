{"id":"645008","title":"题龙门行乐图","dynasty":"明","author":"解缙","text":"龙门山高插天起，龙门水清深见底。大风吼雪翻银涛，天上火云烧赤尾。东连螺浦西钓台，三十六湾相萦回。白昼彷佛号春雷，怪石如龙云作堆。南阳公子好潇洒，行乐向此龙门下。锦囊绣袱绿瑶琴，紫裘乌帽玉骢马。有时跻险蹑崔嵬，洞观波浪胸怀开。小姑二山不盈尺，鄱阳一水大如杯。兴来长啸山下去，自觉精华与神遇。酒酣握笔赋归欤，飒沓吟笺有神助。信知出处非寻常，九苞之凤巢梧岗。天子龙门异岩穴，何日携手入庙廊。"}