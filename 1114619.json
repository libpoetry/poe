{"id":"1114619","title":"题金陵杂兴诗后","dynasty":"宋","author":"李琏","text":"花开似污天衣血，雨过重闻御案香。最恨寺奴隳太极，预先夺我画梅梁。池边石是南朝石，绿染苔花亦可怜。今日波平人事变，白鱼犹自跃天泉。相君息女小乘僧，身向西天佛律行。三尺戒坛秋色紧，个中蝼蚁亦长生。夜过江左从鸾旂，从此灵君著汉衣。春到阴山花似雪，望乡台上鹧鸪飞。南门点检旧行踪，最苦人人认得侬。羞涩面皮无处著，横拖山屐过青松。司马家儿持酒杯，天星下吸亦佳哉。恨渠不便效牛饮，那得孟津师旅来。孙帝陵傍水最悲，蒋侯庙下月来迟。夜深客子心惊恐，猿挂南朝枫树枝。南轩隐约夜声微，独咏齐梁绮靡诗。鬼火对山青焰短，依稀忆得独眠时。"}