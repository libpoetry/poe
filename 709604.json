{"id":"709604","title":"予居客馆主人养白鹇又有持山鸡至并置笼中山鸡斗击白鹇损其毛羽予怜之劝主人斥去山鸡因为白鹇作感激之辞","dynasty":"明末清初","author":"陈子升","text":"佳哉双白鹇，笼养君轩墀。雄者能知白，黑者能守雌。自违林薮愿，戢羽感恩私。不争鸡鹜食，仍惜凤凰枝。殊族逞嘴距，欻来将我欺。非赖有心人，安能脱羁危。三谢主宾意，永怀云峤期。"}