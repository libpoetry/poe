{"id":"677373","title":"猛虎行","dynasty":"明","author":"胡直","text":"山下有龙，山上有虎。龙藏渊穴，虎卧天府。虎非独燀威，亦有灵心。口衔帝符，命令百神。虎踞地长咆，大块荡摇。睥天短嘘，星晨纷拿。虎虽耋矣，有雏孔䐈，阚而八翼。吐舌九州，轩牙四极。啖兹下土，曷其有息。呜乎下土，亟矣无为语，龙潜不辞奫，无奋尔鳞。遵养纯熙，乃登于天津。我欲伐虎，手无斧柯。尔不潜深，虎将齧噬尔，如下土何，如下土何。"}