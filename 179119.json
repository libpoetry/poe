{"id":"179119","title":"傚东坡从欧阳公咏雪体不用盐玉鹤鹭絮蝶飞舞","dynasty":"宋代","author":"袁说友","text":"楼头一夜寒声促，但怪重衾惯藏六。小窗起听枯叶鸣，更觉凝寒透肌粟。乃知龙公修故事，幻作轻细巧翻覆。抟空积势欺檐楹，过眼随风满坑谷。云涛衮衮浩无际，顷刻庭前三万斛。小山爱我已霜鬓，老尽苍崖垂布瀑。儿童爱雪不爱身，堆削形橅笑盈掬。风梢袅娜困无奈，一一扶头恣敲朴。我来苕霅四寒暑，破漏怜渠数间屋。无人推户起僵卧，漫把清风继前躅。寒炉夜拨终不焰，冻笔呵吟已先秃。人间忧乐有定分，隣家乃奏琵琶曲。回飚落屑点翠袖，纷纷花映花奴肉。杜陵老眼不禁寒，只有诗筒再三读。请君早办雪儿歌，唤取诗翁醉醽醁。"}