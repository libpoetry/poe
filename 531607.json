{"id":"531607","title":"薛畏齐兵宪望鹤楼吟","dynasty":"明","author":"杨慎","text":"君不见贞观薛少保，下笔好写青田鸟。又不见开元薛郎中，兼泛沧浪学钓翁。名家羽仪有如此，后来杰出复难比。明心烱烱在云端，仙标昂昂如画里。黄鹄矶边鹦武洲，高人别起望鹤楼。渺渺烟霞连北极，悠悠天地入东流。惊浪颓波须砥柱，未许缑山招隐去。枫叶宁栖楚客林，桃花不问秦人树。赤霄玄圃记升沉，今也鸣皋昔在阴。坎止流行随所寓，山林钟鼎亦何心。一览鹤楼卷，重赋鹤楼吟。呜呼少保郎中双南金，世无杜甫谁知音。"}