{"id":"704689","title":"舟中三首","dynasty":"明","author":"薛瑄","text":"来往虽云数，应无愧此江。观书心见独，揉橹韵闻双。岸转山相掩，湍奔石互撞。裁诗清兴发，晏坐启船窗。石底明皆见，清波淡不流。几年乌府客，一叶楚江舟。求富知为妄，存心得自由。所欣安履顺，未必叹淹留。好在黔中地，相留过几年。岸经冬岭树，水宿夜滩船。支枕思前事，清心忆往贤。一阳看渐近，吾道故应旋。"}