{"id":"692240","title":"赐游西苑同诸学士作","dynasty":"明","author":"杨士奇","text":"东风御苑物华新，吉日游观命近臣。金瓮特颁千日酝，玉盘兼赐八珍淳。翠含杨柳桥边雾，香汎芙蓉水上云。鱼跃鸢飞皆化育，须看海宇颂皇仁。广寒高出倚晴霄，清暑开临螮蝀桥。凤阙九重通窈窕，龙章五彩护岧峣。霞明翠浪成漂锦，风振琼林协奏韶。山水足供仁智乐，千春万岁奉唐尧。日照千门万户开，参差楼观出飞台。地灵长看红云绕，天近时迎翠辇来。绝好西山如华岳，何须东海觅蓬莱。微臣几度陪游豫，欲继卷阿愧乏才。玄洲阆苑五云迷，紫殿彤楼众岫低。日射飞甍金署榜，虹连阁道玉为梯。洒筵好雨霏微过，傍席清禽睍睆啼。欲报深恩何以祝，皇图帝寿与天齐。"}