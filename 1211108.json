{"id":"1211108","title":"陈公辅听雨轩","dynasty":"元","author":"吾丘衍","text":"帝子吟潇湘，潇湘云烟竟茫茫。楚客歌洞庭，洞庭木叶空秋声。岂如敬亭山前野人宅，西风不惊响云滴。烛花未剪书在床，爱尔玄音起虚寂。忽无复有天，洒洒来自然。山中枕流人，如听洗耳泉。神融意适有真趣，汝南郭泰来何暮。忽忆陇头水，罢我膝上琴。旅人动遐思，无此潇洒心。君不闻岩花悲歌杜陵老，山雪空回剡溪棹。祁寒暑雨惟怨咨，流麦漂衢竟谁道。与君歌听雨，秋雨最可听。明朝雨歇云亦散，月色满地秋冥冥。"}