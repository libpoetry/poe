{"id":"722588","title":"夷门行","dynasty":"明末清初","author":"屈大均","text":"信陵当日救邯郸，毛薛诸公尽结欢。怅望夷门哀饮剑，逡巡函谷恨回鞍。魏王不信佳公子，醇酒美人终已矣。兵法空名宾客书，合纵未雪诸侯耻。大梁为君频驻马，燕赵萧条同泪下。荆卿一去无酒人，朱亥已没谁屠者。狐兔纷纷古市游，灌城早已知鸿沟。侯嬴不吊吊公子，遗墓苍茫何处求。自迎监门劳玉趾，引车回入大梁市。从骑皆惊骂小人，岂知嬴乃为公子。刎颈送君君勿悲，为酬晋鄙血淋漓。效命只须进朱亥，报恩况复得如姬。卖浆博徒贤似汝，殷勤问步频相许。天下无双是妄人，平原多客空豪举。威名尽出抱关人，率领诸侯遂抑秦。末路可怜长夜饮，东门草蔓失城闉。"}