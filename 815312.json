{"id":"815312","title":"声声慢 秋声仿竹山","dynasty":"清","author":"赵我佩","text":"远雁悲鸣，哀蝉暗咽，销魂齐作秋声。画角城头，斜阳冷带鸦声。怕听荒村落叶，近黄昏、古寺钟声。长亭外，有粘天衰草，响送车声。漫向门前问卜，但计程窗下，敲断钗声。檐铁铮琮，小楼前后风声。邻家又催刀尺，捣寒衣、一片砧声。黄花瘦，捲帘人、微褪钏声。萧萧飒飒，惨惨凄凄，飞来何处秋声。似雨还风，梧桐叶底寻声。香老豆花篱角，怕吟蛩、絮出秋声。蕉窗畔，漏疏灯一点，微逗书声。惊起惺忪茶梦，是相如病渴，炉沸泉声。片月长安，万家同捣衣声。今夜板桥霜冷，唤行人、野店鸡声。荒城外，听鸣笳、寒杂漏声。"}