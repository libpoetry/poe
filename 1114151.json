{"id":"1114151","title":"叶梦授龙图同游丹霞见和四绝句再次前韵","dynasty":"宋","author":"李纲","text":"岩窦嵌空南宝花，玲珑楼阁衲僧家。兴来结客穷幽讨，冲破晴山几段霞。渡水扪萝款石扉，杖藜同著旧缁衣。犹嫌林下諠僮仆，欲学孤云野鹤飞。烟霞绚彩染幽岩，紫翠葱茏云木参。幸有幽人共清赏，岂惟风月友成三。夜寒月影照虚廊，境寂心清发妙香。藜藿山林有馀乐，未应肉食念华堂。"}