{"id":"766968","title":"贺新郎","dynasty":"清","author":"俞士彪","text":"寂寂重门闭。镇黄昏、懒挑兰灺，半閒鸳被。万点潇潇无情雨，时向纱窗飞坠。恰也似、伴人愁泪。谁说春宵非易得，怎浑如、秋夜难成寐。无语处，暗憔悴。天公料得无私意。想人间、昏昏晓晓，一般况味。可惜少年行乐事，大半输他梦里。酒醒后、小楼遍倚。独自三更凝望久，但春山、烟树春江水。离别恨，倩谁寄。"}