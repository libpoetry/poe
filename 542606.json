{"id":"542606","title":"送少司马苏公总制宣大","dynasty":"明","author":"谢榛","text":"向晓发长安，飞旌入渺漫。漠南驱虎豹，天上别鹓鸾。一荐膺推毂，殊勋报筑坛。金钲殷地响，宝剑照人寒。自古边庭计，非今将相难。龙韬开武库，麟阁待儒冠。青海连兵苦，黄金结士欢。论功多汗马，从事有材官。汉檄云中度，班铭石上看。雄图骠骑在，一战取楼兰。"}