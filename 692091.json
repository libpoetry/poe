{"id":"692091","title":"和聂仪部明妃曲","dynasty":"明","author":"李攀龙","text":"青海长云万里秋，琵琶一曲泪先流。六宫多少良家子，不到沙场不解愁。玉门关外起秋风，双鬓萧条傍转蓬。怪得红颜零落尽，春光只在合欢宫。天山雪后北风寒，抱得琵琶马上弹。曲罢不知青海月，徘徊犹作汉宫看。燕支山下几回春，坐使蛾眉误此身。二八汉宫含笑入，一时红粉更无人。"}