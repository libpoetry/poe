{"id":"504617","title":"陈世恭昆仲同游龙泉庵赏海棠","dynasty":"明","author":"李昱","text":"三月江南好风日，得意看花马蹄疾。颇怜西蜀之名花，烂熳娇红逞仙质。丽脸犹嫌繁杏艳，柔丝已学垂杨密。游蜂迷处万朵明，归鸟鸣边一枝出。青霞时留仙客佩，绛云夜照维摩室。去年载酒常恨晚，今岁题诗未开毕。道人所乐非一二，弟子相随成六七。过眼谁羞花似雾，簪帽犹誇发如漆。日斜欲去还徘徊，唤取佳人弹锦瑟。"}