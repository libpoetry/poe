{"id":"909595","title":"沁园春 其十四 饯邓季谦赴班","dynasty":"宋","author":"李曾伯","text":"揽秀岷峨，著鞭江淮，诸公所奇。对塞垣烟淡，相随弓剑，城楼月落，几共灯棋。驿柳摇黄，溪桃涨绿，稳趁春风度玉墀。亨衢去，看紫微红药，太乙青藜。孤山若放梅时。莫忘却扬州曾有诗。怅英游难驻，堪怜只影，中年易感，祗付双眉。珍重交情，勉旃时用，回首岫云从此归。能相忆，有好音遗我，在水之湄。"}