{"id":"688257","title":"草堂前芙蓉正吐口占数绝为别","dynasty":"明","author":"朱浙","text":"芙蓉花发暗柴门，几日相看不出村。地远清溪童更懒，自留盆水饷花根。天付秋花一种奇，草堂清淡正适宜。三春桃李虽多态，曾是秋风几度吹。清霜一夜老蒹葭，墙角芙蓉渐著花。犹忆昔年江上看，西风吹梦客思家。楚水吴山未了因，匆匆魂梦客边身。拒霜已是何年种，刚得今朝作主人。不耐清秋怀远途，草堂坐觉旅怀孤。捲帘月上芙蓉影，便是人间送别图。"}