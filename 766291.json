{"id":"766291","title":"夜合花 蔼人有看花之约，余乘风便已解维矣","dynasty":"清","author":"周之琦","text":"洛水明珠，巫峰仙佩，未如越网千丝。绿悭顾曲，输君暖玉偷携。青缆解，画船移。怪津亭、折柬来迟。向虹桥去，箫吹夜月，谁唱新词。西湖西子归时。长记缃裙染翰，罗帕题诗。吟香试茗，依然闷倚空卮。红袖冷，翠眉低。甚好风、偏妒芳期。倩卢家燕，闲将此恨，说与教知。"}