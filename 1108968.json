{"id":"1108968","title":"七十九吟十首","dynasty":"宋","author":"刘克庄","text":"阅世桑田变海波，谩存铜狄共谁摩。钓璜岁日明年是，驰隙光阴一霎过。仕宦端平甲子岁，结局景定壬戌年。有北窗凉来枕畔，无南风尘傍扇边。便有凤从千仞下，更无虎守九重门。拔茅初喜仕途泰，起蕝乃知皇帝尊。多作恶诗供世笑，晚持孤论谁予同。才名压倒豁□老，官职火迫乖崖翁。向来热血泼虚庸，卮酒凭谁酹二公。老作地仙差□了，洞宾相约听松风。适闻有诏追阳子，又说厚礼迎申公。莫教涑水疑四皓，且伴横渠吟八翁。经书上卿曰刘子，史称三老为董公。赵章泉自号晏叟，朱先生一字遁翁。旧田庐我先人业，某水丘吾童子游。有杞菊姑安甫里，无蒲萄可博凉州。业缘在东震旦国，参礼遍南赡部州。欠明眼人与谈道，就圆机士语九流。虽瞎吾眼犹劬书，平生无泪如唐衢。爱鹤天鲸海空阔，嫌羊肠鸟道崎岖。"}