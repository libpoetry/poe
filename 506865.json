{"id":"506865","title":"送袁忠彻尚宝致政归乡","dynasty":"明","author":"杨荣","text":"碧空下凉露，玉树生秋风。朝回别行客，目送南飞鸿。青冥浩无际，去去不可从。怀君先大夫，夙昔遭奇逢。潜邸识真主，不羡汉吕公。列职清华地，最沐恩宠隆。一朝忽仙逝，惕然动宸衷。推恩锡世禄，不独荣厥躬。接武登凤池，垂绅侍重瞳。累绩升少卿，出入丹禁中。侍从历四朝，眷遇期有终。齿力尚未衰，归思何匆匆。封章荷俞允，拜命辞九重。故乡有先陇，郁郁罗青松。岁时伸祀礼，诚意潜感通。忠孝求无愧，令望垂不穷。"}