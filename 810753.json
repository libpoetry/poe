{"id":"810753","title":"消夏杂咏六首 溪桥散步","dynasty":"清","author":"牛焘","text":"溪桥流水自潺潺，信步郊原俗虑删。野老灌园机事息，数椽茅屋对青山。古木苍苍挂夕晖，青山影里鹧鸪飞。啼禽渐向云深处，我欲携琴傍翠微。千岩万壑披裘翁，日日看山落照红。为爱青山似图画，不知身在画图中。山村一带竹檀栾，风雨萧疏入夏寒。蒲幅潇湘移不得，隔林遥借绿阴看。几丛茉莉倚檐栽，好雨连番次第开。应是吟诗漏消息，寻香一蝶过墙来。山城又值阓阛开，踏碎庭夜一片苔。倚枕待寻池草梦，午风吹送市声来。"}