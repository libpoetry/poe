{"id":"980505","title":"阴山女歌","dynasty":"宋","author":"晁说之","text":"阴山女汉服，初裁泪如雨。自看颜色宜汉装，琵琶岂复传胡谱。赤车使者传琵琶，翩然雌凤随凰去。岂不怜此女儿心，父母生身远有祖。平生父母九原恨，得幸一朝收拾取。使者高义重咨嗟，衣裳盟会其敢许。汉装汉曲阴山坟，七十年来愁暮云。即今山川还汉家，泉下女儿闻不闻。谁将一樽内库酒，招此芳魂亦何有。崔卢旧族自豪英，顾此女儿惭色否。巍巍之功惟陛下，万岁百男固宗社。赫赫雷电暂出车，陶陶韶濩咏归马。墨庄侍读如尚在，应有好辞献寿斝。"}