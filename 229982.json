{"id":"229982","title":"寿黄侍郎·玉井之泉其源深","dynasty":"宋代","author":"度正","text":"玉井之泉其源深，渊涵停蓄包千寻。风行于上渺河汉，诸子浅陋其蹄涔。茫无畔岸容鼍鳖，富有磊落潜球琳。大原自出号学海，馀波散及蕃儒林。有如霁月当空照，罗列万象中森森。恭惟王明可用汲，一勺沃我思贤心。推之四海泽焦槁，元戎十乘来骎骎。铜梁玉垒日澄净，夜气晨光焕井参。区区贱子愚且鲁，非曰能之学鼓琴。殷勤三弄众掩耳，莞然一笑遭知音。推琴而作喜欲舞，慨我得此逾兼金。上方穆穆回元化，舍尔其谁扶当今。传闻丹诏九霄下，衮舄未至虚宸襟。请书国纪开皇极，雍容调燮阳与阴。愿公自爱毋久外，天下苍生思作霖。"}