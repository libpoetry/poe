{"id":"704934","title":"奉怀弼塘尊师古林尊丈二首","dynasty":"明","author":"霍与瑕","text":"清歌一曲思熙熙，唱入南山和者稀。老鹤高栖松桧稳，饥凫低趁稻粱飞。百年地步谁绳武，千仞冈头独振衣。自笑狂夫疏懒旧，三竿红日尚关扉。断魂芳草送春残，谁寄春诗自水南。杏树坛边新雨泽，梅花村里旧云庵。明时天际翔威凤，野老山中忆去骖。肯订翳门关上约，碧溪薇蕨有馀甘。"}