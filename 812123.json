{"id":"812123","title":"雨阻","dynasty":"清","author":"孙原湘","text":"黄昏独自下帘栊，挑尽银釭不肯红。有限清欢好时节，可堪抛掷雨声中。料卿知我忆卿真，绣被难安转侧身。听尽漏声还听雨，绿窗同是未眠人。闭户沉沉长绿莎，隔条街巷抵银河。一宵两处芭蕉上，不敌相思泪点多。兼旬梅雨苦如年，霁后晴云火欲然。雨即阻人晴亦阻，天公难作是情天。相期隔日到妆台，苦被金闺女伴猜。如此炎官张火伞，迎朝触热为谁来。"}