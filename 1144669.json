{"id":"1144669","title":"四明山中十绝 枫树坑","dynasty":"宋末元初","author":"戴表元","text":"雁飞不断楚天长，云路霜林级级黄。何处人烟有墟落，北风高垄散牛羊。山深不见焙茶人，霜日清妍树树春。最有风情是岩水，味甘如乳色如银。小横欲尽大横来，万壑千岩汹涌开。闻道洞天深几许，紫云深处有楼台。乱云穿尽得平芜，一段冰寒碧玉壶。犹是春风未相弃，山前吹长万龙须。洞深烟树碧氤氲，只采灵苗不采薪。闻着踪由多懒说，相逢莫有姓韩人。怪石惊湍吼不休，时时岩客饮寒牛。谁知此水明州去，浸作琉璃万顷秋。七里黄泥红树冈，西风果熟一村香。居人只道山深好，三百年来是战场。仙在人间不易寻，当时已道是山深。可怜华表标题处，夜夜猿啼枫树林。两颊棱棱额下分，更无坳处可藏云。西风怕夺行人眼，荞麦满山铺锦云。刘郎一去杳无踪，水白山青只故宫。欲问岩前老松树，人间禁得几秋风。"}