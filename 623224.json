{"id":"623224","title":"初十日丝雨有加","dynasty":"明","author":"郭之奇","text":"竟日千丝袅，为春一片菲。谁拈条绪出，每向甲勾微。物色初牵惹，时光久渴饥。轻寒重洗发，新润且几希。小径思红软，荒郊任绿肥。山临招翠滴，花远惜香违。飘泊从羁旅，周遮觅艳妃。如分还自合，已散复相归。渐至黄昏刻，全销碧落晖。金刀难独剪，玉漏转同飞。将使六街月，愁看孤客帏。潇潇清夜湿，惟许梦魂依。"}