{"id":"721937","title":"汪扶晨得予所寄诗外赋诗志喜予感其知己之深亦赋二章答之","dynasty":"明末清初","author":"屈大均","text":"昔闻浣花老，最爱李青莲。今子才无敌，依然让谪仙。笔惊风雨落，杯讶瀑泉悬。狂客四明在，还教与酒钱。年年惠书札，吾子最情深。不有千金剑，安知一片心。关山难独往，魂梦易相寻。数把离忧写，泠泠一玉琴。"}