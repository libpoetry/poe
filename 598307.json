{"id":"598307","title":"云台山","dynasty":"明","author":"梁有贞","text":"杖策恣游讨，兹山信奇淑。台高隐半云，岩深□飞瀑。崚嶒准丹邱，厜㕒瞻旱麓。寻云陟冈峦，班荆□松竹。阴条垂欹厓，阳葩散平陆。斐斐烟幕嶂，浏浏风鸣谷。酌水成甘醴，采药皆神茯。鸡鸣隐树巅，猿吟挂高木。凭眺协元虚，蹑景契幽独。心为神理超，兴因感物速。永言寄孤踪，一谢尘中躅。"}