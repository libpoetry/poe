{"id":"821086","title":"月下笛 行严久滞桂林，并偕燕婉，顷有词见寄，依调和之","dynasty":"清末近现代初","author":"汪东","text":"雨敛昏镫，虫吟破壁，旅愁如发。宾鸿数列，散点遥空明灭。度寒塘、将息更飞，几回怕、著书漏泄。甚间关到后，愁边心字，被风吹折。单椒秀起，看粤岭深幽，误人车辙。衡阳路远，片羽因风难越。记巴山、旧时燕居，透帘碎影余旧月。且归来、愿得吹箫，弄玉声未阕。"}