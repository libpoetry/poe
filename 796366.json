{"id":"796366","title":"摸鱼儿 秋夜","dynasty":"清","author":"阚寿坤","text":"问西风、甚时吹紧，催将鸿雁声悄。菊花拌坼重阳蕊，凉夜月圆天小。炉篆袅。晕一缕仙云，不碍飞琼笑。莺烦燕恼。道辜却韶光，传来冷信，逐渐岭梅早。谁家院。箫韵凄眠度晓。声声心事缠搅。丹凝禅悟寻常耳，还是文园幽妙。闲自料。烟云幻繁华，转眼成秋草。朱颜未老。正力避吴霜，冬馀强饭，竹素浣尘抱。"}