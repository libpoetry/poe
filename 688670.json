{"id":"688670","title":"观音山次紫岩太宰","dynasty":"明","author":"严嵩","text":"危栏高栋俯江深，萝径松门胜可寻。祗苑白云生静思，石溪红叶动秋吟。遥岑不改鸿濛色，清啸如传鸾凤音。轩盖拥林钟磬发，山僧应记宰官临。天末长云逐雁来，江间波浪起孤台。初晴风日邀登阁，胜地山河对举杯。著帽山公期取醉，挥毫李白故称才。极知人世閒情少，多谢霜前白菊开。"}