{"id":"368998","title":"声声慢·题生香馆主人茶烟煮梦图","dynasty":"清代","author":"杨芳灿","text":"梨云欲堕，蕉雨才停，微烟低袅湘竹。梦境迷离，响听瓶笙相续。文窗绡帷半卷，漾溶溶、翠痕如縠。诗魂悄，定应吟遍，万山凉绿。更著一庭花气，约几缕炉薰，暖香浮屋。徬佛天风，吹度碧城阑曲。惺忪慧心易警，正鹦鹉、帘钩催觉。扶倦起，瀹灵芽、嫩汤初熟。"}