{"id":"694404","title":"木犀四绝寄倪麟","dynasty":"明","author":"陈献章","text":"正月山桃委地红，柳塘还捲落花风。木犀一树浑堪赏，尽日相看烟雨中。风雨归来问小奴，药栏花架费人扶。黄昏雨歇茅檐月，只有木犀对老夫。春城无日不思家，风雨经旬损物华。竹色四时长不改，平安先报木犀花。风吹雨打只伤神，白首龙钟尚爱春。花意未应嫌老丑，十年前是种花人。"}