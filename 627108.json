{"id":"627108","title":"夜别","dynasty":"明","author":"陈邦彦","text":"孑孑江上踪，过从何寂寞。有美婉清扬，驱车破牢落。谈谐未几语，乃复轻然诺。感兹绸缪意，驾言采芳药。名园盛主宾，斗酒相娱乐。风流映坐隅，中夜听弦索。酒阑忽遐举，此过乃不恶。悠悠城上乌，矫矫云中鹤。晨风四面起，凄其倍于昨。大黄遄问津，小黄卧高阁。眷焉不可留，浩歌返南郭。握手劳相将，分携意惋愕。寒衾不帖席，明月满屋角。乃知意气急，反为交游薄。"}