{"id":"686424","title":"送乡友王俊杰南归四首","dynasty":"明","author":"叶砥","text":"猎猎霜风洒鬓华，停车话别柳边沙。尔兄新调阳关戍，老我先淹青海涯。天际朔云分雁影，江南春事迫梅花。封题不了羁孤意，一一相烦说到家。君来备达乡闾讯，君去凭传旃寓情。世世纷纷秋后叶，亲知落落晓来星。中年鬓怯风霜白，先陇松怜雨露青。妻子伶俜深在念，临歧无怪太叮咛。白云狼藉旧林丘，旃泊天涯十五秋。壮气崆峒三尺剑，浮生滟滪一扁舟。栖栖无乃骥伏枥，郁郁有如鱼中钩。造物倘于人借便，掉头卸却虱兜鍪。故人喜自故乡来，便促归程转恼怀。载雪拟过扬子渡，望云直指越王台。几家乔木询无恙，诸老流风愧不才。想及到时春酒熟，黄萱堂上寿觞开。"}