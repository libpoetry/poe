{"id":"835033","title":"拜星月慢 乙丑七夕和闰庵","dynasty":"清末民国初","author":"奭良","text":"大地风停，初更人定，却也神仙色喜。瓜果中庭，料人家无几。隔河望几度，俄延锦旆。鸾驭莫辨，银河鹊尾。手赠支机，更何人提起。笑唐宫、秘定长生誓。长生了、又有何滋味。昔日百万天钱，早珠沈波底。祝双星、安稳浑无计。痴儿女、乞巧缘何事。待脉脉、绣出霞雯，只相思成字。"}