{"id":"1065983","title":"乡会诗钱晋臣和韵谢之","dynasty":"宋","author":"许景衡","text":"流落湖海间，十载苦卑湿。生还亦何事，犹未扫馀习。天葩发新句，珠履追旧集。和篇纷四来，文采各荧熠。轰鋐金石动，凄楚风雨急。土风自难忘，岂类南冠絷。英英王者后，文武盛爵邑。清深如古井，短绠未易汲。如何示同好，醉墨犹我及。年来穷到底，屋壁徒四立。此行亦何幸，珠玉得屡挹。骐驎委六辔，万里无险涩。他年乘高车，何人犹戴笠。"}