{"id":"815728","title":"咏尘咏影和敬业堂集中韵","dynasty":"清","author":"钱梦铃","text":"一片空濛著物轻，探寻无迹听无声。从教麈尾挥难尽，聚向轮啼看不明。总为多情生步袜，未能免俗惹冠缨。劫灰与尔长终古，东海沧桑问几更。起灭何从证宿因，镫前月底动相亲。悟禅尚著空中色，妙笔难摹画里神。万物有形皆泡幻，一腔无我是天真。未须拂拭菩提树，苦向身心索解人。"}