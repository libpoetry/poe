{"id":"1166409","title":"奉和圣制过晋阳宫应制","dynasty":"唐","author":"张说","text":"太原俗尚武，高皇初奋庸。星轩三晋躔，土乐二尧封。北风遂举鹏，西河亦上龙。至德起王业，继明赖人雍。六合启昌期，再兴广圣踪。传呼大驾来，文物如云从。连营火百里，纵观人千重。翠华渡汾水，白日临崒峰。枌榆恩赏洽，桑梓旧情恭。往运感不追，清时惜难逢。诗发尊祖心，颂刊盛德容。愿君及春事，回舆绥万邦。"}