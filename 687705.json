{"id":"687705","title":"辛酉元旦示儿","dynasty":"明","author":"安希范","text":"老饮屠苏渐后人，杯行一手更逡巡。岁占共喜风从丑，春兴还忧雨浃辰。墙角探梅寒料峭，尊中浮柏味芳醇。醉馀墓道颜犹渥，镜里从知鬓巳银。自是清时老逸民，浮生阅历五朝人。八年薄宦蒙严谴，廿载深山狎隐沦。仅保家声无忝旧，幸逢国运复更新。受恩奕世惭何报，努力儿曹早致身。"}