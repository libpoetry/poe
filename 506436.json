{"id":"506436","title":"修竹诗寄沈公辅","dynasty":"明","author":"王洪","text":"修竹一何盛，生此南山岑。苍松冠其阳，灵芝蔽其阴。蟠地下冥漠，干云上萧森。凉飙飒然至，清籁时自吟。幽响振虚谷，秀色滋远林。丹山有奇乌，昆崙有珍禽。羽翼何葳蕤，翻飞此岖嵚。交鸣泬寥外，共栖苍翠深。离离啄佳实，??和好音。坐阅岁时久，岂为霜霰侵。桃李发春墟，容冶竞追寻。夫容亦窈窕，媚此秋江浔。时至岂无华，岁寒难比心。猗猗诚为美，亭亭良所钦。因之赋淇澳，永言谐素襟。"}