{"id":"692442","title":"题竹寄一夔侍讲","dynasty":"明","author":"杨士奇","text":"翰苑銮坡日月边，五更联辔共朝天。独封青简收金匮，去傍云林作散仙。江南三瑞同升日，邂逅京华意最亲。阅历风霜三十载，一枝留擅故林春。风流文采玉堂人，冰雪襟怀夐绝尘。好在江南烟雨外，翠壶时醉洞庭春。娇花媚草谩纷纷，直节清风见此君。我忆词林余太史，题诗聊复继停云。"}