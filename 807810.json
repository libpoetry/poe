{"id":"807810","title":"沁园春  咏砚为李若士赋","dynasty":"清","author":"陈维崧","text":"谁向螭潭，刳紫云肝，镌白玉脂。便曹王台上，嗤他铜雀，徐陵序里，输却琉璃。瘦比龙精，娇踰鹆眼，蒸出韩文与杜诗。洼而黑，是娲皇炼剩，蠃政鞭遗。醉磨盾鼻能为。还笑倩防身凤咮随。但每看剑动，神先跳荡，时闻笛起，兴更淋漓。此去衡阳，祝融峰上，要写悬崖百丈碑。颠狂甚，叱青猿代捧，蘸墨亲题。"}