{"id":"1073610","title":"某靖国中与时发同寓郡庠潜心之北窗凡三年而别别后三十五年复相遇于荆溪颐山之下苍颜白发互相惊叹追数一时同舍生在鬼录者十八九独两翁无恙耳方筑室山中以老焉将与时发杖屦往来如杜子美所谓两老者乃赋诗而以为之先","dynasty":"宋","author":"孙觌","text":"簪盍尽晨夜，裾连讲肆朝。昂霄初一睹，历块已先超。竟卧盐辎老，终遗爨鼎焦。月分千里共，波折两萍漂。卷地边尘合，弥天劫火烧。途穷歌兕虎，巢燬赋鹪鹩。稚子开三径，先生守一瓢。但空囊似腹，莫折磬如腰。帻堕樵风过，袍斑钓雪饶。蜗盘怜角缩，鼠黠看须摇。凫雁吾何算，松筠子后凋。共怜身独在，相视意俱消。负衅投炎海，全生托圣朝。那知龟是鳖，已见鹏如雕。楚玉号三献，尧云焕九霄。啼乌占夜喜，归马弄风骄。便杀鸡为黍，休寻鹿覆蕉。并邻如可卜，半道不须邀。汲井浇桑本，携锄莳药苗。千端身外事，一噱醉中嚣。蚁泛莲垂叶，鱼烹柳贯条。往来成二老，随分各逍遥。"}