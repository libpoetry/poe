{"id":"744010","title":"清岚山","dynasty":"清","author":"周有声","text":"人家住峰顶，我行时见之。遂逾数百折，始获叩茅茨。主人拂尘席，邀我憩征疲。村居不四五，往往绝烟炊。携榼请馔具，日暮空筐归。未知有蔬笋，况乃思甘肥。提壶试斟酌，不辨渑与淄。岂无饥渴情，何为异肝脾。谓言百尺岩，九仞不及施。昨逢十日雨，众面生光辉。自从五月来，谁复陈巾匜。悲哉人间世，生理乃若兹。我劳尚不解，彼困何能支。明发舍之去，相看俱涕洟。"}