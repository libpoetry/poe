{"id":"611345","title":"重阳后五夜镜园小集听泉泛觞戏作问月歌","dynasty":"明","author":"邓云霄","text":"翻疑东海月，却向小池生。掩映双珠动，澄鲜两镜明。素娥对镜垂珠珥，吾园水镜还如此。广寒深殿乏泉声，转觉吾园更无比。园中有畦兼有泉，听泉漱石集群贤。试问开尊时共醉，何如抱兔只孤眠。低头拍弄池心月，举头笑向嫦娥说。窃药那能脱死生，伤离肯复嗟圆缺。碧海青天夜夜心，恐君绿鬓今成雪。君歌霓羽踏云游，照遍华夷内外州。闻道冰轮三万里，缘何落在小池头。池头贮石沉沉静，依稀月里山河影。漱石已惊通海眼，步蟾愿指升天径。两镜双珠对不移，金波拍弄转离披。由来水月皆空相，只有西方悟者知。"}