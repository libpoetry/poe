{"id":"1177286","title":"题赠高闲上人","dynasty":"唐","author":"陈陶","text":"檐卜花间客，轩辕席上珍。笔江秋菡萏，僧国瑞麒麟。内殿初招隐，曹溪得后尘。龙蛇惊粉署，花雨对金轮。白马方依汉，朱星又入秦。剧谈凌凿齿，清论倒波旬。拂石先天古，降龙旧国春。珠还合浦老，龙去玉州贫。鸳鹭输黄绢，场坛绕白萍。鼎湖闲入梦，金阁静通神。海气成方丈，山泉落净巾。猕猴深爱月，鸥鸟不猜人。拂岳萧萧竹，垂空澹澹津。汉珠难觅对，荆璞本来真。伊傅多联壁，刘雷竞买邻。江边有国宝，时为斸星辰。"}