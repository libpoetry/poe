{"id":"1223908","title":"江贯道江山平远图","dynasty":"元","author":"虞集","text":"江参去世二百年，翰墨零落多无传。人间几人写山水，谁能意在挥毫前。昨见石林旧家物，春雷叠嶂初破墨。我和叶诗颇豪放，三者相望都突兀。险危易好平远难，如此千里数尺间。高云舒卷非散地，丽日照耀皆名山。我持美脯酒一斗，墨汁盈盘可濡首。江生精神作此山，向山呼生当至否？高秋银汉天无云，帷中泠然来夜分。黄茅岭头华盖顶，画我独访浮丘君。"}