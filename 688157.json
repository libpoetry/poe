{"id":"688157","title":"和韵寄日华上人","dynasty":"明","author":"朱诚泳","text":"几年不见佛图澄，龙象天高未许登。西土重来思有道，亲藩分守愧无能。曾闻心印传诸祖，更喜诗坛续九僧。料得山居无个事，蒲团终日课莲经。当年曾会景隆池，千里难禁别后思。古寺春深花落后，小轩人静月明时。寒山笑谑都成偈，无本推敲酷爱诗。何日重来寻旧约，相逢一笑话襟期。"}