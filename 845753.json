{"id":"845753","title":"水晶帘/南歌子 上定齐六月廿七","dynasty":"宋","author":"无名氏","text":"谁道秋期远，正旬浃、双星相见。雨足西帘，正玉井莲开，寿筵初展。麈尾呼风袢暑净，那更著、纶巾羽扇。殢清歌，不记杯行，任深任浅。湖边小池苑。渐苔痕竹色，青青如染。辨橘中荷屋，晚芳自占。蜗角虚名身外事，付骰子、纷纷戏选。喜时平、公道开明，话头正转。"}