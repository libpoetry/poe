{"id":"509793","title":"题端阳李太守甘霖重应卷","dynasty":"明","author":"陈献章","text":"岭南名刺史，端阳有成绩。端阳问为谁，长沙垂令德。曰惟长沙公，善非一代积。去年苗欲槁，公寝不安席。手拈一炷香，须臾见昭假。今年事复然，斯民忻目击。甘霖雨下土，郊野望四塞。滂沱及邻壤，秋田足民食。公惠宁有心，斯民感公德。口颂遂成碑，举手还加额。安得长沙公，为我大邦伯。坐令十郡内，广布阳春泽。闾阎兴孝悌，四野无盗贼。共育太和春，絪缊谢反侧。"}