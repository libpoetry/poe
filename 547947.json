{"id":"547947","title":"云翠绝顶东望?山十韵","dynasty":"明","author":"于慎行","text":"蹑屩登丹嶂，开尊瞩锦岑。悬厓分日月，众壑异晴阴。鸟道霞标度，泉流树杪侵。神工图紫翠，灵斧削嵚崟。缥缈云生岫，霏微雾出林。依稀瑶草色，彷象玉笙音。人代迷陵谷，山形自古今。醉馀歌烂漫，秋至气萧森。旧纫兰荪佩，新抽玳瑁簪。登高仍望远，都寄采芝心。"}