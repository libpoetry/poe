{"id":"733367","title":"送胡循蜚由衡州左迁商丘丞","dynasty":"清","author":"曹尔堪","text":"燕山积雪高三尺，九月严霜天地坼。与君长揖走风尘，同是西吴羁旅客。独怜坎坷仕宦途，折腰偏向府中趋。豪心侠骨委成败，场中游戏呼枭卢。来时衣带潇湘雨，南国纵横乱豺虎。探穴初耽衡岳深，览奇更喜梁园古。雎阳城边驱马行，才人迁谪易知名。酒酣日落哀筝急，泪湿青衫空复情。"}