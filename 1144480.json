{"id":"1144480","title":"烈女秋 其二","dynasty":"宋末元初","author":"陈普","text":"不思粉黛学倾城，心对冰壶贮月明。魏国节操成令女，湘江竹泪泣娥英。床头明镜春容减，桑下黄金秋叶轻。守静不因时物感，西风荒草自蛩声。一盏残灯对影居，凤飞西去彩鸾孤。毁身令女生全节，沉水齐姜死守符。月色半帘閒翡翠，蛩声孤枕冷珊瑚。柏舟歌罢尘埋镜，淅沥秋声在竹梧。"}