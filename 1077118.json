{"id":"1077118","title":"再次韵","dynasty":"宋","author":"李纲","text":"落笔萧森遽如许，墨为根茎纸为土。眉山作此共言好，譬犹字法称虞褚。世人画竹不画意，谩舍丹青欲侔古。胸中干叶本天成，心手应时那可语。此君于我定有缘，每念移根栽小圃。开图忽见数株新，却怪龙孙入吾户。年来几欲断吟哦，照眼还成自难禦。发缄又复读佳篇，诗癖遥知犹未愈。"}