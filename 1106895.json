{"id":"1106895","title":"秋居幽兴","dynasty":"宋","author":"王禹称","text":"秋光虽寂澹，幽兴入诗家。篱暗螀啼菊，园荒蚁上茄。围棋知日影，理发见霜华。向晓儿童喜，溪僧遗晚瓜。园林经积雨，晚步思悠哉。宿鸟头相并，秋瓜顶自开。药田荒野蔓，屐齿没苍苔。幽兴将何遣，燋琴贳酒杯。谪居人事慵，幽兴与谁同。僧到烹秋菌，儿啼索草虫。扫苔留嫩绿，写叶惜残红。岁晏琴樽好，篱边有菊丛。"}