{"id":"828015","title":"三台山山居杂诗 其三","dynasty":"清末近现代初","author":"陈曾寿","text":"我昔官京华，趋曹日仆仆。戢影今海隅，朝夕困驰毂。命坐磨蚁旋，了不异城谷。书堂踰十里，日往共咿喔。稍演刘项争，未毕论孟读。穿鼻贫所甘，素饱愆岂赎。大千方震荡，狮象竞腾蹴。狂流敢横身，实地谁立足。羡彼山门僧，打扫自结束。颠倒惧喜中，形影何局促。"}