{"id":"692853","title":"浮邱八景 紫烟楼","dynasty":"明","author":"杨瑞云","text":"白云西下敞层楼，楼上仙人丹井留。千载九还传火候，轻烟长傍紫霞流。罗浮东望郁苍苍，西带湘漓天共长。石似琼瑶水似玉，几回休沐到斯堂。泠泠玉乳镜中浮，长带江潮日夜流。分到三门成大海，珊瑚能得几人收。当年客振银鱼入，彩笑东南五色开。沚水泠泠棠树下，细听风雅起高台。何年跨鹤下浮邱，满地清风水石秋。遗下仙人双舄在，孤亭长共白云流。神仙本往朱明洞，来往三城跨五羊。千载浮邱池馆在，依依云树湛沧浪。仙客翩翩不可期，几回御鹤住芳陂。云边笑挹浮邱伯，更与洪厓共举卮。翩翩羽客下蓬瀛，吹动仙簧夜二更。亭畔珊瑚桥畔月，得逢学士此听笙。"}