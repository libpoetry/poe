{"id":"246896","title":"洛水祖王公应诏诗","dynasty":"魏晋","author":"何劭","text":"穆穆圣王，体此慈仁。友于之至，通于明神。游宴绸缪，情恋所亲。薄云饯之，于洛之滨。嵩崖岩岩，洪流汤汤。春风动衿，归雁和鸣。我后飨客，鼓瑟吹笙。举爵惟别，闻乐伤情。嘉宴既终，白日西归。群司告旋，鸾舆整绥。我皇重离，顿辔骖騑。临川永叹，酸涕沾颐。崇恩感物，左右同悲。"}