{"id":"721605","title":"送别祺公先生","dynasty":"明末清初","author":"屈大均","text":"父老讴歌惜，关河节钺无。安危谁可寄，出处道同孤。露冷边庭草，霜啼宪府乌。自今公宴罢，文采尽穷途。七路关山险，藩侯清啸边。翠屏开大漠，丹嶂夹高天。一腋狐裘助，三杯剑术传。同心兔丝草，岁晚更缠绵。滹沱呜咽水，双泪共东流。蒲苇依盘石，云霞媚素秋。干人因老母，越礼愧诸侯。君独容狂简，图书慰远游。拔剑凉风出，雌雄傍尔飞。灵含爱子魄，光助霸王威。一日悲歌合，平生游侠非。殷勤解相赠，凭此报恩晖。秋来离别尽，知己更情伤。感激因屠钓，飘零为稻粱。园葵犹待日，朔雁已违霜。明岁重开府，招寻定不忘。"}