{"id":"530064","title":"黄山歌赠戴仲良","dynasty":"明","author":"孙一元","text":"吾闻黄山三十六峰青插天，悬厓峭壁万丈飞流泉。古松盘壑风吼地，苍藤翠茑白日生云烟。奇石媚幽独，小芝红欲然。若有人兮山之巅，烹霞炼石元化旋。宇宙入手春无边，有时黄鹤鸣翩跹。且吹玉笛桃花前，月明相约讲重玄。我来手持青苔篇，龙汉之秘心相传，洞中一笑三千年。"}