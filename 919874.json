{"id":"919874","title":"日铸岭下狂歌行","dynasty":"宋","author":"苏泂","text":"我生天地不如意，甚欲飘然去人世。却思一死胡足悲，死而不乐胡死为。又思天地之间固有足乐者，安得庄周之鹏穆王马。有时骑气或御风，天上天中更天下。息驾玄冥圃，驻节蓬莱宫。攀星太极南，访日扶桑东。东西南北何局促，自可直造混沌趋洪濛。又思去有归，安得来无从。当时六鳌负亦重，岂有身常不转动。会须四六二十四足一欠伸，我居其高视尔众。不知化为大海水，为复茫茫而已矣。不知鳌在复鳌亡，为复人生或人死。此时逍遥游，不见争夺场，想见四维上下俱茫茫。巨鳌尔灵便如此，公欲欠伸不难耳。且如皇宋三百六十州，出门所在多山丘。其间平地少，但见萝茑藤蔓上下硗确森相樛。青鞋有底踏须破，人寿几何行不休。更令生世人，偪仄生戈矛。迂回隔绝千里成万里，亲戚朋旧相见朝夕无缘由。尔鳌若未动，为我背略倾。飐翻山与丘，平地与人行。也知上天本来广，也知下地本来平。只因山丘多，顿使天地轻。我当作章问帝借北斗，酌沧溟。尽歼偪仄人，更杀马与鹏。百拜稽首，祭鳌之灵。"}