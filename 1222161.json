{"id":"1222161","title":"赵州石桥","dynasty":"元","author":"郝经","text":"轮囷太古绿玉月，半插水面不挂天。一矼一段数十丈，大业至今七百年。深衔密匝无罅隙，嵌磨妥帖坚且圆。仰视压面势飞动，劲欲拔起疑坠颠。鬼功神力古未有，地维欲绝还钩连。蛟龙辟易洚水伏，细纹参错如新镌。晴虹不散结元气，海牵缥缈缠飞烟。冲风倒景鲤背摇，金澜滉瀁青环偏。乾坤壮观全赵雄，几回笑杀秦人鞭。往来细读张相碑，直与北岳相轾轩。先君有诗不忍看，摩挲华表空泫然。"}