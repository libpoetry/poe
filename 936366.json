{"id":"936366","title":"神君歌","dynasty":"宋","author":"陆游","text":"泰山可为砺，东海可扬尘。惟有壮士志，死生要一伸。我梦神君自天下，威仪奕奕难具陈。飞龙驾车不用马，诃前殿后皆鬼神。奇形诡状，密如鱼鳞。??齾齾，争扶车轮。黑纛白旄，其来无垠。黄雾紫氛，合散轮囷。考录魑魅，号呼吟呻。约束蛟螭，夭矫服驯。后车百两载美人，巾褠鲜丽工笑颦。金尊翠杓溢芳醇，琵琶箜篌饰怪珍。世间局促常悲辛，神君欢乐千万春。呜呼生不封侯死庙食，丈夫岂得抱志长默默。"}