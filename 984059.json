{"id":"984059","title":"祷祈喜以甲子日得晴","dynasty":"宋","author":"袁说友","text":"去年闵雨忙，今年以晴祷。年年水旱苦关心，忧国不知身暗老。蜀田百里无陂池，山头陇亩如画棋。平时忧旱不忧水，秋水十日忧雨垂。天公忍使垂成阨，但把精诚期感格。扶桑忽上东海来，一夜天清风露白。今朝甲子逢晴秋，定应无耳生禾头。少待馀粮栖亩日，倩渠送我归田休。"}