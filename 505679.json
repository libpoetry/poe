{"id":"505679","title":"喜雨行","dynasty":"明","author":"李昱","text":"六月骄阳逞炎热，日日南风赤如血。东田西田水绝流，土膏尽作龟兆裂。今晨白帝行新秋，乾坤早觉阴云稠。翻江到海龙用壮，雨声不断寒飕飕。瓯窭洼邪尽生意，顷者萎黄复苍翠。野老迎神拜且呼，农夫赊酒欢还醉。草阁道人无寸田，也复起舞歌丰年。年丰但愿饱吃饭，底用枯肠五千卷。"}