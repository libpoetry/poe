{"id":"564126","title":"拟古二十七首 其二十七","dynasty":"明","author":"孙承恩","text":"我有五亩宅，迢迢东海隅。有屋盈百椽，有芋亦数区。曲栏接芳榭，脩竹俯清渠。过门无俗宾，接席皆文儒。别来岁星周，惆怅恒郁纡。岂惟负风月，猿鹤皆怨吁。白云何英英，招邀与之俱。誓将返吾辕，归读先人书。达人委元化，出处无定拘。命运既已然，徘徊将何如。"}