{"id":"854847","title":"满庭芳 其一 自宛陵易倅东阳，留别诸同寮","dynasty":"宋","author":"毛幵","text":"世事难穷，人生无定，偶然蓬转萍浮。为谁教我，从宦到东州。还似翩翩海燕，乘春至、归及凉秋。回头笑，浑家数口，又泛五湖舟。悠悠。当此去，黄童白叟，莫漫相留。但溪山好处，深负重游。珍重诸公送我，临岐泪、欲语先流。应须记，从今风月，相忆在南楼。"}