{"id":"693602","title":"寄大哥","dynasty":"明","author":"邹元标","text":"长拟求归竟未归，几逢佳节恋春晖。争传荆树庭前秀，忍看鹡鸰江上飞。季子古来遭堕落，元方应不羡轻肥。太丘曾颂难兄教，好向江门娱彩衣。禾川把袂二年期，乡报长闻歌白眉。缊被几悲同睡处，残经却记旧题时。但观明道识仁句，胜赋惠连春草诗。离别不须多怅望，萼楼旋拟奏埙篪。"}