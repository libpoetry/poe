{"id":"690498","title":"寿于谷峰大宗伯六十","dynasty":"明","author":"张萱","text":"碧海秋高寿域开，谁将绿野傍蓬莱。濯缨溟渤骖虬去，晞发扶桑驾鹤回。桂籍已瞻登六相，槐阴又欲报三台。悬知放鸽添筹日，片片卿云照酒杯。五云高处祝华封，名世祯期叶岱宗。大业千秋今董马，中朝八座旧夔龙。乞身岂欲寻黄石，难老何须学赤松。见说泰阶多气色，蒲轮急为驾追锋。清秋爽气满东瀛，剑履高班忆上卿。紫府九天开赤舄，青山一枕傲苍生。惊闻岁月逢初甲，欲识风云卜后庚。老我明时惭橐笔，露门何日荷旴衡。"}