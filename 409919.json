{"id":"409919","title":"将军行","dynasty":"近现代","author":"骆成骧","text":"横行诸将皆屠伯，原涂肝脑川流血。一怒谁安天下民，相争共斗角端国。惟公有罪公自知，杀人盈野竟何施。三军百战灰千冢，两敌重逢酒一卮。疲民残民志未逞，予圣予武心难展。穷威纵比献忠多，遗爱何如诸葛远。水火连年热又深，送公东去且悲吟。愿持百宝秦宫镜，回照群雄一寸心。"}