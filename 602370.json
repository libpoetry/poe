{"id":"602370","title":"嘉禾道中","dynasty":"明","author":"陈履","text":"语溪东去接槜李，一望迢迢将百里。问谁夜泛不知疲，岭海狂生语溪吏。自来此地两春秋，吏事不治空怀忧。簿书期会纷来往，白日奔趋夕未休。一叶轻舟驾双棹，逐电追风期速到。三老寒宵迥不眠，群夫踏尽严霜道。石门咫尺连皂林，同乡高含时相寻。不羡秋风乘博望，宁誇雪夜下山阴。人生漂梗应难住，明日行踪定何处。汉闼积薪那足论，庄园梦蝶聊堪语。归来且自酌流霞，搔首蓬窗对月华。江湖吏隐尽快意，三山何处访仙家。"}