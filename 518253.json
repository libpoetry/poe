{"id":"518253","title":"洪武庚辰八月一日为抚安人民至衣锦乡访安湖书院拜先圣殿谒先贤祠栋宇倾挠廊庑荒茀顾瞻感叹念欲兴修兹焉经始以俟毕工历初十日夜坐挈矩堂新月满庭谩尔兴怀成五言近体十首时儒生钟民敬亦次余韵以纪一时之清兴也 其三","dynasty":"明","author":"唐文凤","text":"天地有否泰，山川无古今。相传旧时政，应慕昔贤心。三献曾悲玉，四知常畏金。平生无寸术，一念恤民深。"}