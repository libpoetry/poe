{"id":"708265","title":"归朝欢 澄海楼","dynasty":"明末清初","author":"尤侗","text":"家在芙蓉江畔住。两桨沙棠桃叶渡。天风吹我北溟来，芒羊一望无穷处。漫将秋水注。此时好读玄虚赋。倚危楼，不闻呼啸，满耳惊雷雨。却怪冯夷缘底怒。白马乘潮鸣急鼓。鲛人又喜起楼台，璇宫出市珊瑚树。风鬟雾髻女。戏弹宝瑟来迎汝。趁渔舟，一声欸乃，送我蓬壶去。"}