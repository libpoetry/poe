{"id":"700333","title":"饮酒 其一","dynasty":"明","author":"顾清","text":"尘区三十载，川陆几洄沿。归来长林下，缅想独依然。形迹虽从化，中怀庶未迁。亲交不我弃，尊俎日流连。一醉靡吝情，漫歌遂成篇。白日高临照，苍穹俨回旋。往哉谅匪易，行矣兹乾乾。故人饮我酒，坐我清湖浔。中燕游后园，俛手交绿阴。侧磴度别渚，回堂面长林。西日明远陂，流光荡我襟。喟然怀往哲，兹地几登临。亭台无遗构，风木有馀音。想当古人时，岂不亦似今。运去鸣鸟寂，时来蛩蠋吟。无为后者惜，绿醑方在斟。"}