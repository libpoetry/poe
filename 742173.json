{"id":"742173","title":"自柳泉至彭城","dynasty":"清","author":"平恕","text":"黄流宜迅不宜缓，迅若激箭流乃安。遇隘缚虎束必急，宽则设险扬其澜。古人岂不虑舟楫，不以小利遗大患。龙门底柱天所制，缕堤墩石人工殚。力与水战始得画堤守，要使沙随水去为其难。有如吕梁百步洪，神禹不凿留巑岏。何年任塞作平地，上流失险致弱单。一曲一直天意亦如此，务蓄全锐如飞翰。譬若行三军，大将且桓桓。军令不专肃，所过皆凋残。奈何黄流底，淤滞成高滩。前年丰沛过水处，今变沃壤家室完。去年曹汎决未塞，浸及铜峄无遮阑。荡漾四五百里间，潴为大泽清不湍。连朝迂折傍水走，但见青影浮岩峦。今朝挂帆三十里，杨柳披拂同蒲茌。上堤试望河旧迹，绕城一线如蛇蟠。高于漫水八九尺，此不可掘，彼又何时乾。圣人忧民切拯溺，上策善建防河官。"}