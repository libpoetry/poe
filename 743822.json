{"id":"743822","title":"登别峰庵望海忽值风雨","dynasty":"清","author":"洪亮吉","text":"朝曦色染沧溟绿，东望海门如半粟。沧溟突处天荡摇，顷刻已见西来潮。象山南头蒜山尾，一舸倒流还数里。风威不敌潮势狂，吹角北岸停帆樯。君不见日居万瓦鳞鳞内，眼暗头低殊不耐。此时怀抱觉暂开，足底隐隐闻惊雷。天公似把炎蒸洗，东海叱龙龙尽起。一晌江都电影来，翠屏洲上红三里。"}