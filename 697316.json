{"id":"697316","title":"游囊杂咏五首 蜡屐","dynasty":"明","author":"胡应麟","text":"长物不随身，周游信双屐。中天泰华云，绝顶蓬莱日。秋风饭颗巅，吟成一登眺。日暮谪仙来，相逢应大笑。摩挲三尺锋，虬龙挂寒铁。万古英雄心，歌成唾壶缺。清晨偶出山，一衲挂枯树。向晚白云深，蒙茸不知处。五城十二楼，高悬炼金液。朝来费长房，误入神仙宅。"}