{"id":"1196776","title":"为潘文则作思亲诗","dynasty":"魏晋","author":"王粲","text":"穆穆显妣，德音徽止。思齐先姑，志侔姜姒。躬此劳瘁，鞠予小子。小子之生，遭世罔宁。烈考勤时，从之于征。奄遘不造，殷忧是婴。咨于靡及，退守祧祊。五服荒离，四国分争。祸难斯逼，救死于颈。嗟我怀归，弗克弗逞。圣善独劳，莫慰其情。春秋代逝，于兹九龄。缅彼行路，焉托予诚。予诚既否，委之于天。庶我显妣，克保遐年。亹亹惟惧，心乎如悬。如何不吊，早世徂颠。于存弗养，于后弗临。遗衍在体，惨痛切心。形影尸立，魂爽飞沈。在昔蓼莪，哀有馀音。我之此譬，忧其独深。胡宁视息，以济于今。岩岩丛险，则不可摧。仰瞻归云，俯聆飘回。飞焉靡翼，超焉靡阶。思若流波，情似坻颓。诗之作矣，情以告哀。"}