{"id":"691489","title":"和答顾进士孟乔","dynasty":"明","author":"李贤（原德","text":"积学芹宫岁月深，云霄今喜合朋簪。松筠耐守平生节，鸿鹄宁閒万里心。座上论文寒对酒，指边流水夜鸣琴。超迁拟见承恩宠，凤尾珊珊振佩音。隐几看书日已中，窗涵凉意树阴浓。捲帘燕避黄梅雨，隔院鸠啼翠竹风。一榻芳尘何日下，百年壮志几人同。闲来点检身心事，早计惟防外欲攻。"}