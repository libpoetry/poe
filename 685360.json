{"id":"685360","title":"六十初度自寿四首 浪淘沙","dynasty":"明","author":"王鏊","text":"今日是生时。满座亲知。都来上寿把金卮。百岁人生今过半，好共开眉。玉带挂花枝。醉墨淋漓。世间名利不关伊。况复功成名遂了，不乐何为。行年六十鬓斓斑。皇恩特放还。高堂设席对青山。秋来正未閒。阴忽霁，暑新寒。笙歌夜未阑。傍人莫笑老嗤顽。人生到此难。宝月天边光未缺。昨宵才过中秋节。大官酒馔年年设。今年别。寿筵开处依林樾。碧水丹山常梦说。如今总在门前列。舞妙词新声激烈。歌一阕。金樽满泛清秋月。紫阁黄扉，蟒衣玉带。功名至此人人爱。挂冠一日赋归来，閒情又在功名外。明月逍遥，白云自在。别是人间閒世界。起来把酒酹青山，年年与汝常相会。"}