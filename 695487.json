{"id":"695487","title":"赠太老蒋敬所致仕","dynasty":"明","author":"林俊","text":"一柱颓流势尽东，碧天寥阔见飞鸿。名于星斗归耆德，功在朝廷倚愫忠。国史特书唐上相，乡人初识汉三公。官舟泊晚龙关下，犹记南征涕泪中。历尽艰危宇县新，汉家柱石旧元臣。翼龙雷电擎天手，刑马山河相国身。道在必行功岂计，老于决去疏还陈。麟袍博取渔蓑月，蕉鹿曾论梦与真。"}