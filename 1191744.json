{"id":"1191744","title":"归雁","dynasty":"唐","author":"鲍溶","text":"南国春早煖，渚蒲正月生。东风吹雁心，上下和乐声。绕水半空去，拂云偕相迎。如防失群怨，预有侵夜惊。渺邈天外影，支离塞中莺。自顾摧颓羽，偏感南北情。乍甘烟雾劳，不顾龙沙荣。虽乐未归意，终不能自鸣。喜去春月满，归来秋风清。啼馀碧窗梦，望断阴山行。不及瑶?燕，寄身金宫楹。"}