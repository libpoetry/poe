{"id":"1137659","title":"石牛行","dynasty":"宋末元初","author":"李思衍","text":"寒牛觳觫秋江烟，五丁担落石一拳。惊涛拍岸撼不动，夕阳老背供鸦眠。天荒地老煮白石，顽懒不过苍苔田。腾腾卧地带佛性，尚肯远护风涛船。泥深蹄转重，鼻缺绳难穿。既不能西推紫气度函谷，五千道德言神仙。又不能粪金开秦塞，隔绝鸟道四万八千年。渴奔一斗酒，傲兀庐山前。潢池刀剑卖已尽，贞观斗米方成钱。雨犁急趁勾芒起，不然碎汝春风鞭。"}