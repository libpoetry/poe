{"id":"830646","title":"答赠袁章京昶袁语及西藏旧计谬以刘向陈汤相比因伤丁文诚怃然有作","dynasty":"清末民国初","author":"王闿运","text":"东里乐吴缟，南工论楚剑。真知世所希，外赏谁能鉴。余本支离士，人形偶然犯。寝迹恣闲游，适来访朝坫。彼美在彤闼，特达光圭剡。瞻言弥六合，计画符深念。昔参断臂谋，意绝英俄瞰。人亡远图止，语合雄襟憾。谬许愧刘陈，千时异郦范。风寒燕市静，烛暖清觞汎。将回已灰心，吁谟待君验。"}