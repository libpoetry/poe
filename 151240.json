{"id":"151240","title":"沁园春·云锦亭西","dynasty":"宋代","author":"陈人杰","text":"云锦亭西，记与诗人，拍浮酒船。看洛川妃子，锦衾照水，汉皋游女，玉佩摇烟。秋老芳心，波空艳质，惟见寒霜凋碧圆。争知道，有西湖五月，长在尊前。素纨红障相鲜。更澹静一枝真叶仙。向风轩摇动，但无香耳，蓼丛掩映，自是天然。猊背生烟，蜡心吐月，赢得吴娃歌采莲。陈公子，似日休钟爱，兴满吟边。"}