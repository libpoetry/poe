{"id":"784064","title":"送尚声归里","dynasty":"清","author":"金朝觐","text":"瓦山高不极，积雪生春寒。荣水逝无尽，萦波回壮澜。儿行将万里，长路何漫漫。临别意相喻，仰天生浩叹。因思我父母，爱我亦多端。髫年授我读，壮年成我官。成全事已备，升斗谋亦殚。既怅乡关远，奚辞蜀道难。吁嗟宦游子，惘惘终未安。送儿且归去，庶博堂上欢。儿行且毋念，吾当努力餐。"}