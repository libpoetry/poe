{"id":"557997","title":"杨子江送焦廷用还京","dynasty":"明","author":"张弼","text":"一脉岷山水，瀰漫入杳冥。东奔吴楚境，上直斗牛星。杨子殊称号，江都表委灵。禹功遗旧迹，璞赋播馀馨。极险誇天堑，重渊绝地经。风涛弥岁月，潮汐接沧溟。彷佛平铺练，须臾忽震霆。蛟鼍横怒气，罔象幻奇形。毒雾乾坤瞑，狂飙草木腥。嗟予常作客，曾此几扬舲。人市修香币，临流荐鼎硎。阳侯波贴息，川后镜泓渟。台殿玻璃国，金焦翡翠屏。棹歌喧蜃窟，帆影拂鸥汀。览胜颜遐眺，探幽每暂停。登崖挥客袂，攀磴叩禅扃。盘薄呼龙洞，摩挲瘗鹤铭。连沧无旧观，吞海有新亭。吊古英雄老，谈玄尘梦醒。三英浑一壤，六代巳千龄。寥落馀随柳，荒唐笑楚萍。春来应浩荡，君去正平宁。斜日蒜山紫，澹烟瓜步青。倚蓬吟北固，裹茗煮中泠。不击祖生楫，远寻韩相厅。翩肰过江乐，如蹑凤凰翎。"}