{"id":"757365","title":"金缕曲 岁暮有怀畹兰于吴中","dynasty":"清","author":"李佩金","text":"泪泫桃花纸。倩青鸾、殷勤寄与，萼华小妹。旧日瑶清诸女伴，都向尘寰去矣。怕此后、再来无计。只剩嫦娥犹未嫁，尚依然、独处琳宫里。人世事，知无味。寒宵坐冷釭花蕊。记当时、挑灯闲话，三山往事。慧语关心偏惬意，自许此生知己。却不料、君先归里。同住江南犹恨远，隔盈盈、一片吴淞水。况天末，人迢递。"}