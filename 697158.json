{"id":"697158","title":"同张幼于潘象安集李临淮即席作二首","dynasty":"明","author":"胡应麟","text":"斗酒平原话各天，深杯犹似梦中传。青油独坐元戎幕，皂帽群趋上客筵。五夜歌声桃叶底，十年容鬓菊花前。抽毫忍和飞龙曲，月瞑长干是去船。六载华阳赋别离，临淮此日见旌旗。悲凉白发谈兵夜，宛转红颜任侠时。万户侯真誇燕颔，九天人欲问蛾眉。桃花烂醉春明畔，一骑旋飞到习池。"}