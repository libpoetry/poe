{"id":"517024","title":"送琴士吴先生南归","dynasty":"明","author":"龚诩","text":"先生荦荦真奇士，瑩若冰壶贮秋水。茫茫宇宙一閒身，南北东西任行止。平生知己只桐君，出入与俱忘汝尔。每逢佳境得幽趣，辄发长歌奏清徵。南窥禹穴抵吴宫，洗尽少年筝笛耳。先生所宝清如此，凡尘不受纤毫滓。却视营营世路人，一生何殊负涂豕。我从南园一见之，笑谈如在春风里。金兰投分即弟兄，交亲何必生同里。君今别我甬东去，湖海后期那可拟。倘因云树寄相思，会向江头候双鲤。"}