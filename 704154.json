{"id":"704154","title":"忧患中哭沧江兄","dynasty":"明","author":"解缙","text":"为忆螺陂字水西，兄为和墨我题诗。看山纵酒携宾客，此是平生得意时。生离死别太匆匆，兄骑西行我棹东。回首白沙江上路，夕阳黄叶怨秋风。弟兄同年复同道，对床风雨每相期。那知但隔篱东水，不见生离死别时。少小同游白下门，五人今有一人存。江山花柳年年发，折柳看花欲断魂。共泛西昌月下舟，家贫为有稻梁谋。却云但得长如此，不愿人间万户侯。共看芙蓉天马山，遥怜世上几人间。田家有酒邀皆去，尽醉相随步月还。冲虚观里看江涨，又上中华礼白云。还赴故人鸡黍约，沉沉春夜细论文。到家几日南荒去，文水江头送别时。惆怅吞声泪垂血，此情只有两心知。"}