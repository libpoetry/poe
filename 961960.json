{"id":"961960","title":"说诗","dynasty":"宋","author":"姜特立","text":"作者固已难，读者亦未易。有宝斯识宝，至宝况难值。三家寠人子，岂辨瑚琏器。鼠璞将见珍，周鼎或斡弃。诗道诚难言，大要该六义。其高出苍天，其深潜厚地。枯中发秾华，淡处有馀味。似拙乃藏巧，借钝以宣利。开阔要波澜，组织须经纬。或险而莫亲，或平而足贵。圆转各随形，悟入非力至。不止事吟哦，先须存兴寄。变态千万端，胜处同一致。以此而读诗，庶得古人意。"}