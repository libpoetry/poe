{"id":"1235150","title":"送止照归古洪曲江三首","dynasty":"元","author":"惟则","text":"暮云飞上钱王台，乱峰蘸碧湖光开。六桥春色看正好，之子不肯重徘徊。百年万事烟雨过，乡井一念终难灰。浩歌归去送归去，梦断楚水何时来？銮江镇上双江洲，大船解缆荒洲头。挂帆蔽空搥鼓发，白浪卷雪风萧飕。故山三日忽到眼，恍忽天上飞骅骝。向来归兴有如此，今日送子心悠悠。狮王一去挽不回，秋满岩谷天风哀。龙渊象薮亦多士，济济熟视宗纲颓。谁能共扫松下屋，黄精黄独连门栽。霜林月上芋香起，指点深拨寒炉灰。"}