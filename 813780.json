{"id":"813780","title":"思归","dynasty":"清","author":"沈光文","text":"岁岁思归思不穷，泣歧无路更谁同。蝉鸣吸露高难饱，鹤去凌霄路自空。青海涛奔花浪雪，商飙夜动叶梢风。待看塞雁南飞至，问讯还应过越东。飒飒风声到竹窗，客途秋思更难降。霜飞北岸天分界，月照家园晚渡江。荒岛无薇增饿色，閒庭有菊映新缸。夜深寻友沿溪去，怕叩柴门惊吠尨。我贵何妨知我希，秋山閒看倚荆扉。涛声细细松间落，雪影摇摇荻上飞。诗瘦自怜同骨瘦，身微却喜共名微。家乡昔日太平事，晚稻香新紫蟹肥。潮水如从天外来，澄光一片隐楼台。东山兴懒藏游屐，栗里花稀覆酒杯。熟惯穷愁诗债逼，久安寂寞道心开。洗兵欲挽河犹远，利涉当前藉大才。不飞霜色到疏林，芦雪枫丹秋已深。民习耕渔因土瘠，天留风月绝尘侵。山容渐老添诗料，海气凝寒动客心。絺绤自看还敝甚，无衣空捣月明砧。山空客睡欲厌厌，可奈愁思梦里添。竹和风声幽戛籁，桐筛月影静穿帘。暂言放浪樵渔共，久作栖迟贫病兼。故国霜华浑不见，海秋已过十年淹。"}