{"id":"433057","title":"霙儿村居三载今复回城工作","dynasty":"近现代","author":"夏纬明","text":"亦从老圃事耕耘，三载村居四体勤。襆被几番冰雪候，朔风又送出山云。种瓜种豆满篱旁，瓮牖柴扉藜菽香。桑下岂堪三宿恋，移家载具一番忙。兴寄田园梦未酬，倚闾心绪总多愁。馀年饱食甘辛味，蜷伏蜗庐作卧游。丁男弱女各天涯，醉里光阴梦里家。我已龙钟汝不惑，数行尺素似涂鸦。"}