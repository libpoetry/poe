{"id":"1026707","title":"和冲卿晚秋过金明池","dynasty":"宋","author":"韩维","text":"闻君西郊行，正值秋风晚。清霜卷枯荷，碧玉瑩池面。浮空结脩梁，涌波抗华殿。云烟渺净色，览望一萧散。缅思暮春际，都人盛嬉燕。连帷错绣绮，方车骛金钿。填填鼓钟响，耳目厌哗眩。乃令尘嚣辞，而有清旷恋。达人冥至理，喧寂无异观。偶然秉化往，何适非汗漫。吾知禦寇游，所乐在观变。"}