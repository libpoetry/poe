{"id":"564755","title":"题张院使仁斋行乐像","dynasty":"明","author":"孙承恩","text":"神仙风骨不易摹，兹图洵美非凡夫。仁斋张子俨肖貌，被服古雅仙之徒。张子素业岐黄书，精粗一贯无遗馀。治心缮性极玄理，土苴济人乃能事。京华声闻三十年，医功到处人争传。上保皇躬荷恩宠，致身金紫非徒然。张子行年今六十，壮容发乌未班白。不是从来调摄功，形神似此那能得。深秋云物肃以清，盘礴睥睨双眸明。似是自公值休暇，神安气定无怔营。以术寿人已亦寿，况有阴功获天祐。异人名世代不无，我当补传仓公后。"}