{"id":"1119554","title":"江行四首","dynasty":"宋","author":"陈造","text":"帆饱舟轻去若梭，平生忠信傲风波。忽然隐几惊摇兀，知是那吒石畔过。舟鹢凌乘著羽翰，摊钱三老喜安闲。江豚白?欺人甚，喷浪跳波帆影间。远近青山不办看，翩翾征雁敢争先。船头起浪风头孰，不假骖鸾自半仙。帆桅飞去划空明，人倚东风两翼生。世事快人如此否，日斜三百不留行。"}