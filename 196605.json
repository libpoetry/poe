{"id":"196605","title":"见星行赠武春卿","dynasty":"宋代","author":"家铉翁","text":"天星之荧荧兮，历几千万年光景常如新。人心之存存兮，特宇宙一粟粒乃能与天星同其明。天象此以为象兮，维实理之著见。人心此以为心兮，乃妙用之流行。微云去来等妄幻，本体湛虚绝纖尘。是故善观心者感星而自悟，境与心会不知星之为我我之为星。嗟尔甘石氏之为学，仰测璇象若尺之有寸寸之有分。但能以常数而窥陈迹，不能外躔郭而探造化之所以神。我欲与君陵太虚而步碧落，稽首再拜谒帝庭。仰瞻天辰上曜之正色，次阅苍龙赤鸟兔龟形。愿求天光洒我昏质，使我自心圜明莹彻，会万象而涵太清。归来跳出阴阳五行外，初筮再三闭口勿复论。"}