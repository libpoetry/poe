{"id":"800268","title":"铁犀行","dynasty":"清","author":"冯廷櫆","text":"武都怒特西入水，空舲野牛蹑空起。逆潮蹴踏沔江滨，夜吼霜天犹掉尾。惊涛下撼鼋鼍宫，腥风促浪打沙觜。群鱼跳波鲛人避，一见凛然慑生气。乖龙恃势不受降，鳞间出火光射地。老牛斗酣两角折，兀然不动化为铁。风剥雨蚀三千年，垂胡犹带战时血。即今江水白于银，潮平岸稳沙无痕。渔舠一叶飞夏口，龙骧千斛奔荆门。篙工舵师坐收值，岂知铁犀与有力。事往功成那可说，倒卧寒江千尺雪。"}