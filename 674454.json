{"id":"674454","title":"夜雨次谢梅岐韵","dynasty":"明","author":"范嵩","text":"石燕拂空飞，骤雨喧窗次。瓴建势如倾，风回声若濞。阴霾四望弥，膏泽千家施。轰雷寂复鸣，宿鸟惊还迟。霶霈遍尘寰，须臾足沟遂。天造陡晦冥，月姊翻嫌忌。爽气入帘深，寒霏沾袂渍。潜滋土脉和，半褪春桃腻。洒洒滴空阶，凄凄来晚吹。藜床夜屡移，竹几凭难寐。补陋竟何禆，搴裳聊尔避。羁怀动客愁，桂艇凭谁寄。散乱若跳珠，摧残如忿鸷。漂麦水冲阶，滋兰芬入鼻。更催漏箭频，灯逼檐花致。翻怜乳雀巢，祗悦枯鱼肆。闪电掣金蛇，浮云飞铁骑。敲篷驱睡魔，洒幔伤闺思。沾衣生暗寒，浥柳添新媚。诘旦启柴关，烟云飞满地。"}