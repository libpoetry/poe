{"id":"71057","title":"水龙吟·赋情云","dynasty":"元代","author":"张翥","text":"无心却恁多情，闲愁长向眉尖聚。牢龙不定，为谁留恋，为谁归去。半饷花阴，霎儿月暝，几番日暮。被东风搅散，离愁惹断，又还趁，歌声驻。只恐佩环卧冷，好重将、绣帷调护。何人得似，晓妆鬟髻，春娇态度。缥缈尊前，朦胧眼底，非烟非雾。把柔情一缕，都随好梦，作阳台雨。"}