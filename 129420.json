{"id":"129420","title":"答费宰·野人拙生事","dynasty":"宋代","author":"方岳","text":"野人拙生事，瓶粟盖无几。唯有松下风，领略时一至。迩来风亦无，抱瓮岂得已。赖有大夫公，入山唤龙起。铁笛横秋潭，山骨冰诗髓。归来白云篇，出语更清驶。自非境中人，其孰能与此。吾等才哙伍，君才与丕倍。一闻老农言，遽得言外意。径烦写呈佛，十年亦中岁。"}