{"id":"1086060","title":"六客堂","dynasty":"宋","author":"王十朋","text":"水晶宫中刺史宅，月□□堂游六客。中有一客为主人，万卷诗书李公择。元□□挥玉堂手，令举声蜚制科策。五劝使君古遗直，三□郎官老词伯。眉山有客何等人，退之少陵李太白。直道高才时不容，天遣数子为游从。吴兴清绝山水国，五百年过人中龙。健峭银钩逼颜鲁，点化湖山出奇语。高压白蘋洲上诗，更肯区区谈小杜。端如竹溪逢谪仙，并游逸士名俱传。飘飘乘风鼓长翮，两两照坐成台躔。苕霅交流卞山碧，一代名贤已陈迹。我后百年登此堂，咀嚼姓名牙颊香。坐上何曾欠佳客，苏仙一去难再得。"}