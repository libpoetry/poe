{"id":"496933","title":"春日住尧峰山寺示瑞上人","dynasty":"明","author":"张元凯","text":"谁谓东南山不高，尧峰之岭何岧峣。等閒鹳雀飞不过，无数蛇龙卧自骄。冥冥苍霭云树乱，风雷常走山之半。黯惨岩扉昼不开，欹斜石磴危疑断。凭陵眺瞩郁嵯峨，一起一伏山如波。逶迤尽逐五湖去，琉璃盌内盛青螺。振衣千仞寂不语，■然长啸应孤屿。黄鹤仙人招不来，扁舟范蠡从兹去。落落乾坤何不容，吴水吴山几万重。此身不啻如一蚁，安能局蹐悲途穷。头颅犹黑舌犹在，犹堪一日三千钟。生儿宁尽如仲谋，马上何须羡乃公。英雄事业流水尽，五陵荒草秋风紧。世界浮生大梦中，空华倏忽看朝槿。远公近借青莲室，猿猱麛鹿同招隐。闭门满地白云流，风吹松花堕金粉。"}