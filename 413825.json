{"id":"413825","title":"子重月夜赋长歌见怀韵奉酬","dynasty":"近现代","author":"冒效鲁","text":"天高水底地如掌，朗月清风寄遐想。故人隔我千重山，欲往从之水泱漭。我逃酷吏为旅人，深思往事还沾巾。欢华满眼倏电逝，中天皎月空如银。此身于世不殊芥，乃欲胜天争坏败。譬如螳臂奋当车，其死可哀勇足快。休论朝露与蜉蛄，推排岁月惟酒壶。一杯一杯忽烂醉，何为塞外何为吴？君诗斗奇穷险状，如堕华严迷指向。濂亭已渺冀州无，二妙传薪供一鬯。"}