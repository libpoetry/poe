{"id":"149809","title":"谢叶水心作先铭","dynasty":"宋代","author":"赵汝譡","text":"隙驹日月驰，拱木霜露莘。孤生望苍旻，永念负慈地。内德不越阃，先铭欲存世。以兹沥丹素，延首冀嘉惠。大匠斡九京，篇成重覃思。发函已百拜，陈庙复三喟。石之表故阡，修麓出光气。耿如瞻其亲，端用贻尔类。道归统会阔，躬控玄颐秘。云章开人文，天笔垂古制。照照训典立，颤颤伦纪备。遂登秦汉前，上与骚雅俪。碑板落东南，贝玉失环异。膏濡沦朽骨，黼藻被幽隧。史职补王明，陋巷压高位。馀波阳懿则，惧忝弗克嗣。士恢宇宙心，学竟对贤事。整驾期远造，为基戒中坠。岳峻尚可爽，海深安可计。勗哉奉格言，没齿无敢替。"}