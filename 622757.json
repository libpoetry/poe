{"id":"622757","title":"胡无人四首 其二 念唐宗壮志及英卫殊猷","dynasty":"明","author":"郭之奇","text":"聊命偏师擒首王，始弘庙略扫穷荒。临边自将休誇汉，雪耻除凶独颂唐。百万齐归古未及，灵州复继燕然立。已见苏尼举众来，俄看敕勒求朝入。胡越一家事若何，未央宫内共婆娑。共婆娑，俱戎索，一自阴山斥大漠。西北诸君长，可汗尽归天。胡无人，自此年。"}