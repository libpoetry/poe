{"id":"1130213","title":"余所居竹寺门外有溪流石桥汪履道过余必终日既去送至桥西履道诵笑别庐山远何烦过虎溪之句作十诗以见寄因和之","dynasty":"宋","author":"释德洪","text":"披云斲奇峰，稍稍堕危峭。百年能几何，万事付一笑。方经脱手春，又复送馀热。悬知到故山，定与秋风别。故山久不归，田园废耕锄。但馀玉涧碧，依旧绕吾庐。吾庐亦何有，草屋八九间。床头挂湿水，枕上见他山。夫子固真亮，刚劲如何远。玉骨定含秋，出语便清婉。西斋君去后，别绪乱于莎。乃知长笑语，始奈客愁何。我诗水清浅，只鹄浴不烦。君才正豪迈，霜足拥华轩。门前短石桥，日日送君过。归来院落间，还作北窗卧。一从秃毛发，万事成乖阻。贪食等饥鹰，酣眠如饱虎。与君游戏处，个中无悟迷。冰华来脉正，不独是曹溪。"}