{"id":"505003","title":"默斋诗五十韵为黄仁则赋","dynasty":"明","author":"乌斯道","text":"矫俗君思默，中情我为申。自箴殊搰搰，同志故忞忞。太上安耕凿，淳氓绝喜嗔。秋风看落木，山鸟听啼春。世道骎骎降，言辞渐渐频。网罗成顷刻，枝叶长逡巡。或恐流为祸，深令教以身。交承惟礼乐，行坐正簪绅。悃愊通金石，精诚感鬼神。坤元蕃草木，天象粲星辰。合味宣尼叹，宜追卫武尘。三缄铭有为，千里缪何因。简册垂谟训，文章重石钧。卮言当日出，详说总天论。一字难轻议，千年不易泯。郢斤宁见垩，扁斲似无轮。亦有情难辍，仍多志欲信。鬷明遭叔向，子产罪诸陈。肯为名誇世，非图口禦人。啍啍如郦陆，喋喋类仪秦。吾悼今成俗，人胡不反淳。笙簧争鼓舌，剑戟起摇唇。鸩毒先甘软，狐疑剧苦辛。誓将惩澶漫，直欲扫谵谆。绝意鸣坚白，无心著美新。轻浮机不密，繁缛道逾湮。雍也何曾佞，回欤只守仁。坐忘终不妄，目击自全真。张镜心非窳，田光学未醇。杀身空殉节，杜口鉴群伦。月旦从评我，春秋任直臣。閒居甘寂寞，终老谢纷纶。蠡测聊如此，龟占谅未臻。颓波谁复障，古井独无沦。涉涧衣尝揭，滋兰佩已纫。文能传纪述，策可应咨询。阅岁知非近，抠衣见是亲。扁斋犹自警，修轨足堪遵。旧日曾趋座，于今愿卜邻。靡争为避世，无谄岂嫌贫。水际看花柳，山中迭主宾。远招云作介，旁礼石为僎。明月青松榻，凉风白氎巾。弹琴通至意，挥麈示玄津。醉眼耽耽共，虚怀衎衎均。喻观齐物马，诗想二南麟。似是安成讼，终将免遘屯。未优金马诏，且作葛天民。绿野焉推度，黄山绝胜鄞。只愁难遂志，耿耿对高旻。"}