{"id":"808671","title":"李副使梦阳","dynasty":"清","author":"严遂成","text":"堕怀梦日胞衣紫，世间乃有崆峒子。侈陈时政五千言，奏辩皇后斥张氏。大市街遇寿宁侯，乘醉挥鞭落其齿。志清君侧幸不死，黑缧又锁江御史。不知以雄而守睢，冠带闲住何所辞。樊台业台数猎较，汳雒少年往从之。汉后无文唐无诗，激论亦如为郎时。齐吴代兴江楚继，百年坛坫主北地。可惜阳春书院记，反形已其吴王濞。西涯衣钵委而去，对山弦索申申詈。有甥亦酷似其舅，茂州判谪何无忌。大刚则折鈲缺砺，陵轹何人当盛气。入庙恸哭以诗祭，龙逢比干不我弃。"}