{"id":"806427","title":"念奴娇二十六首 其一","dynasty":"清","author":"蒋士铨","text":"落帆江口，是太行、归客悬弧之日。逝水年华，惊廿载、两字功名难必。白眼谈诗，黄衫说剑，已是飘零极。人生加冠，一身如此堪惜。且向桥上观澜，矶头舶踔，蜡我登临屐。拂拭泥金，题画扇、点染江山陈迹。斗面谁炊，瓣香自剪，酹酒坡公席。黄花落矣，莫辞尽醉今夕。"}