{"id":"755396","title":"昌黎道中柬外 其二","dynasty":"清","author":"高顺贞","text":"邑属韩公后，遗型万代观。士敦文定富，民朴政宜宽。地势雄堪镇，岚光秀可餐。高风与形胜，瞻仰藉微官。万井人烟集，相看等一家。察情周疾苦，问俗到桑麻。吾道诚能尽，民生自有涯。蒲鞭虽示辱，黎庶莫轻加。折狱须仁术，如山案定时。是非容己判，得失有天知。此俸能无愧，斯民未可欺。愿君常懔念，止水寸心期。"}