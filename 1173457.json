{"id":"1173457","title":"大云寺赞公房四首 其四","dynasty":"唐","author":"杜甫","text":"童儿汲井华，惯捷瓶上手。沾洒不濡地，埽除似无帚。明霞烂复阁，霁雾搴高牖。侧塞被径花，飘飖委墀柳。艰难世事迫，隐遁佳期后。晤语契深心，那能总钳口。奉辞还杖策，暂别终回首。泱泱泥污人，听听国多狗。既未免羁绊，时来憩奔走。近公如白雪，执热烦何有。"}