{"id":"1127848","title":"邵衮臣挽诗二首","dynasty":"宋","author":"曾协","text":"轩冕初期咳唾收，一官白首叹淹留。已嗟游宦骞腾晚，遽遣功名取次休。中寿不令周甲子，遗编曾拟传春秋。未应埋没随黄壤，定作骑鲸汗漫游。幼年耆旧识东床，壮岁名喧翰墨场。老去里闾推闻望，向来士子诵文章。芊绵宿草悲春尽，牢落佳城怨夜长。赖有集贤多故旧，笔端三绝刻琳琅。"}