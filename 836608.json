{"id":"836608","title":"浴汤泉","dynasty":"清末民国初","author":"陈肇兴","text":"炎云未退暑气恶，战罢文场忽不乐。主人示我温泉汤，一洗人间百病却。双髻峰前雪山陬，几派流来绕城郭。腾烟结篆泉气蒸，潜火沸出千珠落。岂其一气鼓洪炉，地水火风相磅礡。不然调剂肃杀变春温，天帝装炭雷击橐。琼浆玉汁养灵胎，赐与群真此汤沐。九鲤已去任公升，丹液长留在丘壑。一任裸濯来凡夫，袪疴起痼已痁疟。谁开温室款游人，朱甍碧瓦纷交错。杯盘狼藉振衣亭，歌管沸腾藏春阁。我来八月秋水生，万里江天极寥廓。解衣一试等华清，伐毛洗髓真吾福。尘土湔除肠胃明，邪秽涤荡精神作。寒酸致此一时无，三生枉濯冰壶魄。我闻天下温泉九十九，舞雩最古点也浴。其馀藉藉列山图，晚出独数黄山麓。吾乡硫黄亦同源，烂鸟游鱼众所谔。斯理微茫渺难求，欲扣混沌窍未凿。群生垢尽混常流，山僧欺人吾不诺。会须一日一来游，洗濯尘埃俱不著。弹冠一笑归去来，白圭汤盘宜三复。"}