{"id":"1076588","title":"送闻人伯封","dynasty":"宋","author":"李正民","text":"应奉见车工，杨愔逢选士。古人记半面，落落才一二。羡君眸子明，洞彻无纤翳。小吏曛黑来，匆匆便能识。忆昔到君家，经史肆论议。简编讨遗忘，指擿须臾至。别来五六年，学问益纯粹。荐名上天阍，囊锥见锋锐。少年好奇伟，万卷欲尽记。春官方用赋，所尚在词艺。前人存矩矱，雕篆有深意。寒窗务探讨，讵可轻小技。穷理尽性学，推论良有自。士方骛场屋，未能臻极挚。山中有老儒，发药祛其蔽。潜心造妙理，离合见同异。我怀伯业能，嗜学忘肉味。摩笈得异书，事理了无滞。况子气方豪，青萍尝一试。孜孜其勉旃，青霄将自致。"}