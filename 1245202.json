{"id":"1245202","title":"上武昌太守傅藻","dynasty":"元末明初","author":"丁鹤年","text":"萧萧五马驾双旌，太守承恩下玉京。气槩浮云蒸华岳，胸襟弱水浸蓬瀛。拥经东出辞储馆，分竹西来镇鄂城。地转阳春苏赤子，天回霖雨济苍生。扫除积弊文书简，慰藉群情赋敛轻。每以哀矜存岂弟，还从摘发见神明。笑谈顿息清河讼，指顾潜消渤海兵。已喜箕裘传傅说，行看车马赐桓荣。闾阎有学皆兴起，?亩无田不播耕。悬榻每因高士下，清樽多为上宾倾。过山问俗云生屐，出郭劝农雨湿缨。月满南楼挥麈坐，花明北榭引车行。题诗每拟招崔颢，作赋何曾厌襧衡。感化屡闻虓虎渡，忘机不使狎鸥惊。满门桃李新阴暖，遍野桑麻晓色晴。汗简定应书善政，口碑先已播贤声。肯怜倦客垂青盼，特为明公写素诚。作县前人书上考，登科后裔厕群英。乱离一去荣华尽，契阔重来坎?婴。岂为莼羹思故里，敬将麦饭洒先茔。陶潜柳尽家何在，潘岳花残邑屡更。鹤发遗民供祀事，龟趺断碣载题名。独归华表叮咛语，谁顾盐车俛仰鸣。往事易成焦鹿梦，旧游难觅黍鸡盟。履残濡露心逾苦，目断停云泪更横。已幸玄堂新改厝，犹惭丙舍未经营。名随版籍遥编越，身恋松楸重去荆。存没离魂同惨惨，往还孤影复茕茕。敢方王粲依刘表，窃冀兴宗念子平。为政古来先孝弟，愿伸人子未伸情。"}