{"id":"1121893","title":"和黄康侯推官二首","dynasty":"宋","author":"范纯仁","text":"得请西台鬓已班，便乘骢马出齐山。举头桑梓休怀土，信脚伊嵩胜抱关。憔悴精神宜早退，太平官职自多閒。三公天下称人杰，名迹何堪比数间。少多狂拙老惭非，富贵功名得已迟。六秩筋骸难任事，十年台阁谩逢时。圣朝贫贱虽堪耻，吏隐优閒合作知。回首螭头严近日，恍如曾梦到龙墀。"}