{"id":"768323","title":"疏影 八月闻莺，值海棠复开","dynasty":"清","author":"龚翔麟","text":"荻风橘市。甚引人晓蝶，春鹃情思。贴梗垂丝，叶已飘零，谁料花偏弄蕊。蔫然半坼如含笑，伴蘸水、芙蓉沉醉。怕老莺、乍得窥时，忘了送春香死。细认浑疑梦醒，金铃旧护影，曾啄红觜。蓦过墙西，鸭脚浓阴，惯引双雏深避。重来已是林黄变，忍又见、粉零脂碎。折一枝、插向蛩疏，莫被冷霜憔悴。"}