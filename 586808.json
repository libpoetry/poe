{"id":"586808","title":"赠合浦杨掌教","dynasty":"明","author":"钟芳","text":"海天旱久气如火，禾苗颗粒未入土。广文策马自廉阳，带得沧波作甘雨。岩居老子鬓如雪，对雨开樽红映颊。寻当闲拥一天愁，洗向轩楹尽消灭。先生之化时雨若，能沃荄萌润硗埆。养就长材作栋梁，遗落犹堪备榱桷。有才莫叹长淹滞，丰剑斗间腾紫气。他年一跃际风云，桓桓骢马人争避。"}