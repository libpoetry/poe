{"id":"117733","title":"次韵子瞻记十月十六日所见","dynasty":"宋代","author":"苏辙","text":"君不见天高后土黄，变化出入唯阴阳。旋凝细雾作飞雹，复遣震雷追日光。可怜万物甚微细，坐听百变随颠僵。深根固蒂无计遁，倏来忽返安能防。平生未见实惊耳，稍远不知如隔墙。君看歌舞醉华屋，下有累絷排两廊。眼前苦乐尚悬绝，空中造化知有亡。我居宛丘厌凝冱，雪翻海水填陂塘。但知膏泽利牟麦，恣食饼饵真嘉祥。山阳所访亦何事，有酒胡不尽一觞。"}