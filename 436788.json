{"id":"436788","title":"山居杂诗六首","dynasty":"金末元初","author":"元好问","text":"瘦竹藤斜挂，丛花草乱生。林高风有态，苔滑水无声。石润云先动，桥平水渐过。野阴添晚重，山意向秋多。树合秋声满，村荒暮景閒。虹收仍白雨，云动忽青山。川迥枫林散，山深竹港幽。疏烟沈去鸟，落日送归牛。涨落沙痕出，堤摧岸口斜。断桥堆聚沫，高树阁浮槎。鹭影兼秋静，蝉声带晚凉。陂长留积水，川阔尽斜阳。"}