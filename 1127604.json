{"id":"1127604","title":"挽赵通判五首","dynasty":"宋","author":"彭龟年","text":"弦歌到处即熙然，桑柘青含淡淡烟。肯倩奇花树民怨，为人岁岁作春妍。春风千里下屏星，荆棘丛中稻眼青。凋瘵已肥身已瘠，丹砂还解此公灵。风波要自吾心定，泾渭从渠何日分。公已著身荣辱外，世间馀子自纷纷。向来三叠泣阳关，犹望归来肯自宽。今日重过更席处，却思人世别离难。霜风猎猎寒无奈，江水漫漫去莫留。欲讯音容无定在，松筠竦竦暮烟浮。"}