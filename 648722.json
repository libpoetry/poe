{"id":"648722","title":"送刘参政赴四川诗","dynasty":"明","author":"杨士奇","text":"璞玉不自衒，良工知求之。君子安义命，知者宁自遗。刘子敦朴资，敬恭励操守。蚤暮勤职业，一志忠厚施。郎署三十年，何尝较崇庳。上荷圣主明，下承上官知。一朝奋高翔，佐藩戒西驰。平生所负挟，展效庶及时。当宁念遐僻，宵旰恒孜孜。旬宣天子德，惠泽洽茕嫠。郡邑仗表率，贪渔待薅治。用以光国命，亦副知己期。霖雨夏初霁，高树鸣黄鹂。缱绻杯酒间，念子当远离。窃效仁者赠，殷勤歌此词。"}