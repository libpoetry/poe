{"id":"31630","title":"雪十韵·洒密蔽璿穹","dynasty":"唐代","author":"吴融","text":"洒密蔽璿穹，霏霏杳莫穷。迟于雨到地，疾甚絮随风。四野苍茫际，千家晃朗中。夜迷三绕鹊，昼断一行鸿。结片飞琼树，栽花点蕊宫。壅应边尽北，填合海无东。高爱危峰积，低愁暖气融。月交都浩渺，日射更玲珑。送腊辞寒律，迎春入旧丛。自怜曾末至，聊复赋玄功。"}