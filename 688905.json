{"id":"688905","title":"邸中种竹十二首","dynasty":"明","author":"何吾驺","text":"生平文与可，挂壁想馀寒。何似空阶下，脩枝扫箨冠。贫甚多栽竹，人贫竹未稀。长安閒碧筱，贵客不曾知。缁尘浓不到，惟有瘦琅玕。梦尽潇湘雨，何如此地寒。自疏少小事，颇结岁寒姿。为讯名花友，何言清者师。不但醉碧暝，亦且爱疏飔。夜雨敲窗急，无人知是谁。静落叶有声，晓吹竿作响。寄书订七贤，让我称林长。不但种十竿，一竿已如许。从此养万竿，子又生孙子。此竹数寸耳，而有千寻势。神自大于身，区区名与位。诗人善咏竹，琢磨故自脩。猗欤睹威仪，千古谁能俦。盛夏馀繁荫，凉生一任疏。怜君不作计，长写懒云居。以兹数尺茎，参彼上下际。伟干与虚中，君子隐而费。长羡空空如，虚空生冷籁。扫尽万顷烟，盈盈不下带。"}