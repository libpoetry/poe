{"id":"688403","title":"秋思四首","dynasty":"明","author":"江源","text":"琪树西风枕簟秋，百年心事付东流。鲈鱼正美不归去，一点沙鸥胜五侯。生涯心事已蹉跎，况复新秋一雁过。借问道傍名利客，天涯归计欲如何。离思茫茫正值秋，寂寥灯下不胜愁。世间甲子须臾事，昨日少年今白头。碧天凉冷雁来疏，此后无因寄远书。岐路辛勤终日有，登山临水复何如。"}