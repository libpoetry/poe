{"id":"543450","title":"七夕","dynasty":"明","author":"胡应麟","text":"昔余游天门，白榆正飘飖。濯足银河水，惊飞乌鹊桥。牵牛与织女，欲渡愁无聊。相将忤上帝，谴谪离青霄。骑鲸向东海，龙伯频招邀。举足届五山，投竿连六鳌。狂风鼓大壑，吹向西南郊。青鞋曳布袜，濩落不得骄。朅来三十载，食粟同曹交。珠玑一万斛，散乱随尘坳。猰㺄难共居，贪狼如猬毛。苍蝇变白黑，鼠璞矜琼瑶。回首望阊阖，双星正岧峣。而我一何悲，偃伏同鹪鹩。逝将脱尘网，天路长逍遥。寄言夸毗子，役役徒为劳。"}