{"id":"1252261","title":"再和前韵","dynasty":"元末明初","author":"叶颙","text":"天下关山入战图，异乡为客倍愁吾。江淮远近连烽火，里巷高低长草芜。坚卧谩愁兵甲满，独醒宁怕梦魂孤。太平气象犹如旧，痛饮蒲觞醉道途。今年端午去年同，老去闲身转不容。几欲入山穿薜荔，常思浮海采芙蓉。伤时倍觉愁肠结，骂贼徒添怒发冲。何日果能忘世事，楚云湘雨小孤峰。"}