{"id":"1105146","title":"子骏运使八咏堂 宝峰亭","dynasty":"宋","author":"文同","text":"嘉陵抱江回，平衍出横澨。中间筑雄垒，独据两川会。行台敞严府，磊砢北城外。潭潭走群楹，直上峦岭背。危墙缭空阔，飞阁入茫昧。上有宝峰亭，仰见白云内。岧峣占孤绝，下与万山对。层檐动寥廓，曲槛枕阛阓。主人从篮舆，晚兴在公退。心掩万象远，目引八极大。钩帘拂坐榻，隐几缓衣带。诗书抉关键，笔砚产珠贝。是时众吏去，不敢呈计会。虽然彼郡邑，原本穷利害。自取金谷饶，无烦米盐碎。此地寄清襟，岁书从屡最。晴影满空壁，晨曦上清轩。庭下双高桐，枝叶蔚以繁。种者意自远，岂并群木论。谓可縆朱丝，中有雅韵存。成之在谁手，但为培霜根。须知治世音，尽付于此孙。沈沈敞幽轩，耸耸列寒柏。清音纳窗户，爽气逼枕席。主人重端劲，坐若对佳客。时复下抚摩，破藓交履迹。此意乃如是，来者当爱惜。大厦须良材，相期早千尺。此景绝可爱，丛筠挺修竿。侵帘复映幌，翠影何檀栾。霜威忌晚秀，雨气矜晴寒。每向极静时，幽禽发清弹。自无车马尘，飞来泊琅玕。宜遣老铃下，日日申平安。华堂耸严台，地势侧随水。高临巽宫上，其取名以是。峨峨宝峰顶，日影正辰巳。缭栈入云林，诘屈如篆字。轻霏互亏蔽，乱樾纷间厕。宾来获清欢，吏散生野思。静见万物本，一一齐于此。体道以行权，端居得深旨。静宇占幽深，是中何所有。轩窗极清洁，砚席罗左右。公馀每休此，俗客曾不受。六尺局脚床，解带就横肘。扫除闲景物，健笔当大帚。敢问公许年，得诗凡几首。谁兹敞高亭，磴道绕千蹋。江山接平远，百里俱会合。人间最佳景，窗户供远纳。烟云互蔽亏，虫鸟相应答。吟笺摘奇胜，画笔写纷杂。安得日从公，短屐手自蜡。"}