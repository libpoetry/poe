{"id":"532519","title":"复除户部","dynasty":"明","author":"李舜臣","text":"吾往被沉痾，乞归向桑梓。蹉跎狗马躯，残生得无死。迂愚偶自忘，将身仍上北。去国二载馀，王正忻至止。威仪睹汉官，百尔瞻君子。不有贤豪人，岂复知吾鄙。当涂辟持衡，低昂定尝拟。顾惟朽钝姿，徙官亦有以。犹惧不克任，中心宁自理。不见昔时贤，遭逢尚如彼。贾傅哭长沙，中郎锢边里。释过且兼兹，叨蒙讵有涘。犹窃紫宸班，亦友青云士。省署复多暇，得不废书史。窃比鹪鹩枝，取适惟容趾。敢希大隐名，晦迹云朝市。"}