{"id":"685384","title":"赋小瀛洲","dynasty":"明","author":"贝琼","text":"海上瀛洲碧水新，地连方丈绝风尘。九光霞馆邀王母，一曲鸾笙降玉晨。若木回枝长挂日，桃花结子不知春。祖龙谩自求方士，却恐流传语未真。仙人长伯白银宫，不似淮王礼八公。日月自周三岛外，山川尽缩一壶中。亦麟紫凤池台胜，姹女河车服食同。清夜步虚相和处，琪花如雪又春风。"}