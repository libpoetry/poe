{"id":"1119802","title":"邓季明挽词三首","dynasty":"宋","author":"陈渊","text":"少年长揖出贤关，自许行藏契孔颜。云路不求千载遇，筚门赢得一生闲。奇言尽扫鸡三足，妙意谁窥豹一斑。尽道东床如李汉，会传馀论落人间。它时肤使早还乡，驻节旁连避世墙。雁序风标莲破萼，凤雏衣袂桂飘香。花边对酒春难老，竹里围棋日自长。曾共国人歌友爱，伤心重到棣华堂。道人于世已忘名，相府闻风眼自青。险韵旧联韩子句，直词今称蔡邕铭。壁间玉唾情何厚，梁上银钩墨尚馨。只尔便知君不朽，岂缘中说载元龄。"}