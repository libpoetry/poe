{"id":"1207810","title":"赠别白忻州","dynasty":"元","author":"范梈","text":"昔年上都门，送君作太守。今年太守来，失喜狂欲走。问知郡中治，称冤不容口。强欲对酒歌，愁引杯去手。古来选郡监，本为奸慝纠。岂宜肆其私？锻炼易妍丑。幸逢贤执法，白日云雾剖。快马归并汾，且以慰慈母。失身落州县，兹事无不有。君子善奉持，凡百淑尔后。排难与解纷，吾愧鲁连友。明年江之南，得寄消息否？"}