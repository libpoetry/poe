{"id":"696190","title":"题怪仙图二首","dynasty":"明","author":"罗玘","text":"蟾蜍吹光接日月，枯瓠气升影灭没。尔赪我白双被发，衣穿后裻脚不袜。忽疑青天堕彗孛，诡形怪影恣鹘突，谁其幻之吾欲罚。秃帝委地卓锐笔，女兄磨研笑咥咥。女初上树摘树叶，笑女眇身如蛱蝶。叶堕青石上，下坐青石傍。女如弄叶嬉扬扬，吾当曳女诉玉皇。女青论女女实殃，冥搜上下绕女肠。按一叶，吟一诗。免谪下界为人嗤，胡为画工圣得知。"}