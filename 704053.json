{"id":"704053","title":"广东来报贼散承赵征夷惠雕弓钩刀诗和且谢","dynasty":"明","author":"韩雍","text":"肘悬金印事南征，羽檄飞驰贼已平。堪羡奇才出奇计，从今不战屈人兵。王师飞度岭南来，号令如山震若雷。数万狂蛮同日散，将军真是出群才。紫驼绒线紫雕弓，神背乌号一样同。三箭天山看渐定，菲才真欲附英雄。新置钢刀月样弯，崇山峻岭便跻攀。感君持赠征南去，指日相从定北蛮。"}