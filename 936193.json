{"id":"936193","title":"养生","dynasty":"宋","author":"陆游","text":"禀赋本不强，四十已遽衰。药裹不离手，对酒盘无梨。岂料今八十，白间犹黑丝。咀嚼虽小艰，幸未如牛呞。昔虽学养生，所遇少硕师。金丹既茫昧，鸾鹤安可期。惟有庖丁篇，可信端不疑。爱身过拱璧，奉以无缺亏。孽不患天作，戚惟忧自诒。挛躄岂不苦，害犹在四支。二竖伏膏肓，良医所不治。衣巾视寒燠，饮食节饱饥。虎兕虽在傍，牙爪何由施。老人不妄语，聊赋养生诗。"}