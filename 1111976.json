{"id":"1111976","title":"和吕守环秀堂三首","dynasty":"宋","author":"吴儆","text":"久合鸣珂上九关，一麾犹许饱看山。丰年诸县公事少，燕寝清香兵卫閒。鸟度屏风明水镜，云生画栋拥螺鬟。向来蛛网蜗涎污，胜处岂非天地悭。一州如斗带溪山，空翠家家绕画栏。丘壑自非胸次有，云烟谁暇静中看。衣冠共识家风在，闾里方知汉法宽。戴白垂髫相与语，今年有饭饱加餐。田家但识丰年乐，见说花城日更长。如获从公时拄笏，尚能援笔侑飞觞。鸡豚社瓮年年酒，柿栗园林树树霜。更倩渔郎问樵径，深山深处是吾乡。"}