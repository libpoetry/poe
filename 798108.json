{"id":"798108","title":"多丽  为李云田周小君宝镫题坐月浣花图","dynasty":"清","author":"陈维崧","text":"暖红篝，月轮斜挂妆楼。恰雅称、香闺心性，下阶小试莲钩。好风筛、窗纱影碎，凉露浸、簟縠纹流。裙带微飘，玉奴私语，人生易值此宵不。何况是、楚天巫峡，嫦娥别种清幽。羡此夜、月光人面，端正温柔。渐满砌、竛竮红药，如啼欲睡疑羞。倩轻绡、秋棠宜盥，央小玉、夜合将收。更与传言，月波堪舀，莫问银床玉井头。想像处、花前人月，永夜费凝眸。还只怕、画图难肖，搦管增愁。"}