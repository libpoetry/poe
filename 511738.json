{"id":"511738","title":"再和燕歌行","dynasty":"明","author":"童轩","text":"黄榆白苇连塞北，眼底穹庐皆虏贼。屯空杀气连云飞，壮士相看失颜色。元戎奉诏玉门关，锦帐牙旗垒阵间。独把一麾专节钺，俦能三箭定天山。单于生长乐边土，绕帐牛羊牧秋雨。闲中聚唱凉州词，醉后起为胡旋舞。鱼龙川头古树腓，纥干山前飞鸟稀。紫髯胡儿眼双碧，大腹匈奴腰十围。徐君远戍边庭久，况复东海簪缨后。伐敌能谙虎豹韬，次功应位麒麟首。愤时气节人不知，唾手功名今未有。秋清长剑倚南天，夜半孤城临北斗。莫言白眼众纷纷，伫看高垂竹帛勋。君不见酂侯知国士，登坛终拜大将军。"}