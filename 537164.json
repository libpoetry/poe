{"id":"537164","title":"九友斋十歌 其四","dynasty":"明","author":"王世贞","text":"玉匣昭陵閟真迹，梦寐中山一片石。颇从庶息见隆准，三米兰亭亦其匹。太清楼头六卷馀，恍若清庙朝霞舒。潘家古绛复入手，色丝幼妇谁当如。钟梁禅进美于玉，虞欧李颜看不足。饶输六一画舫斋，更让二千金石录。山长路远难相依，即汝思之胡不归，莫言林下日会迟。君不见幼安死贵信本痴，一眠三日仅一碑。"}