{"id":"518076","title":"祖印院荒废无僧仅有道人焚脩屋宇漏损予命工瓦以覆之垣以缭之惟存孤松双柏苍然凌云感而有作","dynasty":"明","author":"唐文凤","text":"无僧禅寺古，门关少人来。于焉聊小憩，两庑取次开。脩垣去榛棘，扫地除莓苔。像设已漫漶，檐隅亦倾颓。孤灯媚禅龛，浊酒湛客杯。俗嚚治难化，民疲心可哀。蹇予施政拙，牧驭非良才。耿介自独立，肯受庸众咍。顾瞻此庭戺，伫立空徘徊。惟馀松与柏，风雨不可摧。夭矫虬龙姿，偃蹇梁栋材。丁宁勿剪伐，留护晴云堆。"}