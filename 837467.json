{"id":"837467","title":"金明池·溥心畬、叔明两王孙招集萃锦园看花，雨阻未至，用少游韵柬谢","dynasty":"清末民国初","author":"夏孙桐","text":"朱邸留春，名园近水，树色沙堤旧路。佳约趁、轻阴障日，俊游隔、薄寒滞雨。念千枝、绣幄云稠，只怅望、杨柳楼台深处。怕过了芳期，晴阑迟倚，已是残红飘舞。访竹应知从问主。有棣萼诗编，余香常住。题襟记、花前尽续，婪尾宴、酒边谁诉。对年年、紫陌薰风，为杜老行吟，销将愁苦。愿胜赏平泉，明年重践，莫遣韶华空去。"}