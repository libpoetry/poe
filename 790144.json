{"id":"790144","title":"谢君冶盦以大集见赠率题","dynasty":"清","author":"缪九畴","text":"吾子邑名士，相知十年久。聚星古冶城，屡顾及下走。翩翩希逸才，所遇无掣肘。美人自怀芳，弗事争妍丑。尔时声气孚，弥徵交情厚。无何闻鼓鼙，全家挈八口。避地来晋陵，不问世治否。禅让美唐虞，白云变苍狗。朝野胥欢呼，其衷若天牖。我具乖崖癖，惧同秋草朽。有时隐几卧，嗒焉丧其偶。邮使忽赍函，贲然诗千首。一官系一集，信今足传后。刊行讵止斯，续成益富有。犹忆去年秋，得陪使君酒。别来无好怀，行将成白叟。"}