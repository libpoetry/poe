{"id":"973640","title":"送蓝吉州","dynasty":"宋","author":"赵蕃","text":"前岁公开府，邻疆我适移。山坳深遣戍，斋阁远投诗。去国哀王粲，逢人说项斯。春秋其我罪，观过可仁知。流转今初定，保持端自谁。笔难穷记牍，礼欲簉宾墀。累日方求棹，传闻遽解龟。只云那有是，及此信无疑。春事峥嵘际，农工劝相时。吾曹一身计，父母百年思。雁渚新浮绿，杨堤亦袅丝。兹时系船地，异日寄书期。学道安时顺，馀寒近酒宜。临分意无尽，公尔岂其私。"}