{"id":"635510","title":"王屋山人琢砚歌和徐琶洲作","dynasty":"明","author":"成鹫","text":"弘农陶泓大叫笑，山人凿破混沌窍。崖崩峡坼端水乾，出实入虚穷窈窱。载魂抱魄顽不顽，次第运转涳濛閒。飞光耀目动权贵，明驼领取出梅关。一卷礧砢见遗掷，山人得之深赏识。大璞不琢由天然，天君独运非人力。紫羊迎刃露肝胆，鸲鹆披沙偷觑眼。青花绚采烟雾霾，黄龙吐气卿云烂。三瞻四顾几经营，一圆一方胥有情。婆娑火蜡发光怪，皮肤剥落存晶瑩。琢成贮以流黄锦，出入与俱瞑与寝。晴窗疏注娲皇书，炼石补天天敛衽。琶洲高士徐铎愚，囊中倾出灵蛇珠。一唱三叹尽刻画，山人持入山僧庐。老眼摩挲观不足，随声答响呈幽独。有人问我山人谁，陈子臣张号王屋。"}