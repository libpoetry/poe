{"id":"948892","title":"次韵张安国二首 其一","dynasty":"宋","author":"周必大","text":"往时渡长芦，行役甚迫束。忽逢万人杰，大胜十年读。升沉既日异，岁月空电速。公乎国元龟，用舍兴替卜。如何白玉堂，儤直不满宿。共惟中兴主，志扫伊吾北。宁容廊庙具，尚赋诸侯禄。相茵朝以登，胡骑夕可逐。斯民补疮痏，郡县宽金谷。重将大手笔，继镂泰山玉。"}