{"id":"678523","title":"竹邻子歌","dynasty":"明","author":"陈颢","text":"竹邻子，何许人，云是落托穷乡民。柴门半掩堪罗雀，布衣百结如悬鹑。囊间有钱即沽酒，甑中无米从生尘。读书不多虑事浅，发言往往遭众嗔。独行独止无与友，拂石醉卧苍厓垠。忽梦数君子，玉立而长身。口云出自渭川族，托迹今居汉水滨。冰霜风雨不改色，梅仙髯史吾同伦。闻君失意众所弃，吾独爱之求与邻。但多酿酒对君饮，日日清风扫户新。"}