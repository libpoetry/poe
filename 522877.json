{"id":"522877","title":"陟峤","dynasty":"明","author":"李梦阳","text":"伊昔谢衔归，志颇谐纶钓。甘追河上迹，切慕蓬池啸。孰知紫芝虑，竟荷青云耀。值秋历江郡，弭节登庐峤。沉深九叠秀，峻极千峰峭。锦绣乱岑㟧，晨夕改观眺。晶晶游气敛，皓皓寒日曜。飞瀑信雷迈，奔峡还龙跳。耽游遽忘归，久住轻时诮。天池绝亦扪，石镜扳可照。矧兹二三子，芬馥含清妙。霜岚澄西夕，从歌效希调。"}