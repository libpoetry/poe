{"id":"775133","title":"新高山","dynasty":"清","author":"林维朝","text":"突兀新高山，可望不可即。屹立万山中，三峰巨灵擘。凌空日月摩，拔地尘寰隔。终岁雪融融，绝顶云幂幂。雾鬓与烟鬟，微茫难认得。晴冬有时现，刹那仍隐匿。或云岩岫上，茫茫皆玉白。野番不识宝，弃之良可惜。因此玉山名，啧啧传自昔。至竟是也非，令人费猜臆。洎乎近年间，方来探险客。庐山面目觇，用祛世人惑。山势高若何，依然渺难测。但觉立峰头，星辰手可摘。扶桑第一峰，富士难匹敌。上达九重天，旋得嘉名锡。一自经品题，山灵愈生色。五岳剧崔巍，声称同籍籍。何时鸟道开，一印雪鸿迹。振衣万仞岗，瞰尽神州峄。"}