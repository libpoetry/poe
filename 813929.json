{"id":"813929","title":"忆江南·初夏九咏，和刘蔚园","dynasty":"清","author":"陆震","text":"高田麦，四月未全黄。实绽已堪盈把捋，味香且任满盘尝。渐入好年光。崖蜜熟，应是十分甜。寝庙及新宜早荐，林莺当令莫轻衔。留与绛唇含。蚕忙日，豆熟已离离。摘入蟹筐全类茧，缫于女手本无丝。笑杀采桑儿。携镵去，不异到淇园。出土便能藏雉子，疗饥馋想嚼龙孙。拚少竹千根。梅黄早，叶底缀金丸。功逊酒香教渴解，味如愁重惹眉攒。花放记曾看。京江口，下网得鲥鱼。敢望乘潮归渤海，且随走马到燕都。谁令味偏腴。闺中女，最爱是玫瑰。红杏街头前月尽，素馨江外几时来。独尔一枝开。牛虽贱，人号女儿红。桃靥初酣春昼睡，杏腮刚晕酒时容。还恐不如侬。商船到，争卖雨前茶。宁著酒魔耽雪酿，不遭水厄试冰芽。亟唤取流霞。"}