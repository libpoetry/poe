{"id":"707933","title":"念奴娇 其四 家光禄西庐习静再叠前韵","dynasty":"明末清初","author":"梁清标","text":"繁华著眼，看古今得失，浮云飘叶。暑往寒来驹隙影，早见塞鸿辞北。槐国无喧，渔村高枕，忍负洲苹白。东华翘首，羊肠空叹千折。闻说重理蒲团，再安丹灶，不与家人别。况有玉清堪共隐，奚用受书黄石。蕉露研朱，松风啜茗，勾当山居业。他时出访，杖藜同踏萝月。"}