{"id":"511592","title":"城西宴集分韵得菊字","dynasty":"明","author":"柯潜","text":"委巷寡尘鞅，端居念幽独。幸此儒林英，回车访茅屋。真意各忘形，为我留信宿。鸡黍亦相欢，何须厌粱肉。晚秋天宇澄，露下气已肃。携手步空庭，悠然见佳菊。岂谓淡无姿，幽贞谐所欲。展席面芳丛，开樽荐醽醁。醉来发长吟，聊以写心曲。渊明千载人，相期继遐躅。"}