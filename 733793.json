{"id":"733793","title":"晚入退谷却寄孙北海先生","dynasty":"清","author":"王士禛","text":"谷口远烟暝，水石起寒色。西溪有归人，东峰隐余日。积雪封巉岩，微径雪中出。残冰流复断，暗泉听还失。不知荒寒中，前峰去安极。稍见觳觫牛，怅望归飞翼。侍郎昔挂冠，于此散愁疾。画壁沧洲图，结屋云林侧。溪南万竿竹，岁久渐蒙密。为述净名意，更就支公室。惭叹解巾非，何年此栖息。"}