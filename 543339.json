{"id":"543339","title":"拟古二十首 其十三","dynasty":"明","author":"胡应麟","text":"回车灞原上，白日忽将暮。石门高崔嵬，悲风起长路。借问何人阡，无乃前朝墓。人生寄一世，奄忽迅朝露。荒哉秦汉主，寻仙起遐慕。弱水不可援，三山竟焉度。玉碗出人间，徒为赤松误。伤彼泉下人，喟焉策蹇步。吹竽宴华堂，娱乐从所务。飘飘极心志，千载为旦暮。"}