{"id":"696737","title":"江上遣兴五首","dynasty":"明","author":"郑潜","text":"江上亦炎热，何由息烦襟。索居虽爽垲，暑气仍相侵。移榻小轩侧，薰风动高林。乃知广厦庇，不若芳树阴。乐道嗜泉石，荣名慕簪笏。智力纷相争，黄金彼何物。金多身早毙，道在名不没。君看淘金人，寒沙侵枯骨。隋侯明月珠，照乘光十二。楚国惟善人，南州有高士。人为物之灵，物乃世之累。白璧宁有瑕，匹夫岂无罪。由来管鲍交，岂为通财论。范张鸡黍约，奚啻骨肉恩。时人急功利，古道今罕存。方寸隔山岳，四海难弟昆。穷檐有婺妇，容貌独修洁。不受贾客金，甘心对明月。士苟不得意，朝秦莫适越。贞女存纲常，丈夫愧名节。"}