{"id":"240336","title":"食枸杞菊·君不见天随有宅松江曲","dynasty":"宋代","author":"陈棣","text":"君不见天随有宅松江曲，屋隙墙阴多杞菊。课儿采掇入杯盘，匕箸芳香胜粱肉。又不见坡公昔佩刺史符，宾客少至无与娱。偶餐杞菊作后赋，扪腹噎哎犹轩渠。散人枯肠真食杞，居士戏笔聊尔耳。胶西自古号侯邦，斋厨纵乏宁需此。我今作掾长苦饥，一区不异耕田时。太仓红腐才五半，举家食粥宁忍炊。颓城草木迷荒榭，绿颍芳苕罗舍下。官閒撷取芼春羹，未棘未莎皆不赦。三年享此似无餍，二者谁云不可兼。行趣归装耕谷口，此物犹堪馌南亩。"}