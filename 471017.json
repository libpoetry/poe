{"id":"471017","title":"赠徐君图按曲图歌","dynasty":"明","author":"程嘉燧","text":"徐君神宇和且清，翩翩浊世称达生。但持一杯蟹螯足，能挥万事鸿毛轻。自言百年在行乐，千金买歌恣欢谑。尊傍二豪与七贵，醉后五白兼六博。宁藉疏家有赐金，那识洛阳亡负郭。鸟雀门中结驷来，蛟龙壁上缠头作。少小当筵唤奈何，年来老尽怕闻歌。君家歌儿动心魄，半出已觉魂傞傞。暗思沉吟还绝倒，恰似看花被花恼。空惹颠狂气味存，难遣歌词风格老。九龄十龄解音律，本事家门俱第一。黄口天教与擅场，白头自叹曾入室。金陵洞房今老大，柘湖歌台久萧瑟。凭谁写向丹青里，如画天魔娆居士。仿佛花间按曲时，恍欲扬蛾发皓齿。便上九天歌一声，不惜此声无此耳。"}