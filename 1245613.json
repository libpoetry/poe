{"id":"1245613","title":"吕尊师画三茅观梅藤为图号曰二老走笔赋之","dynasty":"元末明初","author":"危素","text":"三茅观头老梅树，梅边更有长藤古。谁持此画江西来，大瀛海中吕道士。藤枯一似蛟龙县，梅瘦饱受冰霜缠。柯支不逐浮世换，根柢直与扶桑连。传闻茅盈亲手植，坐使草木皆成仙。宋朝渡江一百年，世人不到吴山巅。岂知二物阅兴废，及见渤澥成桑田。战争揖让等黄土，展卷血泪何涟涟。"}