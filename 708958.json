{"id":"708958","title":"绮罗香  云中吊古","dynasty":"明末清初","author":"曹溶","text":"垒学流云，沟成积雪，摇落城头军鼓。锁钥千门，高去旧京尺五。杂花映、美酒人家，软沙到、玉骢归路。诧无端、衰草牛羊，边声瞬息便今古。金舆曾过宴赏，愁入瑶筝，变貔貅新谱。锦帐嫌寒，肯管征人辛苦。看辇道、数改莺啼，有乱山、不随黄土。几时再、杨柳春风，朱楼灯下舞。"}