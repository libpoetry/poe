{"id":"252169","title":"高阳台·咏春树","dynasty":"现代","author":"周燕婷","text":"绿接庭阴，红分水角，风华依约当年。独抱幽怀，泠泠自对江天。春花落尽春犹在，阅沧桑、百载尘烟。怅人间、叶叶枝枝，总系悲欢。梢头又挂银钩月，叹晴光有限，芳思无边。菊些兰骚，清芬挹入歌弦。重逢欲寄琼山梦，奈如今、梦隔琼山。倚危栏，有泪盈卮，洒向云端。"}