{"id":"1120929","title":"次韵季共蓬斋夜坐三首","dynasty":"宋","author":"周紫芝","text":"幽人怀故乡，夜坐听秋雨。耿耿不成寐，悽悽亦良苦。酒白应自斟，茶甘为谁煮。喜意入寒灯，诗成看花吐。乐饥焰短檠，玉虫缀钗股。当亦念衰翁，秋风卧何许。寒斋秋意高，夜久群籁息。眼前无一尘，谁与共此席。平生乐虚旷，颇怪言不食。遥知高世意，仰面看屋脊。秋虫曾何知，悲鸣乱胸臆。君亦意不眠，佳月良可惜。露井飞彫梧，碧月借秋色。颇闻遭鼠辈，恼睡成反侧。君岂劾鼠手，姑缓藁街磔。我亦见事惯，流年反多历。谁能与此物，更较胜负敌。一笑谓狸奴，无乃尔不职。"}