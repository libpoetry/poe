{"id":"569022","title":"曾舜征令长洲有古循吏声实而台抨当调作此送之","dynasty":"明","author":"王世贞","text":"伊余窜草莽，忽忽末景驰。闾井有公言，贤令将解龟。忠恕佩家训，三省日孜孜。云何贝锦繁，致此投杼疑。圆魄丽中霄，纤云来翳之。回光或不瞩，真体乃无亏。膏雨乘春布，沮洳称不宜。宁为流潦故，悔此天泽施。即墨非吾恨，中牟竟而师。追愆内逾密，委运外自夷。但使素丝存，宁受墨子悲。勿以黄绶屈，遽咏陶生辞。泰二苟朋亡，知当未遐遗。赠子幽谷兰，一佩三纫之。清芬幸无故，行当被条飔。"}