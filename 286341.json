{"id":"286341","title":"城南行赠金雨山","dynasty":"清代","author":"李锴","text":"城南委巷轮蹄希，中有一客来幽栖。苍鹰翅垂罢淩厉，天马骨立犹权奇。阴阳象纬理玄妙，七载胥靡撮其要。泥涂英雄沦落际，犹足因人说忠孝。媻姗蹩躠双足折，洪炉百鍊昆吾铁。抱道敢信王骀尊，用知非关鲍牵拙。冬寒今日无天风，杲杲日出扶桑东。老夫贸贸久颠踬，邂逅凭君一击蒙。"}