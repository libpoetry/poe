{"id":"695226","title":"望西山十首","dynasty":"明","author":"林光","text":"苍翠拥成堆，尘中眼忽开。凉飙吹雨散，清气迫人来。胜处岂易到，浮生更几回。狂心似孤鹤，飞入白云隈。青玉削芙蓉，云边数百峰。弄晴芒种雨，吹面石尤风。景色诗难状，骞腾势本雄。千年留王气，深护紫微宫。何处寻真境，桥过远见峰。烟消魂欲断，风定兴偏浓。岩转应藏寺，潭深或卧龙。会携青竹杖，高步翠微中。江左誇庐阜，闽南羡武夷。尘氛俱自累，真境可谁知。王气开天府，降龙抱帝畿。人间如未见，听诵老夫诗。世计妨吾懒，名山识面迟。峰峦新宿雨，花草入谁诗。梵宇三千界，泉声十二时。何能脱尘鞅，边涧弄晴漪。小旱偏宜雨，尘空见远山。丹青藏佛阁，花鸟隔人寰。涧道穿吟屐，松风洒醉颜。无由避烦暑，怅望薜萝关。闻道西山里，僧居面面佳。云根穿石窦，泉影照岩花。松月门堪打，荷花路未赊。鞭羸无限兴，含笑指烟霞。金银宫阙地，西北势来雄。万马从天下，群龙豁眼中。壮图基帝里，胜景渴诗翁。指点岩花去，云边若个峰。烟霞尘梦醒，日月大丹还。玩弄应无厌，儒官我亦閒。□□□□□，□□□□□。□□□□□，□□□□□。群峰青不了，冉冉势参天。耳寄松风里，心悬涧月边。百年真梦境，万事过浮烟。安得圆机士，深论易外传。"}