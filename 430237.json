{"id":"430237","title":"还京乐    和清真，宁沪道中大雪","dynasty":"近现代","author":"黄浚","text":"飐风絮，触拨、离愁似发谁能理。念车轮无角，岁时为汝，鸾肠抛费。度柘冈逶迤，西楼此际香篝委。睡剃亸，凝忆绛蜡，前宵垂泪。记闲坊底。有云裳鸣玉，烟腰著素，初逢林下俊味。江南尽许移家，总辜伊、大堤桃李。漫登临，正密霰封阶，斜枝照水。黯黯高城暮，角声助我憔悴。"}