{"id":"722178","title":"题白鹤峰苏文忠公祠赠用公","dynasty":"明末清初","author":"屈大均","text":"江山故宅一丹丘，手泽萧森古木秋。放逐若非同澧浦，文章争得老罗浮。虹桥已为灵妃作，玉带还因老宿留。香火有君禅寂在，不愁无地挹风流。袈裟身似岁寒松，白首栖閒祗鹤峰。蝉已无心长不食，龙犹有角更多聪。槎江水抱城阴曲，象岭云含塔影重。掌故先朝还记否，兼旬相对喜从容。咫尺糟丘即洞天，狂歌一一总通禅。无生不使神仙得，却老休将服食传。双岳乍分空雨外，二江长合乱云边。城西更有丰湖好，旧住芙荷四十年。"}