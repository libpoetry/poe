{"id":"799372","title":"汪奂之寄示和苏文忠定惠院寓居月夜偶出二诗题其兄均之所藏二诗草稿墨迹并约同作得四首 其四","dynasty":"清","author":"李振钧","text":"三年不见奂之诗，孤馆相思风露夜。莽然示我知苏篇，汉家飞将从天下。更惠江贼玉尺抛，恨无蜜酒银瓶泻。叉尖险韵古难和，君乃欲引为己亚。年华同是惜花时，才分难邀全树借。学书不识右军王，酬句敢寄宣城谢。君今便是东坡弟，我唯怅望髯卿舍。文阵雄师旗鼓当，曾闻用兵如断蔗。共须努力步邯郸，放出一头慎毋怕。文人岂必尽天才，毋论嬉笑与怒骂。"}