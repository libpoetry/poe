{"id":"816510","title":"挽张文襄师三首","dynasty":"清","author":"曾习经","text":"国恤方淹岁，凋零及老成。艰难看世事，枯瘦见平生。东阁遂虚位，西州空复情。士夫同一恸，天地正商声。文字三千妙，声名五十年。迂谟终定命，忧乐过前贤。人物今衰眇，膏兰久灼煎。蔡公真委笃，短气获麟编。太息吾焉放，天乎不慭遗。他时曾侍坐，斯道要安之。直接研经室，应崇岭学祠。向来香一瓣，宁止为恩私。"}