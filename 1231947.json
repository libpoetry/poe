{"id":"1231947","title":"图志歌","dynasty":"元","author":"黎崱","text":"安南版图数千里，少是居民多山水。东邻合浦北宜邕，南抵占城西大理。古来五岭号蛮夷，肇自陶唐有交阯。其在成周为越裳，重译曾来供白雉。秦名象郡汉交州，九真日南接其地。汉初赵陀总雄据，乃命为王免诛徙。继因高后禁关市，陀复怙强随僭伪。即称帝与中国仵，戕害边民严武备。汉家自是起兵戈，每战无功罢力士。汉文修德不事武，释罪不诛封赵氏。陀因感德称藩臣，遂使婴齐来入侍。方物珍奇岁贡输，传袭子孙给五世。吕嘉谋叛暗兴兵，故杀其王并汉使。武皇一怒奋天戈，千里精兵扫凶秽。路侯博德勇有谋，破越如同破竹势。分为九郡置官守，南越从兹国乃废。中华闻化遍九州，渐教远人通礼义。光武初除新室难，未遑选擢南方使。糜洽二女逞奸雄，娣名徵侧妹徵贰。招呼要党据南交，威服百蛮无与比。侵边寇灭六十城，一立为王一为帅。堂堂汉将马伏波，苦战三年常切齿。分军驱逐到玺溪，贼酋授首悉平治。广开汉界极天南，铜柱高标传汉史。命官遣将镇其民，德政清新多惠施。至于士燮善抚绥，贵重一方人所念。国政纷纷吴蜀在，争为壁垒陈交界。境入汉制宋齐梁，兴诛相承如一轨。悠悠阅世迨隋唐，始号安南今乃是。张舟始作都护时，修筑罗城制军器。高骈威信行在彼，此邦人人多慢易。咸通末岁中国乱，转运遐方肆骄恣。吴权曲颢矫与杨，篡辱相争民力匮。宋初王氏始封王，丁绝转封黎与李。李传九世一百年，嗣有陈王来袭位。泰平日久重儒风，礼乐衣冠略初似。皇元一统自古无，德服万邦恩泽被。陈王纳款三十年，后嗣不道违上旨。甲申假道征占城，令助军器供饷馈。居然逆命相抗衡，拒捍王师心怀异。陈王子侄二三人，慕义来归沐恩赐。兴师伐罪出有名，千里鹰扬耀旗帜。进兵数道会于交，势若雷云驰万骑。其王逃海匿山林，旁及无辜遭罪戾。师还伏罪进表章，犀象玺珠常踵至。圣心荡荡念斯民，罢战休兵合天意。南陲从此悉安然，亿万生灵蒙其庇。远人怀德自心归，天下为家当盛际。小臣居沔拜皇恩，窃禄素餐心自愧。乘间缀缉旧所闻，写作《安南风土志》。"}