{"id":"923424","title":"悲二子联句","dynasty":"宋","author":"苏舜元","text":"有客自远方，来以二子说。穆子病疾初，家事巨细缺。邻人苦其求，医师久以决。案杯小大空，布被旁午裂。馀喘尚能鼓，老愤知已结。目凄望羊泓，髭断反猬茁。忧酸系馀生，嗥嘑留永诀。语妻后日计，书策未可彻。教子勤诵读，时命不复说。吾属何流离，众人方草窃。凌子久道路，十口著羁绁。恰旅重江间，正值大饥节。既无裹饭交，疾走继粗粝。又无执饮人，及时沃枯竭。惜哉损天命，痛焉在亲绖。帝胡生尔身，世复称其杰。胸伏气万丈，肠贮怨百折。艰难汩风波，憔悴堕霜雪。久仆勤龙钟，弱女痴蹩躠。文随寒饿空，道与烟燄灭。魂兮竟何归，去矣不得别。长府岂无财，莫济医药切。太仓岂无粟，莫解腹肠热。天子圣在上，海内清欲澈。伊人胡不官，既死安得活。朝青与暮紫，神喜天不轧。昂车与怒马，门满道不绝。之子苟閒厕，斯民乃贪餮。高亢世弗亲，方严鬼所掣。敢言才足珍，宁免否来齧。思潜泪辄抽，惨旧面成耋。举目此牢落，侧身今鄙媟。箴言耳空虚，险论口㩻甈。作诗告石梁，聊以慰寒骨。"}