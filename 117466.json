{"id":"117466","title":"和子瞻自徐移湖将过宋都途中见寄","dynasty":"宋代","author":"苏辙","text":"东武厌尘土，彭门富溪山。従兄百日留，退食同跻攀。轻帆过百步，船底惊雷翻。肩舆上南麓，眼界涵川原。爱此忽忘归，愿见且三年。我去已匆匆，兄来亦崩奔。永情置酒地，绕郭多云烟。我昔去彭城，明日河流至。不见五斗泥，但见三竿水。惊风郁飚怒，跳沫高睥睨。潋滟三月余，噶一朝事。分将食鱼鳖，何暇顾邻里。悲伤念遗黎，指顾出完罍。缭堞对连山，黄楼丽清泗。功成始逾岁，脱去如一屣。空使西楚氓，欲语先垂涕。千金筑黄楼，落成费百金。谁言史君侈，聊慰楚人心。高秋吐明月，白璧悬青岑。晃荡河汉高，恍悢窗户深。邀我三日饮，不去如笼禽。史君今吴越，虽往将谁寻。欲买尔家田，归种三顷稻。因营山前宅，遂作泗滨老。奇穷少成事，饱暖未应早。愿输橐中装，田家近无报。平生百不遂，今夕一笑倒。它年数亩宫，悬知迫枯槁。梁园久芜没，何以奉君游。故城已耕稼，台观皆荒丘。池塘尘漠漠，雁鹜空迟留。俗衰宾客尽，不见枚与邹。轻舟舍我南，吴越多清流。"}