{"id":"701683","title":"清明怀赵氏夫人","dynasty":"明","author":"黄钥","text":"首邱倏忽已三年，一度清明一怆然。杯酒几时谈苦斧，泪珠何日到寒泉。姻亲尚卜来生后，人世休论未死前。九岁妙儿俱已逝，新愁旧恨万千千。相夫犹未拜恩封，一枕泉台梦已终。机杼声沈虚夜月，幄帷香冷起秋风。魂归故国千山远，花落中途万里空。淑德在人应不朽，丰碑三尺岭之东。"}