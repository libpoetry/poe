{"id":"94753","title":"雪小霁顺风过谢阳湖","dynasty":"宋代","author":"杨万里","text":"都梁三日雪没屋，小船行水如行陆。山阳一朝帆遇风，大船行水如行空。昨来牵天冻得泣，买芦燎衣芦自湿。朝来牵夫皆上船，收缆脱巾篷底眠。楼船忽然生两翼，横飞直过阳侯国。千村一抹片子时，四岸人家眼中失。似闻咫尺是杨州，更数宝应兼高邮。青天万里当径度，不堪回首都梁路。"}