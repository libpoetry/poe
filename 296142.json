{"id":"296142","title":"久不晤卢沈隐书来言为大府纂官书苦不得值作此调之","dynasty":"现代","author":"梁鸿志","text":"文人受赇古有例，儒者治生岂无计。班金陈米自解人，颇怪异时刘允济。卢生不廉况年少，正坐饥驱落荒裔。打门府檄促视草，遮眼官书等囚系。治庖尸祝不受偿，命笔为刀书作隶。我闻李邕善碑版，生前义取无虚岁。淮西石本绢五百，诏许昌黎市文艺。卢生胸次多古人，文学纵横诗律细。要令利市动辇金，莫遣达官苦伤惠。扬云不受蜀贾钱，剧秦美新亦已赘。相如得金便卖赋，归与文君供取醉。较量得失孰果贤，不贪金银那识气。但求日食厌五鲭，何贵环书来十吏。我生赋命本穷薄，正坐读书作吾累。残羹冷炙今亦无，授牍抽毫傥能试。潭潭紫府高真居，闻道青云须自致。知君舌在砚未焚，宁记南园颂西第。"}