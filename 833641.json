{"id":"833641","title":"东风第一枝","dynasty":"清末民国初","author":"樊增祥","text":"露引纤萝，风掀翠叶，莲中菂薏刚似。是谁百炼成霜，爱渠一柔绕指。心冰肠铁，有宋相、吟梅佳致。甚琼蘤、六出中间，更簇玉鳞纤细。刚一寸、绿苞含绮。经几日、粉英添媚。众香国里铮铮，扫空素馨茉莉。花开不落，即此是、长生君子。待晚凉、竹榻横安，伴取赵家如意。"}