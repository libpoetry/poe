{"id":"521966","title":"开化徐进士良节介其友谢锦衣汝容求南峰书院诗汝容故剡人康乐之后也因托以起意","dynasty":"明","author":"顾清","text":"谢家旧说东山公，徐家南峰亦穹窿。东山南峰相去不知几百里，峰头云气往往直与东山通。前飞紫凤后覆釜，金钱石佛交帡幪。其间突兀见精舍，创始乃自开原翁。诗书簪组不绝百年内，至今乡里传高风。古愚肯构已足尚，节也中兴还有功。别来三载劳梦寐，时与谢家孙子画里心神融。君不见黄头马下三尺水，一滴起自天瓢中。江湖庙廊虽异处，竹帛钟鼎将无同。他年驷马入闾里，远记列斋灯火相对三更红。"}