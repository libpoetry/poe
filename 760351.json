{"id":"760351","title":"以摄影心太平草庐图移写纸本 其四","dynasty":"清","author":"丘逢甲","text":"昔者陆放翁，庵额心太平。自云此三语，取自黄庭经。放翁振奇人，平生喜谈兵。上书论北伐，策马尝西征。未甘以文字，供奉小朝廷。至老志不衰，家祭诗可徵。吾生于放翁，所遭百不同。同者惟此心，天或哀吾穷。有海畀不波，有岁畀常丰。吾穷足自慰，老作太平翁。"}