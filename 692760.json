{"id":"692760","title":"冬晴三章寄彭幸庵","dynasty":"明","author":"杨慎","text":"冬晴连月岁欲阑，比陆脩景回南峦。行人喜舞农人欢。负耒杖策各自返，过涉不愁溪水寒。岷山白日多光辉，清江微雾雪霰稀。鱼龙不蛰鸿雁飞。塞上将军未解甲，城南思妇夜缝衣。岸梅春动江不波，玉颜粲粲回铁柯。璚洲霜晚繁香多。吁嗟二物堪赠远，如此迢递关山何。"}