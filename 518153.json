{"id":"518153","title":"涧水","dynasty":"明","author":"唐文凤","text":"伊洛与瀍涧，四水名尚存。当时周室盛，营此王城尊。环绕壮洛邑，朝东入河原。疆场临关塞，源流接藩垣。九里馀泽润，万古狂流奔。浮汨涵太虚，沉浸奠乾坤。霜寒洲渚缩，雨暖波涛翻。下通黄河流，终古何浑浑。乘槎访支机，河浩隔天孙。影彻汉津远，气蒸星斗昏。嗟我倦行役，老景伤精魂。沉吟兴未己，落日倾金盆。"}