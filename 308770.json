{"id":"308770","title":"木兰花慢·竹夫人","dynasty":"现代","author":"赵熙","text":"青奴扶正了，仗清节，擅专房。喜入眼玲珑，回文织就，好梦相将。温香。有人到老，守冰肌、无分配冬郎。簟展一家眷属，情根节节潇湘。书床。瘦并琴张。高枕卧，北窗凉。学碧玉回身，绿珠入抱，颠倒鸳鸯。新妆。小红慢妒，盼银河、一点没心肠。岁岁从他薄倖，秋来惯撇秋娘。"}