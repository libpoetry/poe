{"id":"830687","title":"栖贤涧石歌","dynasty":"清末民国初","author":"易顺鼎","text":"栖贤涧谷有奇石，倒卧青冥神所擘。鳌背惊翻海水飞，龙髯陡接天云立。奔霆日夜摇撼之，万古空山皆霹雳。跌势纷如矢坠空，涓流巧作珠穿隙。其旁清稳百盘陀，倚涧临流可敷席。水石相遭岂不平，自从天籁发噌吰。道人两耳痴聋久，问是水鸣还石鸣。试抚孤琴动山响，方知水石两无声。"}