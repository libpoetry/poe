{"id":"377280","title":"一萼红·清明前一日","dynasty":"清代","author":"蒋春霖","text":"趁春晴，步前汀未晚，舟小蹙波行。抱树溪弯，眠沙石老，芳草随意青青。乍惊起、闲鸥短梦，伴落日、三两棹歌声。水曲豪筝，柳阴丛笛，那处重听。多少夕阳楼阁，倚阑干不见，空见流莺。萤苑星繁，虹桥月艳，还记玉辇曾经。自湖上游仙事杳，问桃花、又过几清明。剩取凄烟楚雨，愁画芜城。"}