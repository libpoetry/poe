{"id":"1217254","title":"日者刘代","dynasty":"元","author":"廖大圭","text":"更生之孙清而腴，渊源千载天禄书。放怀自托日者学，萧然野服来通都。支干生胜一出口，谁从清镜逃妍丑。达官连骑塞里闾，市人怀糈争奔走。列星布置胸中天，下帘一笑收百钱。淫巫瞽史语神怪，独谈性命非同年。譊譊终朝劳颊舌，旁人为君长叹息。黄金台上方急贤，白首天南尚为客。坦然坦然地行仙，有暇与我相联翩。春风桐江呼酒船，兴酣梦入三神山。下观尘世磨蚁旋，归来门前客如雨，穷通身外初忘言。"}