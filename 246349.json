{"id":"246349","title":"高阳台·戊辰岁除","dynasty":"现代","author":"王蛰堪","text":"玉篆销香，银荷照夜，匆匆又荐辛盘。几许欢踪，翠尊重认春还。行云不启阳台锁，甚愁来、总是无端。弄馀寒，风漾帘波，影暗屏山。喧天爆竹惊残梦，待温寻旧绪，不似当年。蜜苣偎人，禁他红泪偷潸。离魂已逐罗浮远，剩瓶梅、知与谁看。漫萦牵，一缕相思，飞上春幡。"}