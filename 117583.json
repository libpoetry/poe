{"id":"117583","title":"答荆门张都官维见和惠泉","dynasty":"宋代","author":"苏辙","text":"荒凉荆门西，泉水谁为泄。发源虽甚微，来意不可折。平铺清池满，皎皎自明澈。甘凉最宜茶，羊炙可用雪。炎风五月交，中夜吐明月。太守燕已还，青嶂空嵲嵲。泉上白发翁，来饮杯馔阙。酌水自献酬，箕踞无礼节。区区游泉人，常值午日烈。回首忧重城，赏玩安能彻。"}