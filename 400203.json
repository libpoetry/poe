{"id":"400203","title":"探春慢 壬寅开岁九日，与陈永正拿小舟薄游城南诸村，残寒栖树，秾李待花，影事梦痕，顿呈心目。爰成一解，并拟梅溪","dynasty":"民国末当代初","author":"朱庸斋","text":"残渚回潮，芳丛禁暖，柳眼舒春先醒。迓客凫亲，援波橹瘦，暂绾东风吟艇。谁道残寒在，但怪得、花期未定。负他秾李娇桃，试妆空待临镜。往事坠瓶恨井。算廿载欢悰，忍教重證。蜀锦缄香，蛮笺检泪，浪许离愁相并。豆蔻梢头梦，早付与、雏莺消领。旧识山眉，隔江犹自窥影。"}