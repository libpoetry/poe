{"id":"431630","title":"辛酉南游杂篹","dynasty":"近现代","author":"乔大壮","text":"北骥辞藖豆，南鸿就稻粱。经天除是泪，辟地定何方。华省曾霄际，连枝若木旁。十年行色在，江海鉴苍黄。湖榭温綦迹，车棂吊酒豪。尘容忺水石，玉立赴蓬蒿。久矣朋尊散，犹然冷月高。鹊华相识否，荷芰变霜毛。亭堠惊心改，云山到眼新。临歧无算酒，去国少年人。生事虚料理，危言失具陈。过江浑草草，不为庾公尘。行理疏江浦，提封改漕流。雷塘飞野燐，海若护粮舟。疮痏寻重决，烟尘要少休。异时经济在，岂敢罪前脩。天堑曾何用，戈船浪得名。孱王工尔汝，名士昵公卿。盘据山形改，周遭战垒平。陆沈看自致，未忍更论兵。出没舒凫渚，翻飞老雉塍。极知机事迫，坐使弋人乘。文采缘毛羽，屠刲取叹矜。非无阳鸟过，矰缴尔何能。检校平生友，心光聚上都。河鱼寒可致，云雁暝相呼。珠履徒怀楚，冰壶竟入吴。穷途何所恨，閒杀步兵厨。沈饮非无补，天全故自难。才名孤品目，嗜好在荒寒。薄莫犹观海，浸明便倚阑。沙沤翔集后，闵默谢鹓鸾。"}