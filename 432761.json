{"id":"432761","title":"癸亥九秋，蒋遇春先生约同人游青山寺，素餐后又驱车游荣氏植物园四首","dynasty":"近现代","author":"范廷铨","text":"清秋挈伴扣禅关，古寺奇峰四面环。饱啖僧厨香积后，小亭闲坐看秋山。茗椀清谈试竹炉，香山耋老竹林徒。惜无摩诘丹青笔，来画西园雅集图。自怜家住湖山窟，多半名山不记名。霜稻千畦松万壑，钿车如在画中行。东山别墅五湖滨，看菊何须问主人。老圃黄花香晚节，培成桃李满园春。"}