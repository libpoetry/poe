{"id":"629173","title":"舟夜听李文炳弹琵琶","dynasty":"明","author":"李云龙","text":"江清月白花含烟，尊前夜奏鹍鸡弦。垂杨两岸黯不语，水入檀槽散远天。弦奔柱促声转急，顿觉满船风雨集。断猿寒鸟一时啼，高云欲崩河水立。转调当筵迭迭催，似怨如嗔不可推。无端别意兼离恨，一夜惊回雨忽雷。我从花前去乡土，犹忆美人将手语。当时但度掌中杯，今日方知此调苦。尚有伊州君莫弹，若弹定当摧肺腑。"}