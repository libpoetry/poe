{"id":"232252","title":"读梅圣俞诗·吾生前辈后","dynasty":"宋代","author":"张九成","text":"吾生前辈后，不及识诸公。每读诸公集，想见其音容。圣俞仁庙时，欧公最相知。春风一杯酒，夜坐数章诗。雍容长者风，忠厚君子辞。格律从正始，句法自炉锤。衮衮鸣山泉，款款语亲闱。试一涉其流，超然忘百忧。后辈亦有作，岂曰不冥搜。雕琢伤正气，磔裂无全牛。堙郁暗大理，矜夸堕轻浮。所以圣俞诗，把玩不能休。死者如可作，吾其与之游。"}