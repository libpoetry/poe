{"id":"686778","title":"次东卿韵挽北村秋官五首","dynasty":"明","author":"边贡","text":"昔我师事公，公以我为友。长安车马地，相从十年久。如何永潜翳，冥卧西山亩。敢谓涕无从，离离满衣袖。喔喔鸡乱啼，皎皎月在墙。立马古城下，长歌尽馀觞。咄嗟霄汉姿，今返冥漠乡。公昔较我艺，弱冠举于乡。公子复青年，探花冠群芳。浩荡云中衢，接羽相翱翔。思公不可见，断绝我中肠。我才疏以拙，应答多后时。长怀陇头吟，负公十景诗。公今卧泉壤，陇树生新枝。何意述德篇，翻为断肠词。昔公谢病居，坐卧释子床。药物虽见亲，书帙犹在傍。中宵激昂志，江汉相与长。哀哀七尺坟，漠漠春芜荒。"}