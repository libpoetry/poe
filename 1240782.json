{"id":"1240782","title":"二月十二日玉山人买百花船泊山塘桥下呼琼花翠屏二姬招予与张渥叔厚于立彦成游虎阜俄而雪霰交作未果此行先以此诗写寄就要诸公各和","dynasty":"元末明初","author":"杨维桢","text":"百华楼船高入柱，主人春游约春渚。山塘桥下风兼雨，正值灌坛西海妇。桃花巷口小蛮娘，腰身杨柳随风扬。翡翠屏深未肯出，蹋歌直待踏春阳。喜闻晴语声谷谷，明朝豫作花游曲。小蛮约伴合吹笙，解调江南有于鹄。"}