{"id":"614175","title":"冬日偕王君奉容六言舍弟文度登圭峰限韵","dynasty":"明","author":"李之世","text":"寒山明积翠，远水带晴岚。政有登山屐，何辞长夜酣。磬声来梵阁，泉韵滴虚潭。共惬丘中赏，还参麈下谈。流云生石室，香露洒松龛。缥缈明霞合，空濛瑞蔼涵。攒峰横巀嶪，黝壑静沈㽎。藉草聊同适，传杯尚谢啉。缑山逢子晋，面壁想瞿昙。惟有他年约，云萝好结庵。"}