{"id":"824446","title":"金缕曲 其三 题攘叔造像，步亚卢韵。时正读钱牧斋投笔集，故不觉其言之凄婉也","dynasty":"清末近现代初","author":"高旭","text":"尚卧青山侧。奈苍生、如此憔悴，斯人未出。知否阿咸牢落甚，毕竟年来何得。恨只恨、天生痴骨。同是人间烦恼者，又何须、色相留鸿迹。五浊世，真愁绝。文人自古无奇节。敢相期、衣冠抱住，且休抛掷。庾信悲凉蒙叟痛，一样沧桑经历。枉剩这、遗诗幽咽。抵死沉吟浑不断，为中年、以后皮无血。君与我，毋徒说。"}