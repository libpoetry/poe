{"id":"1076289","title":"秦少保生日诗三首 其二","dynasty":"宋","author":"周紫芝","text":"跨鳌昔上环州山，恍如梦见非人间。黄金作屋碧玉椽，灵芝仙草香流泉。琅函玉轴架插天，神龙守钥秘不传。天书错落御墨鲜，泥金描凤宝带缠。中有紫府遐龄仙，主张东壁宗众贤。天风猎猎吹广寒，霞浆酌客春昼暄。蕊珠琴心久精妍，灵根坚固玉鍊颜。三官四辅谁可迁，看公衮绣当帝前，拾尘算劫不计年。"}