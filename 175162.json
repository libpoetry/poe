{"id":"175162","title":"春寒偶书·浮云匿晨晖","dynasty":"宋代","author":"刘子翚","text":"浮云匿晨晖，雨雹惊春昼。天公号令乖，阴晴变何骤。小径践芳泥，通渠走寒溜。风颠万木偃，气凛重帏透。鵷鸾护巢翔，奈此群雏幼。拥炉乌薪然，双手慵出袖。褰帏望空明，屋角见遥岫。良朋不可招，块处惭孤陋。青青桃叶长，奕奕兰花秀。长吟曷咨嗟，佳辰去难又。"}