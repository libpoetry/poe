{"id":"688748","title":"赐游小山并金海泛舟至广寒殿诗八首 清虚殿","dynasty":"明","author":"严嵩","text":"皇宫西畔閟层丘，别有天门洞壑幽。玉树金亭云雾里，年年此地奉宸游。岩松总是和云种，湖石犹疑缩地来。圣主揭名存鉴戒，简编时向此中开。玉龙喷水当幽洞，飞下青峦注碧池。池中金鲤闲游泳，圣泽长涵自不知。溅玉飞琼出洞来，巧穿渠石自萦回。春来耐好浮花片，为进君王万寿杯。山连琼岛宜飞凤，水作金潭会濯龙。圣主经年罢游幸，琪花瑶草若为容。桔槔声处起高亭，新构宏规出圣情。岁岁柳阴晴日里，翠华来此看春耕。嵯峨台殿倚层巅，古木长云上界连。太液无风开玉镜，时时飞翠落晴渊。堆云积翠岧峣径，玉蝀金鳌宛转桥。坐倚古松宣赐宴，醉临盘石待回桡。"}