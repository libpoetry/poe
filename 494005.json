{"id":"494005","title":"命吴生?字泳中诗四章章八句","dynasty":"明","author":"湛若水","text":"厥初生民，昊天降极。如冰斯寒，如火斯炽。相协尔居，日用饮食。尔识尔知，莫匪尔德。物有挠之，遂淫其则。其则不远，民用僣忒。鸡犬其心，见鹄思射。先民有言，不有博弈。眇兹寡陋，学也不力。若存或忘，终罔有得。汨汨厥灵，桑榆日逼。告尔同志，毋忘夕惕。上帝其临，兢兢翼翼。敬恭尔思，戒尔颇僻。载锄其骄，灵根其植。涵而泳之，河浸膏泽。"}