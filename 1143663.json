{"id":"1143663","title":"南歌子","dynasty":"宋末元初","author":"仇远","text":"结屋依苍树，开窗对碧山。西湖不厌久长看。玉勒钿车偏在、六桥间。露柳凝朝润，烟花敛暮寒。才经人赏便阑残。谢柳辞花、醉策瘦筇还。细细金丝柳，重重青黛山。玉人楼上倚愁看。移得浅颦深恨，上眉间。泪湿红绡薄，香凝碧绮寒。多情别去未春残。归趁海棠开后、燕双还。"}