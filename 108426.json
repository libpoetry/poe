{"id":"108426","title":"喜赵宾旸杨华父两儿两女互姻","dynasty":"元代","author":"方回","text":"十年役严陵，心服赵宾旸。绝口不方贫，其气常扬扬。一诵贯千古，一醉举百觞。俗士或近之，白眼视昊苍。包山岭可巍，子云孙姓杨。江海一扁舟，倒屣倾侯王。见人有闰病，赐以药饵良。朋友负微过，责善尤谆详。两翁我独识，非狷亦非狂。两家结姻好，古道颜色光。赵男与杨女，年向十五强。一朝驰聘币，互写红笺长。赵有五岁女，杨有五岁郎。是日并纳采，酒雁填高堂。两翁自为媒，两家门户当。匪为门户当，芝兰同一香。不羡积金璧，不受丰缣缃。各喜所脔婿，诵书声琅琅。已能临法帖，已解工诗章。何惭昔羲之，坦腹双东床。"}