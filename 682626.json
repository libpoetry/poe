{"id":"682626","title":"菊月王使君拉饯三塔寺附题","dynasty":"明","author":"区元晋","text":"峍屼层蛮万叠盘，西来形胜若为冠。苍屏九夏光涵雪，洱水千浔玉漱湍。云外楼台新世界，佛前香火老蒲团。翛然花雨真何境，试问禅家色相观。忙里棼华静可捐，喜逢羽客共谈玄。丹炉岁月三天上，紫苑烟霞六诏前。云覆星坛光缥缈，鹤盘珠树影蹁跹。凭高一笑尘根尽，直控青虬遍八埏。"}