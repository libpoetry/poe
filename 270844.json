{"id":"270844","title":"双双燕·题佟汇白中丞伯仲渔樵图","dynasty":"清代","author":"宋琬","text":"皤然二老，似江左风流，惠连康乐。纶竿七尺，雨笠风蓑同著。长啸东临海若，携手入、天台采药。从公看弈仙家，拚取斧柯遗却。行脚。苍岩翠壑。笑肩拍洪崖，弟酬兄酢。山中留客，童子一双驯鹤。休恋烟霞高卧，看早晚、蒲轮西洛。须倩妙手长康，重画麒麟高阁。"}