{"id":"488889","title":"春晖堂为陈子桧赋","dynasty":"明","author":"梁兰","text":"朝亦春晖吟，暮亦春晖吟。春晖何以报，伤哉孝子心。自从下堂来，不知今几秋。挟策上京都，即戎入并幽。今兹复南征，未得归旧乡。有母不可见，涕泪沾襟裳。岂无甘旨具，曷由一自持。岂无斑斓衣，曷由一戏嬉。人生有如此，闻者摧肺肝。勖尔贻令名，母心当自宽。"}