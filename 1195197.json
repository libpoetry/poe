{"id":"1195197","title":"宋二首","dynasty":"唐","author":"徐夤","text":"天爵休将儋石论，一身恭俭万邦尊。赌将金带惊寰海，留得耕衣诫子孙。缔构不应饶汉祖，奸雄何足数王敦。草中求活非吾事，岂啻横身向庙门。百万人甘一掷输，玄穹惟与道相符。岂知紫殿新天子，只是丹徒旧啬夫。五色龙章身早见，六终鸿业数难逾。三年未得分明梦，却为兰陵起霸图。"}