{"id":"1125912","title":"七月八日要阎公达承议晚酌二首","dynasty":"宋","author":"郭祥正","text":"河桥散灵鹊，曜景逾佳期。池华延舒月，尚可倾一卮。欲以要良宾，秋事言凄其。岁往岂再得，绿发含霜滋。寓意不在饮，营驾君莫辞。营驾君莫辞，寓饮不在酒。得酒亦可喜，话情庶延久。鹭白不翳尘，山光含美璞。霞绮映池葩，条蝉嘶露渥。时平无横愁，身退兹馀裕。弹琴来薰风，高轩良可伫。"}