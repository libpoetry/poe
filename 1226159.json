{"id":"1226159","title":"题李安忠画雪岸寒鸦图","dynasty":"元","author":"马臻","text":"北风万里吹石裂，古树槎枒摧朽铁。群乌哑哑如苦饥，倦飞还向空林歇。孤村荒寒得食远，日暮沙边啄残雪。回情诉意各有态，羡杀画师心更切。我尝记得天随诗，至今读之长激越。妇女衣襟便佞舌，始得金笼日提挈。老乌老乌尔身毛羽黑离离，况复人间厌尔啼。何不飞鸣丈人屋，丈人屋头春柳绿。"}