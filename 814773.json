{"id":"814773","title":"和答同年何愚溪都中见怀元韵二首","dynasty":"清","author":"金朝觐","text":"长安西望暮天高，暂憩閒身跋涉劳。此日怀君临素简，当时怜我赠缔袍。五年延阁迟鸿羽，十载恩荣毓凤毛。谁识山窗风雨夜，几回惊起听松涛。几番夏暑与冬寒，笔墨分明一晤难。五月莺花边地景，九秋风雨海门观。省中兰蕙新沾露，柳外溪桥共倚栏。春满上林万年树，何时分借一枝安。"}