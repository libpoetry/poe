{"id":"690612","title":"自葛阳驰广济驿轺中即事","dynasty":"明","author":"张萱","text":"山城雾散促晨装，晓日新晴野草芳。最喜褰帏看不尽，麦苗青处菜花黄。去年共说是丰年，水碓矶头缆米船。一斗几文□子白，腰间能否纳官钱。春溪绕屋碧如油，短竹疏篱白日幽。少女竹间呼母彘，老农溪畔饮童牛。沙溪荒铺近炉峰，七载重来觅旧踪。可是馆人亦相忆，留题不遣壁尘封。门前新柳似人长，飐飐青帘驿路傍。竹屋垆头炤木客，泼醅春酒正堪尝。临溪白板两三家，暖日松篁覆浅沙。汲妇入林佯避客，桃花斜插鬓如鸦。柴门傍水是通津，夜理渔蓑昼卖薪。晚市醉归逢鼓吹，笑携稚子看官人。新成茅屋憩轮蹄，种得山桑叶未齐。搔背负暄樊圃侧，白头老子牧黄鸡。生计年来喜渐多，旋栽乌桕旋婆娑。担头新蜡浑如雪，卖与朱门照绮罗。落日危桥客过稀，梳翎水鸟立渔矶。何来笳鼓諠腾甚，惊起双双背客飞。"}