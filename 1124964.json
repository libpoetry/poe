{"id":"1124964","title":"次韵仲退山中小景四首 夕阳烟树","dynasty":"宋","author":"徐瑞","text":"暝烟出山阿，返照映红树。微茫极有态，目尽鸿飞处。迢递溪西钟，缭绕溪上路。惟闻唤渡人，两岸争来去。古埭浸寒漪，日至凡数四。沼洄沙水啮，芜废岁复岁。野凫以为宗，出没有閒思。谁能静处观，为我画其意。中天行素月，炯炯白玉团。空林现百怪，满地龙蛇盘。超然立于独，亭亭老苍官。有形亦是幻，一笑凌高寒。我昔浪漫游，一叶浮虚空。短篷雨声来，凄然念山中。巢居遂初志，静听忘吾穷。青灯亦多情，伴此沧浪翁。"}