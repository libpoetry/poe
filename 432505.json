{"id":"432505","title":"汕上感怀二首","dynasty":"近现代","author":"连横","text":"不向东洋靖蜃楼，却来南海弄渔舟。文能驱鳄丹心郁，剑未屠龙碧血浮。自把昆崙作肝胆，肯为蒙古卖颅头。印波覆辙堪悲痛，黄种何年种自由？韩潮苏海气飞蟠，欲把文坛作战坛。倚马可能成露布，射雕无力贯霜翰。乾坤生我甘磨折，世界何人策治安？破碎山河轻一战，枯棋今日又输残。"}