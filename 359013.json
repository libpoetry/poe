{"id":"359013","title":"风流子·梅花村墅里","dynasty":"清代","author":"黄永","text":"梅花村墅里，三间屋，一带短篱遮。见杜老堂成，满阶驯雀，蒋生径启，几树藏鸦。更兼有，松间堪抱膝，柳下好停车。有客来时，三杯桑落，无人到处，一径桐华。道先生隐者，好裁成芰服，买就渔艖。更觉神清秋水，骨秀烟霞。任世上浮沉，风飘耳畔，人间得失，絮落天涯。笑指华胥古道，这是侬家。"}