{"id":"1106805","title":"贺张帅","dynasty":"宋","author":"王洋","text":"日边春早帝王州，花满黄堂寿醑浮。世有忠嘉扶社稷，天教勋业绍箕裘。稀鸣枹鼓无偷市，屡敞圜扉罢虑囚。已佩荷囊簉鸳鹭，径将名姓覆金瓯。门弧瑞霭晓氤氲，天锡熙朝社稷臣。京兆赭裾多誉久，甘泉紫橐眷恩新。一城和气仁风昼，万口欢声寿语春。端有泮宫莲幕士，愿随绿水泛通津。"}