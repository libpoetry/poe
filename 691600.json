{"id":"691600","title":"干楼晚眺","dynasty":"明","author":"李贽","text":"呼朋万里外，拍手层霄间。塞晚浮烟重，天空岁月闲。断云迷古戍，落日照西山。幸有声歌在，更残且未还。凭高一洒衣，望远此何时。正是中元节，兼听游女悲。杯干旋可酌，曲罢更题诗。愿将北流水，弹与钟子期。中丞缓定后，携我共登临。所喜闻谣俗，非干怀壮心。山云低薄暮，楼日压重阴。欲归犹未可，此地有知音。"}