{"id":"737492","title":"初晴再同健庵游紫阳登瑞石过大道观至钟翠亭而归","dynasty":"清","author":"赵国麟","text":"登山如读书，深造始得旨。草草一登临，卤奔涉猎耳。昨日紫阳游，风雨促归止。归卧怨夜长，推窗测朝晷。曈昽日初升，快意成狂喜。策杖到山椒，缓步穷其美。石色映晴旭，苍翠遍肌理。峰峰透嵌空，寸寸簇罗绮。旧境获新遇，石壁勒图纪。按图搜名胜，七八得所以。江水净如练，湖光明如纸。左顾列万瓦，鳞鳞集眼底。乘兴西北游，桑枯径迤逦。大道存古观，峦岫叠伏起。吴山此一隅，约略窥原委。兹游不草率，可免昨日耻。"}