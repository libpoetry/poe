{"id":"759066","title":"高阳台 和秋日泛舟湖上，用玉田《春感》韵","dynasty":"清","author":"屈蕙纕","text":"绿柳梳风，红莲坠粉，泛秋同上游船。曾几何时，西风暗换流年。销金多少繁华梦，倚斜阳、脉脉偷怜。感苍茫、菱叶萍花，摇荡湖烟。南朝宫殿无寻处，但愁凝松柏，梦阻山川。燕燕莺莺，而今知在谁边。笙歌枨触天涯恨，对金樽、赢得无眠。更禁它、冷雨冬青，啼苦春鹃。"}