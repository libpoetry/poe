{"id":"1122278","title":"送同窗赵章甫上舍入京","dynasty":"宋","author":"姚勉","text":"正谊群英自蔼然，喜君已是著先鞭。翼抟北海三千里，身在西雍尺五天。学舍快升优褐上，酒楼莫恋软红边。双亲教子相期切，成取功名趁妙年。一别西湖又见春，梦魂长是绕湖滨。为烦竹阁揩题墨，更向梅花道故人。槐市旧游休复问，龙门佳客尚能新。明年傥共昕庭对，愿过当时蔡与陈。"}