{"id":"890757","title":"水调歌头 其三 夜来月佳甚，呈景回、自昭二兄。戊午八月十八日","dynasty":"宋","author":"吴潜","text":"过了中秋后，今夜月方佳。看来前夜圆满，才自阙些些。扫尽乌云黑雾，放出青霄碧落，恰似我情怀。把酒自斟酌，脱略到形骸。问渠侬，分玉镜，断金钗。少年心事，不知容易鬓边华。千古天同此月，千古人同此兴，不是旋安排。安得高飞去，长以月为家。"}