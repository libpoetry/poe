{"id":"165082","title":"贺新郎·雨过云容扫","dynasty":"宋代","author":"崔与之","text":"雨过云容扫。使星明、德心高揭，福心旁照。槐屋犹喧梅正熟，最是清和景好。望金节、云间缥缈。和气如春清似水，漾恩波、沾渥天南道。晨鹊噪，有佳报。天家黄纸除书到。便归来、升华天下，安边养浩。好是六逢初度日，碧落笙歌会早。遍西郡、欢声多少。人道菊坡新酝美，把一觞、满酌歌难老。瓜样大，安期枣。"}