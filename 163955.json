{"id":"163955","title":"晓月未没顺风泛太湖期以明日与悦斋会","dynasty":"宋代","author":"程公许","text":"明月伴我酒家眠，五更顺风催放船。月波荡湖湖欲溢，扶桑夺染半天赤。湖山破晓郁青苍，坐觉山与船低昂。少年负气隘湖海，老虽敛缩余心在，叩舷一笑宇宙宽，瓮一那可差别观。蒲帆瞬息几百里，峨峨阊门尺有咫。五湖千古自清风，诘朝持叩柱史。"}