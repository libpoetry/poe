{"id":"1188497","title":"与李司直令从荻塘联句","dynasty":"唐","author":"皎然","text":"画舸悠悠荻塘路，真僧与我相随去。寒花似菊不知名，霜叶如枫是何树。倦客经秋夜共归，情多语尽明相顾。遥城候骑来仍少，傍岭哀猿发无数。心闲清净得禅寂，兴逸纵横问章句。虫声切切草间悲，萤影纷纷月前度。撩乱云峰好赋诗，婵娟水月堪为喻。与君出处本不同，从此还依旧山住。"}