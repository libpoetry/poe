{"id":"1088015","title":"读通鉴纪事本末用武夷唱和元韵寄机仲","dynasty":"宋","author":"朱熹","text":"先生谏疏莫与传，忠愤激烈号旻天。却怜广文官舍冷，只与文字相周旋。上书乞得聊自屏，清坐日对铜炉烟。功名驰骛往莫悔，铅椠职业今当专。要将报答陛下圣，矫首北阙还潸然。属词比事有深意，凭愚护短惊群仙。□言未秉太史笔，自幸已执留台鞭。果然敕遣六丁取，香罗漆匣浮桐川。阴凝有戒竦皇鉴，阳剥欲尽生玄泉。明年定对白虎殿，更诵大学中庸篇。"}