{"id":"662647","title":"和杜子美醉时歌在七级作","dynasty":"明","author":"石宝","text":"独上高楼望宫省，北斗芒寒布袍冷。尊中有酒筵有肉，醉饱翻河濯双足。东北望燕齐，西南连汴宋。君王有道万里清，宝剑匣中长不用。素餐大恐前人嗤，为文更觉无色丝。读书每破千万卷，交结时与英雄期。岂不有仲长统，又不有隽不疑。名言入耳足感激，俊爽豁达俱吾师。海榴花开晚独酌，江风吹帆何磊落。雨后蝉声杂绮弦，林间月色摇银壑。诗情画在霸陵岸，笔锋欲撼滕王阁。主人作宦犹未来，田园一半为荒苔。我亦安能居此哉，马蹄猎猎踏风埃。人生离合大如此，为君且尽黄金杯。"}