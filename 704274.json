{"id":"704274","title":"盆荷次韵李宫允二首","dynasty":"明","author":"潘希曾","text":"坐困炎蒸百事慵，对花犹觉野情浓。亭亭不尽淩波意，淡淡初回晕酒容。眼底西湖非幻景，尊前泰华有奇峰。绿漪清浅香风细，爱护仍愁急雨舂。赏心吟事病来慵，尚爱荷香一味浓。翠盖偶倾如故好，红妆微笑为谁容。出尘已绝三千界，过雨空疑十二峰。更谢主人能好客，留连不觉醉高舂。"}