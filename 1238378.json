{"id":"1238378","title":"感怀","dynasty":"元末明初","author":"王冕","text":"松柏引藤萝，反被藤萝绕。刬草养禾苗，禾苗不如草。物情有更变，世事何足道？君子小人交，岂能长永好？云游本无定，潦水空浩渺。消涸固有时，畴能见机早。春风泛红绿，造化太奇巧。昨朝杨柳花，今日浮萍草。学佛不成佛，求仙岂能仙？人生因有贪，所以不自然。秦皇既已矣，梁武亦可怜。何如饭牛翁，万事付无言。"}