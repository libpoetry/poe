{"id":"1095656","title":"续舞马行","dynasty":"宋","author":"释居简","text":"见说开元天宝间，登床百骏俱回旋。一曲倾杯万人看，一顾群空四十万。梨园部曲能穷奇，踣铁矫揉杨柳枝。不直玉环一解颐，更走泸戎生荔枝。天上人间反覆手，故态忽生乱离后。将军入眼可曾有，误骏为妖不足咎。于戏唐虞全盛时，百兽率舞凤鸟仪。雍熙之和乃其效，何用区区教坊教。"}