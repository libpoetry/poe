{"id":"1179382","title":"和杨三舍人晚秋与崔二舍人张秘监苗考功同游昊天观时中书寓直不得陪随因追往年曾与旧僚联游此观纪题在壁已有沦亡书事感怀辄以呈寄兼呈东省三给事之作杨君见徵鄙词因以继和","dynasty":"唐","author":"武元衡","text":"瑶圃高秋会，金闺奉诏辰。朱轮天上客，白石洞中人。佩响泉声杂，朝衣羽服亲。九重青琐闭，三秀紫芝新。化药秦方士，偷桃汉侍臣。玉笙王子驾，辽鹤令威身。叹逝颓波速，缄词丽曲春。重将悽恨意，苔壁问遗尘。"}