{"id":"836881","title":"代柬沙连诸绅士","dynasty":"清末民国初","author":"陈肇兴","text":"自请长缨后，乡农竞举戈。野番犹报国，我辈况登科！不有同仇赋，其如众论何？牧羊招卜式，屠狗得荆轲。烽火通珠屿，旌旗山苧萝。曾传书慷慨，岂意岁蹉跎！白马摇鞭去，黄巾带甲过。一时惊寇至，万口遂言讹。昨日闻横海，将军是伏波。高冠弹獬豸，巨浪净鼋鼍。贼胆寒韩、范，人心仰牧、颇。会须投笔砚，慎勿误岩阿。竹帛功名重，桑榆际遇多。前途期努力，洗耳待铙歌。"}