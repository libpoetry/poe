{"id":"489798","title":"题颜悦堂孝禅图","dynasty":"明","author":"袁华","text":"堂背谖华黄鹄觜，堂下江波流瀰瀰。白头阿母在庭闱，寸草春晖感游子，颜师僧中学禅解。谈空忆得离家时，屋头霜叶绕红紫，白云英英度娄水。迎母南来奉甘旨，金缕赐衣光纚纚。献寿称觞母心喜，越州剃发睦州屦，千载高风差可拟。初日照青桐，哑哑语慈乌。念母不复见，粉墨间新图。君不见东家甲第连朱楼，千金买妾楼上头。筝笛琵琶间箜篌，俾夜作昼肆盘游。妇姑勃蹊兄弟雠，不顾父母养而令父母忧。颜师颜师曾闵俦，乌乎颜师颜师曾闵俦，孝禅之书鲁春秋。"}