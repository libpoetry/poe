{"id":"469234","title":"花山吊古歌","dynasty":"明","author":"李蓘","text":"天福六年索葛子，青丝白马烟尘起。花山山畔竖逆旗，顾盼中原探囊里。桓桓大将张从恩，雕戈贝胄朱旗翻。奄忽从天下风雨，萧萧万灶声无喧。吁嗟丧乱如崩土，父既摧兮子亦虏。游魂半夜窜襄州，回首当枢岂为主。事去人亡六百秋，缺斨破斧沉高丘。山门流水汤汤去，落日千峰生暝愁。"}