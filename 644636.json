{"id":"644636","title":"乙丑中秋在石镜精舍同士友玩月后二日家兄寄示会饮分韵诸诗览之怅然叹不得与因奉次来韵兼东郑君好义 其四","dynasty":"明","author":"方孝孺","text":"昏昏坐平旦，兀兀行薄暮。岂乏往来人，幽怀寡清晤。辞源湮曩浚，理窟增旧锢。幸子有佳期，欣然写衷素。玄谈相应发，妙理独超悟。颇惮尊酌烦，易觉光景度。诎身违道远，高世遭众恶。勉矣循大中，心期永无斁。"}