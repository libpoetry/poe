{"id":"1095319","title":"黄龙洞前遇倪文昌赋苕之清","dynasty":"宋","author":"释居简","text":"止止天连碧，沉沉镜不磨。渊源端有自，潢潦尽从他。清可临流赋，浑贻濯足歌。中津谁击楫，后进自盈科。亦有西驰者，其如北注何。还元虽一味，到了不同波。至洁清严濑，孤忠叹汨罗。勺贪惩俗下，汲酿乐天和。洗耳成轻去，乘槎倘重过。咸池升晓日，何必挽天河。"}