{"id":"277925","title":"匡庐云海歌","dynasty":"清代","author":"李茹旻","text":"匡庐高峙南斗旁，盘根纠结连荆扬。云气万顷中伏藏，顷刻状态千诪张。夜半天鸡引圆吭，春风吹我来上方。下看云族嘘蜂房，蓬勃争吐香炉香。乱如泉涌堆陂塘，散漫星海罗昆冈。河源江派初滥觞，纵横喷薄相撞搪。赤岸水阔通银潢，上朝紫极排天阊。呵叱云雷雨八荒，坐令下界寿而康。不然四极任徜徉，西攀若木东博桑。呜呼噫嘻观止矣，将视齐州九点如稊糠。君不见金轮才出东溟底，鲸波倏忽敛奇诡。海中行复扬尘起，沧海桑田类如此。"}