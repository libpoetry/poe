{"id":"483096","title":"信州粮谣","dynasty":"明","author":"程国儒","text":"信州粮，粮何艰，十钟一石万里间。朝发钱王堤，暮过严子滩，柁尾白浪如银山。朝渡兰溪州，暮泊龙丘湾，峻如牵车上鬼关。督吏持檄夜如箭，布帆无风河水干。去年粮船未及岸，今年又运八百万。只知彼地荒，不知浙东天亦旱。只知彼地饥，不知役户家无饭。家无饭，侬莫愁，愿化铁骑为耕牛。愿销锋镝为锄耰，战场辟作畎与沟。壮士负戈荷甲归西畴，风雨时调禾黍秋。禾黍不秋饭不足，浙东又移何郡粟？"}