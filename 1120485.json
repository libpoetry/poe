{"id":"1120485","title":"次韵赣州知府陈侍郎二首前篇寄幼安后篇寄季陵","dynasty":"宋","author":"周孚","text":"乘轺西去定何人，惊倒吴侬政要君。平日比肩空绛灌，此行知已有华勋。不令残孽终烦国，信是高才可冠军。锋猬斧螗当著语，病夫今岁懒于文。朝班数日待归来，又醉凌虚百尺台。两岁虽为汝曹福，一州那尽此翁才。只今音问踰千里，何日登临共一杯。宣室受釐知已久，问公藏缩独何哉。"}