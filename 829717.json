{"id":"829717","title":"十一月四日始乘飞机","dynasty":"清末近现代初","author":"郑孝胥","text":"庄周论绝迹，未若无行地。今知行地难，凌空乃甚易。习闻气犹水，浮物水不啻。仰观虽迅疾，閒暇得下视。山川掌中文，嗟此人间世。夕阳在我侧，碧落故无际。迟迟吾行尔，父母国可至。斯人聊同群，讵作飞鸟逝。利人斯制器，而用以杀人。此非人性恶，得果由种因。苟能正其本，万类自相亲。必无强凌弱，何取力假仁。设险以守国，旧策难重陈。空中常来往，四海为比邻。智者既创物，始知天牖民。王道信荡荡，请观行同伦。"}