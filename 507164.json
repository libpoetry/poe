{"id":"507164","title":"题鲁林怀思图","dynasty":"明","author":"夏原吉","text":"宋德中衰日，君家南渡时。岱宗云郁郁，浙水路迟迟。岂意侨居地，真成永世基。祖林千里隔，族派一支离。喜有贤孙子，能承宣父规。家声衢再振，宦业鲁无差。准也尤人杰，荣哉遇主知。容台司礼乐，朝列仰风仪。爰感诗书泽，深怀水木悲。迢迢盻洙泗，耿耿梦防尼。图写真人笔，文摛学士辞。既将舒缱绻，还足警浇漓。顾我何为者，劳君索赋诗。窃惟先圣裔，敢以众人期。愿谨过庭训，毋忘报国思。光前仍裕后，千载令名垂。"}