{"id":"1223773","title":"鳌峰者国史院庭中石名也伯宁御史为仆言自其先公时与诸老名胜赋诗者盖数百篇今玉堂无本而御史家具有之且曰峰所托差低盍稍崇其址乃八月五日既克如命因赋此以报且请录示旧诗补故事以传云","dynasty":"元","author":"虞集","text":"视草堂前石一拳，何人移置自何年？久怜翠色连重地，故拔孤根近九天。俯仰百年承雨露，等閒千尺接云烟。故家御史遗书在，为录鳌峰旧赋篇。"}