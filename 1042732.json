{"id":"1042732","title":"久旱","dynasty":"宋","author":"刘攽","text":"山城带嵩高，常候嵩高云。云兴似焚柴，雨注如翻盆。田莱数百里，下泽犹平原。虽有耕凿勤，不如霢霂恩。哀此民生微，所赖刍狗仁。乃知丘陵外，独有五岳尊。今春苦淫霖，宿麦才廑存。过夏乃不雨，穷秋气如燔。象龙杳无艺，巫鼓空屡奔。豆苗落为萁，藜莠乘冬温。黔首困粒食，或有茹草根。卖牛供租赋，不忍闻此言。此事亦神羞，谁能叫其阍。登高望连峰，正见朝烟昏。"}