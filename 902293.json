{"id":"902293","title":"木兰花慢 寿秘监","dynasty":"宋","author":"张辑","text":"望瀛洲尺五，听海客、诧登临。记岛月分秋，天星降夕，神璧精金。他年作霖雨手，且明光奏赋寓良箴。槐府黑头旧业，芹宫青岁雄襟。骎骎。宝勒向东吟。戏彩看而今。更袜步黄云，琴弹碧玉，汇泽杯斟。争先长至几日，料春风多喜鹊传音。梅蕴和羹心在，线添补衮工深。"}