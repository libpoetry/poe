{"id":"1106243","title":"寿南宗东岩四首","dynasty":"宋","author":"王迈","text":"公是昆台紫府仙，中间一念堕尘缘。小猿驿口霜生甑，白鹤岩前月满船。诗太迫人清似水，琴真知我直如弦。年来族老晨星少，独鲁灵光尚岿然。杉风萝月读书楼，藜杖分光夜校雠。双璧连科天启齿，一珠照座客回头。金闺通籍传芳信，綵袖称觥衬雅讴。浪说锦屏家庆好，银潢元有此风流。新阳一信迸黄钟，春到分枝若木丛。天为万人生李晟，朋来三寿颂僖公。松林古佛烧香报，粟洞群仙注福同。欲识东岩长寿相，只看台背更方瞳。万斛龙文笔可扛，诗坛坐受百城降。文章今代长庚李，福气前朝戊子庞。见说明时延彦胜，可令属籍欠鸿厖。馀干相业公须继，先借双旌涖是邦。"}