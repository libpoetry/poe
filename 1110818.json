{"id":"1110818","title":"浣溪沙 其三","dynasty":"宋","author":"朱敦儒","text":"银海清泉洗玉杯。恰篘白酒冷偏宜。水林檎嫩折青枝。争看使君长寿曲，旋教法部太平词。快风凉雨火云摧。碧玉栏干白玉人。倚花吹叶忍黄昏。萧郎一去又经春。眉澹翠峰愁易聚，脸残红雨泪难匀。纤腰减半绿罗裙。雨湿清明香火残。碧溪桥外燕泥寒。日长独自倚阑干。脱箨修篁初散绿，褪花新杏未成酸。江南春好与谁看。风落芙蓉画扇闲。凉随春色到人间。乍垂罗幕乍飞鸾。好把深杯添绿酒，休拈明镜照苍颜。浮生难得是清欢。才子佳人相见难。舞收歌罢又更阑。密将春恨系幽欢。结子同心香佩带，帕儿双字玉连环。酒醒灯暗忍重看。"}