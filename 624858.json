{"id":"624858","title":"鞫镜词","dynasty":"明","author":"陆卿","text":"昔人思见面，一见便知心。慷慨输肝胆，唯诺轻千金。尔我时相见，心乃藏深深。当面言笑合，情犹隔重襟。岂惟隔重襟，邈若峰与岑。外洁得毋秽，外贞得毋淫。外平得毋陂，外霁得毋阴。外通得毋塞，外人得毋禽。两两亲熟间，屡变岂所任。所贵笑貌同，内无商与参。间或岁月移，稚老弗能禁。笑貌则有改，勿改个中仁。今与尔约曰，敬听勿因循。载伪劳且拙，朴小不敢臣。华实弗相掩，照形兼照神。如其不然者，弃尔等灰尘。掷碎铸为剑，专诛负心人。人面日趋古，人心日趋今。愿言保初终，髯戟何森林。"}