{"id":"1126772","title":"南丰道中","dynasty":"宋","author":"黄文雷","text":"此县闻天下，披图且万家。螭头馀佛屋，鹿角卧江沙。好与苏凋瘵，谁令息叹嗟。春风多少意，残竹映疏花。此亦勤农者，畬田半入云。龙蛇因尔杂，玉石故难分。天地其如数，江山未返魂。茅茨倦行李，何自戒重门。此路通南国，于今人少行。遗民依庙住，旷野用锄耕。古木刀痕熟，空山鬼火惊。犹闻宿师处，仓猝又招兵。想见承平日，兹为富庶乡。门庭存位置，井臼隔垣墙。草市宜区种，空村又夕阳。谁欤真致此，盗贼已天亡。大村三伯辈，同此就天诛。锐欲取禾耳，那知暴骨乎。云疑鹅鹳阵，风想虎狼都。掩骼行春令，毋令长媚狐。"}