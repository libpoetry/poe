{"id":"759418","title":"杀鹗行","dynasty":"清","author":"丘逢甲","text":"城根潮齧树半枯，天阴月黑啼训狐。飞瞰屋山嚇黄小，徵凶召眚声呜呜。潮州老守行春政，一纸朝颁磔枭令。万户无声春柝严，夜伏空山依破镜。嗟哉人中亦有鸮，东山风雨愁飘摇。人间惜少恶溪檄，畀出浊水公为妖。丹山凤去梧桐老，海上纷来九头鸟。安得枉矢挂阴弓，风毛雨血沧溟东。"}