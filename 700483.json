{"id":"700483","title":"遣怀绝句","dynasty":"明","author":"顾璘","text":"月落猿声苦，风高虎气腥。山雷春送雪，江雾夜藏星。花豹金钱背，文鹇蜀锦毛。厨泉山笕细，江稻水车高。猺女招歌剧，蛮郎步射强。花环垂耳大，竹弩挂腰长。涧冷菖蒲翠，山春踯躅红。草惊秋尽火，树厌夜深风。夜静云生室，春深水到门。松高多绣顶，兰古自悬根。野鲜苍兕猛，山鲊鹧鸪香。市笋挦苞出，仓禾带把藏。不忌枭鸱暮，何悲杜宇春。蛩催三月织，鸡报二更晨。"}