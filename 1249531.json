{"id":"1249531","title":"酬寄伍朝宾","dynasty":"元末明初","author":"刘永之","text":"才子多文藻，京华富友朋。价同千里骏，情似九霄鹰。学省燃官烛，倡楼对市灯。醉倾光禄酒，渴饮凌人冰。马惜障泥锦，人轻半臂绫。御沟萦似带，驰道直如绳。青琐弹冠入，朱门蹑履登。时清周道泰，运否楚氛腾。六郡良家选，千金国士徵。星驱千载鸟，露宿骑县棚。荏苒山河隔，蹉跎岁月增。鲸鲵依巨浪，虎豹啸高陵。野烧兼风起，边烽共月升。候鸡晨喔喔，警鼓夜鼟鼟。水市船通贾，山村屋近僧。陶尊深泛蚁，竹简细书蝇。交爱虞生好，诗怜辛子能。远书同客寄，遗稿借人誊。古道时因弃，孤忠世共憎。相思愁极目，惜别泪沾膺。日晚凋琪树，天寒落翠藤。愿坚松柏操，海宇迟中兴。"}