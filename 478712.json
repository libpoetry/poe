{"id":"478712","title":"神乐观送沈启南","dynasty":"明","author":"史鉴","text":"暮春和气畅，冠绅集城隅。振策闯奇踪，流目盻灵区。圜邱郁中天，皇矣神明居。飞宇入浮云，光景晔朝霞。交龙丽瑶砌，摰兽缘金铺。川梁架流虹，灵泉激深渠。嘉树夹道生，芳柯缀丹敷。奏风何泠然，钧天张清都。娱戏易永日，列筵湛清酤。宣和赖声乐，间以啸且歌。彼美丘园客，逝将赋归欤。羁萦怨迟暮，临风发长吁。"}