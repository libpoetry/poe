{"id":"721394","title":"闰七夕次和王惠州子千二首","dynasty":"明末清初","author":"陈恭尹","text":"盈虚天道本如斯，重驾星桥岂所思。百岁几回逢此夕，一秋翻遣再相离。机丝世上无馀巧，瓜果阶前漫有期。开府清新徒作赋，赖君为补闰秋诗。只道南山赋殷雷，谁言天上也相催。都将乌鹊年年事，欲共蟾蜍月月来。三匝渐看依树绕，一钩直似学眉裁。星辰聚合寻常有，儿女西风莫浪猜。"}