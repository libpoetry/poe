{"id":"183077","title":"叶师迎娶还吴省亲遂之官达州以诗见意","dynasty":"宋代","author":"孔武仲","text":"言止苏台驾，遂泛荆江舟。京师诀别易，不以樽俎留。念书片言赠，俚音谢珠球。飞飞双凤凰，指日还故丘。更翔西南天，江云惨高秋。尊公今季鹰，菰蒪契良谋。恩威在两部，所至膏泽流。弟当继华门，不愧古箕裘。高凤长堤柳，挂帨已雄牛。相望以功业，毋为置书邮。"}