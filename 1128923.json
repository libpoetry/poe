{"id":"1128923","title":"寄上制使贾端明二首","dynasty":"宋","author":"释元肇","text":"洛阳声贾自传胪，三十专城总要涂。黄鹤楼中纳云梦，碧油幢下重江都。争誇国士无双杰，堪对琼花独一株。王事只消谈笑了，好吟佳句继欧苏。天台山压众峰高，极胜穷幽是石桥。在昔一诗留翠壁，至今万壑响青霄。淮南草木皆沾润，塞北烟尘即便销。将相功名古来有，可曾江上问渔樵。"}