{"id":"1063848","title":"次韵游方广","dynasty":"宋","author":"释德洪","text":"万峰缠烟霏，一线盘空路。丹楹出翔舞，半在生云处。海人猿臂上，哀湍不堪溯。夫子英特人，自是干国具。醉耳厌丝竹，来此良有故。临高赋新诗，妙语发奇趣。便欲抱琴书，亦作东家住。山灵应拊掌，笑公入窘步。自当眠玉堂，莲烛夜枉顾。偶此爱山尔，戏语亦瓦注。富贵本缚公，云泉宁可付。置卷发遐想，湘月微云度。"}