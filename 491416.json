{"id":"491416","title":"晚出登前冈候王徵君不至","dynasty":"明","author":"刘崧","text":"出门候亲知，引望欣往即。崇林既前登，修坂亦屡陟。浮云正东驰，馀景忽西匿。漠漠烟散霏，稍稍昏向极。驱车来何迟，远近谁与测。行非多岐累，鞅岂中道息。幽期宁独违，冲想竟难抑。欲留感凄冥，更往念艰棘。簪盍谅勿疑，忧纷已盈臆。鴥彼晨风翔，何日倩飞翼。"}