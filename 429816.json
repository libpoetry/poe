{"id":"429816","title":"消寒三集伯夔以叠和蒿叟韵相示次均并呈逊初瓶斋梅泉","dynasty":"近现代","author":"黄浚","text":"寒夜方沉沉，谁欤动春酌。客心入中年，八九碎哀乐。江头送扁舟，别话绣被鄂。归来自悽惘，雪意盎城郭。此邦何足道，万事一邱貉。楼居仍猜瞿，梦为太平雀。蘉庵独能豪，便腹引新作。险步缒幽深，复语寓讽托。弟兄皆鸾凤，不得免漂泊。巽公辞湖壖，矫作出林鹤。移居诗箧满，百感并呵谑。谭君耽僻远，冲寒欸桑落。坡仙与猿叟，二妙恣恋著。周侯忧倚杵，拥衾十日恶。但馀读画癖，缥帙案相若。即此相为欢，春愁豁轩阁。我惭冰雪肠，孱句费大索。心知罡风来，生事付振萚。假能从君游，甘受文字缚。"}