{"id":"208585","title":"吴道子华清宫图","dynasty":"宋代","author":"朱翌","text":"霜清十月天无风，行宫缥缈祥云中。重重绣岭光相通，庄严具足无遗功。泉鸣三汤春蒙蒙，合欢皂荚双垂红。人间尘垢一洗空，玉声璆然出房栊。鸾吟凤舞纷层空，岂不大胜游月宫。向非道子妙绝笔，那见开元全盛日。槎牙老木青铜柯，坡陀巨石苍玉质。石言木应若何闻，阿房兴废才顷刻。乃知吴生有深意，一时心事能貌出。臣以画谏乃其职。此山此事姑置之，此画当今须第一。"}