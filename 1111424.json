{"id":"1111424","title":"见欧制干","dynasty":"宋","author":"阳枋","text":"殿西歌彻采薇声，记室烦君为一行。窦幕有班燕刻重，裴寮得愈蔡功成。文书昼静旌旗捲，筹画宵閒鼓角清。今日元戎前长史，步趋脚迹好门生。寻师万里走东南，性学精微闻两三。风月归来深体认，箪瓢自乐细沈涵。岩前静索龟图秘，蜀口惊呼蚁战酣。欲觅底寮整残断，峡天分借一屏岚。"}