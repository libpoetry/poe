{"id":"1124067","title":"次韵审知十三日四绝","dynasty":"宋","author":"赵蕃","text":"起看山月堕金盆，不料阴晴忽异门。我亦忍饥无复睡，绝怜甑倒又空樽。咫尺相望得步过，忽然一雨阻山河。兴来径欲寻君去，数问溪流退几多。尺水真成起丈波，水南水北断经过。几思落笔题观涨，却恨诗材本不多。连朝风雨已如秋，颇念林园柿栗收。谩说为生鄙计算，迩来盐米屡关忧。"}