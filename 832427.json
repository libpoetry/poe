{"id":"832427","title":"玉烛新 元夜歌席赋，并寄六禾","dynasty":"清末民国初","author":"陈洵","text":"花光浮玉夜。是第一圆蟾，好春亭榭。细簧劝客，雏莺啭、座密衣云飘麝。今情古思，只赚得词人游写。时笑语、惟有渠侬，风流未曾衰谢。闻歌易感深情，但放意尊前，尽欢聊且。闹蛾又罢。都删了、旧日武林闲话。寒消暖乍。早泪蜡、红冰盈把。人去远、空想佳期，罗衾梦罅。"}