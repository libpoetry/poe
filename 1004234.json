{"id":"1004234","title":"喜雨上西清崔先生","dynasty":"宋","author":"程公许","text":"东皇司发生，何以忽僤怒。旱乾遍两川，阴阳错常度。侍晨秉清德，方岳烦卧护。隐忧切四体，晓夕煎百虑。尪暴奚以为，丘祷元有素。皇明一颔首，膏泽倏如霔。丰隆鼓增气，耕父愁失据。苧桑郁华滋，饼饵当厌饫。乃知天九重，不隔香一炷。宇宙满戈甲，椎剥剧刀锯。杀气惨未除，众戚那得吁。毋以休咎徵，诿曰水旱数。忧端转抢攘，邦本须爱护。愿公迟东归，为帝宽西顾。以万金良药，起众兆沉痼。使民安农畴，櫜弓藏武库。为霖泽四海，媲迹商岩傅。"}