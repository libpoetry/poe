{"id":"837464","title":"花犯·滂喜斋朱藤","dynasty":"清末民国初","author":"夏孙桐","text":"古藤阴，年年置酒，余春爱清窈。采香迟到。看麝冷流苏，芙帐空晓。淡烟半亩红阑悄。残英依细草。桧顶矗、一枝新蔓，干云青未了。应怜此花阅人多，题襟旧馆在，苔綦痕埽。幽荫展，沧桑后、露酣风饱。殷勤意、翠尊料理，休叹息、花前人共老。更记取、牵萝吟侣，绿窗酬句好。"}