{"id":"807871","title":"贺新郎  过武塘赠魏子存先生十一用前韵","dynasty":"清","author":"陈维崧","text":"厂倚龙松罅。记从公、红槽压酒，玉盘堆鲊。醉数一行天上雁，玉靶翻身仰射。笑万骑、其材悉下。我遽别公游宛雒，虎牢关、径仄攀跻怕。步步学，猿猱挂。湘潭鄂渚微云洒。人争羡、文章宗主，江山图画。叹我还乡悲伏枥，老作空墙病马。骨骼瘦、凭谁鞭打。乘兴扁舟来话旧，雨迷离、自笑栖栖者。风雅事，惟公藉。"}