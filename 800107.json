{"id":"800107","title":"书京江先生南苑诗后","dynasty":"清","author":"胡会恩","text":"御沟杨柳参差碧，夹道宫槐吹绿雪。六飞初幸玉泉回，南苑春芜驻仙跸。帐殿凉飔五月寒，晾鹰台畔簇雕鞍。至尊乙夜开经幄，中使星驰召讲官。曲江学士蓬山彦，著作承明侍清宴。每依石室展牙佥，频直彤闱听银箭。当今天子擅圣神，一游一豫行时巡。上林兽簿不足问，石渠典籍时相亲。属车载书三十乘，特简儒士随八骏。先生奉诏有殊恩，郊原寓目多名胜。拳毛蹀躞沙路香，平明耳笔紫荷囊。致君一卷《虞书》在，《卿云》复旦赓陶唐。霏微铜鹤炉烟细，丹陛从容传圣意。天苞地符世莫窥，河洛千秋未宣秘。俄传銮辂下离宫，羽林七萃依苍龙。竞识相如参侍从，千群组练一章缝。归来振笔诗千首，云霞洒翰蛟螭走。鸾尾淋漓进尚方，岐阳石鼓同不朽。休风盛事载瑶编，不数横汾宴镐年。愿将茂草《虞箴》颂，谱入熏风和舜弦。"}