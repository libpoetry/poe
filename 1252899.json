{"id":"1252899","title":"和悼亡二首","dynasty":"元末明初","author":"王翰","text":"梦觉西窗泪暗流，不堪春尽独登楼。蛛丝度过萦罗幌，燕子飞来上玉钩。心事不随蕉叶展，泪痕更比烛花稠。从今不傍阑干角，曾倚琼肩对月讴。九泉玉骨已埋冰，哭尽东风竟失声。万古香䰟心不死，一春娇眼泪难晴。珠沉沧海终无梦，剑合延津自有情。几欲写真何处拟，梨花和月上银屏。"}