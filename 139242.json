{"id":"139242","title":"和送春诗送陈泽民","dynasty":"宋代","author":"吴芾","text":"少年买青春，千金初不惜。常恐春不留，韶华难再行。种杏更栽桃，为春添景色。对酒复当歌，与春亡间隙。春去或未来，日探春消息。及至春又归，送春恨无翼。追随九十日，无日不自适。胡为把一麾，千里从吏役。当涂古道院，事简非繁剧。宴坐对江山，亦足自怡怿。所叹乏游从，无与共良夕。陈侯有高标，鸷鸟空累百。落笔动成篇，端不在促迫。不意牢落中，乃得此佳客。人事苦参商，天意有顺逆。笑言犹未竟，遽尔成乖隔。虽未唱阳关，别恨已填臆。此邦固寂寥，颇亦富水石。方拟出郊坰，共拭登山屐。何事逐春归，不念人相忆。春事虽已阑，残花尚红白。且复引离尊，倒此香醪碧。"}