{"id":"692141","title":"秋胡行","dynasty":"明","author":"李攀龙","text":"太行易驱仕路难为工，太行易驱仕路难为工。䛕佞丧志，罄折不衷。自负者忌，自异者攻。智力相御，莫知所终。歌以言之，仕路难为工。河清可须钟期未易逢，河清可须钟期未易逢。国士见知，非以先容。虽有骨肉，中怀莫从。伯牙绝弦，甘此不恭。歌以言之，钟期未易逢。闇妒相成周客一何疏，闇妒相成周客一何疏。维彼燕石，明月是居。爰发深藏，庶用见誉。即曰瓦甓，孰救其初。歌以言之，周客一何疏。好恶何常显者易为名，好恶何常显者易为名。一犬吠形，百犬吠声。如草偃风，夜虫附明。西子虽姣，不属于盲。歌以言之，显者易为名。"}