{"id":"769056","title":"水调歌头·三衢舟次遇陈方大适粤西贺其秋捷兼送其行","dynasty":"清","author":"黄之隽","text":"万马尽辟易，一骥踏清秋。渥洼种是汗血，不负九方求。鞭已输君先著，驾又惭予频覂，徒忆旧同游。相见话离绪，江影绕双舟。滕王咏，湘灵句，总风流。算程春到漓水，花气拥旌斿。见折桂枝轻便，又茁兰芽容易，妙齿撞烟楼。开府顾之喜，星聚粤山头。"}