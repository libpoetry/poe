{"id":"252698","title":"绮罗春·赠金少保息侯","dynasty":"现代","author":"林修竹","text":"报国精忠，满腔热血，少报寸衷如揭。辅弼冲龄，况又鞠躬瘁竭。痛阽危、不惮批鳞，陈利弊、庸惧婴勃。允堪称、一代完人，孤臣矢励先朝节。文名更复卓绝。清史纂修十载，参差未决。总校微公，稿印恐难全脱。告成功、涑水文章，勤记录、抱残守缺。综平生、墨舞笔歌，似花还似雪。"}