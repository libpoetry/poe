{"id":"1236708","title":"和连国华三首","dynasty":"元","author":"耶律楚材","text":"岁月如流走兔乌，求真可惜费工夫。深源到底忘根柢，至道元来贵拙愚。真理不空宜具眼，太虚无面莫添须。直须稳坐长安好，切忌途中认画图。安得长绳系日乌，天涯老却旧耕夫。林泉放旷输君乐，沙漠淹留笑我愚。虎战每惊涉虎尾，龙飞不得采龙须。文章毕竟成何事，富贵元知不可图。月上南枝啼夜乌，悲歌弹铗叹征夫。愁边逐日看周易，梦里随风谒太愚。纵有征尘遮两眼，却无惭色上三须。真人已应千年运，伫待河清再出图。"}