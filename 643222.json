{"id":"643222","title":"题望峡轩","dynasty":"明","author":"胡奎","text":"双峡何亭亭，如弟复如兄。紫薇刘郎去已远，山今犹有紫薇名。太学儒生未三十，玉树英英向人立。堂上有亲今白头，晨昏定省嗟何及。书往书来春复秋，璧水竟作三年留。凤凰台上一回首，千里云生东海头。东海东头白云起，望峡之心何日已。安得尔云化为五色衣，朝朝暮暮当庭闱。朝朝暮暮当庭闱，不劳望云思远归。"}