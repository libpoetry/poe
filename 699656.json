{"id":"699656","title":"有怀岐岩新寺因寄悦则讯其近日功程兼以勉之四首","dynasty":"明","author":"郭之奇","text":"为汝开禅壁，息心此地逢。市声销二水，松响接诸峰。欲晓云光漫，深秋叶径封。岩烟时未歇，近远俟归踪。怀人披萝薜，及秋葺苇葭。时因陵麓势，日引竹松华。筑磴留苔影，通泉护药芽。但添新磬钵，不碍古烟霞。绝壑闻溪虎，空潭少毒龙。锡飞堪独选，云构可相从。新竹栽何径，幽岩辟几重。山灵关佛性，苟就亦禅慵。崖谷亦何主，求人独以清。寻玄思化迹，触类表前名。穿石分泉响，添林得鸟情。鸣弦方独奏，从此会希声。"}