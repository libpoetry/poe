{"id":"792877","title":"题许士裁表兄左右修竹图照","dynasty":"清","author":"叶长龄","text":"昔闻无竹令人俗，坡仙有话创而独。此君不可一日无，十日何妨不食肉。许君爱竹意何居，丛篁翛然写一幅。知君借竹寓古怀，竹素园中日涉熟。读史流连渭川封，诵诗涵泳淇泉绿。书纪箘簬罗名材，易象苍筤玩亭毒。槎枒芒角森胸中，左右逢源快储蓄。翩翩佳士鸾凤俦，六逸之逸漫追逐。敲金戛玉声琅琅，淩云直上有如竹。赋诗我更记坡言，峥嵘气象少年足。"}