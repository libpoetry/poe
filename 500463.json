{"id":"500463","title":"送李鍊师还少微山","dynasty":"明","author":"陶安","text":"云间苍湖飞紫龙，鼎烟光怪生芙蓉。铁须化作绿玉丛，仙都幻出天南峰。猗嗟李下白发翁，神交顿作玄玄宗。迩闻鹤骨方两瞳，少微星窥冰雪胸。颇厌膝行访崆峒，喜与柱史仙源通。黄芽彻夜气吐虹，琼舄晓蹑飞霞彤。高翰掠过豹九重，清都楼阙浮瑶穹。羽衣大会珠黍中，璇车御气抟飞蓬。玉姬为酌碧琳醲，侑以三秀苍玲珑。凤凰盘跹戛金钟，众中凝瞻帝之容。帝笑而言来汝童，紫阳云锦开囊封。右招金母左木公，中间稽颡青牛宫。赐饮鲜灏元气充，帝令下土尸三虫。倒驱海水悬半空，电光绕剑奔灵霳。沛然泽物顷刻功，卧听四野歌年丰。石头撑云蟠郁葱，大江万里银涛雄。五城变现金碧融，特来荫此千文松。玄虎上奋铅在镕，忽惊暗室光瞳眬。故隐竹石怀旧踪，平溪过雨摩青铜。翩然鸣佩嘉客从，鹤背铁笛横秋风。三天傥可一笑逢，指顾太始开鸿濛。"}