{"id":"927585","title":"垂柳长吟","dynasty":"宋","author":"邵雍","text":"垂柳有两种，有长有短垂。唯兹长一种，偏与静相宜。院宇深春后，亭台晚景时。不胜烟羃羃，无奈日迟迟。霢霂雨初过，清泠风乍吹。章台街左右，华表柱东西。起眼出墙树，拂头当路枝。翩翻绿罗带，缥缈缕金衣。荡飏飘晴絮，缤纷舞暖丝。丝牵寸肠断，絮入万家飞。婀娜王恭韵，婆娑赵后姿。脩妍张绪少，柔软沈侯羸。濯濯青拖地，毵毵翠绕池。般添花灼灼，引惹草萋萋。郁郁笼山馆，疏疏映酒旗。赠人人自泣，驻马马还嘶。影里咿哑去，阴中轣辘归。凄凉装暝霭，淡薄挂斜晖。懊恼轻攀折，忧愁重别离。早衰缘傍道，先茂为临溪。楼外蝉才噪，桥边莺又啼。生憎遮望眼，死恨学妆眉。远客莫知数，长条曾系谁。经霜尽憔悴，来岁却依依。"}