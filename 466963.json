{"id":"466963","title":"万州客居感兴四首","dynasty":"当代","author":"陈仁德","text":"菜市商场共比邻，一枝聊足寄吾身。梦回忽忆椿萱远，别后愈怜骨肉亲。怀旧自吟闻笛赋，当今谁是补天人？春深却怕登楼去，辜负年年柳色新。辜负年年柳色新，素衣应惜满风尘。中枢有愿重兴汉，当代无人再避秦？春夜玉楼争斗富，秋风茅屋望扶贫。三千银界微茫里，世纪钟声渐渐闻。世纪钟声渐渐闻，寰球浩荡涌风云。堪疑冷战都停火，犹有狂夫暗扩军。一网已能连世界，九天真可摘星辰。人间弹指成今古，异彩纷陈触目新。异彩纷陈触目新，每从人海踏狂尘。沉浮身世诗千首，辗转征途酒一樽。自有清香生陋室，独无雅兴叩侯门。中年心事归平淡，菜市商场共比邻。"}