{"id":"1142288","title":"和善之游法华","dynasty":"宋末元初","author":"牟巘","text":"胜游得胜士，欲济得健橹。如此正自佳，宁论晴复雨。徐行看前山，云气互吞吐。借我乌藤枝，急奔青莲宇。跋疐良亦疲，籧篨可能俯。呼酒酹此脚，一笑失枝拄。吾怀已旷然，阿香殷馀怒。床敷相对睡，不暇参佛祖。晨光报新霁，生色浮宿莽。诸峰忽自献，颇自作眉妩。绝顶瞰具区，勇往不可户。而我跛躄者，迟钝谁比数。窘步竟难陪，内热生心腑。庞通远相要，渊明喜欲舞。篮舆叩隐庐，趺坐直香缕。四士苦未还，踏破辛夷坞。俱是青云客，那得薄圭组。新笋甜如蜜，新茗白胜乳。山灵倘见容，吾欲老兹土。预愁下山去，尘事纷旁午。试问白木镵，何如长柄麈。他日蒙菜把，终当作地主。此翁无乃痴，紞如已五鼓。"}