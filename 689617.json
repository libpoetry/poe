{"id":"689617","title":"严子陵四首","dynasty":"明","author":"吴琏","text":"文叔苍颜我鬓华，相看甘分老烟霞。莫言故旧无相助，凤阙渔矶各一家。老大难为少贵谋，错将心思问羊裘。谏垣不是延宾地，依旧桐江一钓舟。白发桐江老钓徒，清风千古汉狂奴。不知崔烈祠前过，亦向先生一拜无。珍重君房列上卿，玄纁何苦远相迎。钓台细雨春山外，竿自横江水自清。"}