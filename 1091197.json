{"id":"1091197","title":"东坡","dynasty":"宋","author":"薛季宣","text":"江之广矣，一叶航斯。东坡远矣，企而望斯。彼草蒙茸，翳于雪堂。决决滥泉，桥亦云亡。人知其名，我怀允实。崔嵬者山，有环彼室。江之广矣，跋而髣髴。悠哉悠哉，如泉流以出。我思古人，寥其久矣。文如尔矣，我心起矣。雪堂之圮矣，曷为其止矣。人之匪矣，若其已矣。我之邻斯，一江之巨。我之来斯，忽其如寓。有怀北堂，颓如以仆。相彼道人，只眼之云具。"}