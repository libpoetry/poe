{"id":"813343","title":"九月十六日广雅尚书宅集即席赠别樊按察分得佳韵","dynasty":"清","author":"李希圣","text":"谢公座上酒如淮，更对云山日夕佳。前辈起居关气数，永和人物外形骸。文章丽雅孤飞凤，鼓吹清贫两部蛙。怕听玲珑歧路唱，潮平日落是天涯。时艰相对暂开怀，禁鼓沈沈动六街。天遣湖山供啸傲，夜谈风月杂诙谐。新诗漫拟宫中草，往事都如梦里槐。老去周郎才笔在，弓衣传唱遍吴娃。"}