{"id":"620929","title":"寒江袅袅歌","dynasty":"明","author":"黎遂球","text":"秋空作影波如剪，碧沁遥山深逾浅。镜魄风吹晓月弦，谁为弹鸣冷光偃。袅袅寒江小女儿，玉毫香字写唇脂。工书早博夫人誉，得句嫌称幼妇词。谁为莺燕谁蜂蝶，相对赠诗还惜别。恨不携将鹦鹉飞，教向帘间难七发。寂寞霜枫泪薜墙，写叶能销水力香。惟有诗篇长绣面，传得新题到沈郎。"}