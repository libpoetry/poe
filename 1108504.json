{"id":"1108504","title":"寒食清明二首","dynasty":"宋","author":"刘克庄","text":"寂寂柴门村落里，也教插柳记年华。禁烟不到粤人国，上冢亦携庞老家。汉寝唐陵无麦饭，山蹊野径有梨花。一尊径藉青苔卧，莫管城头奏暮笳。过眼年光疾弹丸，桐华半拆燕初还。汉宫有烛朱门煖，墨突无烟白屋寒。宁复斗鸡陪戏社，颇思携鹤访孤山。今年秫与金同价，偶得茅柴且尽欢。"}