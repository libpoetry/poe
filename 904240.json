{"id":"904240","title":"送嘉仲兄赴永康宰","dynasty":"宋","author":"李处权","text":"我兄如琼林，皎皎尘滓外。不从门地初，便许人物最。裁诗陶谢流，射策晁董辈。欬唾落人间，一一珠无颣。群居款名理，澡雪赖箴诲。坐我琅玕林，清风长十倍。谁令困小官，寸进而尺退。前年宰荥泽，与古能吏配。兹入山水国，牛刀钦益淬。稳借一帆风，开涛上鲸背。独怜藐然孤，厌逐儿童队。梦想在东南，浮云寄心会。定不俟瓜及，归奉明光对。犹当念奇穷，寂寞将把耒。"}