{"id":"814570","title":"兰山驿中王韬甫示以绿杨春影图且告之缘起为题八绝","dynasty":"清","author":"范当世","text":"野馆风多拥被寒，月光如水不能看。与君更觅扬州梦，知在平山第几峦。天壤王郎富贵迟，绿杨依旧鬓如丝。宁知绝代佳人梦，成就当年幼妇词。金堂铜雀属何人，昏妁参媒况未真。只有东风沈醉里，名花一照可怜身。即看画里意婆娑，比恨量情孰与多。不见春痕写春影，故应好梦未成魔。我将顽艳證枯禅，自觉闲愁散若烟。终是畏人辛苦语，碧云黄叶况悽然。不信操觚好事家，纷纷奇遇竟非夸。人间贱我如泥土，艳我还如一品花。谁为银汉与红墙，只是良宵灯烛光。此意惟应向君说，安能寸寸示人肠。缠绵解脱总无聊，驿路星霜更寂寥。何与梅花买山隐，不将杨柳怨飘摇。"}