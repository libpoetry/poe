{"id":"707646","title":"送曾则通扶榇归江右","dynasty":"明末清初","author":"卢若腾","text":"君昔侍吾师，宦游入闽甸；吾师蒙难时，举家危悬线。君年未及壮，飘泊经百鍊；岛栖十七载，苦泪挥霜霰。谈尽岛中心，识尽岛中面；人面皆如昨，人心半迁变。经权惟所适，忠孝从其便；况有佳题目，救民息争战。天地瘖无声，是非任颠眩；游子孤所望，决计归乡县。吾师忠义骨，一纪羁浅竁；于今遂首邱，远道将裧輤。远道风景殊，腥臊币地遍；死者而有知，岂忍须臾见。君应体此志，去同离弦箭；贞操众所钦，孝思谁能先。我本狂戆人，多招流俗谴；声气托君家，两世相慕恋。忽忽忽别去，值我贫病荐；无金馈君赆，无酒饮君饯。赠君贫者言，言言心血溅；行矣尚勉旃，勿以规为瑱！"}