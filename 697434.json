{"id":"697434","title":"徐惟得冲漠斋又题八绝 丛青阁","dynasty":"明","author":"胡应麟","text":"叠搆危梯入窈冥，长空不断暮天青。松阴竹色凭栏处，次第千山入画屏。石洞苍茫闭水帘，碧窗云冷玉龙潜。不妨行雨邀巫峡，犹记为霖出傅岩。袅娜千竿翠欲沉，一区烟雨坐来深。君恩乞与潇湘地，閒听苍龙日夜吟。岘首穹碑百尺遗，襄阳仍睹习家池。如泥不学山公醉，自唱铜鞮岸接䍦。画栋雕甍挟斗牛，瑶箱琼笈锁层楼。五千何代传周史，三万当今跨邺侯。九列三孤亦偶然，能将簪绂误流年。归期趁得西风蚤，何限鲈鱼七泽前。万壑千岩照眼明，中天苍翠扑檐楹。凭栏四顾皆秋色，疑是山阴道上行。水击天飞快羽翰，巢林聊借一枝安。参差已熟邯郸道，枕上从他万劫残。"}