{"id":"419661","title":"西子妆慢 忆昨岁西湖之游，寄夏瞿禅","dynasty":"近现代","author":"姚鹓雏","text":"枯木酣霜，冻云酿雪，笑我此来何暮。白公堤上一条筇，记相过、恰逢微雨。霞残黛苦。浑不似、西施媚妩。黯吟怀，共剪蔬呼酒，层阴庭宇。匆匆去，浅濑浮香，冷落孤山句。雁书不到又秋深，昔游非、后期还阻。寒盟漫许。便留着诛茅佳处。转萍蓬，同是天涯倦旅。"}