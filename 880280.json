{"id":"880280","title":"漫塘观雪分韵得远字","dynasty":"宋","author":"刘宰","text":"入腊甫自兹，得雪殊不晚。凝寒祛厉气，积润滋麦本。清兴浩无极，步屐忘足蹇。扣门呼石交，颈缩语犹謇。挟携事登眺，南去还北反。所向游目碍，窘若虎就圈。归来漫塘上，四望与天远。蓑重渔舟归，烟横樵舍饭。棱层敞瑶池，灿烂开琼苑。玉龙拥寒城，银海迷叠巘。颇喜漫翁贫，览富逾北阮。呼儿具杯酌，采掇翻蔬畹。不辞多酌我，自愧饮河鼹。少焉敛夕氛，桂魄争婉娩。翻思造化工，舒卷意难忖。方其阴风壮，一噫万象偃。聚将薮泽平，散欲天壤混。端疑冰山固，可但拳石狠。及其遂离析，去去不可挽。日月丽太清，草木被馀煖。区分镜出匣，涣散渠决堰。向来天壤间，了不计增损。呼吸一气尔，人当解兹悃。恭惟圣明君，忧民中缱绻。方冬祈瑞应，此足慰勤恳。贵瑞不贵多，真宰亦知撙。公等调元手，圣世须补衮。未应事閒旷，崖壑惯栖遁。我智拙于鸠，一枝聊自稳。但喜占丰年，努力务耕垦。"}