{"id":"1073968","title":"中兴颂","dynasty":"宋","author":"孙觌","text":"水部天宝中兴碑，浯溪摩崖天与齐。龙亡虎逝今已矣，太宗社稷犹巍巍。泗滨九鼎不复出，陈仓石鼓今已非。岿然独立湘水上，往往或有神司之。我亦系舟石壁下，老眼惊顾眩欲迷。星图错落树挂斗，云物黯淡天投霓。遗忠寂寂閟千载，山颓木坏知河□。踟蹰对立三太息，风雨夜啸猩鼯悲。"}