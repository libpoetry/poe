{"id":"623329","title":"环桂皆山","dynasty":"明","author":"郭之奇","text":"环桂皆山千百重，蹴阜堆陵作异峰。朝浮独秀招漓象，夜出星岩见隐龙。留仙岸顶丹霞变，揭帝塘边翠霭封。风起人烟归岫口，云飞川影抱峦胸。奇岗巧巘相撑突，伯仲肩随父子从。可怜灵杰惟地有，偶露幽光令客逢。谁开万载鸿荒骨，群沐三时叆叇容。山山为我长历落，造化为炉那可镕。"}