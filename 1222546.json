{"id":"1222546","title":"寿李秋谷","dynasty":"元","author":"程钜夫","text":"微省星辰近，銮坡日月迟。上公开瑞旦，旧学蔚明时。玉琯微阳动，宫壶喜气随。已应萧应昴，复说傅骑箕。琥珀苍松液，珊瑚碧树枝。茂生豪杰士，来作太平基。忆昔公初起，方时事已隳。艰虞身保障，谋议国蓍龟。赤手除蛟虎，丹心见藿葵。一朝周典礼，万世汉官仪。宗庙重钟簴，乾坤再柱维。秦阶寒耿耿，遐壤日熙熙。大小陈纲纪，神奸铸鼎彝。桂枝增秀发，蔓草极芟夷。乡校惟闻颂，朝廷总得宜。端由天子圣，亦在哲人推。昭代才何盛，斯文柄独持。立言成准范，析理贯书诗。馀事归青史，新篇蔼素期。朝趋双阙内，夕梦北山陲。顾问常前席，论思每执规。力援寒畯溺，已视庶民饥。姓字喧童稚，仁恩被等衰。功高门似水，心静爵空縻。报主期尧舜，为臣志吕伊。山河分陕地，勋业太常旂。早达谦盈理，居多宠禄辞。战兢存夙夜，赑屃负安危。即此观天道，宜能永福绥。直为天下祝，不是老夫私。"}