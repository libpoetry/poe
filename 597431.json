{"id":"597431","title":"酬同年陈子宪卿","dynasty":"明","author":"梁有誉","text":"陈琳才莫敌，投我郢中吟。客舍悠然独披玩，能使清风生我襟。陈君本是南岳奇，连城照乘重当时。笔间解扫烟云气，海内争看鸾凤姿。古来楚国多豪彦，风流文藻生光炫。景差宋玉已寂寞，崔什罗含俱不见。事往无嗟作者非，祇今又识陈君面。十载读书云梦浔，一朝献赋金华殿。天子临轩赐颜色，词场投笔齐嗟羡。登龙君已擅芳名，附骥予惭接欢宴。欢宴相过帝苑东，长条短条花蕊红。彩毫夜赋氍毹月，锦勒朝嘶杨柳风。与君相逢恨不早，握手相看即倾倒。题诗正值好春时，论交况复长安道。绿绮那能吟妙音，青尊且共开怀抱。许身稷契何慷慨，努力班杨看挥扫。梁栋须为大厦求，圭璋终作明堂宝。我本烟波渔钓俦，一出风尘空浪游。东山高卧敢自许，北阙上书今见收。结庐梦忆山中桂，采药心悬江上洲。恋阙思亲情共切，忽诵清词消我愁。如君高谊古无有，沥胆披心怜独厚。嗟我虚抛竹箨冠，看君早曳桃花绶。青霄比翼昔同钦，黄金结交世应丑。人生会合自有时，按剑当年悲白首。芳草凄凄春已过，送春更有新诗否。"}