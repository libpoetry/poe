{"id":"501135","title":"吊虞雍公庙","dynasty":"明","author":"陶安","text":"赵宋累十叶，南渡绍兴时，金主长驱百万师。两淮宵遁权与锜，驾欲航海社稷危。麾艘绝江来，气已吞采石。显忠期不至，事势仓皇急。参谋本儒生，剥床痛忧国。立招诸将赴海鳅，蹴舞双刀阵中出。六军奋勇殊死敌，画舰冲渠半沉溺。复追射败之，僵尸四千馀。公亲再奏捷，露布献酋俘。随复纵火荡巢穴，敌亦含羞烧凤车。江东西，遂宁谧，口碑永颂神功德。当时微公那能免灾厄，生民立庙沙溆傍，补报四时陈血食。只今风尘障日昏，想公英气犹生存。咸怀我公不暂舍，堂陛再拜奠酒尊。安得如公者，复见生斯世，慰安黎庶清乾坤。于乎，安得如公者，慰安黎庶清乾坤。"}