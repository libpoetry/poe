{"id":"1118458","title":"追忆征西幕中旧事四首","dynasty":"宋","author":"陆游","text":"大散关头北望秦，自期谈笑扫胡尘。收身死向农桑社，何止明明两世人。小猎南山雪未消，绣旗斜卷玉骢骄。不如意事常千万，空想先锋宿渭桥。忆昨王师戍陇回，遗民日夜望行台。不论夹道壶浆满，洛笋河鲂次第来。关辅遗民意可伤，蜡封三寸绢书黄。亦知虏法如秦酷，列圣恩深不忍忘。"}