{"id":"483826","title":"伤举郎词","dynasty":"明","author":"刘崧","text":"有侄有侄兮出幼齿，筋骨充紧兮目光如水。重城忽隳兮风尘起，掠尔家兮驱尔以徙。短戈挥兮白刃指，母不得将兮父不得子。拦道长号兮衣载褫，山路夜行兮泥没其趾。汝书在床兮庭有遗履，汝归何时兮而拘于彼。月光明明兮在地，鸿鹄之飞可以乘汝兮，盍归来兮故里。"}