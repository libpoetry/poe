{"id":"1223383","title":"送张谦仲南台御史","dynasty":"元","author":"贡奎","text":"仲夏炎气盛，江河沸焦熬。层云张虚伞，电光掣金鳌。旱魃奋为虐，九土民嗷嗷。矧兹东南区，飓风挟惊潮。漂流孰可禦，弊积成瘵凋。侧闻峨豸冠，远策神骢骄。冰檗期素守，风霜厉严操。譬若激清泠，慰彼方渴消。忧私隐田里，吏牍上下胶。要当得其情，察察穷秋毫。金陵古佳丽，地控荆楚遥。翠柏集飞鸟，苍鹰击秋郊。台端咫尺天，明月手可招。勖哉重名德，山岳非云高。"}