{"id":"833620","title":"金缕曲 壬寅三月望夜月食喜雨","dynasty":"清末民国初","author":"樊增祥","text":"夺尽妖蟆气。早安排、雨师风伯，护持月姊。保我金瓯无缺陷，未用桃弓棘矢。有龙蜃、嘘云而起。不见人间君子过，似一床、锦被全遮蔽。玉女笑，碧翁喜。竹宫夜醮鹓鸾侍。料依然、一轮金镜，山河表里。身御六龙还桂阙，尧舜女中万岁。想贺表、平明毕至。阴沴潜消春夜雨，相公诗、雅称朝廷意。三月望，史臣记。"}