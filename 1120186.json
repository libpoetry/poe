{"id":"1120186","title":"题仙居伟羌山六绝","dynasty":"宋","author":"陈襄","text":"去年曾揽伟羌图，云有仙人古篆书。千尺石岩无路到，不知科斗字何如。盘盘英气四纡馀，定有仙人此地居。天子正求伊与吕，如何不见起耕渔。天鞠精灵久贮储，中间豪杰出无虚。乡民世世家于此，争使儿孙不读书。峭壁回环几百区，其间岩石可耕锄。如何得片山如此，白首相将老母居。古意巑岏与世疏，一官羁绊可归欤。此山未及西山好，下有仙人结草庐。四友之贤世莫如，白头须作一乡居。此山不惜将钱买，叹息无人共结庐。"}