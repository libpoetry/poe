{"id":"432483","title":"水调歌头","dynasty":"近现代","author":"苏渊雷","text":"秋菊有佳色，岁岁展重阳。作健逢辰草草，对客偶称觞。却喜西风朔雁，为我横空飞白，飘逸两三行。欲寄伊人远，宛在水中央。声前句，身外事，漫商量。东篱一笑千载，心迹两相忘。谁信青山独往，又恐红尘不到，冉冉送流光。且进杯中物，天运任弓张。生日违秋禊，一再展重阳。循例年年自寿，觅句等传觞。何物婆娑老子，未觉春秋非我，目送雁成行。西笑长安乐，日出夜方央。关山月，云水梦，惹思量。天涯儿女遥隔，千里耿难忘。雨冒菊花初绽，霜染枫林半醉，装点此风光。更喜桐孙秀，啧啧漫夸张。"}