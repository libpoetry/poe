{"id":"1104838","title":"癸酉春暮钟信甫寄诗次其韵","dynasty":"宋","author":"马廷鸾","text":"深闭柴门水竹村，是非荣辱总忘言。舍生只惧本心失，犯患谁知尊足存。居士病来惟卧室，翟公客去莫书门。人心日月无今古，世道何曾顷刻昏。精诚可使岳云开，浊世狂澜挽不回。苍狗白衣从物变，青山流水唤人来。交游莫作宣明面，气燄终成内史灰。我有长波一归艇，枕书春睡兴悠哉。"}