{"id":"313242","title":"金缕曲·雪中读杨崙西寄词","dynasty":"现代","author":"潘飞声","text":"肝胆曾相寄。偶然间、河梁挥手，海天无际。三载飘蓬忧患足，何况风尘失意。向海外、高楼孤倚。极目乡国何处是，猛愁来、怕读君此句。身世感，尚同慰。鬓丝照影增憔悴。枉穷边、谈兵说剑，纵论兴废。马上琵琶供涕泪，陶写羁情未已。任击筑、狂歌粗俚。歌罢阴阴天又雪，酌蒲桃、暂作消寒计。鹦醉喝，玉龙起。"}