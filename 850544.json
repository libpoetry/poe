{"id":"850544","title":"西堂假山","dynasty":"宋","author":"孔武仲","text":"范蠡不归吴，鲁连东泛海。当其纵目时，长有青山在。我今囚一官，宅舍不容改。尘嚣日侵陵，视听乏爽垲。天机能几何，与物相菹醢。当求景物净，以涤身心浼。县南山不远，溪口石可采。叠累亦成形，依稀聊自绐。寒馀洞泉脉，绿带天边蔼。翠壁渐孱颜，奇峰何?嵬。乔林相隐映，亭院生光彩。笑揖浮丘翁，霓旌如可待。区区浃时力，直欲凌真宰。稍全仁者乐，未恤儿辈骇。又动江南思，匡庐田已买。"}