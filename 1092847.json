{"id":"1092847","title":"送四叔辰州推官","dynasty":"宋","author":"韩淲","text":"离别不作恶，岂是人真情。作恶既已久，此情何由平。昔我少年时，与居多戏争。虽曰诸父行，同队犹弟兄。先公最怜君，训告尤丁宁。岂知十载后，星散各经营。往年招真岩，君尝送我行。夜饮不计酒，晓骑驰霜明。今我发渐白，茕然对空觥。君乃辰州去，迢迢湘水清。一官会自奋，唾手收功名。如何还送君，溪头舟已横。"}