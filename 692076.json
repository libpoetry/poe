{"id":"692076","title":"赠郑将军之铜江","dynasty":"明","author":"李攀龙","text":"汉将承恩意气多，楼船十道下牂牁。怜君本自山东妙，更许何人系尉佗。铜柱遥临幕府高，武陵溪水日滔滔。桃花不及骅骝色，并与春光照锦袍。白羽如林汉主分，万山遥护长官军。大铜江上门生笛，不是南征不可闻。射策当年捕虏才，提兵又度百蛮来。秋霜已避横戈气，春雁应同结阵回。"}