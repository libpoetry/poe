{"id":"745985","title":"沈栗仲同年宰酃县以弦歌化之邑能鼓雅琴者四十余人其治可想以诗赠之","dynasty":"清","author":"程恩泽","text":"一夫弦歌千室鸣，古有单父东武城。三代以还无此声，此声能使王侯贞。间暇无事修太平，化我鸱枭哺所生。云秋之水北入深，上有神父秉《周礼》。攫深醳愉万事理，偶欲登高临渌水。诸生十百希厥旨，路人咸诧问所以，指丝桐曰命之矣。茆厂夜月弹流泉，杼声书声相纠缠。稍涉北鄙便自愧，何况洙泗龂龂焉。邦君凭轩赓古篇，邦人和之如众仙。趣拜炎陵求练弦，剪其青牛剉双角。夔襄荐技斑倕镌，神农大笑投赭鞭，此调不传数千年。恨君不识袁孝尼，恨我不识元鲁山。《于蔿于》曲已遍诵，《广陵》妙散胡可悭。不成章我亦不作，但欲博我高堂欢。进观君艺何斑斓，能诗书画奕剑丸。所可测者器数间，不可测者海波澜。廿年同举今甫面，冰雪同清铁同鍊。愔愔琴德美可眷，君山岂受宣平荐。五技都穷卧花县，何当密友罗曲宴，三叠胎仙舞深院。座中那有钟子期，祇有鼾齁侧冠弁。"}