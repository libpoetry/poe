{"id":"643067","title":"题琴月楼","dynasty":"明","author":"胡奎","text":"白玉可斲明月轮，黄金莫铸知音人。子期一去不复见，惟有明月长相亲。有时月到弹琴处，月不能言解琴趣。琴非有意招月来，月亦无心与琴遇。我琴寥寥太古音，月色皎皎清人心。世上知音有如此，铸之何惜千黄金。吾闻山东李翰林，金尊有月无鸣琴。又闻柴桑陶靖节，素琴有酒无明月。何如有琴有月有浊醪，神交千载李与陶，遗世独立何其高。"}