{"id":"1118768","title":"乙巳秋暮独酌四首","dynasty":"宋","author":"陆游","text":"孤云系不定，野鹤笼难驯。卖药句曲秋，沽酒天台春。中原几流血，四海一闲人。邀月对我影，折花插我巾。花月成三友，江海为四邻。何敢忘吾君，巢由称外臣。安期与羡门，秦汉迹已陈。不如东平公，一剑隐红尘。醉歌题市楼，墨色粲如新。叱吒兴风云，约束山川神。从我者谁欤，夜渡黄鹤津。山阴老道士，寄情鱼鸟中。幽户绿萝月，孤舟白蘋风。岂无小瓮熟，尊杓谁与同。邂逅得知心，一见叹犹龙。湖中有隐士，或谓千岁人。大儿严子陵，小儿贺季真。姓名莫能知，况可得疏亲。有竿不钓鱼，秋晚香粳新。"}