{"id":"985133","title":"和元守中秋月夜韵","dynasty":"宋","author":"郭印","text":"曩为痴儿未识月，夜明唤作山阴雪。翻笑老人立其下，皓彩亭亭映华发。晦朔弦望总不知，三五那能问盈缺。有时暮宿招提境，插天不爱金银塔。壮年观览稍好奇，眼看绝景一何稀。中秋玩月定忘寝，往往连夕追轻肥。欢呼共吸杯中影，旋瞻宝镜天边飞。欲速嫦娥下霄汉，论心执手与同归。老来爱身如爱国，暑气蕴隆惊吏酷。况当夔子瘴疠地，白露漙空尚蒸溽。可怜今宵月色凉，滟滟寒光满坑谷。不论贵贱及富贫，茅屋朱门皆变玉。我亦乘兴上层台，但无佳客同尊罍。坐久归来略假寐，床前见月枕还推。不知此夜为谁好，一曲长歌动九垓。人生穷达何足算，但把馀龄付酒杯。"}