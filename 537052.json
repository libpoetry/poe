{"id":"537052","title":"再谢汪中丞兼为吴邵武致知己之感","dynasty":"明","author":"王世贞","text":"野人久矣甘雌伏，把向青冥拟黄鹄。欲衔明月报深恩，眼底居然一鱼目。浊水在地云在天，安能使云长周旋。倘其流影不相顾，宛转泥途谁见怜。吴生亦是衔恩者，尤闻拂拭能增价。远则江东醉步兵，近当席上狂司马。此生慷慨多楚吟，蹉跎白首逢知音。莫言饱死浑无用，三尺要离径寸心。"}