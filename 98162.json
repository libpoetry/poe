{"id":"98162","title":"吴审知·去年别君重九日","dynasty":"宋代","author":"赵蕃","text":"去年别君重九日，君时痁作卧一室。许我为我一入山，人事好乖言竟食。一官我落江之西，每附书来必以诗。宣心写妙无不尽，知君不累寒与饥。念君见君何由得，江西水深波浪阔。无何奄忽室人丧，系舟复在南山侧。君来见我颜色好，不但文章能合道。信知木润山有辉，盎背晬然眸子瞭。向来子所未见书，向我诵读如贯珠。有时举问不知对，汗为浃背口辄呿。嗟我忝惟十年长，学业无功时既往。羡渠松柏拱把姿，绝胜樗栎高寻丈。一官羁我端何为，投劾归来亦未迟。岂惟问字当载酒，傥复借书仍一痴。"}