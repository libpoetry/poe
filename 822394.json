{"id":"822394","title":"绛都春 题渝州旧院郭六跨马小影，用梦窗韵","dynasty":"清末近现代初","author":"周岸登","text":"愁肠似线。又天澹绿芜，江空人远。雁早信迟，菊秀兰衰成秋苑。司勋惆怅添清怨。听嘶马、风花零乱。紫骝芳埒，藏鸦细柳，胆娘庭院。曾见。娇憨娅姹，据鞍态、翠拥珠围红茜。桂管梦遥，湖海游疏春潜换。桃花依旧迷人面。掩奁背、千呼不转。怎教一笑回眸，语香送暖。"}