{"id":"1237550","title":"王仪伯参政见和郊字韵诗复用韵叙谢二首","dynasty":"元","author":"虞集","text":"龙游宫沼凤游郊，通水明堂不剪茅。绵蕝草仪三日具，大亨飨帝五云交。执舆已信神为马，和鼎宁容祝代庖。八月凉风张乐地，颂声洋溢播云巢。圣远言湮感垫昏，河汾千载最知恩。垂绅论道称前古，束发明经奉至尊。车骑身从游汗漫，庭闱心在视寒温。朝回未觉归途晚，斗柄西移揭角根。"}