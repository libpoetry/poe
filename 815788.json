{"id":"815788","title":"吊忠诗","dynasty":"清","author":"钱澄之","text":"寸磔常山痛未休，当时成败总难谋！出师不战身空死，报国无能志已酬。事转遗孤犹畏害，尸分列郡岂全收！岭南反正渠凶戮，底事忠臣尚有雠。骂贼都门太史雄，书生殉国勇从戎。南兵乌合知无济，西幸安驱正有功。肘腋奸阴为间谍，头颅虏亦识孤忠。谁言君父难同报，已博侯封晋乃公。端水龙兴此抗衡，两贤竟死粤东城。但知正统人心属，岂料同舟颈血争！汉祚未衰臣有节，国家多难尔成名。即今逆命终身废，报汝当年面折情。苏公特达有思文，变后重图拥戴勋。天命未知归圣主，国恩浪说报先君。危时节劲身能死，正统辞严义不闻。空使海南多杀士，至今此案尚纷纭。乱来死事几人传，霍氏幽芳最可怜。閤户相扶争就义，沈渊取次未容先！朝廷渐向天隅小，气节惊闻岭外偏！殁后姓名少识者，老僧说罢泪潸然。"}