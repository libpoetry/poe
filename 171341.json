{"id":"171341","title":"送盖少卿晞之赵太平州","dynasty":"宋代","author":"卫泾","text":"三釜果何乐，万钟岂云轻。当知昔贤士，乃亲乃为荣。忆昨使东淮，循陔兰芳馨。维先司徒公，大篇宠其行。喜我谐禄养，劝之力身名。俛仰四十载，岁月何峥嵘。髯卿世济美，中外稔践更。勇退甫宴娱，起家俄诏徵。秩真二千石，选授参陪京。时哉春阳中，光风助严程。歌廉盛襦袴，迎伋森旆旌。矧伊太夫人，九十颜如婴。朱轓从板舆，此乐谁能并。缅怀平生好，相友真弟兄。我今抱永慕，抚旧只怆情。涂山古名邦，官府号太平。故秋适淫潦，所至多疲氓。政须事安集，未可施敲榜。长江戍水犀，形势足干城。时虽急规恢，不用邀功能。君年壮於我，宏图在南溟。报国岂忧晚，事亲宜竭诚。道院日余暇，北堂庆方增。戏彩供笑粲，捧觞寿期龄。孝立忠亦遂，俗美政易成。奏最亟归来，勿云厌承明。"}