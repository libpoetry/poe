{"id":"703773","title":"劝耕二首","dynasty":"明","author":"释函是","text":"古者重力田，自信无所疑。阳城犹畏人，奚比历山时。南阳终勿出，岂维帝者师。外瞻内且啬，名实恒相亏。况我巢居子，只有食与衣。无衣终岁寒，不食一日饥。饥寒频叩门，不如苦耕犁。人生贵微尚，手足匪所私。吾道无所为，百虑捐耒耛。此意惭农夫，农夫当胡为。人言一岁苦，所志在秋穫。营营商贾心，不知苦中乐。一镬更无馀，今日忙如昨。晨征入云烟，微昕见飞鹤。午食藉畦蔬，藜羹任斟酌。腹果力气粗，一斫一株落。远近归牛羊，万山沉日脚。暮鸟随人声，呜呜绕松彴。青萤高复低，蟾影摇屋角。"}