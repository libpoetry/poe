{"id":"702464","title":"追思旧游寄浙江左时翊参政十绝次草庭都尉韵","dynasty":"明","author":"程敏政","text":"湖船诗十联，半入烟霞气。我语惭不工，居然别泾渭。倚棹岳坟庵，碑本见遗墨。万古擎天功，高峰峙南北。草满六桥路，依稀放鹤人。道傍修竹里，时见一枝春。开尊净慈阁，鹅鸭满湖田。对岸雷峰塔，亭亭入暮天。三生空有石，三竺未成赋。徘徊九里间，吟情拂高树。天外一峰迥，飞来势未降。冷泉亭上立，逸趣洒寒江。石屋龙潜处，题名忆长公。洞门喧水籥，苔径失西东。一?龙井寒，未续茶经笔。林外忽闻香，僧房焙茶日。山形绕废宫，一凤云中度。下见浙江潮，寒声自朝莫。忆登保叔塔，举酒别诸君。两听春鸿过，相思逐片云。"}