{"id":"780341","title":"西湖月 题孤山放鹤图","dynasty":"清","author":"周之琦","text":"巢居不锁仙心，弄远影褊褼，绛霄风稳。素裳缟袂，澄湖十里，翠峰千仞。圆吭清响递，更两两、瑶笙松吹引。尽恋著、岭畔梅花，肯说玉京飞近。软红我尚淹留，叹蕙帐尘空，怨怀谁讯。故园秋矣，缡褷瘦翮，不堪重认。芝田归有路，但倦羽、商量期未准。枉回首、梦里青山，白云无尽。"}