{"id":"682245","title":"闻子冲被徵寄问兼趣早出四首","dynasty":"明","author":"于慎行","text":"谷城山色五峰亭，十日相过酒未醒。底事西河桥畔柳，残枝又傍马头青。西山烽火照边城，殉国何人更请缨。知是济南年少在，匣中长剑作龙鸣。潘园无限北堂欢，捧得除书掩涕看。一夕烽烟劳圣主，雄心那不指楼兰。四十男儿报主身，时艰安得避风尘。功成自有抽簪日，且借青山与故人。"}