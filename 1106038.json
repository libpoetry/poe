{"id":"1106038","title":"六花冬词 长春花口号","dynasty":"宋","author":"王安中","text":"露桃烟杏逐年新。回首东风迹已陈。顷刻开花公莫爱，四时俱好是长春。无穷芳草度年华。尚有寒来几种花。好在朱朱兼白白，一天飞雪映山茶。雪里园林玉作台。侵寒错认暗香回。化工清气先谁得，品格高奇是蜡梅。千林腊雪缀瑶瑰。晴日南枝暖独回。知有和羹寻鼎实，未春先发看红梅。年年节物欲争新。玉颊朱颜一笑频。勾引东凤到池馆，春前花发自迎春。鸳瓦铺霜朔吹高。画堂歌管醉香醪。小春特地风光好，艳粉娇红看小桃。"}