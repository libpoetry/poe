{"id":"1125265","title":"点绛唇","dynasty":"宋","author":"晏几道","text":"花信来时，恨无人似花依旧。又成春瘦，折断门前柳。天与多情，不与长相守。分飞后，泪痕和酒，占了双罗袖。明日征鞭，又将南陌垂杨折。自怜轻别，拚得音尘绝。杏子枝边，倚处阑干月。依前缺，去年时节，旧事无人说。碧水东流，漫题凉叶津头寄。谢娘春意。临水颦双翠。日日骊歌，空费行人泪。成何计。未如浓醉。闲掩红楼睡。妆席相逢，旋匀红泪歌金缕。意中曾许，欲共吹花去。长爱荷香，柳色殷桥路。留人住，淡烟微雨，好个双栖处。湖上西风，露花啼处秋香老。谢家春草，唱得清商好。笑倚兰舟，转尽新声了。烟波渺，暮云稀少，一点凉蟾小。"}