{"id":"841732","title":"俚歌行","dynasty":"清末民国初","author":"曹家达","text":"杨柳迢迢霏路尘，俚歌嘈哳催芳辰。白狼河水随春尽，燕子飞来傍路人。观者环墙钱散雨，博兴小儿击节舞。自言琅琊大道家，弟及九龄兄十五。去年年荒家道亏，阿娘阿爷常忍饥。五月离家未归去，愿得乐土共餔糜。家住博兴陈户店，到此侨居大属餍。多钱博得爷娘欢，侵早出门暮还念。我从客岁来潍阳，骤闻此语心徬徨。世间那有不根草，道上谁家年少郎。"}