{"id":"756532","title":"与友人夜饮","dynasty":"清","author":"道济","text":"忆昔相逢在黄檗，座中有尔谈天舌。即今头白两成翁，四顾无人冷似铁。携手大笑菊花丛，纵观书画江海空。镫光晃夜如白昼，酒气直透兜率宫。主人本是再来人，每于醉里见天真。客亦三千堂上客，英风竦飒多精神。拈秃笔，向君笑，忽起舞，发大叫。大叫一声天宇宽，团团明月空中小。"}