{"id":"686872","title":"寿叶台山太师二首 赋得宝地苍霞","dynasty":"明","author":"伍瑞隆","text":"天开檀海秘，人现宰官身。玉鼎调明主，金仙属老臣。九衢悬慧日，四照尽阳春。晚就苍霞地，闲同宝树邻。江山留胜迹，题咏忆前人。学接千秋统，心兼八解真。地灵霖作石，道广露为津。回首三千界，青云满后尘。异果留千岁，闽山接十洲。有桃皆卵核，无树不蟠虬。地共仙源迥，花藏春坞幽。云台朝试赵，璚实夜迎刘。汉殿来金母，玄都伴玉楼。赤瑛盘一色，金马客三偷。曾侍周王宴，初从李耳游。知君仁寿域，到处得丹丘。"}