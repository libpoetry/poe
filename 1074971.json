{"id":"1074971","title":"送吕右丞罢镇宛陵","dynasty":"宋","author":"周紫芝","text":"汉室承平久，侯邦拱卫尊。勋华垂日月，展错动乾坤。开辟规模大，纷更制作繁。民劳箕敛日，虏痛凿空痕。鸣镝侵榆塞，穹庐指凤阍。羽书飞始急，鱼鼎沸初浑。内禅皇图远，春宫晓日暾。群妖悉菹醢，黄发半腾鶱。公入登丞辖，忠称自谏垣。论思知蹇蹇，属意本元元。蠖濩资扶掖，奇庬力引援。犬羊盟易失，虎兕敌仍存。转战知何已，风尘忽再昏。仓皇趋帐殿，奔北弃弓鞬。倾日心应折，瞻天眼欲眢。徽音求太姒，基命本姜嫄。大物归明辟，苍生荷国恩。推符迎代邸，结绶拥尧轩。灞上真人出，涂山万国奔。回天功不世，徙突事堪论。已复安西土，犹烦护北门。要须调鼎手，为洗泣隅冤。万杵坚城垒，千兵列戍屯。贼锋忧寇钞，原燎畏烧燔。坐啸初何事，渠凶不足吞。持平本宽大，馀事到平反。论说波澜阔，提携礼数蕃。时悬徐孺榻，亦置穆生樽。有客安圭筚，忘机在鸟猿。疾驰看騕袅，妙琢愧玙璠。始下横经帐，还攀欲去辕。月楼空窈窕，风旆舞缤翻。竹帛勋猷著，丝纶诏册温。磻溪未容老，琳馆且辞烦。閟计今犹在，忠怀不易谖。白麻终拜相，左衽待称藩。巨蠹消奸宄，良农植本根。抗章陈上策，补衮要嘉言。镇薄敦流俗，疏壅究治源。微生有荣耀，洗眼在山樊。"}