{"id":"1209163","title":"梅边斋","dynasty":"元","author":"张仲深","text":"道人心与太极会，结茅直与孤根对。捲帘秪在香影中，开户独当霜雪际。我闻老逋湖上宅，老树团团春拍拍。巡檐时复索一笑，野月高标斗清白。何如道人屋如斗，蒲团祗荷南枝右。定回但见影满窗，群咡暗闻香逼肘。嗟予生平怀此癖，雪后蹇驴时一策。绕花哦作清苦辞，每欲及骚追楚魄。道人心骨如花清，岁寒我亦当同盟。撷芳煮鹤作清供，竦身端合归蓬瀛。"}