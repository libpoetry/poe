{"id":"1111055","title":"奉同尤延之提举庐山杂咏十四篇 白鹿洞书院","dynasty":"宋","author":"朱熹","text":"昔人读书地，町疃白鹿场。世道有升降，兹焉更表章。矧今中兴年，治具一以张。弦歌独不嗣，山水无辉光。荒榛适剪除，圣谟已汪洋。亦有皇华使，肯来登此堂。问俗良恳恻，怀贤增慨慷。雅歌有馀韵，绝学何能忘。城中东北望，五老何苍苍。下有前朝寺，一原颇深藏。门前林涧幽，屋后云木荒。闲窗亦明洁，著此瑞锦张。更能理枯筇，步上林北冈。仰视天宇阔，俯瞰江流长。受书彼何人，姓字不足详。竹帛有遗臭，桂树徒芬芳。蹑石循急涧，穿林度重冈。俛入幽谷邃，仰见奇峰苍。李公英妙年，读书此云房。一去上台阁，致身何慨慷。苏公记藏书，文字有耿光。馀事亦骚雅，戏墨仍风霜。两公不归来，岁月忽已荒。何用建遗烈，寒泉荐孤芳。两岸苍壁对，直下成斗绝。一水从中来，涌潏知几折。石梁据其会，迎望远明灭。倏至走长蛟，捷来翻素雪。声雄万霹雳，势倒千嵽嵲。足掉不自持，魂惊讵堪说。老仙有妙句，千古擅奇崛。尚想化鹤来，乘流弄明月。凌兢度三峡，窈窕复一原。绝壁拥苍翠，奔流逝潺湲。闻昔避世人，寄此茅三间。壮节未云远，高风杳难攀。深寻得遗墟，缚屋临清湾。坐睨寒木杪，飞泉閟云关。兹游非昔游，累解身复闲。保此清净退，当歌不能谖。空山龙卧处，苍峭神所凿。下有寒潭幽，上有明河落。我来爱佳名，小筑寄幽壑。永念千载人，丹心岂今昨。英姿俨绘事，凛若九原作。寒藻荐芳馨，飞泉奉明酌。公来识此意，顾步惨不乐。抱膝一长吟，神交付冥漠。休沐聊命驾，驾言何所之。行寻庆云寺，想像昭陵时。门前杉径深，屋后杉色奇。空山岁年晚，郁郁凌寒姿。当年雨露恩，千载有馀滋。匠石不敢睨，孤标俨相持。更启石室藏，仰瞻天像垂。愿以清净化，永为太平基。奇哉康山阳，双剑屹对起。上有横飞云，下有瀑布水。崩腾复璀璨，佳丽更雄伟。势从三梁外，影落明湖里。平生两仙句，咏叹深仰止。三年落星湾，怅望眼空眯。今朝随杖屦，得此弄清泚。更诵玉虹篇，尘襟谅昭洗。高士昔遗世，筑室苍崖阴。朝真石坛峻，炼药古井深。结交五柳翁，屡赏无弦琴。相携白莲渚，一笑倾夙心。晚岁更市朝，故山锁云岑。柴车竟不返，鸾鹤空遗音。我来千载馀，旧事不可寻。四顾但绝壁，苦竹寒萧椮。金轮紫霄上，宝界鸾溪边。往昔王内史，愿香有馀烟。千年今一归，景物还依然。涧水既荡潏，山花亦清妍。不辞原隰劳，乐此宾从贤。访古共纡郁，劳农独勤拳。怜我乖胜践，裂笺寄真诠。逃禅公勿遽，且毕区中缘。予生千载后，尚友千载前。每寻高士传，独叹渊明贤。及此逢醉石，谓言公所眠。况复岩壑古，缥缈藏风烟。仰看乔木阴，俯听横飞泉。景物自清绝，优游可忘年。结庐倚苍峭，举觞酹潺湲。临风一长啸，乱以归来篇。连山西南来，中断还崛起。干霄几千仞，据地三百里。飞峰上灵秀，众壑下清美。逮兹势力穷，犹能出奇伟。谁燃丹黄燄，爨此玉池水。客来争解带，万劫付一洗。当年谢康乐，弦绝今已矣。水碧复流温，相思五湖里。循山西北骛，崎岖几经丘。前行荒蹊断，豁见清溪流。一涉台殿古，再涉川原幽。萦纡复屡渡，乃得寒岩陬。飞泉天上来，一落散不收。披崖日璀璨，喷壑风飕飗。追薪爨绝品，瀹茗浇穷愁。敬酹古陆子，何年复来游。浩浩长江水，东逝无停波。及此一回薄，湖平烟浪多。孤屿屹中川，层台起周阿。晨望爱明灭，夕游惊荡磨。极目青冥茫，回瞻碧嵯峨。不复车马迹，唯闻榜人歌。我愿辞世纷，兹焉老渔蓑。会有沧浪子，鸣舷夜相过。"}