{"id":"468093","title":"木兰花    哈巴河记游","dynasty":"当代","author":"蔡淑萍","text":"哈巴河水何清澈，六月砭肤惊凛冽。舀来石上煮壶冰，茶酽奶甘香齿颊。故人感我千山越，为我殷勤陈契阔。茶烟轻袅驻流云，翠鸟飞来枝上歇。哈巴河畔青凝碧，白桦万株枝正密。林中空阔草萋萋，小径蜿蜒声寂寂。故人为我铺茵席，甜饼香瓜蜂欲集。剖瓜啖饼有馀甘，万里不知身是客。哈巴河美童心溢，赤足临流初没膝。指间五彩洒珍珠，水底晶莹寻白石。忽惊影疾鹰翻翮，恨少片帆堪击楫。绮霞渐染半江红，摇漾长河衔落日。"}