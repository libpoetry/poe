{"id":"840972","title":"游狮子林","dynasty":"清末民国初","author":"金武祥","text":"倪迂古高士，胸中富丘壑。结构擅佳妙，岂特清閟阁。惟兹数亩园，气势郁磅礴。沦漪绕回溪，曲折渡短彴。纵横七二峰，妍丑纷绮错。翩如惊鸿翔，猛如鸷虫搏。肃或如丈人，执事矜俨恪。静或如处女，临镜自梳掠。高低已冥迷，谛视益骇愕。顾右既失左，且前复且却。周遭旋磨蚁，蓦越穿林玃。游人偶相逢，招手但唯诺。咫尺不可通，始悟循途各。似近偏萦纡，似隘实开拓。卅六洞中春，问自何年凿。倚岩森长松，攫杀虬龙跃。岁久盘孤根，根石互包络。风清月白时，定有归来鹤。幽花缀藤萝，时时发红萼。亭台虽无多，那有尘氛著。独存鲁灵光，劫火未容烁。繄余来吴门，枫桥曾夜泊。城市厌喧嚣，何地憩行脚。偷得浮生閒，言寻此间乐。抚景空徘徊，古人不可作。感此悲秋怀，空阶闻叶落。"}