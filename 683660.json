{"id":"683660","title":"吴中迎春曲八首","dynasty":"明","author":"王世贞","text":"十五女儿好容颜，恰似杨花太剧颠。贪过吴桥新水发，湿着罗襦不解怜。侬家少年来看春，绣帢雕鞍色色新。拾得金钿便骄惜，不道红妆恼杀人。弓鞋罗袜细温存，偏爱春泥印齿痕。看到阊门天欲暝，六街灯月照黄昏。今年冰雪太迟春，分外催花羯鼓频。行过贵家春不度，隔帘呼住打毬人。桥边宛宛双柳株，贾客蹀?千金驹。停鞭半醉道春好，笑入胡姬旧酒垆。青天幻出木兰舟，对对妖童发似油。齐唱采莲新乐府，高楼抛下锦缠头。白发田家一老翁，欲行翻更仗儿童。只问勾芒甚颜色，还呼社酒醉东风。帝城风物倍光华，却比吴阊少见花。解道天街春尚晚，不知先落五侯家。"}