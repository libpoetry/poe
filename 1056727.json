{"id":"1056727","title":"内翰太中以某伏谒郡斋特赐长句谨和拜酬","dynasty":"宋","author":"吕南公","text":"寒人气象寒于冰，闻有嘉运无由乘。阳和吹嘘品汇生，燕谷冻瘁漠未惊。年华四十盱畔城，惯处涸竭忘流盈。六张五角长合并，百虑一得嗟何曾。鸣悲自昔起不平，苦调往往抽毫成。穷衰到处难得朋，坐使见笑苍蝇声。心知俗誉不足荣，分死枯槁羞逢迎。由来极晦亦小明，不在壹郁居蛮荆。翰林先生天下名，风裁如鉴初无情。偶然误许筳与楹，重言既出众懦兴。譬彼卧蛰因雷醒，恩文抚接曲尽诚。更剡荐牍辨玖琼，匹夫有获万口称。此世不复投清泠，正恐疏阔如樊英。"}