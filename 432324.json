{"id":"432324","title":"咏风叶老先生七秩志庆二首","dynasty":"近现代","author":"杨民仁","text":"杖国于今享大年，悠闲自在小神仙。中郎有女书能读，伯道无儿俗虑捐。曾向川中劳案牍，也从沪浙侣高贤。文章诗赋传南北，名重江东岂偶然。七十高龄酒一觥，西池梨枣祝长生。筹添海屋春常驻，日映扶桑景更明。翠柏苍松迎舞鹤，青山绿水听流莺。争名夺利知多少，息影林泉遍体轻。"}