{"id":"1092841","title":"送潭帅朱晦翁先生赴经筵","dynasty":"宋","author":"韩淲","text":"度江今几时，恐同元祐初。中间一报复，河洛已丘墟。先生讲金华，此意将何如。君子与小人，似难动诛锄。要使各当位，正论常有馀。幸哉边陲静，群蛮亦安居。大是民力穷，郡邑困军储。又且士气弱，虚言多阔疏。先生其扶持，行顾平日书。西风动召节，帅阃来徐徐。经行得古台，逸揽志愈摅。孺子守穷巷，敢负师训欤。殷勤拜席间，别语不暇舒。斐然忽成章，先生其念诸。"}