{"id":"685520","title":"悲秋十八咏 秋柳","dynasty":"明","author":"邓云霄","text":"忆昔长条踠地垂，莺花醉杀五陵儿。可怜鶗鴂西风急，又被关山短笛吹。腰瘦楚宫无过辇，黛销隋苑有啼眉。请君回望红亭路，谁复临堤折一枝？欹枕西窗夜寂寥，迎秋一叶已萧萧。露团金井千家冷，霜度龙门万里遥。晚咽寒蝉怜半落，朝翻警鹤叹全飘。幽人无限求凰意，闲抱朱弦倚树调。逐臣何处想遗踪？湛湛江枫淡更浓。枝叶可能留岁色，丹青倏已变秋容。悲缠宋玉招魂句，恨结寒山半夜钟。闲续遗骚愁不寐，感时怀古意千重。瀼瀼玉露气萧森，疏翠残黄半不禁。壁水市空惟落叶，文昌殿冷岂成阴。婆娑坐惜殷生树，哀怨长悬庾信心。已悟南柯浑是梦，休将摇落动孤吟。凌波独立尔应难，绿袖红绡冉冉单。玉井峰头秋气早，若耶溪畔晚妆残。房空只有馀丝绕，心苦谁怜泣露寒？惆怅吴儿兼越女，棹歌归去若为欢。秋至怀人各一方，幽兰愁绝隔潇湘。采来衣袖逢多露，寄去江关恨异乡。远道残香容易歇，同心暗结竟难忘。平皋飒飒催寒急，谁倩轻云护晚霜。昆明池水起秋风，怜尔雕胡傍废宫。弱带枯茎斜照外，沉云宿雾乱流中。清波零落鱼龙夜，馀粒漂残雁鹜空。最是秋来衿枕冷，好将温席问渔翁。日落平沙江路长，蒹葭凝望渺苍苍。数声孤雁天连水，八月凉风露化霜。絮入秋衣如薄茧，笳吹寒夜中清商。扁舟江上思归客，不待浮灰已断肠。霜风初落剪寒莎，扰扰飞萤扑野蛾。色接黄云秋出塞，怨深青冢夜闻歌。苍茫古道行人少，迢递长堤返照多。幂历正伤时序改，王孙归思近如何。门巷萧疏秋色阑，哀蝉柳外几声残。跳枝择翳惊还咽，饮露含风瘦更寒。青镜暗调秦女鬓，素丝新入汉臣冠。弦中杀气催摇落，夜抚瑶琴不忍弹。怜汝归期道路长，好依残垒更回翔。向来华屋非新主，何必乌衣是故乡。万里风尘劳往返，百年时序有炎凉。休论王谢堂前事，寥落秋思易感伤。落木萧萧雁影疏，西风几处怨离居。遥看列阵能成字，可怪经秋不寄书。雪窖北来边月苦，衡阳南下楚天虚。伤弓避弋呼群急，此日羁人意有馀。夜雨孤灯起旅愁，隔帘摇飏一萤流。谁云腐草无生意？忽见明珠已暗投。读罢虚窗千卷冷，放残深院六宫秋。年华代谢流光促，对尔还须秉烛游。片角长鸣落晓星，雄关铁锁欲开扃。城头浪奏单于曲，漠北谁空老上庭？惨惨寒吹边草白，呜呜悲咽野磷青。征人正切南归梦，起傍墩台数驿亭。太白旄头夜并高，胡儿牧马过临洮。连营百道传烽火，飞檄三边插羽毛。光迸流星穿雁塞，气缠宝匣吼龙刀。捷书早达蓬莱殿，立马千门念正劳。苦调烦声急更迟，戍楼羌笛不胜悲。谁怜战久人先老？可念兵残将自疑。月黑关山全失道，风高杨柳半无枝。遥知朔漠烟尘惨，不似南征马上吹。月引笳声出塞微，城南又合数重围。乍吹疲马寒嘶影，三奏严霜倒扑衣。乌集空营冤鬼哭，星低孤垒救兵稀。凭谁列作刘琨曲？半夜胡儿掩泪归。少妇红颜黯自怜，下机鸣杵小楼前。捣残鸳锦非今日，梦隔龙沙又一年。不惜哀音催木叶，愿随明月到胡天。中原荒土无人辟，汉武时巡尚事边。"}