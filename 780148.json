{"id":"780148","title":"金缕曲 明妃 九叠前韵","dynasty":"清","author":"叶绍本","text":"泪洒留梨酒。忽蓬飘、玉颜远迈，是君恩否。猎猎边沙风扑面，还杂数声刁斗。蓦行到、九洲更九。毳帐雪花如掌大，这凄凉、可比长门守。看塞雁、尚南首。马头匼匝榆关走。从那日、檀槽逦逤，学成双手。貂鼠襜褕酥酪乳，算是阏氏消受。赋春燕、几番啼口。一种银钗山市女，到而今、尽爱瘢痕丑。浑不愿、掖庭牖。"}