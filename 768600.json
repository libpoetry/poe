{"id":"768600","title":"莺啼序 瞻园即事，用吴梦窗韵","dynasty":"清","author":"沈皞日","text":"偶携石城屐齿，过千门万户。向官阁、围坐园亭，把酒春未迟暮。倦游客、迷离老眼，暗香点点梅花树。记天涯，飘荡七年，梦中吹絮。几曲回廊，帘幕一片，卷轻绡薄雾。剪银烛、觞咏追陪，满堂情绪如素。绕池塘、垂杨弱柳，总摇曳、弄晴丝缕。乱山根，双鹤飞来，暝疑鸥鹭。小窗诗话，共检茶经，顿忘却逆旅。举目见、旧家风景，碧草芳杜，离别几经，空江烟雨。红蔷欲吐，夭桃如笑，未妨拿艇乘波去。试春衫、踏遍秦淮渡。定巢燕子，衔来何处芹泥，莫是孝陵抔土。夕阳西下，渺渺予怀，念村遥白苧。忍更问、六朝遗迹，零落重楼，镜槛钗钿，雀屏歌舞。愁红怨翠，惊心时序，湔裙修楔清明近，正沉吟、往事停筝柱。主人依旧殷勤，松下花间，暂留住否。"}