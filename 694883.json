{"id":"694883","title":"淮上杂诗三首","dynasty":"明","author":"宗臣","text":"揽辔登崇岗，车马何纵横。王侯有第宅，长衢耀飞缨。堂上列吴讴，堂下鸣秦筝。豪华竟何在，今古惟枚生。都尉岂足数，为郎亦何荣。偃仰一世间，长揖傲公卿。独负词赋才，千载垂芳名。对此长太息，聊以舒郁情。寂寞韩侯居，奕奕韩侯祠。晨风动高林，落叶何纷披。侯也未遇时，偃蹇何足奇。伏剑逢真主，百万驱熊罴。英略照中原，雄心狭四维。惜哉壮士规，乃为儿女欺。楚汉分鼎立，侯也胡其疑。英雄偶失策，万古有余悲。世人重结交，纷纭骋路衢。贵者日以近，贱者日以疏。嗟哉漂母心，乃与世人殊。壮士困风尘，谁为识雄图。况乃饥寒色，一饭立相呼。一饭何足言，感此心区区。千金以相赠，华名照四隅。何世无英雄，按剑疑投珠。瞻彼垂纶者，泪下连衣裾。"}