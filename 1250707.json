{"id":"1250707","title":"凤林乡乃王氏初迁之地子孙散处既久至正戊戌兵戈扰攘余至凤林访诸宗族为避地之计因赋诗见意示子姓云","dynasty":"元末明初","author":"王祎","text":"凤林县南鄙，山僻田衍腴。维婺望王氏，吾祖始所居。子孙既散处，往往乡相都。绵延四百载，馀裔犹纷敷。悬知本根茂，枝叶自扶疏。我家县隅北，去此两舍涂。避地乃此来，属时正艰虞。所来为宗族，岂以势利趍。群从相温存，恩意何廑渠。谓言贷我粟，亦复假我庐。而我懒生事，俯仰缺所需。未应造物者，困此七尺躯。蠖屈本求伸，兔藏非过图。重维首丘义，讵敢昧厥初。尚思朝阳鸣，瑞世谐贞符。"}