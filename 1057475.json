{"id":"1057475","title":"依师小轩独酌","dynasty":"宋","author":"刘弇","text":"东篱粲佳英，依约圆钱帖。西渚傲霜筼，潇洒狻猊鬣。居然容膝地，况与蓬丘接。始余供烦使，浪谓素意惬。一当骇物机，局缩如跧摺。客尘不制人，脱去苦不捷。谁谓一日间，堮倚发蹀躞。椒浆泪玉沥，蠹简披往牒。兀尔自忘怀，少复进专辄。流年苦蹉跎，念咎真脱叶。皤皤彼禅客，趋尚未易蹑。正应发再驾，万念兹一摄。"}