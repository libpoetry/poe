{"id":"1226450","title":"曹娥江读碑图","dynasty":"元","author":"大欣","text":"海门五月潮如山，龙伯奰屃苍蛟顽。越俗轻生好巫鬼，婆娑踏舞洪涛间。群巫姣服盱独好，歌声忽绝红旗倒。孝娥死抱父尸出，天地无情日杲杲。雄词不愧邯郸儿，万金莫购中郎题。碑阴八字非隐语，德祖有智如滑稽。岂是阿瞒不解此，感愧上马归路迷。女德犹能奋其节，壮夫气吐万丈霓。奸雄复欲欺后世，白头犹爱汉征西。丹青似是董狐笔，千年要与竹帛齐。娥江新庙照江水，可怜铜爵草萋萋。"}