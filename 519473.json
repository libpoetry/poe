{"id":"519473","title":"后园写景","dynasty":"明","author":"朱诚泳","text":"城中寸金营寸土，我爱斯园带花坞。依稀风景小蓬莱，始信神仙有宫府。钱刀不惜走天涯，殷勤远致江南花。沿阶异草多葱茜，参天老木何槎牙。谁移泰华终南石，巧作山峰叠青壁。山下池中几种莲，赤白红黄更青碧。金鲤银鲂玳瑁鱼，往来自适恒如如。一点尘埃飞不到，水晶宫殿涵清虚。花时最爱花王好，魏紫姚黄开更早。玉盘斜瑩寿安红，却为迷离被花恼。两行槐幄夹高柳，时送清风到窗牖。绿阴啼鸟共幽人，爽气自能消宿酒。黄花采采开深秋，满林红叶霜初收。几度醉游明月夜，天香万斛沾轻裘。山头一夜风吹雪，万木萧条寒栗烈。索笑闲寻绿萼梅，三种还分蜡红白。松柏苍苍桧竹青，相看同结岁寒盟。满前好景道不得，四时诗兴还相萦。柏台豸史薇垣老，吴语诗翁共襟抱。能吟宾从亦相从，好谜奇猜多绝倒。优游幸际太平时，有园有酒宁无诗。但愿花开诗侣健，年年共醉黄金卮。"}