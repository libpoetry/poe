{"id":"721034","title":"春初雨歇省家兄长夏庵□□□□□中惘然有作","dynasty":"明末清初","author":"王夫之","text":"怀聚亘昏夜，恻然华发惊。零雨迷昏旦，修涂阻远营。惠风启夕光，欣绪慰良征。披榛幸不违，悲喜交含情。含情夫如何，忘言自闵伤。视彼双飞鸟，日暮亦得将。摘草勿绝心，渡水勿绝梁。居然成迢递，惭尔随颉颃。颉颃悲以鸣，岁序无更待。鼎鼎怀昔欢，悠悠有馀悔。采彼灵药非，匪值青镜改。曷谷念鸠飞，无枝念木坏。坏木无再荣，令绪唯须臾。如彼虞渊日，即次非东隅。百里望岳阡，将为茂草墟。良惟身事闇，岂云天运殊。运殊不自今，物理难前测。陵谷生人心，波流骛凉德。琴书素业移，孝友先声息。白发对怀忧，中夜长闵默。闵默复将离，行行度陌阡。冈花自藿靡，溪流祇回旋。天舒望益促，形远情未迁。胡能返昨日，扃意共林泉。"}