{"id":"709633","title":"爱妾换马篇","dynasty":"明末清初","author":"陈子升","text":"桃花妆上桃花辔，飞燕身轻飞燕骑。春风拂拂见胡天，丽影飘飘宁著地。凌波不信水中移，响屧休惊廊上戏。芳草轻腾一似难，花枝巧折仍何易。公子王孙俱在旁，佳人骏马两相当。携手舒眉相对乐，捋须脱帽众皆狂。不誇公子金珠饰，不羡王孙锦绣装。只看袅袅吹红污，只爱纤纤控紫缰。须臾下马颜微赭，芳气娇情满春野。公子执之语王孙，我有佳人尔骏马。羊城一笑胡为乎，燕市千金何故者。多君骐骥借人乘，应倩丹青为君写。人生娇贵建功难，记得当年女木兰。今夜织机啼络纬，明朝跨马泪阑干。装刀买箭钱教尽，委线抛针衣不单。未曾嬿婉从夫婿，已见勋名制可汗。骥不称力称其德，未见好德如好色。借问娇妻奉倩情，何如丑妇南阳识。娇姬至死在同床，老骥长思悬伏枥。请将所有易所无，此意非痴亦非激。王孙听罢久无言，手向雕鞍不忍扪。知音祇为逢钟子，举鼎应还有孟贲。粉妆西泣羞新主，银勒东嘶结旧恩。急将马去予携妾，无令长驱感懦魂。"}