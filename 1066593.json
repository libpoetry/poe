{"id":"1066593","title":"次韵去非谢前教授饷泽州瓦砚","dynasty":"宋","author":"葛胜仲","text":"锡花蒸成一抔土，联坳即墨元光舞。飞鸳馀韵照文房，吕翁心机同刻楮。高平沃壤真土膏，砚与龙尾为朋曹。刚柔得中不坯甈，共推妙手能甄陶。郎官小样知名久，何须对面供十手。讲郎尚有千载人，要此编摩论臧否。请加什袭传后昆，阿买不独书八分。纱帷昼静棐几滑，克肖鼻祖能缀文。"}