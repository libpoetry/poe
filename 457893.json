{"id":"457893","title":"南岳坡洞庭湖侧有店，极陋而小；曰店，曰店耳。是予之所喜，共石人兄饮焉","dynasty":"当代","author":"卢青山","text":"临水构一室，陋若鸟巢居。户牖洞而贯，六面皆空诸。老人来沅江，貌古如顽愚。乡中有老技，颇能为庖厨。见我意即喜，岂为吾囊驱。坐我小板凳，身矮等盘趺。拂我案头尘，撚我颔下须。置我手中酒，上我盘中鱼。问我更何欲？得此已有馀。夕阳满江海，清风过海徐。滩头泊船艇，与水摇相娱。摇摇不得止，似欲来招予。船汝无庸招，我意久踟躇。托身纷攘里，剥蚀吾灵躯。骸骨随时化，此心安可拘。只待尽此酒，共子海天虚。"}