{"id":"1123736","title":"再用前韵并寄孙推官四首","dynasty":"宋","author":"赵蕃","text":"试觅图经看，宜章路几多。彼谋宁去穴，吾备且横戈。累土生平地，安流起丈波。计愚无可采，敢复问云何。恍惚迷来际，周章失去傍。怕闻行戍远，愁听哭田荒。要挽天河水，方焚玉帐香。夷吾政分阃，吾党讵应忙。青云怀趣逸，黄绶屈官卑。屡捧将军檄，一哦从事诗。少陵忧有在，充国事多宜。傥上休兵议，因人愿早知。我亦端渠似，图中见此坳。一身非惮崄，十日未穷郊。问水水源绝，逢山山石硗。政便安蹇足，敢说负萧梢。"}