{"id":"310881","title":"木兰花慢·题自藏八大山人画幅","dynasty":"现代","author":"邓潜","text":"大明山一角，问谁解，画中情。认款字亲题，难分哭笑，墨界狂僧。飘零。北兰寺里，对青门书几话残生。多少弹棋心事，不言写上吴缯。前清。予亦望瑶京。白发锦官城。是隔朝知己，梦中君国，门外公卿。丹青。略求形似，只瘿瓢一脉配元曾。小系念家山破，哀蝉落叶秋声。"}