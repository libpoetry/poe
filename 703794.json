{"id":"703794","title":"喜清远兄至以齐已诗长忆旧山日与君同聚沙十字为韵","dynasty":"明","author":"释宗泐","text":"一别动二纪，累念山海长。何期风雪里，来此溪上航。乍见如不识，大喜忽欲狂。灯花解人意，今夕烂生光。因乱阻殊邦，及见消往忆。始爱道貌清，复惊鬓毛白。论新无少驩，话旧有深恻。坐久忽忘言，芳梅照寒席。前年浙僧来，稍稍闻去就。持斧住越山，移幢入吴岫。高居既邻支，朗咏亦依昼。应世自无心，麻衣澹如旧。今年远书至，念我恋兹山。如鱼在池沼，江海忘往还。不才负高谊，此生多厚颜。惟思拂衣好，老去一身閒。昔事龙河师，法筵全盛日。童年与君居，众讶早入室。回首白日飞，浩劫弹指疾。平生竟何为，志愿良未毕。良友平生亲，风尘散何许。草莽或零落，云霄亦鶱举。天地日凄凉，折芳欲谁与。所嗟芙蓉花，白露下秋浦。昔下庐山云，停桡宛水濆。咫尺不我见，千里长思君。却寄千金剑，寒光动星文。至今在箧笥，腾气时絪缊。少年同居日，闻君拂丝桐。高斋月照席，两耳生秋风。当时青云士，奇文咏空同。往事春花歇，江水今自东。人生空中云，东西散复聚。古来贤达辈，何曾定出处。乘流任所之，遇险从自阻。今日偶重逢，相看复何语。同游赏溪曲，清兴浩无涯。澄潭弄新渌，芳蹊踏晴沙。缘崖采秋菊，搴林摘春茶。留连此中意，当期岁月赊。"}