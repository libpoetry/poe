{"id":"436764","title":"寿家弟诚之二首","dynasty":"金末元初","author":"段克己","text":"赠君以湘山桃竹之杖，酌君以昆邱玉液之泉。泉以益肺腑之清气，杖以扶贞节于暮年。乃命童子敬设几筵。抽中山秋兔之豪，舒浣花五色之笺。涤端溪彘肝之研，磨伊川老松之烟。遂含情而抒思，写棣萼之新篇。请君听我歌，歌声咽塞而不传。玉堂金马在何处，姑山汾水空连绵。世人所后我所先。此生安得不屯邅。但能道义追渊骞。何妨坐客寒无毡。鸟栖深林鱼泳渊。膏以其明还自煎。文字点勘费丹铅。朝夕胡为粥与饘。百年飘忽如流川。今日已觉昨日贤。青州从事殊可怜。径须呼至黄花前。一酌入口百忧捐。与君曝背同醉眠。朝采西山芹。暮卧西山云。十年混迹鹿豕群。闭户不出避世纷。胸中泾渭外不分。鹤以声自闻。薰以香自焚。续经不用如河汾。教子读书事耕耘。伫期道化行汝坟。敲门载酒来数君。径呼大白与策勋。令徵前事兼论文。奇语閒出张吾军。不觉庭柯眄夕曛。烂醉西风乐我真。雄国有狗方听听。"}