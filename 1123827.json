{"id":"1123827","title":"赠萧参议德藻二首","dynasty":"宋","author":"赵蕃","text":"诸侯宾客湖南盛，东海萧生汉帝知。前后相望真一揆，流传况复有新诗。乡来识面嗟无地，今日登门可自迟。未信千岩趣归去，近传新把峡州麾。平生苕霅几扁舟，意在斯人岂漫游。闻道千岩有高隐，甚思一见苦无由。虽云药石稍亲近，未害烟霞廑揽收。况是交承我伯父，援兹论契许前不。"}