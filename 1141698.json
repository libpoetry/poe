{"id":"1141698","title":"题李伯时画五马图","dynasty":"宋末元初","author":"戴表元","text":"呜呼良马不世出，今人但寻李侯笔。五龙忽堕白云乡，海角孤臣看自失。太平天子开明堂，前驱麒麟后鸾凰。当时此马来万里，想见顾盼生风霜。龙眼老仙亦如此，挥毫谈笑群公里。官閒禄饱少尘埃，雾阁云窗天上起。风流转眼馀山河，人间荆棘何其多。临风卷图三太息，此马今存知奈何。"}