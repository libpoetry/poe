{"id":"693842","title":"禺阳杂诗","dynasty":"明","author":"陈子壮","text":"福庭幽不测，树杪露香台。缆阻天为劈，江冲景屡回。龙岩新雨涨，鸟道乱云堆。扫石将魂冷，惊涛溅面来。几湾灵鹫绕，无数妙峰攒。上界成龙象，寥天寄鹄鸾。观身达磨石，御气葛仙坛。欲见轩辕世，山中自不难。逢僧时歇坐，听鸟复閒行。林变阴阳道，泉移远近声。洞崖苍鼠窜，栈阁翠翘明。何日经游迹，漫劳刻姓名。苍崖穿古寺，磴涩夜游稀。南斗连衡近，三山隔海飞。猿姬群月啸，松叟立风挥。须有罗浮日，中宵达翠微。"}