{"id":"700510","title":"金陵八咏和湛宗伯 牛首山","dynasty":"明","author":"顾璘","text":"天开双阙定神京，罗立千峰拱卫成。形胜金汤誇百二，紫烟长抱日华生。江横北郭水浮天，拔起灵岩紫翠悬。夜向空冥歌海唱，鱼龙掀舞佛楼前。曾是前朝古佛坛，天皇留此侍金棺。松杉十里苍云暗，陵寝千秋玉露团。古台开士说金经，传道天花落紫冥。广舌不来尘海变，春风唯见草青青。相公游时花满蹊，尽道秦淮胜剡溪。回首洛阳轻一掷，江南花月使人迷。泉生石底无泥滓，复映梅花清可怜。山人濯缨明月下，一夜高咏蕊珠篇。禅宫远嵌碧山幽，亭榭凌风居上头。举酒天边赊月色，振衣林表拂江流。金陵佳丽四方闻，鸡岭平窥锦绣文。万井烟花缠碧树，九天楼阁护彤云。"}