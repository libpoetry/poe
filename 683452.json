{"id":"683452","title":"奉赠少司马麻城刘公统京营兵二首","dynasty":"明","author":"王世贞","text":"动色除书有大名，楚材谁复并干城。东征已尽诸侯履，左袒仍将太尉兵。万马停鞭回夜啸，九关飞檄散秋声。由来建信多奇策，肯为匈奴论舅甥。坛成车毂帝亲扶，匣里吴钩玉辘轳。持节尽监诸校尉，请缨还系五单于。期门昼静团牙戟，画室秋严下虎符。却忆华容旧司马，孝皇频按九边图。"}