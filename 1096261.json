{"id":"1096261","title":"漫塘名陈内机小斋曰能止","dynasty":"宋","author":"释居简","text":"莫窥殽与函，峭绝青错磨。可无济胜具，振衣披峨峨。更复游吕梁，虎眼漩作涡。堂堂济深涉，如此忠信何。游子听我语，审听毋媕婀。通都横九逵，平平非仄颇。并驾方峥嵘，辐辏相骈罗。嗜进弗知了，十步九跌蹉。何如反吾辕，自少不自多。怡然事天全，盎然毓天和。倦翼安故林，归云仍中阿。晓猿时自吟，好鸟时自歌。凉树坐茂密，醉石眠坡陁。何须鹑奔奔，静胜超凡科。"}