{"id":"380967","title":"满庭芳·庚戌除夜听雨守岁，有怀京师风物之盛","dynasty":"现代","author":"郑文焯","text":"街鼓新雷，衣篝香雾，岁华销尽愁边。小城梅讯，春思破蛮笺。更听疏林过雨，寒宵伴孤鹤无眠。空赢得，屠苏饮分，一醉老来便。悽然，催向晓，绿窗儿女，还拥灯前。怕新披历日，惊换星躔。长记神京瑞景，何时再，云物瞻天。今休说，松风闭户，犹有著书年。"}