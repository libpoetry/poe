{"id":"1217209","title":"送吴生官平滦州学","dynasty":"元","author":"廖大圭","text":"闻名不一识，始识还我辞。问子何所之，出为百里师。滦河偪幽朔，士有刚勇姿。一陶以礼乐，揖让中州为。傥可行所学，无择官高庳。上以育人材，下以开民彝。为国右庠序，深意良在兹。海风天南起，桐叶初去枝。诸侯起相送，张饮连夕晖。子有二三策，宿昔献彤墀。从来志经世，况有御史知。兹焉发初轫，远大以相期。"}