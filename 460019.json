{"id":"460019","title":"金缕曲　十月十二夜大雨寄薛江洲。词成而果闻崖崩，噫，山亦解词耶，抑真为予盟者也","dynasty":"当代","author":"卢青山","text":"总怨闲相处。幸天教、更阑人静，管风校雨。枕上疏疏方点滴，忽变阵蹄驱度。正叱咤、雷为前鼓。海样松翻枝扫屋，更横山四倒如流土。恨此刻、无列俎。江山如此谁为主？拍栏杆、天如沉墨，人如粒露。待说人间千古事，黯黯谁成我汝？有故客、江洲远阻。立浪长江披破袖，料今宵亦自相思苦。请为我，和金缕。"}