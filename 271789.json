{"id":"271789","title":"十二郎·题寿石公珏庵填词图","dynasty":"现代","author":"李岳瑞","text":"谢堂倦侣，醉墨黯、旧岑苔凝。怅市鹤琴孤，哀龙笛渺，谁伴鸥波画艇。倚遍危阑西风悄，坐待得、月明钟定。应水磨、老仙霜花，词客尚留人境。幽兴。兰成赋笔，难寻春镜。念锦瑟华年，秋衾残泪，慵问沧桑梦影。雨外镫檠，酒边箫谱，销尽沈腰衣冷。谁唤起、暮雪山阴，一棹雁行催暝。"}