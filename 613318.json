{"id":"613318","title":"同万益之刘平子梁伯静嘉荐侄出郭酹吴非熊","dynasty":"明","author":"李之世","text":"出郭霜气微，孤村澹斜阳。依依闻邻笛，我怀憯以怆。眷彼同心人，胡为委山岗。海国三千里，游魂归路长。入门不见人，但见此黄肠。旅葵蔓荒阶，枯藓上颓墙。思子平生欢，微吟暗自伤。蔬盘罗野簌，且复荐壶觞。放声聊一哭，掩袂出长廊。"}