{"id":"688464","title":"喜唐必聪中举","dynasty":"明","author":"祁顺","text":"试罢秋闱得意回，西风传送好音来。瑞分芝草非由种，香入梅花独佔魁。天上有梯还进步，人间何地不生才。自惭作郡无裨补，为尔成名一笑开。黄槐催动马蹄忙，千百人中选俊良。文采旧曾评月旦，科名新喜破天荒。寒窗灯火真无负，僻郡山川倍有光。从此诸生知奋励，白袍争作绿衣郎。"}