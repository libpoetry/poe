{"id":"786485","title":"咏栴木","dynasty":"清","author":"洪繻","text":"海南产异木，其材过豫樟。下者供床榻，上者充栋梁。妙质谢雕饰，触目生辉煌。髹漆置棐几，墨客喜琳琅。自从版图易，百物添税章。山海尽环牢，虞衡峻法纲。千重云雾窟，铁印苍皮僵。日月入剥蚀，斧斤落风霜。我欲置此木，如营白玉堂。贱价增三倍，贵者逾双璜。官府有掊克，民间无盖藏。巍峨九十峰，万木空苍苍。忆昔承平时，培植事包荒。百谷溢海岱，群梓出梯航。租赋蠲积逋，何有求篚筐！"}