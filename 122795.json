{"id":"122795","title":"次韵庆充避暑水西寺","dynasty":"宋代","author":"范成大","text":"佳晨出西郭，仰视天宇清。乐哉旷土怀，浩浩吞四溟。新涨忽勇退，篱落粘枯萍。风幡招客游，旷望隔苹汀。仆夫厉清深，竹舆竦亭亭。波翻石凿落，尚带蛟龙腥。华堂入松竹，德人占聚星。脱帽飞羽觞，颓放解天刑。时当行火令，草腐亦化萤。炎官纷陆梁，空飞赤云俜。遥知垄上耘，暴背愁白丁。兹游岂易得，未用叹沉冥。"}