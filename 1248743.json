{"id":"1248743","title":"南飞乌","dynasty":"元末明初","author":"张宪","text":"南飞乌，尾毕逋，白头哑哑将众雏。渭河西岸逐野马，白门东楼追赤兔。冀豚荆犬肉不饱，展翼南飞向江表。江东林木多俊禽，不许南枝三匝绕。老乌莫侮髯郎小，髯郎讵让老乌老。东风一炬乌尾焦，不使老乌矜觜爪。老乌自谓足奸狡，岂信江湖多鸷鸟。捽乌头，啄乌脑。不容老乌栖树枝，肯使蛟龙戏池沼。释老乌，未肯搏，紫髯大耳先相攫。河东老羽云外落，老乌巢成哺铜雀。"}