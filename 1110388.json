{"id":"1110388","title":"次韵王子钦上元感事三首","dynasty":"宋","author":"孙觌","text":"寒雨吹黄屋，胡星照紫宸。龙沙万里去，灯市七年春。感恋丹心折，悲吟白发新。孤臣卧江海，老泪满衣巾。金地三千界，珠宫十二楼。人行仙佛土，春满帝王州。邂逅群雄扰，消磨百战休。伤心歌舞地，锦缆起汀鸥。冰雪依春尽，云山发兴多。微吟愁独夜，小立伫斜河。社鼓村村急，樵音处处歌。呼僮扫月榭，不饮奈明何。"}