{"id":"1221898","title":"乙亥十月往平定早发土门宿故关书所见","dynasty":"元","author":"刘因","text":"风烟全赵如平掌，失脚山城梦犹想。土门一缕汉时天，万古行人为谁仰？指似劲敌谈笑中，为状羸仆忍寒强。当年鼓角如可闻，急著清吟和林响。远山宛欲来相迎，近山留人屹相向。或从井底忽登天，倚伏已能先想像。平生爱山真恶谶，今日果为山所网。昨朝爽翠拥修眉，最恨高楼负清赏。壮怀郁郁闷欲绝，安得凌风恣吾往。天教石顶放一头，驶若骅骝脱羁鞅。山灵努力出奇供，只恐先生驾虚枉。万壑霜松动悲啸，极目云烟埋莽苍。北门形势护中原，办与奸雄增技痒。太行横绝半九州，留在平原几尘坱。何人为我起六丁，嵯峨尽堕天宇朗。千年再挽神禹功，恍若鸿流开四象。"}