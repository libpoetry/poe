{"id":"685709","title":"赐观灯诗五首　永乐二十年正月十五日进","dynasty":"明","author":"邓林","text":"上苑春如画，东风夜不寒。月从今夕满，灯许万人看。鳌背三山耸，天边列宿攒。金吾那有禁，行乐任盘桓。月影移宫扇，灯光烛御筵。鱼龙呈百戏，笙鹤会群仙。花发连枝树，人游不夜天。华夷欣共乐，万寿祝尧年。欲识鳌山趣，先从境界论。佛来西域远，星拱北辰尊。乐事生田野，欢声蔼禁垣。太平端有象，稽首荷君恩。白叟挈黄童，观灯紫禁中。恩从三殿出，乐与万方同。天近瞻华衮，年登谢化工。太平歌一曲，沉醉倚东风。弱水还琼岛，星桥驾碧虚。九重天近处，一岁月圆初。胜景看逾好，新诗画不如。微臣逢盛事，献颂愧才疏。"}