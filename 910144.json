{"id":"910144","title":"月岩斋诗","dynasty":"宋","author":"李廌","text":"南山之北，北山之南。环冈绕岭，紫翠相参。奔腾蹲蹴，万里䮝骖。丘衍沃若，灵秀所涵。平峦蔽亏，饯日西崦。月生大东，错落夕岚。凝辉万壑，澄若渊潭。有窭人室，架楹维三。其名实佳，佳哉月岩。窭人者何，赞皇之黔。伊谁名之，宗伯子瞻。嗟嗟窭人，天民之淹。昔也方将，愚妄所渐。喜功好名，虎穴屡探。轮殷緌堕，却战犹酣。老不及人，绵力弗堪。饮冰食檗，处约已甘。天匪靳予，事有莫兼。俾予有知，锡福则廉。馀龄数奇，展也不占。异时著书，虽俟桓谭。心劳用寡，远愧周聃。今师农圃，穮蓘崇芟。年登岁乐，糠稗求餍。褐宽缊敝，怀此不贪。门子之责，责我丁男。我居区中，如茧之蚕。身外馀地，乌用沉潜。逝将扫迹，于焉养恬。披风溯景，玩目嵌巉。彼无献嘲，居之不惭。"}