{"id":"466619","title":"自题《点灯集》 其二","dynasty":"当代","author":"何永沂","text":"问君何苦苦吟诗，肯负山枫似火时。最是溪清洄皓影，憨猴捞月一场痴。先有迷痴后有诗，诗来多值夜寒时。庄生晓梦托蝴蝶，我辈真情问酒卮。行之有素板桥霜，回首初衷渺渺茫。收拾情怀归一卷，长河落日咒天荒。劫有馀哀人半老，史无前例幻全消。世间信有诗长久，留待渔家唱旧朝。歌暴尊秦颂圣时，谁能风骨似梅枝。江湖珍重董狐笔，不写人间造孽诗。"}