{"id":"233931","title":"题李立父高远楼","dynasty":"宋代","author":"真德秀","text":"君家百尺楼，近在环堵室。室处岂不佳，暑溽厌烦郁。著脚蹑层梯，心眼便超轶。好风天外来，佳月云端出。清明湛空阔，洞视了孅悉。岂徒快登临，抑可验学术。大哉天地心，昭然本如日。世人庳且隘，动以私见窒。未能脱尘凡，底处识微密。羡君有斯楼，发以静春笔。知崇与礼卑，二义贯于一。独理要高明，履道贵平实。庶几足目俱，不但窥彷佛。工夫妙方寸，岂假身外物。此境未昭融，此屋空突兀。君看希圣徒，陋巷暗蓬荜。"}