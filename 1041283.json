{"id":"1041283","title":"读邻几泰山十二诗","dynasty":"宋","author":"刘敞","text":"宿心慕邹鲁，寤寐泰山杪。慷慨念遐观，滞留想轻矫。人寰何鼎鼎，群动困扰扰。安知有神灵，独立万物表。圆天似车盖，沧海称池沼。丹梯无留迹，绝壑通过鸟。古今更废兴，万事论莽眇。七十二家旧，永兴耳目窅。羡君能自力，穷览谢烦湫。超然昔贤趣，处觉兹世少。吐诗状奇丽，思与云缥缈。忽如按图画，所向得了了。悠哉仲尼意，信彼天下小。"}