{"id":"688925","title":"葛介龛作山水大幅系诗见赠用韵奉答四首","dynasty":"明","author":"何吾驺","text":"半幅淋漓薜荔墙，亭阴欲雨印苔苍。野人不识维摩诘，空羡严公赋草堂。閒云容易度危墙，千尺螺峰万点苍。省得主人频拄杖，闭门山色满西堂。得意宁因绢素墙，天然一笔莽苍苍。归途湖上看三竺，未似新篇醉雪堂。千尺长松压短墙，曲江风度对苍苍。更飞新句来南浦，展卷狂歌共一堂。"}