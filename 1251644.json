{"id":"1251644","title":"先约九日共城中诸贤友登瑶台至日风雨大作予处荒村无菊酒自娱闭门兀坐终日晚命童儿取笔书近体诗明日寄与约者","dynasty":"元末明初","author":"王翰","text":"物外仙台许共游，幅巾藜杖映清秋。黄华空叹岁年暮，白发不禁风雨愁。有帖催租败诗兴，无钱对酒恐囊羞。明年再会俱强健，一蹑凌云到上头。"}