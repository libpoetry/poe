{"id":"680488","title":"晚翠轩枇杷","dynasty":"明","author":"王越","text":"轩前翠树凌秋风，翠色飞入轩之中。固非先零之蒲柳，亦岂早彫之梧桐。奇材乃是卢家果，碧玉枝头琢成颗。清气吹寒上画屏，隔窗影乱香云朵。霜花染作黄金丸，饮馀酒渴诗喉乾。醉拍栏干饱风味，笑杀世间梅子酸。晚翠迟迟犹晚节，吾儒对此心如铁。还当洗眼看苍松，岁暮空山卧冰雪。"}