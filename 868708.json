{"id":"868708","title":"再过吴江赠僧了洪","dynasty":"宋","author":"叶适","text":"回飙掩夹浦，势与黑楼颃。连袂上长桥，身弱屡见扛。苟无倾覆忧，恣横未易当。坐定互惊愕，师云乃其常。有时气力雄，驾浪拍此邦。熟风无失舟，小艇来茫茫。始悟寡所谙，论改色据张。衒小以为大，空令事难量。玩变不睹微，亦乖智之方。已矣勿复云，闻钟过石塘。"}