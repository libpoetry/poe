{"id":"279091","title":"莺啼序·为杨韵芳赋","dynasty":"现代","author":"周岸登","text":"春明梦华更写，认衰杨倦妩。似张绪、凄绝当年，怨笛风外犹诉。记三见、莺花浩劫，华鬘转瞬成今古。忆灵和、春殿愁丝，暗引千缕。十载京尘，镜里鬓影，问青青在否。洞天事、窥错仪鸾，麴澜飞润脂雨。永丰西行移柳宿，大堤北、花惊游女。幻红桑，血染阎浮，乱云迷絮。音希紫稼，露泣红兰，故巢讯燕侣。閒共访、叛儿芳迹，对酒伤往，散雪焚琴，小腰慵舞。歌迎赤凤，窗虚朱鸟，琼琼呼月临秋影，费横波、泪竭人天路。牵萝倚竹，梅妻耐得单寒，卫郎瘦骨如许。昆仑睡觉，顾曲重逢，叹旧人剩汝。怕点检、葳蕤宫扇，宛转清吟，洒涕觚棱，梦遥年暮。玄都观里，春随桃换，劳生多少新故。感太婆娑，枯了江潭树。伤心断谱霓裳，梵夹谁翻，等閒付与。"}