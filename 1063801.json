{"id":"1063801","title":"季长赏梅使侍儿歌作诗因次韵","dynasty":"宋","author":"释德洪","text":"年来槁项皤须发，世眼憎嫌遭栈绝。君独照人如冰轮，洗尽宿云寒皎洁。今日层楼空独倚，天高衮衮飞鸿灭。掉头哦此赏梅诗，如对北窗香喷雪。爱君语妙蜕尘埃，道骨自能逃岁月。玉儿岂是解清唱，想见笑中呵手折。嗅看应作小颦娇，关心不与年时别。一欢纷然云雨散，落英满地蛙声歇。可怜城郭都不知，新诗一出人争说。和羹他日愿如君，长红袅花歌寿阕。"}