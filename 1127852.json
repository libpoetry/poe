{"id":"1127852","title":"和俞几先喜雨二首","dynasty":"宋","author":"曾协","text":"万人望岁正艰难，坐对盘餐泚在颜。沿溯谩谈舟楫利，圃畦未放桔槔闲。欢呼甘雨今朝足，准拟丰年旧观还。眼里尘氛扫除尽，扑人空翠绕西山。自嗤宦况局寒蝉，已觉归心决大川。勿使山灵长谢客，幸馀溪友旧忘年。无心欲羡千钟禄，有意初谋二顷田。雨足年丰无一事，春蚕将老只思眠。"}