{"id":"1126379","title":"和西园胡季履见寄","dynasty":"宋","author":"曹彦约","text":"衣冠叶叶著师儒，创见皇家异代无。前事盛哉申国吕，近时继者武夷胡。累朝经学堪贻厥，三世名家列友于。莫道新来凋一萼，西园老柏更清癯。百年几见弦三叹，万事相违臂一交。道合不知身隐见，诗来如见手推敲。我仪图此藏周庙，人实云何滞楚包。无奈庐山归梦急，遣书空报白云巢。"}