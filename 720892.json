{"id":"720892","title":"鹊桥仙 七夕","dynasty":"明末清初","author":"尤侗","text":"玉钩画烛。金风箫鼓，迎送鹊桥云雨。鸳鸯债欠许多时，着意在、今宵赔补。才郎乞巧，佳人穿缕，痴绝不知甘苦。夜深宛颈睡双浓，那听得、人间私语。月眉星眼，烟鬟雾髻，浑是一天妆束。尤云殢雨更风流，甘折却、人间庸福。莺莺燕燕，红红翠翠，删尽侍儿名录。鸳鸯谱样总平常，新翻出、怜欢题目。乍晴乍雨，乍寒乍暖，做作几般天气。个人犹自不禁持，何计教、花魂回避。正青芳草，未衰杨柳，只短夭桃年纪。落红万点总无情，赚多少、香闺清泪。"}