{"id":"685810","title":"题李将军四时行乐图 春游细柳","dynasty":"明","author":"丘浚","text":"日华淡淡云阴薄，兵卫森森拥铃阁。旌旗不动柳风轻，剑戟无声花雨落。将军新试越罗衣，两袖春风拂地垂。阅遍三军超距乐，晚凉乘兴咏歌归。松风流响团凉影，翠薄翻空火云令。一军无事枕戈眠，万马不嘶清昼永。将军燕坐凝清香，静对珠钤万虑忘。不用更挥诸葛羽，溶溶心月自生凉。霜梁枫林秋气肃，潦水收痕山露骨。苍鸠一夜化为鹰，百鸟含羞傍林麓。将军小队出西郊，金环压辔青骢骄。霹雳一声军吏贺，半空云外落双雕。冻云不飞朔风直，野兽畏寒出还没。角弓鸣髇趁虫飞，霜锷吐芒惊鬼哭。将军自控五花骢，翩翩云骑争追从。射杀南山白额虎，碧油幢底夜论功。"}