{"id":"43031","title":"送舒伯鲁","dynasty":"清代","author":"曾国藩","text":"神驹秉清峻，堕地凌无前。男儿志万里，亦在华妙年。舒生吾楚俊，结发疲丹铅。内外承嘉荫，托根魁斗躔。迎妇范阳府，结客弥幽燕。遂来窟京辇，满月弯鸣弦。谓言抬高第，如摄床头钱。人事有奇偶，虎鼠非吾权。文章不试媚，例为时世捐。芝兰合锄刈，朝菌香彻天。可怜壮夫志，摧撼终不迁。时时造我闼，屏虑商诗篇。高吟动厚地，幽思缒重渊。维桑古有敬，况此接才贤。昨来忽告别，归意何翩翩！寝门流定省，肯为世网牵？一鸣不称意，脱去如鹰鸇。赵孟等闲事，难者参与春。马走合此间，岁月逐风颇。谋归百不勇，送女聊自镌。"}