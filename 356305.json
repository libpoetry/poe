{"id":"356305","title":"薄倖·清商歌作","dynasty":"清代","author":"邹祗谟","text":"清商歌作。便欲附、临春绮阁。想当时、私称乡里，愿学夫妻村落。算从来、豪侠风流，单只是、书生难托。悔金雀楼中，紫鹅桥畔，多事当初便诺。独对亭亭小影，不料是、桃花命薄。奈半合双环，断香破镜，怎赋得离情十索。天公不错。道才子多情，这四字、而今且莫。无人深巷，谁向柴扉剥啄。"}