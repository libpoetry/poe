{"id":"621429","title":"忆南园八子 其二 黎忠悯文人烈士，请缨殉城，实自天性，故忠义为多","dynasty":"明","author":"欧主遇","text":"华残露松操，波流独柱砥。持禄去危邦，比比当涂子。伟哉黎孝廉，诗赋挟长技。偃蹇未事君，为国忘生死。忠愤复两都，羽檄延平起。推毂冠进贤，援赣威弧矢。兵甫及围城，围城将溃止。岂无韬略存，弗逮图终始。傅彤为蜀汉，战死同前轨。旌节有荣名，文人成义士。亲串激遗风，涕零章贡水。"}