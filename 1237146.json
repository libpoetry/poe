{"id":"1237146","title":"舟中杂咏十首","dynasty":"元","author":"袁桷","text":"好花避车尘，飞入黄河洗。河流政茫茫，一去不得底。纳污有至道，胡为爱清泚。念兹物理深，玄籥从此启。飞雁翔南云，辟就端有得。旧年春风归，雪花大如席。阴阳眇难窥，造物司其职。慎勿事炎凉，来往任行役。道逢射生船，有鹤驯且臞。青丝闭其目，病翼寒萧疏。皋禽九天来，此岂真吾徒。独怜羽毛似，盘桓为长吁。家奴拾枯草，走兔来相亲。生来不识兔，却立惊其神。行人笑彼拙，归来始嚬呻。乃知特幸脱，未信吾奴仁。白苇生寒沙，残花摇敝帚。燕都百万家，借尔作薪槱。物微生最下，功用乃堪取。大胜桃李花，矜矜斗妍丑。清夜视北斗，正色摇我前。乃知中州殊，譊譊浪谈天。召公化南国，美教来自燕。乾坤傥一致，地气何由偏。纸鸢帖晴空，飞轮走盘线。东风恣昂藏，得意随手转。攀云政相喜，堕地忽复怨。儿童岂知此，得失终恋恋。恶马少驾车，驽马多驾船。驾船勿戚戚，驾车何翩翩。渠命有通塞，谁能别媸妍？君看盐车下，泪陨如奔泉。春菘种北土，三年变蔓菁。一为居养移，自觉颜无情。南山植松苗，深根定生苓。千年化瑿魄，岂比春菘荣。鸬鹚漾晴空，意态极楚楚。翻风苍雪回，转日烂银舞。盘旋傲孤鸿，清远敌凡羽。须臾下鱼陂，愧我觉疾去。"}