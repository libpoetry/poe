{"id":"1070292","title":"次韵寄谢公表韩公朝请","dynasty":"宋","author":"程俱","text":"世人如鲗鱼，自蔽翻吐墨。猩熊亦何罪，不卫唇与足。要当如木雁，安问定石玉。向来休休翁，老去称耐辱。迹高名自污，卒享清净福。肯为接舆生，叩木妄歌哭。韩公早闻道，垢浊久已出。终成九层台，不弃一篑筑。长安列戟第，桐影将缺秃。宁辞治中舆，且食祠宫粟。胸中荆棘尽，华发当更绿。抗尘我何庸，勇退公所独。何如善刀藏，聊放虚舟触。"}