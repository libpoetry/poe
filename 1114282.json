{"id":"1114282","title":"复用前韵","dynasty":"宋","author":"李弥逊","text":"来辕去棹自惊频，七十无多半在陈。寸步家山不归去，空留猿鹤占青春。唤起春眠恨伯劳，一簪华发不禁搔。缓寻新绿偏疑竹，细数轻红错认桃。急雨残花绝可怜，花如鸡肋雨如拳。千金倘赎花枝怨，不为囊空惜一钱。春半寒威不柰衰，一番细雨长青梅。惜花院落从风扫，待燕帘栊彻晓开。青精饭熟思留客，碧涧芹香可献君。睡起茶瓯风两腋，功名何啻等浮云。"}