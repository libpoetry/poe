{"id":"46036","title":"贺新郎·前阕词意未尽再赋","dynasty":"现代","author":"顾随","text":"烛影摇虚幌。记宵来、扶头酒醒，春寒纸帐。起向炉中添新炭，霍地火花乍亮。勾引起、年时惆怅。一点相思无穷尽，化万醒迸落青天上。谁为我，倚阑望。朝来旭日曈曈上。映初霞、红云朵朵，鱼鳞细浪。万颗青星无寻处，着甚闲思闲想。只一片、春光澹宕。百啭新莺疏林外，是和风微动心弦响。君酌酒，我低唱。"}