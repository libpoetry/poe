{"id":"296509","title":"忆旧游·次鹣庵立夏怀人韵","dynasty":"现代","author":"许宝蘅","text":"念春归已久，人未归来，底事迟迟。抛却韶华去，看落英狼藉，飘絮纷霏。薰风暗里偷换，惟许个侬知。剩双燕梁间，呢喃细说，是是非非。红稀。绿阴暗，好杖策芳郊，蛮榼重提。眼底旗亭在，难寻壁上，旧日题词。天涯柳色如许，掩映远山眉。对景物暄研，支颐不语，何所思。"}