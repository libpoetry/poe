{"id":"615381","title":"伍徵君有驯鹤纵其飞集虽数十武外闻主人呼声即返因赋","dynasty":"明","author":"李孙宸","text":"青田之野孕灵姿，胎化仙禽种自奇。暂游小泽离江海，旋掩云罗遂见羁。临风未铩淩霄翅，作玩人间亦偶尔。稻粱虽重肯怀恩，延伫阶墀顿脩趾。相怜不用卫轩乘，回首辽城路杳冥。喜有开笼当夜月，何妨轩举振脩翎。横空一叫声嘹唳，四望苍茫失洲屿。顾影时追旧侣群，闻声还认主人语。主人负质水仙灵，王子曾传相鹤经。他日吹笙缑氏岭，跨尔烟霞物外行。"}