{"id":"509789","title":"寄贺柯明府","dynasty":"明","author":"陈献章","text":"世乱隳节义，临危忘大伦。此风何可长，此恨何由申。仲尼忧万世，作经因感麟。往者宋元间，适逢大运屯。仰天泣者谁，屈指张陆文。临事诚已疏，哀歌竟云云。一正天地纲，我祖圣以神。缺典谁表章，厓山莽荆榛。寥寥二百年，大忠起江濆。慈元庙继作，烂映厓山云。近者阳江尹，一念何精勤。作祠比厓山，两庙存三仁。大封赤坎墓，昭昭惬众闻。深悲鱼腹冷，一跃海门春。厓海风波隔，阳江面目新。自然声气应，坐使风俗淳。短卷心先贺，神交梦每亲。琢词告万世，老病敢辞君。"}