{"id":"1230375","title":"赵孝子歌","dynasty":"元","author":"柯九思","text":"愁漠漠，歌乌乌，哀鸿背雪鸣相呼。中原无书岁复宴，有父万里身羁孤。儿欲从之重回首，闱中有母母有姑。侧立乾坤行复止，浩浩落日明江湖。忆昔方褓抱，阿爷辞家去。倏忽三十年，儿今壮已娶。一朝祖母死，挥泪青山湿。却辞老母踰江淮，风沙何处收亲骨。燕市逢先友，迢迢指滨州。滨州东去二千里，城南乱处那可求。呼天顿地泪成血，天地为之色惨洌。结发誓死不去此，发解冢开还见碣。儿能裹骨反如墓，妻能守志终同穴。君不见泣林冬斸笋，卧冰寒得鱼。古来纯孝动天地，我诗纪事诚非虚，玺书早暮旌其闾。"}