{"id":"678234","title":"题黄启晦百牛图","dynasty":"明","author":"林环","text":"昔我东山居，荷锄事农耕。三时有暇日，放牛满郊坰。依依芳树阴，萋萋烟草青。野龁恣所往，爱此风日晴。远坡每群趋，空原时独行。前溪足新雨，牵饮上流清。牛性日已驯，牧閒无所营。捲芦作短笛，吟杂童讴声。相将晚来归，月色孤村明。以兹乐生事，外物焉足婴。别来几春秋，石田想榛荆。维鱼每入梦，彷佛东皋平。披图见犍犊，蔽野何纵横。吟望夕阳山，因之发遐情。"}