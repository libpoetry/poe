{"id":"303110","title":"拜墓作·皇考终谏议","dynasty":"清代","author":"陈子升","text":"皇考终谏议，归根附初垄。遥阙眷徂贞，崇冈被嘉宠。迩天壁若挂，擢地木云拱。吁嗟三十载，陵谷皆颓覂。防墓罢筑室，信陵谁守冢。殁德讵能朽，生遁苦不巩。霜露凄以零，岁时罕一踵。松柏摧为薪，荆榛何蘙蓊。封堂悯今俭，飞土钦古勇。方洒黄垆泣，畴将昊苍捧。"}