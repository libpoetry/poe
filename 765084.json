{"id":"765084","title":"百字令 寿大司寇宋公","dynasty":"清","author":"徐釚","text":"尚书红杏，念隃麋醉染，双鬟争羡。宣武门东开邸第，疏柳两行葱茜。女乐生徒，碡簪珠履，夜夜张灯宴。鹦哥能说，雕梁又来双燕。追忆报法霜严，青蒲白简，岳耸延英殿。帝曰皋陶惟汝弼，草绿园扉都遍。萧相功高，于公门大早，筑沙堤换。回头笑问，梅华赋是公擅。"}