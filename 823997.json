{"id":"823997","title":"台城路 题汉宫花","dynasty":"清末近现代初","author":"高燮","text":"故宫回首真凄绝，剩魄残魂何似。抚镜生怜，容姿憔悴，毕竟飘零谁使。不如归死。纵乐操南音，聊复尔尔。满眼神州，夕阳无限胡笳起。好梦心头关住，记天颜相对，熏风绕指。劫后青山，恨余红泪，一曲成声变徵。冠裳如此。问江水滔滔，怎能洗耻。俯仰沧桑，忍把瑶琴理。"}