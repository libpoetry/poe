{"id":"1062097","title":"题李西杰水竹居","dynasty":"宋","author":"刘章（微之","text":"在昔香山老，水友而竹师。心虚是师道，性静友亦宜。孰谓物理妙，乃为高贤资。佳哉陇西子，结屋溪之湄。溪上亦何有，有竹如在淇。涓涓峙寒碧，澄澄烛须眉。微风一披拂，杂佩声参差。俄顷万籁寂，粹然淡馀姿。可但子师友，我方师友之。未到三叹息，徒劳形梦思。"}