{"id":"761260","title":"齐天乐 许迈孙贲梦盦填词图","dynasty":"清","author":"谭献","text":"琐窗朱户寻消息，明蟾与花俱瘦。病榻玄谈，柔乡影事，曾付青春消受。微波似旧。问前度通辞，个侬知否。老却夫容，晚鸳独自恋珍偶。轻飔罢吹暗牖。曲终人乍去，离绪拖逗。远水长东，残云渐暝，笛里情浓如酒。闲吟醉后。只烟外迷离，故园杨柳。便不相思，队欢何处有。"}