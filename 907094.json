{"id":"907094","title":"种菜","dynasty":"宋","author":"李复","text":"同墙茅屋东，有地十亩馀。蒿蓬杂毒草，壅闇恶木俱。岁久人迹绝，乱穴狐虺居。今晨杖藜出，顾步良踌躇。默嗟咫尺间，荒秽侵吾庐。散米饭群仆，操具亟剪锄。攘剔先丛棘，斩伐多高樗。乘湿束故急，积供爨我厨。耕土如蒸面，治畦将种蔬。时雨近沾洽，膏脉涵如酥。问邻地所宜，嘉种愿乞诸。异有出戎夷，远或传蜀吴。根移甘或辛，色剖玄或朱。芜菁饭之半，布艺广数区。牙甲助芬味，琐细不可无。霜降百物肃，禦冬必此须。居贫寡营办，亲宾间招呼。盘飧多造次，粗粝鲜毳腴。收藏资举箸，率野真腐儒。澹薄味可久，万钱非我图。樊迟请学圃，予今老为模。但愧公仪休，拔葵谢园夫。"}