{"id":"721960","title":"答酒家王君惠酒","dynasty":"明末清初","author":"屈大均","text":"梅花三白好，包酒自姑苏。以我能名饮，因君不用酤。白衣陶令有，纪叟谪仙无。醉向山丹道，吾颜胜尔朱。五羊佳酝少，风俗重烧春。非此惠泉酿，安知秋露醇。自来天美禄，多与酒仙人。君爱婆娑醉，尊罍见贶频。玉馈清如镜，无乾复一樽。忘忧凭此物，难老不须言。花气春初暖，莺声日已喧。酒泉君挹注，自此更源源。耽酒因寒苦，阳春醉里回。素华衰鬓失，红蕊软颜开。瓮下容吾卧，炉边谢客来。文圭赊酤惯，不遣债家催。子云有奇字，好事每来过。寂寞劳相问，醇醪恨不多。反骚情更苦，尚白意如何。腹大鸱夷似，朱颜未得酡。辟恶新年酒，芬香到敝庐。山颓犹未得，瓶泻已无馀。席点林花乱，杯含海月虚。思同嵇阮辈，酣畅就垆居。"}