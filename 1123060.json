{"id":"1123060","title":"示程生二首","dynasty":"宋","author":"胡寅","text":"利域名途较少多，人生那用学灯蛾。如君甘作长贫士，视古宁惭独行科。雀可罗时烦宠顾，鸢尝跕处重经过。扁舟又指闽山隐，奈此苍凉别意何。柴桑风度极清真，地位当齐古逸民。不为儿曹营饱暖，聊将诗句写经纶。喜君自得超遥趣，与世相忘寂寞滨。正欲细论嗟遽别，空惭祖谢响然臻。"}