{"id":"66677","title":"题赵魏公秋林晓行画卷","dynasty":"明代","author":"全思诚","text":"王孙爱画心独苦，下笔天机妙今古。凉风萧萧凉日落，蹇驴载我出林莽。黄叶打头秋满身，青山对面如故人。不须觅句灞桥雪，何用旅食京华春。忆昔玉堂供奉日，一二词臣同夜直。青绫被冷露华浓，金莲烛残河汉没。鸡栖树底声喔喔，鹤立螭坳望珠箔。凫緌散乱不成双，归老林泉有余乐。临风掩卷老泪落，此画此人那可作。"}