{"id":"697484","title":"二怀诗 其一 玄真子张志和","dynasty":"明","author":"胡应麟","text":"有唐迄元和，畸流尚不乏。翩翩玄真子，百代恣渔猎。雅志游松乔，奇踪轨庄列。嗒尔柱下言，超然谢津筏。富贵轻鸿毛，轩冕等澌沫。一辞世主聘，浮家老苕霅。唐末缁流空，休公崛然起。卑卑局晚调，兀兀吐玄旨。冥心师楚圆，苦思叶齐已。禅启天竺诠，画妙应真理。片言忤大帅，脱身钱塘汜。一钵游岷峨，逍遥入无始。"}