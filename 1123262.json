{"id":"1123262","title":"哭徐玑五首","dynasty":"宋","author":"赵师秀","text":"君早抱奇质，获与有道亲。微官漫不遇，泊然安贱贫。心夷语自秀，一洗世士陈。使其养以年，鲍谢焉足邻。昔吾与君游，嫌疏不嫌数。自为贫窭驱，十载九离索。前年会京都，勖我返林薄。吾贫未得归，君死不可作。思君气实充，不与短折类。血死匪无由，恐是服椒罪。君于药自深，何独此乎昧。岂不闻仙人，饵菖得千岁。平生于所学，常若丧其敏。临池书未成，池水黑已尽。传来叶岭帖，遂与兰亭近。凡兹究极功，亦足损肝肾。道晖爱江蓠，吾子思单老。生念死不灭，应会沅湘道。空山独灵舒，闭户守枯槁。风雪将岁阑，凋零此怀抱。"}