{"id":"368614","title":"渡江云·为陈柱翁题黄宾虹桂林山水长卷","dynasty":"清代","author":"杨玉衔","text":"飞仙苍玉佩，御风散落，疏密点漓江。剑从天外倚，剖璧分圭，千里近相望。沧波残画，仗秋阳、点缀丹黄。怀旧游、吸光餐渌，诗思乱蓬窗。谁降。年华晼晚，心迹依违，算湘累天放。空坐阅、云涯芳杜，劫海红桑。羁愁剪断淞江水，梦故山、林桂丛荒。图展对，怡然一叶徜徉。"}