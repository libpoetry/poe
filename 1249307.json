{"id":"1249307","title":"出游联句","dynasty":"元末明初","author":"戴良","text":"杪秋划澄霁，游思跃然动。林飙迅而清，川气漾不滃。宿期淩沆瀣，晨集侵瞈矇。趋程指悠邈，屏务遗倥偬。兴挟康乐高，志激孟贲勇。笔床黄帽赍，茶灶苍头捧。放棹闯鹢飞，扬帆接鹓?。始循并县山，寻憩横江陇。午分鱼食踪，暮合龙阜踵。谷烟披幕纱，阶月踏流汞。投院誇旧知，开筵乐新奉。宵嫌坠露繁，曙觉堆岚重。塔访汤师铭，窆谒先公冢。綵岩何嶪岌，雨徵何巃嵷。崖寺步蜿蜒，江槛萦螮蝀。蓝水碧可通，蜀山青忽拥。门羡登龙荣，席矜烹鹤宠。话离忆沈沦，语迹愧荒茸。缨緌已骈集，刀佩亦鞸琫。既观朱扉盛，复瞰清泉涌。两涧耳边来，双峰眉际耸。虞宅址空存，袁墓木已拱。委蛇讶客閒，丛脞笑僧冗。金绳憩宿倦，石林动新竦。大著孕璞玉，贤孙耀圭珙。德迈东家丘，义压吾邦勇。坚留马就絷，强别囚脱拲。竟忘漏艇危，直溯夜潮汹。满覆侔器敧，颠蹶同驾覂。二贤首腾踔，小子继跳踊。江阔水翻翻，云黑天朦朦。甫济胆固慑，决去心益愯。孰书拯溺勋，谁息扶惫?。迹离魑魅惊，身出蛟鼍恐。叩门气始振，即馆语犹恟。儒服渐林立，宾墀竟川壅。争看麟一角，共誉龟五总。吐辞超鲍谢，刮智驾晁董。舫斋窥曩楹，兰室睇今栱。困僮屏屡触，醉侣酒频□。屈伸付蚨蠖，聚散等蠛蠓。归情荡跃鳞，别思眇抽蛹。笔耕期已驶，诗债事尤氄。云庄充昔聩，云林跛初尰。唐生竟神骇，沈子亦听悚。画轴卷入檐，书册收贮笼。磬折向苍茫，矢跃超濛澒。仰视云畔鸢，去逐烟中鹲。到家跳夜厖，入室响寒蛬。后会知何时？余发已种种。"}