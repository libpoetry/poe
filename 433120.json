{"id":"433120","title":"浣溪沙·同杏丈、彦通泛舟南湖，止于觚斋，时主人游沪未归，赋小词二章留赠","dynasty":"近现代","author":"袁思亮","text":"作意清游未肯孤。半隐晴候嫩寒初。点波双桨倩鸥扶。渐老菱枝经雨瘦，未凋枫叶保霜腴。莺波桥下是南湖。无数菰蒲乱绕门。虚堂人去几黄昏。客来留梦待重温。三面好山都到枕，一湾流水自成村。此中消得是诗魂。"}