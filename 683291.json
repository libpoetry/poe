{"id":"683291","title":"上谷杂咏","dynasty":"明","author":"王世贞","text":"十万嫖姚骑，纵横大漠旁。至今闻瀚海，不敢道杨王。铁劵埋秋雨，金戈卧晓霜。抚髀人自急，高冢下牛羊。尚忆谭家马，骄嘶紫塞中。王庭愁汉月，边羽快秋风。一战人谁得，孤城地已空。不知麟阁上，寂寞渐谁功。海内兵戈遍，兹方可晏然。生儿恒守舍，与鬼不分年。马失来时道，雕盘战后天。城中七万户，箫鼓旧喧阗。彍骑名非少，司农日不供。黄金仍道路，白羽转从容。自昔乘春障，何人念夕烽。饱飞诸节度，宁羡彻侯封。"}