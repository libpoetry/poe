{"id":"1109293","title":"次韵韩康公二首","dynasty":"宋","author":"刘攽","text":"叠石疏篁浅药苗，淡云清雨意寥寥。酂侯僻地规摹别，荀令西濠步武遥。绕砌芝兰欢内集，满蹊桃李慰佳招。原情独恨飞鸿远，怅望三秋咏采萧。清汝泱泱紫逻深，绿车红旆付重临。圣朝不逆原鸰意，达士俱存塞马心。日赤报衙容晏枕，夜兰留宴纵清斟。凤池何必全胜此，薄暮归休客万簪。"}