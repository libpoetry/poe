{"id":"895466","title":"叶少蕴生朝","dynasty":"宋","author":"张元干","text":"先生早贵当天升，文章尔雅传六经。腹包万卷书纵横，玉堂草制群公惊。绣鞯绿发趋承明，意气已向沙堤行。出入四纪更宠荣，声华摩空郁峥嵘。坐啸十郡历九卿，视公进退为重轻。圣神天子开延英，丞辖政地思仪型。中开香火祠殊庭，石林高卧忧苍生。五载筦钥司陪京，貔貅百万环屯营。大江千里依长城，控制勍敌坚其盟。诏书移镇来旆旌，山川草木知威名。潢池桴鼓令不鸣，尽归戏下息斗争。维师鹰扬宇宙清，指顾号令驱风霆。小试擒纵孰敢撄，部曲爱戴如父兄。太阿龙泉发新硎，逆顺之势如建瓴。纶巾羽扇宽作程，韬略堂堂时俗评。乞师未用牛酒迎，胸次自有堂上兵。奸宄革面输忠诚，碧海不复鳄鲵腥。细数前辈存典刑，烂烂伴月唯长庚。岁时建巳岳降灵，三奇天运乙丙丁。良辰乐事非难并，香凝燕寝合鼓笙。舞翻流雪歌啭莺，儿孙绕膝奉兕觥。安舆綵服寿且宁，五福共应南极星。庞眉鹤骨超篯铿，清都绛阙吞蓬瀛。明年正拜居阿衡，炉锤造化推至诚。黼藻王度重丹青，云龙会遇真千龄。羲和日驭无亏盈，永佐火德辉炎精。"}