{"id":"1041222","title":"修府学后同官僚见诸生","dynasty":"宋","author":"刘敞","text":"用儒沐休运，抚俗奉明诏。虽愧文翁治，犹非武城笑。兹堂丞相规，颇尽泮宫妙。高阁横青冥，长廊骛䆗窱。春秋大复古，修旧非所诮。庭坛一已新，丹垩欻相照。迂疏赖众才，简默希坐啸。况多都邑贤，历讲道术要。藩篱可目涉，弦诵或耳剽。泛乡亦何人，千载名独劭。"}