{"id":"692029","title":"送子相归广陵","dynasty":"明","author":"李攀龙","text":"茂陵消渴卧词臣，摇落秋风白发新。汉主岂无金掌露，马卿元是倦游人。相逢杯酒蓟门关，腰下并刀明月环。开匣赠君当落日，能令秋色满燕山。少年裘马结交场，壮岁功名竹帛光。海内黄金看意气，人间白雪见文章。蓟北青山照别卮，请君听我秋风辞。扬州十月梅花发，江上春光好赠谁。白云无尽楚天寒，鸿雁萧萧枫树丹。杨子月明愁里度，芜城雨色梦中看。广陵秋色雨中开，系马青枫江上台。落日千帆低不度，惊涛一片雪山来。广陵城上秋潇潇，涛声欲来风色骄。闻道蹴天三百里，不知何似浙江潮。"}