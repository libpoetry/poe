{"id":"158673","title":"紫云洞·君不见茂州长史文章翁","dynasty":"宋代","author":"员兴宗","text":"君不见茂州长史文章翁，生平姓字悬天东，英言撼帝帝不从，建隆以来无此忠。今焉栖神寓玄躬，道在翳嘶峰外之高峰。是间真趣排天胸，指顾可了荆岱嵩，迩年秋练春光融，离离渡汉舒溟蒙。状殊宋车非越龙，亦非石壁浮青红。望之云远讨其踪，类风飘烟欺雾浓，直排阊阖贯紫宫。父老语我昭我聋，疑是先生不掩之精雄。自尔支拄琼崖中，要把英爽飞摩空。有如韩王结襦腾腾化异气，亦如卫生食昂叠叠欺长虹。诚於斯民有愿力，此段奇特将无同。先生英名无有尽，乃云无心洞无穷。或云砻凿发天秘，不知的的胜事符阿戎。劝君不必昆阆通，五云之祥由李宗。君家种义昭玄穹，可隶黄字驱青童。扫洒愿勿俗子容，斗酒为嗔王无功。"}