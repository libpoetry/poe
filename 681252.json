{"id":"681252","title":"画山水","dynasty":"明","author":"李东阳","text":"山家住在云深处，眼见云来复云去。朝随爽气入空山，夕变浮岚挂高树。蒙茸草色迷东西，石路崎岖高复低。槿花成篱竹为障，中两幽人屹相向。芒鞋铁杖乌角巾，白头双鬓何缤纷。来时似带林霏湿，坐久不知山日曛。门前落叶多仍扫，故人相期苦不早。香霭疑无远寺钟，咿哑忽有中流棹。危桥过雨苔应滑，后圃花残人未老。若耶云门未可登，天姥匡庐梦空到。乾坤浩荡真无极，诗话一灯青未了。绝胜王郎兴尽时，扁舟载雪山阴道。"}