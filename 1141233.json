{"id":"1141233","title":"赠医士詹翠峰","dynasty":"宋末元初","author":"熊鉌","text":"我观卦气先天图，更参歧伯答问书。虽然三坟不可得，此即造化阴阳枢。超然便可会大道，学不至此应非儒。医亦其中一事耳，造妙直与神明俱。后人自是识根浅，九流既裂家法殊。儒家道家已为二，医术下视史与巫。苍生百万命安寄，天地生物意亦辜。日来运气颇自别，颠倒温凉与寒热。众工庸技漫尝试，须藉良医为宣节。翠峰直是英杰士，家世箕裘素儒业。辞章小技我易工，要参大道融明彻。太上好生无别事，且向医方究施设。垂帘市肆心自闲，左右图书恣怡悦。便是羲皇以上人，岂但当年佗扁诀。今兹出手才小试，邦人感恩已凛烈。长歌为作儒医行，德君之深望君切。古称良相即良医，大化烦君更调燮。"}