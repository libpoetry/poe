{"id":"401997","title":"高阳台 西湖春感","dynasty":"近现代末当代初","author":"张伯驹","text":"万绿凝烟，千红泣雨，我来春已堪怜。楼外阴阴，倚阑莫捲帘看。裙腰不见当时路，最伤心、苏小坟前。雨缠绵、春去无声，花落无言。明朝酒醒逢寒食，怅客中风月，劫后湖山。柳下笙歌，销魂第六桥边。旧时燕子犹相识，又双双、飞上湖船。莫留连，处处啼莺，处处啼鹃。"}