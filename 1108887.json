{"id":"1108887","title":"湘中口占四首","dynasty":"宋","author":"刘克庄","text":"少年裘马事清狂，晚看梅花到瘴乡。一任海风吹面黑，免教人谤作何郎。船头吹火卢仝婢，马后肩书颖士奴。安得世间名画手，写予出岭泛湘图。江边金碧谩层层，户口稀疏塔庙增。楚俗不知黄面老，家家香火事湘僧。津吏沙边立指呼，放船出锁要州符。书生行李堪抽点，薏苡明珠一例无。"}