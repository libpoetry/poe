{"id":"1045766","title":"送蒋熙州","dynasty":"宋","author":"吕陶","text":"昔登蒋公门，忽忽五十载。于今见犹子，省记似前代。庆源得馀波，家范禀性诲。笔下吐雄文，滔滔涌江海。胸中抱英气，落落等嵩岱。十尝试一二，卓荦已称最。还朝才几时，何时又补外。河湟复古地，形势壮且大。册府图籍存，充国城垒在。临洮建都府，节制中机会。守之扼喉吭，动则攻腹背。西羌辄犯顺，种落异向背。呼嗟秦雍间，氛祲恐未艾。连年困飞挽，何日贮仓廥。一病费调养，已甚其可再。绥怀与剪荡，黑白灿利害。吾君鉴勤远，静制六合内。仁如天地心，万类悉容贷。不矜灵旗伐，未奏短箫凯。一旦春风来，生意入穷塞。载瞻将军钺，犹识使者旆。治边信有术，岂徒威克爱。"}