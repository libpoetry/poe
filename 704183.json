{"id":"704183","title":"次韵寄洪山海禅师二首","dynasty":"明","author":"管讷","text":"杖锡西来住此山，道场新构未曾閒。宝钟鲸吼神功在，金刹翚飞佛运还。大法固应超物外，胜缘初不离人间。千年香火今重见，只在圆机一转关。履迹经年不下山，山中清事属僧閒。日高香积斋初散，云满松床定未还。佛法三乘天广大，禅心一月水中间。几时拨芋灰边坐，细话无生第一关。"}