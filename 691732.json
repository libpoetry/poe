{"id":"691732","title":"九日浦江王水亭共泛二首","dynasty":"明","author":"李梦阳","text":"长庐古陂城一偏，楼台波水秋相鲜。紫萸黄菊有今日，翠管银筝须此筵。微风改席徐回缆，落日留宾更进船。漫说龙山能落帽，何如李郭共登仙。君王别馆湖中央，菊日浮游锦缆香。贪把深杯向芦苇，错教横吹惊鸳鸯。车徒杂沓四岸合，殿阁洄沿一水长。万古有人还此地，他年吾辈是重阳。"}