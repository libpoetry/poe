{"id":"511736","title":"惜花行","dynasty":"明","author":"童轩","text":"桃花非红李非白，宦游见此真奇色。天机制出云锦裳，灿烂文章斗奇绝。年年花发正薰风，不与桃李争妖秾。高处旋添蛾子绿，低丛轻拆鹤翎红。紫檀和屑飞香雾，金粉团星贴云母。上枝下枝参差开，不用花奴催羯鼓。花正开，人正少，把酒看花惜花好。底须铃索护芳菲，但愿花时风雨少。此花已为人爱惜，綵槛移春忆当日。有花有酒即为乐，莫待花飞空太息。花飞飘泊不足怜，人生安得长少年。君不见洛阳歌舞地，黄昏鸟雀栖荒烟。"}