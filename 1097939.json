{"id":"1097939","title":"贺判府生子","dynasty":"宋","author":"徐鹿卿","text":"西江最上流，南安古名城。庾山蔚然秀，章水浏其清。异代得伟人，分此风月平。往者程伯温，关决烨有声。煌煌万金产，烱烱双珠明。四海名父子，一门佳弟兄。造诣极洙泗，叩击铿英茎。流风已百载，今日复一程。提屏东方来，宽令孚群氓。名门衍馀庆，兰玉添新荣。山川萃神秀，穹垕储精英。仲律青阳熙，五夜璧月盈。天上双麒麟，刚欲逐队行。抱送者释氏，协梦兮长庚。昔为程氏子，俱以斯道鸣。今为陈家儿，岐嶷由天成。觅公洗儿钱，我不学世情。期公爱子深，视厥程先生。器质待涵养，门户须支撑。会看三世间，接踵当拒衡。"}