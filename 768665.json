{"id":"768665","title":"摸鱼子 其二 题王咸中石阳山房","dynasty":"清","author":"沈皞日","text":"问山房、古梅修竹，烟开翠滴三径。结茅不遣尘飞到，百里湖光如镜。门外静。有春草、春波春树遥相映。幽人寄兴。看桥亘长虹，塘回走马，远寺一声磬。乌衣客，卜筑携家揽胜。松花窈窕风磴，石潭菜圃清厨足，猿鹤时亲芳讯。田二顷。正麦浪、桑云商略阴晴信。绿蓑钓艇。更小阁归来，题香醉墨，喜与钝翁近。"}