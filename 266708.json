{"id":"266708","title":"木兰花慢·竹山体。梦中得首三句","dynasty":"现代","author":"叶恭绰","text":"渐惊春又去，凭谁草，瘗花铭。怅鹃梦沈酣，鸩声佻巧，蝶影伶俜。萦情。东栏雪色，叹人生、禁得几清明。飞絮迎风无定，游丝落地偏轻。丁宁。别绪短长亭。忍说不他生。便九转肠回，千丝网结，愁问归程。盈盈。相望寄语，怕伤春、伤别总难名。万一阳关唱后，尊前重见云英。"}