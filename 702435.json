{"id":"702435","title":"廉伯学士家赏盆梅限韵","dynasty":"明","author":"程敏政","text":"几点寒香缀一枝，陇头人远寄何时。冰容不受缁尘涴，玉种长疑白露滋。尺干便能经岁虐，群芳随尔竞春私。何缘老相心如铁，却对花神吐丽词。江南胜赏欲残枝，冀北初看木后时。月色有情长遣照，春光无迹暗相滋。盟期竹友心方称，谱作花魁誉岂私。绕匝愿听三弄阕，朱弦谁续旧歌词。"}