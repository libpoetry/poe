{"id":"511616","title":"赠浙江徐童子","dynasty":"明","author":"柯潜","text":"徐家之子真奇绝，风骨自与凡人别。神驹矫矫步天衢，雏凤翩翩出丹穴。前身可是张文舒，不然年才五六那能书。当筵握笔不停手，惊风飒飒蛟龙走。扫尽鸾笺三百张，铁画银钩大如斗。君不见东邻老翁生一子，痴绝无才事纨绮。从来纸笔不相亲，见此奇才应愧死。"}