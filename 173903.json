{"id":"173903","title":"龙渊·修竹不知数","dynasty":"宋代","author":"郭印","text":"修竹不知数，云藏小渭川。宁沼经营初，观者日骈阗。耆旧为我语，中有一龙渊。时时见怪象，吐气如长烟。渔人或舣舟，樵牧不敢前。兹实总角时，耳聆父老言。相携示其处，止水涵青黫。沈沈不见底，似有蛟蛇蟠。我时心语口，龙岂居其间。江湖非不广，而此栖蜿蜒。有无未可知，疑信空相传。皇天傥困汝，时至须滕骞。沧溟可以家，一徙窟宅悭。变化作霖雨，涤荡骄阳愆。"}