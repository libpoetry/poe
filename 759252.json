{"id":"759252","title":"山居诗五首 其四","dynasty":"清","author":"丘逢甲","text":"鸿灵春北归，归飞不失群。天生此羽翼，太息世强分。我家深山中，聊用谢世纷。吾弟各异才，出作同习勤。荷锄影相随，伐木声相闻。向晦入晏息，一灯夜论文。微言绎圣牒，奥语搜皇坟。琅琅金石声，遥出山中云。因之虽乱离，其乐仍欣欣。有兄独远出，踪迹隔虏氛。东风万里来，同念仓海君。"}