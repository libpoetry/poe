{"id":"534709","title":"寿整庵罗太宰先生八十诗 其三","dynasty":"明","author":"尹台","text":"周道中陵夷，奇邪互哓诟。狭步窘周行，曲蹊争躏蹂。仲尼振微言，百家废荒谬。浸淫拂朱翟，轲书劳堤救。嬴秦溃土崩，汉氏承蚁漏。梵语译流沙，倏焉惑群瞀。净智启高禅，妄儒私牖窦。慧悟述心性，训言遭掩糅。伟欤困知辨，攘斥功何厚。谁哉挹北斗，酌公千龄寿。"}