{"id":"1122069","title":"上苏端明","dynasty":"宋","author":"郑侠","text":"闻说天南受赐深，传方施药每挥金。看天风格樽前态，妙国胸怀枕上心。草木亦蒙铨品力，山川难载颂歌音。如今收拾知何用，衣被华夷有傅霖。昔向东坡览古文，长嗟简策锁风云。那知日月归元首，立见夔龙遇放勋。夷夏生灵真久困，圣贤膏泽有前闻。帡幪天地期功业，妙画奇书请暂焚。"}