{"id":"1108490","title":"再和方孚若瀑上种梅五首 其二","dynasty":"宋","author":"刘克庄","text":"厌看花开平地上，故攀绝磴履危矼。节方静女尤专一，韵比高人更少双。堪伴愚公居北谷，宜偕漫叟隐南淙。素标尚恐诗轻媟，敢犯人间曲子腔。手选千株高下种，似行庾岭泛湘江。只销一朵南枝拆，尽受群花北面降。自爱空山吹缟袂，绝羞华屋照银釭。主林神禁人残毁，深夜应无斫树庞。绝巅岁晚无人到，但见山风激岭泷。高蘤恍如珠照乘，深葩还似宝迷邦。巢居公未甘枯槁，鼎实朝方起硕厖。诗在简斋和靖里，追攀真以寸筳撞。杖屦暇时常检点，细分枝干数株桩。试呼童子调霜弄，绝胜奴兵擂晓逄。色映岩松寒引鹤，根连园杞夜闻尨。社中作者铦锋颖，甘树降幡束短杠。"}