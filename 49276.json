{"id":"49276","title":"于书簏中得高吹台所寄诗遗稿","dynasty":"明代","author":"张羽","text":"拂尘启弊箧，忽揽故人诗。抚迹疑若存，惊逝杳难追。忆昔吴苑游，文采众所推。名谈析妙理，华襟吐芳词。予时侨城北，高斋临清池。焚兰延佳月，对酒弹清丝。谁云兹夕欢，乃为千载期。冥漠游魂远，凄凉亲翰遗。墨尘尚流馥，纸弊犹含滋。玩此涂洒泽，想君哦咏时。华章未及报，厚意良已亏。收竟一长恸，林风响余悲。想当写寄日，兹感君讵知。"}