{"id":"205217","title":"赋竹深处·淇园既往不足论","dynasty":"宋代","author":"卫宗武","text":"淇园既往不足论，渭川徒多未足贵。森然玉立闢幽深，弥望恢恢有余地。何异东亭手亲植，遂使南阳日清閟。绿云障日间弗容，翠涛翻空杳无涘。冥冥韩林静而秀，窈窈蒋迳深且邃。洗清袢暑迥莫留，截断俗尘飞不至。何须层冰置几案，自然凉气生衣袂。吟弄风月骚人徒，伯季松梅岁寒味。於斯二仲可论交，谁为六逸宜邀致。何时徒步许直造，著我其间同一醉。只恐君疑庾亭来，角巾岂句还私第。"}