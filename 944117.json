{"id":"944117","title":"彭尉焚巢二首 其一","dynasty":"宋","author":"陈造","text":"彭家柳边堂，江色润书画。乃公根柢学，衣传自心会。唾手勋业馀，探妙文字外。区区青紫计，韦子岂君配。神物护挥毫，而不告成坏。赫炎卷地过，椽瓦了无在。赖是堂间书，万轴腹中载。乃公洞天理，否倾则为泰。向来荐才名，开口取猜怪。从今柳先生，颇为参元快。"}