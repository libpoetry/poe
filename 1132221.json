{"id":"1132221","title":"唐李涉有山中五无可奈何诗戏用其体作秋日四章","dynasty":"宋","author":"戴炳","text":"无奈秋风何，怒号震林木。着我井上桐，一夜失寒绿。莫作摇落悲，妙理在观复。无奈秋月何，鍊魄金气精。炯炯一轮满，天地冰壶清。照我方寸景，表里同光明。无奈秋山何，万叠浅深碧。起来楼上看，朝爽浮几席。棱棱政自高，更养静寿德。无奈秋水何，悠悠荡轻桨。上下天一碧，颠倒涵万象。愿从双白鸥，生涯寄浩荡。"}