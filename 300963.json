{"id":"300963","title":"石臞修禊峨眉报国寺以此地有崇山峻岭茂林修竹为韵赋诗道远未赴石臞代拈得峻字","dynasty":"现代","author":"程千帆","text":"百年战伐星双鬓，流人久负行春兴。殷侯好事遍招邀，始信江山待高咏。花朝结社集少长，云瑟风璈亦何盛。伋公鼎足赵与林，久专益部骚坛柄。二窗声党老佳人，解道能登宁蹭蹬。哲生乙部追班马，馀事先为不可胜。旧闻寺字和孤桐，游刃百篇同一韵。主客论共峨嵋曲，异曲同工怜杜郑。我生十岁即学诗，绝倒津梁窥正闰。已愁螳斧怯车隆，敢对崇山誇岭峻。论文相师递湘蜀，王翁此语远犹近。便当芒屦踏牛心，来向诸公乞馀馂。"}