{"id":"205284","title":"自茶坞归禾中坟庵赋","dynasty":"宋代","author":"卫宗武","text":"既雨俄喜晴，既晴旋复雨。老年困肩舆，仆夫苦行路。霏霏雾气收，冉冉阳明吐。乾端顿收豁，物象各呈露。晴峦含光晖，娟娟如靓女。枯槁变华滋，万绿新织组。涧花度幽香，谷鸟试新语。胜概未易穷，可挹不可取。我来事幽讨，惟恐商羊舞。愿天衍霁期，助我发吟趣。归来日未晡，一声闻杜宇。"}