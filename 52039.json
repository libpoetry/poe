{"id":"52039","title":"九月十四日集东麓亭","dynasty":"明代","author":"蔡羽","text":"凉风飒江介，云日弥城邑。玄宫冠隆坻，爽林秋气裛。右瞰灵波长，左拱朝寺袭。红兰委神皋，华薄冒原隰。晨往苦夕归，孤怀忌群集。卑枝迕高盖，促席妨长什。雅投幽翰期，讵宜悲丝泣。顿辔东轩中，缓带曲阿级。松游翠阴重，桂动香露湿。槛高睇营营，巢返听戢戢。托身本难稽，超景嗟未及。临发耽须臾，青骊解还絷。"}