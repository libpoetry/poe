{"id":"356870","title":"百字令·沔县谒诸葛武侯祠","dynasty":"清代","author":"冯煦","text":"阵云似墨，掩丛祠、常与军山终古。废垒萧萧依沔上，万壑松涛犹怒。鹤下层霄，猿吟邃谷，彷佛灵旂驻。宗臣遗象，望中犹想纶羽。记否。古驿沙黄，风斜雨骤，迟我西征赋。世事如棋经几劫，不数三分割据。起陆龙蛇，处堂燕雀，争得南阳顾。倚天舒啸，石琴烟际重抚。"}