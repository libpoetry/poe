{"id":"1108549","title":"十和","dynasty":"宋","author":"刘克庄","text":"一夫倡祸翕然随，白昼通都作祟奇。割肉直将人喂虎，闻声能感类求罴。忽传先辈逢清雪，失喜衰翁有黑丝。自古英材须乐育，谓予不信质先师。盛德能容人有技，忮心尤忌士知名。训狐声厉憎韩子，鹦鹉才高累祢平。斑特隐君几负局，塞鸿奴辈不烦坑。客来林下温前话，尚得山翁掩耳惊。"}