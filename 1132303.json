{"id":"1132303","title":"魏茶马生日","dynasty":"宋","author":"魏了翁","text":"南渡波流荡潏中，绍兴御史最清忠。和戎二字排时论，用世诸孙尚祖风。弹压峡江群啸静，指麾边市虏资空。盛心未必荣三锡，且喜朝廷答有功。浪誇京洛渐尘清，局面今翻第几枰。须倚玉龙擎重任，暂依金马作长城。时人共记维寅度，阳画元从建亥生。试向后天推八八，吾宗卜数万为盈。"}