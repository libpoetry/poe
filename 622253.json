{"id":"622253","title":"清明雷发占为有年其太和之至而鼓动之先乎诗以志喜不敢臆为宣也敬衷易之诸卦以明理之固然","dynasty":"明","author":"郭之奇","text":"三春帝位恰生东，一震初宣久复功。奋豫繇来占地出，观颐此日始山从。天为物与行于下，泽以时随出自中。若借明章还合电，方交动巽应恒风。阳当大壮纯刚至，候及亨来致虩终。甲折何心迎解作，满盈谁力引屯通。休徵有象泯归妹，圣世无忧假至丰。所愧涉川亡利益，孤于小过省微躬。"}