{"id":"1109566","title":"次王彦昭寄苏景谟青社园亭韵二首","dynasty":"宋","author":"刘跂","text":"丞掾分曹付旧规，翩翩文彩妙当时。何人误读雌霓赋，他日真成幼妇碑。曲水流觞如故事，平山行乐有新诗。春来想见棠阴盛，可但诗人别后思。谁道前贤迹已尘，园林气象迩来新。高山流水有深意，翠竹黄花如故人。小队郊坰时访客，后堂歌吹独留宾。汶阳寂寞无佳赏，卧阁萧然过一春。"}