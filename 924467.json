{"id":"924467","title":"次韵子瞻见寄","dynasty":"宋","author":"苏辙","text":"我将西归老故丘，长江欲济无行舟。宦游已如马受轭，衰病拟学龟藏头。三年学舍百不与，糜费廪粟常惭羞。矫时自信力不足，从政敢谓学已优。闭门却扫谁与语，昼梦时作钧天游。自从四方多法律，深山更深逃无术。众人奔走我独闲，何异端居割蜂蜜。怀安已久心自知，弹劾未至理先屈。馀杭军府百事劳，经年未见持干旄。贾生作傅无封事，屈平忧世多离骚。烦刑弊法非公耻，怒马奔车忌鞭箠。藐藐何自听谆谆，谔谔未必贤唯唯。求田问舍古所非，荒畦弊宅今馀几。出从王事当有程，去须膰肉嫌无名。扫除百忧唯有酒，未退聊取身心轻。"}