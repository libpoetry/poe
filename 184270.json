{"id":"184270","title":"三泉龙门·苍山石骨高棱层","dynasty":"宋代","author":"孙应时","text":"苍山石骨高棱层，缭断谷口如坚城。何年穴作瓮门入，豁然天地中开明。门深十太碧铁色，错落鳞甲潜光晶。溪声泻出骇风雨，岩泉乱滴纷珠璎。老藤翠木蔚回合，幽花好鸟相逢迎。异哉人世有此境，顾盼萧爽心骨惊。想见伏龙擘山出，澒洞水雹轰雷霆。不然避秦客仙去，中有桃花门不扃。谷深路窈望不极，有泉可濯田可耕。何当颛此一丘壑，家在东吴空复情。"}