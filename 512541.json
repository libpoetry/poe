{"id":"512541","title":"莫釐登高卷","dynasty":"明","author":"沈周","text":"洞庭雨山浮具区，金庭玉柱仙所都。翰林王君列仙儒，住隔万顷玻璃湖。洪涛巨浪相吞屠，我欲从之老命虞。海东文侯眼孔大，视之不与坳堂殊。眼中之人不可呼，翩然往就乔之凫。文侯文侯实尹吴，所治百里山水俱。山灵河伯受约束，疑为后拥仍前驱。高登莫釐尽奇观，云古未始今当无。白波青嶂坐可挹，红妆细马来敢污。两人傲睨万象表，但恐笑语天人狙。挥毫抚景间杯酌，作文竞与山描摹。湖山洵美我未识，翻意斯文相厚诬。缘文作画强鄙夫，正如擿埴求其途。茫茫意会复有咏，长安西笑何其迂。有生不游山亦诮，手搔白发吁嗟乎。"}