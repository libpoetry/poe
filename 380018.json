{"id":"380018","title":"念奴娇·旧时门巷","dynasty":"清代","author":"赵庆熹","text":"旧时门巷，有旧时池馆，旧时花石。一带弯环屏障好，对面蛾眉山色。细径羊肠，疏篱麂眼，此境都如昔。春来双燕，杏梁还是相识。尚记丸髻荷衣，儿时学步，细数山坡级。转眼沧桑尘事换，已是可怜陈迹。画里人琴，卷中诗句，也变山阳笛。蒲团香袅，结庐终胜行客。"}