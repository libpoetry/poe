{"id":"202972","title":"过皇甫侍郎","dynasty":"宋代","author":"蔡襄","text":"丈人几八十，岁晚益穷经。阴阳判九六，天地环丙丁。初若发泉穴，渐已澄沧溟。所宝非世有，愿充天子庭。问我久京国，鬓发何星星。无乃矜才能，吐论生风霆。不尔负洁修，扬眉自娉婷。昏翳本来性，憔悴百岁形。子知大方家，真精潜杳冥。万花一相遇，起灭如秋萤。而於须臾间，计较罍与瓶。膏消见远照，水烬闻余馨。唯公恳恳诲，敢怠拳拳听。追思嚮践历，媿汗曾未停。决然趋所适，金刀贵发硎。去矣汴流驶，薰风送扬舲。"}