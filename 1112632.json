{"id":"1112632","title":"湖上成绝句呈刘伯声四首","dynasty":"宋","author":"张耒","text":"湖北风来吹晓钟，湖边渔客闭船篷。波光不动天光阔，更在浮烟细雨中。风荡云容不成雪，柳偷春色放冲寒。湖边艇子冲烟去，天畔青山隔雨看。野岸北风归客愁，浮烟不动雨飕飕。围成野色萦纡岸，点破湖光三四鸥。谁道原头春未回，柳梢黄软冻齐开。争惊腊日峥嵘尽，忽问田翁乞野梅。"}