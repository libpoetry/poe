{"id":"786395","title":"外国保护纪事","dynasty":"清","author":"洪繻","text":"君不见山人委肉饲饿虎，空望?虎守门户？急时篱下暂相依，终见攫人充饥肚！又不见苑监驱狼牧羊群，一狼能使千羊奔？弱肉强食既悬绝，系援凭藉何由存！堂堂中国不自强，忍言扶持借西洋！假令吴、楚保周、鲁，徒取戎狄笑禹、汤！我思康熙、乾隆全盛时，彼时早已侈西夷。詟伏天威供职贡，闭关屏绝无一辞。飞车奇肱皆悚惕，呼毒古莽任鞭笞。降至后人乃积弱，弱势非由力不足。但夕苟延上下暌，遂使燕安生鸩毒。文恬武嬉无所筹，有兵、有将如赘疣。昔贤大法弃不用，西人机巧奚足收！九夷八蛮迫宇下，四皇六帝王可假。中华有气久不扬，今且灭裂无风雅。强借兵威护吾疆，长使山川颜如赭。"}