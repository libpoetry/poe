{"id":"332529","title":"五綵结同心·元夕婚期，用赵彦端韵","dynasty":"清代","author":"梁清标","text":"云开瑶阙，月满星桥，人如碧汉浮槎。燕市东风软，香尘里、调笑夜气偏佳。喜看春色来邻国，朝来报、鹊噪檐牙。灯光映、亭亭绿萼，养成画阁仙葩。遥知绣帘深处，正流苏婉转，低傍窗纱。六代歌弦，五陵游骑、妆点一片妍华。九枝青玉欢相照，辚辚听、车碾平沙。好趁此、团圞时节，领取上苑莺花。"}