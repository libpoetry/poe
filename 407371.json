{"id":"407371","title":"霜花腴","dynasty":"近现代","author":"庞俊","text":"泪边荐菊，有古人当年，不尽苍凉。轻命危阑，忘怀村酒，凭浇芒角枯肠。草堂径荒。听点兵、占断秋场。漫魂消，旧赏林亭，喜无风雨治游忙。砧杵万家愁处，又空滩战舰，暗老啼螀。欹帽伤高，捲帘吟瘦，相逢南雁成行。怨谣自长。照翠尊、终恋残阳。渺青山、鹘没天低，几人悲故乡。"}