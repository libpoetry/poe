{"id":"799531","title":"挚父先生出行野四日不归极望成诗","dynasty":"清","author":"范当世","text":"先生与奴食同品，腐鱼酸菜腹中裹。与我读书同苦甘，朝吟夕咀三倍我。前日惊呼走出城，田间蝗子大如蠃。宁关自古循良心，只为此官食者夥。妻儿弟侄十口家，万口从君索饼䴹。万口不饱君无财，数十之家不举火。君亦一口张，我亦一口哆。我食何尝似君艰，我亦一家待君妥。玉阶仙露三千年，一树琼华长娿娜。中有綵鸾非帝骖，朱户沈沈下青琐。君归休，但安坐，此邦亦不谓君惰，我与君亦暂不饿。气化终留蠡贼心，圣人岂免昆虫祸。面颜昔枯还未腴，何苦风尘日摧挫。"}