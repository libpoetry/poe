{"id":"610088","title":"烛龙歌即事呈谢叶台翁师相","dynasty":"明","author":"韩上桂","text":"烛龙扬辉三万里，清光上映天河水。幽崖毫发尽分明，遍照闾阎无彼此。此烛本是台星精，时当有道泰阶平。天子居宸运斗柄，玉烛均调万化成。有时化作剑光紫，气射斗牛难逼迩。忽悬秘阁灼青藜，更与文人校书史。书史千年杳莫寻，师相曾研万古心。玉衡四转提常正，水镜平涵江汉深。即今入践微垣侧，一片丹心扶帝极。清影能添日月光，馀辉尚结云霞色。道经沛郡昴星浮，萧相当年辅赤刘。天垂五老扶皇业，霸术看同爝火流。此时上将开营待，列炬华筵吐精彩。万柝应知野燧消，一弯尚藉天灯在。宴罢仙槎且复乘，沿河星斗辉相凌。岂知滕阁迟王勃，更有龙门御李膺。夜深剪烛延清话，香蜡频销未忍谢。撤送座上双短檠，一路流光欢见借。深院金莲不敢知，凿壁今资鼎说诗。大臣自受朝阳宠，贫女亦邀邻屋私。烨烨宵行同熠耀，昆璧不鄙微珠照。自思献曝本怀诚，岂患扪烛徒博笑。长夜迷冥何所之，斗杓仰视四方知。大明曦御看初起，浴日神功在我师。"}