{"id":"543493","title":"幔亭篇答黄文学尧衢","dynasty":"明","author":"胡应麟","text":"黄生起南服，摛藻自弱冠。蝉噪薄隋梁，龙跃躏秦汉。大言或元封，小咏亦贞观。宛宛乐府词，珠玑烨璀璨。畸游闽海上，独抱延平剑。九曲浮清泠，九漈吟泮涣。飞扬大江楫，踯躅广武战。何哉九合勋，桓文谬推赞。前茅受旗鼓，中权属坛坫。穆穆清风颂，寄我剧三叹。呜呼哲人颓，往事涕如霰。琅琊玄草绝，丰社白榆散。阳春怅谁和，长夜邈难旦。灼灼倾城姝，昭阳擅飞燕。凌云羽翮就，泽雾文彩变。大鹏遇希有，八极眇一盼。将无笑鸴鸠，会有嘲斥鴳。俗士迷前筹，达人炳遐算。奇峰三十六，一一造天半。为报武夷君，广张幔亭燕。"}