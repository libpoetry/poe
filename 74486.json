{"id":"74486","title":"春从天上来·大道幽玄","dynasty":"元代","author":"冯尊师","text":"大道幽玄。似月满寒空，水湛深渊。皎洁澄清，鉴物无私，端的此理难言。问高人遥指，指落花飞絮翩翩。草连天。叹黄花翠竹，何异真禅。云山万重断续，更寂寥溪壑，冷浸石田。雾锁松亭，风轻兰榭，时凭净几忘诠。对虚堂潇洒，灰心性一味＊然。与谁传。有瓶盂灯火，瓦鼎沉烟。"}