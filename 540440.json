{"id":"540440","title":"一至十言 题竹","dynasty":"明","author":"王世贞","text":"娟，娟。斜日，晓烟。歌嶰谷，泣湘川。楣云室雨，襟山带泉。虚心受泽润，素节破霜坚。东南奕奕称美，寒暑亭亭自鲜。箨坼龙鳞蜿白昼，梢排凤尾拂青天。似风前婥约霓裳舞，羡雪后飘飖鹤氅仙。王氏触目琅玕难比秀，谢家荣庭兰玉敢争妍。安得共此君一邱一壑里，与尔听秋声万仞青林颠。"}