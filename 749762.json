{"id":"749762","title":"望庐山","dynasty":"清","author":"邓辅纶","text":"峨峨庐山高，岩岩太虚中。延邪积巘崿，蒙茸隐杉松。香炉蕴烟气，石镜悬秋空。畴昔悦攀跻，眷言憩云峰。虽弭向平策，未穷康乐踪。卅年复理棹，旷望聊开胸。寒涨限岖嵚，玄雾秘凄忡。精诚亮不极，真形杳难逢。将无晦冥意，吝窥岩壑重。忽聆石门唱，恍闻东林钟。灵山犹未散，元气青濛濛。冥契固弗隔，神景定我同。遗形八表外，安事升华嵩。"}