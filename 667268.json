{"id":"667268","title":"小椿永恨歌","dynasty":"明","author":"施教","text":"人言萱草忧可忘，我见萱花忧倍结。前日见之广陵堂，使我踌躇生彷徨。追思孝宗十一年，此日何日风何颠。沙飞石走人事变，摧我庭椿不少延。小椿幸托萱花边，萱花覆荫尤多年。虽然寒暑更相易，炎风烈日无颠连。小椿虽渐长，未遇阳和天。幸今天道复转璇，雨露相滋渐觉鲜。小椿叶已茂，正欲还覆萱。谁知萱花力已尽，一旦萎谢秋风前。小椿小椿苦摧折，悠悠此恨何时竭。"}