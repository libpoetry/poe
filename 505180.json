{"id":"505180","title":"谢蜀府赐口衲歌","dynasty":"明","author":"张宇初","text":"岷峨高峰几千丈，西蜀雄藩势尤壮。贤王久著忠孝名，巫峡川流屹相向。始当茅土立，儒玄沐恩庥。解衣每下士，道义非尘侔。嗟予疏野曷侍游，渺漠万里何乃远惠五彩之重裘。京华拜领增拾袭，片片云霞相荡浮。自惭樗散为时弃，久托林泉卧榛翳。五铢不啻芰荷轻，王门敢儗长裾曳。盛服俄惊降大庭，鹤禁封题远缄至。凝寒陋质变春和，冱冻空山消颢气。华阳之仙人，文德并前烈。拯济群黎冻馁除，国社安隆仰明哲。遂令眷渥及山人，亦被辉光起迂劣。晏婴衣被十载忘，范叔号寒一朝撒。儗营大药窥洪厖，正尔宜撷雪羽云姿裳。行穿藓涧堕晴雪，坐倚林籁鸣秋霜。千金裘，世稀有，宫锦袍，仰君寿。李白狂歌诗百篇，应悦丹砂驻衰朽。萧条山谷绝世期，缅想青城劳梦思。扁舟倘遂涓滴报，拭目相从天一涯。"}