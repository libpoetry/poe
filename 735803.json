{"id":"735803","title":"同王十一赋得江猿吟翠屏送陆巴州之任","dynasty":"清","author":"汪琬","text":"君不见巴东山色连巴西，江头日落风凄凄。行人过此不能去，停车愁听江猿啼。岩壑千里断行路，藤梢葛刺纷无数。啼猿弄此犹未了，倏然腾上青枫树。使君行指蚕丛祠，巴人道迎歌《竹枝》。歌声将绝猿声续，清音袅袅如哀玉。锦官驿外杂鸣泉，大剑山头悲落木。此日长安一忆君，知君遥宿阆城云。各中夜夜啼猿起，若到三声那可闻。"}