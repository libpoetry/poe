{"id":"1136286","title":"送常德教赵君","dynasty":"宋末元初","author":"方回","text":"岳阳州城危楼前，无地但有水与天。一点之青惟君山，四顾汹涌心茫然。吾尝北风吹湖船，飞过洞庭一日间。高桅一昂摩日边，及其一低如沉渊。灶不可炊薪不燃，跃出釜水如盆翻。神惊魄褫乾坤颠，江豚出没蛟鼍掀。小儿号啼大人眠，猫呕狗吐流腥涎。饥僵渴仆三不餐，自晓至昏缩若拳。始从武口入武川，然后相贺性命完。龙阳县西百丈牵，古鼎大镇控群蛮。丹砂水银充市廛，千机织锦绿红鲜。北上江陵通襄樊，南接长沙衡岳连。陶渊明记桃花源，访寻遗迹扬吾鞭。长松巨柏万且千，近人不畏猿猱悬。琴床药炉溅瀑泉，白发道士如神仙。尺许大字铁屈盘，吾诗颇奇留刊镌。此事一往四十年，至今夜犹梦湘沅。隆准云孙腹便便，昔者金门班鹭鸳。胡为近亦寒无毡，屑往芹宫专冷官。略有廪粟有俸钱，饭虽不足聊粥饘。风雅之后闻屈原，千古哀怨离骚传。惟楚有材实多贤，幸为人师何憾旃。坎流叵测行止难，或逆而溯顺而沿。可不随机信天缘，竹枝歌声宫商宣。木奴洲畔饶风烟，三年当有诗千篇。"}