{"id":"759411","title":"说潮五古十七首 其十六","dynasty":"清","author":"丘逢甲","text":"英雄未遇时，牢落无不有。铁丐尔何来？孑身南北走。问丐何姓名，仰天指其口。陈平计固在，谁识相时久。伟哉查孝廉，雪中呼与酒。姓名不必知，知丐才不偶。赠裘可以典，赠金可以受。知我非常人，此意不可负。一梦忽登天，大风吹尘垢。双狮压腹背，金印忽在肘。韩王得意事，第一报漂母。施者虽无求，受者固不苟。丐乎尔诚能，将迎亲拥帚。昔时猎酒徒，衣绣此居守。史祸为君脱，觞歌为君寿。黄金不足报，报之以石友。千古此两人，金石同不朽。一曲雪中人，高唱铅山叟。"}