{"id":"683117","title":"次韵写怀送叔贞之成都十七首","dynasty":"明","author":"方孝孺","text":"道济群生心尚歉，知周万物礼逾勤。能为世上难行事，始是人中寡过人。盛世岂无谋国者，汉家长忆富民侯。荣名史策寻常事，公论江河万古流。汉高嫚士千馀载，不见师臣与友臣。解使时君谦德重，孔明而下两三人。下士立身泾渭浑，胸中耿耿是非存。子云美新最可贱，著作犹尊李仲元。密叶丛篁噪晚鸦，荒村百里两三家。疲民采拾供租税，犹恐傍人议榷茶。多才久要钱文学，长日诗筒衮衮来。俊思雪消三峡长，好怀春到百花开。伯尚庭前倾竹叶，用中宅畔看梅花。天教二子相为乐，来往风流也足誇。每怀樗散郑司户，喜看?梓作孙枝。气清似得江山助，才异休令匠石疑。胡生挟策行千里，足茧衣穿不肯回。斯道要为终古计，丈夫宁避俗人猜。江山万里无黄耳，雨露三年忆紫荆。日暮出门闻雁过，忍听云畔索群声。一念无为付道耕，百邪还听敛心兵。本原能与天同体，三代功名始可成。浩荡乾坤烂熳春，天将乐意付穷人。迥无臭味堪誇世，纵有争心岂解嗔。乌石冈头白苧衣，几回醉伴夕阳归。山中兄弟遥相忆，未必天心与我违。我与东风作主宾，忍教负却太平春。一觞一咏酬佳景，也未输他世上人。梅径桃蹊绕荜门，半依城市半通村。春风一见如相识，莫逆于心两不言。鱼在深渊鸟在山，乾坤无物不相关。野亭日午攴颐坐，闲看云天一鹤还。食罢移床坐小亭，细看群蚁夺馀腥。倦来莞尔成微笑，宇宙茫茫几废兴。"}