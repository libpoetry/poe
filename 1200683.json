{"id":"1200683","title":"送侄胡文章修江馆","dynasty":"元","author":"胡天游","text":"我祖文章伯，馀光耿未休。圣朝崇学校，犹子重箕裘。蠹简三生债，皋比几度秋。登高还小鲁，观礼复从周。琴为知音鼓，珠宁暗室投。小奚藤作笈，长铗蒯为缑。细柳牵征袂，飞花饯去舟。嗟予倚市拙，壮子异乡游。白酒春风席，红灯夜雨楼。生徒交授受，宾主迭赓酬。章甫仪刑重，汤盘德业修。多能宜下问，博学更旁求。勿谓青毡冷，母贻素食羞。句休吟苜蓿，交重择薰莸。忽忽山川异，行行岁月遒。竹林难共醉，江树搅离愁。幕阜山前屋，修江月上钩。白云飞暂远，莫惜重回头。"}