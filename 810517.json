{"id":"810517","title":"雨中花    江亭晚集","dynasty":"清","author":"丁澎","text":"望里江城如雾。柳外檐星初吐。婪尾争传，红牙乍拍，飘眇烟深处。樽前翠袖双眉妩。香入鹍弦半度。看野鹜多情，芰荷应笑，客且休归去。此去明年还见。何似离情难遣。红泪如珠，偷弹多少，肯把东风换。未到三更犹是伴。且待阑干弄晚。奈鸟乱花喧，秋千立尽，目送残阳远。"}