{"id":"1248856","title":"题赵仲穆临黄筌秋山图","dynasty":"元末明初","author":"杨维桢","text":"成都画师称要叔，不独锦鸡兼写竹。李升笔法最称神，万里云山出西蜀。重峦叠嶂金碧堆，丹崖枫树如花开。银河著地可望不可到，上有仙家十二之琼台。峨眉玉垒天边落，万雉金城连剑阁。雪山西蜀为武担，石镜清辉缠井络。江边里牯似沈犀，水怪不敢湍金堤。支机石在严真观，浣花水落少陵溪。蜀王宫殿牛羊下，鼓吹却入鸡豚社。雪飞水磨旧敲茶，春酿郫筒荷熟鲞。草田麦垄烟光薄，交鹿呦呦雉角角。何处山僧赤脚归？空林野水日欲落。吴兴小赵精天机，出入内府阅秘奇。亲摹此本第一幅，闭户三月忘朝饥。老夫平生有山癖，草玄亭前双眼碧。江上何处未归来，黄鹤高楼吹铁笛。"}