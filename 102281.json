{"id":"102281","title":"蒜山松林中可卜居余欲僦其地地属金山故作此","dynasty":"宋代","author":"苏轼","text":"魏王大瓠无人识，种成何翅实五石。不辞破作两大樽，只忧水浅江湖窄。我材AA18落本无用，虚名惊世终何益。东方先生好自誉，伯夷子路并为一。杜陵布衣老且愚，信口自比契与稷。暮年欲学柳下惠，嗜好酸咸不相入。金山也是不羁人，早岁闻名晚相得。我醉而嬉欲仙去，傍人笑倒山谓实。问我此生何所归，笑指浮休百年宅。蒜山幸有闲田地，招此无家一房客。"}