{"id":"431739","title":"江楼杂咏","dynasty":"近现代","author":"刘咸荥","text":"石径风来静有香，斜穿竹里拨云凉。薛涛井水清如许，不为游人浣俗肠。裙腰芳草路三叉，女伴嬉春日未斜。折得一枝簪鬓好，薛涛坟畔小桃花。骊歌唱罢酒初酣，流水桃花月正三。到此离情还小住，扁舟江北又江南。天光入夏自清和，锦水东头载酒过。人影衣香争旖旎，夕阳归去画船多。倒涵天影入池青，石畔凉生酒渐醒。应有香魂来竹里，淡烟疏雨浣笺亭。"}