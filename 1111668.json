{"id":"1111668","title":"暮春感怀","dynasty":"宋","author":"吴芾","text":"寰区殊未定，怀抱几时宽。倦马驱驰苦，穷猿叫啸酸。烟深春草碧，日薄暮云寒。岂料沧波上，经年驻玉銮。是处兵戈满，谁言宇宙宽。战声惊胆破，春色入心酸。北狩江天远，东巡海气寒。野人元任运，愁梦亦随銮。途穷朝绝爨，世乱夜忘眠。遁迹几无地，全生赖有天。江山春满眼，豺虎日骈肩。万事愁歌里，看花泪迸泉。忆昔平居日，春来足醉眠。黄鹂鸣绿树，白鸟印青天。片片花经眼，垂垂柳拂肩。谁知遭丧乱，空负酒如泉。"}