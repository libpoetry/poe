{"id":"462057","title":"一萼红","dynasty":"当代","author":"添雪斋","text":"敛愁风，送湘帘微雨，遮断小庭濛。染草疏狂，残花薄倖，随了往事匆匆。看春过、香泥触绪，放燕子、深锁玉楼空。子夜啼人，三更听梦，两处心同。纵有尘缘重忆，奈今生无分，去又何从？倦旅经年，阅人多少，不知最苦情浓。怎堪问、归云已远，暮影里、难觅画眉踪。却把相思寄与，一萼飞红。"}