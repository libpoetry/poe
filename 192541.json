{"id":"192541","title":"次蒲尉韵·斯言诚虚筌","dynasty":"宋代","author":"李石","text":"斯言诚虚筌，遮眼漫盈纸。冷暖当自知，此味如饮水。谁肯落骄荣，还来共枯悴。待渠转船头，著力与风值。最怜气炎炎，可上不可下。青天与白日，信有覆杯夜。空林鸟雀喧，村巷牛羊窄。童子候檐楹，喜此扣门客。客来踏青苔，曳杖入林薄。只许老梅官，谓我门无杂。我贫无娱客，相视笑不止。向来诸阮间，容我亦与此。陶然见天真。客亦怜我醉。罢休明复来，酒贱肯勤置。"}