{"id":"575745","title":"杂诗六首 其三","dynasty":"明","author":"孙蕡","text":"大堤有游女，盛服佩鸣珰。冶容丽皎日，锦绮华若英。含情采秋绿，薄暮不盈筐。问女何所思，叠叠哀怨长。夫君久离索，杳邈江与湘。寒凉人短褐，波浪泛舟航。芙蓉谢初夕，岩桂亦已芳。渺渺燕北归，飞飞雁南翔。风飘流尘起，木落天雨霜。俯视惭游鱼，仰观愧七襄。此情君讵察，怀玉空自伤。"}