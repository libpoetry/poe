{"id":"682945","title":"赠郑节推二首","dynasty":"明","author":"尹台","text":"使君节旆惊初顾，野老冠裳讶倒将。敢以凿坏辞世混，聊因抱灌托机忘。青蝇久向林皋失，黄鹄终飞天汉长。共说郑卿怜汲孺，未妨樽酒狎沧浪。三鳣早兆知先应，双鲤忽传问所如。江上未追元礼棹，山中空策少游车。芙蓉秋老芳谁采，鸿雁天高影自疏。欲赠夫君千里道，翻持杂佩渺愁予。"}