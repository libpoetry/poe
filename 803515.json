{"id":"803515","title":"崇真宫歌","dynasty":"清","author":"俞樾","text":"兴济旧县无垣墉，岿然独见崇真宫。新雨洗来殿瓦绿，斜阳照出宫墙红。青松文梓已无色，阴蚪阳马仍凌风。其旁赑屃负碑立，剔藓得字粗堪通。大书弘沼十五载，皇帝敕谕颁司空。朕维兴济百里地，详源福绪长秋钟。爰命所司建祠宇，用昭美扳垂无穷。想见新宫落成日，实与坛庙同尊崇。大官金紫拜阶下，小侯蟒玉陪亭中。那知世事一朝改，繁华境上浮云同。武宗继世兴邸入，大礼议起来张璁。孝康已削圣母号，延龄难保通侯封。生辰尚免百官贺，此地固宜埋蒿蓬。况今城郭亦非昔，是何规制犹恢宏。鄙人作歌纪颠末，以鞍为几殊匆匆。但愿留作灵光殿，他年作赋烦群公。"}