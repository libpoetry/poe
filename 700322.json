{"id":"700322","title":"李徵伯挽诗 其一","dynasty":"明","author":"顾清","text":"鸣雨送残夜，青灯黯无光。坐念绝代人，今古永相望。美德岂足恃，令我初志荒。忽复疑梦假，衾襚已充箱。掩涕不忍视，起步空徊徨。忆昨听鹤亭，与君初接言。神交四千里，从此成弟昆。诵我避水书，意气蔼兰荪。十年事几变，俯仰犹旦昏。已矣萧朱心，伤哉复谁论。间岁苦离索，旧游若云萍。与君每共叹，忍复此长瞑。元龙按近甸，旦暮涕已零。遥遥两汪子，此信何时聆。虚檐团云影，永夜双烛荧。清欢可复继，即此成千龄。数短得气清，才高与时龉。黄鹄当摩空，岂复须再举。乃知摧折意，造物忍如许。空梁飘素帷，幽架落残楮。矫首青云衢，槐黄泪如雨。元宾既无禄，长吉亦早亡。古人泪未尽，今子重夭伤。憎能岂天心，念此谁纪纲。綵㡛饰文木，袭君锦绣肠。下入三泉底，千秋长閟藏。惟应箕尾际，永夜腾光芒。生死犹寤寐，昔人屡言之。梦君执我手，明言两无疑。问死恨草草，怀存亦依依。及论重来理，调笑名我痴。肯綮出妙语，徘徊指还岐。幽林犹彷佛，高垄俨崔嵬。永念结沉痛，萧条谁与归。"}