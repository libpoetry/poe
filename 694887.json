{"id":"694887","title":"燕歌行二首","dynasty":"明","author":"宗臣","text":"秋风萧索百草斑，黄沙飘飒青海湾。食人昔从征西班，一去十载不知还。惊飙传檄云霄间，胡尘渺浩难重攀。昨日寄我双玉环，万里相将道路艰。我欲为君整双鬟，空闺憔悴摧朱颜。心如车轮不暂闲，不觉涕泪衣斑斓。征人一一归故山，尔独何辜阻玉关。秋山摇落秋夜长，皋兰寂寞被凝霜。中夜起视明月光，蟪蛄蟋蟀鸣我房。良人远游在他方，道路一望阻且长。闻君有期归故乡，为君旭日修新妆。锵锵佩环曳鸣珰，盈盈移步来中堂。望君不见心彷徨，不觉泪下沾衣裳。忽见云间双凤凰，长天万里同飞翔。安得羽翼同颉颃，延颈悲鸣到君傍。"}