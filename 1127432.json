{"id":"1127432","title":"即席依韵奉和司徒侍中上巳会许公亭二首","dynasty":"宋","author":"强至","text":"禊事初脩乐未涯，晴阳浓淡薄云遮。风光转入庭前柳，春色随来席上花。千载风流追曲水，万人游豫掩长沙。相公今日携诸吏，那比山公醉习家。三春乐事揖兰亭，驻旆名园敞绣扃。酒盏绿深须露白，花梢红少已多青。宾裾特盛人间会，公衮能忘物外形。化笔暂归诗句里，清风一诵醉还醒。"}