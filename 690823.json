{"id":"690823","title":"次韵答胡中丞","dynasty":"明","author":"李一宁","text":"驻节休嗟动隔旬，当关锁钥正需人。黠酋未殄心恒悄，优诏俞归乐最真。揖让直须还古道，衣冠谁与接芳尘。等閒欲赋高山雅，一载风花万斛春。坐拥貔貅百万兵，一时毡毳避威名。勤劳总为西人讨，吐握常悬北阙情。望入云霄孤鹗杳，春回草色四郊明。平生亦抱先忧志，感激高风欲请缨。"}