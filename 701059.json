{"id":"701059","title":"春日承诸郡公招同李仰山唐曙台泛舟西湖用前韵","dynasty":"明","author":"章曰慎","text":"春日临门快一登，桃花新水浪纹兴。自缘容接过元礼，岂有才华似茂陵。锦绣江山侯作主，林泉麋鹿我为朋。饮醇一滴心堪醉，何况兵厨酒似渑。胜地滥陪冠盖客，方舟同泛水云乡。西山雨霁岩峦秀，南渚风回兰桂香。片石崔巍题雁塔，长桥缥缈锁鱼梁。他年回首旧游处，两岸棠阴逗夕阳。"}