{"id":"780389","title":"尉迟杯 何仙槎前辈席上作，仙槎大为击节，此醉语耳，不自知其辞之所以然","dynasty":"清","author":"周之琦","text":"欢娱事。甚著眼都作凄凉字。无聊漫写云笺，那复前尘犹记。红牙妙谱。也尽许、歌喉按新制。又争知、凤牒重看，俊游空付流水。馀香醉拍征衫。怜刀剪、并州蟏网长系。冷落花名，人谁识珠，泪裹乌栏半纸。如今纵、天河倒泻。料难望、银钓墨晕洗。但从他、试语初莺，自寻墙外桃李。"}