{"id":"757897","title":"湘春夜月 夫子为友人写“绿阴清昼图”赠，杜季翾题词以讽，倚声作此，杜名小燕。","dynasty":"清","author":"苏穆","text":"小屏山，闲看绣幕春融。一剪拂柳穿花，来睇画楼东。那识离情离绪，曾捎雁趁蝶，占断香浓。奈韶光弹指，朝朝暮暮，又舞残红。池荷倚恨，东篱送酒，雁影横空。谩道魂销，长笛甚、倾巢雀鼠，恼乱娇慵。诉尽伤心，倩佳人、彩笔玲珑。便好去，顾青山茅屋，星前月底，静对霜枫。"}