{"id":"830739","title":"止盦相国觞同社诸公于敝斋相国与庸盦尚书诗先成曾植继作 其一","dynasty":"清末民国初","author":"沈曾植","text":"春风骀荡来，朝气在巾屦。川上逝不留，吾生渺焉住。平生五岳愿，跛者不忘步。屏迹土室中，万象入伛偻。身是古莽民，甘寝世无曙。群公排闼入，有酒忽成醧。有俎鸡骛兼，有笾肴核旅。衣冠今四皓，朋辈昔三署。或拍洪崖肩，恣浮魏王瓠。青冥驰野马，迅辔不容驭。竹素傥相招，焉能閟情语。录公喟遐想，题目此欣遇。《字说》一掀髯。析言劳介甫。"}