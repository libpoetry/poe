{"id":"594748","title":"风木辞","dynasty":"明","author":"欧大任","text":"嗟海目兮嵯峨，江西下兮牂牁。继龙蟠兮云施，九派流兮增波。商秋萧寥兮噫气，愁坠檞叶兮吹女萝。君有母兮奄逝，禄不逮兮奈何。盻黄竹兮新阡，灵徕下兮山阿。扬翠旗兮孔盖，倏骖螭兮高驼。木惊飙兮旦且夕，吾诚不能解君心之苦兮，而使其涕之不涔淫而滂沱。悠悠兮终古，为君弦吾诗兮安歌。"}