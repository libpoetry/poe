{"id":"796033","title":"沁园春 题亡媳赵玉钗遗像","dynasty":"清","author":"梁蓉函","text":"七载栽培，灼灼桃花，颠风乱吹。记华堂执贽，花幡春暖，文窗问字，兰焰宵辉。寒燠经心，趋承可意，绕膝依依似女儿。天难问，倏彩云影散，璧月轮亏。韶颜娇映铢衣，桄梦里、相逢却道非。剩晨昏冥想，病姿婉娈，丹青留得，旧态依稀。老鬓添霜，愁心对雨，诉与泉台知不知。凄凉况，向图中唤母，稚女娇痴。"}