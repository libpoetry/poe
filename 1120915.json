{"id":"1120915","title":"次韵道卿残腊步游林薮草木渐有生意三首","dynasty":"宋","author":"周紫芝","text":"抱病岁忽杪，杜门谁复来。感子阳春句，为嘘寒谷荄。君才那易得，辞华陋邹枚。草木不足羡，云衢路当开。春意私节物，荣枯竟何哉。封侯与裂土，且当付舆台。老意惨不乐，青春为谁来。艺兰在九畹，谁能起残荄。桃李忽满眼，其寔亦枚枚。耕田种芝草，玲珑殊未开。荣华竞春事，于我何有哉。当浮白玉阙，下睨黄金台。人生有荣瘁，否极泰必来。君看九地春，寸草无馀荄。白首始一遇，蒲轮迎老枚。祁隐不可招，诩径行当开。我欲寻卢敖，卢敖安在哉。但当急洗眼，看子登云台。"}