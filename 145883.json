{"id":"145883","title":"己卯岁除·岁除破衣裳","dynasty":"宋代","author":"文天祥","text":"岁除破衣裳，夜半刺针线。游子长夜思，佳人不可见。草枯稚驴吼，灯暗饥鼠现。深室闭星斗，轻裘卧风霰。大化忽流斡，浩劫荡回转。冠屦失其位，侯王化畸贱。弓戈叱奇字，刀锯摧（左弁右页）弁。至性讵可迁，微躯不足恋。真人坐冲漠，死生一乘传。日月行万古，神光索九县。"}