{"id":"1126078","title":"劝农有感三首","dynasty":"宋","author":"高斯得","text":"井卦分明说劳农，周人田制寓其中。但令此念纯无已，可使吾民养不穷。数豆荒餐延野老，一篇腐语诲村童。尔忱不属知何补，谩道天公靳屡丰。三代兴氓法已精，田官众建日谆勤。一年一度情何简，于县于州责孰分。爱礼存羊斯仅可，卖刀买犊匪攸闻。周官千载何曾试，我欲重拈静楚氛。衍漾春郊遍野畴，不堪回首剑南州。劝农官吏浑冠鹖，力穑丁夫总带牛。苦欲如邛嗟未得，自怜适越竟何求。春风万斛浓于酒，一与畸人荡许愁。"}