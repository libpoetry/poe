{"id":"682978","title":"蔚州歌四首","dynasty":"明","author":"尹耕","text":"虏骑临城气益横，共言乘势犯神京。将军便可封秦塞，汉士能无请汉缨。俺答黄毛不记名，犬羊无赖本轻生。见说胡儿能跃马，自夸得看蔚州城。南山陡绝石门峪，西岭斜通乱石滩。敢勇近闻堪一战，莫教容易近长安。井陉荒城日易曛，阜平山下剩黄云。羯奴饮马桑乾水，愁杀关南义勇军。"}