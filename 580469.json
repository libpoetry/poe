{"id":"580469","title":"老将行次唐人王维韵","dynasty":"明","author":"江源","text":"少年忆我从军时，步行千里无马骑。横戈直捣乌孙穴，请缨生系单于儿。奇谋端不饶孙武，伐死何曾数贰师。百战勤劳决生死，三军甘苦同霍藜。英雄素学万人敌，诡谲羞誇六出奇。未甘草木同衰朽，玉关迢递重回首。弯弓前日重横行，世事如今翻掣肘。征袍尘满掩团花，旧营霜冷摧衰柳。龙韬作枕卧南窗，鱼服凝尘悬北牖。曩特横槊赋新诗，刮骨何曾妨饮酒。眼昏犹识阵前云，羽檄从今不复闻。部曲尚威严号令，偏裨还忆旧将军。沙场已倦飞龙力，冤血犹腥宝剑文。王剪尚堪勍楚敌，廉颇犹可却秦军。伏波老去何为者，可惜凌烟不预勋。"}