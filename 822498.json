{"id":"822498","title":"忆旧游 其一 丙辰重九同孟癯及番禺沈太侔宗畸集陶然亭，题壁","dynasty":"清末近现代初","author":"周岸登","text":"记凫潭买夏，刹海延秋，龙树寻春。霁雪轩窗好，送西山冷日，步屧深尊。少年漫挟豪兴，欹羽倚争墩。乍睡醒昆仑，重寻鹿苑，无地销魂。犹存。甚风景，叹霜饱花腴，藓篆云根。絮酒浇香冢，借一杯呼起，残唱秋坟。旧人醉郭应笑，席帽逐黄尘。问更几重阳，凄然故国余泪痕。"}