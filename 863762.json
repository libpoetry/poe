{"id":"863762","title":"送赵令公西京留守","dynasty":"宋","author":"王禹称","text":"勋业与谁同，萧何第一功。两朝行直道，万国变淳风。微恙妨三接，辞荣动四聪。白麻宣上阁，清洛守离宫。让表回宸翰，朝辞泣舜瞳。对深移五刻，官重带三公。凤浴荀池暖，龙蟠洛邑雄。位尊非借寇，神爽近维嵩。导骑香尘细，肩舆晓雾笼。下车鶗鴂语，开宴牡丹红。温树深严梦，甘棠蔽芾丛。趋庭采兰子，投刺茹芝翁。广化如灵鹫，天津似綵虹。先皇陵树老，白傅影堂空。春馔思山蕨，秋屏画水荭。御泉通廨宇，禁柳映帘栊。元老优游盛，明君眷注隆。更须归相府，特地代天工。永佐千年运，重颁九锡弓。不同崔四入，正在乱离中。"}