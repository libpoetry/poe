{"id":"1234937","title":"飞花行赠马衢州","dynasty":"元","author":"戴帅初","text":"山上风花山下飞，花飞欲尽山翁归。归迟亦自忘形迹，但觉满地红依依。馀花更惜随溪去，溪上游人山下路。恋家渔父断来踪，避难刘郎记前度。花开花落春风前，我昔与翁同少年。祗今鹤去但华表，何处鸟啼悲杜鹃。游人自游春日暮，从翁问花花不语。且当向花日日醉，醉倒花前学花舞。"}