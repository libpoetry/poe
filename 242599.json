{"id":"242599","title":"招鹤所词为澉浦监税赵潜夫作","dynasty":"宋代","author":"葛绍体","text":"君之来兮鹤自九皋，驾以去兮渺天地而逍遥。缟衣玄裳兮横大海之惊涛，云旗先驱兮霓旌旖旎。月皓皓兮风洒洒，青山之上兮黄湾之下。挹北斗兮椒浆，羽扇纶巾兮佩璆锵，盼而笑兮玉洁水光。鸣鸾凤兮舞鼋鼍，冯夷鼓兮虞妃歌，鱼咏龙吟蛟螭护呵。眷言归兮南浦，颿飞兮过舶艪，春复秋兮终古。"}