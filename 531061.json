{"id":"531061","title":"赠汪泉翁","dynasty":"明","author":"杨慎","text":"西土滇云镇，南天执法星。尚书崇禹卫，大雅重周屏。圣化彰无外，皇心伫靡宁。分弓弨质绣，挂剑倚潭青。吉日占风角，凶门背斗刑。威声先象渚，敌忾到麋泠。玉帐通降表，金标巳勒铭。风驰凌汛扫，火急验灰钉。春壤重看辟，霄关遂不扃。帝图舆外拓，玉略俎边经。勋业今昭鼎，文章旧发硎。调高清瑟倡，名并色丝馨。芳润三霄露，涛澜六月溟。过都誇騕袅，倾国掩娥娙。谷响丁丁木，波萦泛泛萍。牺尊出城郭，畅毂驻山亭。墨许池中洗，歌容泽畔听。真堪慰迟暮，浑欲忘飘零。信宿惭鸿者，生汪老鹤汀。陈雷千古谊，一羽在仙冥。"}