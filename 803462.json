{"id":"803462","title":"永安舟次遇南陵王春台同年出示湖上读书图属题因赋赠","dynasty":"清","author":"顾宗泰","text":"峭帆亭外西山青，峭帆亭下交河明。与君相逢快握手，依然烟水寻鸥盟。维舟并坐绿杨岸，向晚天风起清汉。却怜同是江南人，乡关极目□云断。多君示我湖上图，花潭松堰交萦纡。彷佛此身置丘壑，幽栖那羡壶公壶。我本闲情爱空谷，欲到春城访春谷。朗陵叠翠仙螺环，崎湖荡碧香流曲。岂知近岁羁天涯，水乡不得长浮家。燕南赵北苦驰逐，云山兴发徒咨嗟。即今掉头始归去，良知忽聚潞河路。一披画卷开心颜，便拟渔村永晨暮。明发风催远道舟，清游□到水西头。陶园三径知如昨，添得晴湖菡萏秋。"}