{"id":"698559","title":"病中秋思八首","dynasty":"明","author":"唐顺之","text":"闲对江枫诵楚骚，病容秋色偶相遭。一身萎薾同衰叶，双鬓稀疏似毨毛。衣冠巳禠甘牛马，文字终捐是粕糟。但使尽空诸所有，不妨一醉笑如陶。宿生荤血病来消，扫室焚香意自超。坐与蜻蜓俱歇午，吟随蟋蟀共鸣宵。看云种放终疏散，嗜酒杨雄只寂寥。已觉闭关成僻性，公车□处欲相招。法宫侍从昔承恩，班列貂珰近至尊。字辨豕鱼翻帝录，笔回星汉注词源。献书开阁三公第，校射分朋七贵园。俟罪江潭今几岁，清秋回首泰阶垣。寒垣万里事防秋，选将分兵出帝州。白马幽并游侠客，金兜肺腑冠军侯。请缨曾抱迂儒志，借箸谁当帏幄谋。己酉年来堪窃愤，翩翩胡骑入关游。液池梧月冷金沙，户绾天河织女家。兰麝氛氲知赐浴，芙蓉撩乱觉分花。龙舟习战铙中曲，虎旅传更马上笳。老去张骞皮骨在，秋来犹忆旧时槎。学仙曾欲访王乔，中夜频将一气调。杳杳洞房开禁钥，微微面目上清潮。色湿灰时人莫识，梦钧天处语难描。怅望新秋蒲柳思，尘缘犹绊鬓先凋。何年海上入妖氛，满地楼台尽一焚。刃露雪霜惊壮士，阵翻蛱蝶扫□军。星河避影宵烽逼，砧杵停声哭巷闻。野老无能效筹策，空弹长铗对秋云。远游当日意何如，楚越风烟一棹余。湖斩鲸鲵先帝迹，山围龙虎异人居。闲坐清溪谈剑术，深探古穴访仙书。试问同行相忆否，一秋多病闭茅庐。"}