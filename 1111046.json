{"id":"1111046","title":"秋怀二首","dynasty":"宋","author":"朱熹","text":"秋风吹庭户，客子怀故乡。矧此卧愁疾，徘徊守空房。伫想涧谷居，林深惨悲凉。鹍鸡感萧辰，拊翼号风霜。氛杂无留气，悄茜有馀芳。幸闻卫生要，招隐夙所臧。终期谢世虑，矫翮兹山冈。怀痾坐竟日，晚色散幽树。寂历候虫悲，沆瀁碧草露。端居兴方澹，沉默自成趣。羽觞欢独持，瑶琴谁与晤。空知玄思清，未惜年华度。美人殊不来，岁月恐迟暮。"}