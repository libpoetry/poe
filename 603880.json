{"id":"603880","title":"舟中得家弟书","dynasty":"明","author":"谢与思","text":"珠江万里双鱼赤，飞坠云中字一尺。世途莽荡三荆劈，开亟此际肠应直。肠应直，可奈何。中流鼓枻扬素波，层峦突兀垂青萝。一饮一石宁足多，烂醉却把山灵呵。我独胡为长坎轲，弟也意气今则那。高阳酒徒还病魔，荣华到眼掣电过。谁其寿者清俟河，河亦不易清，人亦不易寿。古来文章称不朽，群鞭逸足中原走。朅来犄角归吾手，况尔汗血追其后。只今片艇大如斗，烈日摩空逼长昼。安得仙人玉露盘，相思一使枯肠漱。"}