{"id":"825999","title":"星浦樱园","dynasty":"清末近现代初","author":"郑孝胥","text":"长春春归草未绿，直为看花乞休沐。海上樱林一夜开，举国寻春竞追逐。朝来宿雾犹连海，紫气涨空吐秾郁。日光忽入如贯虹，璎珞漫天散珠玉。云中君下云四起，飞拥岩腰或山麓。又疑蜃气幻群姝，粉魄脂魂粲盈目。花间士女各携酒，席地酣歌挈其族。先生微行杂众醉，岂必独醒聊曳足。当年彩笔已难状，残锦探怀毫更秃。沧桑回首梦龙华，炫昼崇桃语谁续？"}