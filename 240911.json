{"id":"240911","title":"八月初七日终夜大雷震雨如倾注风败吾藩篱拔","dynasty":"宋代","author":"韩淲","text":"晴明天气佳，草木浮光煇。珍禽各翔语，群花竞芳菲。人情春和时，怡游类忘归。常阳一以亢，旱甚翻嘘欷。赤地至千里，焉有不年饥。家家望云霓，想像阴雨霏。狂飚震雷吼，连夕恐非机。溪涨桥已解，拍岸欲平矶。所幸蛙黾尔，跳噪皆轻肥。居民其奈何，泥淖生理微。意欲问彼苍，何日生清晖。由来此阴阳，岁事中和希。今年积秋热，焦熬在郊圻。既雨复苦风，拔树败墙围。后土无乾处，眇予将畴依。"}