{"id":"816874","title":"声声慢五首","dynasty":"清","author":"蒋敦复","text":"牵萝人瘦，倚竹天寒，故山丛桂谁留。赁庑依然，婿乡小隐风流。菱花倩描冷黛，上眉痕、总带些愁。愁细问、怕玉梅开矣，犹滞归舟。莫更牛衣中夜，笑十年英梦，都付悠悠。天际蘋鸿，而今也学莲鸥。瑶琴听伊弹罢，醉金尊、我拂吴钩。同证取，看五湖烟水，片席高秋。鬟丝飏碧，枕印黏红，日高才起梳妆。溜也无心，绣床贪看鸳鸯。朝来泥人情恼，打鹦哥、休唤檀郎。佯笑掷，怪绿云松了，谁许疏狂。莫又教人孤月，但敲残银烛，莲漏犹长。庭院深深，记曾画月斜廊。可怜小家儿女，稳双栖、兰楛何妨。抛未得，忆上头时节，玳瑁新梁。缕金连爱，串麝团香，双环臂压玲珑。戛玉琤琤，檀槽小拨当胸。偷呵不禁忍俊，想迷藏、笑捉屏风。怜昨夜，触红丝宝枕，鸳睡初浓。难得全舒皓腕，正酒边揎袖，低拂金钟。才卷犀钩，知他人在帘栊。抱来沈郎腰瘦，最销魂、微格丁冬。禅又破，看万花飞也，情观先通。华阴寂寂，月底珊珊，今宵微恨来迟。感帨芳心，金铃吠犬先知。因风玉珂吹起，莫墙东、翠竹轻筛。听渐近，似霓裳仙队，遥降灵妃。可奈佳期又杳，搅郎当檐马，香梦迷离。一握明珰，醒来犹系罗衣。美人碧云何在，隔天涯、瑶想琼思。谁念我，自无言空谷，愁采江蓠。弓弓兰屉，得得莲趺，妆成徐下朱楼。瞥见生人，回身悄掩双钩。踏青凤鞋新换，倩谁扶、红板桥头。娇一蹴看，秋千欲上，斜飐含羞。犹记吴宫旧事，算空廊绝响，艳迹都休。金缕提来，香阶划袜应愁。余音不闻花外，试偷量、苔印痕留。帘幕静，听裙边点拍，刚按梁州。"}