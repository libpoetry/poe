{"id":"746507","title":"祝融峰观日出诗为杨子卿上舍作","dynasty":"清","author":"沈道宽","text":"曦轮旋转生于东，沧溟一片涛头红。人间不见榑桑界，晓色奕奕开鸿濛。七十二峰奠南楚，儿孙罗列朝祝融。祝融直上不计仞，凭虚谁辟菩提宫。登临有客快游兴，絺衣蕙带凌长风。顾瞻万里在几席，倚槛坐待炎宵中。俯看似有缩地术，平视远忆谈天翁。天鸡一唱现朝霁，侧身东望穷长空。踆乌不为海若抑，金丸飞掷光熊熊。惊虹走电忽腾上，坐令昏夜回曈昽。十年泰岱滞游屐，所恨未登日观峰。闻君话我登高眼，恍如岳顶开天容。衡阳相望三百里，休暇定欲陟穹窿。朱陵洞口君重至，风驾两腋来相从。"}