{"id":"643162","title":"题梅花村民为严司征作","dynasty":"明","author":"胡奎","text":"我昨梦入梅华村，清晨有客来扣门。为言渝川一佳士，貌比玉雪清而温。平生爱种罗浮树，仿佛罗浮洞中路。积雪拥门三尺深，渔歌樵唱无寻处。主翁杖策何逍遥，出门一色皆琼瑶。缟衣仙人夜相访，绿毛么凤鸣交交。寄言渝川士，何为自慕村野人。调羹不入商家鼎，止渴不给曹公军。萝窗一榻延素月，醉来自卧梨花云。我今尚被微官缚，梦中犹想村中乐。凭谁唤起何水曹，岁晚题诗寄东阁。"}