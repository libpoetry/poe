{"id":"496073","title":"大江东去 其九 次东坡韵，赠谢侍御九仪巡按江西","dynasty":"明","author":"夏言","text":"铁豸峨冠，真御史、不负清朝人物。标格冰壶涵玉树，文彩上腾奎壁。骢马巡行，动摇山岳，长夏飞霜雪。大江西望，山川偏称英杰。独怜棨戟遥临，明年秋日，桂阙天香发。坐使英才都入彀，列郡氛尘销灭。老我非才，愧调商鼐，谩握周公发。玉堂杯酒，送君相对明月。"}