{"id":"825618","title":"答余尧衢","dynasty":"清末近现代初","author":"郑孝胥","text":"我去长沙月馀日，武昌乱作如儿嬉。使我率师下金口，举手扑灭何能为。与君分袂初不料，陵迁谷变天一涯。出奔歇浦实异国，七年相见嗟孑遗。偷生日久空自恨，春秋不作宜无诗。同年屈指六七子，吉甫壮烈尤可哀。辱君见称我滋愧，共厉晚节毋诡随。"}