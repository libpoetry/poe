{"id":"798238","title":"金盏子 用吴草窗体。徐花农孝廉出新意，制暖锅见赠，赋此谢之，","dynasty":"清","author":"俞樾","text":"雪碗冰瓯，笑腐儒酸味，这般萧索。良友劝加餐，俄春意，融融暖回杯杓。就中兽碳频添，更温肠新瀹。安顿好，随他冻醪寒菜，终堪咀嚼。羹臛。杂脾臄。罗列处，中央到四角。浑如妙莲一朵，雕盘内、高低大小错落。愧无玉鲙金齑，只寻常藜藿。佳名好、还以一品头衔，转奉徐邈。"}