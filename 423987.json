{"id":"423987","title":"贺新凉·廿二年九月十八日","dynasty":"近现代","author":"马叙伦","text":"暗地流年换。怕秋声、惊人促织，逗人凄怨。迢递玉关人消息，过尽千帆书断。纵万里、荆横棘乱。难道长天无归路，料弋人、甚处拦归雁。空教我，停针线。银河纵阻人为远。只冤禽、百回不折，也须堪满。算阻盈盈衣带水，不阻相思无限。尽待得、崖枯石烂。自有灵犀修暗约，教千山、万水终相见。先试梦，怜宵短。"}