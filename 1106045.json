{"id":"1106045","title":"和李达之庚寅秋雨三首","dynasty":"宋","author":"王安中","text":"闰馀气先寒，久雨愁更剧。丈夫固远虑，奈此朝不夕。恐泥有危行，扶攲无安宅。我思补天漏，试鍊五色石。横空收泄云，屏翳敢停迹。还我阳秋恩，与子两相适。客舍无晴阴，日赴折简唤。家居跬步隔，心念旌旗乱。釜空雨生鱼，遽敢议薪爨。衾裯我自抱，更为子三叹。邻僧雨不出，粥饭听钟鱼。事与吾辈异，一身易赢馀。而我千指家，食此半编书。饥驱欲何之，投瓜望琼琚。侧闻州祷晴，早愿光景舒。祠官莫惮烦，沾湿秪台舆。"}