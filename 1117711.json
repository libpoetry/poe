{"id":"1117711","title":"闲趣三首","dynasty":"宋","author":"陆游","text":"被拥听秋雨，儿扶上夜香。甑炊霜后稻，糟渍社前姜。马病空思路，僧归却住房。风扉久呕轧，错认橹声长。饭满七缀钵，香凝百衲窗。雨声酣晓枕，灯烬落秋釭。疾竖元知遁，天魔亦已降。超然对儿子，未愧鹿门庞。老至衰滋剧，秋高病尚侵。坐看儿学字，卧听客弹琴。囷满雀方斗，栖寒鸡欲瘖。世情元自懒，不是事违心。"}