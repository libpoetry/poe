{"id":"136548","title":"妾薄命·长天云茫茫","dynasty":"宋代","author":"白玉蟾","text":"长天云茫茫，流水去不返。寂寥不可呼，死者日已远。旧事常在心，思之辄泪眼。修昼劳怅想，寒夜百展转。梦里时相逢，醒后细思忖。门前青衿子，相愿吾安忍。罗衣叠空箱，久矣废檀板。月明燕子楼，风清荷花馆。置之勿复道，此念增缱绻。自怜妾薄命，鸳衾为谁暖。冉冉冥中魂，尚或暗相管。邻家琴声悲，精爽竟难挽。"}