{"id":"226309","title":"精卫行·微禽负大耻","dynasty":"宋代","author":"黎廷瑞","text":"微禽负大耻，劲气横紫冥。口衔海山石，意欲无沧溟。沧溟茫茫云正黑，涛山峨峨护龙国。假令借尔秦皇鞭，驱令石头填不得。布囊盛土塞江流，孙郎览表笑不休。劳形区区雠浩渺，志虽可尚难乎酬。蓬莱有人怜尔苦，劝尔休休早归去。精卫精卫我亦劝汝归，沧海自有变作桑田时。"}