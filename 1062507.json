{"id":"1062507","title":"与诸人分韵咏古碑探得罗池庙记以池字为韵","dynasty":"宋","author":"谢逸","text":"德不盖当代，名欲万世垂。刻石期后人，石与名俱隳。子厚名世士，投荒死南夷。柳民怀遗爱，作庙临罗池。韩公记其事，沈子书其词。韩词昭万古，沈诗妙一时。名实两无愧，后世传不疑。古人共閒燕，翰墨相娱嬉。食不设寒具，玩此前贤碑。愿作集古录，模楷欧少师。"}