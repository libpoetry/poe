{"id":"1124998","title":"用薛郎所寄示诗三韵","dynasty":"宋","author":"晁公溯","text":"子勿诮毛颖，渠言何使余。遥知生白室，谁助杀青书。巴墨漆相似，蜀笺霜不如。殷勤遣分寄，吾汝与同车。阿传议酒食，察贰更廉空。开瓮鸭头绿，磨刀鱼眼红。报功他日在，食淡暂时同。富贵行自致，圣时无道穷。薛君昔在日，才可齿诸任。继世能传业，为文有嗣音。千秋当却老，六籍更钩深。何以寿吾子，高才无陆沈。"}