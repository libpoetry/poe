{"id":"1078100","title":"蚊","dynasty":"宋","author":"李纲","text":"江风萧萧江水清，飞蚊扑扑何处生。驼肩豹脚嘴如铁，天使咂食同蝇虻。先生暑困汗翻雨，僮仆摇扇疲屡更。乘虚投隙肆毒吻，鼓翅舞足何其轻。须臾含桃变柳絮，坐使饥腹成膨脝。舍身施汝岂吾惜，逼耳最恶声娇狞。有时缘拊于吾指，罪虽应尔心则矜。露华清泚自可饮，戒汝慎勿贪芳腥。"}