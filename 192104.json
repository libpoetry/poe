{"id":"192104","title":"人日集蟆颐视堰","dynasty":"宋代","author":"李石","text":"大江拆两股，小江分一支。秋水七八月，老蟆喜持颐。往往自夸大，未觉海若嗤。灌溉虽小惠，湮溺已可危。父老指水迹，栖苴挂林枝。高田混坑谷，漠漠沙风吹。城堞不数步，长堤漫委蛇。我非河洛想，颇为梁益悲。神禹岂不到，吾蜀几为池。人日有故事，敢后壶浆期。野叟馈鱼兔，鼓舞亦致词。一笑谢父老，何由救民饥。但得麦早熟，眼底无疮痍。老守为尔醉，灯火江之湄。老蟆亦放光，跳月天南垂。"}