{"id":"814931","title":"采桑子","dynasty":"清","author":"俞樾","text":"闲中检点闲功课，死是禅心。活是仙心。一样工夫两样心。闲中领略闲滋味，苦是诗心。辣是稳心。两样精神一样心。宵声并向宵来听，清是钟声。和是箫声。一样宫商两样声。秋声分向秋来听，哀是蛩声。怨是蝉声。两样心肠一样声。无边春色随天付，闹是杨花。静是兰花。一样天工两样花。有情芳讯随年度。嫩是莲花。老是梅花。两样年华一样花。兰因絮果更番换，愁是春人。悲是秋人。一样襟怀两样人。烟蓑雨笠寻常好，瘦是山人。寒是津人。两样生涯一样人。"}