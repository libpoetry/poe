{"id":"458101","title":"班中见鸟","dynasty":"当代","author":"卢青山","text":"鸣鸟声悽悽，立我阀门上。长尾举复平，左右捷其颡。周遭列机泵，声如雷鼓响；嗟汝声何微，侧耳差堪想。管簇亦如林，岂复山林样；濯濯无叶枝，况乃溪流漾。管中夫何物，日夜肆驰淌；此非汝所知，亦非我所掌。我为生所拘，去此腹不享。汝究何所为，来此成流荡。我有言于汝，蹑足欲相傍。振羽忽已去，回顾惊而惘。与汝久相离，不觉成异党；颓然自远立，一刹神恍惝。"}