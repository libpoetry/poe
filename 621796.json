{"id":"621796","title":"投辞","dynasty":"明","author":"郭之奇","text":"沙濈濈，石粼粼，旦旦沿洄宛在身。一水合互递赢缩，诸山屈伏渐舒伸。波流咽声凄劳客，冈峦含意慰游人。游人事事不异昔，水山到处改芳新。历乱人间几甲子，销磨此日一冬春。冬去春来春复暮，落花飞絮交相妒。莺啼宛转杏催开，雁影蹁跹芦衔渡。湛湛江流上有枫，偃蹇山幽桂树丛。冶容年少骝嘶绿，怀春游女步穿红。行乐犹言飞流电，可怜远客滞征篷。征篷袅袅真何事，宓妃娀女俱迷自。两美必合孰为占，导言不固今姑置。余饰方壮聊浮游，南有乔木未可休。肠断祇叹西方美，回首徒歌池北流。谁能念子空懆懆，且复偕我自繇繇。时当避贤应乐圣，日逢戒心亦居命。吟卧随缘昏旦资，居诸忘却暑寒迸。明月邀杯影同人，永昼分眠睡为政。有时梦入雨云深，不知醉起风雷盛。三旬一苇恣沉浮，千里万重纷送迎。已觉长江滚滚辞，缘溪辗转百川差。夹陵右左回天窄，积石后先划水危。哀壑夜声多惆怅，黯林晓气半迷离。迟迟采桑伤少妇，萋萋卉木怨娇鹂。牛羊既下村烟闭，云水昏森山鬼疑。自是倦愁生恍惚，时物何心乱客痴。噫嘻置置勿复道，灯前起舞影相劳。四千里游未飘蓬，百五日来堪潦倒。诗篇双袖见闻驱，迩来颇觉窥深造。囊中一钱留得看，肘后诸方静相告。此身行止信浮云，周流乎天亦所好。祇今舍棹始驱车，地近顿宽饥渴躁。陟彼崔嵬疲仆夫，忽惊霢霂披襟帽。迷云咫尺袖中生，积雨晨昏驱前导。萧摵回林醉不醒，崩奔鸣壑纷如倒。望望犹入最高头，累累建瓴成伏抱。汀州天上语传呼，潮海水中意可到。层峰出足起怀舒，远岫交襟凭望扫。所愁前岭欲移文，投辞急濑烦先报。"}