{"id":"1122460","title":"灯词四首","dynasty":"宋","author":"姜夔","text":"南陌东城尽舞儿，画金刺绣满罗衣。也知爱惜春游夜，舞落银蟾不肯归。灯已阑珊月气寒，舞儿往往夜深还。只因不尽婆娑意，更向阶心弄影看。沙河云合无行处，惆怅来游路已迷。却入静坊灯火空，门门相似列蛾眉。游人归后天街静，坊陌人家未闭门。帘里垂灯照尊俎，坐中嬉笑觉春温。"}