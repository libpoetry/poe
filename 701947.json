{"id":"701947","title":"甲戌民风近体寄叶给事八首","dynasty":"明","author":"龚诩","text":"疫疠饥荒相继作，乡民千万死无辜。浮尸暴骨处处有，束薪斗粟家家无。只缘后政异前政，致得今吴非昔吴。寄语长民当自责，莫将天数厚相诬。昨过任溪南北村，百家能得几家存。春秋旦暮常愁饿，父母妻孥半病瘟。荇粉磨成连浊土，榆皮剥尽到深根。相逢无复人形状，两颊何曾断泪痕。釜可生鱼甑有尘，此言今日始知真。极贫只为无恒业，大患皆因为有身。顾义耻随偷作伴，惜名乐与死为邻。西风昨夜催寒信，冻杀街头多少人。赋得田家苦楚吟，一番歌咏一伤心。妻孥命贱等黄土，薪米价高同白金。四隅常有盗贼警，百里寂无鸡犬音。相逢父老聚头哭，泪滴洪波到底深。自怜须鬓白如银，不道今年遇此迍。数亩薄田俱付水，百般老病尽随身。念渠漂泊无家者，与我同为失所民。终夜忧吟声不绝，半因忧已半忧人。一经水旱便流离，风景萧条思惨悽。到处唤春空有鸟，连村报晓寂无鸡。颓垣废井荒芜宅，垢面蓬头瘦损妻。更有社公同寂寞，年来不复享豚蹄。骤雨狂风日夕并，海涛奔涌势如城。一朝稻付深渊没，不复人从大道行。官府乏储难画策，田家无计可求生。老夫亦是沟中瘠，莫怪歌声似哭声。田畴不见见江湖，烟火人家大半无。薄熟岂能周晚岁，实徵安得副官租。豸冠素解矜民瘼，奏牍终能达帝都。昨日喜闻停免政，不忧鞭挞烂皮肤。"}