{"id":"739083","title":"陆丈画山水歌","dynasty":"清","author":"姚培谦","text":"丈人昂藏江海客，掉首侯门人不识。万里行縢二十年，湖山特地开颜色。兴来跌宕若有神，素笺丈二为我擘。叠嶂晴开万古云，悬流直下三千尺。若有人兮台荡间，欲往从之动心魄。自言攻此颇苦辛，画手悠悠焉足论。世间万境贵亲历，蛟宫虎窟常逡巡。忆昔伏策匡庐云，裹粮十日随麚麇。时凌天风攀绝证，返顾不殊猿猱形。雁门关外霜飞后，马毛如猬骡如豆。瓯脱行行不计程，山川辽落空搔首。从此经营入杳茫，挥毫落纸无不有。直把乾坤粉本看，北苑南宫祇我友。绝技从来知者希，鬼神亦忌通灵手。再经婚娶总无家，三走京华犹未偶。君不见昔人好龙偏好画，今人好画犹好龙。百金争买赝拓卷，牙签玉轴徒玲珑。王宰石，韦偃松，从来能事羞雷同。我知丈人非画工，呜呼丈人岂画工。"}