{"id":"246266","title":"如此江山·丁丑秋暮萍影词史自蜀中见过","dynasty":"现代","author":"王蛰堪","text":"一堤霜绪凋髡柳，凄凉饯秋时候。百劫烟尘，几番风雨，能更芳园如绣。清音寂久。正九畹飘蓬，六经刍狗。对影伤心，烛痕空自惹人瘦。相将笛边试酒。故人堪慰我，云外来就。冷月疏星，残山剩水，为有同心依旧。鸥盟共守。算只合骚魂，梦中携手。夜雨灯窗，后期应莫负。"}