{"id":"686052","title":"答梁茂才二首","dynasty":"明","author":"卢龙云","text":"何处新诗念旧裁，忽传尺素傍愁开。几瞻岭外云边树，犹记尊前月下杯。泉石祇怀寻壑侣，风波宁有济川才。于今夜夜看南极，遥见光华入望来。五岭群峰万叠高，思乡无奈寸心劳。吟边桂树非南国，梦里梅花似法曹。每愧登仙追景倩，空怀纵壑颂王褒。十年自历羊肠遍，牢落风尘一敝袍。"}