{"id":"599120","title":"寿韦鸿初","dynasty":"明","author":"陈克侯","text":"海上新秋夕，华筵风露清。兔灵供药度，鹊喜下桥迎。系出彭城远，家传汉相名。弱龄才卓荦，彩笔气峥嵘。几奏东方牍，犹然鲁国生。桥门多士拥，璧水五经横。岂谓鳣堂兆，仍劳僰道行。巴童期跨竹，山鬼避悬旌。骥竟盐车困，鸿宁弋缴婴。壮图捐佩玦，初服就兰蘅。伸屈时龙蠖，行藏世重轻。狂澜谁共障，高炬手孤擎。学闯先天奥，文垂后进程。章缝归赤帜，川岳护耆英。户屦朝常满，山猿夜不惊。图书干象纬，丘壑并蓬瀛。庭倚桑弧劲，阶罗玉树荣。悬车留逸轨，容驷待高闳。惇史虚重席，熙朝伫五更。蒲轮何日下，延首颂升平。"}