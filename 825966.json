{"id":"825966","title":"述菊","dynasty":"清末近现代初","author":"郑孝胥","text":"我虽投有北，意若轻此乡。所居依高柳，偃息聊徜徉。残秋忽重九，颇讶花未黄。邻园觅盆菊，恣取不靳偿。涉旬苞渐放，倜傥殊非常。抗态已兀傲，舞姿极回翔。色奇固难媚，骨瘦偏含狂。遇之以畸士，勃然动诗肠。不辞室转寒，独赏夜始长。得此果意外，谁能蔑众芳？"}