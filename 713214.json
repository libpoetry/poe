{"id":"713214","title":"同梁药亭屈翁山淩天杓林叔吾泛舟东湖承高西厓邑侯垂访谈宴逮夜赴湖主人尹澜柱铨部之招即事赋赠","dynasty":"明末清初","author":"陈恭尹","text":"我爱清秋好，因为湖上行。拂衣昨夜度江水，青山画舫遥相迎。垂杨飞丝映朱阁，古松擢干排苍冥。湖上多故人，邀我湖中亭。大铙忼慨间淮鼓，高管断续和秦筝。妖童罗列十四五，曲曲尽作边头声。长谈短歌共披写，座中客尽风流者。只愁天上落金乌，宁识湖边有车马。高侯达者好著书，日开经史自公馀。洛下不唯容阮籍，临邛直欲朝相如。昨日相过惭未报，今朝复枉湖中道。在贵真看能下人，微才岂敢论高蹈。生平落魄偶言诗，空谷寒猿只自悲。何因得入君侯耳，逢人往往言相思。相思相见日之夕，湖日湖云相映色。洲渚纡回势若环，波光琐细纹如织。中流四顾忽茫然，四百罗浮出半天。君不见晋时葛稚川，作令乃以丹砂传。又不见秦世安期子，说项不成成列仙。人生出处皆陈迹，百年且自行胸臆。主人有酒须尽欢，回船勿使风涛黑。"}