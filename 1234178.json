{"id":"1234178","title":"题桃源图","dynasty":"元","author":"赵孟頫","text":"战国方忿争，嬴秦复狂怒。冤哉鱼肉民，死者不知数。斯人逃空谷，是殆天所恕。山深无来遥，林密绝归路。艰难苟生活，种莳偶成趣。西邻与东舍，鸡犬自来去。熙熙如上古，无复当世虑。安知捕鱼郎，延缘至其处。遥遥千载后，缅想增慨慕。即今生齿繁，险绝悉开露。山中无木客，川上靡渔父。虽怀隐者心，桃源在何许。况兹太平世，尧舜方在御。干戈久己戢，老幼乐含哺。田畴毕耕耨，努力勤蓻树。毋为问迷津，穷探事高举。"}