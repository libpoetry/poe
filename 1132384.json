{"id":"1132384","title":"次韵虞退夫除夕七绝句","dynasty":"宋","author":"魏了翁","text":"蜀人谁不望西还，何事天公独我悭。两度来逢单阏岁，腥风血雨满人间。谁驱斗柄向东迁，渐喜新年胜故年。岁纬移躔东井外，狼星敛角左参边。是滔滔者竟谁归，有酒盈卮不暇挥。待挽长江洗兵马，尽还草木旧晶晖。云外衔山日半环，传杯共惜片云欢。莫疑来日是来岁，万古光阴只么看。几度将心安处安，有时中夜起长叹。年来识得安心法，否泰元从随蛊看。人道渠阳尔崄艰，崄艰在彼我何关。却从楚泽宽平后，彫尽从前镜里颜。明朝同上四贤山，要与群英尽日还。认取钩深堂上意，春风曳曳鸟关关。"}