{"id":"1242549","title":"资寿堂","dynasty":"元末明初","author":"张昱","text":"为之医药以资寿，古人存心子能有。治生若然天必与，衣禄何忧不丰厚？潘彝世籍富豪家，金珠斗量钱载车。百年风雨换门户，甘守俭薄为生涯。法依本草为炮制，修合肯教违矩矱？日月回旋碾上轮，虎龙交媾炉中药。服之一剂神气全，百龄寿等金石坚。洪范五福寿居首，有金无寿真徒然。彝也性秉芝兰秀，湖海香名喧众口。修文坊南当大街，如斗之字出高牌。贵人长者共祗重，每日门前车马来。"}