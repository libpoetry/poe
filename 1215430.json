{"id":"1215430","title":"留别欧阳玄鲁伯昭二同年","dynasty":"元","author":"陈泰","text":"麒麟骨骼虎豹文，当年湖湘谈两君。胸中磊落当经史，岂独下笔空凡群。贵戚权门皆倒屣，南北风云会于此。谈笑真堪鲁仲连，风流亦到欧阳子。玉堂万卷图书新，冉冉翳凤骖星辰。天孙云锦不浪织，帝旁已染红嶶春。我身亦生大国楚，尊前作歌能楚舞。屈原贾谊今已矣，世间人才吁可数。"}