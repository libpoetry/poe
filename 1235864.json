{"id":"1235864","title":"都城杂咏（四首）","dynasty":"元","author":"宋褧","text":"万户千门气郁葱，汉家城阙画图中。九关上彻星辰界，三市横陈锦绣丛。玉盌金杯丞相府，珠幢宝刹梵王宫。远夷纵睹争修贡，不用雕戈塞徼通。豪杰纷纷白玉京，汗颜血指战功名。九重见帝多因鬼，万里封侯不用兵。肥马尘深心独苦，鲋鱼波涸事难平。西山小隐烟霞暗，依旧春犁趁雨耕。风物鲜妍饰禁城，豪家戚里竞留情。花围锦幄清明宴，香拥珠楼乞巧棚。叱拨马摇金辔具，帡幪车飏绣帘旌。他年定拟持铅椠，细数繁华纪太平。流珠声调锦琵琶，韦曲池台似馆娃。罗袖舞低杨柳月，玉笙吹绽牡丹花。龙头泻酒红云滟，象口吹香绿雾斜。却笑西邻蠹书客，牙签缃帙费年华。"}