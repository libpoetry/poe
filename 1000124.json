{"id":"1000124","title":"送运使李工部自陕西移益部十韵","dynasty":"宋","author":"强至","text":"近取河湟议出师，公才正合济今时。朝廷好问平戎策，郡县无劳谕蜀辞。萧相馈饷堪仰给，马卿建节忽西之。未容岁课关中奏，即听风声剑外驰。垄雪欲飞行路片，江花应发到官枝。桑麻蔽野居民富，锦绣连甍雅俗熙。万井讴歌饶乐事，百城财赋省文移。就更使部虽云速，入用王朝固未迟。绿发贵名由众论，青云旧物是台司。东归马首须迎驾，为感新来国士知。"}