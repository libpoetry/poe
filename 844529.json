{"id":"844529","title":"贺圣朝 同上，用陈栗庵茂材原唱韵","dynasty":"清末民国初","author":"洪炳文","text":"洞庭木落秋云暮。元冬将度。西邻忽报送花来，催题诗句。黄花满地，碧云天际，念佳人如晤。林间贳酒是谁来，有白衣相遇。种花几度周星纪。可称花知己。肖形一一锡嘉名，有玉英珠蕊。满城风雨，满庭丝竹，助名花绮靡。卷帘人瘦，傲西风，为忆填词李。"}