{"id":"292050","title":"悼孙肃学长","dynasty":"现代","author":"常国武","text":"忆昔谪楚州，与君初相识。同属沦落人，一见豁胸臆。邂逅读君词，敛手为避席。婉丽还逋峭，清真兼白石。我旋移城中，君亦来卜宅。结庐喜比邻，声闻只一壁。时或细论文，时或坐对弈。东皋迎朝暾，长渠送斜日。季丈与蹇斋，江左大手笔。石城本陌路，异乡并莫逆。我欣附骥尾，酬唱乐晨夕。言笑常喧阗，杯盘辄狼藉。忘形到尔汝，情亲逾胶漆。遥夜正未央，忽忘身是客。劫尽曙色明，元凶一时毕。整旆还家山，重寻旧阡陌。城郭幸无改，故交多岑寂。我居城之西，君居城之北。相去不十里，相思即相觅。山妻溘病逝，常怜我忧戚。寒灯一杯酒，伴我衫袖湿。永怀不能忘，此意难尽述。君有家室累，退居复行役。飘泊悲转蓬，绝塞怨羌笛。一去二三载，囊橐稍充实。向平事未了，何期婴顽疾。病榻费呻吟，扁华俱乏术。古稀虽非夭，撒手终太急。送君石子冈，叹息人天隔。涕泪满衣裳，回首更却立。君去骨成尘，我驻悲长积。便倾沧溟水，难湔此于邑。诗成步中庭，虚霩对萧瑟。魂兮何时来，前尘重追迹。"}