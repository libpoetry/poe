{"id":"812257","title":"哀三哀","dynasty":"清","author":"朱嘉徵","text":"吾生已足厌，死者未云亡。徐君墓宿草，心许与剑长。初从凤林游，十九二十强。岳岳青云器，烂烂列星行。时危薄文术，昴毕始启疆。草疏辄痛哭，持身以大纲。朝廷正渴贤，私门多禁当。有斧空无柯，内圜而枘方。上书同时刖，荆玉夜精光。声价走璠玙，所宝非世良。入洛岂君意，饥驱自旁皇。五十始释褐，因之白玉堂。云中双飞鹤，游止必相将。一鹤凌霄汉，一鹤淹故乡。霄汉忽垂翅，颇令存者伤。龙门后死者，旷世得谈子。终老博士身，义风振闾里。䃲礴卧江山，疏野气味美。薄俗难使真，独负苍生耻。上下数千年，衡断无与比。昭代十六皇，圣德系泰否。兰台空汗青，名山正时纪。较仇鲁鱼编，苴笔董狐史。甲申逢世患，徒步阙廷死。去列幕府雄，气横建业水。仗剑履间关，画河且高垒。责我义公徒，破家存国祀。悔不用公言，偷活沟壑耳。生歌平陵东，丘首高风起。郭公文章伯，结交高阳徒。力不胜杯酌，酒盏无时疏。爱客无不可，颜色真敷愉。手捻绿沉管，拍浮锦屠苏。即席赋新藻，寒冰泻玉壶。清欢惬佳夜，芳月带尊虚。百年常对此，泠然三山俱。一从宦达去，捉鼻挥当涂。当涂良不易，福羽随祸枢。郭隗去碣石，韩众凌清都。语默以殊趣，各保千金躯。躯命岂不爱，宦情亦相于。世伪却真骥，铅刀笑湛卢。送君黄花发，哭君春风徂。春风复九日，携酒谁与娱。所以伯牙子，抚琴泪成珠。"}