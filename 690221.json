{"id":"690221","title":"春日舟行四首","dynasty":"明","author":"张时彻","text":"出郭便如意，春光尽眼中。云衣浮石淡，树杪着霞红。野渡新添水，村禽各占丛。桃源在何许，宛转未能穷。为爱春流好，初晴即放船。林皋青带雨，江路澹生烟。渔唱因风乱，莺花斗日妍。瀛洲应不远，凝望转堪怜。空闻玄圃胜，何似碧溪行。积雪千峰白，斜阳一镜平。舻移频挂藻，岸转只闻莺。信是沧浪好，中流试濯缨。青云将画舫，步步可怜春。野草风吹绿，山峰雨洗新。花枝初缀蝶，燕语故招人。村叟亦何意，逍遥傍水滨。"}