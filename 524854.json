{"id":"524854","title":"柳山石壁凹深泾川公每至坐卧其中余遂表为司马岩并纪一诗","dynasty":"明","author":"顾璘","text":"北山多幽踪，灵怪具兹石。窈曲壶峰房，巉岩老蛟脊。寒泉界遥青，烟萝缀疏碧。云构俨成居，神仙合来宅。司马真天人，辅世应帝谪。税驾归故乡，徜徉此投迹。草树徵文章，烟霞卫巾舄。俯仰皆有馀，动静随所适。我愿标嘉名，大刻示无易。盛美垂千秋，留光照山泽。"}