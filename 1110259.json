{"id":"1110259","title":"挽王季海丞相","dynasty":"宋","author":"孙应时","text":"圣世持盈计，慈皇阅士多。十年深注倚，一德妙中和。日月长循轨，边疆竟息戈。到今清净化，彷佛汉民歌。海量真无满，天和得大全。朝仪觌麟凤，仙骨称貂蝉。分陕初聊尔，骑箕遂窅然。平生融泄乐，端不舍黄泉。旧托通家子，容干相国尊。身犹安燕幕，心每系龙门。赤舄三年去，清朝百度存。灊峰天柱折，一恸岂私恩。"}