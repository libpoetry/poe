{"id":"711833","title":"游七星岩","dynasty":"明末清初","author":"陈恭尹","text":"立马眺平芜，萧萧见苍壁。不知何处云，飞作兹山石。嵯峨各异势，纷诡非一色。旁通类户牖，中虚成室宅。藤根上郁盘，石乳下涓滴。时闻钟磬鸣，宛若仙源隔。灵峰互亏蔽，微径缘空隙。颇疑混沌初，有此机巧迹。遨游兹已屡，岁月真如掷。川原无古今，世事空畴昔。徘徊倚层巅，北风感行客。"}