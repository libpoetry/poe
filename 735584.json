{"id":"735584","title":"泛洞庭湖","dynasty":"清","author":"潘耒","text":"九江潴一湖，占地楚封半。名城十二三，微茫缀湖畔。夏秋水盛时，涵天四无岸。中流吐日星，余波沸江汉。我行值仲冬，水落势平漫。犹然浩无涯，道里不可算。安乡抵巴陵，淹泊屡昏旦。眠餐蛟龙窟，偃息冯夷馆。风涛猛堪惊，云物奇可玩。霞蒸锦鲜新，日烁金灿烂。水浮玻璃天，山横青玉案。帆移畏回飙，雁度愁弱翰。城中标五湖，雄奇此为冠。平生慕图咏，及兹穷壮观。最喜流潦清，客水尽消散。全湖露真形，山川见条贯。惟湖有容德，不盈亦不暵。世人昧远览，临流畏湍悍。不有大壑潴，数州尽沈灌。配渎能停潆，比海齐浩瀚。愧无郭木才，神功莫能赞。亭毒思化源，望洋但三叹。"}