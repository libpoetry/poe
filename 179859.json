{"id":"179859","title":"自离芜湖多阻风是日早次雁汊风顺亟驾帆以行","dynasty":"宋代","author":"李流谦","text":"九牛可倒曳，兼旬逆风里。老来砚笔衰，文思每如此。篙儿疲晚牵，赤日汗流趾。峻阪有疾圆，秃羽无纵矢。朝来日初亮，旗脚忽西指。竖帆沸群呼，劈浪轻一苇。路经百家村，鸡豚不敢市。有客访江浒，疾谈幸其起。过目不留瞬，倏忽洲渚异。"}