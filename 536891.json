{"id":"536891","title":"吴郎行赠吴判官转浙藩都事","dynasty":"明","author":"王世贞","text":"吴郎醉骂金陵席，骑马却赴通州谪。三载黯淡风尘深，始作江南幕中客。吴郎濩落偃蹇且莫论，尔是文定尚书孙。书生不及文定世，父老犹传孝皇事。洛阳长沙初拜相，华容浮梁互相让。九重握手赐颜色，万里君门若咫尺。是时文定称近臣，深谋密语上所亲。朝集凤池间委佩，即看鱼水更何人。由来大厦须梁栋，不独文章为世重。鼎湖忽攀龙驭髯，寰海但使苍生恸。只今相去四十载，万事那期一朝改。玉几沈深北极尊，金鱼寂寞青云在。呜呼往事生新愁，我歌吴郎双泪流。闻道君王思故剑，莫令衫袖湿江州。"}