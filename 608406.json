{"id":"608406","title":"季冬朔夜饮酒歌","dynasty":"明","author":"区大相","text":"玄夜沉沉钟漏咽，高馆燃炉丝竹折。冻云肃穆凝清汉，薄雪参差露微月。主人有酒千斛馀，岂合善价求沽诸。太常斋后偏宜饮，相国园中薄剪蔬。人生志愿何时足，取快目前适所欲。昆虫鱼鳖皆有命，何忍驱来实吾腹。香厨素馔本芬芳，况有紫笋白盐胜膏粱。得遇醉饱且为乐，安用八珍五鼎腐肠之食充圆方。"}