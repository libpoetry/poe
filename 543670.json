{"id":"543670","title":"题李唐雪山游骑图歌","dynasty":"明","author":"胡应麟","text":"阴崖冻雪霾乱石，谁其画者李唐笔。万仞寒山挂崒嵂，恍见当时大斧劈。何人布裘裹竹笠，款段婆娑入高壁。后有苍头挈双屐，太华路南望咫尺。欲陟其巅叩拘翼，帝座罘罳俨呼吸。十二琼楼众仙集，鹤氅缤纷互长揖。白昼乘风绕八极，我欲从之路昏黑。未满丹台谪来籍，策蹇言归故井邑，灞陵桥头句堪觅。"}