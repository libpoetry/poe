{"id":"693898","title":"南宿州吴观察过访","dynasty":"明","author":"陈仁锡","text":"元祐重题庆历游，醉翁在不举杯酬。霜飞佛戟雄观察，影动星辰愧大丘。鸿雁消沉愁赤地，蛟龙掀舞撼神州。干戈满地惊时事，泗上登高理壮筹。楚云吴树乍相逢，夜访何须醉浊醪。野簌山肴篱绽菊，泉香酒美客持螯。风回湘泽新营垒，雷动江淮利挽漕。泗水诸侯观壁上，溪沙鱼鸟贼诗豪。"}