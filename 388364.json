{"id":"388364","title":"齐天乐·落荷花寄碧梧姊","dynasty":"清代","author":"谈印梅","text":"天涯又是清秋节，莲衣乍凋轻粉。待雁书成，采香人远，逗起一襟离恨。擘笺分韵。怕旧日吟怀，别来销尽。月晓风清，练塘烟景有谁问。乡园犹记往事，田田钱样小，初荐樱笋。帘影筛凉，簟纹回润，风色先传雨信。流光箭紧。念客里看花，几番红褪，归去江南，梦中无远近。"}