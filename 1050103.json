{"id":"1050103","title":"与柳丞夜话庐山","dynasty":"宋","author":"郭祥正","text":"君家庐山下，我昔庐山游。芜阴偶会合，共忆林泉幽。山脚仙佛居，宝阁连琼楼。客子多所至，未足勤吾求。最爱山北冈，鸟道通岩陬。其初惠远辈，遗芳至今留。嵬峨定心石，欲脱如簪抽。下视千仞溪，半空五云浮。石门扼危磴，天瀑垂还收。微风仙籁奏，灵草香气柔。龙吟万壑响，桂子落三秋。安栖虽未能，历览稍已周。一别几三年，万事何悠悠。日月随转目，霜雪易满头。饥将无稻粮，寒亦乏衣裘。虽非圣贤耻，自起妻儿羞。慨欲携锄犁，为君耕旧丘。经年饱蔬粟，吾道从休休。"}