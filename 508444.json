{"id":"508444","title":"慈乌","dynasty":"明","author":"倪谦","text":"慈乌在林，爰返其哺。哀哀母氏，弃我弗顾。慈乌在林，载飞载集。哀哀母氏，弃我弗恤。人孰无父，我独早孤。人孰无母，我独告殂。昊天悠悠，降此大咎。忧心憧憧，疢如疾首。朝跻于堂，泪交我颐。夕降于堂，泪渍我衣。我绩我蚕，我书我诗。惟母之训，云何弗思。兰山苍苍，鄞水汤汤。心之思矣，曷惟有忘。兰山岌岌，鄞水湜湜。心之思矣，曷其有极。"}