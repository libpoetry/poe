{"id":"816903","title":"自花埭至羚羊峡","dynasty":"清","author":"谢兰生","text":"又被饥驱出，藏名悔不深。生涯举子业，杯酒故人心。花坞辟香径，客船依野阴。晚风留宴赏，沙渚有归禽。鸣艚驾巨浪，早岁气如虹。吴楚燕齐境，风霜雨雪中。潮流几回转，岚翠半空濛。息影无长策，飘飘又短篷。浩浩西江水，来从万里遥。北争彭蠡大，东赴祝融朝。蛟鳄青春蛰，鼋鼍白日骄。沿堤多汊港，薄暮敢停桡。小渚不盈掬，犹留昭谏名。入山愁夜雨，归策喜天晴。金粟香薰袖，瓀珉翠满罂。嗟吾二三子，曾阅化人城。瘦干南田树，高崖大涤山。林深村可觅，桥细槛容攀。破刹碧云外，危矶白浪间。喃喃僧乞食，汝亦不能间。为爱青山好，船行不厌迟。东风催发早，西洞失探奇。曲渚云腴聚，前人月斧施。异时停峡尾，破壁攫蛟螭。果然灵峡石，大似二禺峰。上有云间寺，旁无竹外松。壁门横截马，山脊互蟠龙。未蹴桃花涨，吾游乐沇溶。"}