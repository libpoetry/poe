{"id":"836363","title":"一萼红 志公招赏牡丹茶","dynasty":"清末民国初","author":"聂树楷","text":"凭栏干。盼迟迟花信，犹自勒春寒。一树当阶，得春独早，异花开出如盘。合赠与花王位号，笑海棠芍药比肩难。雕玉红鲜。剪绡绛浅，晓露初干。犹记五华选胜，向彩云深处，移种家山。一去京华，别花十载，忆花特为花还。算不负主人情重，先满城桃李破春悭。应继宝珠韵事，传播且兰。"}