{"id":"1236550","title":"春日漫兴四首","dynasty":"元","author":"周巽","text":"客里惜春春又暮，无数花落绿阴生。一片溪云将雨过，几声山鸟隔烟鸣。不住啼鸟催人去，望断乡关何处家。三月狂风吹倒树，搅人离思是杨花。柳花漫空正撩乱，千点万点著人衣。随波化作浮萍去，满路飘零似雪飞。淡烟微茫远树低，王孙一去草萋萋。谁知客愁无处著，又听前林莺乱啼。"}