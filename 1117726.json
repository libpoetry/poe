{"id":"1117726","title":"连日治圃至山亭又作五字四首","dynasty":"宋","author":"陆游","text":"薙圃课僮奴，争前不待呼。水泉经雨壮，蓁莽得霜枯。高树鸣双鹊，清池下两凫。暮年惟乐此，馀念一毫无。富贵寻常事，天奚独汝悭。十分教懒拙，百倍与清闲。放鹤云千顷，钓鱼溪一湾。此诗虽信笔，它日不须删。好竹千竿翠，新泉一勺冰。残芜衬落日，老木上寒藤。细磴攲难过，危栏曲可凭。归时忽已暮，点点数渔灯。门开度略彴，路尽上坡陁。农隙闲耕犊，樵归起醉歌。青烟舞鸾凤，白石伏鼋鼍。剩有筇枝兴，穷冬气已和。"}