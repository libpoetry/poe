{"id":"821916","title":"石州慢","dynasty":"清末近现代初","author":"汪东","text":"小阁同凭，芳宴未阑，何事轻别。奔车陇驿经过，正见野梅飘雪。行行且止，又向千里沧波，中原回指青如发。长作吴乡人，料啼珠盈睫。凄绝。佩环遗响，枕被余薰，易成消歇。两地含思，魂梦何曾相接。痴情极处，画里重与端相，奇容妙采难言说。炉烬麝煤残，有心香堪爇。"}