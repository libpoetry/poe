{"id":"684768","title":"生辰曲","dynasty":"明","author":"王彦泓","text":"画檐鹊响报新晴，鬓朵初镌玉叶成。绣佛像前同下拜，泥金经尾独签名。红蛛缒镜知添喜，白鸽开笼看放生。笑说口脂休更赠，十年年减是莺莺。弄环年纪早相怜，绿叶成阴色韵全。休说蔗甘分首尾，已知蜜味满中边。单衫覆酒香难浣，低髻围花暑不蔫。应是慧根薰染久，玉池吹气比青莲。一种浓芬与素姿，漳兰茉莉可同时。茗藜瀹汁销红唾，蕉葛裁衫透雪肌。胜剪小桃烦女弟，扇围修竹赠邻姬。无将汤饼何郎试，但勿当筵唤饼师。"}