{"id":"829115","title":"悼亡八首","dynasty":"清末近现代初","author":"吴妍因","text":"万木萧条百草蔫，顿惊红玉燬蓝田。烟飞浩瀚三千界，病扰膏肓十二年。回首高唐真是梦，从今恨海不胜填。但教亦早成灰烬，一钵相盛无间然。茂苑春光欲老时，垂青谁似小姑痴。不嫌枯寂亏生气，偏遣芳馨活故枝。万里远离名教网，百年牢繫爱情丝。人生今日曾何有，踽踽徒吟残破诗。幼承庭训崇基督，长习英文赴上都。识破攻心原诈术，便甘违教返迷途。弥留不易无神论，慰藉何劳续命符。抛却牙牌休再抹，梦中犹恐笑愚夫。杭州吴郡秣陵关，菲岛申江巴子山。到处循循能启诱，诸生济济共跻攀。乱离督课防虚度，爱抚从心戒假颜。愧我多年谈教育，诒谋今更叹才悭。方寸澄明月曜辉，相夫原不仅无违。从容为我排危难，宛转凭君判是非。力疾暂教私爱割，唱随终与正途归。从今报国循遗意，何惜鳏鱼一命微。黄金随手掷纷纷，犹恐迂疏薄待人。搜箧典钗无吝色，施衣推食有馀仁。持家独任辛勤事，刻己浑忘病苦身。检点巾箱何物在，破衫遗帨是殊珍。隼鹯侧目逼同林，南国惊飞失路禽。一月翻澜风急袭，三秋茹苦病潜侵。宿疴直与棼丝似，多难终教大限临。不异顿遭豺虎噬，追思往事恨难禁。三十三秋患难将，于飞莫更羡鸳鸯。心惊锦翼翛翛折，目送苍烟缕缕飏。散去双鹣馀只影，归来一室独回肠。当年许与同生死，信誓如山何日偿？"}