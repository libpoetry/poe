{"id":"1145791","title":"空中歌三首 其三","dynasty":"隋","author":"葛玄","text":"散诞游山水，吐纳灵和津。炼气同希夷，静咏道德篇。至心宗玄一，冥感今乃宣。飞驾御九龙，飘飘乘紫烟。华景曜空衢，红云拥帝前。暂迂蓬莱宫，倏忽已宾天。伟伟众真会，渺渺凌重玄。体固无终劫，金颜随日鲜。欢乐太上境，悲念一切人。谁能离死坏，结是冥中缘。悠悠成至道，无有入无问。微妙良难测，智者谓我贤。若能弘众妙，轻举升神仙。"}