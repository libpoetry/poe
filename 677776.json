{"id":"677776","title":"题道士林栖霞碧萝猿洞","dynasty":"明","author":"王褒","text":"溪上垂萝几百尺，石洞阴阴闷长日。昔人学道居其间，尘世纷纷未尝识。白猿一啸下青山，药瓢丹灶共往还。岩扉自掩明月上，石床不扫白云閒。伊谁寻真百年后，道机通玄七闽秀。宝笈仙书入夜观，镡津霞气临晨漱。秋风袅袅吹绿萝，猿声时答步虚歌。明年买棹七峰雨，洞天鸡犬知相遇。"}