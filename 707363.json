{"id":"707363","title":"十二时慢 蟋蟀","dynasty":"明末清初","author":"王夫之","text":"问古今，閒愁有几，长与秋来相惹。到月暗、梧桐疏影。木叶泠泠初下。便遣清宵，都无万感，犹自难消夜。偏旁砌、侧近西窗，冷絮閒叨，不管残镫花灺。从伊谁，问知幽恨，长在眉梢萦挂。似诉风凄，如悲露冷，斗转银河泻。莫念人幽悄，殷勤特相慰藉。不分明，伤心句里，听得又还争差。待拥孤衾，灭镫塞耳。可放离忧罢。未多时更被，荒鸡数声啼也。"}