{"id":"409405","title":"和机器局某总办","dynasty":"近现代","author":"王昌麟","text":"版泉鏖战兵戈起，天遣蚩尤为祸始。黄帝虽仁不敢慈，仍将利器销奸宄。至今流传三千年，战攻刻意益奇诡。圣皇禦世称至仁，放牛归马成端委。禄渠搜讨文学昭，风雨咸和闾闬喜。德化覃敷青海边，澄清不独黄河水。无端祸患动西邻，难仗蒲鞭制骄子。涂炭流离满四方，羽檄革书驰万里。大舰横冲猛将堕，巨炮高张健儿掎。于时我公实宣力，半夜雪深摩敌垒。澶涧卒跃契丹归，鸟鸦军集黄巢死。九重下诏酬丰功，东川坐镇资调理。追思祸变十馀年，冀杜邪萌千万纪。适有名工海上来，造器精良随所使。铦刃磨成霜生光，坚炮铸出雷鸣耳。就中奇巧难具论，向惟岛夷私擅此。兼令中国悉其变，非惟武备能无弛。况公移节镇西川，羌界蛮疆实伊迩。怀远用德不用威，亦须以柙防虎兕。深山穷谷生魑魅，物聚为患古难弭。万有不虞徵甲兵，器械锋芒犹足恃。"}