{"id":"571765","title":"荅江进之别诗","dynasty":"明","author":"袁宏道","text":"横将一尺素，写出消魂别。泪深笔波红，情苦绢文裂。事君才两载，相期砺高节。有过必直陈，无忧不共切。密意臭兰旃，奇谈飞金屑。案牍与文史，一一相商决。对客语如绵，当机锋似铁。喜怒性情真，缓急肝肠热。所以小修言，江郎吴令杰。官虽暂时离，交岂中道辍。古井绝回波，深山无化雪。"}