{"id":"768666","title":"摸鱼子 其三 索徐翰友九节紫箫","dynasty":"清","author":"沈皞日","text":"是琅玕、参差十管，斸云嶰谷裁取。玲珑紫玉悬珠幕，囊锦谁能轻与。曾见许。记小阁、春灯协律调中吕。帘衣月午。有瑟瑟天风，层台百尺，吹引凤凰去。折杨柳，一曲移宫换羽。声声细入丝缕。九灵昨夜瑶窗听，销却人间凄楚。留此住。得几度、摩挲翠袖笼寒处。商量往路。向明月桥边，琼花开后，重谱竹西句。"}