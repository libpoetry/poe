{"id":"375970","title":"摸鱼儿·看斯人嵚嵜历落","dynasty":"清代","author":"蒋士铨","text":"看斯人嵚嵜历落，不应寂寞如此。我为壮夫君白首，相见紫薇花底。三年矣、但诉说，平生大抵劳薪耳。故乡千里，到月白风清，酒阑灯灺，梦断一竿水。风涛阔，几许躁鳞赪尾，浮沉毕竟何止。烟波着个忘机叟，鸥鹭同生怜喜。鱼不饵、想得失，抛空老作天随子。凭谁呼起，把两鬓风尘，卅年心事，都共钓编委。"}