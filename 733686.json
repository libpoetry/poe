{"id":"733686","title":"临皋渔人挽歌","dynasty":"清","author":"熊赐履","text":"先生家住团风里，笭箵婆娑照江水。年年欸乃洞庭滨，信口吟成槎上史。泛泛兰舟一叶飞，西风吹入浔阳涘。垂纶高挂洪塘鲨，投竿引出白沟鲔。沧溟何处不烟波，扬子矶头舟可舣。抱瓮丈人山下逢，开尊共话羲皇理。天地为笼江海罛，渭渚严滩安足齿。何况戋戋上谷骄，飘然返棹麻溪沚。归来不脱旧时蓑，一夕乘槎弃如屣。芦花自白峰自青，七十年来梦泡耳。楚些一曲哀江头，思君不见悲风起。"}