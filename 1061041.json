{"id":"1061041","title":"为谢无逸赋陈氏贯时轩","dynasty":"宋","author":"饶节","text":"西园拱群木，严霜损天和。岂不惜嘉阴，奈此风雨何。青青繄此君，凡材不同科。君知不同科，何必叶与柯。试看一尺根，节已倍身多。故令卷箨中，高韵不可摩。陈侯定可人，厚礼为君罗。视此种竹心，知君减悲歌。吾徒涉世疏，投足得诋诃。何如雪月际，对君自婆娑。但无我履声，与子相经过。"}