{"id":"602076","title":"寒蝇叹","dynasty":"明","author":"李学一","text":"朔风一起吹胡雪，长安朱户寒威洌。堪叹青蝇当此晨，敛翼垂头何惙劣。忆昔炎蒸入户庭，呼群引类恣营营。白璧黄金遭点污，杯盂坫几餍馀腥。今日何为徒寂寞，堕床落叶见凋零。骥尾不可附，鹏翮安可攀。气候已变易，炎时难再还。因斯感叹多利子，趋炎附势宁知止。一旦冰山不足凭，丧身落魄皆如此。"}