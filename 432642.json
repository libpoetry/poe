{"id":"432642","title":"数典诗","dynasty":"近现代","author":"周作人","text":"文王圣德足堪夸，狱里著书度岁华。百日幽囚容易过，《易经》一部属周家。东征事业安家国，夜祷精城动鬼神。再读东山零雨句，始知公旦是诗人。世间艳说除三害，杀虎屠蛟事有无。豪侠喜能兼儒雅，一编风土是传书。会稽文风世称美，吾家诗句却稀微。偶然检得唐人语，门静花开色照衣。清逸先生百世师，通书读过愧无知。年来翻遍濂溪集，只记篷窗夜雨诗。清道桥头百姓家，逸斋遗教是桑麻。关门不管周朝事，数典何因学画蛇。"}