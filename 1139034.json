{"id":"1139034","title":"送节之衡之两舍人入燕","dynasty":"宋末元初","author":"陆文圭","text":"龙驹凤雏两陆子，并驾秋风鞭騄駬。老眼一见失惊喜，定知乃翁元不死。生子真足慰人心，景升诸儿豚犬耳。满朝誉翁不容口，世禄固应传不朽。为官岂计多得钱，取印终须大如斗。我是韩家十八郎，里中曾拜北平王。碧梧停鹄已飞去，玉雪娟娟今在傍。往事伤怀泪如水，矻矻穷年吾老矣。欲追霞佩小颉颃，手倦束书携不起。"}