{"id":"1252546","title":"寄许存仁存礼","dynasty":"元末明初","author":"金涓","text":"金华有客负材丰，搜抉神奇夺化工。爱酒何殊陶栗里，隐居真似陆龟蒙。欲知晴日莺花处，尽入新诗品藻中。江汉夕烽然未息，莫将心事较穷通。年来无事学休粮，蜀墅溪头有草堂。几度瞻云思棣萼，清宵看月坐藤床。侵晨处士烟霞疾，惭愧才人锦绣肠。樗散声名甘寂寞，从教诗句只寻常。"}