{"id":"820656","title":"玉女摇仙佩 示三弟","dynasty":"清末近现代初","author":"王易","text":"仙云缥缈，三五银蟾，无限清光皎皎。绿绮传心，红绡有意，相见两情倾倒。懊恨知多少，恨黄鹂隔院，珠喉弄晓。猛可地、一声去也，玉佩犹鸣，香车顿杳。待欲学韩凭，粉蝶轻盈，梦儿空绕。细想有何留恋，枝上桃花，已入东君怀抱。无计神伤，有怀肠断，浪说王孙芳草。已被多情恼，倘情根不断，韶华易老。最好是、拈花微笑。何须惆怅，几番谱尽相思调。者春梦、何曾醒了。"}