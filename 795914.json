{"id":"795914","title":"百字令 怀母氏故居","dynasty":"清","author":"范贞仪","text":"拈花弄蕊，记绿荫庭院，清幽如许。一带浓荫遮翠幕，绿映黛螺眉妩。红豆抛莺，春纨扑蝶，憨做娇儿女。珠帘晴捲，画堂春暖如雾。回首易换沧桑，而今重忆，总是伤情处。月转回廊花影飐，谁在儿家窗户。春草池边，可娱轩里，问东风谁主。铜仙多感，露和铅泪如注。"}