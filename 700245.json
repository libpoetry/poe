{"id":"700245","title":"题莆田郭氏世美卷","dynasty":"明","author":"顾清","text":"酂侯传国魏谟封，七叶貂蝉四世公。我赋郭家三孝子，万年人纪列清风。壶山苍翠入闽天，曾见参军哭墓年。生死靖康南北路，可知当日事昭然。一家纯孝祖孙同，狂卒何知亦敛戎。看取弟兄争死日，古人何必是褒融。一命初沾竟力辞，清漳心事鬼神知。平生不惯谈茫昧，欲与先生赋瑞芝。"}