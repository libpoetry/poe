{"id":"676348","title":"刘郎","dynasty":"明","author":"傅汝楫","text":"刘郎刘郎，女今三十自造命，身如削玉眼转镜。玄都种桃笑彼花，天台采药留芳径。散发冠高黄竹冠，山中早筑礼星坛。著成鸿宝云边卧，养得蟾蜍月下看。云边月下长回首，欲观瑶光过北斗。肘后丹经鸾凤翩，腰间宝剑蛟龙吼。我本箕躔一酒星，乞住人间五百龄。君若骖鸾归玉阙，莫言吾醉与君醒。"}