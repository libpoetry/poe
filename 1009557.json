{"id":"1009557","title":"蚬子赞 其一","dynasty":"宋","author":"释心月","text":"师荒村古庙兮，人绀宇莲宫。师纸钱堆里兮，人璎珞聚中。师捞■摝蚬兮，人打凤罗龙。师鳣鲜枯槁兮，人玉食雍容。师与人隐显各异兮，卷舒一同。为华严之弟兮，不入华严保社。为洞山之子兮，不绍洞山门风。欲遁其迹迹愈著，欲晦其名名愈崇。夫能谨初护末，不沿他酒台盘兮，人莫知师之所知。师独乐其乐，乐亦无穷。果如是兮，安有今日。持短尺以量虚空，磨淡墨以邈虚空者哉。"}