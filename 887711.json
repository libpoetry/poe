{"id":"887711","title":"新雁过妆楼 其二 中秋后一夕，李方庵月庭延客，命小妓过新水令，坐间赋词","dynasty":"宋","author":"吴文英","text":"阆苑高寒。金枢动、冰宫桂树年年。剪秋一半，难破万户连环。织锦相思楼影下，钿钗暗约小帘间。共无眠。素娥惯得，西坠阑干。谁知壶中自乐，正醉围夜玉，浅斗婵娟。雁风自劲，云气不上凉天。红牙润沾素手，听一曲清歌双雾鬟。徐郎老，恨断肠声在，离镜孤鸾。"}