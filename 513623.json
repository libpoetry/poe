{"id":"513623","title":"尼山高一首寿阙里孔公伯处士","dynasty":"明","author":"程敏政","text":"尼山高，高嶙峋，千年孕此大圣人。圣人一去圣泽新，云礽玉树何振振。公伯先生号贤者，韦布不沾京洛尘。生时分值祖庭桧，荏苒于今六十春，苍髯势欲凌秋旻。朔风吹地才一日，先生笑坐开芳辰。戏綵儿孙行绕身，携壶陆续来亲宾。崧高一纸驰献寿，知有内翰联佳姻。新诗在眼酒入唇，先生陶然岸乌巾。家山乔木色不改，百岁愿作无怀民。"}