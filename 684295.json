{"id":"684295","title":"杂诗二首","dynasty":"明","author":"王立道","text":"独树生穷谷，枝干何离奇。本无廊庙用，误为匠石知。斤墨既错陈，青黄亦互施。虽云托华屋，宁复山林姿。龙扰失其神，坐令燕雀疑。玉成世所宝，大璞还自亏。造物固其然，岂得尤工师。翻羡不材者，终年养华滋。征途与日长，逶迟及春暮。山川异土风，心赏邈难遇。言念中田庐，幽期久沦误。临流怀在涧，攀林忆芳树。极浦瞩去帆，平原羡归羽。回沿穷昏旭，逼侧谢坟素。遥负北山文，空拟归田赋。"}