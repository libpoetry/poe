{"id":"1237014","title":"仪真馆中杂题五首","dynasty":"元","author":"郝经","text":"心事悠悠逐去鸿，梦魂渺渺入西风。无边木叶无穷恨，一夜秋容满镜中。鞍马匆匆改馆来，芙蓉开罢海棠开。梁间笑杀新来燕，去了重来尚未回。花落深庭日正长，蜂何撩乱蝶何忙。匡床不下凝尘满，消尽年光一炷香。持节江头久食鱼，馆人供雁意踟蹰。呼儿细看云间足，恐有中原问讯书。只见星帘挂月钩，银河依旧隔牵牛。遥怜玉雪佳儿女，泪满西风乞巧楼。"}