{"id":"690599","title":"赠别谢大行友可社丈擢南北部","dynasty":"明","author":"张萱","text":"十载輶轩万里程，闻君久已厌承明。两都可是无人赋，暂借新词写旧京。钟山晴傍白云司，玄武湖边吏散时。柳色送凉荷扑鼻，官閒身健好裁诗。一官何必较炎凉，大业千秋独擅场。庐岳欲倾彭蠡涸，岿然君自鲁灵光。此去休言是薄游，六朝佳丽且彝犹。垂鞭日过昭明宅，拉伴频登孙楚楼。三山晴色落棋枰，怪底南风日日勍。别野若闻淝水捷，好将一着赌宜城。秣陵关口草凄凄，古巷乌衣路不迷。君去定知携小陆，数椽秋色屋东西。且将白眼撑高旻，莫向风尘叹积薪。薄宦亦须谙宦态，右文原自妒文人。江空日落凤台寒，片片浮云好独看。为语当年李供奉，登台不必望长安。"}