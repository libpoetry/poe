{"id":"951161","title":"道中思庐山","dynasty":"宋","author":"岳珂","text":"庐山三百里，巨浸压宫亭。势接九江汇，峰连万古青。渊源开道术，哤幻杂仙灵。厚地蟠奇秀，雄标动杳冥。浓岚晨历历，流水夜泠泠。雪拥琼瑶障，花繁锦绣屏。吾居尝静对，亲处异空聆。瀑布手自酌，斜川身所经。龙渊敲短策，鸟道绝危陉。正派尊涵泳，高山有典型。揭来三涉径，知阅几周星。白傅松犹在，陶潜菊未零。坚高思并辙，今古共忘形。便拟安圭窦，终期老涧坰。忽严大君诏，言驾小侯軿。一别门垂柳，重观阶换蓂。出山羞小草，浮海又流萍。颇觉登山屐，翻成泛宅舲。回头看豹雾，望眼隔鸾汀。纵抱知还志，何时振倦翎。"}