{"id":"430591","title":"子美嘱题化佛化装百相即柬亚子","dynasty":"近现代","author":"汪文溥","text":"我闻漆园入梦蝶栩栩，又闻太白举杯邀月舞。如来无我无众生，化身万亿菩提树。钱君钱君仙佛徒，君卿唇舌淳于如。偶向人间弄狡狯，无相有相今之图。虬髯一张怒如戟，回鸪缚裤龟兹帻。忽然窈窕垂云鬟，肌理莹澈藐姑射。天人变幻谁能知，非儒非侠非神奇。弹琴蹴鞠等闲耳，青天碧海鞭龙螭。子陵仙去少陵老，钓台无恙莓苔扫。长铲七尺白木柄，荒江野客种瑶草。有时西笑入长安，七贵三公取次看。千骑上头拥夫婿，长衫没髁随奚官。丈夫得志贵不朽，抚髀闲煞射雕手。一朝百万策貔貅，鞭笞宙合姿躏蹂。惜哉有才不有用，腐鼠鸱鸮嚇雏凤。左徒击石浸江水，泉明乞食抱春瓮。白衣苍狗只如此，钧天偶醉何足齿。宁堪仙佛两无成，青袍布袜誓从子。沧江卧看日杲杲，文通才尽愁枯槁。苦浼陆郎丐我诗，何如黎里柳郎好。人生只作画图看，展图援笔心茫然。他年纸本流传在，鼠肝虫臂空悲欢。"}