{"id":"779872","title":"洞仙歌 琴南以亡友吴竹虚画墨桃小幅见贻，拈此寄答，并邀同作，好谱山阳一笛也","dynasty":"清","author":"戴延介","text":"阮郎归去，怅浓春瞥逝。缥缈仙源路无际。剩年年、寒食如墨春阴，吹碎雨、点点替人弹泪。一枝和梦寄。试问情深，潭水泠泠浅还未。懒更赋题红，爇瓣心香，怕唤起、吟魂憔悴。倘暗里、有时蝶飞来，便稳抱花须，也和愁睡。"}