{"id":"989672","title":"苦雨吟","dynasty":"宋","author":"曹勋","text":"巫山埋空晓光没，寒入风声散萧瑟。滴沥深摧十二峰，峡江涨白洗青壁。群阴寂寂蔽阳乌，摇荡春愁满南国。何当羲御驻中天，为我驱除风雨黑。蜚廉先驱走寰宇，列缺挥鞭起龙虎。郁仪顿辔潜海隅，九野冥冥暗风雨。饥鸢跕翅堕曾穹，军鼓无声如击缶。青苔绿砌上高堂，檐溜侵窗入烟雾。南山山叟桂为薪，四海横流阻行路。安有王春四百八十时，萧萧风雨迷朝暮。我愿得娲皇炼石补此破漏天，令三光继明，万物可睹，免使百万亿苍生憔悴困泥土。"}