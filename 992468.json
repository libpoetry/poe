{"id":"992468","title":"和吴冲卿学士石屏","dynasty":"宋","author":"梅尧臣","text":"吴夫子，佩银龟。乘天马，索怪奇。忽得虢略一片石，其中白色圆如规。又有树与乌，画手虽妙何能为。吴乃持问欧阳公，比公曩获尤可疑。疑不为辨赋以诗，诗辞粲粲明星垂。复遣赍来使我和，坐上钜公傍睨之。范侯实有杨雄学，咸云此理难究推。我归涤虑反覆思，义虽不经聊解颐。月与太阳合朔时，阳乌飞上桂树枝。枝上作窠生群儿，人不知天公。天公欲俾世间见，影著石面如黏黐。乌既不得去，月亦不可移。留为千古作好玩，慎勿倾扑同玉碑。"}