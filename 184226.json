{"id":"184226","title":"灯下学书偶成","dynasty":"宋代","author":"孙应时","text":"学书乃一乐，人或罕知趣。而我欲成癖，矻矻了朝暮。天资苦凡弱，师法非早悟。目力又已衰，怳若在烟雾。虽然日数纸，就视辄自恶。旁人谬怂惥，定未识佳处。右军固神品，大令亦体具。嫡传张与颜，尚未肯怀素。颇怪近世评，似为米老娱。雄奇在风骨，隐括须法度。安得再少年，令我进一步。人高书乃高，此语俗子怒。"}