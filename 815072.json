{"id":"815072","title":"挽台湾令高南卿司马鸿飞 其二","dynasty":"清","author":"查元鼎","text":"移治生韩地，初摅慕蔺怀。萍踪方惜别，蓬岛又相偕。逆旅叨分俸，冰衔喜晋阶。天涯重聚首，樽酒话琴斋。飒飒逞英姿，萧萧鬓雪丝。贼刚擒巨丑，律恨失偏师。碧血鏖兵处，丹心贯日时。魂归瀛海外，拟赋大招辞。一别成千古，相知失九皋。勋名垂绰楔，翰墨重词曹。诸葛有孙子，哥舒空遁逃。悲风生日暮，遥奠首频搔。"}