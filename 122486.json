{"id":"122486","title":"魏文侯城","dynasty":"宋代","author":"赵瞻","text":"曰自战国争雄来，何城不荒为壘培。治乱兴废讵足哀，矧无名号寒於灰。晋壤剖裂分家陪，魏至文侯功业恢。三师经术王迹开，五臣御侮强敌摧。况有成子相君才，吴起将兵亦伟哉。内谘礼乐古典该，外强量旅腾风雷。足尊天子朝灵台，乌用此城高崔嵬。城之峻矣维其颓，宫之广矣今蒿莱。黍离兴难悲邅回，如侯万国徒尘埃。一时火炽俄烬煨，惟有陋俗知营财。"}