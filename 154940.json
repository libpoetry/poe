{"id":"154940","title":"巫山高·巫山高，高凝烟","dynasty":"宋代","author":"文同","text":"巫山高，高凝烟，十二碧簪寒插天。危岩绝壁已飞动，况复下压万丈之苍渊。波冲浪激作深井，虎眼彻底一漩。长风澒涌发滟澦，恶色怒势因谁然。我欲截中流，虹梁莫得施{左虫右连}蜷。东西相远望不到，两目欲断心将穿。回看高唐庙下洒灵雨，遣我归意常翩翩。"}