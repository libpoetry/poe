{"id":"1115016","title":"踏莎行 其二","dynasty":"宋","author":"杜安世","text":"夜雨朝晴，东风微冷。雕梁燕子闲相并。后园次第数芳菲，千香百艳年年定。步险楼高，人赊途迥。烟芜冉冉斜阳暝。红笺写尽寄无因，想伊不信人成病。嫩柳成阴，残花双舞。尘消院落新经雨。洞房深掩日长天，珠帘时有沈烟度。夜梦凄凉，晨妆薄注。香肌瘦尽宽金缕。到头终是恶因缘，当初只被多情误。闲院秋千，又还拆了。绿苔遍地青春老。画楼日晚燕归巢，红稀翠盛梅初小。窈窕身轻，怎禁烦恼。罗衣渐减怯风峭。韶华好景想多才，厌厌只为书音少。"}