{"id":"860463","title":"续湖阴曲一首","dynasty":"宋","author":"王阮","text":"上林鸣蛙私邪官，金陵指顾成长安。唾壶一曲玉如意，声断石城锋镝寒。从来龙化中兴主，不似黄须阿奴武。当时斩鞅心下事，今日扬鞭目中虏。黄埃散漫重瞳微，雨师不洒疑人知。梦回日转惊已午，马骄风疾那容追。一声吉语禁门静，万国笙歌丹仗整。山倾海动忽燃脐，地辟天开谁问鼎。长江千里真险哉，煌煌晋业流秦淮。江涛一洗妖氛息，湖阴千古琉璃碧。"}