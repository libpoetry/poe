{"id":"795416","title":"莺啼序 西湖怀古","dynasty":"清","author":"黄德贞","text":"苏堤柳下维画舸，凭阑远眺。叹西陵、卖断繁华，两峰螺黛如扫。忆往日、香车油壁，六桥三竺青葱好。更桂香荷艳，玻璃冷浸霞晓。洪谷兴酣，北苑得意，叫绝游仙棹。但满眼、刍牧樵苏，极悬崖控绝岛。遍亭皋、桃林歇马，采莲歌、换关山调。抚流波，荇藻涟漪，濲纹留照。游鱼吹浪，飞燕翔空，惯听笙歌闹。乘好景、晴和淑媚，吟赏湖光，灏楼开妆镜，舟移芰浦，南屏爽气排林表。羡逋仙，笑指梅花老。孤山鹤梦冰雪绕。渐暖日嘶风，骅骝啮尽芳草。湘帘澄碧，绿水柔蓝，裁笔强墨妙。约略烟岚疏树，瞻顾从容，拟拾幽蘋，白云胶扰。银飘鬓丝，蟾辉映雪，幸西家尚容惫耄，趁稀龄少寄临风傲。斜阳一曲瑶琴，放艇湖心，水香月皎。"}