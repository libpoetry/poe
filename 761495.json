{"id":"761495","title":"瑞龙吟","dynasty":"清","author":"况周颐","text":"沧州路，无恙昨梦莺花，故人鸡黍。垂杨西北高楼，砑笺漉酒，相望隔雨。黯黯绪，容易绿鹃啼彻，玉骢嘶去。停琴极目湘天，也应念我，弦清调苦。诗事烟波江上，落霞回首，浮云羁羽。纫佩楚兰情芳，珍重鱼素。危阑伫立，斜日风催絮。还悽断、青冥海色，黄昏潮语。别后消魂处。更谁问询，吟边月露。禁得春寒否。凭旧燕、商量和愁同住。茂陵鬓雪，不关迟暮。"}