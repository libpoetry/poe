{"id":"1004756","title":"酹江月/念奴娇 丙子自寿","dynasty":"宋","author":"程珌","text":"平生有意，把六经膏泽，人人沾受。白被子明康节辈，浪说乘除先后。遇合一时，英雄千古，谁是高强手。蹉跎岁晚，临风浩然搔首。今但入梦青山，云溪深处，烟月生怀袖。宿有十年萧散愿，此段功缘须就。因忆坡公，仇池有约，莫误归时候。今朝对酒，歌此与君为寿。"}