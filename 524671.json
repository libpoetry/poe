{"id":"524671","title":"上元十二夜饮蒋方伯诚之第观灯","dynasty":"明","author":"顾璘","text":"日色渐落天宇澄，月华滟滟东方升。锦堂鸣钟集嘉客，玳筵珠履纷相承。饮君天台沆瀣之玉醴，观君钱唐错采之华灯。佳辰高会感人意，清歌绕梁乐何胜。君家贵盛不可言，于今海内称德门。公居岳牧领全蜀，次公秉钧调化元。英雄想望见颜色，愧我流落叨攀援。歌牛枉侧桓公听，弃马虚伤田子魂。青云轗轲徒垂翅，白日留连且举樽。公将整驾登西路，予亦怀乡欲归去。共惜相逢不可长，它年一笑知何处。"}