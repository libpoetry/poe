{"id":"1210026","title":"德新先生惠然见寄佳制二十韵和而谢之","dynasty":"元","author":"耶律楚材","text":"当年职都水，曾不入其门。德重文章杰，年高道义尊。虽闻传国士，恨不识王孙。韵语如苏武，离骚类屈原。烟霞供好句，江海入雄吞。意气轻三杰，才名冠八元。著述归至赜，议论探深源。藉藉名虽重，区区席不温。家贫谒鲁肃，国难避王敦。北鄙来云内，西边退吐蕃。勉将严韵继，不得细论文。远害虽君智，全身亦圣恩。大才宜应诏，豪气傲司阍。学识光先哲，风流遗后昆。莫寻三岛客，好谒万松轩。六度真光发，三毒妄影奔。素丝忘染习，古镜去尘昏。炉上飞寒雪，胸中洗热烦。到家浑不识，得象固忘言。心月孤圆处，澄澄泯六根。乙未闰月上休日，玉泉书。"}