{"id":"121680","title":"再次韵张簿","dynasty":"宋代","author":"陈造","text":"生世诗作癖，颇坐艰局病。当前成风手，每来难塞请。后身羽凿齿，名俪乃公盛。新诗再出奇，后出尤雅正。高吟步芳园，灵籁想随应。荆户厌卢罗，陈势无前劲。鍧隐度九轨，眇睨秋蛇径。狐兔新竄伏，原前王公乘。我学但宋璞，多惭楚珩映。才与年貌衰，不拟拂晨镜。妙句骈魁杰，曩见绝夸竞。居然大小巫，讵容耻受命。目窥曹刘墙，日有韶护听。古今尚论间，未遽优劣订。此意客未知，太简效规警。平生孔文举，敢替此心敬。"}