{"id":"786500","title":"生四庶男志喜作","dynasty":"清","author":"洪繻","text":"年华迫老大，生意近萧瑟。陆沈海外仙，潦倒沟中瘠。何意今年冬，艮男添一画！秋柳发傍稊，晚荔挺偏侧。赤足卢仝婢，累骑阮咸息。我有望子心，素无誉儿癖。未卜贤与愚，敢期过于轼！今者溷伧荒，生才亦何益！愿汝为贩脂，可以供索悉！但我重诗书，斯文留一脉。海东虽变迁，由东不移易。区区盼添丁，时时望雄特。等时汉子孙，而今沦外域。童子执干戈，庶几卫社稷。汝生在今兹，中原纷鼎革。俟汝长大时，祖邦或保赤。陶侃本庶支，壮志起宗祐。愿汝作雄飞，补予为退鹢！时势趋夷风，愿汝守孔泽！汝生喜呱呱，我名戒赫赫。汝祖有馀庆，汝辈食旧德。曩年痛幼殇，心酸泪沾臆。今年添幼孩，心快梦生翼。姆养在西家，非同康乐匿。他日携归来，有兄能汝惜！汝在三母间，俱看为拱璧。未知作阮孚，聊应呼谢客。"}