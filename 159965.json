{"id":"159965","title":"奉酬乐道·故人从我游","dynasty":"宋代","author":"韩维","text":"故人从我游，里{外门内千}非潇湘。文章老益壮，欲掩李杜光。新诗来连翩，奔走获与臧。调高岂能继，爱重如琳琅。春风动地来，急雨催群芳。梅蕊亦已落，坐看飞絮狂。谁能于此时，默默但退藏。且倾杯中物，莫顾腰下章。缓舞金缕衣，高歌玉炉香。白头自有乐，岂愧少年场。"}