{"id":"1178267","title":"雪","dynasty":"唐","author":"孟郊","text":"忽然太行雪，昨夜飞入来。崚嶒堕庭中，严白何皑皑。奴婢晓开户，四肢冻徘徊。咽言词不成，告诉情状摧。官给未入门，家人尽以灰。意劝莫笑雪，笑雪贫为灾。将暖此残疾，典卖争致杯。教令再举手，誇曜馀生才。强起吐巧词，委曲多新裁。为尔作非夫，忍耻轰暍雷。书之与君子，庶免生嫌猜。"}