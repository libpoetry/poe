{"id":"693718","title":"与石门介溪联句二首","dynasty":"明","author":"陆深","text":"坐爱书声起隔邻，随风和雨伴吟身。杯深翻恨春宵短，交好谁论白发新。匹马冲泥归路远，只鸡高会故情真。词林旧侣今南北，百遍相过莫厌频。载酒遥临扬子居，寂寥春夜满床书。即看词客非常调，赖有高篇足起予。细雨绿深庭下草，短檠清照席间蔬。十年无限绨袍意，犹喜同登白玉除。"}