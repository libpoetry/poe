{"id":"684866","title":"舟中杂兴","dynasty":"明","author":"王洪","text":"旅况异忧乐，高怀同古今。共承明主惠，不愧昔贤心。把酒山月白，弄琴江水深。永言白雪调，千载有馀音。春浦晓鸣榔，烟销江水长。佳人爱绿水，渔父咏沧浪。远雁云边下，芳荪露里香。舟行意自豁，谁说是他乡。古渡下斜日，孤烟生远村。人家住江口，潮水到柴门。白发思亲老，丹心恋主恩。扁舟千里外，但与故人论。驿路出名郡，维舟淮水隈。春山对海尽，暮雨送潮来。击榜客宵济，鸣钟城旦开。言从省方狩，不是弃繻回。河堤芳草径，淮浦绿杨津。估客多吴语，征夫半楚人。燕飞村落曙，花发驿亭春。风景年年别，扁舟过此频。二月春雨晴，交交桑扈鸣。妇人林下馌，田叟野中耕。一径木绵发，满园桑叶生。东皋有别墅，怅望独含情。迢递长河路，微茫泗水亭。桡声拨晓雾，帆影带春星。宿雁鸣孤渚，惊凫下远汀。谁人歌古调，乡思若为听。悠悠去淮甸，望望涉河津。不惜寻芳草，其如思远人。钟声长乐晓，柳色上林春。须信班生策，非关卫霍亲。古道长河外，邮亭落照边。登高极分野，眺迥出风烟。独树边淮海，孤鸿入楚天。圯桥有遗迹，倍此忆前贤。隔河见墟落，桑柘满平川。牛卧春田雨，人喧晚渡烟。江湖怀圣泽，花柳惜芳年。明发金台路，承恩玉殿前。三春白下别，千里蓟门行。独对东风酌，时闻幽鸟鸣。山回邹子国，路出济州城。谁识凌云客，重来赋两京。平原带远畴，古道夹长楸。云气来芒砀，天文接斗牛。山临旷野出，河入大荒流。荡浩平生志，从兹万里游。故国遍芳草，高台多大风。河山千古在，登眺几人同。野泽鸣山雉，荒陂起塞鸿。新丰不可见，烟树五陵东。墟里郁相望，田家多荜门。牧豕向大泽，维舟来远村。麦苗沙上秀，烟火雨中昏。赖有同袍者，幽怀喜共言。山海包齐国，龟蒙尽鲁田。济流深入地，岱岳上齐天。野树春云合，州城晓雾连。胜游方自此，乘兴未言旋。向晚望邹峄，临风倍感情。明经齐博士，习礼鲁诸生。暮鸟投空堞，春苗入废城。永惟阙里宅，金石有遗声。屡向邹人问，言从孔氏儒。隐轻齐石语，狂窜鲁连书。汉店荒城在，秦碑劫火馀。缅怀观礼射，临去独踌躇。旷野杳无际，孤舟齐鲁间。河流东下险，天气北来寒。古道苍烟迥，长亭落照閒。微茫云水外，一点是梁山。草色连远近，人烟时有无。河翻暮雨急，山入海天孤。远道凭知己，安居愧役夫。棹歌何处发，清思绕江湖。官亭柳色新，客里度青春。风雨孤舟夜，江湖远路人。明时叹才薄，旧业忆家贫。安得南飞雁，题诗慰老亲。淄渑连即墨，济郓出东阿。海上人多诈，桑中女善歌。卖丝趋晓市，驱犊向春坡。几度从仙跸，观风此地过。击筑间鸣筝，家家歌吹声。淳于为赘婿，方朔是狂生。蚕老青楼纺，人閒绿野耕。愧予非蜀客，敢起弄琴情。古戍暮云深，飞沙起夕阴。人烟迷草泽，客路出榆林。日落空山兽，风高火野禽。前程殊未已，弥惬壮游心。渺渺涉长道，悠悠动远思。家贫怜弟幼，路远忆亲慈。独雁何时到，孤舟尽日迟。永怀陟屺什，还咏棣华诗。四野望不尽，双鸥飞自閒。沧溟沦碣石，落日照榆关。远屿烟波黯，孤城海气寒。因之叹秦客，从此觅三山。长河不可渡，三月剩狂风。寒日低关树，飞沙杂塞鸿。暮声连朔漠，春色上居庸。谁信经游远，翻令志气雄。春云向晓开，海色映蓬莱。枕上春流响，窗间夜月来。策勋怀玉塞，访古问金台。翻笑阴符客，高车自此回。白马紫丝缰，吴钩百宝装。悲歌回易水，射猎过辽阳。白草胡沙迥，黄云汉塞长。任教身作将，全胜世为郎。驿路南来远，都城北镇雄。海红初出日，云黑乍生风。放马沙场上，开田野烧中。秦关百二险，应与此方同。山海环恒岳，星河绕析津。言从三殿客，共作两京臣。视草琼楼晓，看花玉署春。自惭疏钝质，何以答枫宸。"}