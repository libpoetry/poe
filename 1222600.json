{"id":"1222600","title":"赠人求赙","dynasty":"元","author":"吴澄","text":"德甫死数月，家贫不能葬。其子泣告予，听之为惆怅。予谓其子曰，今日汝宜往。汝父在世时，满眼知识广。高闳惯奔走，所事尽豪爽。资财既饶裕，意气亦倜傥。故人之子至，宁不动念想。生死见情谊，真实非勉强。应有郭元振，钱送几万镪。应有柳仲涂，金馈几千两。尧夫清廉吏，麦且五百饟。子瞻酸寒儒，绢且四十丈。彼但抽毡毛，此已归泉壤。汝其试扣门，伫看赙盈帑。予助嗟薄少，忝作汝父党。苏诗赠季明，鄙语谩相仿。"}