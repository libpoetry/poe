{"id":"400732","title":"换巢鸾凤·《燕知草》题词，和梅溪","dynasty":"民国末当代初","author":"俞平伯","text":"南国莺娇。叹嬉恬梦浅，渐远虹桥。好风偏鬓影，暗陌咽饧箫。微阳春尽去墙腰。露桃拥鬟，池台语销。黄昏懒，试静睡、夜灯留照。山悄。波渺渺。襟上酒痕，前事空怀抱。记否来时，不如归矣，凄怨天涯芳草。憔悴行吟迫中年，杜鹃啼罢残英老。湖烟深，漫回头、寂对霜晓。"}