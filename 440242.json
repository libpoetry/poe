{"id":"440242","title":"金菊对芙蓉 收拾存书，检至少时所购杂剧传奇，纸叶脆黄，覆书默诵，犹能记忆一二","dynasty":"当代","author":"石任之","text":"修月留辉，裁云剩馥，借他丹桂成仙。辍盐醯世味，久困丛残。偶开一卷趋还住，呼旧雨，尔我都迁。分明当日，忽然眼尾，痛笑春妍。似蝶自茧无眠。怕病丝设狱，天气先寒。奈叶如陈诺，飘堕风前。稚秋红下清凉界，纵到骨，已过韶年。人生实苦，不如且寄，纸上团圆。"}