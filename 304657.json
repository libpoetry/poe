{"id":"304657","title":"一萼红·晚江浔","dynasty":"清代","author":"陈曾寿","text":"晚江浔，又轻烟染柳，新绿乍成阴。古岸潮吞，荒垣烧入，弥望凄暗摧襟。问归燕、几家旧垒，算去往、无恙只沙禽。故郡风流，少年心事，梦也难寻。还觅远村投宿，认儿童闹处，盲鼓愔愔。落日摇金，寒波逝碧，空照衰鬓惊心。对愁目、西山一逻，没孤鸿、天远恨沉沉。倦倚风灯，乱时浊酒孤斟。"}