{"id":"592351","title":"漕河上送徐子与王元美秋夜饮别歌","dynasty":"明","author":"欧大任","text":"海内作者谁最雄，先朝曾睹三四公。徐生飞扬天目侧，王生奋起沧海东。独以深心辨古色，斟酌元气播国风。扶摇九万海波立，天吴起舞号祝融。须弥芥子直眇小，八九云梦吞胸中。陵轹屈宋睨董贾，愤薄宇宙开洪濛。汉庭昔日尊黄老，笔札谁奏长扬宫。迩来隆庆中兴日，二子并为清时出。台省公卿毂竞推，交游宾客席半膝。气激扶风豪士歌，醉挟邯郸美人瑟。锦帆西过扬州门，芜城不数参军笔。是时秋风动扬子，白蘋已老淮南浦。满目丹枫胡雁天，行人明月秦邮树。城中载酒尽出祖，不意二子倾肺腑。使我烟霞浩荡心，即堪一目论万古。坐上起邀江左笛，邻舟解击渔阳鼓。逡巡但坐频引酌，夜深欲别不能语。徐生将送王生留，马前乱落星如雨。牵衣期我仍慇勤，刁斗孤城谁忍闻。燕赵题书报消息，更须一约济南君。"}