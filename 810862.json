{"id":"810862","title":"潘山人至自辽左得季给谏消息","dynasty":"清","author":"王广心","text":"塞外潘生到日边，满朝惊喜帛书传。王修负担真千里，季布髡钳竟隔年。华表鹤归愁自语，纥干鹊下冷相怜。知君醉后攀牛角，一种先皇鄗上田。短辕一哭去长安，铁岭金州道路难。搔首有天垂北斗，断肠无客对南冠。管宁木榻经秋破，苏武群羝落日寒。那信圣恩思直谏，画图别苑两回看。"}