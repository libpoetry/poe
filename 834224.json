{"id":"834224","title":"玉簟凉 题次香悼亡词后","dynasty":"清末民国初","author":"易顺鼎","text":"珠涨迷江。是万里泪痕，报答成双。丝丝花气息，怎断了偏长。离红无主，又霎时换作，缟梦冰凉。收影去，早暗消龙骨，偷费乱肠。檀郎。春尘锦瑟，秋雪玉箫，赢得此恨茫茫。仙山天样远，那觅返魂香。虚幌旧并倚处，有小月飞上钗梁。芳约准，待拚他连理唐昌。"}