{"id":"483243","title":"题胡廷辉梨园小画","dynasty":"明","author":"童冀","text":"君不闻昔年天宝全盛时，梨园玉雪千万枝。君王夜入月宫去，后庭愁损千蛾眉。银桥阁道相连属，十二阑干倚寒玉。归来不忆天上游，独记《霓裳羽衣》曲。沉香燕坐清夜长，流苏宝带悬明珰。一百五日寒食节，三十六宫明月香。阿环睡足娇无力，梦绕巫山楚云碧。六花散作晴雪飞，落地瑶华晓无迹。渔阳一夜飞边尘，六龙万里天西巡。马嵬肠断埋香玉，蜀道天高空白云。东归坐叹年华暮，遥夜漫漫谁与度。梨园子弟生白头，满眼新人不如故。尔来此恨六百年，花开岁岁春风前。乾坤旧事逐流水，画图却向人间传。半幅齐纨渺萧瑟，拭眼春风香雾湿。当年画史知几人，不为君王写无逸。"}