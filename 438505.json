{"id":"438505","title":"雪谷晓装图","dynasty":"金","author":"庞铸","text":"溪流咽咽山昏昏，前山后山同一云。天公谈笑玉雪喷，散为花蕊白纷纷。诗翁瘦马之何许，忍冻吟诗太清古。老奴寒缩私自语，作奴莫比诗奴苦。木僵石老鸟不飞，山路益深诗益奇。老奴忍笑怜翁痴，不知嗜好乃尔为。杨侯胸中富丘壑，醉里笔端驱雪落。因何不把此诗翁，画向草堂深处着。"}