{"id":"355455","title":"轮台子·雨后访早桂，限车遮韵","dynasty":"清代","author":"邹祗谟","text":"几日新寒乍到，看满砌、海棠幽冶。待教选胜寻芳，是处画檐雕榭。小山琼树初开，晕檀心、渐觉飘珠麝。轻烟歇雨，更冷露无声氤氲射。飘飘金粟前身，又谁倩、虎头妙写。揽仙芬、待踏遍银蟾，好酬良夜。怕娇额涂黄，智琼妆卸。便金屋携来，不许狂蜂惹。爱芳姿、风流蕴籍。问何时、重染天香，向广寒宫借。"}