{"id":"1079427","title":"赠汪莘叔野","dynasty":"宋","author":"吕本中","text":"汪子宦不达，四海漫声名。有弟极磊落，气宇和而清。三冬文史足，十年书剑成。出言见瑰颖，府库森五兵。于身则已拙，泛如池中萍。轻肥置度外，辛苦抱遗经。乃知佳子弟，必由贤父兄。念子初来时，我方疾病撄。相从四寒暑，所历不可听。昏昏醉梦里，得君时一醒。拥炉共残火，软语当杯铛。君亦不我厌，为我双眼青。勿云躯干小，气吞横海鲸。悬榻念文举，开径忆渊明。二子风流远，感君兄弟情。穷通有时节，此士尔勿轻。"}