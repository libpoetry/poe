{"id":"139068","title":"释奠于学和刘判官韵","dynasty":"宋代","author":"吴芾","text":"忆昔未冠随亲庭，采芹曾挹泮水清。仰高先圣空有志，逮仕才能脱白丁。三釜及亲虽可喜，抗尘不复论书史。旧游恍若一梦中，十载何期两来此。惭无善政及邦人，况负平生道德心。再瞻庙像直汗下，正恐不为神所歆。朝来俎豆敬通灵，幸赖贤僚赞礼成。更勤佳句愧盛意，敢与前贤齐令名。词场自顾非元帅，白发星星徒满戴。尚期君与振斯文，休嗟莲幕淹三载。"}