{"id":"627118","title":"南安太守行赠梁昔莪先生","dynasty":"明","author":"陈邦彦","text":"南安太守黔而理，清炤南安江上水。不独南安人吏颂公清，自从里居已如此。以兹一清振殊俗，冰壶湛湛辉岩谷。州当孔道夫甲繁，悉心擘画皆禔福。去年狂寇犯郴连，星衡袁吉各蔓延。长吏弃城氓庶走，寥寥贼骑遂无前。先生闻之发怒指，誓守孤城报天子。三札请兵兵不来，区画家书拚一死。编氓万户感精忠，效死不去与公同。寇闻悚息不敢动，坐令章贡皆完封。君不见吉安诸郡多名硕，昔人风节空陈迹。一时污贼假游魂，转盼王师焚玉石。死寇死兵死则同，处死宁知分迪逆。南安山城大如斗，崇义上犹皆隘口。章水东流节镇遥，不有先生谁与守。乃知寇氛恣横非寇黠，我自无人滋溃决。恋深生死胆智衰，民未抚循恩爱竭。繇来循吏即长城，唯有清贞生义烈。我与先生夙昔未周旋，但闻南安城下语阗然。安得牧守如公数十辈，纾却朝廷百万饷兵钱。"}