{"id":"919932","title":"夜坐读韦苏州集序","dynasty":"宋","author":"苏泂","text":"兹辰孟春夕，芳意二分在。登临愧成晚，倏忽朝晡改。楼栏带栖鸟，野色半苍黛。花围郡园夜，柳暗陂塘外。昏钟四檐雨，悬灯澹予对。瓶梅书帙乱，茶树窗纱碍。披文到韦集，神赏希唐代。炉烟起寂寞，至味久不坏。妻眠稚无扰，斯境非凡会。于时暂得我，真净青莲界。蚩蚩竞物欲，宵寐犹憎爱。谁知屡空者，庶远樊笼害。"}