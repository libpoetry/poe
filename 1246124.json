{"id":"1246124","title":"五月三日会王氏南楼得激字","dynasty":"元末明初","author":"刘基","text":"蹇步属时叹，睽违苦多戚。偶寄越城隅，颇喜得幽寂。炎夏天象明，群山皎如涤。况有文献友，同心不离逖。虽无鼎俎盛，斗酒聊相觅。登楼望禹穴，慷慨生感激。玄珠沦赤水，金简不可觌。崩腾六合内，惨淡多羽檄。天弧弛虚壳，封豕逃砧锧。惟见野田中，白骨杂瓦砾。忧来歌一曲，客泪再三滴。晚风吹晴霞，海色映石壁。展诗肆遐眺，严令困勍敌。诸公俱凤麟，愧我独樗栎。危途知骥騄，勉旃树功绩。无然学儿女，怆恨山阳笛。"}