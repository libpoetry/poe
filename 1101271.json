{"id":"1101271","title":"醉歌","dynasty":"宋","author":"方岳","text":"劝君且尽一杯酒，身外无穷莫问口。近闻谁直白玉堂，或传某佩黄金斗。与君何干，于我奚有。不如雨话耕夫，烟呼钓叟。问竹活无，看梅开否。天下事自有夔龙人，山中居只堪麋鹿友。乾坤荡荡呼不闻，今古茫茫骨俱朽。鸡催晨，兔没酉，春风来时又花柳。不知柳今几青花几红，但见吾人成老丑。吾欲采薇西山，播谷南亩，吾牛虽健吾衰久。只可茅柴火酒醉几觞，村田乐诗吟数首。不然空山寂寂白昼长，閒杀一双无用手。"}