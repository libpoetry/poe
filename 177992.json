{"id":"177992","title":"伍子胥庙·朝驱下越坂","dynasty":"宋代","author":"王禹偁","text":"朝驱下越坂，夕饮当吴门。停车访古迹，霭霭林烟昏。青山海上来，势若游龙奔。星临斗牛卷，气与东南吞。九折排怒涛，壮哉天地艮。落日见海色，长风卷浮云。山椒戴遗祠，兴废今犹存。残香吊木客，倒树哀清猿。我来久沉抱，重此英烈魂。嗟吁属镂锋，冥尔国士冤。峨峨姑苏台，榛棘晚露繁。深居麋鹿游，此事谁能论。因之毛发竖，落叶秋纷纷。"}