{"id":"1241529","title":"感时述事十首 其十","dynasty":"元末明初","author":"刘基","text":"秦皇县九宇，三代法乃变。汉祖都咸阳，一统制荒甸。豪雄既铲削，疮痍获休宴。文皇继鸿业，垂拱未央殿。累岁减田租，频年赐缣绢。太仓积陈红，圜府朽贯线。是时江南粟，未尽输赤县。方今贡赋区，两际日月竁。胡为倚东吴，转饷给丰膳。径危冒不测，势与蛟龙战。遂令鲇与鲵，掉尾乘利便。扼肮要国宠，金紫被下贱。忠良怒切齿，奸宄竞攀援。包羞屈政典，尾大不可转。圣人别九州，田赋杨为殿。中原一何膴，所务非所先。豳风重稼穑，王业丘山奠。夫征厉末习，孰敢事游燕。哀哉罔稽古，生齿徒蕃羡。一耕而十食，何以奉征缮。长歌寄愁思，涕泪如流霰。"}