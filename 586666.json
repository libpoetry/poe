{"id":"586666","title":"岭南春色为林司训之子题","dynasty":"明","author":"祁政","text":"岭南春色无涯涘，红红紫紫纷纷是。崇兰丹桂总芬芳，秾李夭桃竞妍美。风景融和万物新，江山佳丽不生尘。罗浮正与东瓯接，咫尺天南是剑津。青春公子儒林秀，负笈来游自闽右。彩衣戏罢览芳华，挹得天香盈两袖。客邸相逢能几时，悠悠又动故园思。与君莫惜临河别，上苑看花更有期。"}