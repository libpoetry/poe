{"id":"690425","title":"奉和太史瀔阳赵老师游罗浮诗六章 宿冲虚观","dynasty":"明","author":"张萱","text":"落日千山寂，高天万木清。相期拾瑶草，有梦绕层城。泻月今宵酒，吹风何处笙。山灵应见待，欹枕不胜情。扶筇登叠嶂，蜡屐步高霞。为寻方外侣，来问野人家。磴曲云常卧，林深日易斜。呼朋频命酒，同咽月中华。避地曾遗世，逃名但索居。五株陶令柳，万卷邺□□。石髓和云煮，芝田带月锄。亦知吾道拙，便觉□情疏。地僻尘应断，山空翠欲浮。吹霜岚瘴少，溥露树阴稠。百折羊肠曲，千盘鸟道修。诗成意萧飒，不是赋悲秋。未向墉城去，閒游桂海间。绮霞垂綵袖，香雾染新鬟。不是望夫石，非同倚市颜。惟看明月下，幽意似相关。缥缈三峰外，峨峨峰上峰。未尝烦汉禅，更幸免秦封。拔地东溟秀，摩天南戒宗。中宵即见日，天外尚疏钟。"}