{"id":"897393","title":"秋雨书事","dynasty":"宋","author":"张耒","text":"荏苒岁云暮，空山朝夕阴。可堪连日雨，并作晚秋霖。萧飒三川合，凄凉八月深。衰荷啼卧水，怨叶泣辞林。径滑蓬蒿长，庭荒苔藓侵。远声连促织，疏滴和清砧。灯暗残更梦，闺寒向晓衾。沾衣贫路客，啼苦失巢禽。天接岗峦近，云连草树深。川容千仗肃，溪力万艘沉。红湿梨垂颊，黄沾菊破金。苑荒怀古恨，楼远望乡心。碧涨池中浪，青藏云外岑。客城阴燐走，败舍湿蜗寻。骑省惊衰飒，荆州叹滞淫。恨饶经暑扇，冷入补衣针。懒学书高阁，驱愁酒细斟。离忧殊未阕，怅望一长吟。"}