{"id":"1114053","title":"奉赠宣抚孟参政二首","dynasty":"宋","author":"李纲","text":"赤子潢池学弄兵，柄臣仗节到闽城。布宣威德雷霆奋，慰抚烝黎雨泽倾。鏖战指踪烦妙略，凯旋铙鼓震驩声。灵旗径向江湖去，早定艰难底太平。睢阳一别五经春，邂逅相逢瘴海滨。华发知公因国事，苍颜顾我久埃尘。绨袍念旧故人意，药裹关心多病身。入觐从容见知旧，为言秪欲老垂纶。"}