{"id":"1132068","title":"戊申年七夕五绝","dynasty":"宋","author":"薛映","text":"月放冰轮傍绛河，相期宝婺夜经过。嫦娥不惜宫中桂，乞与天香分外多。碧天如水月如钩，金露盘高玉殿秋。青鸟潜来报消息，一时西望九花虬。汉殿初呈楚舞时，月台风榭镇相随。如何牛女佳期夕，又待銮舆百子池。月露庭中锦绣筵，神光五色一何鲜。世间工巧如求得，四至卿曹亦偶然。银河耿耿露漙漙，彩缕金针玉佩环。天媛贪忙为灵匹，几时留巧与人间。"}