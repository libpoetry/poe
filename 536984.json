{"id":"536984","title":"歌送董佥事之大同","dynasty":"明","author":"王世贞","text":"盘雕锦袍铁䯀骢，绣旗双飐桃花红。董家南塘聊一出，万舸不敢乘春风。健儿百战髓力尽，天子高卧咸阳宫。抚髀之对何匆匆，谁夺我公向云中。南粤王头阙下矣，六裸北首穹庐空。代人巷贺吴人哭，安得分身来救侬。剑歌大白须满饮，天下健者唯董公，呜呼天下健者唯董公。"}