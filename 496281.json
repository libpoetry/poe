{"id":"496281","title":"南山寿 贺吴山泉宪副六十","dynasty":"明","author":"夏言","text":"望南躔一星，光映三阶。有仙翁、紫袍金带，佳辰海上筵开。数流年、才周花甲，论风采、独步霜台。晚岁功名，诸郎科第，占却人间五福偕。遥瞻祝、青天岱岳，翁寿并崔巍。还歌咏、日升川至，山有台莱。羡吾乡、苏山甘水，钟灵辈出奇材。念当年、东山灯火，幸此日、北阙风雷。契重金兰，情深葭玉，廊庙江湖共此怀。念同庚初度，与翁不得共衔杯。伫看取、乔迁赴阙，丹诏飞来。"}