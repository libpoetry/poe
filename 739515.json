{"id":"739515","title":"夜郎叹","dynasty":"清","author":"沈冰壶","text":"唐家支庶领大藩，禄山闻之为胆寒。贺兰一言倾房公，骨肉猜嫌填心胸。永王谋反出附会，王不能明白何怪。可怜天上谪仙海上钓鳌客，长流夜郎号党逆。同为上皇臣，同辅上皇子。邺侯为名佐，太白坎壈死。所遭幸不幸，二李天渊悬若此。噫吁嚱！王不反，有公道。白从王，非草草。或言出胁致，回护未深考，纷纷讥议尽可扫。"}