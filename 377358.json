{"id":"377358","title":"水龙吟·可怜宵梦无成","dynasty":"清代","author":"蒋敦复","text":"可怜宵梦无成，酒醒空倚秋灯语。江湖十载，年光一昔，燕鸿来去。帽影围青，衫痕剪碧，峭寒听雨。甚水流花谢，人间天上，尽难着、销魂处。纵使魂销未尽，问潘郎、鬓丝何许。如今又况，飘零不似，少年心绪。怨极愁多，无情有思，几回迟暮。记宝钗楼上，黄昏小病，黯天涯路。"}