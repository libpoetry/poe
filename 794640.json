{"id":"794640","title":"百字令 早春即事，寄怀弟妇循之","dynasty":"清","author":"钱孟钿","text":"薄寒料峭，正梅花索笑，离怀如织。一夜打窗风雨恶，不忿乳燕饶舌。青锁眉峰，春归芳草，辜负西园蝶。阑干十二，晓来还挂新月。遥想京国繁华，艳阳风景，望里云千叠。可耐相思牵远梦，又被绿杨低曳。旧事嬉游，它时吟赏，胜地俱陈迹。探巢旅燕，呢喃似向人说。"}