{"id":"552390","title":"庚戌岁元日书事录奉阳城知县李文辉主簿方彦清并寄会上诸君子三十韵","dynasty":"明","author":"宋讷","text":"王会今朝是，阳城展礼初。琴堂将彩结，天阙用金书。饬壁蛟龙障，横门鸟隼旟。尧天云尽敛，化国日初舒。阶上发仙仗，江东望帝居。烛随卿月朗，香度晓星疏。袅袅鸣丝管，锵锵响佩琚。威仪严礼乐，文彩烂璠玙。趋步方随鹭，清班已贯鱼。儒冠峨皂縠，朝服曳红裾。斑白三耆宿，雍容众小胥。道人衣短窄，释子足趑趄。秉笏容端矣，升阶色勃如。日华融海岳，春意动堪舆。圣寿闻三祝，皇风待一嘘。时和方鼓舞，天远更踌躇。民颂新年集，臣忠旧日摅。宦情趋殿陛，农庆满郊墟。乡老惊苏颋，村童识李畬。分钱传若谷，享俗得横渠。冻雪侵庭积，晴岚落市虚。静开看牍幕，香动采芹袪。腊酒浓浮蚁，春盘细荐蔬。歌儿金缕唱，舞妓翠鬟梳。客自他乡寄，年从昨夜除。已烧惊鬼竹，不结送穷车。自是驱傩后，还成守岁余。裁诗非鲍谢，陪坐愧严徐。笑里谈庠序，樽前忆里庐。自怜过六十，何日返乡闾。"}