{"id":"722033","title":"浮湘作","dynasty":"明末清初","author":"屈大均","text":"洞庭何处但空天，湘口人家没水烟。山色淡分秋雨外，涛声寒落晓风前。兰堂未得三闾返，瑶瑟难从二女传。终古云愁兼海思，枝枝斑竹似㛹娟。潇湘为客一秋悲，不唱离骚唱竹枝。香雨忽来神女馆，幽兰多长水仙祠。荒淫未敢兼风雅，哀怨惟图写别离。终古君山青翠好，销魂应有美人知。"}