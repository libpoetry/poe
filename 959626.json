{"id":"959626","title":"对雪寄一二旧友呈张仲巽宗益运判","dynasty":"宋","author":"郑獬","text":"少年喜风雪，走上百尺楼。买酒不论钱，贳却紫貂裘。相从尽豪客，楼下系紫骝。雄心视宇宙，万事叶沉浮。欲骑凤凰去，肯顾万户侯。误奏上林赋，白衣对冕旒。一钓沧海空，遂跨六鳌头。去年辞紫微，龙节得荆州。渚宫美游观，绛帐压清流。风雪不异昔，乱眼玉花稠。日月翻两车，俄惊十五秋。故人如飞云，零落不能收。老意虽未伏，酒量已难投。吊影对明烛，金樽谁献酬。隔年得一书，何足解沉忧。安得缩地术，来此醉相留。故人不可见，敢忘贫贱游。"}