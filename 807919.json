{"id":"807919","title":"贺新郎  阐释夜雨感怀和尤悔庵原韵","dynasty":"清","author":"陈维崧","text":"蓦又帘纤矣。想天边、也应长恨，泪如铅水。墙角野花无赖极，细算今朝开几。攀摘罢、定然流涕。拟到桥头寻日者，问半生、骨肉何如此。行人少，天新雨。飕飗况是秋盈耳。意家园、黔娄有妇，宛然乡里。飒飒西风吹去了，留赠黄金钿子。难怪我、桐枯心死。冷雨茜裙都染血，忍相拚、送入秋坟里。凭恨曲，唤他起。"}