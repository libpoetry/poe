{"id":"389400","title":"百字令·雨中游湖","dynasty":"清代","author":"薛时雨","text":"画图流览，爱龙眠描写，楼台重叠。纸上湖山亲领略，转惜画工笔拙。柔橹轻摇，浓阴密酿，有地都佳绝。烟岚如沐，六桥波影遥接。笑我卅载乡园，拳山勺水，到此胸襟阔。绝代果然西子貌，任尔淡妆浓抹。瞑色催人，山灵送客，过眼犹嫌瞥。城闉回首，眉痕添画新月。"}