{"id":"727539","title":"邰村同司徒左文赵寿民司徒孔文司徒际周话旧","dynasty":"清","author":"吴敬梓","text":"密戚忻相聚，香醪味独甘。烧灯开斗室，设榻近书龛。往事俱重述，行踪亦共谙。为言居胜地，终日事幽探。黄蕊当窗发，丹蘤绕户酣。草痕同织翠，水色欲拖蓝。耕凿时无失，林泉乐可耽。仓庚飞熠耀，燕子语呢喃。细雨童驱犊，薰风妇喂蚕。荷锄遵广陌，倚杖瞰晴岚。旷渺情何限，风尘客转惭。良宵难再得，拄颊听清谈。"}