{"id":"841485","title":"黄河篇","dynasty":"清末民国初","author":"曹家达","text":"羽渊饮血黄熊化，庞狐九尾涂山嫁。天遣真王出石纽，浊流倒撞天河下。八年疏瀹肇启谁，崇伯有子天为悲。大费朝发烈山焰，庚辰夜走巫支祁。岳麓碑成专阃寄，股胫无毛不告瘁。荆扬稻稌桑土蚕，一凿龙门开美利。西门邺令锄奸狙，绵钱十万穿漕渠。二千年来故道徙，遂令淮海悲其鱼。汉家永平二渠酾，依然曲直一千里。惜哉故事不允终，修筑金堤计方轨。吁嗟乎千秋万岁颂神禹，九载勤劳作怨府。云何师鲧不受诛，我为崇伯呼天告冤苦。"}