{"id":"739639","title":"夏县谒司马温公墓","dynasty":"清","author":"乔光烈","text":"条山苍苍河水黄，大贤钟毓非寻常。儿童走卒识君实，至今青简生辉光。天将元老资有宋，范韩文富道继昌。公乎正色发伟议，伊训说命同敷扬。传闻中国相司马，辽人拱手戢朔方。奈何功德未及竟，凤凰忽逝麒麟藏。转使奸回窃国柄，碑刊元祐覆纪纲。当时墓碑题御笔，清忠粹德昭炜煌。钜手万言勒神道，学士振藻铿琳琅。一朝被谗忽摧毁，马鬣空见斧与堂。墓门闭向六百载，公名自共河山长。整冠下拜瞻且肃，松柏声入清风香。"}