{"id":"749208","title":"赠王壬秋","dynasty":"清","author":"徐树铭","text":"怜君又别燕台去，直到衡云最深处。衡阳为我寄书回，已是春风满燕树。廿年几度蓟云深，旧恨缠绵变古今。梁苑已怜龙虎气，蓟门还识凤鸾吟。火云不到城南寺，玉果冰瓜纪幽事。秋飙飒飒作离声，满眼苍葭感秋思。抱书等身何处归，万峰烟翠挂萝衣。天涯董公一杯酒，清泪汍澜为汝挥。山中无田僦无屋，朋侪有书借君读。知君爱君犹有人，肯惜高官与微禄。"}