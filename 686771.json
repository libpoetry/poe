{"id":"686771","title":"维洛美刘子也刘子仕洛为大夫作室以奉母君子名之曰荣养风人美之故作是诗焉","dynasty":"明","author":"边贡","text":"维洛有崇堂，宛与伊阙京。层构何崔峨，仰观浮太清。青云结悬牗，丹霞丽飞甍。鸡鸣事甘旨，爰以隆孝情。定省日在兹，致美良匪盈。嗟嗟宦游子，百世以为荣。荣名本天爵，匪直耀圭组。之子仕京洛，膏泽被遐土。膏泽被遐土，皇鉴亦孔昭。烜烜循吏称，洋洋流汉朝。寔维慰母心，居处良逍遥。逍遥复容与，降陟在斯堂。萱草杂杜衡，罗生前后厢。循基抚婴孺，登俎挹华觞。俯睇洛川流，顾瞻嵩与邙。优哉乐相乐，千春寿未央。"}