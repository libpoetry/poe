{"id":"1237021","title":"宿凤凰山上方怀古四首","dynasty":"元","author":"项炯","text":"夜豁山窗坐泬寥，一尊月下酹江涛。纵横龙尾霜痕断，彷佛虎牙云气高。谁云魂魄犹思沛，细看荃蘅忍反骚。百五十年真梦耳，古槐残蚁黑于毛。石壁削下三千尺，挂我双屐栖林庐。潮声夜半起天末，月色秋高照雨馀。禅榻了无罗绮梦，酒家或见凤鸾书。塔根藓骨化黄土，宁使人间疟鬼除。江左夷吾浪得名，豫州英概亦沈冥。夕阳远树山如赭，秋雨荒台草更青。汉苑玉鱼谁复葬，昭陵石马已无灵。可怜白发商人妇，犹向灯前话《后庭》。楚声四起国殇悲，运尽东南事可知。塞下径推金马去，草间俄见石鲸隳。祝宗端合先祈死，丞相空闻后出师。落日半江秋寂寞，乳鸦啼绕万年枝。"}