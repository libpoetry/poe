{"id":"1074840","title":"九日登凤凰台","dynasty":"宋","author":"周紫芝","text":"落木惊高秋，旅食念行役。含羞古祠花，青蕊未堪摘。云山不着脚，佳节似可惜。一啸百尺台，往趁凌风翮。群山如玉玞，千古围故国。孤城打寒潮，往事谁记忆。玉树那得花，金莲去无迹。兴亡更六朝，溅血几飞镝。重瞳飞上天，毰毸避矰弋。何年览德辉，古榜犹可识。父老无由询，残碑少遗刻。空馀吊古涕，自对斜阳滴。"}