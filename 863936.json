{"id":"863936","title":"送张无梦归天台山","dynasty":"宋","author":"王钦若","text":"天台琼台标奇状，赤城瀑布悬千丈。中有高人混姓名，不向迷涂随得丧。闲寻棋侣过清溪，静拨云根种紫芝。八卦炉中调姹女，三田宫里守婴儿。太平天子秉乾箓，内宁外肃均百福。直符受事紫微宫，三捧灵文降黄屋。冲漠玄台集九真，清净洪基化兆民。祥风拂袂来幽谷，志士乘蹻朝玉宸。相见开怀忘岁月，因论微言鉴毫发。万壑流泉岸不枯，四时春煦花常发。却避红尘思旧麓，空羡冥鸿归势速。囊中御制宠行歌，好与黄庭同诵读。"}