{"id":"3781","title":"第三峰·西山第三顶","dynasty":"唐代","author":"常建","text":"西山第三顶，茅宇依双松。杳杳欲至天，云梯升几重。莹魄澄玉虚，以求鸾鹤踪。逶迤非天人，执节乘赤龙。旁映白日光，缥缈轻霞容。孤辉上烟雾，余影明心胸。愿与黄麒麟，欲飞而莫从。因寂清万象，轻云自中峰。山暝学栖鸟，月来随暗蛩。寻空静余响，袅袅云溪钟。"}