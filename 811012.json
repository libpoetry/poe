{"id":"811012","title":"奉题常理斋年大兄大人殉节诗二首","dynasty":"清","author":"王承广","text":"玉帐河魁失上游，前军夜半大星投。明知死地无生气，直决长围奋短矛。马革身甘酬壮志，凤毛天与显贻谋。武侯庙貌同千古，野老怀恩哭未休。射策分符事事同，谈兵慷慨气如虹。多君颈血真凝碧，嗟我匣刀徒殪戎。猿鹤化时终有恨，鲸鲵戮后愧无功。兼旬转战身犹在，青史垂名独逊公。"}