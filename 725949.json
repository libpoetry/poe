{"id":"725949","title":"和太子重云殿受戒诗","dynasty":"南北朝","author":"庾肩吾","text":"皇明执东曜，帝扆居北辰。小乘开治道，大觉拯苍民。殊途同义路，分流合智津。传香引上德，列伎进名臣。连阁翻如画，图云更似真。镜山衔殿影，梅梁落梵尘。苑桂恒留雪，天花不待春。万年逢瑞应，千生值法身。天衣初拂石，豆火欲燃薪。重善终无服，轻毛庶有因。"}