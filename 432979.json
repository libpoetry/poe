{"id":"432979","title":"浪淘沙慢","dynasty":"近现代","author":"胡士瑩","text":"簸仙语，灵风跨鹤，梦雨迷蝶。霞阁亲题秘劄，心香再拜夜爇：愿天界、冰轮长皎洁；愿人世、不谢花叶；愿耀镜华姿共春驻，薰香永无歇。伤别，怎知此愿虚设。念小胆空房闲衾畔，辗转成梦魇。还骂杀鹦哥，多事饶舌！海桑坐阅，知护花、十万金铃谁掣？销骨成尘情难灭，流金石、炽阳未热。是炎火、昆冈焚愈烈。会须待马角乌头，宇宙合，相思乃解连环结。送春处，繁樱溅袂，茂树张幄。山碧愁眉暗学，颜赪素手屡握。乍蝶怨、莺痴浑忏却。镇慵对、玉镜梳掠。念抱影分香旧情事，缠绵梦中约。今昨，酒边几度哀乐。叹岁岁天涯飘沦惯，看絮翻当萼。嗟密锁侬心，君是灵钥。此恩岂薄，凭向阳、留取丹心葵藿。蛾茧丝丝重重缚，深盟到地倾海涸。易分散、圆规谁铸错。恍尘世、一枕游仙，蚁梦觉，斜阳正在阑干角。"}