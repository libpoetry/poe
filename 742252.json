{"id":"742252","title":"雀鼠谷","dynasty":"清","author":"吴兰庭","text":"土炕冷无烟，夜分气凄恻。启户整行装，一庭霜月白。跨马行数里，依稀见曙色。迤逦冠雀津，夹立积铁壁。汾流出中间，束缚益荡激。阁道亘崖半，偪仄瞰不测。前驱振金铃，后骑蹑其迹。登降递隐见，不离一水侧。我生阅奇险，剑栈曾未识。心揣将无同，顾步丧精魄。造物何恢恢，设此观人力。古来几雄才，长驱遂奋戟。废兴迭相倚，所恃非阻厄。行客独踌躇，蹙蹙安所迫。"}