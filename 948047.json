{"id":"948047","title":"皋桥","dynasty":"宋","author":"周文璞","text":"伯鸾出京师，慷慨歌五噫。岂无济时心，升降与我违。有来适吴中，舂粱救寒饥。吴人皋伯通，舍之慰穷栖。方志虽或除，此桥犹可稽。伯鸾号逸民，佳传照绿绨。伯通赖有此，庶几与之齐。至今阊门外，两冢陪要离。累累各高大，冥冥春草萋。古者贤哲人，不计凤与鸡。焜耀亦偶尔，埋没何凄兮。出语贺两公，亦以昌吾诗。"}