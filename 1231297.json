{"id":"1231297","title":"芝山吟","dynasty":"元","author":"彭罙","text":"西山有灵芝，我采茹其芳。吐气为卿云，绚烂纷天章。紫微上卿不敢惜，手抉氛埃看五色。虎豹卫关深九重，倏烁电光迷白黑。归来不是故山遥，天风卷幔正飘飘。化作慈溪泮林雨，坐令嘉植长春苗。碧涧泠泠煮芹藻，恰似山中采芝好。咀华滋味与人同，粱肉朱门祇素饱。阖闾城头秋日凉，停云只隔钱塘江。西山日夜生辉光，山中紫芝烨烨长，更结飞霞高颉颃。"}