{"id":"833587","title":"金缕曲 其二 莲溪以鹾台领长沙、宝庆二郡，余误以为常德，遂有“武陵桃花”之句，可笑人也。赋此解嘲","dynasty":"清末民国初","author":"樊增祥","text":"地势长沙小。似怜君、回旋不足，别兼常宝。题目虽差文字隽，评泊愚山最好。且莫笑、破山颠倒。若把陶潜更贾傅，葛天民、肯续湘累稿。堪大用，此才老。朗州都愿神君到。盼旌旟、沅陵澧浦，几多香草。属吏南阳刘子骥，供亿山花水鸟。占饮水、词名多少。一误渔郎吾再误，太康来、两被桃花笑。秦父老，可知道。"}