{"id":"696093","title":"送肖鹤陈邑侯五首","dynasty":"明","author":"欧阳建","text":"郎官拜日我瞻星，曾见祥光动禁城。琴酝春风千古照，剑磨秋水十年瑩。单车到处能绥寇，一德孚时不用兵。宪眷有言荣衮冕，黄云何计久飞鸰。吩咐儿童好种花，春风可是遍天涯。贾琮作郡祇如此，龚遂为官已到家。绿树丹霞飞老鹤，深山穷谷蛰妖蛇。等閒欲继餴饎咏，却愧安能手八叉。圭江南下水粼粼，荡涤冈州十载尘。墉隼自潜安用武，釜鱼翻活肯忘恩。霾云飞去山头露，皓月照来天骨真。千古循良应有传，翁乡之后更何人。人心有感自和平，应是潢池已寝兵。村径春深无犬吠，稻田烟暖有牛耕。朱弦坐鼓南薰调，白简过朝北阙城。何处相思情不尽，夜看台斗到天明。十年灯火曳南滨，最喜今朝却大同。豹变可能成革武，兔爰谁复赋王风。柏台论定三台白，花县春深万树红。预卜燕山山下月，绿衣炫耀马青骢。"}