{"id":"1127654","title":"送绍兴帅汤相得请洞霄归括苍二首","dynasty":"宋","author":"曾几","text":"武公入相不虚传，奏牍求闲却更前。圣主闵劳天下士，诏书许作地行仙。少微星分临江左，大涤山门锁日边。便以公归良易耳，午桥虽好莫留连。谁言富贵践危机，永日深春故里归。烟雨高楼增意气，蓬莱杰阁少光辉。向来赤舄又遵陆，此去青鞋长掩扉。画戟门东是茅宇，铃斋想像独依依。"}