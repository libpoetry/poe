{"id":"1119413","title":"再次前韵二首","dynasty":"宋","author":"陈造","text":"解缆征涂一怆神，房陵十舍望西秦。苦无勋业裨昭代，久分江湖著老身。三楚上游常定伯，六朝陈迹渺愁人。不缘俛仰悲凉甚，可博临风得句新。起柁扬帆趁便风，狎鸥惊雁水烟中。裹香荐彘聊随俗，计日听鸡等自公。诗句涤愁收一一，酒杯浇别悔匆匆。与君二纪陈雷契，犹遣时人笑两穷。"}