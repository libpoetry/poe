{"id":"1117099","title":"九日独酌三首","dynasty":"宋","author":"苏辙","text":"府县嫌吾旧党人，乡邻畏我昔黄门。终年闭户已三岁，九日无人共一樽。白酒近令沽野店，黄花旋遣折篱根。老妻也说无生话，独酌油然对子孙。故国忘归懒问人，新居斫竹旋开门。菊生墙下不知节，酒滴床头初满樽。涨水骤来真有浪，浮云卷去自无根。凡心漫作颍滨传，留与他年好事孙。平昔交游今几人，后生谁复款吾门。茅檐适性轻华屋，黍酒忘形敌上樽。东圃旋移花百本，西轩恨斫竹千根。舍南赖有凌云柏，父老经过说二孙。"}