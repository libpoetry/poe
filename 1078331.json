{"id":"1078331","title":"咏怀十六韵","dynasty":"宋","author":"李纲","text":"衰年万事懒，此志有谁知。偶尔出何意，泛然归不迟。休为鵩鸟赋，幸及荔枝时。水石日在眼，旌旃非所思。携琴傍松径，置酒俯莲池。粲粲水花净，萧萧风叶披。忘言聊隐几，得趣剩围棋。天地惨将暮，风云徒尔为。物华去苒苒，草色自离离。密勿猿鹤侣，迢遥丘壑姿。亲朋有情话，图书皆吾师。扫室仅容膝，说诗真解颐。多惭鹓鹭羽，且咏鹡鸰诗。逸少誓独苦，孔君休乃宜。平生沧海约，岁晚鹿门期。喜近清秋节，那为宋玉悲。"}