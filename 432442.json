{"id":"432442","title":"新秋五首 其二","dynasty":"近现代","author":"沈祖棻","text":"病久愁深意总违，沈沈遥夜倚虚帏。银灯回照尘笺叠，瑶席生凉远梦稀。汉渚尚容人久客，秋风又见雁初飞。季鹰当日真豪杰，一忆蒪鲈便自归。雨声初送夜凉轻，秋热重蒸向午晴。閒里焚香心自静，兴来开卷眼能明。盘飧料理凭娇女，诗札殷勤感友生。犹恨音书时阻滞，倚阑凝伫暮云横。十载移居更远城，经年閒废闭柴荆。尚馀信使知名姓，为有朋交问死生。世事不妨缘病懒，老怀犹得共秋清。晚来欲罢衣初浣，独坐乘凉对月明。莲子尝新荐玉瓯，漫从瓜李问沈浮。十分秋色鸣蛩占，一夕西风故扇收。明月绕枝飞夜鹊，银河隔水望牵牛。江城处处吹横笛，浪阔天高莫倚楼。"}