{"id":"1126081","title":"龟溪即事五首","dynasty":"宋","author":"高斯得","text":"顽云蔀鹤岭，积雪明龟溪。枌榆社已屋，斯焉卜幽栖。亦有好事人，除馆溪之西。门巷寄深窈，青山有攀跻。平生秉微尚，颇忻咏归兮。且可投吾簪，安能栖会稽。父兄吴下宅，师友苕溪矶。亦欲从之游，喣湿相因依。暌孤谅无乐，旅琐良可唏。古来遁世士，独立取众非。咨予匪能然，翼短难高飞。怀哉订顽翁，示我真指归。王庭陟俊茂，三年虱其间。愚忠竟何补，积咎成丘山。愧彼海上沤，临机鴥其翻。昭□□□□，嗟嗟亦胡颜。汝今尚无觉，复倚荣辱关。晨门独何人，永。二疏仕汉庭，才术相颉䀪。并传已云宠，同归更辉光。蹇予与季父，珷玞而琳琅。不才自宜汰，显斥庸何伤。处我嫌疑间，斯义安所当。潜圣讥邻醯，焉廋渠肺肠。曩从太史氏，论次金匮书。龙兴渡江后，麟止今皇初。微辞记当时，只字宁敢虚。彼阿者谁子，顾欲私毁誉。阳秋记慕容，史记名山储。二子亦过计，人心焉可诬。"}