{"id":"659261","title":"夏景熙母受封诗","dynasty":"明","author":"罗玘","text":"阿母非职方，乌显螽斯德。职方微阿母，呱呱谁卵翼。长鼋无仰饲，何以生九肋。彼鲸波翻翻，天角一水国。夜仰观天文，帝座御北极。而能班执圭，扶摇信鹏力。帝恩浩如春，所不限异域。里门忽传呼，有使来自北。手持云锦章，白日绚五色。遂令七十妪，县君带实食。里儿竞弃母，妇或休蚕织。犹惊有鹊虎，奔走欲一识。吾何亲见闻，请以意逆亿。"}