{"id":"184294","title":"陪戎州范守阎倅饮涪翁纪事","dynasty":"宋代","author":"孙应时","text":"元佑人何负，黄郎昔此居。江山愁思里，风景醉吟馀。问俗夸遗事，开荒想旧庐。岩姿自奇怪，欲响故清虚。鸟语传沽酒，猿吟孔荷锄。文章喧宇宙。谈笑狎樵渔。小德长携杖，地明阙寄书。生涯竟流落，谤誉久乘除。士固难逃世，天宁独宁渠。朝廷重日月，河雒痛丘墟。事往真云已，神游信所於。溪名虽发越，林影尚萧疏。佳致归商略，成规易补苴。春堤要杨柳，夏渚待芙蕖。名胜新开府，风流得贰车。追游方自此，雅尚不愁予。天际归舟远，江干掺袂初。明年记狂客，万里报何如。"}