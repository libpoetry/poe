{"id":"432539","title":"携眷渡厦，舟泊淡水，偕妻子入台北城竟日，归舟记之","dynasty":"近现代","author":"连横","text":"淡江潮退好停槎，趁早偕行乘火车。暂洗征尘动游兴，一时看遍稻城花。胭脂北部久闻名，扇影衣香陌上行。行过观音山下路，采茶队里涌歌声。艋津夜月惯相思，南菜园开待赋诗。六载名山风雨感，匆匆难慰故人期。萧萧官柳拂长堤，马上诗情倚醉题。且向黄公垆下憩，归时忘却日沈西。剑潭夜夜跃龙光，古木参天荫四旁。惜我不能潭上望，停鞭一试水云乡。青畴十顷水田田，野草山花亦可怜。闻说芝林钟秀色，明诗习礼几婵娟？濒年作客滞天涯，差喜妻孥共唱随。携手同游又同返，归舟恰是上灯时。"}