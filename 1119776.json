{"id":"1119776","title":"林户求明道堂诗二首","dynasty":"宋","author":"陈淳","text":"秉彝同是得天生，道在其中本自明。气为禀来微有蔽，欲因感处复多萌。磨砻须到十分粹，克治全教一味清。从此洞然无别体，真元辉露日光星。自从河洛发真筌，节目纲条已粲然。志若坚刚方可适，心如捍格决难诠。从头格物为当务，稳步求仁乃秘传。表里直须名副实，高标终不愧前贤。"}