{"id":"1110505","title":"次韵王次之龙图六绝","dynasty":"宋","author":"孙觌","text":"拨雪披云粥面浓，三杯困卧北窗风。悠然一梦南柯去，千骑靴刀帕首红。蕨芽载土笋牙丛，青子森森褪小红。与物无情吾老矣，如今休恨五更风。青梅著子欲生仁，始见新红触眼新。李径桃蹊俱扫地，一枝独自古时春。一种奇葩绝众芳，朅来当户见锄伤。犹看纫作幽人佩，独步修门擅国香。老去伤春只自嗟，追寻陈迹问京华。更搔短发西南望，病眼昏昏泪渺花。柔桑采采树头稀，蚕妇携笼陌上归。县吏催钱星火急，只将败壁倚空机。"}