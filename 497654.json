{"id":"497654","title":"承左虞兄过访赠余长歌感激用壮聊尔志答","dynasty":"明","author":"王世贞","text":"张侯若乳虎，少负食牛气。生平所不平，舍儿比国士。懒为大将长揖人，何况州司折腰吏。腰间累累金符黄，再悬再掷还君王。桃叶渡头解兔鹘，柳花店中脱鹔鹴。宁容醉尉呵止宿，甘与侏儒共一囊。虽然落魄高阳里，毕竟难呼纨裤子。当怀明月将报恩，入匣清霜少知己。以兹宿草荒蒋径，时复扁舟下娄水。兴来赠我长歌行，伯氏复与施丹青。恍如辋川入我案，又似易水溅溅鸣。虹云缭绕气郁勃，珠玑错落光纵横。丈夫有才终有用，为汝感慨神俱竦。生欲椎周子南床，死欲掘顾元公冢。嗣宗见忌双眼色，宣明可憎一面孔。汝慎勿学灌将军，我非窦家老秃翁。偶然小醉漏消息，前身自是汝南公。但遇人间失意事，相将跳入玉壶中。"}