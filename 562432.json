{"id":"562432","title":"送蒲进士赴铅山县","dynasty":"明","author":"丘浚","text":"科名进士重，仕宦宰邑难。羡尔英妙姿，致身青云端。牛刀初小试，遽尔涖剧繁。一朝谢师友，茕然吏民间。众目胥睊睊，万口哗以欢。寒者待我衣，饥者待我餐。晦者赖以明，郁者赖以宣。一身百责萃，事事来相关。所贵各当理，事妥民斯安。况当江闽交，孔道多往还。一事胡可苟，顷刻宁暂闲。时时怀隐忧，念念斯民艰。民乃吾子姓，财乃民肾肝。民身即我身，心肉何忍剜。圣朝待士厚，发策亲临轩。何以报国恩，民者君之天。爱民即爱君，慎勿忘斯言。"}