{"id":"154394","title":"大热过散关因寄里中友人","dynasty":"宋代","author":"文同","text":"六月日正午，大暑若沸镬。时行古关道，十步九立脚。烟云炙尽散，树木晒欲落。喉鼻喘不接，齿舌津屡涸。担血僮破领，鞍汗马濡膊。幽坑困猿狖，密莽渴鸟雀。至此因自谓，胡为就名缚。所利缘底物，奔走冒炎恶。尘心日夜迫，欲住不能略。因念吾故园，左右悉林薄。昔我未第时，此有文酒乐。长松借高阴，飞瀑与清濯。层崖对僧咏，大石引客酌。畏景虽赫然，无由此流烁。于今只梦想，欲往途路邈。所效殊未立，期归尚谁约。徒尔发短歌，西首谢岩壑。"}