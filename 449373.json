{"id":"449373","title":"庆春宫  寄周锡䪖兄","dynasty":"当代","author":"陈永正","text":"岸草留霞，疏芦曳渚，遥峰暂占斜阳。秋叶如花，红桥两度流香。倦游人杳，料难耐、西风路长。乔松偃晚，健翮垂寒，何况微芳。空江对此茫茫。霜落吾庐，月上虚廊。可奈邻楼，新成百尺，年来掩尽清光。伶俜待忍，甚此夕、南枝未忘。独醒阑夜，满眼山河，翻念殊乡。"}