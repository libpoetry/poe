{"id":"543613","title":"夜集郭鸿胪馆偶闻邻室有使酒相虐者余为解纷竟戏作短歌示鸿胪","dynasty":"明","author":"胡应麟","text":"古人饮酒戒沉湎，一石萧然神不乱。今人饮酒如沐猴，脱巾狂叫无时休。双眼茫茫向天白，知交侧目成愆尤。清音软谑有何意，白波平地如山丘。君不见张旭满引挥云烟，李白一斗诗百篇，遇汝那得开心颜。又不见刘阮朝朝竹林醉，当日高谈遇此辈，大白流离玉缸碎。"}