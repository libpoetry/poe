{"id":"696094","title":"谢清爱五首","dynasty":"明","author":"欧阳建","text":"节寿堂深百堵旋，摩挲尺五是青天。狂生踯躅寻常路，舅氏孤高七十年。锦绣看花堆槛外，弦歌闻鸟和檐前。道中尽有无穷趣，惟见桃源洞里仙。满径松花双鸟旋，魂香烟冷入壶天。琴音清亮亭才午，棋局纵横日亦年。鱼泳鸟飞云外物，金浆玉醴画图前。洛阳自是将三八，袖有青蛇欲学仙。胜游锦里眼花旋，世外文章物外天。望压东亭真长者，时瞻南极祝华年。名田负郭科从薄，钓艇横江棹向前。乘鹤驾龙多浪语，诸郎驷马即群仙。春风次第向人旋，笑指文昌问老天。云赋逢杨应有日，穷途哭阮亦多年。久翻禹浪鱼高奋，暂到秦关马欲前。会看蒙山得仙诀，羡门开口便成仙。白酒新篘向客旋，东君豪放是谁天。沙抟宦海三千界，香汹泥涂十六年。北斗光腾云汉表，西山壁立栋梁前。瀛洲早许投双足，愿作排来第九仙。"}