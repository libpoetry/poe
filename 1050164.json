{"id":"1050164","title":"春日怀桐乡旧游","dynasty":"宋","author":"郭祥正","text":"二年桐乡邑，乘春览荣芳。日日绕花树，与客倾壶觞。况有青涧泉，潺潺穿北墙。容为方广池，白虹卧危梁。谁磨青铜镜，朗照红粉妆。唯恐浮云来，遮我逍遥场。舞娥回皓雪，笛叟鸣凤凰。醉则卧花下，所惜徂春阳。作诗数十篇，素壁挥琳琅。诏书徙幕府，笼鸟无高翔。却治历川狱，幽忧坐空堂。有女杀其母，逆气凌穹苍。郡县失实辞，吏侮争持赃。辟刑固无赦，何以来嘉祥。高垣密阍禁，但觉白日长。茫然思旧游，今成参与商。世网未能脱，乐事安可常。咄嗟勿重陈，昏昏灯烛光。"}