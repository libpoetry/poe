{"id":"693739","title":"咏石七首 吕公","dynasty":"明","author":"陆深","text":"吕公本侠士，诡称回道人。黄金亦可变，谁云非法身。真人巳忘我，犹著雨蓑衣。一朝尽劫尽，风雪不知归。当年钱若水，寒夜拨炉灰。若是公侯骨，定应期不来。古来神仙侣，均为柱石材。得志有廊庙，有时居草莱。葛陂化为龙，八公亦鍊石。借身远报雠，凝血今成碧。积翠竞万壑，孤顽自离群。因风欲吹堕，夕阳明夏云。采芝堪疗饥，煮石亦可餐。怅望商山老，浩歌蜀道难。"}