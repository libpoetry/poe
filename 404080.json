{"id":"404080","title":"宝鼎现·周石鼓。己巳，一九二九年","dynasty":"近现代末当代初","author":"黄咏雩","text":"重轻遑问，禹鼎亡矣，何人能守。周石鼓、秦襄时制，当在十年岁癸酉。孰作者、犬丘秦世父，祠帝三牲鬯卣。故篆曰?来自虏，想见西戎归后。沔沔汧水中何有。济舫舟、鱼草杨柳。惟丙日、车工马简，彤矢角弓骖左右。驭六辔、导阴阳原隰，持射殴其雉兽。既献享、师徒孔庶，卅里亟除中囿。应记地赐岐丰，铭十鼓、三原初搆。笑从来、椎拓纷纭，书矜史籀。更那省、嗣王谁某。数典忘宜臼。看墨气、蟠郁蛟龙，沆瀣遥通岣嵝。"}