{"id":"805879","title":"二郎神二首 其二","dynasty":"清","author":"奕绘","text":"愁云痴霭，隐一道、无情疆界。乍凉月、上弦秋上浣，偏今夜、女牛光太。守住情关参不破，直贯透、九重天外。最可恨、虚空加点，便要相思偿债。难奈。遥知此际，有人偷拜""。乞心事、无人闻细语，清露下、风吹裙带。就得一年能一见，也强似、相逢不再。越凄景难堪，萤冷琴书，蛩吟萧艾。"}