{"id":"102609","title":"神宗皇帝挽词·文武固天纵","dynasty":"宋代","author":"苏轼","text":"文武固天纵，钦明又日新。化民何止圣，妙物独称神。政已三王上，言皆六籍醇。巍巍本无象，刻画愧孤臣。未易名尧德，何须数舜功。小心仍致孝，余事及平戎。典礼従周旧，官仪与汉隆。谁知本无作，千古自承风。接统真千岁，膺期止一章。周南稍留滞，宣室遂凄凉。病马空嘶枥，枯葵已泫霜。余生卧江海，归梦泣嵩邙。"}