{"id":"531064","title":"五月四日蔡龟崖太守邀会于三塔寺大观堂分题得橚槛观澜分韵得雾字","dynasty":"明","author":"杨慎","text":"青冥鸟外檐，翠霭云中路。暇日从公游，淑景同人聚。帡幪捲宿氛，晏温属新煦。陶潜思停云，乐广欣披雾。空侯睇遥天，平荠数津树。阳焰展海帧，浮图象天柱。绣槛狎鸥汀，朱窗见鱼步。鹭翿入镜明，?羽当屏度。酌言深斝酣，讵觉层城暮。悬火已促归，芳草犹回顾。惭赓玄晖吟，缅诵澄江句。"}