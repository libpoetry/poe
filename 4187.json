{"id":"4187","title":"题虎丘寺","dynasty":"唐代","author":"刘长卿","text":"青林虎丘寺，林际翠微路。仰见山僧来，遥从飞鸟处。兹峰沦宝玉，千载唯丘墓。埋剑人空传，凿山龙已去。扪萝披翳荟，路转夕阳遽。虎啸崖谷寒，猿鸣杉松暮。裴回北楼上，江海穷一顾。日映千里帆，鸦归万家树。暂因惬所适，果得损外虑。庭暗栖闲云，檐香滴甘露。久迷空寂理，多为繁华故。永欲投死生，余生岂能误。"}