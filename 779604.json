{"id":"779604","title":"金缕曲 梁药亭解元属赋紫竹夫人，因有所订","dynasty":"清","author":"顾贞观","text":"心共香苞卷。卸啼妆、却施檀晕，湘娥恨遣。直拂芸辉绡账薄，云母簟纹波泫。新粉扑、罗浮蝶茧。说与桐花羞待凤，雪衣寒、水月毫光浅。窗影在，个人展。兔园傍柳名偷显。刻琅玕、词填玉茗，箫圆钗扁。搔背何须春笋样，一笑麻姑鞭犬。换翠袖、昭容不免。占住夜郎才几节，让扶南、暂作扶馀典。偎满愿，火龙剪。"}