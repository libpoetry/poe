{"id":"515524","title":"画兰","dynasty":"明","author":"程敏政","text":"九畹风来春昼长，深林馥馥闻幽香。紫蕤数茎叶剑绿，耻与百卉争妍妆。广文爱兰如爱友，绕诵离骚不停口。一朝乘化去弗还，寂寞芳丛委榛莠。过庭有子专城居，生绡貌得真璠玙。修篁奇石相映带，高洁宛露冰霜馀。罔极情深花自好，名笔何须雪窗老。儿孙愿比谢家郎，白日高堂镇相保。"}