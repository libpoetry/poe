{"id":"1130160","title":"颂古十三首","dynasty":"宋","author":"释德光","text":"出得山来早是迟，却于世上讨便宜。直饶一念超三界，好与拳头劈面椎。一亩之地，三蛇九鼠。子细看来，是何面胔。尊者亲曾见佛来，双眉策起笑颜开。古今不隔丝毫许，天上人间孰可陪。飏下采樵斧，直入碓坊舂。一脚踏到底，黄梅信息通。非风幡话露全机，千古丛林起是非。咄这新州卖柴汉，得便宜是落便宜。丧尽生涯卖笊篱，白拈火里讨便宜。看来伎俩只如此，也道心空及第归。赵州勘婆，百发百中。趁得老鼠，打破油瓮。苦中乐，乐中苦，赵州这僧俱欠悟。直饶顿彻根源，也是泥中洗土。黄檗棒头曾不顾，高安拳下错商量。从兹遍界生荆棘，佛法初无一寸长。入门便喝绝商量，空奋双拳立纪纲。反转杀人三角眼，丛林千古受灾殃。师之一字见还难，直下应须透祖关。纵使祖关开正眼，前头更有万重山。亲到龙潭不见龙，纸灯吹灭眼头空。一条白棒掀天地，灭却西来达磨宗。法出奸生，垛生招箭。三脚驴子，是谁亲见。若亲见，释迦老子那吒面。"}