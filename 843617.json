{"id":"843617","title":"浣溪沙","dynasty":"清末民国初","author":"冯煦","text":"总辔扶桑日不红。漫吹羌篴怨东风。而今离讯断南鸿。秾李抟云欺弱植，香兰咽露掩深丛。底须重问碧翁翁。春在愁中与梦中。晚莺雏燕各西东。东皇无计惜残红。乍采蘼芜栖曲径，又携芍药下疏栊。恁时相见太匆匆。琼岛冥冥隔雾中。兰桡去后绿波空。旧湔裙处一相逢。化鹤千年无翼返，灵犀一点有心通。莫将消息误东风。几日偷窥宋玉墙。吴娘学步剧郎当。要扶残梦下潇湘。燕外笑桃和雨散，莺边舞絮逐风狂。争知前度有刘郎。"}