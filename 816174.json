{"id":"816174","title":"旅夜书怀","dynasty":"清","author":"章畸","text":"不遣牢愁意，残灯夜独亲。饥驱轻作客，老至漫依人。泛梗踪如寄，炊粱迹已陈。支离馀倦眼，五技笑谋身。贫也非病也，途穷使智穷。畏人心自怯，媚世语难工。迹混尘嚣里，思深渊默中。小儿强解事，儳语慰愁衷。枉自抛心力，经营为一餐。诗书乖俗易，贫贱识名难。持下容招侮，鸣高岂禦寒。解嘲应有说，僵卧似袁安。交谪差堪幸，知当道式微。未能营兔窟，何用泣牛衣？孺子争修短，吾心懒是非。世情今渐熟，莫恨事多违。"}