{"id":"898052","title":"郭圃送芜菁感成长句","dynasty":"宋","author":"张耒","text":"芜菁至南皆变菘，菘美在上根不食。瑶簪玉笋不可见，使我每食思故国。西邻老翁知我意，盈筐走送如雪白。蒸烹气味元不改，今晨一日如还北。孔明用蜀最艰窘，百计掇拾无遗策。当时此物助军行，渭上褒中有遗植。英雄临事究琐屑，终服奇才屈强敌。想见躬耕自灌畦，当时有意谁能测。"}