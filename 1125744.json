{"id":"1125744","title":"和赵茂州即事六首","dynasty":"宋","author":"郭印","text":"千岩万壑最幽深，玉垒西边古茂林。仕宦不妨真大隐，风流无伴只孤斟。多情竹色朝侵几，适意松声夜入琴。莫道使君无一事，每劳幽思发清吟。边城赢得自由身，富有江山岂是贫。水榭晴云来几席，月庭香雾湿衣巾。已邀松竹为三友，更列图书作四邻。不会世间机巧事，无思无虑乐天真。人事都无喜宴安，懒于喧处竞追攀。惊残午梦风推户，压尽炎威雪满山。无主岩花时解笑，近人林鸟亦知还。应怜朝市区区者，方寸何曾顷刻闲。官居阒寂似僧居，坐卧行藏得自如。爽气逼人千亩竹，清风满室一床书。心游淡泊能调马，意绝贪求岂羡鱼。即此便同三径隐，未须投绂赋归欤。前世愚夫哂邓通，即山鼓铸死饥穷。贪名勿羡青云士，守道甘为白发翁。日月奔驰驹过隙，乾坤局蹐鸟居笼。反观自有超然地，能使渊明立下风。所欲谁能矩不踰，人生七十在须臾。纵横窃鄙张仪诈，怀卷终思宁武愚。幸有精神延短景，了无才力奋雄图。手提造化非难事，井底寒蛙祗自居。"}