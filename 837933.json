{"id":"837933","title":"立春日观大屯山积雪","dynasty":"清末民国初","author":"苏镜潭","text":"己未一月三日时在辰，处处村旗社鼓赛迎春。天公故意施狡狯，大屯山上一夜雪花铺如银。大屯之山高接天，上有姑射之神仙。珠宫贝阙缥缈不知几万千。飞鸟不敢过，穷鸱挟愁坐。流云行复止，万木喑不峙。苍崖分寸不可梯，长天寥廓海为低。势将跨鹤凌空去，下视九州万国片片划玻璃。嗟余一身如萍寄，随风飘荡任东西。此时此景杯在手，得不快饮酣如泥。呜呼，得不快饮酣如泥。"}