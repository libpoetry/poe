{"id":"1223178","title":"陪可用中议祠星于天宝宫","dynasty":"元","author":"马祖常","text":"教命司诸席，元辰集醮筵。星君符介寿，岁纪辑安躔。炬焰天无夜，熏焚树有烟。音如缑岭上，拜似竹宫前。蕊笈祥延世，飙轮俨御仙。日馀青炜接，宿耀罽坛连。象纬昭重润，斋明祝大年。步虚垂佩响，奠币织文鲜。诚感将馨祀，神娱乐鼓渊。蕃釐归帝冑，孚祐播农田。"}