{"id":"1098098","title":"壬子立夏日同郡博士黄次夔游江祖太白钓台因成古诗并呈偕行诸丈","dynasty":"宋","author":"戴炳","text":"翰林天酒星，谪堕人间世。豪气眇乾坤，浪迹寄湖海。峨峨江祖山，片石峙西澨。醉狂御风来，踞坐高傲睨。一丝聊戏垂，意得在鱼外。青天画屏句，妙越无尘界。至今五百年，春虹绚晴彩。我来访遗踪，蹑屐扪薜荔。锦苔剥冰霜，髣髴题字在。属时春夏交，微雨弄轻霁。同游俱嘉朋，笑语洽倾盖。云木团昼阴，松风奏天籁。胜践心已惬，酣歌意弥快。欲招台上魂，举爵酹清泚。今昔自殊时，欣感谅一契。诗成写苍壁，存否非所计。长啸下归舟，惊湍送飞枻。"}