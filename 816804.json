{"id":"816804","title":"玲珑四犯四首","dynasty":"清","author":"蒋士铨","text":"细雨黄昏，听翡翠屏边，笛声初起。鬟影依稀，坐背红灯乌几。丁星竹籁蛩音，都迸入一行织。指韵呜呜丝儿气。力吹得、秋声如此。尊前只合分明见。认窈窕、樊川婢子。料得前生为弄玉，或是双成姊。醉把红牙亲拍，应笑我微云学士。问娉婷骑凤，何时直得，配他萧史。满地燕支，是无情有恨，不堪多数。春色三分，已作二分尘土。回首燕掠莺捎，受到五更风雨。想绿窗病眼啼妆，千片泪、痕如许。隔帘谁唱山香舞，可怜人、乱红辞树。柳绵榆荚愁多少，同做香泥辛苦。仿佛倩女离魂，又似荀郎凄楚。待来春花放，三生石上重语。巷战无人，剩雕梁一桁，九条罗帕。再拜皇天，以次纵容齐挂。贼至仰视而惊，似听得精灵交骂。但吞声肢箧奔逃，不敢临风呼吒。廉姬小妹还魂亚，妾为尼、妹婚而寡。残躯两两等耄耋，鬼伯当时同赦。再生已证无生，死者无殊生者。算清明风雨，又到甲申年也。怨海茫茫，将此情填作，镜光缘本。无可如何，泪湿青衫红粉。更制元璧徽诗，乞海内恨人怜悯。断肠词何补摧残，但属有情都肯。风流自古无凭准，是前因、许多伤损。脉脉思量当忏悔，暮怨老天残忍。试想今世今生，即便今年今日。似卿卿两个，一般多少悲忿。"}