{"id":"742208","title":"梦游大涤洞天歌","dynasty":"清","author":"陈石麟","text":"我闻道经三十六洞天，近者莫如大涤山。前身何年枕石眠，至今梦中游戏如飞仙。仙乎窟宅谁卜筑，洗髓伐毛凡几族。清风飒飒浣我肠，流水泠泠濯我足。仙禽无形但闻声，捣药似喜还丹成。真人丹鼎何处瘗，青青箬叶无根蒂。岿然兀峙洞霄宫，红日杲杲悬当中。前有奉祠后提举，二公之神自千古。山精木怪远遁逃，虚堂晴亦飘灵雨。乌虖，蓬莱弱水有清浅，无尘古殿为焦土。老仙不死阅沧桑，愿与忠臣孝子共此日月长。姓氏不须留片石，空虚之中灵境辟。逢人说梦我非痴，高山景行向往之。吾宗衣甫旧游此，九峰景物能屈指。临安近在咫尺耳，遍游五岳从兹始。"}