{"id":"817290","title":"再游卧佛寺七首","dynasty":"清","author":"戴亨","text":"西风吹杖履，来往亦无端。山色飞晴翠，钟声过远滩。鹤巢双树老，鹿径一僧寒。佛卧何时醒，阶前落叶丹。云起从遮簟，风来任落花。溪光摇户牖，山色浸袈裟。一入希夷境，金消世俗哗。忽思遂初服，身卧白云赊。我来寻眺听，慈眼自朦胧。顿觉见闻寂，真教色相空。虚窗通远翠，高树下秋风。心境浑无著，悠然念始终。云霞随过客，泉石绕香台。大块梦谁觉，空王睡不回。野花开欲歇，溪鸟去还来。静验浮生理，孤亭坐藓苔。大千同一梦，佛卧亦何因。恍接无言教，旋多有累身。霜蛩鸣晚砌，风箨坠寒筠。岂是维摩病，西来大义真。松窗雕槛外，日日下朝暾。一榻空今古，深山冷梦魂。云阴侵座湿，鸟语入林昏。众衲何多事，经声响暮村。望佛佛犹卧，还寻旧路回。野禽随上下，流水亦潆洄。来处云何在，归途日已颓。回看深翠里，瞬息隔尘埃。"}