{"id":"690464","title":"壬戌元日试笔柬里中同社诸君子并订椒盘之约","dynasty":"明","author":"张萱","text":"问岁六加五，逢年戌上壬。风尘嗟满眼，花鸟转关心。旧业儿孙拙，幽怀岁月深。共闻饶曲糵，何日许相寻。岁从今日始，春向隔年来。锦梦喜犹剧，文心尚未灰。击壶歌伏枥，把酒独登台。但得衰颜驻，何妨笑口开。今日是元日，新年忆旧年。物情随岁换，老态受人怜。短竹疏花处，残山剩水边。殷勤语朋辈，幸有杖头钱。"}