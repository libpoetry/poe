{"id":"695410","title":"拟古","dynasty":"明","author":"林廷玉","text":"秋虫呜唧唧，春鸟鸣喈喈。言念瞬息间，时序或睽乖。感此时物变，悠然兴我怀。佳人岂云远，瞻顾江之涯。涉江采杜若，携手欲与偕。飘忽杳如梦，愁心难自排。秋月流清光，秋风吹妾裳。今夕知何夕，幸然登君堂。君在燕山陬，妾在湘水傍。讵期会晤间，遂兹吸兰芳。感君知遇奇，感君恩爱长。䦘风有佳趣，愿言同瞻望。"}