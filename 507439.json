{"id":"507439","title":"九日郏县小蛾眉山拜二苏先生墓","dynasty":"明","author":"李昌祺","text":"风厉群木落，菊萸涵露清。令辰届重九，促驾仍遐征。逡巡及僧舍，整拂尘冠缨。怀哉宋二苏，此地馀荒茔。石人俱摧仆，垄土相将平。趋祠拜遗像，祇荐陈芳馨。缅彼蛾眉山，西望千里程。兹丘亦何谓，云胡冒其名。徘徊盻林壑，恍若闻金声。感彼词垣仙，托此舍卫城。文章白日丽，忠槩秋霜明。徒令后来士，仰止生深情。"}