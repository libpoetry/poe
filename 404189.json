{"id":"404189","title":"探芳讯·庚寅，一九五○年。秋杪寄怀瞿禅","dynasty":"近现代末当代初","author":"黄咏雩","text":"试回首。只旧时青山，相看如旧。念燕莺娇小，帘幕尚厮守。落花还作东风梦，梦落春归后。漫凭阑、病叶欺秋，密云瞒昼。憔悴问蒲柳。奈翠袖天寒，黄花人瘦。宝玦香囊，玉阶伫，怨蛾皱。大江流尽残阳去，星汉徘徊久。好加餐，为讯人儿健否。"}