{"id":"292132","title":"八声甘州·赋得西洋牡丹","dynasty":"现代","author":"常燕生","text":"向蛮荒、乞取露华春，夺归占人先。有天香飘洒，金铃将护，经岁经年。多少风吹雨打，依旧斗芳妍。万里天南路，人被花颠。比似海棠犹怒，况桃花轻薄，柳絮缠绵。问通明章奏，几下九重天。只教说、东君清兴，向沈香、亭北倚栏看。凝眸处、一枝秾艳，倾国堪怜。"}