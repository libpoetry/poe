{"id":"662534","title":"拟古秋怀","dynasty":"明","author":"石宝","text":"弱龄希仲尼，无位非所患。宁知岁月驶，白日旦复旦。才逢春英陨，更睹秋河烂。温凉转世象，吐吸步仙算。虽非北海豪，却比东山慢。缅怀千古人，落叶视微宦。忠肝夺霜明，雅志戒物玩。色润贞观业，笔转奉天乱。纵无浴日功，夙夜不停翰。仰山益惭高，涉途恐废半。愿驰骐驎足，不负孙阳叹。"}