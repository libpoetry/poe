{"id":"812181","title":"伊吾绝句","dynasty":"清","author":"成书","text":"满眼风烟大漠沉，战场旧鬼哭天阴。髑髅如斗沙边卧，旁有兜牟一翅金。早耕晚获看农忙，一熟须教歇两荒。蔡巴什湖四千亩，三秋麦豆始登场。荷锸开畦四月天，不须好雨润芳田。真阳融尽阴山雪，顷刻飞来百道泉。烟墩闸上柳千竿，水绕茅亭白石澜。密叶深丛无限好，秋风错认碧琅玕。东屯风景亦全谙，怪石惊沙百不堪。杨柳数株泉一道，沁城已是小江南。灯糟古驿乱山巅，咫尺炎凉各一天。正是中元明月夜，雪花如掌落檐前。艳阳刚得见新红，到眼韶华一瞬空。自是天公悭雨露，却教桃李盼春风。不比家园春事忙，无名花木亦成行。特开一树繁华锦，留与诗人赋海棠。长日无营早放衙，绿阴小院静窗纱。香风忽送无云雨，开遍空庭沙枣花。边地风高夜气严，乡心无奈客愁添。酒酣不语挑灯坐，明月斜穿席芨帘。剜瓜打饼过中秋，郎去屯田妾独留。请得兰州白檀速，拜香同上庙儿沟。走马儿郎手足鲜，靓妆少妇艳神仙。莫教尘涴新衣帽，转眼风光过小年。细毡贴地列宾筵，密室无窗别有天。务恰克通风火出，不教粉壁挂柴烟。瓜畦麦陇任斜横，东作初兴并日营。播种不愁牛力尽，骆驼身负夕阳耕。"}