{"id":"680149","title":"古风五首 其三","dynasty":"明","author":"陈政","text":"美人昔未见，彼此天一方。姿容瑩冰玉，德音流辉光。忽朝裁素书，青鸾远传将。苍黄拆题封，罗列云锦章。相思意无极，约誓言何长。感慨复感慨，驾言命飞黄。自从邂逅间，一笑倾衷肠。相期瑶台端，杂坐飞琼觞。笙簧散好音，喤喤协宫商。光风于时至，物意同春阳。胶漆既云固，欢乐奚可量。言念君子心，此情永难忘。"}