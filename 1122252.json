{"id":"1122252","title":"閒居遣怀三首","dynasty":"宋","author":"俞德邻","text":"莓墙荫薜萝，中有一亩宅。花竹分四时，野鸟鸣格磔。浩歌引清觞，微风岸低帻。百骸任舒伸，一笑天地窄。剥啄谁叩门，门外有佳客。坐中有佳客，尊中有美酒。酒美客更佳，一醉亡何有。醉馀送客去，新月挂疏柳。明日欲重来，已戒应门走。客至固自佳，客去亦不恶。起舞弄清影，明月劝孤酌。一杯复一杯，轻飔动修薄。扰扰百年间，谁能得此乐。酒醒日射窗，推窗见梅落。"}