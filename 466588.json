{"id":"466588","title":"秦陇杂诗","dynasty":"当代","author":"伯昏子","text":"青山难挽栈边云，佛窟梵音何处闻。枕梦空怜陇头月，当时曾照隗将军。汉乐唐伎胥以沦，梳妆时世尚尖新。熙熙雁塔题铭处，谁作狂吟复雅人。城阙已难啼旧乌，督辕曾亦走沙狐。閒人若问长安事，但寄贾生之废都。散花楼已绝僧尘，幽洞连龛变暮晨。崖外遥岑尚清旷，愁生累此世间身。赳若生时鹰骏扬，一朝化俑仲尼伤。子车三子昔临穴，黄鸟交交止棘桑。岂曰无衣袍可同，奋斯武卫一群戎。翘翘辫髻皆斜特，自是西夷烈烈风。省心楼上穆安津，大吕雷音召拜真。花木犹知寅临照，向风一例伏微身。传译流美忆盛时，贝叶重寻惜已迟。鹄影看从五陵落，风烟破碎竟何之。青云驰险荷天恩，闇世驱魔赖景尊。书殿颁开大秦寺，法流十道启羊门。"}