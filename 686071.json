{"id":"686071","title":"答游山人初春在吴门见怀三首","dynasty":"明","author":"卢龙云","text":"异地羁愁已渐分，春来花鸟自堪群。朋游祗恨同声远，消息徒劳隔岁闻。王月漫赓椒里颂，客星仍傍海东云。山川吴越俱形胜，芳草王孙却为君。春烟染绿渐盈条，莺语花容次第娇。客里风尘淹日月，天涯书札问渔樵。一官自笑头颅改，双阙长悬道路遥。十八年来虚梦想，还如汉节未归朝。蓬莱宫阙望逾高，吏牍无须叹久劳。燕市自应求騄駬，凉州何用致葡萄。新诗念我能贻远，佳句怜君半入骚。乘兴马江仍进棹，看潮不及广陵涛。"}