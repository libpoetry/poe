{"id":"746086","title":"晚宿夹坝口","dynasty":"清","author":"王梦庚","text":"登山树横岭，度壑泥溅石。石险路益纡，坝长山转逼。中道分洼窿，流泉诡出没。遥翠寒烟封，深绿丛莽积。金鸦负斜晖，狡兔散残雪。岸脚云叶青，树腹烧痕黑。伏峦巧障袂，悬崖骇当额。林高起夕阴，径曲酿暝色。遥伫村烟昏，喜点野火密。夹岸鸺鹠啼，近寨狺犬出。解辔费踟蹰，展榻获寝息。板屋净客尘，遥峰堕明月。"}