{"id":"243613","title":"探禹穴·禹穴镇名山","dynasty":"宋代","author":"邓深","text":"禹穴镇名山，神龙夙呵卫。告成馀此迹，天地相终始。昔在绍兴中，吊古先君子。探穴勇跻攀，慨叹不能已。援笔赋会稽，兼述风土美。趋庭童左卯时，诵之能略记。颇识寻幽趣，便有东游志。道路阻且长，日月疾难恃。此兴堕渺茫，转烛逾三纪。两年寓临安，相隔才一水。登览似可期，特未敢必耳。今年正日末，乃不料行止。云随渡江风，身著千岩里。借问自何方，可访夏后氏。或指高峰云，近在十五里。是日天气清，好风濯衣袂。兴来不假懒，偕行二三子。犹子试上庠，邂逅迹能侍。呼舟汎镜湖，肌肤扑空翠。新荷点青钱，鱼行不相避。水净无波涛，曾不逾时至。舍棹叩仙扉，宫额赐龙瑞。古道怪松引，重门老柏倚。苔径稍深登，曲折穷幽邃。巨石忽在眼，不与他石类。势压千万山，魑魅敢睥睨。人言为洞天，我忻识胜地。当中生裂纹，旧传有深閟钥，莫测神灵意。恋恋不能去，而有感于已。平生喜搜访，幽山殆有契。何以挽仰间，来游者三世。先赋那敢攀，灵光诚自愧。强裁五言诗，未能无习气。诗成不须写，阿龟聊复识。"}