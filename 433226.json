{"id":"433226","title":"鹊踏枝 和冯延巳","dynasty":"近现代","author":"顾随","text":"风里落花飞片片。几日芳春，一霎时光换。漫向离筵悲聚散。悠悠去路知何限。凭仗鲛绡遮粉面。泪眼难睛，不似金杯浅。淡日窥人时一见。四天漠漠阴云遍。一曲高歌声欲裂。血色罗裙，舞袖双翻折。唱到阳关声渐歇。两眉细蹙肠千结。山下行人山上月。班马萧萧，山水流幽咽。燕子梁间相对说。人生常是悲生别。明月寒光疑向曙。独坐深闺，检点新情绪。香烬炉烟馀淡雾。轻盈还恐随风去。日日愁思兼愁缕。一自分携，忘却来时路。陌上花开莺乱语。人间可有相逢处。长夜迢迢凉露坠。砌下蛩吟。惊断中宵寐。楼外萧萧风乍起。月明倒泻银河水。北斗渐低临象纬。绮户来扉，开了还重闭。一片秋声来大地。高梧黄叶新凋悴。眼尾眉梢心共许。销得芳时，尽逐东流去。爱惜青春徒谩语。可怜早被青春误。垂柳一丝还一缕。每到春来，遮断门前路。莫问新来肠断处。旧时肠断君知否。一曲高歌春日宴。花底尊前，只当寻常见。柳叶如眉花似面。今春真个天涯远。裁得美笺抒别怨。懒赋新词，不是心情懒。翻酒黦痕双袖满。音书未断肠先断。盼得君来君又去。一片鹃声，响彻千山暮。依旧青青芳草路。绿阴满眼花辞树。两地无憀频寄语。今岁分携，明岁归来否。不用熏风吹舞絮。斜阳已到销魂处。楼外落花深尺许。室里飞花，片片那堪数。行到前回相见处。春归便是愁来路。春未暮时情已暮。耐得相思，好向人间住。胡蝶自飞莺封语。梁间燕子双双去。"}