{"id":"1220309","title":"寄题周炼师云台真馆","dynasty":"元","author":"吴当","text":"亭亭云台山，重阜隐深廓。神宫辟龙虎，秀色今绵邈。真馆依青林，涧水傍虚阁。种竹春雾重，刊松晴雪落。高敞自无为，幽旷各有托。时见白云閒，为雨出城郭。岂知有道者，元化在机握。相从赤松游，不为慕灵药。愧我烦世虑，眷然仰冥漠。考槃能自引，随遇有真乐。园绮如可期，共尔戒归鹤。"}