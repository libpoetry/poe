{"id":"472733","title":"仲昭约明岁游天台雁荡先以逍遥衣见赠作张公善权二洞歌酬之","dynasty":"明","author":"王叔承","text":"范生有约登翠微，天台雁荡余当归。山中鹤翎堕仙氅，秋风赠我逍遥衣。衣作逍遥游，歌酬缥缈句。江帆昨泛东西九，洞府微茫在烟树。张公乘驴出溟渤，青山迸作神仙宅。幽径杳相迷，颠崖险如瑽。七日混沌开，千年人世隔。一窍深悬窈窕天，万奇乱斗玲珑石。药田丹灶苔花深，石床冷卧闲云白。西峰玉女欢相招，采芝濯足春潭碧。人生有足何轻弃，要与乾坤觅灵异。放歌醉踏荆溪船，乘兴还游善卷寺。涧飞白雾蛟龙巢，柱烧玄火雷霆字。探地窟，凌穹苍。徘徊两洞，百骸颠狂。秀乳结丹碧，宝玉扬辉光。下有千丈嵯峨之绝壑，鸣泉百道争赴兮，忽如汉兵十万走赵壁。上有瞰空倚天之陡岩，谽谺而阴森兮，恍如层宫复道秦阿房。老蝠为仙石为燕，山灵玉手褰衣裳。野人衣袂烟霞结，胜游瑰玮凭谁泄。苕川小范同我袍，白缣裁寄湖州雪。幽盟更订琅玕竹，得吴望越心难足。刘郎梦落赤城梁，谢生诗映龙湫瀑。草鞋布袜枯木瓢，身骑凤凰吹紫箫。武林二月桃花雨，月明夜渡钱塘潮。"}