{"id":"977229","title":"送张尚书出镇建宁","dynasty":"宋","author":"徐玑","text":"焚罢南坡藁，星华接履声。艰时曾倚重，钩党赖持平。仲甫思全衮，元戎正本兵。丰仪麟阁贵，威重犬戎惊。圣主忧遐远，朝端择老成。迩臣宣惠化，七岭动欢情。风俗移刀剑，田闾遂凿耕。试茶龙井碧，开砚凤潭清。秋日江沙渺，晴天鼓角鸣。稻香随使驿，桂影伴仙程。美玉非藏韫，黄金笑满籯。宽和无白发，卑逊有高名。登用唐三世，枢机汉九卿。鼎司虚正席，丹扆待忠诚。"}