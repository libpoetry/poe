{"id":"871871","title":"祷雨应时喜而联句","dynasty":"宋","author":"张继先","text":"何以慰黎民，山川朝出云。精诚动天地，丹恳在词文。南亩苗初槁，西郊雨已纷。林峦添郁郁，草木共欣欣。休怪芝田茂，其如羽服勤。穹苍岂私曲，流俗足妖氛。途路尘埃息，轩窗暑气分。丰年慰农叟，盛德谢吾君。枝润惊林鸟，厨清绝楚蚊。上真何以报，惟把宝香焚。"}