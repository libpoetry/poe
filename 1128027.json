{"id":"1128027","title":"工侍国史李丈奉御香祷雪上竺前一夕雪瑞已应道间志喜成诗以示敬借韵同赋","dynasty":"宋","author":"程公许","text":"夜窗细跋烛花红，窗外那知雪堕空。危坐不如眠较煖，纸衾休要水沉烘。列仙朝罢玉皇家，一色中单衬白纱。才得东皇呈上瑞，万年枝上早开花。未问含章眩晓妆，巧将圭璧叠宫墙。爱民天子心尧舜，犹自黄封降御香。阿佛常时奋老拳，为衔诏旨意精专。且烦大士开颜笑，吹散曼陀黼扆前。忧旱忧蝗恰一年，未春喜见六花妍。极知气脉艰调护，须得医和为保全。灞桥风景渺荒寒，最好骑驴物色看。得似西湖湖上境，被公驱使入毫端。闻道孤山未有梅，春郊早已艳玫瑰。何当结伴林家去，共撷香英酎一杯。"}