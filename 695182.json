{"id":"695182","title":"园果六首 桃","dynasty":"明","author":"林大钦","text":"浑爱尔红生胜锦，却留青子缀枝新。三花少室凭谁见，会傍武陵深处春。朱英自作千珠实，不减葡萄万颗匀。虚想蟠桃天上见，人间那有此园春。青葱龙眼亦堪怜，细子黄英结炎天。南州自有如瓜果，异味何须玉醴泉。朱樱松蜜真饶你，玉蕊金芝未可餐。服食会于人世见，荔枝当作萍实看。欲落未落愁叶黄，离离金子郁金香。会取殊甘供美酒，定标真品入仙堂。黄柑甘橘郁薰芬，翠叶妍条细细匀。不为陈皮开膈冷，却留霜子到青春。"}