{"id":"854459","title":"鸡雏吟","dynasty":"宋","author":"方逢辰","text":"我闻先儒云，鸡雏可观仁。须臾不舍母，是即孝弟根。不待教而知，不待习而成。于斯为良知，于斯为良能。人从此充拓，四海皆闵曾。异哉鸡伏鹜，出壳忘其恩。子向水中去，母从岸呼鸣。子往母亦往，子疏母愈亲。鹰隼飞在天，母亦与子惊。或遇狸与狌，爱雏忘其身。不顾力小大，直与争死生。天于微物上，感人恻隐真。人观鸡护雏，铁石为动情。子呱方卧冰，安得卵覆人。勿看鸡伏鹜，吾则行吾仁。"}