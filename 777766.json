{"id":"777766","title":"台城路·颐和园","dynasty":"清","author":"陈家庆","text":"澄波十顷开妆镜，琼林又逢花事。王母辰游，东皇御宴，歌舞年年欢会。迷金醉纸。看仙殿嵯峨，佛香芬秘。千折明廊，最怜宫眷驾亲侍。繁华应叹一梦，鼎湖龙去后，都换人世。阿监啼饥，遗民蹈海，几度共人歔涕。湖山耸翠。任蜡屐重寻，画船闲舣。莫放春归，杜鹃犹带泪。"}