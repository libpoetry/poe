{"id":"9447","title":"窊尊诗·巉巉小山石","dynasty":"唐代","author":"元结","text":"巉巉小山石，数峰对窊亭。窊石堪为樽，状类不可名。巡回数尺间，如见小蓬瀛。尊中酒初涨，始有岛屿生。岂无日观峰，直下临沧溟。爱之不觉醉，醉卧还自醒。醒醉在尊畔，始为吾性情。若以形胜论，坐隅临郡城。平湖近阶砌，近山复青青。异木几十株，林条冒檐楹。盘根满石上，皆作龙蛇形。酒堂贮酿器，户牖皆罂瓶。此尊可常满，谁是陶渊明。"}