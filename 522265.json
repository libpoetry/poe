{"id":"522265","title":"过子南旧居还坐新宅有怀一閒处士书示子南","dynasty":"明","author":"顾清","text":"百年能几何，今我忽已老。重来旧游地，恻恻伤中抱。风光宛畴昔，但觉朋游少。原田看日辟，垣屋且增好。周览回堂序，流尘蔼芳草。佳儿瑶环秀，未食看已饱。诗囊及酒斝，还此坐倾倒。林光奄西驰，起视白日皎。深情念萝附，远意托鸿矫。勉旃期努力，慰此重泉杳。"}