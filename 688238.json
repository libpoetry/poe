{"id":"688238","title":"觅菊","dynasty":"明","author":"朱浙","text":"群季风流共一家，相携黄石看黄花。主人好事那相厌，自得不知时自誇。秋水菱荷先陨落，春阳桃李漫纷华。十弓借与阶前地，为觅苍金寸许芽。白发黄花意自违，野情秋色澹适宜。懒从碧草荒三径，独对西风酹一卮。真景闻人争诧说，赏心嗟我负襟期。明年此际花时候，拄杖敲门定是谁。高下还须费剪裁，晓晴篱落锦屏开。奇香迥与他年别，仙品新从何处来。生意天然难罨画，化工原自厚栽培。陶公匪爱杯中绿，直爱秋光泛酒杯。荷花博士古来有，菊圃主人今是君。雅操静从霜后见，幽香偏爱月中闻。自怜浮世知音少，谁把瑶华结赠殷。万顷秋光无尽藏，满篱不惜许平分。"}