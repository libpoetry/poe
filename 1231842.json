{"id":"1231842","title":"花游曲和铁厓先生","dynasty":"元","author":"于立","text":"煖云著柳春濛濛，绵航两旗杨柳风。美人娟娟锦船里，约烁瞳人剪秋水。阿鬟养花花满门，洗花染作真朱裙。窈窕行烟蹋烟步，野棠乱落麒麟墓。东风扑天驱马来，露香翠泣鸳鸯杯。玉箸丁东鸣碧椀，鸾箫二尺猩红板。琼花起舞歌竹西，铁崖酣春写春题。幽绪不凭蜂蝶使，怨绝冰丝弦第四。便裁雌霓作云笺，写入花游第几篇。"}