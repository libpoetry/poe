{"id":"985411","title":"木兰花慢 寿贾秋壑母两国胡夫人","dynasty":"宋","author":"郭居安","text":"听都人共语，又还是、岁逢庚。记金帖频催，衮衣将至，绣幰先迎。笙歌六宫齐奏，到而今、犹唱贺升平。千岁人间福本，天公著意看承。秋深。帘卷空明。问西子，最宜晴。喜新来多暇，玉醪龙炙，菊院花城。明年耳孙头上，更君王、亲点泥金。兜率摩耶住世，长看佛度众生。"}