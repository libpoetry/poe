{"id":"550482","title":"建溪逢游宗振","dynasty":"明","author":"徐熥","text":"与君神交今十载，彼此飘零隔湖海。击筑应难逢渐离，鼓刀何处寻朱亥。余也今年过建溪，君方弹铗居城西。客里相逢发长啸，飘飘吐气凌虹霓。怜君橐中无所有，犹解馀钱去沽酒。肯将踪迹落红尘，自许交情同白首。世事悠悠叹二毛，灯前相对两绨袍。须臾酒尽东西去，江上潮平月正高。"}