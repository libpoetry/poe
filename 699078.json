{"id":"699078","title":"渊关再别屠使君次来韵","dynasty":"明","author":"徐熥","text":"使君才藻似枚皋，立得词坛赤帜高。薄俸半因开社费，閒心多为著书劳。年来淮桂歌招隐，此去湘兰赋反骚。五马骖驔人独远，楚天遥望首空搔。万里沅陵楚水隈，一麾今出越王台。当筵客尽留诗别，卧辙人多掩泪回。津汎神龙悲剑去，峰过回雁望书裁。九疑渐近三山远，何处登临屐再陪。"}