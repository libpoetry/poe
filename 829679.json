{"id":"829679","title":"哭顾五子朋","dynasty":"清末近现代初","author":"郑孝胥","text":"自意死穷边，不复能见子。归来谁与归，得我子所喜。南行暂展墓，海上聊徙倚。一欢谓可必，何用书累纸。岂知有兹事，舍我遽为鬼。投袂欲相追，失望对逝水。眼前尽成梦，万世不我俟。平生老纵酒，惟我能切谏。频年迹稍疏，念子不及乱。颇闻态如故，俗士望而惮。伤哉卒坐此，一醉涣其胆。钵山孤可哀，潭水深自恨。畸人去不返，题壁谁来看？持论绝不同，意气极相得。每见不能去，欢笑辄竟夕。西州门前路，尔我留行迹。相送至数里，独返犹恻恻。小桥分手处，驴背斜阳色。千秋万岁后，于此滞魂魄。为君诗常好，世论实不易。梦中还残锦，才尽空自惜。称疾因解兵，用世志已灰。尚思得佳传，非君孰能为？君虽避衰世，浩气殊不亏。一生意凛凛，可以厉诡随。愿列君传中，存亡能几时。江西陈伯严，为文有古姿。他年求下笔，窃比聃与非。"}