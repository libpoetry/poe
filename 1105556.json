{"id":"1105556","title":"梁彭州归自道山溯流入峡以二诗见寄因次其韵","dynasty":"宋","author":"王十朋","text":"首遇重华辟四门，郡符帅阃误蒙恩。路经滟滪少陵鬓，草梦池塘灵运魂。马运敢辞论水陆，兵储未暇议营屯。故人相见谈时事，耿耿胸中直气存。壮夫白首两同年，又继钱塘唱和篇。十载音书天上雁，一江风雪峡中船。西州贤守得高适，东观人才推孟坚。紫陌曾陪探花马，姓名深愧在卢前。"}