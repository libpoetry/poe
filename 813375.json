{"id":"813375","title":"菩萨蛮 花院奉觞","dynasty":"清","author":"李佩金","text":"半帘香雨家山远。晴丝暖织春烟软。况听子规声。思归更不禁。花前瑶斝劝。一曲歌珠串。怊怅忆江南。秾华三月天。绿芜春远裙腰衬。寻诗天气新晴稳。池草梦初醒。窗纱镂翠痕。小庭人静处。两两幽禽语。犹记擘吟笺。闲凭卐字兰。野塘缓趁清游屐。垂杨瘦到无聊碧。风皱水粼粼。回旋荡毂纹。莺梭花底织。燕剪澄波色。红雨半溪烟。人家画里山。香煎豆蔻屏纱透。文窗烟暝浓阴覆。蝉曳别枝风。凉飘一叶桐。芸编消永昼。山字吟肩瘦。凝睇送归鸦。断云烘晚霞。水天如镜明秋霁。晚钟断续山坳寺。烟外澹斜阳。松花落石床。吟魂飞不起。愁在苍茫里。云逗一痕青。登临无限情。庭笼翠幕清如水。绿天阴里茶烟起。湘榻设桃笙。帘波碧一痕。挑灯青凤胫。话瘦釭花冷。瀹茗记当时。敲诗人睡迟。荻花冷淡清溪畔。一痕晴雪苍烟晚。浅石枕中流。盟鸥矶水头。菱歌何处起。知在芦丛里。波涽半江蓝。纤云弄远天。晴峰向晚伤心碧。几声飘渺横秋笛。枫叶乱云堆。松风扬葛衣。水边渔唱散。墟落柴门掩。林外鸟争飞。夕阳牛背归。冷芳寻取携吟笺。寒烟深锁春消息。数点绽冰花。啁啾翠羽哗。水天云断处。情绕孤山路。仿佛到江乡。惊回清梦香。春畦小步吟怀淡。急流如瀑飞银练。洗石响泠泠。依稀听雨声。平陂新涨浅。碧影连空远。何日得归肼。稻花香里行。"}