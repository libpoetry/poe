{"id":"772676","title":"章书亭绅镇帅戴笠图","dynasty":"清","author":"朱景英","text":"玉局仙人老游戏，流传乃有笠屐图。青箬盖头齿几蜡，意度故自閒且都。曩闻东山卧谢傅，亦越裴令乘清涂。寝处山泽气何穆，乱头粗服神犹腴。古之达人不凝滞，圭玉端复陈兰蒲。津门大帅得此意，典午名世皆其徒。冠剑应拟状褒鄂，被服聊用规黄虞。岂不立致青云衢，出持玉节兼金符。为宅醰粹延清娱，遂令莆舄烟霞俱。脕颜玉色邻泰初，拾其香草春芬敷。看云拄杖亦偶尔，要非专寂师臞儒。和平音妙环中枢，攫醳按抑听已无。静移群动理不殊，此意解者惟髯苏。"}