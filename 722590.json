{"id":"722590","title":"舟上西江值大水有作","dynasty":"明末清初","author":"屈大均","text":"六月滇黔水大来，端州城门不敢开。左右双江争一口，白波倒捲失崧台。咽喉最苦羚羊小，水花四飞如白鸟。洪涛鼓舞不因风，一出峡门成浩淼。此水发源自夜郎，万里来入祝融江。南天一渎亦无愧，势与岷江争短长。春来一雨成黄浊，八斗淤泥那可濯。炎方水土此难尝，生长蛮中殊不觉。我行正溯牂牁西，津路微茫咫尺迷。牵舟欲上木棉树，走马不见桃花堤。榕叶阴阴馀片地，芭蕉土布来金利。渔父鲥鱼尺许长，买来且作风前醉。峡口片云时启闭，风雷更助建瓴势。水头十丈似黄云，两岸崩崖苦相制。牵舟直上望夫台，万壑千岩往复回。石栈如丝萦绝顶，飞梯上下愁莓苔。滇黔至此水始放，河伯未见奔腾状。万里苴兰赴海来，炎风吹尽无烟瘴。风俗家家种橘田，淘金采石峡门边。多鱼正喜西江涨，妇女相将日数钱。"}