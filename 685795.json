{"id":"685795","title":"悼亡","dynasty":"明","author":"丘浚","text":"芙蓉肌骨绿云鬟，伤别伤春更万端。去日渐多来日少，别时容易见时难。春蚕到死丝方尽，沧海扬尘泪始乾。无可奈何花落去，五更风雨五更寒。一别音容两渺茫，不堪端坐细思量。云收雨散知何处，燕语莺啼亦可伤。谁爱风流高格调，我怜贞白重寒芳。愁来欲奏相思曲，只恐猿闻也断肠。"}