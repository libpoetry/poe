{"id":"209368","title":"苏东坡西山诗前后和者五十余篇暇日登览怆然","dynasty":"宋代","author":"陈杰","text":"槛外春江如醱醅，槛前松株逐番栽。西门巡得陶氏柳，西岭并无坡老梅。惟余荒磎入烟雾，曾载辙迹行崔嵬。洼樽其多一卷石，清风千丈严濑台。人间此事固不朽，山高唐业澌成埃。干戈五季乱离瘼，帝命封之白云堆。余三百年付迁客，眼底盆盎得古罍。每登胜绝不忍去，往往拂枕眠其隈。毁书灭迹坐再闰，枝筇双屐印藓苔。无端玉堂牵清梦，九虎乍放天门开。武昌旧令偶同直，得句一粲金莲摧。那知白头不同趋，首介绍述蚊成雷。凭高为吊千古恨，魂兮可招傥一来。并持公案徵漫叟，立尽落日山灵哀。"}