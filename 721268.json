{"id":"721268","title":"续成语四首","dynasty":"明末清初","author":"陈子升","text":"片玉可以琦，奚必待盈尺。匹夫可以豪，奚必待正席。深山一羽衣，衡门一逢掖。高风薄丛林，清歌散泉石。相者皆举肥，我心痛如刺。文绣被台榭，菽粟食凫雁。施施乐其间，飘飘观彼粲。厥中靡所蕴，卒与牺牲豢。寄言少年客，毋令居所慢。日回而月周，时不与人游。众人皆疾足，羌余独淹留。蟋蟀入我床，鸿雁何哀愁。友生日以远，将在东山头。亮哉宋大夫，四序独悲秋。平流鼓怒浪，静树振惊飙。渺哉风动人，美恶殊相摇。枢机在言行，天地遐不遥。子綦隐南郭，三籁日萧条。"}