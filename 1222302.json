{"id":"1222302","title":"陪总管陈公肇祀商少师比干庙","dynasty":"元","author":"王恽","text":"元化形万汇，浩浩无时无。云何忠贞气，大畀先生躯。念昔有殷季，天步移独夫。淫酗荡祀典，下民为毒痡。所崇尽奸回，启遁箕子奴。师保乃去尔，馀敢编其须。炎炎鹿台火，已兆明珠儒。先生岂不知，蔓草不可图。顾亲叔父尊，以位仍三孤。强谏诚我任，剖心不为愈。自靖暨杀身，要之宗社扶。所以宣父笔，三仁同一途。繄公存亡间，所系重有殊。堂堂柱天手，能摰火德乌。当时戡黎兵，所侵良及肤。周虽彼苍眷，加翼十乱谟。天其谏少行，终鄙西人居。称师止观政，安取商郊车。一朝叹云亡，宗国随之墟！丹诚皎白日，馀烈光八区。准尔来代臣，大节知所趋。呜呼介士叹，万万狂童且。今来二千载，殷周两榛芜。巍然一丘土，高与西山俱。清霜九月节，肇祀陪干旟。肃拜列阶下，精爽动佩裾。世道有沦丧，一忠千万谀。商歌振林樾，日下悲风徂。"}