{"id":"30900","title":"入阁·秘殿临轩日","dynasty":"唐代","author":"郑谷","text":"秘殿临轩日，和銮返正年。两班文武盛，百辟羽仪全。霜漏清中禁，风旗拂曙天。门严新勘契，仗入乍承宣。玉几当红旭，金炉纵碧烟。对扬称法吏，赞引出宫钿。言动挥毫疾，雍容执簿专。寿山晴叆叇，颢气暖连延。礼有鸳鸾集，恩无雨露偏。小臣叨备位，歌咏泰阶前。"}