{"id":"433196","title":"荷叶杯 拟顾夐","dynasty":"近现代","author":"顾宪融","text":"金雁辽阳初到。书渺。陌上柳参差。玉儿憨小解相思。知摩知。知摩知。一片空江烟浪。春涨。江上好行舟。杨花作雪打人头。愁摩愁。愁摩愁。■盏那回低劝。娇媚。浅笑整罗裳。微开茉莉鬓边香。狂摩狂。狂摩狂。正是雏云覆额。初觌。不语背香篝。粉光融处脸波柔。羞摩羞。羞摩羞。宿泪暗销金缕。无绪。门外乱莺啼。绿阴如幄闹红稀。归摩归。归摩归。欲剪离愁难断。春半。差梦去相寻。梅花无恙报书临。吟摩吟。吟摩吟。锦帐嫩寒如水。休起。枕畔亸香肩。梦中犹是倚郎眠。怜摩怜。怜摩怜。弹冷一筝金柱。纤指。烛影乱如潮。玉颜红隔酒觥摇。娇摩娇。娇摩娇。白袷征人年少。归了。酌罢送春杯。鹧鸪山下画船回。来摩来。来摩来。"}