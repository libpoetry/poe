{"id":"742864","title":"仓颉造字台","dynasty":"清","author":"管世铭","text":"万古不长夜，斯文焕初启。羲皇画卦爻，厥佐得仓史。仰观星斗象，俯察蹄迒理。作字代结绳，百度立纲纪。功在尧文先，宣尼称后死。遗台如果在，庙食无千祀。胡令西来僧，筑室踞其趾。或云梵祛偻，本出同父耳。旁行及左行，渊源无异揆。斯言讵合经，儒者未敢是。小学今废绝，俗书方填委。不知有籀斯，安论蝌蚪起。翻惭异域人，各守开辟轨。谁当执此咎，已往无可訾。又疑初造时，鬼哭何不知。先民亦有言，识字忧患始。"}