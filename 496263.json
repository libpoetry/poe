{"id":"496263","title":"万年欢 和答白下史恭甫庆予六十之作二阕 其一","dynasty":"明","author":"夏言","text":"昨夜西堂，见南斗光中，文昌辉映。晓启泥缄，锦轴瑶篇称庆。念子清才谁并。真江左、诗仙草圣。惜壮年、早辍经纶，惭愧调元造命。托根自正。原不比、和露夭桃，倚云红杏。傲雪青松，独立烟霞僻境。千里同声相应。况高谊、此时堪敬。寄心期、玉女峰前，约访孤山和靖。"}