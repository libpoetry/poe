{"id":"885544","title":"暮春联句九首 其七","dynasty":"宋","author":"许月卿","text":"寸心元有雨，八面更当风。精卫海能涸，杜鹃天可通。君臣知有义，褒贬岂无公。一展霹雳手，九吞云梦胸。狂澜障川外，砥柱横流中。曷不身伊尹，空教口晦翁。主忧臣不辱，世乱孰为忠。白日青天共，潢池渤海讧。居家移官理，忧国愿年丰。今古心符节，乾坤理勘同。普能知道大，院不虑途穷。"}