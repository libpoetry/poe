{"id":"433518","title":"奉和平子陶增两师忆蓝田韵","dynasty":"近现代","author":"黄假我","text":"学稼犹存数顷田，野花闲发四时鲜。远追靖节多栽柳，雅慕濂溪独爱莲。深浅清谈消块垒，浮沉浊世总因缘。苍茫今古原无尽，何事灵均欲问天。幂幂衡云久不开，感时心怯近歌台。黄金世界撩青眼，神圣衣冠郁鬼胎。拔剑生寒冲剑气，留春无计酌春醅。又看花谢情何限，寄语狂风莫浪摧。"}