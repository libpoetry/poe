{"id":"1193588","title":"后庭花","dynasty":"唐","author":"毛熙震","text":"莺啼燕语芳菲节，瑞庭花发。昔时欢宴歌声揭，管弦清越。自从陵谷追游歇，画梁尘黦。伤心一片如圭月，闲锁宫阙。轻盈舞伎含芳艳，竞妆新脸。步摇珠翠修蛾敛，腻鬟云染。歌声慢发开檀点，绣衫斜掩。时将纤手匀红脸，笑拈金靥。越罗小袖新香茜，薄笼金钏。倚阑无语摇轻扇，半遮匀面。春残日暖莺娇懒，满庭花片。争不教人长相见，画堂深院。"}