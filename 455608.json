{"id":"455608","title":"水龙吟 赠佟伯永","dynasty":"当代","author":"刘斯奋","text":"东南万古浮云，当年草草成来去。天教厮会，樽前一笑，清狂如故。楚客生涯，萧郎怀抱，十年奇误！想凭栏啸罢，月明千里，今宵梦、知何处？休说刘郎前度。怅无言桃李谁诉？仙阙高寒，人间应念，远游芳草。却恐夜阑，搅林堕叶，尽成风雨！奈明朝又向，断鸿声里，认斜阳路。"}