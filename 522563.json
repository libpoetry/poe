{"id":"522563","title":"拟乌生八九子","dynasty":"明","author":"李梦阳","text":"乌生八九子，八九子，馈饲两老鸟，乃在城墙高树头。两老乌，拮据为巢，心中实毒荼，昼夜馈饲八九子。八九子，长成各自飞，不来顾老鸟。巢风雨，巢漂摇，今年有巢处，来年哺子何处所。猛虎能食人，尚复有子之亲。蝼蚁极细小，虫奉事长上礼若君臣。何得朋友如路人。上车逢所知，下车称别离，泪下如雨眼迷离。来时不知南、不知北，我去何劳问东西。车轮班班转，老乌飞飞啄赤苋。"}