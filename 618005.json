{"id":"618005","title":"相逢行答赠梁彦隆","dynasty":"明","author":"何吾驺","text":"豫章十日风雪逼，芦边苇岸寄踪迹。呻吟海外少知音，偃仰孤舟坐叹息。谁谓梁鸿早度关，隔舟借问不相识。推篷只手遽相招，揽衣大笑动颜色。何来天地此逢君，拔剑狂呼称莫逆。有酒有酒助谭锋，高歌高歌荡胸臆。意得挥手便千杯，兴来强项尽一石。嗟君才高未遇时，少年坎壈叹数奇。裋褐不掩尘满面，遨游东海谁能知。无乃古来豪杰多如此，何怪乡里群小儿。丈夫富贵咄相逼，东山少卧未应迟。饮君酒，壮君诗，嵚崎历落何雄奇。先秦犹有气，江东再见碑。吾欲携之袖中长倚和，千山万山斗陆离。"}