{"id":"1114680","title":"寄临川诸旧兼悲二谢","dynasty":"宋","author":"李彭","text":"晏如雅赡志沈郁，诗语松风万壑哀。皮里阳秋能刺举，眼边青白兔嫌猜。董侯本是古沈冥，风味澹然云水深。见说修门和气满，何用涉江歌采菱。何侯嗜学黄鹄举，谢客哦诗丹凤鸣。急雪异时登拟岘，放歌何日酌宣城。半岳摧峰怜二谢，孤坟宿草已蒙茸。自叹蔡邕今老矣，铭言独不愧林宗。"}