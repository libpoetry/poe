{"id":"813356","title":"杂咏","dynasty":"清","author":"李应莘","text":"墙头森森万竿竹，许借浓阴傍华屋。故宅荒凉扃复开，百年几见人歌哭。春衾梦断闻晓鸦，湘帘不卷波纹斜。夜来风雨解人意，小红开遍林檎花。锦波瀰瀰锦鳞美，尺书中有相思子。柳枝枯尽江上青，兔走乌飞速如水。去雁声遥不复回，烟江几日风帆开。酒香百瓮泼春泪，惆怅故人殊未来。"}