{"id":"511619","title":"吟室盆荷","dynasty":"明","author":"柯潜","text":"瓦缸满注春泉碧，谷雨晴时分藕植。地切云霄雨露多，抽叶如盘高数尺。薰风初试花两三，叶底参差红未酣。盛夏繁开十馀朵，越罗蜀锦光相涵。碧窗沈沈捲帘幕，红尘不到炎熇薄。逼人幽韵天上来，绝品浓香月中落。最后一花开更奇，玉碗寒冰净洗脂。世上凡情爱桃李，花中君子谁能知。商飙且莫吹成菂，留取仙葩伴閒寂。何当唤起濂溪翁，共挹清芬谈太极。"}