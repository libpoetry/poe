{"id":"699836","title":"矫志诗二首","dynasty":"明","author":"郭之奇","text":"遭世多悲，非君子宜。鹿去苹野，鸟绕南枝。山不靳阿，水不靳湄。强则鲸吞，弱乃蚌持。黄旗紫盖，此又何时。履菅衣蒯，将以报谁。忠由我作，事由天格。我际天穷，天非我薄。知命不忧，遇解而作。为钝为愚，苟不为恶。人生长勤，忧与劳分。忧为喜昆，劳乃逸君。忽然时往，四者同群。不忧身老，忧道不闻。老虽佚我，颓躯惫筋。望道于天，如日如云。履贞自稿，无为贵道。抱璧自穷，无为贵宝。虽稿日滋，虽穷日澡。今人弗宜，古哲言好。"}