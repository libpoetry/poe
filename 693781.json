{"id":"693781","title":"送王存约赴惠州二首","dynasty":"明","author":"陆深","text":"涓埃难为功，犬马终恋主。新辞掖垣直，郡符遂中剖。平生弧矢怀，慷慨赴南土。身远迹甚迩，爱深心愈苦。于惟孝皇仁，贻谋迈前古。网罗天下才，拔十望得五。鼎湖一睇瞻，临风泪如雨。朱方赤日永，扬舲江路长。亮无沉湘赋，宁少伐木章。川原孕灵淑，藻丽发景光。冲抱秉素尚，令德蔼馀芳。徽音幸毋阻，一寄鳞鸿将。莫以仳别恨，置此冰炭肠。地理任险易，天运变炎凉。"}