{"id":"1227180","title":"九叠屏","dynasty":"元","author":"文矩","text":"吾闻匡山云锦九叠之胜神所栖，界天绝壁云为梯。鸟飞摩霄注壑不可到，上有泰始之积雪，下有历劫之冰澌。灵岫仙岩虎豹远，绿树杳杳青猿啼。蔡元君，腾空子，今何处，桃花石室遍岩户。扪箕历轸欲上去转迷，中有神君指仙路。石梁浮空来，浩然启天关。手扪五老顶，足蹑香炉烟。但见飞霞笑电摇光九道叠云锦，天河中断摧，铁山何巀嶪，素浪决出昆崙巅。悬流一泻数千仞，跳珠迸出与石恣斗，却上倒作雪涛翻。长松吹香洒晴雾，玉泓直下含清寒。呜呼，安得南箕为杯此水为酒。手携云旗唤王母，排献吾君千万寿。畅皇风，包九有，七十二君同不朽。却容三十六帝有外臣，尽乞南山种三秀。清水黄尘一回首，庐君此意今知否？"}