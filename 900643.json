{"id":"900643","title":"路出祝融背仰见上封寺遂登绝顶","dynasty":"宋","author":"张栻","text":"我寻西园路，径上上封寺。竹舆不留行，及此秋容霁。磴危霜叶滑，林空山果坠。崇兰供清芬，深壑递幽吹。不知山益高，但觉冷侵袂。路回屹阴崖，突兀耸苍翠。故应祝融尊，群峰拱而侍。金碧虽在眼，勇往讵容憩。绝顶极遐观，脚力聊一试。昔游冰雪中，未尽登临意。兹来天宇肃，举目净纤翳。远迩无遁形，高低同一视。永惟元化功，清浊分万类。运行有机缄，浩荡见根柢。此理复何穷，临风但三喟。"}