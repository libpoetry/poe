{"id":"1117601","title":"次韵和曾子固舍人二首","dynasty":"宋","author":"陆佃","text":"阊阖晨开玉殿浮，灵鳌不动海波柔。是般仙果三千岁，一样春风四百州。鸾扇影寒裁就月，蜃炉香煖结成楼。从今不顾瑶池宴，閒却西巡八骏骝。平明下马锦蒙鞍，暂向飞廊一整冠。行近柳阴移昼寂，坐来花气辟春寒。别张翠幄黏丝絮，更想金人捧镆干。洛下少年今亦老，宴游无复似前欢。"}