{"id":"698064","title":"偶咏","dynasty":"明","author":"钟芳","text":"案牍顿劳真俗务，精魂耗尽竟何功。八千里外炎蒸地，五百年前烈士风。失志文皇遗董贾，得时虞帝擢夔龙。伊谁卒负苍生望，咄咄还书几字空。颜乐轲忧久隐沦，关闽续后又荆榛。眼中人物有臧否，世上声名半假真。末学每因诗作累，苦心思与德为邻。梦醒刊落繁枝叶，一室愔愔玉自温。"}