{"id":"273559","title":"应天长·除夕守岁，与家人话歌乐山旧事","dynasty":"现代","author":"汪东","text":"香篝续火，轻障护风，萧条暮景相逼。漫对胶牙饧热，惊心又除夕。巴山夜，堪细忆。听暗雨、做成檐滴。病中话、国恨乡愁，几载偷息。谁道竟生还，料理琴书，人事异今昔。炫转射帘灯烛，全家共筵席。杯行缓，歌韵窄。待坐守、漏残窗白。便从此、整顿韶华，吟遍春色。"}