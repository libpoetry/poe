{"id":"748319","title":"题平谷山庄图","dynasty":"清","author":"曾国藩","text":"十年京国蹋朝鼓，九陌黄尘塞肝腑。已分喧嚣侪市估，忽梦归去钓湘烟。洞庭八月水如天，沙鸥与我抵足眠。醒来依旧马嘶枥，车声隆隆震墙壁。始知樊笼困羽翼，开图对此好溪山。万重云水一僧间，清辉照我尘里颜。何日飘然靸芒屦，往寻盘山松下路，买邻来傍羊求住。"}