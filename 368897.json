{"id":"368897","title":"月下笛·撑腹书虚","dynasty":"清代","author":"杨玉衔","text":"撑腹书虚，董肠醪薄，怎支吟力。高歌堕帻。听瓶笙，动茶癖。胸中块垒蚝山结，换米帖、都成鸡肋。惜花村沽远，调莺爇鸭，闭户秋寂。门啄邮筒入。睹巧月玲珑，腻云堆积。酥醐味蜜，胡麻京样新出。居然动我题糕兴，青鸟护、红巾密幂。读饼说笑吴均，玉屑金泥仅识。"}