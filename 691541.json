{"id":"691541","title":"暮春书怀二首","dynasty":"明","author":"李昱","text":"流光既云迈，春事日已深。野情嗜疏散，奈此违登临。今晨鼓我琴，何以写素心。浮鳞跃清沼，好鸟鸣高林。微飏左右至，啸傲以开襟。欣欣与物会，默默还自任。古人亦已矣，后来孰知音。闲居习疏懒，岁月渐成癖。心幽远世虑，地偏少人迹。是时春向暮，芳草萋更碧。鸟啼檐间树，花落溪上石。悠悠发长吟，命酒聊自适。人生任天性，焉能为形役。"}