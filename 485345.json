{"id":"485345","title":"闻长枪兵至出越城夜投龛山","dynasty":"明","author":"高启","text":"列藩遏戎乱，驻钺实此州。如何杀大将，王师自相仇。我来乱始定，城郭气尚愁。又闻有邻兵，仓卒岂敢留。促还出西门，天寒绝行甗。古戍暗雨雪，旌旗暮悠悠。野屋闭不守，泽田弃谁收。居人且奔逃，游子安得休。逶迤苍山去，泱漭玄云浮。人虎争夜行，风榛啸岩幽。我徒戒相亲，一失未易求。饥拾谷口栗，寒烧涧中槱。神迷路多迂，再宿达海陬。虽尝登顿劳，幸免迫辱忧。圣尼畏于匡，嗟我敢有尤。但惭去越早，不遂名山游。"}