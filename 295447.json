{"id":"295447","title":"水龙吟·夏闰枝翁有乡举重逢之庆赋此为颂","dynasty":"现代","author":"梁启勋","text":"先生杖屦雍容，绸缪对影清如鹄。皇城斗大，门庭多暇，尚留松菊。回首当年，春风词笔，谩惊流俗。笑忘怀甲子，心头重上，空枨触，伤时目。季野才华谁似，断零编知应盈屋。抱残守阙，钩沉芟蔓，自怜珠玉。斜日园林，含商嚼徵，休观暮局。念离巢故燕，馀情未减，且熏香读。"}