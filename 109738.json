{"id":"109738","title":"题雪猎图·烽火一息三千年","dynasty":"宋代","author":"严参","text":"烽火一息三千年，汉家将军画凌烟。胡儿不识征战事，龙沙万里今桑田。丽谯声里梅花角，云暗雪深风色恶。长嘶一骑骢蝉联，狼帽氈裘寒矍铄。韛鹰走犬登平冈，狂狐剔眼魂飞扬。贯雕落雁真戏剧，高鸟略尽良弓藏。凤鸣居士双眼碧，少年读书勇无敌。但知横行翰墨场，岂料一禽终不获。向来百非今已无，笔端有口聊自娱。故将胸中磊落事，写作人间雪猎图。"}