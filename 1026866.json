{"id":"1026866","title":"景仁次道斋礼院予与和叔过之值其方饮引去二君以诗见谢三首 其一 答次道","dynasty":"宋","author":"韩维","text":"肃肃奉常署，高门敞天街。群英谨邦祠，先事戒洁斋。我时过其舍，值与众客侪。方闻治杯酌，避去礼亦谐。愧无孟公名，安使所至怀。不知贤豪意，未遽见睍排。明日出长篇，正声谢淫哇。如畏明义重，殷勤惧暌乖。几时持笔和，落纸还成揩。何以叙缱绻，晨当策疲騧。"}