{"id":"832481","title":"摸鱼儿 涂溪观钓","dynasty":"清末民国初","author":"陈虔安","text":"涨涂溪、半篙新雨，浪花一簇风软。绿云遮处斜阳外，三两渔翁唱晚。孤棹短。撑不住、银涛雪浪乌蓬转。蜻蜓款款。爱飞绕钓纶，欲留还去，斜映水清浅。摇双桨，路入桃源不远。武陵春风花暖。烟波自有神仙趣，那被簪缨拘管。尘不染。只合是、青鳞换酒盈杯盏。老夫慵懒。拼烂醉狂歌，蓑衣不脱，卧看月轮满。"}