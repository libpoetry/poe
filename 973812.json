{"id":"973812","title":"乐岁歌","dynasty":"宋","author":"赵蕃","text":"早禾登场无馀粒，晚禾结穟俱全实。如闻自入夏秋来，十日一雨晴五日。去年夏旱秋与同，早禾半穫晚禾空。未云收获告毕工，十家九家愁叹中。岂知今年有丰殖，父子相安妻反室。东坡先生故尝言，民自天民天定恤。我今千里方来归，释担先题乐岁诗。其谁传似闾里儿，乘时闭籴将安施。"}