{"id":"849145","title":"坟院新篁 其一","dynasty":"宋","author":"卫宗武","text":"琅玕挺秀径尺盈，森森直上摩苍冥。封培保护犹重器，岁馀二十林方成。绳绳孙子更杰出，远过鼻祖尤轮囷。蔚然翠羽渐成葆，稚者碧玉初抽簪。泥涂甫见露头角，意气已欲生风云。繁枝会致凤栖止，修干能作龙飞腾。我来其下避新暑，洒若涧壑涵层冰。清高直亮异凡种，愿言世与山长青。绿漪岂但为目玩，于焉观德知修身。吾宗睿圣所宜法，如圭如璧扬休声。"}