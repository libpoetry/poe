{"id":"1119588","title":"景安和章来再次韵谢设醴四首","dynasty":"宋","author":"陈造","text":"朅来取友得三贤，安石仁风乐广天。七字不应呈此拙，诗肠老去已枵然。道装人映醉中姝，十二分行俨翠裾。遥想翻阶丽清禁，似今群艳簉庭除。玉盘盂侧玉为人，插羽瑶觞不计巡。想送客归回醉盼，司花来梦斗精神。拜赐清诗醒醉昏，恍如帝所听新翻。君才炙輠无穷尽，未敢先关月下门。"}