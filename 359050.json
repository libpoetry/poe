{"id":"359050","title":"沁园春·恭展先慈遗照示舍弟初子","dynasty":"清代","author":"黄永","text":"跪展遗容，伤哉吾母，如见当年。忆含毫想像，桐花窗下，整衣端坐，萱草栏边。堂上含饴，阶前舞彩，十载悲欢仿佛间。儿偏愧，愧霞冠凤帔，何日重添。思量经几团圞。叹忽地、音容便渺然。痛临岐针线，行时密密，隔江烽火，病后恹恹。寥落倚闾，仓皇避地，衣带盈盈判各天。还慰藉，有朝温夕省，嗟仲能贤。"}