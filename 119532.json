{"id":"119532","title":"次韵杨宰花石网遗石","dynasty":"宋代","author":"陈造","text":"令君藻翰辈古先，脱口一可乐石刊。盍令珥笔草大册，底用韵语谈槐安。一诗为吊湖边石，深感崇亭全盛日。玉烛叶和黄道明，天扶休运非人力。丰碑端合颂虞周，远来近悦绝叹愁。有君无臣古所恨，歼佞嬉笑乘胶舟。鸩心饴口谀圣主，漕石移花闹南土。玲珑苍石中路弃，不见奸憸欧刀死。此心安得此石顽，感物抱恨甘终天。平日志原裹马革，杖扶鬻茹吾衰年。"}