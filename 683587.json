{"id":"683587","title":"事白后再上疏乞骸承伯玉司马以二诗慰问有感问答","dynasty":"明","author":"王世贞","text":"紫袖蔫陈白发稀，逢人羞说宦情微。羊肠过尽依然险，马角生来可不归。谷口行厨薇蕨饭，江头初服芰荷衣。东山司马如相问，南北风尘有是非。飞章万里叩天阍，乞得闲身是主恩。已荷圣朝宽毁骨，可烦词客为招魂。行逢车马心先折，语到渔樵道便尊。依约十年栖隐处，软莎新竹护柴门。"}