{"id":"802628","title":"疏影二首 其二","dynasty":"清","author":"项鸿祚","text":"天空夜寂，荡冷云万顷，飞上层碧。不信人间，容易西风，齐州九点烟隔。琼楼玉宇应难到，算惟有、嫦娥知得。待月名、控鹤归来，说与此时游历。多事移商换徵，悄惊尘梦远，无限幽忆。杳杳悠悠，作尽秋声，拗折冰弦谁惜。还愁缟袂凌波去，却似泛清湘瑶瑟。怕泪痕、暗渍金徽，盼断广寒消息。"}