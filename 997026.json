{"id":"997026","title":"胡朝请见和复次韵","dynasty":"宋","author":"黄庭坚","text":"人笑庾郎贫，满胸饭寒菜。春盘食指动，笋茁入市卖。回首万钱厨，不羡廊庙宰。民生暂神奇，胞隽伐性坏。忍持芭蕉身，多负牛羊债。箨龙不称冤，易致等拾芥。萧萧烟雨姿，壮士持戈介。骈头沸鼎鼎，可口垂涎嘬。霜丛负后凋，玉食香馀噫。续诗无全功，葑菲傥可采。"}