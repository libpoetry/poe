{"id":"698405","title":"雨中遣兴二首","dynasty":"明","author":"唐之淳","text":"举觞问酒亦何如，四月初连五月初。出水大鱼看处好，望晴乾鹊报来虚。睡多梦熟还乡路，湿久蜗沿插架书。安得此身轻似鹤，云头松顶寄巢居。已晴还雨半阴天，石榻纱厨不碍眠。新水白翻风里浪，好山青染夜来烟。心同渴骥奔鲸海，身学浮萍拂钓船。故国老亲思望切，数行音信若为传。"}