{"id":"1132307","title":"送李季允赴召","dynasty":"宋","author":"魏了翁","text":"拥马欢呼夹道迎，诏书洛社起耆英。史筵载笔联翁季，政路题名接弟兄。新政期公皆一律，故交惟我得忘情。正邦须自明伦始，要仗公开万世程。一倾鼎否一番新，但见新人笑故人。元祐至今迭更化，崇宁以后几权臣。曾趋嘉定改元诏，又贺端平第一春。长把人才留一半，今年新是去年陈。是是非非各有心，以同为爱异为憎。誓殽秦穆旋修怨，在莒齐威卒震矜。事急求言常易入，位高从谏最难能。愿公一破从前陋，万里无云皎日升。"}