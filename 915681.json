{"id":"915681","title":"寄题张钦夫春风楼","dynasty":"宋","author":"杨万里","text":"乐斋先生子张子，独立春风望洙泗。四海无人万古空，咏歌一声满天地。不应东阁胜东山，浮云于渠了不关。只馀平生医国手，未忍旁观缩袖间。楼中古书积至斗，楼外春江绿如酒。权门得似圣门寒，万波横流独回首。向来沂上瑟声希，由求相顾只心知。至今留取一转语，不知何咏亦何归。"}