{"id":"845975","title":"永遇乐","dynasty":"宋","author":"无名氏","text":"功名闲事，利禄休问，莫系心上。幸有衣食，随缘过得，著甚乾劳攘。风前月下，三杯两盏，撞著即莫与放。且与个、山庄道友，退闲故人来往。新来做得，一个宽袖布衫，著来也畅。出户迎宾，入城干事，恰似王保长。我咱忺后，神歌鬼舞，任尔万般毁谤。死来后，一家一个，那底怎向。"}