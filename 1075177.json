{"id":"1075177","title":"具茨老人读书寮","dynasty":"宋","author":"周紫芝","text":"具茨四壁无斗储，载行书多常满庐。胸中嵬垒几石渠，三箧补亡无复馀。起居谁不解何如，校书著作虚诏除。元元本本穷古初，雌黄付与金银车。朅来穷山岁三徂，催科政拙民力苏。黄童佩犊耕菑畬，戴白未见空欷歔。焚香晏坐临绮疏，三年不识园中蔬。迩来结屋聊卷舒，手抄平生未见书。曼倩两目如悬珠，四十四万何多欤。较公所得无锱铢，门生校雠谁与居。我欲从公路郁迂，著鞭何时跨蹇驴。不求奴饭马青刍，得公奇字归自娱。"}