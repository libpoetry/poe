{"id":"1113018","title":"时雨三首","dynasty":"宋","author":"张侃","text":"旬日风消雨，今朝山出云。柳深开润色，荷靓匝清芬。江燕新调语，沙鸥自引群。农人相贺语，田亩可耕耘。时雨催农事，庭阴散午凉。地宽平野色，云密閟林光。送目孤村外，舒情小艇旁。斜晖犹返照，何必问商羊。矮屋原卑湿，颓墙上古苔。世间多少事，眼下两三杯。诗卷无人惜，凉船有客来。明朝梅已断，只是一声雷。"}