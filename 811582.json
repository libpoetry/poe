{"id":"811582","title":"八声甘州三首","dynasty":"清","author":"史承谦","text":"听萧萧、木叶打窗频。门掩画溪滨。拟闲居赋就，荷衣欲换，湘帙休陈。莫怨峨眉谣诼，薄福亦前因。太息平生事，回首酸辛。又见春风得意，数当年题柱，输与何人。指杯中醽醁，一笑且沾唇。疏篱外、冷香萦梦，对黄花、依旧苦吟身。谁相问，少年张绪，零落风尘。好溪山、一片玉玲珑。身入画图中。乍光摇银海，尘氛尽洗，杳霭溟濛。何似同餐沆瀣，踪迹摄飞鸿。多事山阴棹，来往匆匆。输与何人匀染，只云林子久，著笔偏工。把渔航苇箔，零乱插西东。最难描、晚峰多处，碧沉沉、寒色一林松。更谁问，瓶梅冻折，闲倚薰笼。恨年年、琴剑古长洲。漂泊赋登楼。忽云帆烟棹，吴头楚尾，历遍南州。纵有相思书札，何处托轻邮。别业依然在，野水荒丘。不道辞家已久，比燕鸿来去，翻更迟留。对江花江草，细与说乡愁。便怜伊、数峰青峭，问银笺、十幅有谁酬。归来好，千山红树，待尔寻秋。"}