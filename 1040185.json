{"id":"1040185","title":"次韵前人见赠","dynasty":"宋","author":"赵抃","text":"惟公治迹峤之南，增秩颁金出帝佥。蛮獠望风安畛域，城闉兴筑赖韬钤。恩行稚耋增和乐，令下奸豪尽伏潜。抚俗上宽当宁念，扬风深副远民瞻。潮阳鳄去因诚祷，合浦珠还表性廉。五岭盛传威德著，九天俄下诏书严。紫宸入觐输忠谠，青琐归来发滞淹。謇謇去为中国使，皇皇宁许外夷觇。河冰日度疑铺玉，朔雪时逢类撒盐。持节塞垣先正席，过涂溪馆尽穷阎。光华不辱熙朝命，诽讪因知黠虏憸。去路冬迎风若箭，还朝春早月如镰。论勋已出庭臣右，得礼应须史笔添。赐对预陈官政致，称褒亲被德音恬。天人密语依旒冕，风日微和满扇帘。得请乡州心且适，暂违黼座义无嫌。都门客况千钟饯，禁掖诗仍二府兼。巨舰解维桃浪紧，高楼夹岸柳丝纤。经途驻节频开旆，密宴喷香似展奁。会友樽罍醅泼蚁，渡淮诗什砚磨蟾。居常志气惟中立，虽久淹徊肯附炎。夜泊每窥渔父火，晓行遥认酒家帘。吴江橘柚津偏美，茂苑鲈莼味正甜。上冢朋从空里巷，过家车马拥门檐。邻邦饷劳迎旌棨，乐榭歌欢散綵缣。渡越一潮催叠鼓，去杭千骑拥行襜。抑强抚弱恩先被，宣化承流泽下沾。鉴水渔樵随业乐，秦山草木尽仁渐。想经岁月须膺召，纵有蓍龟不在占。屡寄诗筒追故事，亲挥墨宝见劳谦。冰清气谊同初淡，胶固情怀未比粘。何日西归容迓礼，莫辞吟醉夜厌厌。"}