{"id":"281726","title":"秋日·昨夜师来入我梦","dynasty":"现代","author":"林散之","text":"昨夜师来入我梦，梦中忽忽有所至。赤水神山列琼岛，层楼几处耸翡翠。明窗玉女媚修篁，中一老人有高致。黄发垂垂霜貌古，赤舄兀兀风神异。初遇似道别离怀，渐不言兮意甚恚。手持尺半玄玉圭，上刻蝌蚪古籀字。指此叩以近所治，不对汗出醒如醉。嗟予小子斗筲器，销沉已堕千古志。徒将朝报窥断烂，苦向文字钻破碎。梦中严威愧能记，恩勤孤负平生意。只今一觉卧荒山，江海仓惶空憔悴。"}