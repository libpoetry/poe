{"id":"1049973","title":"山中","dynasty":"宋","author":"郭祥正","text":"风萧萧兮云蔼蔼，泉淙淙兮石皑皑。禽惊人兮，远飞去以复还。客醉其间兮，殊不知为冠带。发被衣颓以自顾兮，谁为吾仇。山花为我一笑兮，山草为我以忘忧。嗟世人之愚兮，竟营营以何求。求百年之宠荣兮，取万世之奴囚。怵谗舌之甚兮，尚毁孔而谤周。咄何得而何失兮，孰为马而为牛。歌数作兮饮未休，石骇以走兮泉凝而不流。起挽石以道泉兮，尔何我尤。吾将去乎世兮，结尔以长年之游。"}