{"id":"1131413","title":"有怀广文俞同年","dynasty":"宋","author":"虞俦","text":"宦游霜宿与风餐，环郭青山岂曰盘。馀暇每思亲丈席，新凉政喜入中单。交情老去才方见，世事年来亦饱看。颜色想君如李白，却疑明月满重栾。客来愧乏牛心炙，茶罢空堆马乳盘。纵有诗篇惭和寡，了无心印可传单。平生黄卷能忘味，晚岁青山未厌看。归去吾庐吾亦爱，更须华屋羡雕栾。祝君努力且加餐，世路羊肠政屈盘。烹鲤何由问消息，割鸡政自困平单。书生说食真成癖，俗子疑人莫与看。搜搅枯肠有文字，玉州犹爱月团栾。万山深处祇空餐，报赠惭无双玉盘。日晏仅馀晨粥半，夜凉更觉夏衾单。怜渠许国丹心在，付与穷途白眼看。它日鸡豚燕同社，不烦父老见思栾。"}