{"id":"543470","title":"寺后磊土山为十洞曲屈邃幽余尝纳凉其中杳若别有天地者","dynasty":"明","author":"胡应麟","text":"西山实佳丽，步步金银宫。四百八十寺，穷极土木功。或云寡岩穴，未若天南东。异哉此丛林，制作侔鬼工。块然一培塿，其下皆虚空。十洞列左右，恍惚蓬莱峰。地肺凿委羽，天窗移张公。不假杖藜入，无俟乘舟通。猗与造化力，播弄指掌中。何因遘二女，刘阮追遐踪。千秋饵灵药，绿发称仙翁。桃花闭流水，绝胜丸泥封。"}