{"id":"1111865","title":"寿丞相庆七十五首","dynasty":"宋","author":"吴泳","text":"几代贞元会，重逢上相生。阅人冰鉴净，遇事玉衡平。日月黄扉永，风尘紫逻清。勋名兼寿考，何必会耆英。昨夜闻宣锁，虚皇注意深。三师分汉制，一尺泻商霖。未白忧边发，仍丹报国心。黄封留寿酒，且把斗杓斟。渤海兵戈静，全淮版籍归。红缫蚕茧大，紫擘蟹螯肥。柳港添生色，榆关閟杀机。君王新御殿，莫使谏书稀。诞日逢今日，新年胜故年。良风宜望岁，甲雨不妨田。浙米多堪籴，京交渐直钱。隆兴须再见，人道鲁公贤。自辟翘材馆，才随数路求。兰苕和露摘，橘柚带霜收。味适方调鼎，装轻不驾舟。有怀吟未尽，独鹤远山头。"}