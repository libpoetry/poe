{"id":"464794","title":"沁园春","dynasty":"当代","author":"潘静淑","text":"有小狸奴，恋恋房栊，甚可爱哉。看双睛自异，十分媚妩，茸毛难涴，半点尘埃。扑蝶花间，捕蛩草际，虎视眈眈映碧苔。非凡品，似蓝田玉种，白雪仙胎。相偎。便尔舒怀。待自饵金鱼戏一回。任隆冬时候，娇倚绣褥，晴和天气，憨卧香阶。红药阑边，绿筠阴里，追逐秋千往复来。閒无事，把金铃牢系，伴我妆台。"}