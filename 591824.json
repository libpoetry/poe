{"id":"591824","title":"赠薛子熙兼柬杜青州","dynasty":"明","author":"欧大任","text":"君不见陶公不能谒督邮，君不见李白愿识韩荆州。嗟君结交二千石，古之杜毋今君侯。君侯佩印牧青社，桑枣万家春满野。羔币缤纷聘士人，中和宣布劳讴者。闻君下榻郡斋时，多暇登楼日赋诗。不署议曹参府事，但随上计朝京师。燕山嵯峨雪三尺，燕市酒徒共朝夕。君侯召对将有期，门下窃讥客无益。君不见王生嗜酒一何能，渤海片言汉帝称。卿寺今须贤太守，知君不愧水衡丞。"}