{"id":"514619","title":"冶城篇一首送袁鍊师道钦还住南京朝天宫","dynasty":"明","author":"程敏政","text":"吴王铸剑处，榛莽无馀城。福地岂终閟，重开似蓬瀛。琳宫起璇榜，掩映千花明。肃肃演朝仪，冠裳集群英。欣欣祝圣釐，香芾下紫清。神仙足官府，王者宜幽贞。迩来领祠禄，有美兰厓生。昂藏好丰采，潇洒不世情。薰风送归帆，壮子一日行。颇闻废亭侧，卞庙犹峥嵘。凄凉六朝事，激烈千古名。巍巍石城外，㶁㶁青溪声。旧京多散局，何当濯尘缨。相携此吊古，击节歌时平。"}