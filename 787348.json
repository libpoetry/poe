{"id":"787348","title":"九日，与诸生暨桂龄、欢龄、喜龄南冈登高","dynasty":"清","author":"李宪噩","text":"暂罢清斋讲，聊适苍郊意。佳节依古名，心赏随时寄。绕林曲径转，隔水寒冈岿。冠者方雍容，童子共嬉戏。卮酒得并携，盘飨乏兼味。鲜肥宁不慕？淡泊亦云贵。杂坐礼自饬，小饮情已醉。秋阳布晴暄，松风激虚吹。凭高始周览，望极集遥思。作诗命同心，庶各酬尔志。"}