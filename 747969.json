{"id":"747969","title":"云门墱","dynasty":"清","author":"郑珍","text":"牢江驱白云，流入苍龙门。门高一千仞，拄天气何尊。荡荡百步中，水石互吐吞。阿房广乐作，巨窌洪牛奔。余波喷青壁，震怒不可驯。眉水若处女，春风吹绿裙。迎门却挽去，碧入千花村。我行始两日，异境壮旅魂。抉悬自何年，信有真宰存。夕阳一反射，倒树明苍根。老蝠抱石花，红晖双车轮。仰叹山水奇，俯蹑造化跟。想见混成日，待与见者论。"}