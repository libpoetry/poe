{"id":"771194","title":"雨霖铃•和屯田","dynasty":"清","author":"陈匪石","text":"残蛩悲切。向虚檐底，碎语无歇。高秋霁景何限，丛桂正岩香初发。接羽新鸿过也，任流水呜咽。自映带、千里蒹葭，露影吹凉野云阔。驹光到眼须臾别。劝且将、酩酊酬佳节。铜盘满贮清泪，知几见、古时圆月。子夜歌翻，争忍蛮弦楚管空设。况镜里、犹是朱颜，笑指金樽说。"}