{"id":"1114767","title":"送交代董矩堂赴召","dynasty":"宋","author":"李曾伯","text":"渊源正学富经纶，炳炳如丹一片心。中外久期还荷橐，江湖所至是棠阴。威声足使戎心慑，边腹何虞客气侵。指日玉阶清问及，盍思长策济当今。渡泸已定葛巾北，分陕既成周衮东。二者于斯皆上意，群然以此望明公。香名千载梅边雪，归路三秋桂子风。百万民夷休恋恋，公方柄用福无穷。溯风绣节洞庭滨，作噩重逢未识真。不谓颓龄来岭海，乃承华武接星辰。公捐累印轻于叶，我愧满襟皆是尘。从此庙堂医国去，好留肘后遗陈人。"}