{"id":"518595","title":"登飞来寺示僧无名","dynasty":"明","author":"张吉","text":"山寺濒江俯江岸，游人今古纷无算。我是朝辞濛?湾，投宿空门夜刚半。鸡声喔喔度寒流，日出烟生晓凌乱。着冠束带蹑苔磴，道谒山僧来不缓。初登凡骨疑可仙，再登世态惊冰泮。扶倦终登最上头，心知手可扪霄汉。声声木末轰高唱，脚脚云头检清玩。刻玉铺金法相躯，碧狮粉象真宗伴。山僧煮茗供我毕，肺腑清如挹霜灒。听话萧梁奉佛年，象教辉光尤焕烂。不见江宁古佛宫，飞来远翥排空翰。梅关一角今尚在，来往行人得奇观。德僧茗饮耻僧言，掩面休辞赭面汗。下来独背松阴语，看汲清滩事樵爨。叹息山僧苦死迷，流沙弱水何漫漶。"}