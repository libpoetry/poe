{"id":"764009","title":"春风袅娜 本意，用冯文子韵","dynasty":"清","author":"邹祗谟","text":"问今年为底，才识春愁。梅额浅，柳腰柔。傍妆台、试看团圆玉照，一丝新喜，才上眉头。金雀屏风，红珠斗帐，试听东风黄栗留。午梦瞢腾慵醒处，金虫宝瑟倩谁收。又是飞飞燕子，穿帘拂幕，坐雕梁、对话难收。红作片，锦成毬。空楼闲昼，暗数绸缪。千点飘来，柳花烟起，五铢用尽，榆荚星稠。恨伊偏薄劣，镇教垂却，银蒜双钩。"}