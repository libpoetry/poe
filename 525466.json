{"id":"525466","title":"靖州阅武","dynasty":"明","author":"顾璘","text":"圣代舆图广，襟包及夜郎。连城严屏翰，万旅肃封疆。星驾行春远，霜台校武强。六韬呈战略，五善肃边防。花暖蛮烟息，风雄士气扬。戈鋋寒雪色，旗帜锦云光。力羡争超距，材精许擅场。射雕飞迅镝，走马背长枪。本藉皇威大，还资国器良。辕门推毂重，帷幄运筹长。羽扇吾真忝，干城尔各当。紫宸宵旰虑，应免顾南荒。"}