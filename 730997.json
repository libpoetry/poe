{"id":"730997","title":"金缕曲 谢答张海门太史","dynasty":"清","author":"郑兰孙","text":"落寞天涯客。避烽烟、东皋小住，自伤萍迹。故国迢迢千里远，憔悴低飞倦翮。回首处、流光虚掷。漫说黄金堪作屋，耐立锥无地乾坤窄。顾稚弱，怅巾帼。尘沙扑面何由拭。望前途、茫茫身世，不胜凄恻。惟有高怀知拙计，稳护一枝栖息。劳雅意、殷勤培植。我欲报公难以报，只毕生、感佩存胸臆。吟短句，藉松墨。"}