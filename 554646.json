{"id":"554646","title":"落齿","dynasty":"明","author":"郑文康","text":"退之未四十，俄落六七齿。作诗十八韵，付之不得已。余生忝为士，隐独慎动止。视父固不肖，行已颇有耻。夙怀心腹疾，久待旦晚死。临镜照面目，自疑不是已。去年冬至夜，节气冷于水。一齿忽焉落，易与拔毛比。旁者皆动摇，参差不相似。今年落渐多，牢者无几矣。譬彼熟瓜蒂，谁能强经纪。嚼物苦及龈，剔塞敢劳指。糜粥与豆液，百物此可恃。自念始半百，老态遽若尔。亲宾爱莫助，候问空惊视。情至亦可伤，理明聊复喜。天地有时老，红颜岂常美。何以慰我怀，愿有读书子。"}