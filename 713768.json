{"id":"713768","title":"送王立安还宝坻","dynasty":"明末清初","author":"屈大均","text":"朝辞罗浮东，暮指田盘北。代父观察公，还家敦子职。太公七十馀，未杖多筋力。好学日神智，康强以不息。天生难老姿，况复善饮食。脍兔春宜葱，羹鱼香用稷。自酿渠阳春，益滋玉颜赩。元气日斟酌，用精解纤啬。耇造多子孙，一一皆歧嶷。大小诸童蒙，纳妇家能克。观察政大成，悦亲道已得。迎养苦路长，炎荒在蛮域。兹焉复川南，蜀道劳攀陟。尊老不遑将，靡盐情郁抑。所喜太公年，春秋尚千亿。眉寿天所私，于以报平直。君今去奉养，慈孙人尽识。文章焉旨甘，仁爱乃容色。神明出不穷，古人渐相逼。吐纳风与骚，以为大雅则。子道在白华，弦歌贵朝夕。无欲尔处子，堂堂作矜式。脂车明启行，逾岭方崱屴。间关岂不苦，庶以荡胸臆。山川洞经纬，利害知兴塞。情伪若观火，庶几免回惑。风尚还淳庞，人心去邪慝。持此经术功，自可一道德。行矣趋祖君，于彼无终国。候雁春方归，翩翩同矫翼。上堂奉几杖，嬉然随钓弋。馀閒向南丘，或亦观稼穑。引领当夔门，仆夫正匍匐。嵚崎栈阁倾，诘屈车轮仄。蚕丛九折中，而翁驭方叱。江行复滩崄，丛石争雄特。千盘出崩厓，百丈牵生竻。巫云撒白盐，三峡俄昏黑。舟与淫预斗，象马势不测。入城尚无人，猿狖疑苍赤。豺虎方咆嗥，甘人作口实。况渡泸水西，壤已邻滇僰。乌蒙与镇雄，翘首神君亟。抚绥亮有方，威爱知无忒。艰难移孝时，庭闱不敢即。万里致忠勤，何殊在亲侧。往觐君毋然，垂堂且自敕。居行各有经，至性本天植。纯孝质有馀，不受丹青饰。矧君迩京华，会当驰玉勒。竭考得秘书，凤池簪笔入。日惟大父庆，此事亦孔棘。帆开珠海湄，沙喧起鸂?。送送无尊酒，何以慰相忆。泽陂有芙荷，中心含苦薏。美人硕且鬈，寤寐终何极。"}