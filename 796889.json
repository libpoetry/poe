{"id":"796889","title":"扫花游 题罗镜泉“琼台梦月图”","dynasty":"清","author":"赵我佩","text":"枕函睡蝶，化瘦影飞来，晚凉琼岛。乱山翠绕。记当年倦旅，石梁慵眺。梦入天台，不辨云深路窈。镜波照、正月满兔辉，风露寒峭。芳事知未了。有洞开桃花，对人含笑。佩环韵悄。听霓裳夜咏，玉真归早。怨煞溪流，暗促霜华鬓老。卧游到。问苍苔、可留鸿爪。"}