{"id":"316289","title":"瑞鹤仙·丙辰正月寿逸兄六十","dynasty":"现代","author":"魏元戴","text":"信有千秋业。漫吟望低垂，平居故国。当年悔轻出。竟无补丝毫，手残萧律。江南江北。幸司马、文章助得。到而今、破碎苍茫，老眼揩来皆血。春色。浓于新酒，六十韶光，都成陈迹。天街风月。并辔火城灯夕。剩疏篱围住，数椽三径，换取舞筵歌席。且掀髯上寿，尊前新词晚节。"}