{"id":"692925","title":"四丁宁赠钱员外绪山","dynasty":"明","author":"杨爵","text":"留心剪枝叶，枝叶更秾鲜。努力勤于耒，共耕方寸田。吉人常默默，浮士好便便。觉彼高腾处，反将真意牵。昊天但覆帱，四运自周旋。孔圣无言教，真机向此传。丁宁一告语，告以圣同天。结交结君子，茅茹自相连。媚悦增心癖，孰能示我愆。相同即是圣，异处且为贤。以此求斯道，恐成狭且偏。心能乐取善，善自我心全。舍己从人处，襟怀何大焉。丁宁再告语，无我自天然。迂儒多曲语，壮士自平夷。千古周行在，胡为向小歧。荆榛不自剪，令我此心迷。洞识虚明体，超然即在兹。性分同一理，此理最渊微。孔圣言仁处，力行不远而。丁宁三告语，相与忆所之。尚友希前哲，无劳辨浅深。开言动喋喋，矛戟已森森。祗觉胸怀隘，恐非畜德心。古人各有见，原本自相忱。岂若异流者，驰骋多诐淫。何苦但永矢，宜从得处寻。丁宁四告语，共严此心箴。"}