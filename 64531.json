{"id":"64531","title":"宝剑歌·宝剑光耿耿","dynasty":"明代","author":"孙炎","text":"宝剑光耿耿，佩之可以当一龙。只是阴山太古雪，为谁结此青芙蓉。明珠为宝锦为带，三尺枯蛟出冰海。自从虎革裹干戈，飞入芒砀育光彩。青田刘郎汉诸孙，传家惟有此物存。匣中千年睡不醒，白帝血染桃花痕。山童神全眼如日，时见蜿蜒走虚室。我逢龙精不敢弹，正气直贯青天寒。还君持之献明主，若岁大旱为霖雨。"}