{"id":"610105","title":"苏孺子汝载族弟也所居碧山去余乡五里而近孺子尝读书山阳双鹤来巢其举进士也捷至鳌跃于江诗以美之","dynasty":"明","author":"韩上桂","text":"碧水碧山佳气含，青萝列嶂堆重蓝。桃村渡口花如锦，半浦珠光可恣探。百千年来有孺子，朗怀下照碧江水。读书十载山之阳，两岸松风常入耳。野鹤遥从天上来，数声嘹喨海云开。忽惊檐角巢新搆，柳丝盘结几徘徊。生雏两两俱飞去，在阴之和非无据。今年好爵似相酬，穿杨叠中人交誉。昨夜亲开汝载椷，友于喜气溢于函。榜书到日纷相贺，顾见金鳞跃碧潭。丈夫出处洵有以，虬龙鹓鹭乘时起。扶维转轴是何人，勿负旗峰一片紫。"}