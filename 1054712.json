{"id":"1054712","title":"假山","dynasty":"宋","author":"黄裳","text":"天作乃说真，人作故云假。堆叠孕奇怪，含思亦如画。遥岑出寸碧，群岫拥而亚。苍苔抱秀骨，尤惬时雨洒。去来何所人，度岭策羸马。安得无心云，经从断而挂。日落行且休，寒岩峙孤舍。假合虽使然，登览忧亦写。万法资诸心，一念有神化。缔构况融结，犹造秋与夏。摄用还一空，何取亦何舍。莫认假与真，外乐聊以借。"}