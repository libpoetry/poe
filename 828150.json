{"id":"828150","title":"何梅生以荔枝三百颗寄饷报诗四章 其三","dynasty":"清末近现代初","author":"陈曾寿","text":"东坡昔迁谪，海角挂孤光。林家赏红紫，翟舍叩昏黄。义井独后汲，至味逡巡长。偶过荔枝港，累累照沧浪。父老欣见留，及食邀过尝。海南一卷诗，字字含幽芳。无入不自得，火宅生微凉。披猖今何世，敦俗忽已亡。湿沫相呴濡，良厚诚可伤。"}