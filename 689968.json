{"id":"689968","title":"次黄龙坡大尹义城精舍十景录五首 义城衍芑","dynasty":"明","author":"张天赋","text":"五季中原鼎沸时，风雷驱石堑山溪。千门文物亨嘉境，一面英雄保障旗。丰草饱沾春雨露，鹿门培植老根基。也知善庆绵绵远，簪组蝉联讵有涯。杭州颍水罗浮下，并此卢东一色秋。沆瀣洗颜宜旭日，沧浪带月趁鱼舟。波恬点水双双燕，春暖忘机对对鸥。画舫微茫人不见，梅花吹彻笛声浮。当户南山景色幽，摩空巀嵲最高头。玄云连合地天泰，旭日照临光焰浮。先垄满堆崇马鬣，祥飙终古绕松楸。昼檐清昼珠帘捲，笑指烟光一望收。从古舆梁济不通，吉州又跨赵州虹。光涵碧玉环中影，柳拂青铜镜里风。华表月明归白鹤，水乡云静隐青龙。德星今在卢东聚，驷马频过盖世雄。衣锦乘龙喜气新，风流高谊重乡邻。扬鞭直向幢溪路，甃石旋随骥足尘。周道共瞻君子履，金牛空费五丁勤。迩来骢马骧云去，芳躅绳绳启后人。"}