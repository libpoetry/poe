{"id":"1088901","title":"初得爱岩","dynasty":"宋","author":"张孝祥","text":"高岩划天门，仄径通乳穴。隈堆青螺髺，嵽嵲白玉阙。外有虎豹蹲，中恐蛟蜃蛰。东荣俯雷电，西出挟日月。万壑生悲风，六月不知热。但觉骇心目，未易纪笔舌。平生山水趣，岭海最奇绝。洞府二十四，未厌屐齿折。晚乃得游此，馀地皆仆妾。同来六七士，嗜好颇相蹑。举酒酹山神，慰汝久湮灭。"}