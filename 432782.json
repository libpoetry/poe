{"id":"432782","title":"登白岳齐云仙境徘徊半日感慨系之因不上黄山到此乃西游终点也四首","dynasty":"近现代","author":"郁达夫","text":"白岳雄峰朵朵奇，方岩无此巨灵姿。道家七二神仙府，第一清虚境在斯。万历崇桢迹尚新，断碑无数纪明臣。珍珠帘外桃花落，日暮空山独怆神。回首齐云日半暝，黄昏灯火出休宁。明朝又入红尘去，人海中间一点萍。养生无物只烟霞，游记居然号作家。一事堪同坡老比，我行稍过浙西涯。"}