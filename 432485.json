{"id":"432485","title":"念奴娇 前词意有未尽，复用张于湖《过洞庭》原韵赋之。","dynasty":"近现代","author":"苏渊雷","text":"曾经沧海，渺关山，一派秋声秋色。挟得幽并奇气在，不数亭皋木叶。赤壁拿舟，洞庭飞笛，情想俱通彻。苍茫无际，微词欲托难说。长忆京国栖迟，旧游多故，有涕凭谁雪。剑胆禅心都未了，对此海天空阔。太白豪情，东坡逸概，今古几狂客。临流一笑，快哉逢此佳夕。江城如画，算留得、倦客河关羁泊。春雨楼头杯酒共，转眼风花又扑。难挽梅仙，重逢徐甲，老泪双双落。故人无恙，诗肠应起芒角。嗟我南北萍浮，归休乞可，犹恋江湖绿。廿载海红劳梦想，惆怅秦家吟阁。绛雪凝梢，垂丝窥鬓，情景纷来触。小园待赋，一枝巢父堪托。春风吹又，恰辛夷已谢，棠梨初簇。黄鸟迟声催淑景，种种酣红晴绿。壁上题诗，尊前赌唱，客至宁须速。营巢结社，也曾寻慰幽独。惟惜明日花飘，蜂慵蝶懒，枉觅心房宿。细雨轻阴凭乞取，常抵十围锦幄。侧媚三株，繁英千朵，残梦从谁续。含情惘惘，梁州休按新曲。"}