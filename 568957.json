{"id":"568957","title":"黄宪子先辈弱冠受知吾家敬美今年秋闰过吴门扁舟访我弇上出所撰临华新草及北征稿读之盖洋洋矣赋虽吐一斑足窥全豹灵光洞箫将来当不过此至于近体出入初中时挟梁栋之气不耐点检恐指南之车切玉之剑未便可已也仆既钦其才美其志因成一章以效微箴宪子当不逆耳哉","dynasty":"明","author":"王世贞","text":"威凤虽未仪，其彩必九苞。诵君河东赋，煜然见一毛。矫翼叩天阍，长鸣瑞圣朝。大雅既寂蔑，正始出刘曹。齐梁傅脂泽，肤立复牙聱。景龙辟康庄，天宝挺群豪。体变虽尚俳，骨胜神自超。子其慎尔趋，通蔽勿轻殽。璞玉希连城，宁辞劘琢劳。"}