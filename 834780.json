{"id":"834780","title":"百字令 集玉田句，题蓉曙申江话别图","dynasty":"清末民国初","author":"冯煦","text":"天涯倦旅，倚危楼一笛，散人来否。社燕盟鸥诗酒共，肯被水云留住。断碧分山，平波卷絮，却是阳关路。东瀛柳色，依依心事最苦。凉意正满西洲，烟堤小舫，如把相思铸。欲趁桃花流水去，只恨剪镫听雨。万里潮生，一番春减，远思愁徐庾。雁书休寄，此时愁在何处。"}