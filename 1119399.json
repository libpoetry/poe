{"id":"1119399","title":"言怀二首","dynasty":"宋","author":"陈造","text":"此身与世分相违，可是平生不见几。知己方占白鸡梦，寸心已傍碧山飞。周旋觞咏须三益，斟酌行藏欠一归。甓社湖西隐君子，为翁应扫钓鱼矶。自是三生贺季真，亟应收拾水云身。蜚凫吏隐聊同俗，饭犊生涯且耐贫。林壑风烟当未慭，利名缰锁听横陈。世间静者犹张邴，老境婆娑定笑人。"}