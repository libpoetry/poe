{"id":"812112","title":"潇湘楼杂忆","dynasty":"清","author":"孙原湘","text":"湘帘跨出尚逡巡，要使郎看要避人。立近小红窗一角，半容娇眼半遮身。闻郎声息画楼过，偷露梨花半面多。莫恨全身看未足，情辞都已在微波。扇囊宠赐九天霞，上绣莲兰两种葩。不独爱他高品格，花中此是并头花。碧瓯亲自捣云浆，暗度华池玉液香。口口愿郎都吸尽，莫留点滴与人尝。银湾渺渺隔云端，谁道恩波天样宽。膏露暗施花叶上，不留痕迹教人看。公然青鸟下蓬瀛，瞒过双鬟与长卿。才算聪明真绝世，别无一字自分明。楼上闻声楼下行，楼前妒眼已成城。隔帘微露云鬟影，料是王昌眼最明。下楼风恰绣裙掀，偷见弓弯窄更纤。乞与重台莲一瓣，朝朝枕上看红尖。郎来红日已衔山，采伴兜留苦不閒。终日相思能几见，累他一度又空还。略掀帘子露微颦，却恐消魂看未真。侬有小鬟郎有伴，一般惧碍作閒人。鹦鹉能呼燕子猜，中楼那得久徘徊。胡麻饭罢当窗绣，郎若来时过午来。楼窗蛱蝶绣将成，楼下鹦哥唤客声。半日盼郎郎不到，教侬错认几人行。两情相敬久如宾，却隔重楼迹未亲。望见佯佯先立起，旁人只道避生人。倒身我欲拜慈航，却恐卿嗤阮籍狂。暗向神光微点首，心头自爇妙莲香。无计留行且送行，画阑特地倚新晴。难将此意教郎会，兜语双鬟送笑声。茉莉香迎出浴迟，欢来是妾晚妆时。一番走马看花去，添得消魂几首诗。"}