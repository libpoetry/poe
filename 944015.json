{"id":"944015","title":"草鞋夹","dynasty":"宋","author":"陈造","text":"隆岸围小河，纡郁江之隩。初看一泓窄，旋望百顷渌。艅艎与下濑，山屹复云矗。自治贵不试，此舟江左腹。向来胡骑南，势若撼坤轴。飞城截中流，群孽颈为缩。元凶坐自毙，犬羊仅还毂。千龄有机会，二竖方角逐。武刚环貔貅，突骑骛陵陆。古今常胜术，所投副所欲。神州久望望，庙算伫复复。区区计自保，胶柱难为曲。客行宁贾胡，小泊遂信宿。抚事空三叹，为儒惭碌碌。"}