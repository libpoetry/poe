{"id":"1113607","title":"绝句七首","dynasty":"宋","author":"李之仪","text":"海燕初飞掠水轻，酴醾开就照人明。旋倾煮酒尝青杏，唯有风光不世情。万腔腰鼓打梁州，舞罢还催步打毬。更借缠头三百万，阿奴要彻第三筹。情随榆荚不胜飘，心似杨花暖欲销。拟借琼林大盈库，约君孤注赌妖娆。漫寻蝴蝶却成痴，欲趁蜂儿转更疑。自是心情怕时节，不如閒处伴黄鹂。程氏园当尺五天，千金争赏并朱栏。莫因今日家家有，便与常时两样看。的的枝头浅浅黄，未先颜色占年芳。任是剪成香更裂，鼻根眼界漫商量。斋盂洗罢日方中，帘影低回破睡风。试问新浮一瓯乳，何须亲到广寒宫。"}