{"id":"814082","title":"赠吴人陈敬仲","dynasty":"清","author":"陈维崧","text":"紫蟹黄花节物新，他乡斗酒亦情亲。樽前赖尔能吴语，泽畔怜余类楚臣。夜月钿蝉弹法曲，秋风石燕说遗民。江东年少休相问，七十何戡是旧人。秣陵黛色接天浮，忆昔轻狂作冶游。西曲名倡人窈窕，南朝公子态风流。歌终绿帻楼头见，舞罢金丸袖口收。二十余年成往事，秋槐落叶不胜愁。贺老琵琶定老成，陇西门第旧知名。百年台榭青苔没，一片江天白发生。丝绣平原终有恨，玉为棋局岂忘情。酒酣重说崎岖事，无数黄沙落雁声。"}