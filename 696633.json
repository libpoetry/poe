{"id":"696633","title":"寇至二首","dynasty":"明","author":"郑善夫","text":"延陵昨夜飞羽书，吴人今日尽移居。江阴室庐半成烬，京口士卒多为鱼。不知貔虎为谁用，只恐豺狼乘我虚。向者山东只数骑，将军何事更趑趄。山东群盗睨东吴，吴下仓皇急远图。但见悬金募丁壮，不知卖屋补军输。屡闻天上新颁爵，犹有江南未献俘。昨夜中庭弧矢没，自怜病骨转成癯。"}