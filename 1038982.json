{"id":"1038982","title":"依韵和王景章见寄","dynasty":"宋","author":"苏舜钦","text":"岁律峥嵘腊候深，一天风雪卷愁阴。故人默默怀交意，逐客栖栖上国心。千里相望空盼盻，当年下吏阻追寻。咄嗟谤口闻高谊，披豁羁怀见雅吟。学道元将禦穷困，浮生何必计升沈。世间机阱知难避，往者图书可自箴。犹得云山开醉眼，可无俗物挠冲襟。鵩来閒暇何须怪，鬼见揶揄岂易禁。楚客留情著香草，启期传意入鸣琴。夫君自上丹霄去，莫忘云泉寄好音。"}