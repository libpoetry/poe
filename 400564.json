{"id":"400564","title":"三部乐   操弄","dynasty":"民国末当代初","author":"饶宗颐","text":"归雁寥天，渐按欲断弦，吐音凄绝。玉清冰洁，掩抑偏随寒月。又征马、嘶断残秋，怅紫箫未咽，画角催发。砌蛩不语，露井犹飘梧叶。知音自难再觅。但敛悲自诉，待何人说。漫嗟水流急景，繁霜凋发。看铜盘泪珠泫睫。休更学，啼鹃叫切。只有衰柳，犹解替、愁纫千结。"}