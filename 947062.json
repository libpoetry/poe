{"id":"947062","title":"望海潮二调 其二","dynasty":"宋","author":"陈德武","text":"祖觞东馆，移舟南渡，江天云树离离。盘谷渔樵，舞雩风咏，渴心常望云霓。知与故人齐。念翼残犹铩，足蹶还羁。百折江流，峡猿水鸟助孤凄。几回梦绕山西。耐疏篷夜雨，惊枕晨鸡。对无声诗，哦有声画，仪形已见端倪。回首暮云迷。又桐飞金井，燕落乌衣。有意相思，双鳞乘羽莫教迟。"}