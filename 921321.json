{"id":"921321","title":"端午游真如，迟、适、远从，子由在酒局","dynasty":"宋","author":"苏轼","text":"一与子由别，却数七端午。身随綵丝系，心与昌歜苦。今年匹马来，佳节日夜数。儿童喜我至，典衣具鸡黍。水饼既怀乡，饭筒仍悯楚。谓言必一醉，快作西川语。宁知是官身，糟曲困熏煮。独携三子出，古刹访禅祖。高谈付梁罗，诗律到阿虎。归来一调笑，慰此长龃龉。"}