{"id":"1116112","title":"留示逯云甫秀才","dynasty":"宋","author":"汪梦斗","text":"万里舟车要觅诗，衰年忍负始来时。未成班氏两京赋，仅见韩山一片碑。归信正须传雁帛，秋风不为忆莼丝。今朝再渡桑乾水，月朗风清谁系思。遗山诸老号儒宗，窃与余怀正不同。了得高吟犹小技，穷知实理是全功。生民皆本诗书出，宇宙元包性分中。来此无人同我意，拳拳望子革颓风。"}