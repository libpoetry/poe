{"id":"1214232","title":"徐雪楼贫乐亭","dynasty":"元","author":"周权","text":"双溪之流兮何沄沄，溪之山兮何嶙峋。亭之筑兮溪之滨，趾白石兮颠苍云。榱甍张兮壮且文，孰贻名兮匪宾。世所乐兮崇货珍，子乃反是兮乐以贫。子之场兮有菌，子之甑兮无尘。虽偈偈均约素兮能不汨乎物迁，岂好修以矫行兮余疑信之未分。子绳其枢兮衡其门，酌溪渌兮毋甘而尊。頫潜鱼兮仰飞鸢，妙化机兮道所存。目击心会兮奚托于言，将忘物我兮内适以真。溯悠悠于千载兮颜哉何人。"}