{"id":"1129443","title":"和潘经略广州峡山五首","dynasty":"宋","author":"释宝昙","text":"是身犹孤云，梦入岩下寺。天如护苍江，山故插厚地。一舟巫峡来，八月新雨霁。烟鬟十二外，野花或垂髻。云山最佳处，猿鸟无缺供。人影堕清镜，花气来晴峰。苔藓上佛壁，兔丝蔓寒松。何年发天閟，当在浩劫中。月林爱山日，竹杖青鞋俱。而今碧油合，见山当绪馀。瘴疠霜雪后，桃李春风徒。吾方友造物，虐焰空焚如。发白面黧黝，平生舞鱼龙。落月照屋除，彷佛见此翁。白日几黄壤，世方定雌雄。斯文在九牧，吾道非天穷。自公湘中去，雁断致书寡。今年从默斋，五字闻大雅。青灯话畴昔，白首问茅价。十里五里间，水竹肯轻舍。"}