{"id":"188286","title":"贺新郎·极目飙尘表","dynasty":"宋代","author":"葛长庚","text":"极目飙尘表。醉酣时、楼中起舞，楼前舒啸。坐见四山烟雾散，是处落花啼鸟。忽惊下、九天星斗。双鹤飞来风露爽，一声声、清唳苍松杪。奈对景，不酾酒。旧家三点蓬莱小。有琼台双阙，长是香花缭绕。铁笛夜吹金剑吼，恨此瀛洲路杳。知几度、琪林春老。闲倚朱阑思昨梦，对江山、感慨无人晓。但千里，月华皎。"}