{"id":"1063772","title":"义牯","dynasty":"宋","author":"释德洪","text":"快山山浅亦有虎，时时妥尾过行路。一竖地坐牧两牯，以箠捶地不知顾。虎搏竖如鹰搦兔，两牯来奔虎弃去。回往荷庠挨老树，牯相喘视同守护。虎竟不能得此竖，竖虽不救牯无负。一村嚣传共鸣鼓，而虎已逃不知处。嗟乎异哉两大武，高义可与贯高伍。令走仁义名好古，临事真情乃愧汝。此事可信文公语，为君落笔敏风雨。"}