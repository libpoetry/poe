{"id":"1109456","title":"和淮漕八月十四夜月诗二首","dynasty":"宋","author":"刘宰","text":"清凉景界限尘纷，玉宇从容静夜分。欲满尚悭今夜月，乍舒还敛北山云。孤光翻动枝头鹊，馀晕潜驱草际蚊。好处欲言人不解，湛然天宇印心君。长淮百谷庆西成，万里何妨共此晴。霖雨尚关天下望，月华犹幸晚来明。要看玉宇清光满，闻道银河此去平。邂逅西风轻借力，夜深桂影更敷荣。"}