{"id":"699468","title":"法华庵看月江老衲移柏树","dynasty":"明","author":"袁宏道","text":"竹皮屋子槿条篱，繁蕊浓花最不宜。乞得赵州柏树子，当窗乱插两三枝。一番霜雪一番姿，铁干铜肤自小时。和叶和梢才尺五，几年长出杜陵诗。自掺禅拐画庭莎，宽处须容一笠过。试较沙弥长几许，眉尖上下不争多。閒将柏叶搅胡茶，供养方情老作家。不似破头山道者，贪他传代古袈裟。眉如霜叶骨如峦，破衲何曾畏早寒。夜坐连云春带雨，如今真作画图看。"}