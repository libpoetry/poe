{"id":"1095392","title":"谢随庵赵牧之墨竹","dynasty":"宋","author":"释居简","text":"胸中千亩不愿馀，颖也戏剧资轩渠。湖州九原不可作，百年合浦今还珠。玄卿浓淡知权变，淋浪迅疾如驰电。为君击节赏此音，孝娥庙刻题黄绢。君胡不歌石鼎联，两手笑拍弥明肩。又不钓垂五十犗，六鳌一掣空重渊。幻成群玉参差立，露梢点滴鲛人泣。鹘落还从兔起时，一机才失嗟无及。我住双岩峰下寺，梦断池塘无一语。家山新绿报平安，万金堕眼宽西顾。葛陂头角犹完全，镜中观影俱茫然。坐令野人破屋壁，万里风烟生咫尺。"}