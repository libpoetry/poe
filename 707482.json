{"id":"707482","title":"摸鱼儿 潇湘小八景词 其一","dynasty":"明末清初","author":"王夫之","text":"插青天、俯临图画，一壁翠光欲滴。炎风吹断阳禽影，认得孤峰回翼。如相识。记寒声、萧萧咽尽霜华夕。望中何极。尽帘压千丝，窗飞一缕，垂幕笼轻碧。回首处，犹记当时踪迹。危亭斜倚南陌。满城春滑笙歌腻，消尽银缸夜色。君莫惜。君不见、黄沙汉使无消息。秦关坐隔。听沙岸残更，野塘晓阵，总似三生笛。"}