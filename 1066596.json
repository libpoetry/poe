{"id":"1066596","title":"次韵去非留别","dynasty":"宋","author":"葛胜仲","text":"馀子碌碌不足数，太丘晚出吾所许。淹盘此境未金马，邂逅相逢慰铜虎。与超宗语不知寒，从季远游那觉暑。祥琴皋月歘戒行，征马谯门聊出祖。平生种学与绩文，自信扶圭兼缀组。分无桃叶把歌扇，只有松枝当谈麈。行装未办缠头帛，衣食何施择木羽。从来文豹深隐雾，此去老蛟真得雨。长卿蜀肆初涤器，伯鸾吴庑曾舂杵。青云直上不作难，那复笑人忧邓禹。"}