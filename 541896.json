{"id":"541896","title":"寄赠张中丞肖甫","dynasty":"明","author":"谢榛","text":"家住铜梁巴蜀间，风尘不倦老容颜。海内胜游无定辙，满囊行纪汉河山。山青水碧秋更好，建业东连阊门道。龙虎高城驻夕阳，麋鹿荒台没秋草。共谁吊古扩怀抱，夹岸丹枫零落早。未满商家傅说心，春来细雨泽枯槁。槁木开花造物功，三农完税歌年丰。犹恐苍生岁暮穷，繁霜两地忧思同，感时草际乱鸣虫。不信试看江上月，老夫极目送征鸿，又起萧萧西北风。"}