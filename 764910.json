{"id":"764910","title":"八声甘州 荒江晚泊四无人烟春风侵人客况可想","dynasty":"清","author":"薛时雨","text":"怪东风、不喜放晴光，朝朝酿春阴。把春人滋味，酿成酸苦，都似秋心。百五韶华有限，归棹阁江浔。浪齧船唇急，远梦沉沉。似有夕阳钟动，在临江古戍，隔浦遥岑。渐荒烟弄瞑，燐火出深林。最凄绝、个时情况，只孤灯、伴我裹头吟。征人泪，借伊凉调，弹上瑶琴。"}