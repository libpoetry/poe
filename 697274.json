{"id":"697274","title":"黄观察自沛上擢济南赋柬二首","dynasty":"明","author":"胡应麟","text":"奕世通家问孔融，频年经国倚司空。千樯大海群飞鹢，六传高天并驾熊。雨浥杉松秦帝畤，风翻匏竹鲁王宫。犹能一识荆州面，漫向关河问落鸿。竹箭南州贡竞输，梅花东阁梦频趋。彭城浪息三千仞，济郡泉疏七十区。白马何天沈汉壁，苍龙随地献隋珠。拾遗池上飞豪翰，笑揖长庚下紫枢。"}