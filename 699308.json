{"id":"699308","title":"哭龙君御诗","dynasty":"明","author":"袁宏道","text":"可怜千片玉，竟作一堆尘。住世灯前影，居官浪里身。从来善饮啖，颇亦健精神。曾不得四十，伤哉如此人。不分成迁客，那堪掩夜台。人应销朽骨，鬼亦溺寒灰。海阔羁魂度，天昏怪雨来。高堂悬爱子，早晚若为哀。多少人间死，于君特怆神。玄言从此尽，白日奈何春。礼法雠狂士，乾坤侮俊人。再来如有意，莫见宰官身。"}