{"id":"1235531","title":"桂林八景 尧山冬雪","dynasty":"元","author":"吕思诚","text":"尧山绝秀岭南天，雪压林峦飘素烟。高倚暮云屏掩翠，半消晴日玉开田。驿梅逢腊岩前发，羽檄冲寒徼外传。何日楼头閒拄笏，两阶舞罢对琼筵。西风飒飒桂林秋，万叠云山舜洞幽。晓气沿崖秋色冷，凉飙吹树桂香浮。轻摇斑竹江头恨，远送苍梧天外愁。一旦薰风随律变，露华山色满南州。西峰西向桂林西，数点晴云落照低。绝岳倚空排宝戟，斜晖转树绕雌蜺。锦纹零乱霞前映，翠影参差雨后迷。还似岘山诗酒客，醉来听唱《白铜鞮》。东门东渡柳青青，雨后晴澜春水生。月影流来波影碧，浪花飞起雪花轻。涟漪忽动鱼翻藻，浩荡初开凫啑萍。终日静观还有得，层层天色一舟横。分合滩头见訾洲，訾洲烟雨水云秋。空濛细縠沙头籁，散乱跳珠波面浮。鸥鹭飞翔来上立，蛟龙腾跃此中浮。蓑衣箬笠垂杨外，时有渔人横钓舟。桂岭崇崇插绛霄，晴岚浮动翠云飘。峰峦碧润轻翻縠，岩壑精荧深染绡。晚霭忽开高突兀，馀辉斜抹蔚苕峣。缓行鸟径衣裳湿，莫说梅花万里遥。献花随喜上方行，云影天光入户庭。江水远翻僧眼碧，山峰轻染佛头青。恒河莫讶沙无数，鹫岭休惊岳有灵。色界不空因相起，贝多叶上写莲经。七星山畔列松杉，羽服栖霞雪一龛。人自世间来世外，洞从山北出山南。日边五色迷晴霭，顶上三华粲夕岚。仙去儒游真境在，一轮明月影寒潭。"}