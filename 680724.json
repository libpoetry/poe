{"id":"680724","title":"题严鸿胪公山水","dynasty":"明","author":"吴宣","text":"神明境界晴霄路，画阁云楼谁得住。前峰青配后峰连，万?清河当面注。云是箕山瓢不在，云是商颜芝不遇。依稀种放旧林居，约莫平泉新草树。忆昨浮湖到江望，匡山五老追相向。飞流溅瀑若驰情，红崖翠壁交吞荡。尘踪会到山南面，骇鹿啼猿连路见。西逢数子采薇歌，东遇飞翁身尚箭。伤怀欲赋长河吊，水不闻声龙起跳。吼山风撼鸟分栖，鬓雾须云魂为掉。当时此地良春昼，桃花万树波纹绉。回飔忽似九秋初，笋蕨薯梨肥不瘦。翻觉我游成汗漫，水角天涯无乃半。嵩程撞见董生归，衡张约著邹忻伴。游还自叹身如梦，口不能言心自讽。不知前画是生然，不识今行良故弄。情为之迎身为送，神为之疑心为恫。呜呼天地原浮寄，睡者或醒醒或睡。何须执着短并长，且空数瓮论真伪。"}