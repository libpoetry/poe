{"id":"522848","title":"鸢山访汪氏因赠","dynasty":"明","author":"李梦阳","text":"昨余发弋邑，急霰舞鸣湍。滩高果莫溯，改骑凌层山。山层水复曲，岁晏岚风寒。扪萝冒崄艰，踏冰涉洄沿。日入达平夷，倏觌君子关。清溪交远圳，高松夹路间。遗荣靡所希，时仕义乃诠。未美焚鱼高，颇钦奇字传。矧伊连枝芬，慰我同心兰。缪绸促宴斝，曙猿响南峦。"}