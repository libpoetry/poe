{"id":"721670","title":"高廉雷三郡旅中寄怀道香楼内子","dynasty":"明末清初","author":"屈大均","text":"美人居莞水，游子在崧台。一片闺中月，清光夜夜来。泪痕知满镜，行处定生苔。白露秋方冷，芙蓉勉自开。月井蜘蛛度，花轩翡翠过。风长怜柳弱，水绿恨萍多。瘦出飞龙骨，凉添孔雀罗。裁书频见寄，细腻写曹娥。知尔绣桂香，别来双带长。三秋多怨曲，七夕定新妆。珠掠盘明月，花梳间海棠。针楼如有梦，西去即高梁。棋局閒楸玉，熏炉冷郁金。半年为伉俪，三度作商参。菡萏新含的，芭蕉好展心。学诗诸弟子，刘碧最知音。甘蔗茎多汁，槟榔子满房。道中虽解渴，闺里更生香。马上苔痕滑，车盘石磴长。飞飞合浦叶，何日始还乡。日日廉阳道，愁攀碧柳枝。可怜千万缕，总是一相思。海女开珠玉，蛮童斗画眉。夜光应购得，归作耳珰垂。此日称闺秀，三娘复令娴。贫愁书卷少，病惜笔床閒。组绣凭双媵，钗钿买一山。心光怜水月，禅坐碧池间。遂我幽栖志，平生得孟光。况兼鸾凤彩，益助薜萝香。月夕联珠句，花晨对羽觞。不须怀媚蝶，欢爱在文章。赤蟹秋来美，蛮娘素手分。心憎巾影拂，梦恨鬓花薰。椰子含甘液，伽南吐紫氛。幽闺人正苦，不忍恋徐闻。课妾香奁体，娱姑绿绮声。燠寒勤诊问，甘毳苦经营。庑下书能著，墙东隐已成。因人又于役，贫使别离轻。驰驱嗟命苦，四十好端居。深井宁无里，中田尚有庐。堂前呼犬子，膝下玩蚕书。莫问霸王事，吾才日以疏。夫人张绣幰，刺史奋罗裙。犀杖先朝泪，鸾旗女子军。英雄归粉黛，事业比桓文。肃肃瞻遗像，题诗一报君。白发孀姑在，鸡鸣汝问安。长先诸妾起，不顾一身寒。抹丽装花引，沉香制笔盘。新诗多丽则，娣姒定传看。路暗随萤火，行行陷泽中。阴森山鬼影，凛冽野鹰风。汗洒炎云湿，愁将碧水空。幽闺知己在，未拟哭途穷。树树山鹕唤，村村竻竹围。炎云秋更起，清露午芳晞。高士难求食，佳人易乐饥。归与浮峤曲，与子共芝薇。"}