{"id":"98707","title":"王伯玉兄弟皆用叔文韵作诗见示答之","dynasty":"宋代","author":"赵蕃","text":"春芳凋兮瘖杜宇，留得鸣鸠呼渴雨。谁能使我病斯愈，矻矻深思诵诗许。朝来剥啄有扣户，亟起褰裾犯尘土。三王诗就俱送与，律应节疏如会鼓。我家与君同郑圃。流落殊方繇丙午。岂惟交友叹云翻，亦有弟兄悲豆煮。羡君聚首共文书，怜我离形屡寒暑。江南丰歉未可知，安得书来相告语。已过有力健如犊，莫待无须行似妪。我归当事力田科，君行宁后公车举。会当过我南山南，门有修篁风屡舞。"}