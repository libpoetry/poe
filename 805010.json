{"id":"805010","title":"寻碧山吟社遗址怀兴复诸先生","dynasty":"清","author":"严元桂","text":"人事有废兴，大雅古所稀。深山闻杖履，望古长歔欷。成宏传十老，列坐吟翠微。丹青在人间，相见山林姿。衣冠并简朴，虬髯鬓如丝。我闻父老言，高名动王畿。试问蝉冕客，何如大布衣。奕世绳祖武，风流更相师。富贵慕幽胜，猿鹤咸猜疑。立言固不朽，瓣香终在斯。卓在撚须亭，邈矣古木陂。扪萝多向往，游人寻旧碑。"}