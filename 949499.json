{"id":"949499","title":"水龙吟 其一 次陈君衡见寄韵","dynasty":"宋","author":"周密","text":"燕翎谁寄愁笺，天涯望极王孙草。新烟换柳，光风浮蕙，馀寒尚峭。倚杖看云，剪灯听雨，几番诗酒。叹长安倦客，江南旧恨，飞花乱、清明后。堤上垂杨风骤。散香绵、轻沾吟袖。曲尘两岸，纹波十里，暖蒸香透。海阔云深，水流春远，梦魂难句。问莺边按谱，花前觅句，解相思否。"}