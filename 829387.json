{"id":"829387","title":"嘉兴吊强甫","dynasty":"清末近现代初","author":"陈曾寿","text":"别院閒廊锁暮烟，寻来真到四棺前。犹疑飞动生前影，如此庄严死后天。神鬼苍生都是幻，美人黄土自何年。残阳独下扁舟去，可得重来诔此阡。何曾留得堂堂去，但见阴寒触眼来。神幡剑立无风动，佛齿金坚应手灰。尘劫有心元不灭，沧澜终古可曾回。冤禽敢负平生志，自衽冰霜没世哀。"}