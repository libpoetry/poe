{"id":"1106041","title":"刘无损欲书十扇以韦苏州乔木生夏凉流云吐华月句作韵","dynasty":"宋","author":"王安中","text":"俗尘云海涨，客虑风旌摇。还从不了处，坐以一念超。深居炷炉熏，翛然带忘腰。养生置莫论，吾已陋松乔。宿昔未闻道，十年醉幽读。睥睨天壤间，万事真破竹。今来知自笑，逢场罢竿木。犹馀劝缘心，留宾与更仆。学道办何等，日用四时行。梦寻汤饼到，风入茶瓯生。忘机心坦坦，诣理言平平。谁同坐清夜，笼灯对微明。出门趁鸡晨，还舍结僧夏。缘随香火惯，迹涉林塘乍。便恐住山侣，麾手谢俗驾。悠然指此心，是中有馀暇。玫瑰红被径，薜荔绿走墙。风埃林籁起，中有楸花香。纬萧隔云雾，乌鸦自回翔。听下辘轳声，心与古井凉。枕玉袅蹄琢，簟波人字流。冰瓮贮清泚，意境已生秋。睡馀弄徽轸，山高水幽幽。试作文王操，若人还见不。一勺淡薄味，三生知见熏。兹游聊忝耳，翩若出岫云。弋有孔翠羽，寝有虎豹文。吾宁不堪用，渠亦何所闻。魔环净名床，嫠纳柳季户。由来道力胜，婉娈莫予侮。菱花百鍊精，炯炯寒光吐。森罗万象交，过即不得睹。成亏系轩冕，心地生眼花。极知一饷静，可扫两鬓华。琴雪同卧起，风月通贷赊。高哉彭泽柳，不比邵平瓜。柘浆工析酲，卉醴可消暍。客至亦不疏，沃此荫清樾。道人有眼句，翰墨相应发。勿随标指看，举似团扇月。"}