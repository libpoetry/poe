{"id":"1038860","title":"城南归值大风雪","dynasty":"宋","author":"苏舜钦","text":"一夜大雪风喧豗，未明跨马城南回。四方迷惑共一色，挥鞭欲进还徘徊。旧时崖谷不复见，纵有直道令人猜。低头抢朔风，两眼不敢开。时时偷看问南北，但见白羽之箭纷纷来。既以脂粉傅我面，又以珠玉缀我腮。天公似怜我貌古，巧意装点使莫偕。欲令学此儿女态，免使埋没随灰埃。据鞍照水失旧恶，容质洁白如婴孩。虽然外饰得暂好，自觉面目如刀裁。又不知胸中肝胆挂铁石，安能柔软随良媒。世人饰诈我尚笑，今乃复见天公乖。应时降雪故大好，慎勿改易吾形骸。"}