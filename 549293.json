{"id":"549293","title":"寄寿徐封君","dynasty":"明","author":"曹于汴","text":"淮水之南北，时与鸣卿晤。一晤一倾怀，琼树凝清露。世艳扬州鹤，而乃类寒素。云是严若翁，积金当见怒。翁才大崒嵂，六籍蚤能富。回首谢青云，惟以盟鸥鹭。名理佩前哲，孝道永孺慕。昆弟乐且耽，千年愧尺布。九族惇以睦，不殊奏大頀。玮行嗜如炙，鸿名亦若赴。邻里薰之良，种德已成圃。谊高戒吉甫，中岁不再妇。课子为通儒，探搜破训诂。理郡露奇颖，芳猷罕能步。寰宇珍明珠，灵渊应可溯。烂烂紫泥书，曰以报是父。家庆流德光，国威藉戎务。当是趋庭日，干橹灿武库。皇华飞绛节，五月长江渡。过里拜慈闱，和气生门户。久予栖京邸，寸肠感乌哺。夜诵春晖吟，朝上乞身疏。辛楚归未得，供张惭道祖。去去乎鸣卿，华堂袅香雾。为翁举霞觞，为予歌此赋。黑发拥诸孙，如川绵寿祚。"}