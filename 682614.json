{"id":"682614","title":"宦邸和寄社英","dynasty":"明","author":"区元晋","text":"三年未报国恩隆，惭愧故人属句雄。别久每惊时序改，诗来真觉海山重。三春耒耜祈甘雨，七月巡行念栉风。满目流亡难袖手，敢从孤剑说屠龙。江头打坐伴凫鸥，谁似清溪隐者流。索杖鹤随松畔榻，烹茶云覆竹边瓯。句联石鼎知何日，书到梅关又九秋。五马未能宽羁靮，几时同访北山游。身閒那得似吴侬，吟对庭花近榻红。遁世自宜猿鹤伴，结卢偏爱水云封。南山得雾堪藏豹，溟海凌波看跃龙。此日思君何限乐，诗成吹笛月明中。"}