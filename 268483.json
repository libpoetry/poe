{"id":"268483","title":"长亭怨慢·和忍盦春尽书怀之作，即题春蛰吟后","dynasty":"现代","author":"吴昌绶","text":"漫回首、东华尘土。采笔零星，赋秋如许。病酒寒欺，梦中呜咽向春语。蝶昏莺晓，僝僽损，风和雨。苑柳不成眠，却化作、天涯飞絮。迟暮。恨芬菲世界，刬地乱红无数。分香瘦减，问谁遣、欢盟轻误。凝望眼、绣幕深深，想依旧、玉京眉妩。待诉与相思，弹入钿筝哀柱。"}