{"id":"158499","title":"依韵答贯中见贻","dynasty":"宋代","author":"强至","text":"鱼虾泳大海，龙困污池埋。鸾凤气塞吭，百鸟鸣其喈。犹吾吕夫子，短褐包壮怀。举脚踏青云，失势寸步乖。却视后来辈，厌已犹积柴。否屯岂我独，升泰奚人皆。一别春四归，聚首邈不谐。前日忽踵门，谒与行李偕。相迎把交臂，似合已擘钗。于时节清明，花净无纤霾。共引不算觞，倾泻犹长淮。歌诗互挑战，舒惨出百骸，愁吟惨春晖，乐咏舒寒荄。男儿万里心，无作伏枥騧。天王下科诏，罗俊基泰阶。盍行取好官，一为光同侪。"}