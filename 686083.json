{"id":"686083","title":"答诸叔侄劝驾二首","dynasty":"明","author":"卢龙云","text":"远道迢遥忆帝城，懒从潘岳赋西征。自非白社皆尘境，独有青山不世情。客路烟波愁易倦，閒居风月喜双清。竹林小阮偏多兴，我亦沙鸥恋旧盟。回首风尘满凤城，朔云不断雁南征。游人自厌冰霜苦，倦客偏多湖海情。闭户已能甘寂寞，登车谁与共澄清。谢家群从多兰玉，次第还参上国盟。"}