{"id":"1253201","title":"二月六日偕善先罗照磨游武夷舟中有作","dynasty":"元末明初","author":"唐桂芳","text":"溪水粼粼浅见沙，隔篱知是野人家。心忘浊世无过酒，面对青山自啜茶。三尺篷窗低似屋，数株桃树烂如霞。武夷若许寻仙路，为借西风八月槎。笔势翩翩锥画沙，相逢况是老诗家。广文官冷常无饭，使客神清只爱茶。苔蚀残碑忘岁月，树笼古洞隔烟霞。幔亭宴罢无消息，欲驾张骞海上槎。梅花香月印溪沙，绝胜西湖处士家。仙品未餐丹鼎药，官租已课碧云茶。松窗不散连朝雨，石屋犹栖太古霞。春水断桥迷野渡，一双幽鸟立枯槎。"}