{"id":"695784","title":"镇海楼寓日有感","dynasty":"明","author":"欧大任","text":"干羽皇威在九天，晏然扬越万家烟。鱼龙徼海三千砦，楼橹防倭二百年。铁市关非通米舰，珠官池不入兵船。一从内澳邀夷饷，更有何人论守边。星罗万国汉舆图，铜柱秋深草不枯。异日尺书收赞普，几人长戟破林胡。蛟螭汹涌沧波转，豺虎纵横杀气孤。回首龙骧犹玉节，戈船何事会番禺。"}