{"id":"1106788","title":"和曾谹父春半书怀","dynasty":"宋","author":"王洋","text":"节物各自好，春风独太华。装添山衣锦，零落地铺花。趁课蜂招侣，幽吟鹤自嗟。放开平望眼，翠幕不须遮。敲火开香焙，书斋思渐清。田翁新社长，巢燕旧门生。学僻诗无味，心开语见情。不愁无乐事，正与物俱荣。今日前溪好，晴空事事明。草长颜色重，凫暖去来轻。游女矜高髻，书生厌短檠。悬箪虽过午，碧涧煮芹羹。"}