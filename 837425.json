{"id":"837425","title":"寿林母元太夫人诗","dynasty":"清末民国初","author":"郑国藩","text":"青鸟昨夜重寄语，群仙正宴西王母。蟠桃子熟岁三千，金盘捧出红似藕。瑶池波静月溶溶，云璈迭奏落天风。东皇远望咥其笑，㷸㷸紫电流长空。华胥未返黄粱熟，推枕菀然一梦中。君不见莱綵翩翩竞祝嘏，筵前幻作旋风舞。镂屏制锦各徵诗，今古流传能几许。"}