{"id":"534537","title":"左赛曲","dynasty":"明","author":"邱云霄","text":"朱楼隐约云中起，白马连翩陌尘里。楼上青娥抱月游，自惜红颜照秋水。未语情传意态閒，兰阶花谢下金鞍。云母屏开动尊俎，霓裳银甲陈君欢。一握青丝高结重，海棠无力牵春梦。陌上娇杨避舞腰，掌中白雪旋风动。玉燕斜连双翠垂，锦襟犹缀七香珠。宝鼎游烟绕䍡?，金莲开照红?毹。貂蝉压鬓淡妆束，凤绾流苏花簌簌。起抱琵琶向绮筵，为君试奏相思曲。翠袖半涵玉腕明，调弦改柱情先促。纤纤素指轻低昂，戏水蜻蜓点还续。仙人掌上玉霰声，六么入破相调停。低眉皓齿声欲绝，文犀击碎玻瓈瓶。商弦渐急羽弦苦，欢词悽转变愁词。上遏流云住落日，楼前紫马皆停嘶。满座罢觞纷击节，天上飞琼怨颜色。眼中富贵何有无，好向尊前惜离别。人生适意日应少，首阳二老今何有。莫把芳心怨落红，莺啼花暖春初晓。"}