{"id":"597674","title":"毛明府以夏昶四竹见贻既题四绝其上复戏为长句一首以报毛君","dynasty":"明","author":"林大春","text":"夏君画竹如画龙，毛君赠我胜鼎钟。閒来为扫百十字，天风吹落双芙蓉。凉飘乱叶声飒飒，光生四壁秋溶溶。户外竞走侯王驾，看竹问字开心胸。安知凤兮歌楚客，但见鸟迹凌斯邕。书罢烦将报明府，莫比杜甫题韦松。"}