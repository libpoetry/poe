{"id":"519400","title":"闰三月一日与永兴王宜川王赏花","dynasty":"明","author":"朱诚泳","text":"花时开宴席，兹晨属良辰。雁行列长幼，谊重惟天伦。斗酒起相寿，于焉见情真。欢乐岂徒尔，一一难具陈。新声奋逸响，蕴结良以伸。鸿宝启神秘，谁贻千祀身。去年七兄弟，今岁唯三人。茫茫大块间，宁择疏与亲。蜉蝣竞朝夕，蟪蛄悲秋春。何不娱心意，郁郁徒苦辛。"}