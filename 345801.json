{"id":"345801","title":"鸾啼序·夏景","dynasty":"清代","author":"彭孙遹","text":"半枕新凉，破好梦一声白鸟。远钟歇、曙色霏微，残莺啼上林杪。帘幕重重、次第捲，云屏曲曲潇湘晓。看露浓香细茉莉，又开多少。浅晕才施，薄铅不御，衫子裁纤缟。更青青、非雾非烟，眉山两点慵扫。倚纱窗、梧竹澄鲜，弄薰风、悠扬未了。正深闺永昼如年，问津谁到。南园此日，满地绿阴亏蔽，有芳蕖曲沼。乍微雨收痕，翠盖孤擎，红衣双笑。冰井敲残，纹楸弹罢，倦听高柳玄蝉噪。觉小院无人愈清悄。簟纹似水，琅玕几度欹眠，钗凤坠盘云搅。归来庭户，娇困难禁，绣带罗裙袅。最是温泉新浴，玉软花慵，侍儿扶起，风姿偏好。晚凉初荐，轻容重换，碧栏干外梳头处，恰团圆、好月来相照。坐看夜色天阶，戏扑流萤，轻罗扇小。"}