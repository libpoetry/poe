{"id":"835136","title":"金缕曲 其二","dynasty":"清末民国初","author":"冒广生","text":"入手惊鸿影。喜真真修眉秀靥，唤来疑应。始笑汉皋人解袂，犹是寻常投赠。又故把檀奴偷问。明日郎从天竺去，甚西湖可似西施靓。还不信，对妆镜。频年踪迹同蓬梗。惯青楼伤心寻梦，带围宽尽。罗绮因缘脂粉福，都是春人愁恨。怜取是渠侬芳姓。旧日王郎天壤语，蓦酒阑为尔重回省。禁不住，泪珠莹。"}