{"id":"778022","title":"百字令·贺周梦坡德配张夫人六十寿，作放生会于西溪，较早时梦坡扩充西溪秋雪庵以祀浙中词人","dynasty":"清","author":"况周颐","text":"良辰设悦，伫绮筵开处，长生曲奏。见说霞觞资挹注，载物允推坤厚。算鹤筹添，放鱼经在，凤侣坡仙旧。谁传芳矩，介眉今见嘉耦。须信美意延年，天和感召，仁者宜多寿。并作恩波加水族，无量兕觥春酒。蓬岛前身，莲池夙契，文字禅参透。娑婆能几，唱随为此夫妇。"}