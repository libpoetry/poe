{"id":"196811","title":"寄题张秀才此君亭","dynasty":"宋代","author":"金君卿","text":"群山四向盘青云，山足一径萦云根。拂云截径敞轩槛，槛外百卉铺重茵。矜春哆哆弄颜色，散漫红紫何纷纷。主人养高不累俗，欲以清节遗子孙。剪花芟草植修竹，半卷画箨含霜筠。渐迎风露竟百亩，碧油{左黑右冘}地无纤尘。对之气思自潇洒，行吟足以穷朝曛。吾居接境未始到，手驰大笔胡能云。劝子无渝岁寒操，惟日虚心比此君。"}