{"id":"921656","title":"送曹辅赴闽漕","dynasty":"宋","author":"苏轼","text":"曹子本儒侠，笔势翻涛澜。往来戎马间，边风裂儒冠。诗成横槊里，楯墨何曾乾。一旦事远游，红尘隔严滩。平生羊炙口，并海搜碱酸。一从荔支食，岂念苜蓿盘。我亦江海人，市朝非所安。常恐青霞志，坐随白发阑。渊明赋归去，谈笑便解官。我今何为者，索身良独难。凭君问清淮，秋水今几竿。我舟何时发，霜露日已寒。"}