{"id":"1252881","title":"环翠堂二首为王审理","dynasty":"元末明初","author":"王翰","text":"一曲清流上四围，世家种德有馀辉。亲藩开卷题金薤，令子趋庭着绣衣。风引晴岚来几席，鸟拖秋色入檐扉。江山孕秀门庭贵，夹路青槐四牡騑。华堂夙构玉为屏，故相当年识地灵。诸子凤毛成令器，双亲鹤发见遐龄。门前秋水千寻碧，窗外寒山四面青。珍重贤王挥彩笔，流传百代播芳馨。"}