{"id":"433352","title":"辛未除夕和苏子瞻","dynasty":"近现代","author":"黄侃","text":"涂穷历尽两非悲，祗恨支天力已微。眇眇一身仍有累，恢恢六合竟无归。历艰却信知人易，访旧还怜识我稀。惟幸妻孥差解事，晨征夕宿总相依。休愁国运与年徂，枥骥犹思致远涂。疗疾若能先蓄艾，避兵何用更求符。心长种种芦蒲发，计拙星星陆展须。独有春雷堪起蛰，愿随万汇共昭苏。"}