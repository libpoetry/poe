{"id":"685071","title":"空山吟十咏有序 齐云山","dynasty":"明","author":"王渐逵","text":"下界尘嚣隐万家，中天积翠敞烟霞。何时更有清泉约，共试卢仝七碗茶。美人家在女牛东，玉洞玄关几万重。我欲乘鸾时一访，莫教岩畔紫云封。宝盖参差映石台，茅斋遥傍翠微开。谈真道士携琴去，问字门生载酒来。寂寞空山歌采芝，菊花开遍雁声迟。一尊散发峰头卧，和得文公九日诗。地有梅花非俗境，山栖贤哲是灵基。暗香疏影无边趣，好似罗浮月上时。濂洛孤标太华斋，是谁传向入闽西。先生独坐看无极，霁月光风共一溪。解徂归来万劫空，小山兰桂已成丛。逢人不识秦居士，只向溪头问紫峰。帽峰原是小瀛洲，金粟相传玉洞留。逢着紫霄烦一问，化书何事属齐丘。源头清彻浩无涯，西岸蒸桃染绛霞。岩外风尘浑不到，莫将流滓腻飞花。举杯邀月自开颜，烟水冥冥净四山。不着羊裘湖上去，恐将形迹落人间。"}