{"id":"62483","title":"白沟次东之金台韵","dynasty":"明代","author":"黄云","text":"西山郁高寒，青绕燕代阔。我行春已深，絮纩尚未脱。平生四方志，眼底才圭撮。区区白沟河，编简不能剟。经涞流渐广，赴海倾莫遏。欲渡仍徘徊，缅怀开运末。兹惟辽晋疆，终古抱嗟咄。天公愤余腥，老雨夜来泼。堂堂十六州，幅员一朝割。桑君漫周旋，国旱尔为魃。中原杀戮尽，胡忍犬美括。哀哉黄龙府，回首饭无钵。横流到靖康，戎马屡南跋。往事勿具陈，忧竞猝难豁。居人讳言兵，唯记粘与曷。"}