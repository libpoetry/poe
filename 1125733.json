{"id":"1125733","title":"次韵蒲大受琴中趣二首","dynasty":"宋","author":"郭印","text":"二器入范围，物物皆吾琴。外响蕴真寂，中虚含妙音。世人若著相，正堕声色林。那知反听处，万象融一心。伊余晚闻道，奇病得聋瘖。诗成自吟咏，酒热谁献斟。山高水洋洋，子期亦已沉。燕坐忽神游，月明秋夜深。人生饮天和，各抱无弦琴。云何不自开，溺彼宫商音。郑卫剧淫哇，听者返如林。耳根一以荡，万劫迷真心。安得佛之力，与世开群瘖。神机运帝车，元气如酌斟。鱼鸟得其性，云渊自飞沉。不见南风歌，仁声入人深。"}