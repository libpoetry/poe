{"id":"554630","title":"寄贺甫里严公宁五帙","dynasty":"明","author":"郑文康","text":"严先生，隐者流，胸中五车汗尔牛。星轺物色卒未遇，布衣将老东南陬。宅傍天随子，学耻平津侯。眼空四海百不忧，平生抱负谁与俦。今年已半百，苍发双明眸。客星久不犯帝座，寿星忽见弧南头。山中酒熟香可篘，阿恒沉疴今又瘳。银篆盘，铁拄杖，纷纷车马来交游，诗成醉饱饮未休。我有一枝花，赠君为寿筹。伯玉知非年，买臣富贵秋。江水东驰无日夜，蟠桃莫信痴儿偷，要将忠孝名长留。"}