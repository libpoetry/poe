{"id":"789263","title":"贺新郎 偶成，书词卷后","dynasty":"清","author":"王策","text":"穷是诗人例。笑生平、拈花俪草，不过游戏。造化安排真颠倒，误以才情相忌。三十载、一寒如此。乌鹊梁虚鹏路断，剩榴裙血与青衫泪。啼蜀魄，呼湘鬼。小词近爱温韦体。把香奁、红情绿意，逐番摹拟。满幅钗声和玉色，触手粉柔脂腻。也算住、绮罗香里。绣榻珠房随意设，看天公、何法将侬制。填一阕，浩歌起。"}