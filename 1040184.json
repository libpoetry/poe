{"id":"1040184","title":"次韵杨鸿渐察判见赠","dynasty":"宋","author":"赵抃","text":"县令于是袭汉唐，震雷为治制封疆。得人固可恩千室，无状须忧病一方。愚品昔蒙登仕籍，薄材今幸预朝纲。但欣孤迹辞丘壑，岂有深谋赞庙堂。万里山川来陇蜀，十分风物类江乡。存心抚俗图归正，顾己临民敢不庄。莲幕似君诚慷慨，兰言遗我极芬芳。自嗟寸善无裨补，更辱长篇盛播扬。投李莫嫌迟报赠，解琴终拟效更张。若孤朋照宜身愧，冠弁峨峨佩玉苍。"}