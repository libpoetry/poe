{"id":"761563","title":"瑞鹤仙 乙卯二月自海上归扬州见新燕赋","dynasty":"清","author":"庄棫","text":"燕飞妆懒整。细思量、双栖还让恁稳。屏间翠鬟隐。问青天碧海，可能相引。花梢弄影。漾愁心、阑干梦醒。更楼头、杨柳依依，说道好春将尽。休省风流佳约，似水钿车，杜陵风景。芹泥蹴损。肠断处、更谁领。早归来帘幕，深深静押，絮语雕梁昼永。怕窗前、又有流莺，向人巧逞。"}