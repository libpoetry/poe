{"id":"690735","title":"闻家难有恸四首","dynasty":"明","author":"张煌言","text":"仇国言终验，衰门祚亦危。痛心惟骨肉，耄及受参夷。白首青枫暗，黄肠广柳迟。百端交集处，能不碎心脾！家破原因我，何堪玉并焚；亢宗空有子，函夏已无君。左衽兴亡决，南冠生死分。拊棺犹未得，挥泪结玄云。孤竹行吟后，家无四壁存。更闻宗欲坠，不但族先燔。蹭蹬孤臣节，踉跄孝子魂。愿为双白鹤，飞去叩天阍。淫威何太甚，原外鹡鸰鸣。空拟班昭疏，甘成聂政名！肝埋有处士，肠断是零丁。遥识江胥路，霜飞独满城。"}