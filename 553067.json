{"id":"553067","title":"洪武十九年夏五月不雨广信郡太守番禺彭公推府灵台李公率所属及父老民人祷于群祠祝词甫毕甘雨随至三日之间四郊沾足赋诗志喜用以见二公精诚所致云 其一","dynasty":"明","author":"郑真","text":"霖雨苍生素有怀，天心昭格众心谐。虚檐坐使翻银竹，广亩同看长翠荄。云暗蛟龙归远海，水高鱼鳖上长街。朝来送喜千家遍，却道先生语类俳。"}