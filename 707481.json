{"id":"707481","title":"贺新郎 寒食写怨","dynasty":"明末清初","author":"王夫之","text":"绵上飞乌恨。更龙蛇、追随四海，一时惊散。回首五云金粟地，不见玉骢珠汗。但扑地、苍烟撩乱。酒冷饧香休道也，梦石泉、槐火成虚幻。棠杜雨，离肠断。岳云回望莲花巘。尽凄凉、延陵十字，难酬幽愿。昨岁杯浆浇泪后，拚付寒螀莎馆。正夜雨、松杉绿满。一径苍苔行迹杳，想鸺鹠、夜哭鼯鼪窜。寸草尽，春晖短。"}