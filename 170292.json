{"id":"170292","title":"朱文公·尝思紫阳翁","dynasty":"宋代","author":"陈普","text":"尝思紫阳翁，功德不下禹。平生五人伦。叔世一天柱。海岳久亭毓，二仪厚付与。高明挂秋月，精细破毫缕。举目无荀杨，浑身是伊吕。百年嗣程邵，千载承邹鲁。直上接勋华，益远益不御。本原无不见，支派自循序。遂令天叙秩，有目得再睹。建绍乾淳间，三网散无主。仇雠操太阿，利欲浸九土。鞠躬上文石，谆谆正心语。欲起君以雷，滂沱洗寰宇。圣心不见答，浩浩翠烟去。当时听其言，何但报千古。廓清草莱辟，栉沐疮痍愈。奕奕万世规，百年遽如许。天意竟莫回，地气不可迕。但留四部书，万世开尧禹。深翠隔荒台，寥落招魂具。夜半读中庸，横空挟风雨。"}