{"id":"989721","title":"送赵添戎还漳州","dynasty":"宋","author":"曹勋","text":"北风号枯叶，漠漠天正寒。弛担逆旅中，方税游子鞍。吾甥遽相访，别久心万端。意定话亲旧，或悲或可欢。乃将十年心，只作累刻殚。脩涂困尘土，客庖无盘餐。举杯少延款，荷子襟抱宽。明朝复掺袂，老怀悽以酸。漳山无瘴烟，漳水无惊湍。侍亲友于乐，勿倦为戎官。愿因南风期，时时寄平安。"}