{"id":"280721","title":"百字令·为远士戒弈","dynasty":"清代","author":"李符","text":"铅烧银炼，列丁丁汞子，为裁秋荻。聊以忘忧君过矣。去日寸阴须惜。暗里消磨，空中成败，觑破真何益。入山柯烂，霎时老了樵客。试看柳谱中人，斗量名品，豪杰曾无一。江水急投妨事具，有手须持花笔。要许开枰，除非赌郡，对局宣城得。不然如谢，指挥无误擒贼。"}