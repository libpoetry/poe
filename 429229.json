{"id":"429229","title":"雨中视芷青殓归复为诗以哭之","dynasty":"近现代","author":"黄浚","text":"馀春逗寒雨，苦潦恨碍辙。驱车展横舍，入户气已噎。芷青竟长往，天道那可说。平生冰雪姿，万汇供一挈。吾生嗟望尘，载笔幸相结。宁知牖下灯，尽汝升斗血。聪明复何补，干莫实自折。京尘十馀载，才命两磨涅。年来托传经，学子仰绵蕝。丹铅讵停晷，甄录署以瞥。浮生本电谢，谶语叹隐切。今春盛招邀，筵饯故屡设。名园共修禊，江亭忆话别。伤哉两短诗，生死笔永诀。相看青鬓盈，系痛固所蔑。匡床小握手，何意及危惙。早知会面难，悔不罄唇舌。翻疑身在梦，搴幌日未昳。造物汝何仇，奄忽萎此哲。颇闻梦琼瑰，毅豹理洞澈。心光长烱烱，浩气百不灭。所悲高堂亲，老泪溅清醊。星奔有孤嫠，冯棺缺一诀。为君勃馀哀，梁月照呜咽。"}