{"id":"1200719","title":"陌上花","dynasty":"元","author":"胡天游","text":"陌上花，开满陌，金屋美人归未得。流苏绣帐掩香尘，目断君王片云隔。九重宴罢移宫烛，歌管声残更漏促。自临宝榻拂鸾笺，细字斜行写心曲。陌上花，开满枝，掌中美人知不知。翠眉蝉鬓今何似，趁取花时缓缓归。书中未尽叮咛意，更遣青鸾口传语。陌上花，年年好。掌中人，年年老。春光烂漫不归来，转眼残红满芳草。一封书，千万嘱。油壁车，黄金犊。花边待，花底宿。缓缓归，莫愆期。"}