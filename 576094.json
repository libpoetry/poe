{"id":"576094","title":"怀罗浮寄萧炼师","dynasty":"明","author":"孙蕡","text":"十年湖海厌狂游，长说仙家景致幽。阴洞雨龙眠白石，古坛风鹤语清秋。青枫化客深林静，丹鼎成虹瑞气浮。遥想吹箫明月夜，群仙应已下沧州。误解兰缨下彩峰，十年飘泊厌西东。秋风楚塞尘随马，夜雨吴江浪打篷。旅邸寂寥芳岁换，仙游烂熳几时同。罗浮此日南薰转，无数漫山荔子红。"}