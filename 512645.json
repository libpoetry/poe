{"id":"512645","title":"喜芾奎二侄延师教子","dynasty":"明","author":"沈周","text":"俗习务浅鄙，养子多昩教。且云粗识姓，便是学之要。学岂止识字，要在知人道。人道重纲常，文艺稍加膏。爱子若不教，护病不医疗。往往岁月后，历历见狠傲。孝悌莽无知，礼义蔑循蹈。辱父辱门第，至此徒悔懊。此过不在子，在父长其暴。能教始为爱，教成自有效。不可吝鞭挞，不可恕幼少。今年贺美事，二侄改俗调。令子从师儒，诗书发蒙冒。此举足高尚，先绪喜可绍。譬谷既历舂，白粲脱黄糙。又譬金溷沙，披汰金乃耀。愿言勿中画，进进有远到。"}