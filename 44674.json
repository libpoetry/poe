{"id":"44674","title":"霜花腴·用梦窗韵补寿彊邨侍郎","dynasty":"现代","author":"王国维","text":"海漘倦客，是赤明延康，旧日衣冠。坡老黎邨，冬郎闽峤，中年陶写应难。醉乡尽宽。更茱萸，黄菊尊前。剩沧江、梦绕觚棱，斗边槎外恨高寒。回首凤城花事，便玉河烟柳，总带栖蝉。写艳霜边，疏芳篱下，消磨十样蛮笺。载将画船。荡素波、凉月娟娟。倩郦泉、与驻秋容，重来扶醉看。"}