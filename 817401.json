{"id":"817401","title":"送李眉山挈眷南游二首","dynasty":"清","author":"戴亨","text":"云山高崔巍，中有太古琴。歌声出金石，四顾谁知音。奇响震天地，硠硠开我襟。绿萝附松柏，缠绵遂至今。杳杳潞河水，阴阴田盘岑。音容偶不接，梦寐劳追寻。况今远别离，山川阻且深。宛转不能留，黯然伤我心。我久客京师，欲归苦无家。今君复远出，挈眷游天涯。老为饥所驱，不得安岩阿。去留同一情，相送发长嗟。车舆宛在路，将发复延伫。携手一为别，涔涔泪如注。冰雪满前途，君应慎朝暮。"}