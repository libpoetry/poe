{"id":"197511","title":"和易岩春雪韵","dynasty":"宋代","author":"王柏","text":"腊前雪，春半雪。颠倒失其时，相去逾一月。一月不争多，燠寒异厥罚。垤户当坚凝，阳气乃舒发。草木既萌动，龙蛇起窟穴。万物欣向荣，狞风夜狂悖。晓鸡噤不鸣，但见窗间白。战栗起推户，琼瑶已几尺。陋巷书生釜不烟，关河甲士冰到骨。俯仰天地间，茅甲尽摧折。万境寂无声，群动亦僵裂。当其怀煦煦，蠢蠢竞懽悦。"}