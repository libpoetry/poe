{"id":"815217","title":"意难忘 感事二首","dynasty":"清","author":"洪繻","text":"一梦黄粱，看世情似水，断尽人肠；江山馀琐屑，云物换苍茫。天黯黯，海浪浪，是黑劫红羊。最不堪，故乡花草，都付斜阳。中原举目凄凉，问伊谁破碎，失却金汤？回头非锦绣，转瞬见沧桑！尘扰扰，事忙忙，岂电火流光！叹此生，蓬莱已隔，又作伧荒！剩水残山，只斜阳一角，多少蜗蛮；马嘶金谷树，车断穆陵关。沧海外，软尘间，谁似我闲闲！不肖躯，人丛溷迹，未是殷顽。年来泪作朱殷，回头思故国，望断刀镮。天长浑似发，地缺竟成弯。时已去，鹤空还，有城郭阑珊。好男儿，鬓眉镜里，照见惭颜。"}