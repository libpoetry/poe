{"id":"879101","title":"沁园春 其二十二 七和","dynasty":"宋","author":"刘克庄","text":"安得奇材，颈系单于，首提子璋。便做些功业，胜穷措大，聚萤武子，吞凤君章。笑杀竖儒，错翻故纸，屈马何曾有艳香。榆塞外，恰枣红时候，想羽书忙。腰钱骑鹤维扬。分表事谁能预测量。叹防身一剑，壮图濩落，建侯万里，老境相将。读枕函书，宝家藏笏，免使他人笑弗堂。吾衰矣，虽尚存右臂，不解擎苍。"}