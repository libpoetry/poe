{"id":"770083","title":"满江红•乙巳述哀十二首 其十二 除夕","dynasty":"清","author":"董以宁","text":"日月云除，除不得、心头怆恍。漫说道、两年此夕，痛魂相仿。去岁荆棺犹得抚，如今已去归泉壤。悔芒鞋、垒土太匆匆，难相傍。爆竹裂，家家响。岁酒熟，家家赏。只棘人此际，愁偕年长。有季可持门户事，有儿堪主蒸尝飨。算此身、也是一閒人，随亲往。"}