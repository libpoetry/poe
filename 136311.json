{"id":"136311","title":"短歌行·我适越","dynasty":"宋代","author":"白玉蟾","text":"我适越，君适秦。舟挂越帆犹柳下，马回秦首更江滨。江滨绿柳多烟颦，岸下碧水生风鳞。四海交游不易得，一州云月聊相津。向来君亦何为者，空自红生满袖尘。君行无遽行，感我思古人。诗礼谩撩颇牧笑，弓刀自取荀杨嗔。君不见赵璧生还燕图死，轻把关心不顾身。又不见鸿门舞罢已成陈，怒撞玉斗岂无因。夫谁击笏血未泚，或者明年贵买臣。题柱高司马，弃繻壮终军。君去几时回，此别休怆神。百万呼卢银烛夜，十千买酒玉楼春。"}