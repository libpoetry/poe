{"id":"747563","title":"京师九日同人慈仁寺祭顾先生祠呈同集诸君子 其二","dynasty":"清","author":"左宗植","text":"吾乡王先生，忠孝乃天宠。间关寇贼中，埋名落徭峒。计脱父与兄，艰危见智勇。隆武颓残曦，薇蕨采荒茸。楼居三十年，著书七十种。学派得横渠，故训翼郑孔。微言大义炳，百世蓍蔡奉。余论斥天主，眦裂始作俑。圣朝采遗书，凿楹出圭珙。余者三百卷，捃束委尘塕。雕版未能半，望蜀财得陇。先生与船山，著述间伯仲。所嗟生并世，姓字不相诵。九京如可作，道谊金石重。讵待歌沧浪，魂梦劳倾动。"}