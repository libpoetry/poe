{"id":"781858","title":"北风行","dynasty":"清","author":"戴梓","text":"北溟鲲鹏来变化，浪起危山海横泻。中间猛烈成北风，瓦飞树拔将人射。骇若声疑万虎来，天吴锁断金门开。潜蛟春起鳌自掷，洪濛重结天胚胎。城郭将倾日光紫，不到山平吹不止。妖狐异鬼助风声，吹出奇寒人欲死。雨雪飘零风忽已，暖气盈庭日光起。吁嗟北风空怒号，世事升沈类如此。"}