{"id":"1061055","title":"赋刘仲高高斋诗","dynasty":"宋","author":"饶节","text":"先生言语妙天下，向来太学传芬芳。当时品目入前辈，后生籍籍窥馀光。立谈一见便相可，交无新旧合则章。别来几何岁月忙，我已三变变沧浪。子才如许犹绿裳，宜参公卿升庙堂，何为高斋尚翱翔。悬知公意非自高，自高自圣渠作狂。泰山北斗不自赞，琼株玉树绝否臧。用则伊周冠百王，直道而行气益昌。不用两龚或退藏，直道而去括智囊。用与不用俱徜徉，使妇无裈非吉祥。世人言高不著本，但欲困苦邻饥尪。不知舒卷重在我，尊为帝师初未妨。先生年来力学道，等观穷达如炎凉。屈伸有命不足论，要保胸中百鍊刚。"}