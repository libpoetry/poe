{"id":"1108397","title":"和实之读邸报四首","dynasty":"宋","author":"刘克庄","text":"祝鮀非是佞，莒仆未为凶。鬼谷从横舌，终南诡秘踪。断无麟在薮，独有鼠穿墉。千古谁俦匹，依稀似敬宗。穿凿彊挥麈，跳梁勇执弓。矫诬天亦怒，驱逐国为空。笑里刀常有，盟边甲已衷。拾遗端可拜，诛佞笔生风。外观殊伟岸，内禀极憸柔。欲取汉清议，尽投唐浊流。鬼车鸣甚恶，猛虎死方羞。芳臭须臾判，哀哉不善谋。一抨初骇听，双泪谩求哀。极口诬贤者，甘心誉彼哉。早知豺不食，安用鸩为媒。试问高阳里，迎车几两来。"}