{"id":"993865","title":"寄题郭侯至喜堂","dynasty":"宋","author":"章甫","text":"岷江西来会众水，峡束奔湍吁可畏。长年三老更相贺，舟到夷陵若平地。宁知市朝车马尘，仕路风波尤畏人。急流往往捷有神，滟滪瞿唐何足云。祇今四海滔滔是，未省几人知此理。君侯不与世沉浮，家有新堂名至喜。武昌重镇居上游，云屯禁旅皆貔貅。君侯智略谁与俦，天子久宽西顾忧。令严将士无骄色，玉帐昼閒人语寂。中斋一榻净无尘，自炷炉香读周易。有时领客尊酒同，雅歌投壶双颊红。门前官柳摇春风，想应目送天边鸿。狐兔中原须尽扫，功成身退天之道。角巾归路飏轻舟，童仆欢迎人未老。"}