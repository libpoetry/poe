{"id":"572010","title":"和东坡梅花诗韵今年雪多梅开不甚畅为花解嘲复以自解云耳 其二","dynasty":"明","author":"袁宏道","text":"花神一夜色枯槁，主人八门愁绝倒。夜深花叹似人言，主人百事重花恼。一者庸工剪束繁，二者丑女折戴早。三者头上宁著老鸦啼，不愿俗子相怜好。晒裈遗失主不知，花落青苔任帚扫。算缗立券坐花前，无酒无诗送花老。孤山事我若仙妹，君之视臣如芥草。主人百拜谢花神，过不即芟如春昊。"}