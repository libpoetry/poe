{"id":"1222151","title":"唐十臣像歌","dynasty":"元","author":"郝经","text":"郑公山立面粟黄，袖中隐隐露谏章。致君尧舜肩禹汤，太宗一镜今不亡。谪仙翩然来帝乡，淋漓龙巾倚御床。斗酒百篇锦绣肠，光焰至今万丈长。汾阳沈雄异姓王，中兴功业冠有唐。人臣始终寿且昌，深山大泽龙蛇藏。咸宁气貌惨不扬，杀气凛凛横天狼。回天再造忠且强，功名端不让汾阳。太师鲁公日角方，挺特不挠百鍊钢。端笏正朝貌堂堂，卢杞蓝面不敢望。昌黎高冠何昂昂，泰山北斗元气傍。天衢摇曳云锦裳，斥去老佛擅文章。乐天翛然世相忘，江水荡漾江花香。不作房杜庸何伤，歌诗直与日月光。奇章重厚国栋梁，乱来粗能立纪纲。太平无象称小康，不计党祸深膏肓。崔相忧国眉两厖，区别流品何太忙。天子闭目犹自防，曹节侯览不可量。司空表圣宜贤良，清癯不欲游岩廊。诗外有味谁肯尝？寡鹤飞去高翱翔。"}