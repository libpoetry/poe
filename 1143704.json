{"id":"1143704","title":"四时宫词","dynasty":"宋末元初","author":"方一夔","text":"阳和不解遍深宫，黯黯春愁伫立中。岁给买花藏笥箧，夕香拜月散帘栊。镂金巧胜匀如剪，绉縠中单薄似空。一曲紫箫吹彻后，蔷薇几度老春风。披香帘捲几斜晖，别殿承恩似觉稀。风蘤影摇阴欲转，露蝉声彻暑犹微。肉痕浅印丹砂血，手迹新裁白纻衣。例赐扇纨长弃却，双双羞看綵鸾飞。七夕閒登乞巧楼，属车隐隐认宸游。几行宫树女墙月，一阕庭花御苑秋。戏展花笺图蛱蝶，强拈綵线候牵牛。辘轳声断屏山冷，一夜寒蛩替说愁。手撚梅花暗断魂，十年柘馆未承恩。曾催奏曲临妆阁，暂出行香到寝园。月照金铺关永夜，雪浮银砾耿黄昏。并州剪就钗梁燕，又逐年华作上元。"}