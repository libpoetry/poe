{"id":"428450","title":"题寄畅园十二景图","dynasty":"近现代","author":"杨令茀","text":"忆惜留耕墅，南邻寄畅园。髫龄随仲父，策杖过颓垣。俯听八音涧，仰看松九盘。楼台馀瓦砾，香木作军餐。梁柱卧荒草，朱栏堕洞潭。溪童拓石刻，野老数泉源。从此我常至，风霜不避寒。寻碑入幽径，点易指峰峦。预卜承平日，重修复旧观。秦园有后裔，六法写家山。上溯明中叶，盛衰有史传。历时四世纪，留与五洲看。"}