{"id":"691754","title":"正德元年郊祀歌十首","dynasty":"明","author":"李梦阳","text":"戈马喧喧动万雷，黄旗绕绕拂仙台。天上再开新日月，南郊不改旧蓬莱。汉家天子自天威，春祀南郊春雪围。片片琼花飘玉路，五云偏逐衮龙飞。坛官秉笏候金钟，月出西南照雪峰。不向蓬莱看五色，那知天子是真龙。中坛日月照天门，上帝龙行羽卫屯。烟里桂花旋玉兔，火开三尺抱金盆。外坛罗列黄金榜，海岳齐开白石门。直使衡山驰蓟域，更看四海过昆崙。神来击鼓复吹簧，一道虹飞万丈光。阊阖清风摇玉烛，至尊独立殿中央。帝是高皇八叶孙，隆准龙颜称至尊。翠羽缤纷来众圣，洋洋古乐乱云门。汉主登封巨迹空，赭山秦帝洞庭中。何如黍稷大神享，万岁高高大极宫。天马元从天上落，七星装入宝刀头。坛空月照更衣殿，万锦群中刷紫骝。金舆还内放人看，万户千门震地欢。绣扇徐开龙虎气，君身不动泰山安。"}