{"id":"241124","title":"题武冈向敏衡无加庄","dynasty":"宋代","author":"王义山","text":"恭惟陈简斋，与鹤山魏公。堂堂二先生，后学之所宗。遗迹所到处，百世犹高风。武冈有向氏，乃祖家诗礼。简斋曾来访，鹤山亦踵至。二先生来时，草木亦光贲。主人跼蹐迎，出门见大宾。大带束深衣，整容而肃襟。揖客坐上坐，樽酒与细论。向氏家本儒，苦无黄金籯。惟有无加庄，留以遗子孙。此庄不在田，非谓三百囷。庄者敬之谓，为学之入门。乃祖燕后人，有书便不贫。能令二先生，肯来共斯文。向来吾南昌，隐者苏云卿。魏公令地主，而来访一民。匹夫道义重，王侯失其尊。古人不傲士，此风今犹存。"}