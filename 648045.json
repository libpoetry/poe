{"id":"648045","title":"送田郎中还南京武库","dynasty":"明","author":"杨士奇","text":"故人昨日南京来，兹晨还向南京去。过门握手一相见，遽别能无黯情绪。十载勤劳地官属，富有声华照郎署。太平武备五兵戢，升擢还应属祈父。功名淹速各有时，所重持身在清素。玉堂学士子同乡，索我题诗赠行路。是时雨霁都门道，沉雾飞埃净于扫。日射西山如锦屏，紫翠夫渠涌琼岛。长风吹帆发潞河，齐鲁山川坐看好。江南岁晚还相思，努力荣名以为宝。"}