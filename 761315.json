{"id":"761315","title":"探春  己酉秋暮，饮于珠溪，奉觞人颇似阿素，雾鬓风鬟，飘零亦相若也。感成此解","dynasty":"清","author":"蒋春霖","text":"堕叶红腴，疏苔绿倦，年华轻换筝柱。玉病禁秋，花娇媚晚，烛底鬓添凉雾。缥缈惊鸿影，似乍见、春风前度。暗怜舞褪丝杨，镜中消瘦眉妩。苏小芳颜认否。甚油壁归来，偏恨迟暮。带眼移香，琴心记梦，铅泪也无重数。寒雨连江夜，莫更把、琵琶低诉。明日相思，峭帆还挂愁去。"}