{"id":"1131864","title":"仁宗皇帝挽词七首 其二","dynasty":"宋","author":"蔡襄","text":"向近千秋节，何言七月期。遗恩群玉宴，往事荷宫祠。仙路云龙会，秋风鼓角悲。万人瞻彩仗，犹认吉行时。声教中原泰，恩仁万国临。忧勤符帝梦，付与得天心。箫吹凝寒气，云山敛夕阴。还期千载后，歌颂莫知深。俭薄留遗诏，遵行在继承。桐棺会稽冢，瓦器孝文陵。阙外秋萤度，林端晓月澄。须知无可欲，终古不骞崩。万世威神在，多方惠泽隆。密音通虏壤，行哭亦儿童。画翣离丹阙，幽堂对紫嵩。孤城空雨泣，白首抱遗弓。俭勤追禹绩，恭让体尧仁。措枉朝多直，除苛吏尽循。遵儒恩礼异，左戚赏刑均。立子知天意，超然即上宾。攒宫开七月，隧路闭千秋。地带三川拆，天含万国愁。鸟云知圣没，龙驾想神游。厚禄将无报，惭恩更白头。道德由来太古同，生灵休养至仁中。五兵不试归神武，万物无私是化工。玉座忽逢春月尽，金旌遥指洛川穷。年年翠辇长陪扈，那向西城别梓宫。"}