{"id":"1222342","title":"华不注歌","dynasty":"元","author":"王恽","text":"齐州山水天下无，泺源之峻华峰孤。秦鞭有力驱不去，天遣一柱标齐墟。初疑太素女娲氏，补天断手兹遗馀。又如翠凤翥郊薮，来应世瑞开昌图。南山连络虽可爱，未免阿附相承趍。孤撑直上夹右碣，猛视又似天门貙。庆封齐豹两元恶，哆齧犹露雄牙须。不然齐太史，冤血凝碧老不渝。化成直笔插天外，堂堂使表春秋诛。乾坤乃有此雄跨，未许鹊药争头颅。江山胜概尽轩豁，远客吟眺增踌躇。李白上天不可呼，云烟变化何须臾。后人摹写觑天巧，百匝空绕青芙蕖。文章李杜光燄在，有诗无诗将何如。我思齐晋迭雄长，山灵枉被兵埃污。桓公九合犹霸事，三周其下真誇谀。会须扶策凌绝顶，望入苍梧叫帝虞。"}