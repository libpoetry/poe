{"id":"811425","title":"次韵答俞君实廉访","dynasty":"清","author":"丘逢甲","text":"君从五指峰头返，万里看行有脚春。今日皋陶同颂祷，更无人祝狱中神。真成妇孺知司马，边事应教虏气降。天下荒荒谁救溺？瓮中儿仗石能撞。到处名山蜡屐频，笔端还挟气嶙峋。荒唐愧我罗浮梦，冷对梅花忆美人。五百四峰无限好，天南留滞莫言归。人间那有閒田地，抱瓮青山许息机？"}