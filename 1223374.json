{"id":"1223374","title":"秋日陪大学士赵公憩龙山玄真宫","dynasty":"元","author":"贡奎","text":"岩岩居庸关，左挟飞仙居。苍茫四山合，石径穿盘纡。人家稍相接，林木何森敷。觚棱生晓烟，玄风凌紫虚。念彼羽流集，岂与世俗俱。溪流转云碾，馀润分园蔬。钟磬荅空谷，斋供荐芳腴。穹碑纪宗传，道一教乃殊。素餐贵崇本，卒岁事耕锄。渔父在何许？空有桃花株。坐惭秉文干，尸禄常旷迂。日暮陟层巅，丹霞成长裾。遥睇空中云，超然能卷舒。"}