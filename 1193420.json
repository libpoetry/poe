{"id":"1193420","title":"答顺宗皇帝问","dynasty":"唐","author":"如满","text":"佛从无为来，灭向无为去。法身等虚空，常住无心处。有念归无念，有住归无住。来为众生来，去为众生去。清净真如海，湛然体常住。智者善思惟，更勿生疑虑。佛体本无为，迷情妄分别。法身等虚空，未曾有生灭。有缘佛出世，无缘佛入灭。处处化众生，犹如水中月。非常亦非灭。生亦未曾生，灭亦未曾灭。了见无心处，自然无法说。"}