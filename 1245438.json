{"id":"1245438","title":"邯郸才人嫁为厮养卒妇","dynasty":"元末明初","author":"徐贲","text":"妾本邯郸富家女，学得诗书绝歌舞。小时恩例选入宫，天颜一顾生春风。崇台往来十五载，玉容无复桃花红。君王宠新盛开宴，还同贱妾初时见。君边银烛照华筵，妾处秋萤闭湥院。当时自喜才名人，如今始信诗书贫。辞君去嫁厮养卒，不怨君王怨妾身。"}