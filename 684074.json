{"id":"684074","title":"汉铙歌十八曲 朱鹭","dynasty":"明","author":"王世贞","text":"朱鹭矫以翔，倏如腾光。腾逝耶，之胡际耶。曷不思翔，高而尽下。彼茄之畔，鱼游雅雅。茄蔽上瞩，谓是藏止。他人之怵，思恬葬厥喙。思悲翁，徂何之。玄云?阴，霜霰如期。山耶溪耶，斧枯网冰，于胡不归。炊麋作饭，翁不及饭。胡不从之游，将庐井是挽。艾而张罗，人乏马饥。谁令艾之，令禽惊磔飞。罗不得禽，谪子无处。禽大欢喜，复集于所。将禽与子，齐适天地。置酒高堂中，愿尔百千万岁。上之回，至祠雍。千灵洽，百辟从。上何以幸雍，仁必世帝禧钟。西臣流沙，安息条支。都梁郁金，符拔狻猊。南荡百粤，下濑苍梧。孔翠桂蠹，明珠珊瑚。诸夏安服，奇珍咸集。降王母，假太乙。答神贶，行斋祀。金支彩毦，恍不见际。庸作歌，耀万世。拥离趾中，筑宫其颠。高天无风自寒，念欲移彼岩壑之间。何用重筑宫，杞梓楩楠，豫章富奇材。宁不知蕙与兰，芬且芳，将固焉哉。战城南，城南壁。黑云压，我城北。伏兵捣我东，游骑抄我西，使我不得休息。黄埃合匝日，为青天模糊。钲鼓发，乱欢呼。敌骑敛，飙迅驱。树若荠，草为枯。啼者何，父收子，妻问夫。戈甲委积，血淹头颅。家家招魂入，队队自哀謼。告主将，主将若不知。生为边陲士，野葬复何悲。釜中食，午未炊。惜其仓皇遂长诀，焉得一饱为。野风骚屑魂依之。曷不睹主将，高牙大纛坐城中。生当封彻侯，死当庙食无穷。巫山高，一何高。湘水深，一何深。上有猱，木森森。峰冠天，易旸阴。流清梦，托君音。含思弄态若不任。翠旗金支玳瑁簪。疑明乍晦迥何寻。寓目岑岑荡精淫。迫欲近之殆惊猜。将远离之复徘徊。安能为期旦暮来。巫山高，高以峻。湘水深，深以大。愿君王，志意正。澹愉穆，绌非境。后天不凋三光并。上陵一何高，高亘天宫阙，武夫璘斑。又有青龙白兽，列峙云端。银海汎澜，金凫游戏其间。谓不如乘龙而见上帝，赐药一丸，令汝遨游自然。肃肃桥陵，岂藏衣冠。寿千万岁，乐不可言。将进酒，乘大白。皇帝百千万年，垂衣御极。轻刑税，陈礼乐。父不哭子，战斗长息。原田膴膴，于何不穫。童行至老，欣欣曷颇。挹青阳，蒸太和。露为浆，斗?之，一再举，霜颜酡。青天流眸，忽为庆云。嗟彼曲蘖胡以云。君马黄，臣马白。衔金羁，度紫陌。秣流沙，径昆崙。宴王母，瑶池滨。饵灵馔，天乐一何殷殷。辞归东土，和洽诸夏。期以三载，复来晤女。君饵灵馔，貌青于童。臣贱眉宇，飒如秋霜。安能御君，驱驰八荒。芳树一何乱予思。扶疏磊砢，下临兰池。上有一双之乌，丹趾而翠衿。自名为鹦䳇，若怨似矜态何深。缴絷之，令彼不得奋飞。嗟我不得奋飞，陇山辽辽望难归。虽有四海志，翮仄翅剪竟焉施。有所思，乃在大海之北。卒然太行，起若立壁。驱车畏轴折，驱马畏蹄仄。岂无珠宫贝阙，黯■或成碧。有所思，思纷来，其端类丝。或糺之手，弄一白圭。云彼昔所治，手弄之三载不忍释，渐成璧。一心为一心，安能两相测。严霜下，青阳晞。朱华剥落不自持。雉子斑，离其母，来遨游田间。田间多稻禾，人于其所复张罗。倏忽被絷，不能高飞。前有鸟，乃是其母，羽毛摧披大堪哀。迫欲救之已焉哉。相咎此稻禾，为生复为菑。曷不睹南溟垂天之鸟，千里万里一徘徊。虽有矰缴，青天曷猜。圣人出，奉昌期。百六遘，九五归。白帝死，赤龙飞。指函谷，度崤坻。封府库，戢兵师。戒父老，起伤痍。五诸侯，从义旗。猎天狼，网妖鸱。裂茅胙，巩鸿基。垂百祀，永无为。上邪，与君相知。譬彼结发而盟，山摧海枯志不移。白日迥瞩，肝膈洞披。我手君腕，用不得私。车轮坏，马足罢，东家宴，西家毁。何用钱刀丘积，横金垂紫龌龊为。临高台，瞰横江，井干百尺郁连空。下何以江，上何以空。不有北泳之鱼，必有南逝之鸿。望不极兮意无终。乌织西，兔投东。袖中有短札，渐将陈。口语数百千言，削为数言复湮沦。秦筝扬，赵瑟侍。曷不欢，各心意。人何乐，乐得遂。远如期，招四夷。皇帝坐殿上，麒麟辟邪，符拔騊駼。拖沓焉施弛，苑囿付民居。诏司农，罢轮台。皇帝坐殿上，干羽舞两阶。群臣上，寿玉卮。单于来，单于来。石流者，何汤汤。使者来，自扶桑。赤日所起，烂烂铄金而沃焦地。不爱宝石来献膏，汎恒沙，攀悬度。奉明主，饵之与天齐数。"}