{"id":"619292","title":"过虞部欧祯伯先生蘧园","dynasty":"明","author":"苏群岳","text":"松菊赋归来，森森一径开。小池通阿耨，高阁望蓬莱。远目扶桑出，樛枝倦鸟回。逌然终吏隐，况复一仙才。忆昨辞金马，投閒步紫苔。地偏风飒至，衣但薜堪裁。自种先生柳，争誇水部梅。孤标谁可似，千古意悠哉。兴在过逢数，情深凿落催。馆能招隐辟，记取旧宗雷。"}