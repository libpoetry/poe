{"id":"659091","title":"白岩歌为乔希大司马赋","dynasty":"明","author":"王鏊","text":"太行西来势如翔，两崖忽断纷开张。中间沃衍散耕牧，至今风俗馀陶唐。白岩嶕峣森立玉，疑贮白云千万斛。又疑天山雪不消，六月悬崖挂飞瀑。长松矹硉偃虬龙，磐石坐送孤飞鸿。朝看白岩横，暮看白岩纵。幅巾芒屦长松下，白岩处处长相逢。一朝还为苍生起，坐镇留都惟隐几。江东烟树晚重重，回首白岩云万里。苻坚入寇不须惊，隐然人倚如长城。围棋似是谢安石，断靷谁为郭子横。只将忠赤佐天子，不管白璧来青蝇。青蝇青蝇何为哉，我思白岩归去来。"}