{"id":"1077951","title":"伏读三月六日内禅诏书及传将士榜檄慨王室之艰危悯生灵之涂炭悼前策之不从恨奸回之误国感愤有作聊以述怀四首 其二","dynasty":"宋","author":"李纲","text":"胡骑长驱扰汉疆，庙堂高枕失提防。关河自昔称天府，淮海于今作战场。退避固知非得计，威灵何以镇殊方。中原夷狄相衰盛，圣哲从来只自彊。"}