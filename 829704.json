{"id":"829704","title":"三月初十日夜直","dynasty":"清末近现代初","author":"郑孝胥","text":"主辱臣不忧，或乃以为快。盗臣犹称臣，大盗不以械。楚歌殊逼人，耳熟亦无怪。忍能扼其吭，毒螫过蜂虿。远臣来禁近，力抗甚矣惫。梦中天压已，无助理当败。大王事獯鬻，勾践亦事吴。以此慰吾主，能屈诚丈夫。一惭之不忍，而终身惭乎？勿云情难堪，且复安须臾。天命将安归，要观人所与。苟能得一士，岂不胜多许。狸守虽写形，聊以辟群鼠。持危谁同心，相倚譬蛩駏。仰观郁彼苍，星斗挂宫阙。理乱若不闻，碧海行孤月。与人家国事，书空徒咄咄。同舟而遇风，何敢望吴越。即来忍遽去，插手恐难歇。倦甚可入梦，暂息在恍惚。"}