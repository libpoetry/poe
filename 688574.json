{"id":"688574","title":"竹林王氏索题 覆船晓日","dynasty":"明","author":"许继","text":"神僧昔渡海，覆舟耀灵踪。不随沧溟去，化作青芙蓉。宿云晻暧深，夜雨苍翠重。抟桑炫初旭，辉耀在高峰。亭亭霜雪干，隐隐烟霞岛。孤绝幽势多，澄湾下相抱。暝光澹将夕，霁色浮初晓。时有辽东禽，飞来海天窅。溪山明且秀，美景如越中。投竿属清夜，扁舟若乘空。波流澄素光，丝纶飏微风。绝胜寒江上，急雪欺孤篷。石磴缘苍苍，负薪下层峭。歌声相应发，山木闪残照。近惊幽谷响，远答清猿啸。欸乃江上音，烟波岂同调。"}