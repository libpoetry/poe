{"id":"135451","title":"送宣宗禹保宁事掌书记","dynasty":"宋代","author":"楼钥","text":"宣之为姓世所稀，暇日试为君家推。宋之宣公舍与夷，子孙相承此为基。或云出自鲁宣伯，元和姓纂言则非。西京功臣虎与义，侯封累世皆宗枝。盛哉云阳宣巨公，光武称其胜二龚。酆为司空怀在赵，遥遥久矣无亢宗。君家本自太末来，世以儒术为家风。尚及詹识诸父行，君方髫龀成孤童。艰难历遍屹中立，五行俱下攻时习。自从一登贤上庭，贵名日起人谁及。舍选真似青铜钱，一跃龙门浪三级。吾乡惊喜破天荒，归见朋俦愈谦挹。宝婺古郡名浙东，往泛绿水依芙蓉。如君入幕假途尔，及今民事宜加工。亨途万里才发轫，掺祛勿使金樽空。从今家声当愈大，坐使宣氏崔卢同。"}