{"id":"1219250","title":"悲歌，寄呈刘学斋相执，王可矩、张德昭二尚书，周雪坡大监，王本中经历，贡吉甫司业，宇文子贞助教，危太朴待制，贡泰甫授经，陈元礼孝廉列位","dynasty":"元","author":"郑元祐","text":"天星曾照遂昌山，人家隐约木石岩峦间。贞元丞相有支裔，避地东入浙，甘与猿猱麋鹿老死不复还。五季闽王郑光禄，至今拱木斩伐后，尚尔青珊珊。使不念乡井，俯仰应厚颜。其如贫病日零落，每企予望涕泣长潸潸。侨吴三十载，惟馀此心在。岂惟读书老无成，但觉出门俱有碍。三儿两病一凡劣，四体三完百崩败。贷粟方炊薪水艰，僦屋屡迁家具坏。文章出售有谁收，书籍纵沽无可卖。此心独存何所似，夜夜长虹发光怪。青云故人禄万钟，不割少许裨饥穷。忍令江南秋雨夜，颓垣腐草啼寒蛩。"}