{"id":"518198","title":"题孙以仁枫林挟弹小像","dynasty":"明","author":"唐文凤","text":"孙君皎然冰雪颜，翩翩白马锦覆鞍。晓来秋雨湿远山，枫林点染霜叶丹。微酡潮脸酒半酣，轻衫似怯风力寒。手中时拈金弹丸，弓影微开月半弯。何人貌取画图里，潇洒丰神人莫比。既非长杨羽猎士，亦非细柳将军子。自是清宾居幕底，怪得风流有如此。局促簿书良可耻，才全文武能兼美，万里功名从此始。"}