{"id":"173038","title":"凝云堂·浮云踪迹真何处","dynasty":"宋代","author":"王洋","text":"浮云踪迹真何处，会若无心是同住。此间我若解忘情，应与闲云共来去。面山结屋开虚明，屈伸与我同太清。红尘洗淡一翻手，悠然适见云平凝。回看诗客时满堂，雕刻品泄俱奔忙。亦知泉石成膏肓，与人装取锦绣肠。寥廓万里同翱翔，唯有白云来帝乡。"}