{"id":"673238","title":"秋胡妇","dynasty":"明","author":"樊阜","text":"东风骀荡花媚娇，鸦鬟腻滑飞翠翘。露沁金莲一湾小，纤葱缓撚柔桑条。兰闺护暖蚕苗密，细叶如钿竹筐湿。罗襦歘霍雕鞍光，薄情正在桑阴立。黄金出袖妾心惊，妾心瑩比冰雪清。弹筝巧让罗敷女，田蚕婉语羞无情。叶渐盈筐返庭砌，阿姑喜溢双眉际。飏言锦绣归故闾，整顿姿容见夫婿。河水渊沄百丈深，冰肌矢向龙宫沈。匪曰忘姑陨非命，丝弦絙急讹徽音。精英叱咤沙头鬼，烈风迅激愁云起。凡人生女须嫁人，莫嫁秋胡薄情人。"}