{"id":"1113257","title":"挽赵秋晓","dynasty":"宋","author":"张登辰","text":"儒风凋落尽，生意仅如丝。一自先生死，深为吾道悲。颓波谁砥柱，善类孰纲维。有子森如玉，斯文想未衰。自古名而寿，宗臣罕有之。尝陵终落魄，贺白不期颐。天涸璇源派，霜摧玉树枝。游魂归故国，忍见黍离离。羁贯分灯读，论交若弟兄。羡君先得隽，嗟我老无成。几载同忧患，终年隔死生。梦中犹历历，笑语若生平。"}