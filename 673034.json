{"id":"673034","title":"过闸简莫水部","dynasty":"明","author":"杨廉","text":"疏闸密闸连一带，南船北船此关隘。往年水小谨启闭，十目五日闸边待。今年济水偶然溢，雪浪奔腾复砰湃。下如落井上登天，三老无功神是赖。谁移两山作一门，管束千流与万派。当初本为畜水设，岂知水大亦为阂。世间未有无敝法，十利未免兼一害。人言月河且缓筑，不然水势无由杀。闸官恨不高于山，设心措意或有在。冬官先生大气力，能令驽钝追骥快。征夫自是怀往途，见月望弦今已再。履霜又恐阻冰冻，帝乡尚在红云外。噫嘻水大莫怨迟，还胜从前水小时。"}