{"id":"782558","title":"送王兼善之任黔南锦屏县任二首 其一","dynasty":"清","author":"戴亨","text":"人生不相知，百年徒聚首。声气偶一投，万里如左右。往昔少壮时，慷慨慕良友。献策来京门，疏狂纵杯酒。酒酣诗亦成，往往在人口。流传感君听，谓我才八斗。抚躬虽自惭，思君愿携手。客路每多歧，未免牛马走。蹉跎出雄关，遂令此情负。嗣复各一天，宦途岂能偶。知己会良难，神交实已久。去秋一邂逅，既见还疑否。相对如梦中，相怜惜老丑。所幸身尚存，相期各不朽。岂谓事多违，离别随其后。相送发长吁，寸心诚何有。"}