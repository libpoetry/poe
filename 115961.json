{"id":"115961","title":"西华道中·我行陈许郊","dynasty":"宋代","author":"张耒","text":"我行陈许郊，千里平若掌。居民杂荆榛，耕少地多旷。野兔乍跳奔，惊鸢或高扬。乔林多疾风，寒涧有余涨。棘篱蔽茅屋，鸡犬入村巷。主人扫土榻，秣马具朝饷。童儿汲土井，败饭堆瓦盎。忽悲为生陋，自足无他望。嗟予走薄宦，奔走年将壮。长抱羁旅愁，何时税归鞅。"}