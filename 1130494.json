{"id":"1130494","title":"过松江寄务观五首","dynasty":"宋","author":"韩元吉","text":"四海习凿齿，云间陆士龙。酒狂须一石，文好自三冬。风水客愁远，烟花春事浓。还将枕流耳，来听景阳钟。风浪白如屋，垂虹烟霭间。清心太湖水，满眼洞庭山。放鹤迎人舞，飞鸥伴我閒。是中有佳句，诗思未容悭。一别未十日，举头杨柳黄。蜂来知酒美，梅度觉船香。岸帻春容好，翻书昼景长。无人共谈麈，自酌引壶觞。湖岸见亭馆，谁家长锁门。主人宁好事，渌水但名园。借我安茅屋，容君共酒樽。风波正奔走，独立望江村。并舍尽垂柳，出檐多好花。独寻江岸路，静爱野人家。水暖分鱼子，沙晴蹙荻芽。放歌吾亦醉，渔户即生涯。"}