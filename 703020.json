{"id":"703020","title":"新正次雪湖韵述怀兼订春游之约","dynasty":"明","author":"谢迁","text":"宦路归仍旧束书，当年遭际本寒儒。休徵又喜先春至，太朴何妨与世殊。家庆一堂重保锡，岁寒三友试披图。酣馀步健能追鹤，却笑儿孙强欲扶。预约春游辱手书，太平真逸两迂儒。煖烟晴日韶光蚤，剩水残山乐事殊。千古高风香社会，四时佳景辋川图。村庄只隔洹湖岭，石径篮舆不用扶。"}