{"id":"296172","title":"陈徵宇见过却寄","dynasty":"现代","author":"梁鸿志","text":"城东有槐楼，欲往不可寻。胸中故人面，宛在楼之阴。楼阴不能春，知子忧方深。省录到逋亡，快语披烦襟。家居付纤儿，云扰遂至今。天公厌作俑，蛰处疑见箴。病枕君有诗，嫉恶神所钦。昌期尚腾掷，病起还呻吟。吾侪党元祐，当路雠东林。刊碑更点将，丑态横相侵。犯我久不校，世已憎鸮音。收君万里气，判作三年瘖。"}