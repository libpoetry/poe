{"id":"1242565","title":"赠赵希哲还河南，仍寄其父太医","dynasty":"元末明初","author":"张昱","text":"赵生幼小辞乡里，长成却自河南至。风流藉甚芝兰室，文采粲然瑚琏器。懋迁不惮万里遥，鱼盐岁逐商人利。杭州旧是繁华地，轻薄相逢增意气。爱生不登酒家楼，重生不游花柳市。秋风八月柳条黄，束装别我还洛阳。楼船大帆高十丈，顺风一日到高堂。高堂双亲应自喜，宝货既丰儿亦至。定呼斗酒出屏帷，膝下相欢复相慰。自来阴骘富人家，庐山董奉非徒誇。拜罢而翁烦问讯，好种门前仙杏花。"}