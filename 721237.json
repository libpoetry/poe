{"id":"721237","title":"丰湖","dynasty":"明末清初","author":"陈子升","text":"横桥微向合江分，流水淙淙出浅濆。直接鹅城排雉堞，斜飞白鹤迥青云。香风著草摇书带，明月生波濯练裙。绝类钱塘歌舞地，罗浮仙霭别氤氲。一望山围敞旧楼，通江文物易传邮。抱关近接丹砂令，潴水微开赤县州。渔父沧浪时鼓枻，王孙桂树莫离忧。轻风冉冉吹菱芡，随意观鱼更狎鸥。长堤犹忆直如弦，学士蒙恩剩赐钱。窥月似分桥廿四，徙溟谁击水三千。清尘漠漠银鱼影，碧草深深石马烟。已觉春风悬荔颗，攀枝全借烛龙然。桃李年年解笑颜，朝云小字托巫山。只缘胜地西湖似，不使佳人南国还。黛写青螺皈净土，魂招黄鹄下前湾。将离士女于今赠，雾露芙蓉尽等閒。"}