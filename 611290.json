{"id":"611290","title":"长笛篇","dynasty":"明","author":"邓云霄","text":"月照高楼凉浸水，风刮秋衣人独倚。湘南奇客好新弄，当窗拭袖调纤指。此时河转众星稀，声绕琼宫高处飞。顾兔佳人遥罢舞，临桥仙子乍停机。曲遍人天离恨远，残梅落尽衰杨晚。霜露空凋少妇颜，关山不见征人返。谁家少妇歇清砧，闻笛迟回折寸心。苦月斜连萤影度，愁云暗结雁声沉。忽然孤愤如裂石，寒天九月驱霹雳。鱼龙起舞鸟兽呼，侠游年少头先白。馀音散落胡天秋，边马长嘶脱辔头。无定河边青冢外，野磷枯骨哭啾啾。我昔离家越两载，转眼风烟时序改。听罢翻憎夜似年，更阑益觉愁如海。问君此曲传者谁，宋祎子野是吾师。搜竹行穷湘水岸，调声直写鹧鸪悲。一吹巫峡来神女，三奏断猿浑不语。周游湖海鲜知音，今夜胡床乘月举。燕云缥缈接洞庭，曲终遥望楚峰青。"}