{"id":"1248700","title":"施家庄","dynasty":"元末明初","author":"陈基","text":"陆行已兼旬，岁暮诚劳苦。积雪兼层冰，跬步忧龃龉。暝投施家庄，居民喜相语。累日阴冱消，舟行了无阻。勇辞所乘车，侧耳听柔橹。棹歌杂吴讴，颇复慰羁旅。人言前年夏，洪河走平楚。漕渠当其冲，漫漶不可禦。民庐悉漂沈，桑田眇何许。所以亡命徒，潜踪匿芦渚。乘间作盗贼，往往遭杀虏。我方为饥驱，愿言适乐土。中原不稼穑，去去复何所。"}