{"id":"685923","title":"晦翁岩四首有引","dynasty":"明","author":"卢龙云","text":"闻道龙峰胜，公馀得共攀。石门高并对，岭树翠相环。海色苍茫外，湖光渺霭间。此中有佳处，况是古贤关。地迥烦先涤，林高暑易残。云飞自怡悦，竹报日平安。目极河山远，神游宇宙宽。当年漂泊意，谁道愧儒冠。龙山读书处，镌石在云门。避地迹偏远，得师道愈尊。斯文应未丧，家学赖常存。杖屦来从者，衣冠有裔孙。俯仰千年事，芳名重此山。渊源俱学孔，伯仲总晞颜。道与乾坤久，心俱水石閒。我来登眺暂，觉已出尘寰。"}