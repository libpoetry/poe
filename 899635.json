{"id":"899635","title":"壶中天/念奴娇 赋秀野园清晖堂别本作为陆义斋赋清 其二 晖山堂","dynasty":"宋","author":"张炎","text":"穿幽透密，傍园林宴乐，清时钟鼓。帘隔波纹分昼影，融得一壶春聚。篆径通花，花多迷径，难省来时路。缓寻深静，野云松下无数。空翠暗湿荷衣，夷犹舒啸，日涉成佳趣。香雪因风晴更落，知是山中何树。响石横琴，悬崖拥槛，待月慵归去。忽来诗思，水田飞下白鹭。"}