{"id":"1104532","title":"游山五题 其二 题憩贤亭","dynasty":"宋","author":"余靖","text":"虚亭迟嘉客，登临日相继。松篁夏吹寒，烟霞暮江霁。高兴山光远，急影波声细。区区荣利途，扁舟暂时憩。佛性深如海，中边见各异。道在有无间，语论皆儿戏。几多名利僧，妄习诸家气。贪嗔尚缠牵，生灭何由离。三世古今佛，岂离根本智。舍此觅菩提，谁證菩提位。吾师识自心，有为皆委弃。冥坐不知年，了了忘言意。十里松桧风，万仞斗峭壁。阳崖雷自奔，阴壑雪犹积。势争衡霍雄，地控楚越扼。胡为千载间，名未光图籍。物乃因人彰，闻人于在昔。不逢巢许高，箕山亦顽碧。我今共游览，逍遥非俗格。剧论穷古今，玄谈叩虚寂。攀萝蹑孤峰，和云坐幽石。濯缨清泠泉，留为不朽迹。峭岭盘远郊，幽泉生石罅。沮洳成深潭，神龙隐其下。气昏云雾朝，光寒风雨夜。绝境邻梵宫，馀波沃农稼。秋态月色澄，晴蛟虹影射。势非蛟室卑，名将凤池亚。存身此蟠蛰，得时扶造化。何当岁大旱，移湫救函夏。"}