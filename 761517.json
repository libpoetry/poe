{"id":"761517","title":"金缕曲 海上秋深，炎景逾庚伏，感拈此解","dynasty":"清","author":"况周颐","text":"天也因人热。甚秋风、年年容易，者回奇绝。燄燄烧空云如火，占断沧溟空阔。却付与、乱虫骚屑。空谷断无人倚竹，笑梧桐、何苦知清节。谁障扇，庾楼月。燠凉也作沧桑阅。便寻常、天时人事，而今休说。门外风沙骄阳路，珍重填胸冰雪。问褦襶、何如吾拙。推枕总然无好梦，又朝暾、红似残鹃血。愁极目，且晞发。"}