{"id":"138228","title":"二月晦日惜春有感","dynasty":"宋代","author":"吴芾","text":"春半年已除，旧闻诗人语。老夫始信之，倍觉伤时序。方春未来时，屈指朝朝数。十分拟春来，欲与春为主。那知事已乖，十日九风十。纵得暂时晴，应酬纷万绪。举眼看枝头，春事已如许。还忆故园花，连年成间阻。南园亦可人，虽美非吾土。愿天早放归，容我老农圃。月下与风前，对花歌且舞。日日是青春，何必唱金缕。"}