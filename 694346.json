{"id":"694346","title":"石门次林缉熙韵","dynasty":"明","author":"陈献章","text":"与君倾盖定前言，来往青山十五年。老我自知难用世，劳君相送过贪泉。清言晚对江边寺，离思秋生鸟外天。留取西华一樽酒，春风还拟上江船。孤舟昔系飞来寺，白首重来十四秋。君看秋风吹彩鹢，何如老子坐青牛。留情世事终何补，得意云山亦易休。见说夔龙满朝著，九重应许放巢由。"}