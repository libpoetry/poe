{"id":"1194932","title":"诗偈","dynasty":"唐","author":"庞蕴","text":"取空是取色，取色色无常。色空非我有，端坐见家乡。孙儿正啼哭，母言来与金。捻他黄叶把，便是正声音。前人若有事，我犹佯不知。何况他无问，谗舌强卑卑。劝君师子吼，莫学野干鸣。若能香象起，感得凤凰迎。一种学事业，亦来登选场。祇缘口义错，落第在他乡。无求胜礼佛，知足胜持斋。本自无薪火，何劳更拾柴。说事满天下，入理实无多。常被有为缚，何日见弥陀。起时惟法起，行时共佛行。腾腾三界内，诸法自无生。大海淼无涯，众生自著枷。无求出妙德，心生劳算沙。一念心清净，处处莲花开。一华一净土，一土一如来。黄叶飘零化作尘，本来非妄亦非真。有情故宅含秋色，无名君子湛然春。迷时爱欲心如火，心开悟理火成灰。灰火本来同一体，当知妄尽即如来。父子相守空山坐，无相如如寄有间。世人见静元无静，看似闲时亦不闲。十方国土皆吾宅，长者大门常日开。有识名人守院外，无心入理见如来。世人爱假不爱真，世人怜富却憎贫。唯敬三涂八不净，背却如来妙色身。二乘皆曰不堪任，上士之人智慧深。欲得神通等居士，无过无物总无心。读经须解义，解义始修行。若能依义学，即入涅槃城。读经不解义，多见不如盲。缘文广占地，心中不肯耕。觉他欲打你，着脚即须抽。已后再相见，他羞我不羞。忍辱第一道，历劫无冤雠。此是无生县，不属涅槃洲。识业人稀少，迷途者众多。苦中生乐想，无喜强弦歌。不饮寻常醉，昏昏溺爱河。含笑造殃咎，后苦莫由他。白衣不执相，真理从空生。祇为心无碍，智慧出纵横。唯论师子吼，不许野干鸣。菩提称最妙，犹呵是假名。有人嫌庞老，庞老不嫌他。开门待知识，知识不来过。心如具三学，尘识不相和。一丸疗万病，不假药方多。睡来展脚睡，悟理起题诗。诗中无别意，唯劝破贪痴。贪瞋痴若尽，便是世尊儿。无烦问师匠，心王应自知。不用苦多闻，看他彼上人。百忆及日用，元在一毛尘。心但寂无相，即出无明津。若能如是学，几许省精神。惭愧好心王，生在莲华堂。恒持般若剑，终日带浮囊。常怀第一义，外国赖恩光。五百长者子，相随归故乡。惭愧好舌根，常开大道门。世间三有事，实是不能论。相逢唯说道，更莫叙寒温。了知世相假，俗理也徒烦。老来无气力，房舍不能修。基颓柱根朽，椽梠脱差抽。泥涂零落尽，四壁空飕飕。举头看梁柱，星星见白头。慧云降法雨，智水沃心流。家中空豁豁，屋倒亦何忧。山庄草庵破，余归大宅游。生生不拣处，随类说无求。爷娘闻子来，端坐见咍咍。我所有宝藏，分付钥匙开。非论穷子富，举国免三灾。如意用无尽，更不受胞胎。逍遥无障碍，终日见如来。无贪胜布施，无痴胜坐禅。无瞋胜持戒，无念胜求缘。尽见凡夫事，夜来安乐眠。寒时向火坐，火本实无烟。不忌黑闇女，不求功德天。任运生方便，皆同般若船。若能如是学，功德实无边。先须持五戒，方始得人身。有财将布施，身即不穷贫。若行十善业，闻道得天人。天人生灭福，来去如车轮。有为接梵世，不及一毫真。更欲谈玄妙，虑恐法王瞋。世人重珍宝，我则不如然。名闻即知足，富贵心不缘。唯乐箪瓢饮，无求澡镜铨。饥食西山稻，渴饮本源泉。寒披无相服，热来松下眠。知身无究竟，任运了残年。无念清凉寺，蕴空真五台。对镜心无垢，当情心死灰。妙理于中现，优昙空里开。无求真法眼，离相见如来。若能如是学，不动出三灾。中人乐寂静，下士好威仪。菩萨心无碍，同凡凡不知。佛是无相体，何须有相持。但令心了事，遮莫外人疑。如人渴饮水，冷暖心自知。惭愧一双眼，曾见数般人。端正亦不爱，丑陋亦不瞋。当头异国色，何须妄起尘。低头自形相，都无一处真。身心如幻化，满眼没怨亲。须弥颓，五岳崩，大海竭，十方空。乾坤尚纳毛头里，日月犹潜毫相中。此是西国那提子，示寂不起现神通。妙德启口问不二，忘言入理显真宗。楞伽宝山高，四面无行路。惟有达道人，乘空到彼处。罗汉若悟空，掷锡腾空去。缘觉若悟空，醒见三生事。菩萨若悟空，十方同一处。诸佛若悟空，妙理空中住。空理真法身，法身即常住。佛身祇这是，迷人自不悟。一切若不空，苦厄从何度。一时复一时，步步向前移。无常有限分，早晚即不知。古人一交语，预办没贫儿。闻小须修道，莫待衰老时。邂逅符到来，赚你更无疑。劝君不肯听，三涂真可悲。大海阔三千，巨深五六万。余特七尺躯，入里饮一顿。当时枯竭尽，龙王自出现。大阅经藏门，请为说一遍。依如说无法，龙王悟知见。卖君髻中珠，隐在如来殿。戴将军陈头，贼降不敢战。世上有仁人，得永离贫贱。不贪有为身，当见如来面。一日复一日，百年渐渐毕。急急除妄想，无念成真佛。更莫苦攀缘，窥他世上物。忽然无常至，累劫出不得。居士元无病，方丈现有疾。唯忧二乘者，缘事不得出。所以诃秽食，纯说波罗蜜。上方一盂饭，气满于七日。不假日月光，心王照斯室。文殊问不二，忘言功自毕。过去即如然，现在还同一。若能达此理，无求总成佛。心如境亦如，无实亦无虚。有亦不管，无亦不居。不事贤圣，了事凡夫。日轮渐渐短，光阴一何促。身如水上沫，命似当风烛。常须慎四蛇，持心舍三毒。相见论脩道，更莫著淫欲。淫欲暂时情，长劫入地狱。纵令得出来，异形人不识。或时成四足，或是总无足。可惜好人身，变作丑头畜。今是预报知，行行须努力。一宿复一宿，光阴渐渐促。报你心王道，依智莫依识。依智见真佛，依识入地狱。若沦六趣中，受苦无时足。余家久住山，早已离城市。草屋有三间，一间长丈二。一间安葛五，一间尘六四。余家自内房，终日閒无事。昨因黑月二十五，初夜饮酒醉。两人相浑杂，种种调言气。余家不奈烦，放火烧屋积。葛五成灰烬，尘六无一二。有物荡净尽，惟馀空闲地。自身赤裸裸，体上无衣被。更莫忧盗贼，逍遥安乐睡。一等被火烧，同行不同利。心若如，神自虚。不服药，病自除。病既除，自见莲华如意珠。无劳事，莫驱驱。智者观财色，了知如幻虚。衣食支身命，相劝学如如。时至移庵去，无物可盈馀。一年复一年，务在且迁延。皮皱缘肉减，发白髓枯乾。毛孔通风过，骨消椽梠宽。水微不耐热，火少不耐寒。幻身如聚沫，四大亦非坚。更被痴狼使，无明晓夜煎。惟知念水草，心神被物缠。云何不忏悔，便道舍财钱。外头遮曲语，望得免前愆。地狱应无事，准拟得生天。世间有这属，冥道不如然。除非不作业，当拔罪根源。根空尘不实，内外绝因缘。积罪如山岳，慧火一时燃。须臾变灰烬，永劫更无烟。迷时三界有，悟即出嚣缠。心无六入迹，清净达本源。地狱成净土，招手别诸天。报语三涂宅，共你更无缘。非论早与晚，悟理即无边。出家舍烦恼，烦恼还同住。痴心觅福田，騃意承救度。十二因缘管，无繇免来去。依智不依识，依义不依语。佛心一子地，蠢动皆男女。平等如虚空，善恶俱无取。既不造天堂，谁受三涂苦。有无尽无馀，乘空能自度。神作如来身，智作如来库。涌出波罗蜜，流通正道路。浑身加身佛，迷人自不悟。事上说佛国，此去十万里。大海渺无边，动即黑风起。往者虽千万，达者无一二。忽遇本来人，不在阴阳里。心如即是坐，境如即是禅。如如都不动，大道无中边。若能如是达，所谓火中莲。护身须是杀，杀尽始安居。会得个中意，铁船水上浮。八十随形好，相有三十二。四谛及三乘，同一无生智。名为一合相，非是人同类。凡夫共佛同，一体无有异。若论心与境，悬隔不相似。凡夫惟妄想，攀缘遍天地。常怀三毒心，损他将自利。佛心常慈悲，善恶无有二。蠢动诸众生，心同一子地。六识空无生，六尘将布施。意根成妙觉，七识平等智。穷厮煎，饿厮吵，父子不同途，大家相脱卯。万顷湘江洗不清，无生曲调何时了。富儿空毛行，贫儿把他物。被物牵入廛，买卖不得出。觉暮便归舍，黄昏黑漆漆。所求不称意，合家加啾唧。自无般若性，乏欠波罗蜜。把绳入草里，自系百年毕。实是可怜许，冥冥不见日。富儿虽空手，家中甚富溢。自有无尽藏，不假外缘物。周流用不穷，要者从理出。无求乃法眼，有念却成魔。无求复无念，即是阿弥陀。真如共菩萨，总祇较无多。古时不异今，今时不异古。生事日日灭，有所不能作。世上乏钱财，守空无货赂。理诗日日新，朽宅时时故。闻船未破漏，爱河须早渡。出过三江口，逍遥神自悟。损之又损之，俄成贝多树。临行途路难，无船可相渡。业老见阎公，没你分疏处。若见优昙花，处处无疑虑。鍊尽三山铁，镕销五岳铜。林枯鸟自散，海竭绝鱼龙。无师破戒行，有法尽皆空。菩萨无烦恼，众生爱皱眉。无恼缘无贼，皱眉被贼欺。不须问师匠，心王应自知。世上蠢蠢者，相见只论钱。张三五百贯，李四有几千。赵大折却本，五六太迍邅。口常谈三业，心中欲火然。痴狼咬肚热，贪鬼撮头牵。有脚复有足，开眼常睡眠。罗刹同心腹，何日见青天。青天不可见，地狱结因缘。凡夫和著事，不免三界轮。与说无生理，闭耳佯不闻。故宅守真妻，不好求外色。真妻生男女，长大同荣辱。外色有男女，长成爱作贼。有妻累我来，牵我入牢狱。我亦早识渠，诱引入吾室。内外总团圆，同餐一钵食。食饱断虚妄，无相即无福。若论真寂理，同归无所得。壁画枉用色，不如脱空佛。住法比无住，阴中对白日。不信有无言，看取波罗蜜。昔日在有时，常被有人欺。一相生分别，见闻多是非。已后入无时，又被无人欺。一向看心坐，冥冥无所知。有无俱是执，何处是无为？有无同一体，诸相尽皆离。心同虚空故，虚空是我师。若论无相理，惟我父王知。见时如不见，闻时如不闻。喜时如不喜，瞋时如不瞋。一切尽归如，自然无我人。人有五般花，花兰变成香。氤氲满故宅，供养本爷娘。有人见不识，报道十月桑。外尘一念爱，合成五色囊。囊中起三柱，柱上有千梁。梁变成地狱，地狱作天堂。缘个一群贼，自作自消亡。纵令存草命，何时还故乡？文字说定慧，定慧是爷娘。何不依理智，逐色在他乡。早须归大宅，孝顺见爷娘。斋须实相斋，戒须实相戒。有相持斋戒，到头归败坏。败坏属无常，从何免三界。心王不了事，遮莫向名山。纵令见佛像，实以不相关。猿猴见水月，捉月始知难。缘事求解脱，累劫无出期。直须入理性，成佛更无疑。虽然不受记，见是世尊儿。如来悯诸子，平等无高下。诸子自愚痴，所以难教化。直心是道场，子心转奸诈。遣子净三业，转爱论俗话。遣子内脩真，向外转寻假。遣子学无相，捻他有相把。无诤最第一，论义成相骂。佛遣灭生灭，生灭长相随。不学大人相，却作小孙儿。持心更觅佛，岂不是愚痴。十方同一等，此是真如寺。里有无量寿，本来无名字。凡夫不入理，心缘世上事。乞钱买瓦木，盖他虚空地。却被六贼驱，背却真如智。终日受艰辛，妄想图名利。如此学道人，累劫终不至。无事被他骂，佯佯耳不闻。舌亦不须动，心亦不须瞋。关津无障碍，即是出缠人。真如本无相，所得是凡流。昔时为父子，长大出外游。今日相遇见，父少子白头。无有报庞大，空空无处坐。家内空空空，空空无有货。日在空里行，日没空里卧。空坐空吟诗，诗空空相和。莫怪纯用空，空是诸佛座。世人不别宝，空即是实货。若嫌无有空，自是诸佛定。有人有所知，有事有是非。闻道无相理，心执不生疑。五岁更不长，祇作阿孩儿。将拳口里咬，百年不肯离。假花虽端正，究竟不充饥。都缘痴孩子，不识是权宜。如来无相理，有作尽皆非。一生解缚钝，浑身纳里眠。心中无意识，耳无绳索牵。心本无系缚，同尘亦无喧。合瞋不须假，合喜不须喜。喜即淫欲生，瞋即毒蛇起。毒蛇起猛火，淫欲成贪鬼。猛火和贪鬼，痴狼咬心底。妄想如恒沙，烦恼无遮止。无明黑漆漆，渴来饮咸水。终日缘事走，不肯入空理。欲得真解脱，持刀且杀牛。牛死人亦亡，佛亦不须求。全身空里坐，即度死生流。我见好畜生，知是喽罗汉。枉法取人钱，誇道能计算。得即浑家用，受苦没人伴。有力任他骑，棒鞭脊上楦。觜上著{金革}头，口中衔铁片。项领被磨穿，鼻孔芒绳绊。自种还自收，佛也不能断。痴儿无智慧，自嫌阿爷丑。阿娘生得身，嫌娘无面首。抛却亲爷娘，外边逐色走。六亲相将作，寻常不开口。恒游十二月，月月饮欲酒。夜夜不曾醒，醉吐饲猪狗。如此恶男子，缘事不了手。余有一宝剑，非是世间铁。成来更不磨，晶晶白如雪。气冲浮云散，光照三千彻。吼作狮子声，百兽皆脑裂。外国尽归降，众生悉磨灭。灭已复还生，还生作金鐍。带将处处行，乐者即为说。经体本无名，受持无色声。心依无相理，真是《金刚经》。知余转般若，见余转金刚。合掌恭敬了，不动见空王。亦胜身命施，亦胜坐天堂。亦胜五台供，亦胜求西方。于住而无住，其福不可量。有为如梦幻，无相契真常。如来大慈悲，广演波罗蜜。了知三界苦，殷勤劝君出。得之不肯修，寔是顽皮物。他是已成佛，汝是当成佛。当成自不成，是谁之过失？已后累劫苦，莫尤过去佛。别泪成河海，骨如毗富山。祇缘尘识法，所以遣心然。谁家郎君子，开眼造地狱。枉法取人钱，养那一群贼。饶伊家户大，业成出不得。除非轮回满，换形偿他力。看君骑底驴，总是如此色。无事被鞭杖，有理说不得。愚人打瓮破，求人望锢护。恶法得钱财，布施拟补处。物色不相当，此事无烦做。纵然有少福，那得地狱去。罪福当头行，何时相值遇。自本犹折却，安得有利路。一皮较一皮，孙子不如儿。坐禅胜读经，读经胜有为。寻文不识理，弃母养阿姨。阿姨是色身，阿娘是法体。色身是文字，法入无为理。文字有生灭，无相宛然尔。心王不了事，却被六贼使。共贼作火下，无由出生死。佛教本无妄，句句须论实。尅己饶益他，俗所谓阴骘。遮莫是天王，饶君宰相侄。世间有贵贱，业力还同一。语汝富贵人，贫儿莫欺屈。习重业力成，翻覆难得出。别人终不贱，别宝终不贪。祇今担铁汉，不肯博金银。有男不肯婚，有女不肯嫁。父子自团栾，共说无生话。自恨己身痴，有事无人知。横展两脚睡，至晓不寻思。诸佛为我爷，我是世尊儿。儿今已长大，替父为导师。父子同宅住，寸步不相离。法身无相貌，世人那得知。此个一群贼，生生欺主人。即今识汝也，不共汝相亲。你若不伏我，我则处处说。教人总识汝，遣汝行路绝。你若能伏我，我亦不分别。共汝同一身，永离于生灭。四性同一舍，三身同一室。一切恶知识，总见弥陀佛。教君一个法，有事无处避。若能如理修，存本却有利。雾重日难出，云厚月朦胧。有心求觅佛，昼夜用心功。见梦言将实，闻真耳却聋。群贼当路坐，道理若为通。见性若玲珑，多求说处通。取他凡圣语，到头浑是空。道是无为道，修人自有为。假即无头数，真中实是稀。云何为人演，离相说如如。心镜俱空静，无实亦无虚。心通常嘿用，出世入无馀。梵释咸恭敬，菩萨亦同居。语是凡夫语，理合释迦书。若能如是学，不枉用功夫。寅朝饮稀粥，饭后两束薪。货得二升米，支我有馀身。身无饥火逼，安余无相神。神安佛土净，内外绝埃尘。无间说般若，豁达启关津。火烧家计尽，全成无事人。圆镜朗如日，涌出无碍智。梵语波罗蜜，唐家无量义。说者说无相，离者离文字。但说无上道，利他还自利。若能入理行，不动到如地。缘事常区区，不如展脚睡。我观三界有，有人披草舍。蛇鼠同穴住，白日恒如夜。鸠鸽为亲情，罗刹同心话。五狗常嘷吠，思之令人怕。我观总是幻，虚空名亦假。放牛吃草庵，三生同一化。如来一真智，遍满娑婆界。殷勤说方便，有人自不解。无处不生心，有处多贪爱。心王作黑业，教他口忏悔。口忏心不改，心口相违背。不服无心药，病根总不差。著相求菩提，不免还他债。大唐三百六十州，我暂放閒乘兴游。瞬息之间知事尽，若论入理更深幽。共外知识呷清水，总是妄想无骨头。却归东西山道去，不舍因缘骑牯牛。后望青山平似掌，前瞻汉水水东流。试问西域那提子，遗法慇勤无所求。自入大海归火宅，不觉乘空失却牛。有人见我归东土，我本元居西海头。来去自然无障碍，出入生死有何忧。香山有栴檀，宝山无伊兰。金山照毛头，毛头百亿宽。净心空室坐，妙德四方安。空生知内外，相事付阿难。如能达此理，无处即泥洹。无思无念是真空，妙德法身自见中。应机接物契真智，十方世界总流通。通达无我无人法，人法不见有行踪。神识自然无挂碍，廓周沙界等虚空。不假坐禅持戒律，超然解脱岂劳功。若能相用语，教君一个诀。捻取三毒箭，一时总拗折。田地成四空，五狗牙总缺。色蕴自消亡，六贼俱磨灭。阎罗成法王，罗刹成菩萨。勿论己一身，举国一时悦。达人知是幻，纵损心亦如。诸天不免难，况复此阎浮。须寻无上理，莫更苦踟蹰。衣食才方足，不用积盈馀。少欲有涅槃，知足非凡夫。当来无地狱，现在出三涂。菩提般若名相假，涅槃真如亦是虚。欲得心神真解脱，一切名相本来无。十方世界风尘净，州州县县绝艰虞。王道荡荡无偏党，举国众生同一如。不动干戈安万姓，法王合掌髻中珠。外若绝攀缘，欢喜常现前。本来何所得，吉祥自现形。空生成长老，燃灯常照明。弥勒是同学，释迦是长兄。神通次第坐，无劳问姓名。名相有差别，法身同一形。空中自见清凉月，一光普照婆娑彻。此光湛然无去来，不增不减无生灭。尔是妙德现真身，刹那不起恒沙劫。无边无尽如虚空，虚空无边不可说。但自无心于万物，何妨万物常围绕。铁牛不怕师子吼，恰似木人见花鸟。木人本体自无情，花鸟逢人亦不惊。心境如如祇个是，何虑菩提道不成。大乘一等义，本自无遮闭。凡夫著相求，心生有执滞。无心为真宗，空寂为本体。无问亦无说，常照勿使废。佛子行道已，更莫愁来去。清静无为无识尘，不舍内身妙法身。祇为众生有漏习，权止草庵转法轮。法轮常转而人见，优昙时时一出现。无相真空妙法身，历劫恒沙不迁变。莫求佛兮莫求人，但自心里莫贪瞋。贪瞋痴病前顿尽，便是如来的的亲。内无垢兮外无尘，中间豁达无关津。神无障碍居三界，恰是琉璃处日轮。常闻阿閦佛，拟向东方讨。今日审思维，不动自然到。语汝守门奴，何须苦烦燥。我奏父王知，与汝改名号。破却有为功，显示无为道。心王若解依真智，一切有无俱遣弃。身随世流心不流，夜来眼睡心不睡。天堂地狱总无情，任运幽玄到此地。识乐众生乐，缘绳枉走作。智乐菩萨乐，无绳亦无缚。若有发心者，直须学无作。莫道怕落空，得空亦不恶。见矿不识金，入炉方知错。苦痛役身心，劳神觅官职。暂得色毛披，拍按作瞋色。口口打奴兵，声声遣拔肋。闻道送王老，曲亦变成直。纵令有理道，分疏亦不得。报汝世人莫痴憨，暂时权住此草庵。无想衣食饱暖后，世间有物不须贪。此身幻化如灯焰，须臾不觉即头南。一切有求枉用功，想念真成著色空。差之亳釐失千里，有生劫劫道难通。痴心望出三界外，不知元在铁围中。家长自饮酒，举家一时醉。失火烧故宅，运水沃空地。水火当头发，三灾一时起。空中鸠鸽舞，骡来助放屁。因中无好花，结果亦天理。二十部经兼戒律，执相依文常受持。生生获得有为果，随在三界无出期。若能离相真入理，理中无念亦无思。学道迷路人，实是可怜许。被贼妄牵缠，恶缘取次与。有法遍娑婆，开眼看佛语。洗舌读经典，和经弄蛇鼠。动念三界成，迷失当时路。身现凡夫事，内照自分明。三千大千界，满中诸众生。刹那造有业，了了总知情。纳安芥子里，称为无相经。常持人不识，念时无色声。贝多叶里优昙华，万象皆如同一家。欢喜摘花不见果，吉祥采果不观华。缘之本来元不识，法王呵之如稻麻。学佛作梦事，不须论地狱。天堂总越却，六识为僮仆。心心无所住，处处尘不著。五道绝人行，无心是极乐。空里见优昙，众生作桥彴。田舍老翁如聚落，眼耳鼻舌俱失却。内外寻访觅无踪，旧时住处空寂寞。却归堂上问空王，总在此间学无作。欲得速成佛，祇学无生忍。非常省心力，当时烦恼尽。七宝藏门开，智慧无穷尽。广演波罗蜜，无心可鄙吝。祇恐着有人，愚痴自不信。世人皮上黠，心里没头痴。他贪目前利，焉知已后非。谩胡欺得汉，誇道手脚迟。走向见阎老，倒拖研米槌。恐君不觉悟，今日报君知。真为家贫无一物，此语总是空里出。出语还须归本源，不敢违他过去佛。识若不受尘，心亦不颠狂。妙智作心师，名为破有王。须臾證六度，动用五种香。此即真极乐，亦是真西方。释迦无量寿，同居此道场。八万四千同一理，事相差别立异名。十二围陀及疏论，慇勤三六不须生。俗务不废作，内秘贪心学。世上假名闻，超然总莫着。息念三界空，无求出五浊。法报皆圆满，意根成正觉。若能如此修，轮王亦不博。五蕴若实有，则合有色形。五蕴若实无，则合无形声。祇为假名字，所以妄来停。若了名相空，事尽总惺惺。心王无障碍，摆拨三界行。我是凡夫身，乐说真如理。为性不悭贪，常行平等施。凡夫事有为，佛智超生死。作佛作凡夫，一切自繇你。耳闻无相理，眼空不受色。鼻嗅无相香，舌尝无相食。身着无相衣，竟随无相得。心静越诸天，神清见弥勒。十方同一乘，无心记南北。更无别路超生死，前佛后佛同一般。舒即周流十方刹，敛时还在一毛端。唯有一门无钥匙，伸缩低昂说是非。但能宣得无生理，善巧方便亦从伊。慈悲说斯法，现疾为众生。纯陀献后供，妙德亦同行。名相有差别，法身同一形。化身千万亿，方便立空名。不须执有法，圆通最大精。欲得真成佛，无心于万物。心如镜亦如，真智从如出。定慧等庄严，广演波罗蜜。流通十方界，诸有不能疾。报汝学道人，祇么便成佛。有人道不得，是伊心王黑。不能自了事，埋藏一群贼。群贼多贪痴，缘事说是非。心王被贼使，劫劫无出期。见花不识树，果熟始应知。君家住聚落，余自居山谷。山空无有物，聚落百种有。有者吃饭食，无者空张口。口空肚亦空，还将空吃有。有尽物归空，同体无前后。诸佛与众生，元来同一家。不识亲尊长，外面认假爷。优昙不肯摘，专采葫芦花。葫芦花未落，常被三五枷。如斯之等类，轮转劫恒沙。余为田舍翁，世上最贫穷。家中无一物，启口说空空。旧时恶知识，总度作师僧。和合一处坐，常教听大乘。食时与持钵，惟我一人供。平等无有二，终日同宅住。世人不了妄，心生外缘取。取得外相佛，乐却变成苦。苦即诸法生，大海从何渡。为报知音者，好好看道路。故宅有宝珠，却向田野求。这个一群贼，赚你徒悠悠。泥上搽妆粉，壁上涂浑油。愚人见梦事，赞叹道能修。腊月三十日，元无一物收。山中失却心，任运腾腾语。语即说空空，空中无蛇鼠。有心波浪起，无心是净土。净土生真佛，佛还传佛语。佛能度众生，众生是佛母。心王不能了，何不依真智。一吼百兽伏，尽见无生理。无生理甚宽，无心无可看。非内外中间，非生死涅槃。诸法无住处，遨游神自安。外求非是宝，无念自家珍。心外求佛法，总是倒行人。般若名尚假，岂可更依文。有相皆虚妄，无形实是真。意根无自性，万法本来虚。外尘都不有，三界自然无。五蕴今何在，尽总入无馀。河沙过去佛，并在一毛如。人有一卷经，无相亦无名。无人能转读，有我不能听。如能转读得，入理契无生。非论菩萨道，佛亦不劳成。阿爷当殿坐，子向前头立。父子同宅住，小魔不敢入。时开无尽藏，贫者相供给。得之永不穷，免得生忧悒。欲得真醍醐，三毒须去除。嗅无酥酪气，自见如意珠。劫火烧不然，泛海浪中浮。昔日强索者，今日作他奴。报汝寻真理，偷生佯不闻。及其身命卒，心口便纷纭。我命不能与，将钱别雇人。为读如来教，救护我精神。城内数万户，不奈我恒一。时时师子吼，禽兽俱皆卒。教作罗睺罗，无踪持戒律。但知入理坐，日头骨咄出。众生多品类，诸佛祇一般。庶人见天子，知隔几重关。若有过人策，欲见亦不难。策中契圣理，坐取国家官。智度本来如，众生病尽除。又度作护法，一切入无馀。过去恒沙佛，皆同此一途。如能达此理，凡夫非凡夫。四大本无情，清虚无色声。达人悟空理，知法本无生。诸佛常现前，妙德亦同行。无无无障碍，心牛不肯耕。尘六门前唤，无情呼不入。二彼总空空，自然唇不湿。从此绝因缘，葛五随缘出。惟有空寂舍，圆八同金七。入理如箭射，寻文转相背。直道不肯行，识路成迷退。心王不了事，公臣生执碍。为此一群贼，生死如踏碓。骂他无便宜，在应却得稳。无瞋神自安，骂他还自损。忍得有法利，骂他还折本。瞋喜同一如，循世不闷闷。耳闻他骂詈，心知口莫对。恶亦不须嫌，好亦不须爱。豁达无关津，虚空无挂碍。此真不动物，亦名观自在。仰手是天堂，覆手是地狱。地狱与天堂，我心都不属。化城犹不止，岂况诸天福。一切都不求，旷然无所得。佛有一等慈，有人心不知。一切皆平等，贫富总怜伊。富者你莫贪，贫者你莫痴。无贪心自静，无痴意莫思。从根诛则绝，从根修则灭。若能双株断，三乘尽超越。此非凡夫言，妙吉分明说。如来所疗治，一差不复发。久种善根深，同尘尘不侵。非关尘不染，自是我无心。无心心不起，超三越十地。究竟真如果，到头祇个是。凡夫智量狭，妄说有难易。离相如虚空，尽契诸佛智。戒相如虚空，迷人自作持。病根不肯拔，执是弄花枝。牵牛驾空车，共入无为宅。无为宅甚宽，众生却嫌窄。十方同一空，何曾有间隔。有法入不得，无心是度厄。世间最上事，唯有修道强。若悟无生理，三界自消亡。蕴空妙德现，无念是清凉。此即迷陀土，何处觅西方。宝珠内衣里，系来无量时。遇六恶知识，又常假慈悲。牵我饮欲酒，醉卧都不知。情尽酒复醒，自见本道师。世人重珍宝，我贵刹那静。金多乱人心，静见真如性。性空法亦空，十八绝行踪。但自心无碍，何愁神不通。端坐求如法，如法转相违。抛法无心取，始自却来归。无求出三界，有念则成痴。求佛觅解脱，不是丈夫儿。恶心满三界，口即念弥陀。心口相违背，群贼转转多。一尘起万境，倏忽遍婆娑。色声求佛道，结果尽成魔。佛亦不离心，心亦不离佛。心寂即菩提，心然即有物。物即变成魔，无即无诸佛。若能如是用，十八从何出。羊车诱下愚，鹿车载中夫。大乘为上士，鹏巢鹤不居。鹪鹩住蚊睫，居士咄盲驴。若论质利帝，毕竟一乘无。淼淼长江水，周而还复始。昏昏三界人，轮回亦如此。轮回改形貌，长江色不异。改貌劳神识，终须到佛地。世人重名利，余心总不然。束薪货升米，清水铁铛煎。觉熟捻铛下，将身近畔边。时时抛入口，腹饱肚无言。行学非真道，徒劳神与躯。千里寻月影，终是枉工夫。不悟缘声色，当今学者疏。但看起灭处，此个是真如。教君杀贼法，不用苦多方。慧剑当心刺，心亡法亦亡。心亡极乐国，法亡即西方。贼为象马用，神自作空王。惭愧好意根，无自亦无他。无自身无垢，无他尘不加。常居清静地，知有不能过。旧时恶知识，总见阿弥陀。惭愧一双耳，常思解脱声。若论俗语话，实是不能听。闻财耳不纳，闻色心不生。不受有无语，何虑不惺惺。惭愧一躯身，梵号波罗柰。被贼一群使，寻常不自在。亦名为枯井，亦名为韛袋。亦名朽故宅，亦名幻三昧。佛骂作死尸，乘尸渡大海。大海元无水，死尸非是船。熟看世上事，总是假因缘。若了身心相，空里任横眠。具此六惭愧，实是不求天。贪瞋不肯舍，徒劳读释经。看方不服药，病从何处轻。"}