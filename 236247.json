{"id":"236247","title":"七月二十日过王村几到岸遇和中袭明舟回相拉","dynasty":"宋代","author":"仲并","text":"畏暑肩暂息，初凉戒我行。王村去城市，捷帆片时程。到岸才咫尺，两君笑相迎。加棹不自由，剧谈底裹倾。却泊红莲渚，支筇叩禅扃。闤闠未有此，一见心眼清。日暮山萧然，风来竹有声。危亭仍解衣，坐久太清生。携枕共席地，醉言强作醒。蚊声喧不寐，谈余已窗明。他乡各蓬转，易散难合并。共居虽一溪，相望南北城。胜处偶同践，轻去宁无情。殷勤拂素壁，留诗当题名。"}