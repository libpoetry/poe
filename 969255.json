{"id":"969255","title":"响卜辞","dynasty":"宋","author":"赵汝燧","text":"三六乘鸾初嫁君，琴瑟朝暮誓不分。酒酣使气浪自许，片舌仪秦弄风云。东吴西蜀几千里，雁来数年无幅纸。有便我必寄锦笺，岂应皆沉石头水。酸风一点泪两行，凭栏瞥过双鸳鸯。霜花迫帘冷蜡焰，雨梧傍枕敲银床。乞灵每日扣巫祝，更向静处听响卜。人言卯夜验不差，又言元宵应尤速。二说果如神，俱占敢厌频。斋心通我意，侧步潜我身。或坼翠幌视，或靠绿窗避。两夕行人语，字字还家意。罗袜走褪奔绣帏，欢喜无地魂天飞。小儿放娇来牵衣，抱我门前接爷归。"}