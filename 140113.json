{"id":"140113","title":"送张匠临以秘阁知赣州","dynasty":"宋代","author":"魏了翁","text":"西南间气忠献公，一生心事天与通。才高志广无处着，独倚衡疑望关洛。九州风露方漫漫，卷回残梦归余干。惟将一念遗孙子，长与世间立人纪。宣公端明今在无，我生不识惭非天。宁知中岁遇行甫，历历典刑犹父祖。试从微处觇经纶，中边玉洁无纤尘。大河滔滔恣群饮，逡巡独惜障泥锦。晓庭戒仗喑无声，掣缨振鬣时时鸣。京师邸吏自相语，张公立朝我良苦。不知书疏何所言，每一论奏人争传。好名之人能逊国，而於豆羹见词色。反覆耐看不可瑕，此事无素能然邪。我从同朝一千日，见公造次皆是物。寄声为贺赣州民，朝廷为汝辍争臣。却须更问萧太传，中传外郡谁当虑。"}