{"id":"432877","title":"月下笛 题俞慧殊藏陆宣公墓古柏重青图","dynasty":"近现代","author":"姚鹓雏","text":"时际兴元，飞书羽檄，舍公谁属。忠州窜辱，想骑箕，万家哭。子胥饮剑同孤愤，灵爽寄、千年宰木。甚参天蔽日，垂垂枯尽，更来樵牧。白鹄。重来宿。又细叶香凝，老柯鳞簇。图成小幅，递传吟赏难足。婆娑此树犹堪惜，况易世、孙枝翠矗。好留取、岁寒姿，还为逐臣张目。才过重阳，黄花翠醑，又怜清夜。渊明醉也，且开眉，远公社。解衣槃礴推能事，只磊块、填胸自写。看毫端酝酿，荆关丘壑，尺缣无价。休诧。神楼假。似画出停云，天怀娴雅。连茵共话。故人三五疏野。上池分与醍醐味，便抵得、长裘广厦。乞妙剂、起创痍，须待杨枝遍洒。"}