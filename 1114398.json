{"id":"1114398","title":"送次膺赴诏二首","dynasty":"宋","author":"李昭玘","text":"辞章泛滥昔称雄，飘泊文园偶未逢。旧典铙歌归制作，盛时郊祀待形容。久无青眼怜高卧，新有宫词落九重。异日锦衣还故里，却寻莲社日相从。青云初上万人看，中路摧颓铩羽翰。一日驰声动黄阁，几回飞梦绕长安。翩翾丹凤来天上，寂寞双松倚岁寒。自笑白头冠尚在，十年尘土不堪弹。"}