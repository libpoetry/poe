{"id":"702356","title":"钱唐杂咏四首","dynasty":"明","author":"程敏政","text":"水色山光似昔时，往来还动百年思。颠崖藓蚀钱王箭，拍岸潮迎伍相祠。岁月难胜双短鬓，兴亡能博几新诗。望中喜是林逋宅，竹外梅花一两枝。康王疋马渡江时，北望谁能有所思。洛社末由恢土宇，临安何忍奉郊祠。两朝和议愁通表，一卷褒忠漫有诗。只赖皇天知此意，墓林长耸向南枝。徙倚湖山欲暮时，行人随处动遐思。张王僣窃今无地，白传风流尚有祠。夜静六桥谁放鹤，春回三竺好题诗。篷窗预买仁和酒，卧听舟人唱竹枝。繁华欲赋太平时，惭愧无才续左思。晓市船趋三汊港，春游人集两峰祠。楼台不类人间世，风月都成画里诗。东望綵云怀帝阙，旸乌初上海桑枝。"}