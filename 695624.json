{"id":"695624","title":"闻失广宁志愤","dynasty":"明","author":"林熙春","text":"辽沈虽灰尚欲然，广宁犹自控长边。朝廷推毂誇前代，经抚调弦可百年。舌战那堪操战伐，腹兵何以握兵权。羽书骤至闻风遁，主辱臣忧泪若泉。万马云屯结柳营，奴人曾是敢纵横。城池无恙犹堪守，风鹤未闻已自惊。忽把封疆轻敝屣，从劳宵旰寄长缨。谁人秉钺成腥土，首揭藁街恨未平。岔河甫渡阵方陈，横玉横金作遁臣。只见刘琨能抗敌，仅闻高兄克成仁。上方不斩单于贼，军令惟驱窜逐民。哆口且云能殿后，英雄千古是谁真。焦劳圣主惜金瓯，策士当关借箸筹。王猛谈兵曾扪虱，张华说剑欲冲牛。配陈储峙千年计，百万熊罴一旦收。更款西夷修内备，定知掷土斩奴头。"}