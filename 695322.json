{"id":"695322","title":"陪岳台李别驾西泉曹侍御游岘石寺同次磨崖石刻诗韵二首","dynasty":"明","author":"林光","text":"襄阳留滞笑南川，六载三过此洞天。春旱且看花蓓蕾，诗成刚遇酒神仙。大书欲放岩头笔，久渴思吞石罅泉。老去吾侪宽展步，任他边将勒燕然。步步扳岩望汉川，春波摇漾浸晴天。鹿门真见庞居士，家学还逢李谪仙。诗遇敌勍姑退舍，酒生消渴更烹泉。夕阳共借西颓景，非独今人古亦然。"}