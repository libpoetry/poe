{"id":"316848","title":"摸鱼儿·小栏干早梅初破","dynasty":"清代","author":"高士奇","text":"小栏干早梅初破，纸窗微逗香缕。冰轮似水霜天净，遥想玉门开路。凭记取，向雪后，冲寒一片玲珑树。归来岁暮，把衣卸盘雕，帘垂银蒜，款款夜深语。年光近，又被春禽唤曙，匆匆冻腊将去。牙香绣袋浑闲事，那比蛮笺钿柱。惊节序，恰十九，东坡十二君初度。酣馀起舞，拟谱鹤南飞，樽前狂叫，侧帽睨今古。"}