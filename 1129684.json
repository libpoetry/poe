{"id":"1129684","title":"题秋堂四兰 风","dynasty":"宋","author":"释绍昙","text":"灵均侈山林之乐，薄笼绡裤，幽放檀心。娇舞春风身醉香，力难扶也。久居深林幽寂中，虽隐德不耀。遇春阳姁妪，笑弹玉指，十倍精神。所虑楚俗尚芳，纫而为佩，使不克终其天矣。娥英吊舜于九疑，泣泪如雨。佩玉零乱，半委尘泥。愚恐离骚九歌，曲尽其哀，香魂冷而卒难拈也。大雪申威，万木摧拉，独能擢芳于凝冱中，虽百折不委。非素有所养，宁不为外侮凭凌者欤。"}