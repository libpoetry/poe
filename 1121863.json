{"id":"1121863","title":"和阎灏中秋赏月四首","dynasty":"宋","author":"范纯仁","text":"中秋气清肃，况复在边庭。月吐孤轮迥，天开六幕青。辉盈疑白昼，明极掩常星。此夕乡关思，胡笳莫细听。张筵赏秋月，箫鼓沸公庭。光泛露逾白，轮高天更青。遮藏三让客，牢落庶民星。节去人随老，杯行我但听。万里边城月，清辉彻北庭。沙侔霜霰白，圃失蕙兰青。影乱林筛玉，光长隙透星。南飞有归雁，羡尔故先听。浮云收绝塞，金鉴跃天庭。但愿冰轮瑩，何烦桂影青。溪心如泻练，杯面若涵星。曩昔开元曲，何人可复听。"}