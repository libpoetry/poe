{"id":"1160954","title":"登少陵原望秦中诸川太原王至德妙用有水术因用感叹","dynasty":"唐","author":"吕温","text":"少陵最高处，旷望极秋空。君山喷清源，脉散秦川中。荷锸自成雨，由来非鬼工。如何盛明代，委弃伤豳风。泾灞徒络绎，漆沮虚会同。东流滔滔去，沃野飞秋蓬。大禹平水土，吾人得其宗。发机回地势，运思与天通。早欲献奇策，丰财叙西戎。岂知年三十，未识大明宫。卷尔出岫云，追吾入冥鸿。无为学惊俗，狂醉哭途穷。"}