{"id":"825394","title":"二月二十二日集陶然亭","dynasty":"清末近现代初","author":"郑孝胥","text":"水光明灭入高寺，戴雪西山耀天际。推窗满眼是江湖，今日江亭最清丽。江亭佳处在一旷，十丈车尘隔人外。下车登阁似登山，步步层层带吟思。林梢草根动黄绿，观阙遥空隐丹翠。清谈何必遽流涕，坐送斜阳足馀味。小丘迤北特孤耸，于此置楼有殊致。若能张镜吸山光，卧看方知胜閒对。我来数旬本闲客，况值胡公怀去志。诸贤傥念会合难，莫惜看花数联袂。"}