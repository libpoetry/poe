{"id":"1115279","title":"送俞漕子清大卿赴召二首","dynasty":"宋","author":"杨万里","text":"帝求耆旧忆吾公，紫诏斜行下碧穹。励操兰薰仍雪瑩，作民冬日与春风。便登凤阁鸾台上，小试鸡翘豹尾中。十载江湖访民瘼，一时倾倒沃天聪。自笑孤踪霜叶轻，宦游何幸并耆英。合符先后分江郡，接武差池缀月卿。爱我从来两胶漆，与公别是一亲情。老身无用难提挈，尚有儿曹累使令。"}