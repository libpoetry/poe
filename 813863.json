{"id":"813863","title":"周元亮奉赦南还龚孝升有诗赠别旋起青州道次韵和寄","dynasty":"清","author":"邹式金","text":"昔日栖梧凤，曾为尧树乌。世方尊狱吏，望自属公孤。岂意开圜室，谁曾赐鉴湖。万花含笑日，喜气到菰庐。灯花明若镜，秉烛竟归人。垒块分中散，纷纶得大春。琴书千里梦，金粉六朝身。路鬼揶揄好，人谁信汝贫。祖帐应无及，春明键始开。江淮双带接，风雪片帆回。高厚真邀福，神明宝爱才。凤凰飞去后，权作望京台。忆昔曾游处，名山九曲斜。绿榕仁作叶，丹荔智为花。庭静朝鸣鹤，衙清晚聚鸦。八闽诸父老，犹说雨随车。萍水当年事，云泥隔世情。君为周二老，身是鲁诸生。龙剑风方壮，渔舟浪欲平。未能齐宠辱，端为得鳞惊。"}