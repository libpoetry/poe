{"id":"407721","title":"往昔四续六首 其三 李贽","dynasty":"近现代","author":"周作人","text":"往昔论先贤，吾爱李卓吾。秃头著儒服，言行如合符。遥遥禹稷心，俨与菩萨俱。《焚书》既已作，一再定藏书。笔削寸大义，刚直过史狐。人伦重估价，肇自龙潭初。语语准情理，世俗惊相呼。吁嗟七十叟，投身饲酷儒。遗令有先兆，裸葬如束刍。至今通州道，片石委路隅。"}