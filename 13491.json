{"id":"13491","title":"酬崔千牛四郎早秋见寄","dynasty":"唐代","author":"权德舆","text":"浩歌坐虚室，庭树生凉风。碧云灭奇彩，白露萎芳丛。感此时物变，悠然遐想通。偶来被簪组，自觉如池龙。少年才藻新，金鼎世业崇。凤文已彪炳，琼树何青葱。联镳长安道，接武承明宫。君登玉墀上，我侍彤庭中。疲病多内愧，切磋常见同。起予览新诗，逸韵凌秋空。相爱每不足，因兹寓深衷。"}