{"id":"536910","title":"赠李伯承之新喻令","dynasty":"明","author":"王世贞","text":"平生寡所识，识君恨不早。到处诵新诗，山东李白好。岂无长安一席地，令汝却向青门道。道傍车马何喧阗，我欲试奏钟期弦。柔丝弱指冻不发，玉轸金徽空自怜。掩泪持将赠君子，相随锦囊行万里。吟龙高调结冰霜，别鹤孤怀寄山水。宓子风流竟惘然，遥传清响下吴天。期君一鼓南薰什，莫咏琵琶江上篇。"}