{"id":"504540","title":"送杨文开归金陵十韵","dynasty":"明","author":"李昱","text":"金陵自古帝王居，佳丽相传画莫如。王气不销龙虎地，清光长射斗牛墟。青毡作客愁无那，白发还乡乐有馀。联辔总来金騕袅，挥毫频对玉蟾蜍。难兄学问趋天禄，令弟才名动石渠。共扫松楸经雨露，同依桑梓送居诸。沙头酒尽双瓶后，江上帆开一棹初。李白诗成谁倡和，杨雄赋在自吹嘘。秋风此日看鸿雁，春水明年忆鲤鱼。石井峰前读书处，也应飞梦到茅庐。"}