{"id":"816834","title":"壬戌中秋四首","dynasty":"清","author":"蒋春霖","text":"露席风灯乱，尘宵步屧香。酒怀乘月散，游兴得秋狂。记赠支机石，亲尝白玉浆。广寒仙乐竟，无梦达巫阳。风景前年异，伤心此夜多。有人临水榭，犹喜看星河。凉信霓裳冷，秋声月佩过。琼楼归远近，仙桂老岩阿。莫信姮娥约，青霄与斗寒。可怜重离别，长负此团栾。我欲乘槎去，仙乎挹袖难。惟馀孤镜影，霜鬓带愁看。碧落沈无信，朱颜去不留。忽传千古事，能闰一轮秋。可许排云下，相将跨凤游。长生灵药在，携手傲沧洲。"}