{"id":"1129259","title":"颂古四十四首","dynasty":"宋","author":"释师范","text":"灵山一会善堤防，蛊毒之家水莫尝。迦叶无端沾一滴，至今犹自面皮黄。古老相传鬼叫坑，看来人鬼不多争。早知鬼便是人做，夜半三更也可行。君王一语出如纶，尊者眉毛八字分。四海风清烟浪静，碧天无际水无垠。大士错解注，志公错注解。臭肉积屠门，堪笑无人买。雨散云收后，崔嵬数十峰。王维虽敏手，难落笔头踪。春生夏长，淡饭粗茶。鱼投臭水，彩奔龊家。地神归地，天神归天。慇勤奉送，宝马金钱。一柄无情雪刃刀，当锋谁敢犯秋毫。马师父子亲提掇，血喷千山风怒号。诸子生涯各有成，从来孝顺两边生。贪欢一夜浑家乐，失晓连忙打五更。日面月面，突出难辨。拟欲抬眸，空中两片。金毛狮子，生铁秤锤。浑崙无缝，切忌针锥。冲开碧落松千尺，截断红尘水一溪。饱食高眠人不到，日从东出又沉西。南岳峰前老石头，怜儿何事不知羞。为人点眼长伸脚，直至而今懒不收。铺席宏开见也么，买人何似看人多。十成好个吹毛剑，只作陶家壁上梭。兀兀地思量，无可得思量。无可思量处，真个好思量。大庾岭头逢六祖，鳌山店上见曾郎。持来送去样团团，覆阴儿孙义不寒。何似当时休擘破，浑崙留与后人看。萝卜从来出镇州，城南门外水东流。饶君说得浑相似，须是亲曾到地头。千载岩前树，曾无刀斧痕。羚羊才触著，满地叶纷纷。混成一气，周行四时。惟天为大，惟尧则之。闪烁旌旗骤往来，几人遥望起疑猜。此时若得樊公脚，一踏鸿门两扇开。骤马加鞭上酒楼，何如坐地看扬州。是非长短俱裁了，鼠窃终难似狗偷。台山路上个婆婆，平地无风起丈波。下却斗门通底闸，更无一滴到黄河。风前一曲动离愁，那个行人不举头。手把花枝半遮面，不令人见转风流。分明指出与人看，多少禅和被热瞒。举目只知看雨势，不知秋水没栏干。共乐升平道泰时，相逢终不展鎗旗。随宜淡饭清茶外，困卧闲行几个知。贼火相逢恰五更，见成赃物不须争。暗中多少都分了，天晓依前各自行。铜公塘，铁奉化。得人憎，得人怕。不是明州人，定说苏州语。洞山平地露尸骸，庵主将身一处埋。狼藉髑髅相枕藉，悲风愁雾不胜怀。骨裹皮兮皮裹骨，大随放出辽天鹘。东西南北谩抬眸，不知已过新罗国。顽皮老虎卧林丘，一任傍人放滴油。满肚只因曾饱肉，纵加呼唤懒抬头。起灭不停谁解看，当机一拶透重关。东西总是长安路，荡荡无拘自往还。同舟共赏洞庭春，终日徘徊柳岸阴。却得渔人加橹棹，等闲抹过碧波心。一片荆山璞，分明辨者难。几人偷眼觑，只作石头看。种田博饭吃，饱卧长伸脚。把将三界来，安向左边著。引得龙牙老古锥，手里把柄破木杓。一掷神杯定吉凶，再占重卜转灵通。分明见了今年事，却说明年事不同。梦里思归问故乡，明明说与尚徉狂。白云尽处重回首，无限青山对夕阳。红轮决定沉西去，未审魂灵往那方。哭恸一声无处避，棹头亲见本爷娘。一年三百六十日，日日日从东畔出。昨夜黄昏又落西，茫茫无处寻踪迹。矜誇富贵，贱卖赤穷。杀人可恕，无礼难容。腊月三十日，开口便为敕。更拟问如何，明朝正月一。深深亲下拜，三代礼全该。此意如不然，玉帛云乎哉。大匠不巧，大儒不学。动辄中方圆，举皆成礼乐。堪笑乡村卖卜人，徒劳钻破乌龟壳。黯澹滩，黯澹滩，十只船来九只翻。惟有三山陈上舍，我向陆地里行，看你奈我何。山花似锦水如蓝，突出乾坤不露颜。曾踏武陵溪畔路，洞中春色异人间。"}