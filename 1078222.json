{"id":"1078222","title":"闻建寇逼境携家将由乐沙县以如剑浦","dynasty":"宋","author":"李纲","text":"我来寓杉江，客馆未煖席。纷然群盗起，环境暗锋镝。束装呼仆夫，又复事远适。峨峨章源岭，峻峭初未识。攀援仅能进，十步九倾侧。风吹雾雨冰，草木尽矛戟。朝登暮始降，落日半天赤。儿童饥屡啼，徒御疲已极。薄游玉华洞，庶可稍休息。东郊遽不开，蜂蚁迭吞食。避寇如避弩，吾敢惮行役。驱车适沙阳，颇喜田野辟。虽经兵火馀，邑屋幸如昔。旧游疑梦中，一一有遗迹。寓轩存佛宫，脩竹自春色。峥嵘凝翠阁，尚对七峰碧。故人皆避地，谁与道胸臆。理舟剑浦行，稍就宽旷域。溪流正湍暴，恶子亦充斥。脱身险阻中，恊济藉众力。吟哦杜陵诗，妙语皆中的。丧乱古今同，临风意如织。"}