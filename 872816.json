{"id":"872816","title":"郑漕生辰二首 其一","dynasty":"宋","author":"陈渊","text":"至公无辙迹，万变归诸正。谁云学则然，要在成以性。我公钟间气，异禀刚且劲。一毫不容私，心境自澄映。超然是非表，烛物眼常净。还将溟渤量，一了百川竞。由来仁者寿，兹理天所命。欲知椿龄永，视此宽平政。桂花弄小春，晚香适再盛。年年几望月，影泛杯中圣。尚书心如水，远裔有馀庆。何以继清风，家声南北郑。"}