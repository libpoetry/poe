{"id":"432012","title":"庚子九日同人集李杜祠登春酣亭述怀","dynasty":"近现代","author":"吴朝品","text":"原野萧疏秋气深，黄花时节快登临。郑虔冷落偏佳趣，阮籍佯狂实苦心。同辈联翩争赌酒，胜游得意好题襟。伤怀独怨王夷甫，坐使神州半陆沉。觚棱重叠蚌溪边，香火一龛祀两贤。先德正思培古迹，良辰何幸写新篇。芙蓉犹媚春酣景，松子遥垂富乐巅。涪雅未雕城郭旧，每瞻乔木倍凄然。"}