{"id":"1127086","title":"采桑子","dynasty":"宋","author":"黄庭坚","text":"虚堂密候参同火，梨枣枝繁。深锁三关。不要樊姬与小蛮。遥知风雨更阑夜，犹梦巫山。浓丽清闲。晓镜新梳十二鬟。投荒万里无归路，雪点鬓繁。度鬼门关。已拼儿童作楚蛮。黄云苦竹啼归去，绕荔枝山。蓬户身闲。歌板谁家教小鬟。城南城北看桃李，依倚年华。杨柳藏鸦。又是无言飐落花。春风一面长含笑，偷顾羞遮。分付谁家。把酒花前试问他。"}