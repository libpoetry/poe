{"id":"1006472","title":"闻我师大捷虏骑宵遁上时宰五十韵","dynasty":"宋","author":"葛立方","text":"憬彼金微虏，游魂擅一隅。筋驽殂老革，乳臭立遗雏。毒螫钟蛇豕，虔刘肆猰貙。请和包谲诈，归地反膏腴。尚尔载书湿，俄然信誓渝。不庭时寇境，匪茹自干诛。作噩新年换，青阳窒月踰。违天辄非觊，扫国敢长驱。崛强提凶器，飞扬起逆徒。酋渠连渤海，部曲杂单于。区脱宵成寨，兜牟晓援桴。刺船窥采石，擐甲逼濡须。烽火来何急，囊书报不虞。山河依睿主，社稷倚真儒。自昔经纶手，惟公器业殊。保江卑谢傅，图霸小夷吾。端揆开黄閤，中权正紫枢。邦基资翊戴，贤路辟崎岖。傅说推良弼，周公孙硕肤。时危材愈见，位重德相符。勇决扳裴度，迟回鄙蔡谟。艰难初议在，慷慨赤心输。饷道通流马，疲兵斥滥竽。机能乘眇忽，谋不失锱铢。李郭遵成算，韩彭听指呼。骁师驰建邺，突骑出皇都。疾视冠冲发，先登胆满躯。貔貅人贾勇，鹅鹳阵标图。象弭弯繁弱，霜锋运属镂。舍生如弃唾，歼敌甚摧枯。感忽惊飞将，神明服大巫。羊肠开道路，熊耳积头颅。川绛居巢血，原膏下谷俘。据鞍来马援，烧舰得周瑜。淝水奔馀烬，乌江复旧郛。采薇因遣戍，破竹遂来铺。折箠宁劳汉，觭轮不反胡。恺歌旋魏阙，京观筑淮区。妖祲西消楚，祥星东照吴。百蛮应震慑，十载谩含糊。公昔居中宪，纯诚著托孤。神扶脱沙漠，帝赉陟台衢。国势今安堵，民编靖覆盂。百嘉同寿域，一气转洪炉。行赏颁金印，禋宗荐玉瑚。鼎彝刊阀阅，简策记规模。国栋从今定，边尘自此无。雷霆先慑服，雨露继涵濡。北极群星拱，明堂一柱扶。家家鬻钗钏，贺酒约同?。"}