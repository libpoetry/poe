{"id":"277896","title":"醉后放歌·左把浮邱侠","dynasty":"清代","author":"李浃","text":"左把浮邱侠，右拍高阳徒。鹔鹴碧玉佩，脱付酒家垆。酒酣耳热双眼白，仰天长啸歌乌乌。有时射猎南山下，渴饮黄獐血辘轳。快意当前无不作，惟不能作啖名客。腻颜裙屐低两眉，把臂逢人论肝膈。覆雨翻云俄顷间，奔走百年更何益。古人白骨成青苔，李志曹蜍安在哉。且为买尽山中酒，浮名于我如尘埃。"}