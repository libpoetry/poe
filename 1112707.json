{"id":"1112707","title":"齐安春谣五绝","dynasty":"宋","author":"张耒","text":"江上鱼肥春水生，江头花落草青青。蒌蒿芽长芦笋大，问君底事爱南烹。莫笑江城大如斗，桃花如烧酒如油。人生无病即为乐，莫诵离骚泽畔愁。杨柳弄春藏不得，雪絮点点吹人来。轻清洁白非尘物，寄语桃杏莫相猜。赤壁矶前江急流，周郎功业莽悠悠。惆怅沙边雨中树，无言供作古今愁。江头春泥妨踏春，闭门守春春著人。问春著人作何味，半酣美酒听韶钧。"}