{"id":"564759","title":"为郭判府题蟠桃图","dynasty":"明","author":"孙承恩","text":"凭谁染此蟠桃图，峥嵘老干屈铁柯。上有皓鹤来翩跹，下有碧水扬层波。吾闻此桃之实大如盎，图中累累颇佛彷。晕脸含春低压枝，新梢拂露和云长。如船之藕真足誇，更闻枣大还如瓜。世有此藕复此枣，岂不有桃如此耶。汉时王母亲传赐，方朔三偷自堪纪。玄都观中难比伦，武陵天台乃其似。郭侯自是忠孝人，拍拍满腔生意真。曾向河阳种千树，散作氤氲万户春。只今又值悬弧辰，桃花海上蒸红云。云间之种种特异，结实不以千年论。况君正当壮年力，万里云霄头尚黑。一年一度餐桃实，岁岁年年谁算得。春风浩荡春阳和，美人一笑朱颜酡。寿筵未谱南飞曲，展图先赋蟠桃歌。"}