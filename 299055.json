{"id":"299055","title":"百宜娇·剪柳风柔","dynasty":"清代","author":"袁绶","text":"剪柳风柔，养花雨细，催就几番春讯。弹指流光，惊心往事，早是踏青期近。秋千倦倚，恰镇日、慵翻唐韵。试轻衫、重又装棉，馀寒无奈犹蕴。芳径里、落红成阵。日影转回廊，绿窗人困。燕蹴帘钩，莺啼栏曲，不管愁萦方寸。深深院宇，乍梦觉、绣屏香烬。恁新来、瘦减桃花，钏环宽褪。"}