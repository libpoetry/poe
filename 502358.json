{"id":"502358","title":"示宜学绩学甲戌三月题","dynasty":"明","author":"刘炳","text":"阿爷五十四，怜汝才始生。恩育夙夜谨，眉目秋水清。行如生鹿跳，语若流莺鸣。常时恣娇顽，计日期长成。尔祖豪杰姿，声闻州郡钦。一顾等成败，片言能重轻。田园亘阡陌，兵火成榛荆。千顷遗寸波，百田才一塍。官租因讼致，薄业宁躬耕。不辞生理苦，所惧徭役并。嗟予早失怙，慈亲训遗经。遭时风尘黑，扶日云霄青。簪笔侍禁闼，通籍居承明。衰年遂冉冉，薄宦徒营营。辞官归故园，葺屋依先茔。看花眼如雾，种竹发已星。贫无金在囊，家有书满籯。念汝未强壮，立身恐伶仃。痛逼骨肉怀，感慈肝胆惊。男儿在忠孝，业学崇勋名。题诗冀汝识，慰我桑榆情。"}