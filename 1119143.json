{"id":"1119143","title":"临江仙","dynasty":"宋","author":"陈克","text":"枕帐依依残梦，斋房忽忽馀酲。薄衣团扇绕阶行。曲阑幽树，看得绿成阴。檐雨为谁凝咽，林花似我飘零。微吟休作断肠声。流莺百啭，解道此时情。四海十年兵不解，胡尘直到江城。岁华销尽客心惊。疏髯浑似雪，衰涕欲生冰。送老齑盐何处是，我缘应在吴兴。故人相望若为情。别愁深夜雨，孤影小窗灯。"}