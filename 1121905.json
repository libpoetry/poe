{"id":"1121905","title":"题李子高虞部园四首","dynasty":"宋","author":"范纯仁","text":"今时难得是高人，里社因君俗愈醇。松竹渐成风月好，只应终日听韶钧。脩鍊工夫合自然，河车潜引玉池泉。老君道德人难识，复见云孙达二篇。全家归隐似前贤，碧酒醇醲白蟹鲜。心欲生民常富寿，高歌会乐太平年。不教外物翳襟怀，明合蓍龟亦信哉。驽蹇自惭无骏骨，谩劳伯乐品题来。"}