{"id":"1111983","title":"再用前韵各赋三解","dynasty":"宋","author":"吴潜","text":"九天膏泽沛群方，尽扫螟蝗蝥?殃。即刻焦烦成爽垲，何时繁富换荒凉。涤场定是多遗秉，栖亩爰知有剩粮。却笑荜门穷措大，瓶罂脱粟正深藏。神虬捲水向空喷，沟浍充盈到盎盆。天上只消些少力，人閒知受几多恩。江沱乐意鱼夫妇，淇澳生涯龙子孙。无限槁枯皆被泽，阿香一击尚惊魂。密云能雨自西方，不假巫■解息殃。地产固应滋物产，天凉那更挟心凉。未忧悬釜供苏爨，何事量沙作糗粮。临得颜公乞米帖，从今岁岁只珍藏。赤米炊香两鼻喷，白盐不用置牢盆。家家已了收藏计，物物何知造化恩。衣褐宽来姑唤妇，垣墉补处祖将孙。江乡此际鸡豚社，俚舞村歌入梦魂。先生粗有辟邪方，不怕鱄鱼解降殃。今雨收功真溥博，早秋得势已凄凉。豳场栗栗方登谷，汉甬陈陈可峙粮。此是边筹居第一，贾生表饵且韬藏。床头酒熟气烝喷，嘉饭何妨置瓦盆。醉饱不知身世事，思量难报后皇恩。垂髫牧子行牵父，戴白山翁坐拥孙。却笑东征西讨客，龙堆万里欲飞魂。"}