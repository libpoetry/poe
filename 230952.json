{"id":"230952","title":"钱张郎中·莫爱卞山色","dynasty":"宋代","author":"陈舜俞","text":"莫爱卞山色，莫羡苕水清。山高天早寒，水深潜浪生。维此贤丈人，宇韵和且平。冷清窅无威，妍词吐春英。众人翫其华，君子挹中情。恺悌神所劳，假乐眉寿并。安车省家园，华艾立儿甥。邦君示尊礼，宴衎既丰盈。言还湖上居，载酒饯东城。宾醉可复诉，贵老事非轻。"}