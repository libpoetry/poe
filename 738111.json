{"id":"738111","title":"晓坐还元阁望渔洋山","dynasty":"清","author":"鲍珍","text":"僧楼借床眠，宵残听粥鼓。清盥据梧坐，山翠飞入户。夙慕渔洋名，常如梦天姥。夜来看不足，朝窗笏更拄。宛将螺子黛，镜中画眉妩。《法华》虽附丽，卑之奚足数。忆昔王尚书，好事鲁掠取。至今竟属公，湖山号宗主。譬诸冶城墩，风流擅千古。自来称王谢，后先堪接武。平山一瓣香，敬为先生许。典型犹在望，苍茫云缕缕。"}