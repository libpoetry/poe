{"id":"733697","title":"城南黑龙潭寺西楼对酒歌","dynasty":"清","author":"陈廷敬","text":"春残龙尾横斜道，羸骖退食随年少。文书丛里过东风，欲写幽怀何处好。天晴古陂南城南，城阴水碧金沙潭。是日宿雨林景澹，微波流影青于蓝。寺前野亭向冥寞，狂飙吹尘暗廖廓。杂花红蕊寒且禁，幸不逢花怅零落。亭中袅窕西楼开，远烟空翠山光来。渼陂波涛琉璃色，汉江春酒蒲桃醅。直须对此衔金杯，捶琴击筑心徒哀。苍茫万事渺如昨，几度落日轩辕台。凤兮栖栖不得意，东山绣斧流言忌。古来贤圣亦复尔，醉舞高歌吾老矣。回头笑谢新少年，一生羞为时人怜。"}