{"id":"464929","title":"木兰花慢 季刚出示曾胡二公墨迹各一册，别检湘乡剩笺两叶见赠。村舍壁间正挂有湘乡写赠先祖苕人公对联，皆百年真迹也","dynasty":"当代","author":"金问泗","text":"老成谁几起，贻墨迹与吾侪。为天下先忧，原才立论，求阙名斋。云台。谋臣猛将，复金汤、纪事思深哉。纵说功高百战，空闻志在三台。全乖。禅让忽安排。既往测方来。似一夜尘昏，几重恶雾，几阵狂霾。天开。风恬日出到残柯，旧树托新荄。更展家藏字轴，低徊动了吟怀。"}