{"id":"1123768","title":"六月十五日时闵雨甚矣三首","dynasty":"宋","author":"赵蕃","text":"一雨向何落，众蝉空此鸣。乍欣凉吹入，已复断霞横。尚拟通宵听，何妨碍月明。丰凶终有数，忧苦自相并。万室望霓愿，千村车水歌。民劳已至此，天意定如何。朝听闻争米，宵传说借禾。始焉因食饭，终矣事干戈。去此林篁蔽，出兹溪谷深。倍能明病眼，顿觉洗尘襟。问隐平生志，依僧夙昔心。危亭已无迹，断刻尚堪临。"}