{"id":"695791","title":"从化山水十首 鹧鸪山","dynasty":"明","author":"欧大任","text":"山倚鹧鸪岭，城临白马场。东风无限事，芳草自斜阳。何年天目峰，飞在此山侧。空林夜吼声，百兽潜踪迹。马援屯兵处，南征汉将雄。椒房难掩绩，铭勒万山中。明都唐宅在，扬越舜巡馀。洞里千寻石，应藏太史书。重华不可作，雅乐尚堪闻。风动箫韶起，馀音袅白云。云顶白泉飞，珠箔千重挂。仙衣惊尽湿，彷佛香炉下。尉陀无旧宅，陆贾有新祠。羁迹今消歇，秋山草露垂。南武千年国，将军百尺台。何人通越路，西引夜郎来。秋山枫叶赤，春水鳜鱼肥。独傍渔船去，沙头雁不飞。肤寸云初出，须臾满太空。只知天下雨，谁识是龙功。"}