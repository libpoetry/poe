{"id":"693041","title":"登清远峡飞来寺四首","dynasty":"明","author":"汪广洋","text":"暂拟兰舟访隐沦，子规何事劝行人。满山松柏云来往，谁道王维画逼真。入峡阴阴出峡晴，峡流端似镜般平。玉环玩世谁收得，万壑千岩月自明。才到生公讲后经，蛟龙夜出石潭听。骊珠正照维摩室，优钵花香兰叶青。几年不上雨花台，胜景寻常入梦来。如此江山好楼阁，峡中图画自天开。"}