{"id":"771385","title":"一萼红•道旁红梅八月忽放一蕊，和白石","dynasty":"清","author":"陈匪石","text":"野桥阴。有三花两蕊，巾帻记曾簪。烟雨黄肥，池亭绿净，芳事无奈消沈。素商换、凉飔乍入，又树底、催老旧啼禽。长老花光，故人何逊，乘兴谁临。何意一枝春到，正疏桐影里，叶落惊心。苍苔犹斑，丹霞独艳，幽径还耐追寻。信仙梦、罗浮早觉，算今宵、应是价千金。恍若倾城路逢，一顾情深。"}