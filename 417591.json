{"id":"417591","title":"永遇乐 用稼轩北固亭怀古韵题《黄山图》寄国武、宗亨","dynasty":"近现代","author":"单人耘","text":"我问知交：何因携我，黄山深处。烟岫云峰，扶筇笑拨，酽翠丛中去。莲花蒂结，青鸾翅展，疑是谪仙曾住。却归来、气酣轫发，方期降伏龙虎。光阴荏苒，意想难迁，几度尘寰指顾。风暖草场，雨凉瓜市，倦了西城路。画图未足，沸腾犹听，点将台前笳鼓。二三子、他年重约，此情忆否。"}