{"id":"840862","title":"李秀峰见示旧游庐山诸诗即用其和紫霞真人游白鹿洞歌原韵率成一章以志向往","dynasty":"清末民国初","author":"金武祥","text":"我昔渡彭蠡，始见匡庐峰。可惜风利不得泊，船头怅望云重重。李侯有佳句，题遍青芙蓉。七贤五老恣吟眺，真人诩我庐山逢。嗟我局促受袜靾，何时尘梦醒晨钟。会当与君访赤松，振衣长啸惊虬龙。惊虬龙，友麋鹿。石可餐，霞可服。旧约游山诺不宿，为我佳处结茆屋，招得匡君来伴读。"}