{"id":"1165198","title":"始兴南山下有林泉尝卜居焉荆州卧病有怀此地","dynasty":"唐","author":"张九龄","text":"出处各有在，何者为陆沈。幸无迫贱事，聊可祛迷襟。世路少夷坦，孟门未岖嵚。多惭入火术，常惕履冰心。一跌不自保，万全焉可寻。行行念归路，眇眇惜光阴。浮生如过隙，先达已吾箴。敢忘丘山施，亦云年病侵。力衰在所养，时谢良不任。但忆旧栖息，愿言遂窥临。云间日孤秀，山下面清深。萝茑自为幄，风泉何必琴。归此老吾老，还当日千金。"}