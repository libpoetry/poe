{"id":"906373","title":"送族甥游学临安","dynasty":"宋","author":"李弥逊","text":"薰风未放槐花黄，举子技痒撩枯肠。短衾不眠中夜起，鸡鸣刷羽摩参商。山行未尽趁落日，夜榜欲去惊鸣榔。男儿胸中小天下，大笑凿石分馀光。君今怀璧自荐达，笔端娓娓陈虞唐。明时三面网英俊，平地一日看腾骧。青钱淡墨何足慕，阔步直入鸳雏行。归悬金印大如斗，里官负弩驱旗枪。向来弦歌久未效，即遣士气俱轩昂。吾衰不能效荦确，尚能杖履携壶浆。"}