{"id":"1222542","title":"上赐潘司农龙眠拂菻妇女图","dynasty":"元","author":"程钜夫","text":"拂菻迢迢四万里，拂菻美人瑩秋水。五代王商画作图，龙眠后出尤精致。手持玉钟玉为颜，前身应住补陀山。长眉翠发四维列，白氎覆顶黄金环。女伴骈肩拥孤树，背把閒花调儿女。一儿在膝娇欲飞，石榴可怜故不与。凉州舞彻来西风，琵琶檀板移商宫。娱尊奉长各有意，风俗虽异君臣同。百年承平四海一，此图还从秘府出。司农潘卿拜赐归，点染犹须玉堂笔。天门荡荡万国臣，驲骑横行西海滨。闻道海中西女种，女生长嫁拂菻人。"}