{"id":"166312","title":"木兰花慢·残红吹尽了","dynasty":"宋代","author":"吕胜己","text":"残红吹尽了，换新绿、染疏林。正杜宇催归，行人贪路，天气轻阴。江亭旧游宴处，但遥山、数叠晚云深。犹忆佳人敛黛，为予别泪盈襟。而今。旅况难禁。逢胜概、懒登临。念景熟难忘，情多易感，取次关心。平明又西去也，望关山、古道马骎骎。回首当年一梦，笑将浊酒重斟。"}