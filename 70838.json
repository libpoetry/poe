{"id":"70838","title":"木兰花慢·叹西山归客","dynasty":"元代","author":"王恽","text":"叹西山归客，又愁里，过清明。记幕燕巢倾，朝堂人去，往事堪惊。行藏固非人力，顿尘缨、终愧草堂灵。潘岳无间可赋，渊明何地堪耕。汉家一论到书生。六合望澄清。甚楼上元龙，山中宰相，何止虚名。当年卧龙心事，尽羽毛、千古见青冥。憔悴中堂故吏，醉来老泪纵横。"}