{"id":"1133432","title":"寄南仲","dynasty":"宋末元初","author":"仇远","text":"坡翁昔年五十二，翰林侍读为学士。溪翁年德与坡同，官职胡为未相似。我道閒人胜贵人，傥来轩冕溪云比。翁今田园濑水上，颇胜求田阳羡里。翁今有弟夜雨对床乐，颇胜卯君怀远驿中有感秋风起。有时笔床茶灶泛洮湖，柳外梅边从徙倚。诗筒经卷静工夫，光景流连一弹指。不论众醉与独醒，不问此非并彼是。客来不必及时事，有酒且斟无即止。从今笑傲五百年，铜狄铜驼皆敝屣。小山老桂敷秋香，下弦月照西风凉。今夕如此好风月，胡不招邀坡翁霞佩同颉颃。翁今放舟何所适，新诗漫表长相忆。舟中不可久留兮，盍早归来共赋碧云餐白石。"}