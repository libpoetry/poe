{"id":"401942","title":"丙戍秋兴八首次少陵韵","dynasty":"民国末当代初","author":"钱仲联","text":"一叶琅玕陨密林，起觇乾象夜昭森。讹言竞说黄天立，大域偏沦纣绝阴。谁与生灵持旦气，要从危难砺初心。长明灯下观三世，霜满江南十万砧。回首扶桑倒景斜，金陵王气复中华。九天阊阖旋云骑，万国衣冠会海槎。往事虚埋胡塞月，死声又入晋阳笳。不知何事吴刚斧，自坏银轮斫桂花。黯黪云凝九野晖，长淮北去角声微。流膏灌地鱼争上，毒雾横江鸟戒飞。白马要盟期总误，鸿沟画地诺终违。天涯多少殇魂泪，洒向秋原草不肥。胜局凭收劫后棋，变弦竟作曲终悲。重翻鳌极飙回候，痛失龙珠睡醒时。左角相持何急急，兴元罪已故迟迟。野夫沾洒青霄望，洗甲犹存万一思。手掉雷车万仞山，蚩尤旗卷大荒间。青天转饷趋河朔，紫塞传烽逼汉关。据地拒伸铜马足，投壶正启祖龙颜。独夫缓尔燃脐照，斧钺他年待马班。军心明月大刀头，凄绝关山戍鼓秋。铙吹未腾辽海曲，风声无奈八公愁。死怜糜烂皆鸮鹤，生苦诛求到鹭鸥。百万残黎方迸命，有人横槊看神州。八年缩地算奇功，如此乾坤一掷中。投杖未追夸父日，登台还诩大王风。啼霄雁堕残翎白，偶语人膏左毂红。谁逭议瓜硎谷祸，村田且作饭牛翁。徂年舟壑付逶迤，双鹄由佗反复陂。春梦已沈旁死魄，秋心还抱半生枝。黄图盖地无南北，赤运因人有转移。中夜危楼奋神笔，寒芒八角正昭垂。"}