{"id":"1193240","title":"相思曲","dynasty":"唐","author":"戴叔伦","text":"高楼重重闭明月，肠断仙郎隔年别。紫箫横笛寂无声，独向瑶窗坐愁绝。鱼沈雁杳天涯路，始信人间别离苦。恨满牙床翡翠衾，怨折金钗凤皇股。井深辘轳嗟绠短，衣带相思日应缓。将刀斫水水复连，挥刃割情情不断。落红乱逐东流水，一点芳心为君死。妾身愿作巫山云，飞入仙郎梦魂里。"}