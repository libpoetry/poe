{"id":"1131022","title":"哭曾令绰三首","dynasty":"宋","author":"韩维","text":"密勿论兵地，光华问俗车。嘉谋尽戎幕，惠泽浃民闾。语道多忘己，言诗屡起予。去思何以慰，遗像俨精庐。饰馆延归驭，维舟结胜游。黄花频采掇，白发共淹留。预约归田计，仍怀许国忧。斯言两不遂，恸哭竟何尤。典丽文章雅正躬，高才又出相门中。庙堂帝识精忠议，蕃服民歌恺悌风。一息不还成昨梦，六情都尽见真空。平时共说无生和，生死如今异与同。"}