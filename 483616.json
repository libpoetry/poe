{"id":"483616","title":"丁一鹤以疾止酒诗以诮之","dynasty":"明","author":"贝琼","text":"一鹤先生老耽酒，夜饮一石朝五斗。春来连月醉如泥，窥户欣无太常妇。杜康昨者忽为厉，鹦鹉不荐谈天口。结交昔在王侯间，折节应羞儿女后。地经槜李却垂泪，日落君山独回首。浪说北游年少时，结束正似幽并儿。朔风破肉雪埋胫，桃花骏马如星驰。天街下马意气盛，胡女起问郎君谁。凉州葡萄不论价，龟兹觱栗当筵吹。安知反覆一秋梦，白发渐满红颜衰。吴王宫中走麋鹿，真娘墓下号狐狸。出门两足苦无力，强与老儒时赋诗。君不见人间万事随流水，别有乾坤醉乡里。不如与君更挟两鸱夷，李白陶潜共生死。"}