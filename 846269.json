{"id":"846269","title":"乳燕飞/贺新郎 寿种春翁","dynasty":"宋","author":"无名氏","text":"指点金蕉叶。倩双成、十分为注，九天琼液。中有玉梅风露气，持寿卯金仙伯。听贱子、歌翻新阕。不作寻常儿女祝，把先生、好事从头说。须快饮，莫留滴。风流晋宋人物。有锦囊万首，不博小儿馆职。膝下双雏真伟器，足继传家事业。且做个、人间闲客。试问种春春几许，尽芝田万顷天来阔。天有尽，春无极。"}