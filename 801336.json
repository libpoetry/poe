{"id":"801336","title":"雨阻黑河","dynasty":"清","author":"徐兰","text":"天地有此河，墨流独浼浼。黄河曾为圣人清，浊浪咆哮独不改。迢遥西上势蜿蜒，两旗疆界相钩连。受降城头坐飞将，牧马不敢争河边。上有共工触破未补之漏天，下有鲛人痛哭不测之深渊。阳春有脚走不到，那得两岸生人烟。但见奇花塞洲渚，色如人面形如拳。花里见鱼不见水，一网可以盈一船。饥儿阻雨不须哭，朝鱼暮鱼食尚足。雷电光中住过春，脚底莓苔黯然绿。天晴曝衣上古原，白骨堆边检金镞。"}