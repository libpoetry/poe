{"id":"254425","title":"观永乐宫《朝元图》","dynasty":"现代","author":"胡云飞","text":"秋旷兮清商，扬波兮摇黄。河曲兮条麓，朱门兮高墙。墟落兮石马，碑碣纷兮连廊。景行兮缓步，将有谒兮明堂。入其门兮静息，睹古画兮如殛。心摇摇兮何往，目迷茫兮五色。恍有闻兮环佩，声琳琅兮周在。杂椒桂兮清芬，有蕙芷兮孰采。忽白云兮缭依，纷紫盖兮飞驰。彼仙人兮不我顾，勉从驾而容与。若月落兮日将暾，辞洞府兮出昆仑。礼服成兮心穆穆，拥翠辇兮乘玄云。苍龙骖兮白虎騑，赫山岳兮烂星辰。既导之兮彼四禦，纷相随兮俨帝君。峨冕旒兮圆光吐，拥仙官兮立玉女。奉山炉兮举芝兰，容惴惴兮纷何故。香缥缈兮乐萦回，胡为颦兮蹙蛾眉。将朝觐兮愉宗主，羌反顾兮哀其下。俄魂归兮苏世，犹向壁以凝睇。视五色之陆离，指黼黻兮垂带。望长天兮清秋，郁莽莽兮中条。雁南征兮高举，予唯怅然而夷犹。乱曰：维天之高，不可薄兮。维地之载，不可脱兮。仙之人兮，渺兮绰兮。旧乡扰扰，聊自缚兮。"}