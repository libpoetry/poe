{"id":"1088399","title":"伏蒙某官宠示和陶见寄旧作伏读叹仰又感知待期许之意盖非一日率易次韵少见谢臆伏惟矜怜有以教之","dynasty":"宋","author":"朱熹","text":"吾公抱经济，轩冕非所欣。向来清禁闼，本自山林人。浩歌归去来，神交邈何因。一朝脱冠去，妙境聊同臻。谓予虽后来，臭味亦有闻。赓词久见属，重以告语勤。荒寒想高风，令人思无邻。甘棠矧在此，踯躅晴湖滨。"}