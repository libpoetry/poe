{"id":"506295","title":"长平戈头","dynasty":"明","author":"刘璟","text":"君不见马服君，一朝东向朝三军。黄金市买好田地，心豪气溢雄如神。四十万人竟菹醢，残坑今有戈头在。龙鳞蛇文土花剥，锋利犹堪解盘错。想当前辈争北山，尔戈曾得挥其间，解围却敌如等閒。功成为龙，事偾为鱼，只在将军心卷舒。一人自智，万人钳口，群策驱驰竟何有。智谋完士牛随后，呜呼尔戈更入何人手。"}