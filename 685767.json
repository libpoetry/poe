{"id":"685767","title":"寄何伯善先生二首","dynasty":"明","author":"邓雅","text":"华盖峰高耸碧霄，先生栖息绝尘嚣。门前松菊存三径，事下文章冠六朝。雅道久时传弟子，宦情今已托渔樵。相知最恨相从晚，怅望云山百里遥。浮生已入无闻境，几度临风感慨深。朽腐不堪同草木，辛勤犹自惜光阴。藏书小结山中屋，对月常弹膝上琴。一寸苦心谁为写，先生留墨重千金。"}