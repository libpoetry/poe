{"id":"685930","title":"潇湘八景 山市晴岚","dynasty":"明","author":"卢龙云","text":"洞远飞晴翠，峰高近蔚蓝。雨馀山树秀，烟净野花酣。市肆帘初捲，溪桥路可探。垆头堪竟日，有客漫停骖。寺对群峰寂，门临一径斜。瀑寒山向暝，烟密树交遮。僧饭过香积，禅栖伴法华。似应钟定后，趺坐说三车。积水环门绿，斜阳隔岸红。捲纶初系笮，待月更推篷。泊处依沙柳，歌来杂暮鸿。得鱼供乐事，沽酒醉应同。松径因回岸，茅斋对夕阳。双双翔鹳鹤，片片乱帆樯。候已乘风便，心宁怯路长。柴门当半掩，波静舣归航。近水开千亩，凌云挺万竿。岸容初过雨，林气迥生寒。植节苍逾劲，含风翠欲攒。夜闻清籁远，晓望更檀栾。秋早知寒候，霜前到水涯。群依鸥鹭侣，声散荻芦花。潦尽沙痕广，江空月影斜。何须畏鱼网，长自狎浮槎。远水兼天涌，清秋入月来。龙宫珠乍吐，鸾镜匣初开。荡漾君山出，苍凉梦泽回。买舟堪傍此，随意宿沙隈。浩渺波光阔，霏微野望迷。远看蓑笠钓，犹傍水云栖。岛映银涛白，林欹玉树低。岂无乘兴棹，一入剡山溪。"}