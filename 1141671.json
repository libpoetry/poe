{"id":"1141671","title":"积雨小斋喜袁太初舒叔恭两生至","dynasty":"宋末元初","author":"戴表元","text":"春山日日寒风雨，一日天晴花欲舞。林暄洞屋散窑烟，水活溪岩落冰乳。嗟余郁郁无所适，方对青山一开户。苍袍紫帢两少年，健足齐扳气如虎。名区入眼疑未快，忽肯扪萝到兹土。霜蔬处处稀尚摘，腊酒家家寒未煮。相看气味太村野，自喜谈谐少城府。舒郎十八白眉长，四海龙门有明父。袁郎皎洁巧步趋，出语珠圆吾所许。人言风骨须晚秀，早慧譊譊天谩与。吾评此论殊未公，峻诋曾经孔文举。歌成高轩已年倍，赋解鸣蝉容客睹。吾山虽穷有灵迹，雪瀑丹崖相媚妩。留君待作大雷吟，莫学痴儿生吴语。"}