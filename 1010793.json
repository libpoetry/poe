{"id":"1010793","title":"赓赵别驾天宁古桧韵","dynasty":"宋","author":"释文珦","text":"桧龙奋头角，百兽毋敢狞。居然护祇园，老魅魂魄惊。本根既深固，樛枝任纵横。秋城风雨痴，或跃常夜鸣。夜鸣不自已，江头云雾生。乘云何所之，变化朝帝京。归来气尚豪，撼动老禅兄。空庭俨相对，健骨殊凄清。中林万古松，或可为同盟。蒲柳先秋凋，襟期信难并。异质诚正直，扶持乃神明。更看霜雪繁，黛色挺孤擎。"}