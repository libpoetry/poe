{"id":"247721","title":"台城路·白莲","dynasty":"现代","author":"朱庸斋","text":"楚江馀恨消沈尽，芳心为谁悽苦。翠盖扶云，明珰照水，应是冰魂归路。蘋洲漫谱。料褪酒奁边，万妆争妒。一舸重来，故陂休问闹红侣。西风铅泪似浣，叹婵娟旧约，空倩鸥鹭。太液荒凉，铜盘冷落，尚识鸳鸯眠处。霓裳罢舞。料难认当时，袜罗微步。梦到琼楼，素肌人在否。"}