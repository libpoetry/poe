{"id":"172121","title":"题斩蛟桥·桓桓周将军","dynasty":"宋代","author":"白珽","text":"桓桓周将军，英烈照千祀。少年知自文，成人不惜死。射虎南山下，斫潜北桥底。腾拿三日夜，洒血四十里。激波为岳立，挥刃电亦驶。想当批鳞初，见义不见水。及其立人朝，矫矫中不倚。文学既英发，世事复霆起。歼儿善丑正，甘作忠义鬼。至今有生气，耿耿耀青史。苏公百世豪，气味有相似。泊舟蛟川下，洗石题所以。平生疾恶意，十有二言里。丰碑刻祠宇，词翰晋二美。二美固足珍，吾取不在是。"}