{"id":"834904","title":"琐窗寒 九月廿二夜雨，强眠未着，赋寄内子海上，并约吴越之游","dynasty":"清末民国初","author":"何振岱","text":"鸟暗吟林，蛩迟隐壁，更兼疏雨。凉秋静籁，独自闲听何趣。想天涯、小楼夜深，低鬟倚烛孤吟苦。是新寒时候，怜君未惯，异乡羁旅。凝伫。曾游处。有越水吴江，鱼波鸥溆。诗囊酒榼，早晚扁舟偕汝。好自谋、眠食平安，胜前■爱痴儿女。约归期、纵后黄花，犹及看红树。"}