{"id":"1111543","title":"和何逢原寿母六诗","dynasty":"宋","author":"何梦桂","text":"申国家庭作世程，教儿元不为肥轻。高堂鹤发需荣养，捧檄归来一笑生。九霞斟玉醉淋漓，芝草琅玕青鹿肥。庭下阿儿寿慈母，簪花拜舞笑牵衣。春风霞袂玉堂前，绿发童颜谢自然。令子重孙拜家庆，阿㜷迎笑掷金钱。千钟三釜异甘酸，此事难同肉眼看。多少有羹无母遗，只鸡羞馔亦檀栾。一官羁缚阻称觞，千里归来足力强。潘令閒居元不恶，摘蔬沽酪钓池塘。六诗称寿祝期颐，子和孙书更两宜。四世相看真乐事，他年补作白华诗。"}