{"id":"387896","title":"宴清都·连理海棠，用梦窗韵","dynasty":"清代","author":"樊增祥","text":"火凤排筝柱。红丝袅，茜霞低罥琼树。鸳睡初起，同心暗结，有谁偷妒。长生殿里香盟，各占取金钗半股。爇蕙火一气双烟，春寒暗减前度。绿章借取轻阴，檀心两点，深捧仙露。平分绛蜡，交衔茜绶，最消魂处。卢家玳梁新燕，懒更倚梨云对语。便自今，翠翠红红，朝朝暮暮。"}