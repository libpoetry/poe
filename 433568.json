{"id":"433568","title":"读夏瞿丈诗稿赋呈","dynasty":"近现代","author":"彭靖","text":"忧乐平生未易捐，浮胸点点数齐烟。句传四海三壶外，人老天台雁宕间。万壑风雷非昨梦，一篝灯火似当年。龙湫飞瀑三千丈，夜午浪浪到枕边。少怀柔翰走仓皇，投老琴书尚异乡。万里烽火愁入洛，五更风雪快浮湘。转头几辈曾携手，拭剑长城自茁肠。笔底波澜江海阔，人间斗硕岂能量。"}