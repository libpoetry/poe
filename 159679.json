{"id":"159679","title":"吴侍郎生朝","dynasty":"宋代","author":"宋庠","text":"朝端旧记生贤日，使节临门恩有秩。诏书感会形温辞，宴品丰华动私室。降崧孕昴诚不诬，史简诗絃互褒述。贤人挹道随汙隆，忽向西台就安逸。门弧纪旦还复周，瑞霰连天芳岁遒。埙音箎曲会中坐，栏丛玉树来西州。称觞献寿私庭里，别得人生行乐意。贰官礼乐春闱卿，托迹逍遥漆园吏。病尹论交情最深，因声附祝成孤吟。愿将明哲保身智，遗我摧颓知止心。"}