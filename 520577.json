{"id":"520577","title":"怀知诗 其十九 朱文学尧民","dynasty":"明","author":"祝允明","text":"葑亦多彦，哿矣两朱。昆丘连璧，峄阳双梧。子出最后，遗风爽如。寒泉冬洁，菉竹秋臞。积百媚学，孰俪君劬。宵闻片籍，屏寐以须。失之皇皇，获之愉愉。抛裘喷炙，投玉捐珠。珍香宝茗，法绘名书。清谈晏对，日坐仙区。爱我维笃，弃我亦徐。怅其邈矣，临风永吁。"}