{"id":"436670","title":"襄阳咏史 古堤","dynasty":"金末元初","author":"李俊民","text":"一决江源水自东，长堤隐隐卧如虹。不因传得襄阳操，人世何由见禹功。闻道沙堤水陷时，茫茫无处觅完堤。当时禹迹依然在，以壑为邻笑白圭。屯彻南阳井井田，剑牛刀犊两功全。石城惊落吴儿胆，野宿貔貅万灶烟。暂来朱序秦还守，初入曹仁汉复攻。颠倒江山今几主，樊侯依旧袭周封。垓下未闻歌散楚，泽中已见哭亡秦。乾坤到底归真主，愁杀鸿门碎斗人。海内英雄待一呼，云龙际会入东都。羯奴不识真人事，徼倖中原欲并驱。一閒茅屋暗尘埃，香火凄凉几奠杯。故国到今如传舍，后人复使后人哀。离骚经里见文章，水绿山青是楚乡。往事一场巫峡梦，秋风摇落在东墙。将将提兵气自扬，一朝翻为沐猴忙。得从虎口抽身去，不必雷霆怒假王。谁是兴刘第一功，我侯只合最先封。当时猎犬犹争甚，得鹿权都在指踪。将军命驾出门西，想见门从向日题。山下卧龙谁说破，赏音元直在檀溪。一朝师出震关东，料敌曹吴几日功。未毕将军天下计，乾坤容易老英雄。鼎足相吞势未分，谁能倾盖得将军。曹吴不是中原手，天下英雄有使君。百年巢穴子孙安，十日长闻九日闲。说破姓名人不识，鹿门山是德公山。鹰自养来饥肯去，龙从卧后顾须频。到头骥足非难展，祇在当时驾驭人。谁知方寸去留初，尽把功名付葛庐。举目檀溪人不见，空传谷隐念交书。天运端能卧可收，江山形势数荆州。当时若听韩嵩策，那得曹瞒享士牛。衮斧留心汉晋閒，岂期谷隐避名难。一人有半随秦去，不得相离释道安。踏破衡山急急回，凤林尽是漉篱材。大家了得无生著，倾出团圞话里来。天宝诗人去却回，果曾北阙上书来。若为耆旧无新语，明主何尝弃不才。久愤江于投水俗，近忧泉室泣珠人。到头不是池中物，血溅惊波剑有神。见说韩门素识兵，故知西北势先倾。未应有子如豚犬，何在夫人自筑城。未除不必烦周处，欲刺何须待卞庄。入市如羊听命去，至今无害到襄阳。不知故隐几时离，天宝年閒处处诗。过客不须寻世谱，万山山下看沈碑。萱堂犹是忘忧地，乌屋相传反哺恩。一段家风谁出自，千年鼻祖守关门。归去咸阳是老头，如何此地肯重游。分明祀典无交涉，只合英灵在杜邮。相唤相呼上巳游，国人无日不思周。近来烽火遭三月，那得闲杯逐水流。怪来赐也多言甚，笑倒忘机老汉阴。巧拙大都归一溉，宁教劳力莫劳心。皆因盂酒与豚蹄，致使他乡笑滑稽。无限驿亭来往客，独言齐赘不归齐。江上扬扬一棹波，众中清浊笑怀沙。不知歌后沧浪曲，却入骚人屈宋衙。憔悴沉湘楚大夫，魂招鱼腹肯来无。至今江上渔歌在，尚问何由得渡湖。特特来从抵鹊山，一心都在献芹閒。非关楚国真难辨，举世人皆厌等闲。日日山公载酒过，醒时常少醉时多。儿童拍手阑街笑，惊破沧浪一曲歌。得雨蛟龙未易图，枉劳木禺用机谟。死生毕竟谁堪托，今日才方见的颅。悠悠曾不倦登临，眼底何人为赏音。白雪一歌犹掩耳，安知梁父是龙吟。道口亭前多贵游，一时来往亦风流。若能共画安刘计，岂独英雄记里收。英豪并起望人才，底事将军谩筑台。倘使曹公肉能饱，如何唤得野鹰来。试看汲古几何深，犹有馀波慰渴心。谁把石栏移便坐，并邻又得一繁钦。见说襄阳有古风，可怜耆旧老无功。当年汉主龙兴地，尽在登楼四望中。愤深藉馆年年祭，痛切夷陵岁岁祠。不见征南遗爱地，至今泪堕岘山碑。中原人物老书生，塞破乾坤万古名。俗子不知碑尚在，一朝南渡愧荒伧。亭亭霜干上参天，色黛皮苍老更坚。当日不知谁手植，到今人与树千年。朝朝暮暮蠹书鱼，选尽人閒得意书。常恐不能精此理，祗缘老杜近楼居。相遇江皋事颇奇，一双佩解去还遗。未能南国无游女，咏取周人汉广诗。江沙一日蚌胎虚，游女争誇掌上珠。美化不将风俗禁，他年恐作媚川都。何处山泉味最佳，从来独说有金沙。楚人遍地宜城酒，莫著淄渑诳易牙。徘徊亭上晚相宜，月与高人本有期。不比寻常三五夜，十分圆后是来时。"}