{"id":"780115","title":"玉女摇仙佩 咏鱼苔笺","dynasty":"清","author":"曹贞吉","text":"剡溪玉叶，渲染神工，却倩银塘丹鲫。波面扬须，镜中吹雨，飘入碎萍无力。一抹空明碧。问何人拾取，水天颜色。欲偷寄、飞琼片纸，怕似方诸滴泪难识。惊万缕千丝，莫是珠宫，鲛姝轻织。不辨河山一气，潮落潮平，纳纳乾坤生白。杳霭岚光，迷离树影，总带蛮云腥涩。造物莽◆索。有多少、寒火温泉寄迹。浑未抵、浮沤隐现，绿◆◆◆，苔痕掩映。荆关笔、凭谁为讯骞霄国。"}