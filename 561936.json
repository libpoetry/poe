{"id":"561936","title":"丙午冬十一月辟乱亭林明年春馆于扬溪邵筼谷氏四月一日乡兵复大起合境之人鸟惊麇窜不知所届余亦去而从之既定而返因写怀云","dynasty":"明","author":"贝琼","text":"茫茫新战场，白草迷四顾。烽火连石门，我归亦无路。穷鱼久在辙，惊鹊空绕树。故园今何如，犹思读书处。近闻遭杀戮，岂复有亲故。安得附晨风，从之西南去。"}