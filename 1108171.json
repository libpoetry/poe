{"id":"1108171","title":"胡文定公挽诗三首","dynasty":"宋","author":"刘子翚","text":"今代儒林伯，声名旧蔼如。不为簪绂累，常乐燕閒居。悟主承三接，尊王著一书。天胡夺杨绾，素业未全摅。有意扶名教，躬行语默中。楷模陶士器，药石补天聪。衡岳邻新卜，伊川道已东。传经知有子，接武大明宫。奕叶论深契，平生仰大儒。淹留趋绛帐，寂寞奠生刍。忍见摧梁木，悲歌碎玉壶。尺书垂奖意，提耳愧朱愚。"}