{"id":"790793","title":"负帝赴海","dynasty":"清","author":"张洵佳","text":"亡国极仳离，南宋厓山止。伤哉陆丞相，犹作承平视。讲学舳舻中，正笏波涛里。直待战屡败，大势知难抵。三子一夫人，先令赴海水。夫人有难色，公曰姑稍俟。待我负帝来，与汝偕行耳。史称陆秀夫，负帝赴海死。但纪其君臣，未详其妻子。妻子与君臣，相继尸浮起。合葬厓山旁，村民犹展祀。一块乾净土，屹若华嵩峙。家乘载独详，记之补国史。"}