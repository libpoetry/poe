{"id":"842802","title":"海天阁成属有北行留别山中诸子","dynasty":"清末民国初","author":"陈宝琛","text":"东坡六十一，始规白鹤峰。明春乃落成，我龄适与同。屏居越两纪，一壑甘长终。谁知无心云，去住随天风。兹山匪广峻，横舍环玲珑。脉络系全闽，却居闾井中。引泉溉新竹，对月哦古松。固虑佚老办，不为山灵容。欲别谢知爱，所期信无穷。行藏吾自审，不用哀龙钟。"}