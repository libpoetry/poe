{"id":"104947","title":"宋著作寄凤茶","dynasty":"宋代","author":"梅尧臣","text":"春雷未出地，南土物尚冻。呼噪助发生，萌颖强抽{上艹下共}。团为苍玉璧，隐起双飞凤。独应近臣颁，岂得常寮共。顾兹实贱贫，何以叨赠贡。石碾破微绿，山泉贮寒洞。味余喉舌甘，色薄牛马湩。陆氏经不经，周公梦不梦。云脚俗所珍，鸟觜夸仍众。常常滥杯瓯，草草盈罂瓮。宁知有奇品，圭角百金中。秘惜谁可邀，虚斋对禽哢。"}