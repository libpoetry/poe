{"id":"630305","title":"海幢舍利塔","dynasty":"明","author":"释函是","text":"佛在众生中，如日处霾翳。霾翳非可入，日光彻空际。佛身如虚空，佛心如光霁。光极与空入，空光交相蔽。结成幻摩尼，五色非坚脆。我识如来心，随顺示真谛。假名为舍利，金石不能甈。现在与当来，百福之所逮。群动匪无心，遇境生幽滞。寂感总随缘，形神不相俪。佛以主摄宾，金刚见精慧。我汝但回光，弹指消阴曀。如日之在天，百物无疵疠。此以论性功，岂为形骸励。我昔在金轮，蒙光涤夙瞖。栖贤发神异，今复流法系。慧日照岭南，丹霞若先契。次第及海幢，贻尔大厥裔。隆隆薄青霄，百道金光丽。万世福人天，皇风永勿替。"}