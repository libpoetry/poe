{"id":"481954","title":"赠笔工陆继翁","dynasty":"明","author":"曾棨","text":"吴兴笔工陆文宝，制作不与常人同。自然入手造神妙，所以举世称良工。有时盘礴坐轩中，石盘水清如镜中。空山老兔脱毛骨，简拔精锐披蒙茸。平原霜气在毫末，水面犹觉吹秋风。制成进入蓬莱宫，紫花彤管飞晴虹。九重清燕发宸翰，五色绚烂皆成龙。国初以来称绝艺，光价自此垂无穷。惜哉文宝久已死，尚有家法传继翁。我时得之一挥洒，落纸欲挫词场锋。枣心兰蕊动光彩，栗尾鸡距争奇雄。朅来簪此扈仙跸，欲补造化难为功。梦中无人授五色，安得锦绣蟠心胸。闲来书空不成字，纵有篆刻惭雕虫。幸今太平重文学，玉堂金马多奇逢。莫言盛世少知己，为我寄谢管城公。"}