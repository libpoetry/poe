{"id":"843218","title":"送叶损轩改官江南","dynasty":"清末民国初","author":"陈宝琛","text":"故人秋鼓吴淞舵，懒草词头直青琐。隔年相见话沧江，复此禅房拨松火。君家去我才一苇，月下趁潮惯单舸。青山留客作屏枕，小园养亲足蔬蓏。别来梦绕写经斋，花竹图书忆犹颇。怪君便尔舍林壑，手版倒持向尘堁。诗编礼说压牛腰，腊雪山行冻无那。人生粗取衣食足，何苦春蚕自缠裹？嫠纬空纡漆室忧，劳薪且有园夫荷。与君吃酒谢江神，片席鸥乡各虚左。看梅石鼓期他年，苦笋硬差莫烦我。"}