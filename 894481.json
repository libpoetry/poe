{"id":"894481","title":"壬子岁四月甲申夜纪梦","dynasty":"宋","author":"宋庠","text":"积雨暗长夜，山行经险巇。悲风撼林木，崖谷蔽参差。远闻豺虎号，鬼燐弄光辉。十步九失足，中心祗自持。所适既迢递，黾勉焉可为。道旁见明烛，抵宿依茅茨。开户念生客，喜逢主翁慈。暖汤趣妻子，然薪为更衣。艰难又奚怨，少息非所期。鸡鸣夜将旦，熟寐百无知。欣戚一以忘，何有安与危。生死宇宙内，旷怀亦如斯。聊纪梦中事，谁当赓我诗。"}