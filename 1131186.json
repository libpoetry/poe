{"id":"1131186","title":"杨待制挽词","dynasty":"宋","author":"楼钥","text":"望重威无怒，仁深勇有馀。百年忧国志，满箧荐贤书。德政不胜载，才猷未尽摅。佳儿人物似，真可大门闾。蜀道名天险，驰驱敢惮劳。剑头悬六印，梦里益三刀。汉殿联簪橐，燕山拥节旄。惜哉觇国意，不得试龙韬。蜀用东南彦，皇家属意深。贰卿频报政，上相最知心。泛宅俱杭苇，同朝拟断金。庙廊期引类，疾病两侵寻。事契因同荐，交情晚益亲。半生文会少，万里宦游频。别后书犹湿，归来迹遽陈。何能发潜德，空有泪沾巾。"}