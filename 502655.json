{"id":"502655","title":"书郑克刚云泉清隐卷","dynasty":"明","author":"王恭","text":"伯阳居柱下，曼倩金马门。大隐朝市间，玩世非避喧。何如小隐云泉里，黄裳竹杖青丝履。白云为伴去还来，石泉泠泠洗心耳。云本无心犹为君，吟边卧内共氤氲。泉飞隐处偏清响，雪夜凉天梦亦闻。道人解作山林事，兴入丹青老将至。一饭王门不愿留，归来岂负云泉意。道人家本住西镛，何事因栖海上峰。我欲寻山采芳去，云泉深处候高踪。"}