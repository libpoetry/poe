{"id":"648511","title":"卧病集杜答黎信十首 其一","dynasty":"明","author":"杨士奇","text":"隔户杨柳弱袅袅，孰知茅斋绝低小。人生留滞生理难，强移栖息一枝安。朋知来问腼我颜，安得广厦千万间。青春欲尽急还乡，身欲奋飞病在床。荆扬春冬异风土，终日戚戚思羁旅。形神寂寞甘辛苦，世人那得知其故。自断此生休问天，浊醪粗饭任吾年。将诗不必万人传。小儿学问止论语，恰有三百青铜钱。"}