{"id":"246261","title":"乳燕飞·谢凡翁为赏引之折金赐酒","dynasty":"现代","author":"王蛰堪","text":"想落青山外。羡君家、星应南斗，仁称北海。定许斯文尊至圣，赢得千秋膜拜。算懿德、只今犹在。赏酒折金缘底事，感风流、此世无馀辈。拚独力，补天坏。诗书原自关兴败。漫伤心、冷灰残劫，红桑碧澥。看取秋霞窗意好，最是晚晴难买。正风稳、回舟帆挂。岁暮孤怀堪寄处，但长歌、一曲成佳话。杯满引，颂安泰。"}