{"id":"846454","title":"元丰二年慈圣光献皇后发引四首 祔陵歌 其四 警场内","dynasty":"宋","author":"无名氏","text":"真人地，瑞应待圣时。巩原西。荥河会，润洛与瀍伊。众水萦回。嵩高映抱，几叠屏帏。秀岭参差。遥山群凤随。共瞻陵寝浮佳气，非烟朝暮飞。龟筮告前期。奠收玉斝，筵卷时衣。銮辂晓驾载龙旗。路逶迟。铃歌怨、画翣引华芝。雾薄风微。真游远、闭宝阁金扉。侍女悲啼。玉阶春草滋。露桃结子灵椿翠，青车何日归。衔恨望西畿。便房一锁，夜台晓无期。"}