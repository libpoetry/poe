{"id":"810646","title":"奉召赴都经泰岳遥望有作","dynasty":"清","author":"毛奇龄","text":"朝日泛旸谷，孤光动天门。鸿濛启青苍，仰见乔岳尊。郁若灏气接，下与浮云骞。群峰争嵯峨，拱列同星垣。我欲凌绝巘，俯视周大寰。奋迅鲜羽翼，屼峍难攀援。从来圣神出，升陟柴以燔。五王觐国后，三观窥河源。今适遘王会，将策明堂文。下诏召博士，因之及公孙。自笑圭筚士，敢为封禅言。神功发眺听，博议开浑元。但当入林丘，挥手长松间。夙昔爱天孙，层霄踊双足。俯仰志不遂，高卧沧海曲。结念周八荒，扶舆久脱辐。垂老始被徵，一憩梁父麓。崇岩倚重云，白日系匡谷。欲吸沆瀣浆，蹙额惭满腹。我有鸡斯乘，蹑峤如驾陆。入林招洪崖，望海诮徐福。折取东峰枝，间与夸父逐。历险理自明，升远象以瞩。何为盼修途，展转愧寥廓。"}