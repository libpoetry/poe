{"id":"743828","title":"剑州官道古松歌","dynasty":"清","author":"张问陶","text":"长松不合绾离别，一望云峦尽萧瑟。海风怒攫龙昼吟，白日无光照岩缺。横蟠百里如谾豅，奇姿万态羞雷同。相逢往往若缁素，不然虬髯铁肋真英雄。卿胡为此鄙琐事，细看悬佩书官字。岭头日日送行人，销尽拿云无限志。吁嗟哉，群生位置亦有缘，山林廊庙皆徒然。君不见眉山大节凛千古，英风伟干凌中天。桄榔林外老闲散，不如樗栎终天年。又不见滇南谪戍古遗直，踏歌放浪悲蛮烟。金鸡永绝刀环梦，至今相门双桂空连蜷。知君不诩烟霞癖，大野通都聊混迹。道旁终有有心人，偃蹇龙鳞当自惜。怪石何年同入贡，转教枫柳争嘲弄。栋梁之遇自古难，可叹大材成小用。"}