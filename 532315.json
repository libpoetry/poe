{"id":"532315","title":"题张耻独手卷","dynasty":"明","author":"朱浙","text":"独行不愧影，独寝不愧衾。我诵古人言，应知古人心。古人几千载，其心垂至今。伏地雷惊蛰，闻天鹤在阴。勿谓独不知，俨若鬼神临。勿谓独不彰，殷若钟磬音。所以君子人，幽独在所钦。夫君号耻独，兹意一何深。逝将书户牖，庶用存规箴。性情时静观，义理日幽寻。毋使尔茅滋，望致蓁莽侵。童冠相追随，读书松桂林。人事多乖违，出入昴与参。君游碧海涯，我老青云岑。秋山风日佳，蓬萍偶盍簪。抚卷索我诗，引吭为君吟。务学贵得朋，独知岂所任。静定恒自持，狂驰谁共禁。愿言崇令德，致重比南金。"}