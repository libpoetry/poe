{"id":"338625","title":"百字令·萧萧落木","dynasty":"清代","author":"许嗣隆","text":"萧萧落木，觉空庭添得，许多秋气。雁影濛濛烟影断，直恁冷清清地。饮酒千钟，拥书万卷，差足强人意。吹竽挟瑟，看来非隐非吏。伏枥老骥堪怜，唾壶缺尽，歌罢何曾醉。晚食加餐堪当肉，那得金齑玉鲙。住亦为佳，居殊不易，心口还相计。思之烂熟，自知鸡肋无味。"}