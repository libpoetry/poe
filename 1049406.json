{"id":"1049406","title":"再和","dynasty":"宋","author":"冯山","text":"饮酣起击剑，耻从豪侠游。雍容诗酒欢，乃是神仙俦。风骚固有灵，造化阴为谋。至音苟同调，旷世不可求。杜陵思江东，洪崖揖浮丘。自然风味殊，岂特文章优。嗟余万事拙，吟咏心久留。自愧蘋藻微，恐为王公羞。晚遇青河公，采兰深林幽。修孺素蒙益，百赠无一酬。邂逅相抚掌，踉跄容抬头。虽然再鼓衰，且免三爵忧。吾儒学以仕，本代亲禾麰。然多志高远，掷笔思封侯。前时征南将，驱虏出塞沟。诗书非无助，爵赏不见畴。尚能解客嘲，相欢咏蘋洲。三术起商鞅，一言贵马周。致身果有策，何地无馀庥。肯使韶濩音，变作巴渝讴。"}