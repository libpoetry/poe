{"id":"1215536","title":"赠何万里","dynasty":"元","author":"黄镇成","text":"泷流绕郡山如戟，黄茅峒深秋雾黑。幽篁蔽空鼪鬼啸，绝涧下水沙虫射。生猺持刀跣双足，出入如飞践荆棘。官军相持不敢杀，年年出峒来为贼。何侯挺身谕其渠，深入不用一卒驱。椎牛酾酒拜县令，叱散部伍从降书。君不见伏波将军征五溪，瘴雨湿衣归棹迟。又不见令公单骑丧虏魄，万马不嘶边月白。古来豪士立奇功，何侯身老心力雄。上尊袭衣拜赐毕，归钓白云清渭中。"}