{"id":"1082129","title":"慈宁寿庆曲","dynasty":"宋","author":"刘才邵","text":"凤凰山下瑞烟浓，湖海凝光秋正中。流星驿骑如飞电，来奏吉语闻天聪。龙舟移棹渡淮水，金车归来长乐宫。诏书即日严法驾，出迎不惮劳清躬。晓钟传箭金门开，翠华赫弈从天来。绣旗拂云势偃蹇，綵仗照日光徘徊。汉宫威仪重烜赫，天宇披豁无氛埃。里闾纵观万人喜，秋城一变成春台。高樯影转龙负舟，平河清浅乘安流。临平山色映雕辇，草木光荣佳气浮。龙舆照耀金开鳞，御幄对起高连云。欢声喜气传万里，盛事创见超前闻。煌煌仪卫回丹阙，万骑千艘乘晓发。道傍观者皆鼓舞，帝力难名但欣悦。由来孝弟能通神，圣主成功在得人。谁云高高难感格，一德协谋天所因。皇帝盛德动天地，丞相嘉谋无比伦。昭然独断纳远策，重见元恺承华勋。圣情孜孜天不倦，宫中预建慈宁殿。绣栱云楣藏盛仪，广庭层陛宜清宴。宝盛珍匣龙蟠拿，册写鸿猷金焕烂。臣民观听尽倾耸，文物声明信葱茜。共知睿意已潜达，行见天心从宿愿。果然悔祸答清衷，信使交驰邻好通。宫闱大庆得所欲，惟断乃成全圣功。唐朝二圣虽重欢，才自蜀道归长安。当时歌颂中兴事，已自矜夸称至难。德宗念母亦云切，宁受百欺诚意殚。终然莫遇成永叹，屡诏访迎空百端。以今准古孰难易，相去正如霄壤间。殊方自与邦域异，一朝谋好銮舆还。况复指期如素约，睟容剋日瞻慈颜。信知卓绝冠千古，其间仅有安能攀。孝心锡类兆民赖，湛恩协气充人寰。愿闻备乐播金石，刺经作制垂不刊。扶桑晓色升红轮，阙庭瑞气朝朝新。如川方至无穷尽，圣寿同过一万春。"}