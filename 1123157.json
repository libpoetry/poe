{"id":"1123157","title":"和邠老郎官湖怀古五首","dynasty":"宋","author":"贺铸","text":"郎官老辞笔，得尔寿春碑。奸贼馀灵在，斯文是戮尸。白也遭时网，临年放夜郎。何妨去物远，当道横豺狼。昔人泯黄壤，陈迹变沧波。劫火洞然坏，无如嘉句何。杜守王明府，吾知夫不凡。解持馀酒胾，一饫逐臣馋。岑辅何为者，当年唱不应。名随诗石在，附骥两青蝇。"}