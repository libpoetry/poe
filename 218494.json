{"id":"218494","title":"渡江云·渔乡回落照","dynasty":"宋代","author":"杨泽民","text":"渔乡回落照，晚风势急，骛鹭集汀沙。解鞍将憩息，细径疏篱，竹隐两三家。山肴野蔌，竞素朴、都没浮华。回望时，绕村流水，万点舞寒鸦。休嗟。明年秋暮，一叶扁舟，望平川北下。应免劳、尘巾乌帽，宵炬红纱。青蓑短棹长江碧，弄几曲、羌管吹葭。人借问，鸣桹便入芦花。"}