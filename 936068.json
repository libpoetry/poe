{"id":"936068","title":"岳阳楼","dynasty":"宋","author":"陆游","text":"身如病鹤短翅翎，雨雪飘洒号沙汀。天风忽吹不得住，东下巴峡泛洞庭。轩皇张乐虽已矣，此地至今朝百灵。雄楼岌嶪镇吴楚，我来举手扪天星。帆樯才放已隐隐，云气乱入何冥冥。鼋鼍出没蛟鳄横，浪花遮尽君山青。黄衫仙翁喜无恙，袖剑近到城南亭。眼前俗子败人意，安得与翁同醉醒。"}