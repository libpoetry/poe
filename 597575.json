{"id":"597575","title":"寄吴舍人明卿","dynasty":"明","author":"梁有誉","text":"故园伏枕感居诸，楚粤相思万里馀。尺素不传衡岳雁，寸心空念武昌鱼。才高宋玉还成赋，价重荆金只较书。落日浮云聊望远，秋花春草倍愁馀。东方待诏官仍拙，北海开尊岁不虚。骧首云霄怀谏猎，侧身江岛愿为渔。祇怜后会形容老，转愧前贤德业疏。郎署昔时堪浪迹，干戈何地可安居。忘忧岂有中山酒，抱病长乘下泽车。知己相逢如问讯，朱明洞口一茅庐。"}