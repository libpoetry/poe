{"id":"178201","title":"读汉文纪·西汉十二帝","dynasty":"宋代","author":"王禹偁","text":"西汉十二帝，孝文最称贤。百金惜人力，露台草芊眠。千里却骏骨，鸶旗影迁延。上林慎夫人，衣短无花钿。细柳周将军，不拜容櫜鞬。霸业固以盛，帝道或未全。贾生多谪宦，邓通终铸钱。谩道膝前席，不如衣後穿。使我千古下，览之一泫然。赖有佞幸传，贤哉司马迁。"}