{"id":"704242","title":"庚子岁书事","dynasty":"明","author":"德清","text":"豺虎中原遍，星轺日夜驰。诏无哀痛字，人有向隅悲。远探骊龙窟，深批弱木枝。乾坤聊俯仰，愁绝一双眉。青海初收捷，朱厓始罢征。剑门飞赤羽，阁道走羌兵。帝德怀柔远，王师耻战争。蛮夷应系长，不见请长缨。满目黄尘暗，披肩白发垂。江湖归路杳，鸥鹭傍人疑。康济思今日，安危望此时。从来貂珥重，宁不愧恩私。"}