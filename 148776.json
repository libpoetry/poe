{"id":"148776","title":"为增城丞张元辅赋博见亭","dynasty":"宋代","author":"曾丰","text":"东山未为高，坐觉鲁之小。更上泰山巅，天下不胜眇。公作如是观，所学胡可料。父兄自磨磋，师友相揉矫。犹恐眼未高，著脚江湖渺。才疑辄遍参，一悟百高了。今簸增城糠，冗不废舒啸。数椽立江头，万象生木杪。揆之高了机，抚掌成独笑。工指罗浮尖，又出凤凰表。尝度登罗浮，凤凰仅毫秒。洙泗圣人门，等级盖不少。抬头空仰高，瞑目谁见晓。能拍十哲肩，不失速而肖。要策参之勋，守约始为妙。更与约相忘，混沌安得窍。公余勿哦松，回光返自照。"}