{"id":"419900","title":"念奴娇 夜来香","dynasty":"近现代","author":"邓潜","text":"昼长香敛，是宵情化出一丛仙艳。绝代芳姿来海国，钗朵轻穿珠串。檀晕匀螺，麴尘霏麝，人倚妆楼晚。唾红无泪，薛家名字偷唤。销夏几度凭阑，扇罗衫苧，消受清风惯。暗逗秋心凉月上，夜合应呼同伴。浓蘸蛮薰，酣迷蝶影，枕压娇云扁。晓开鸾镜，素馨还掐新箭。"}