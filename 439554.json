{"id":"439554","title":"元裕之以山游见招兼以诗四首为寄因以山中之意仍其韵","dynasty":"金","author":"麻九畴","text":"石华政可采，负我孤舟篷。胡为红尘里，扰扰槐安宫。山间绿萝月，一照千岩空。洪崖去不返，清游谁与同。空馀松根泉，杂佩流无穷。人心堕泥滓，不如与天通。举头视霄汉，浩露洗心胸。日月两角蜗，天地一粒粟。老盆可径醉，岂择瓦与玉。大笑区中人，朱门丐粱肉。清晓登少室，日夕眺王屋。紫烟晞吾发，碧霞贮我腹。溪中有白云，万事付濯足。物物惬幽情，不独兰与菊。南风入桂树，高叶碧峥嵘。举手戏攀折，上与云烟撑。黄金间白玉，遍地先晶荧。笙箫坐间发，鸾鹤空中鸣。浩歌山谷应，起舞衣裳轻。一尊石上酒，如我浩气盈。目送飞鸿尽，青云万里平。国风久巳熄，如火不再然。流为玉台咏，铅粉娇华年。政须洗妖冶，八骏踏芝田。青苔明月露，碧树凉风天。尘土一一尽，象纬昭昭悬。寂寥抱玉辨，争竞摇尾怜。幸有元公子，不为常语牵。"}