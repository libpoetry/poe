{"id":"898100","title":"惜别赠子中昆仲二首 其一","dynasty":"宋","author":"张耒","text":"寒云崩腾不成雪，北风吹窗灯半灭。病来废饮卧无眠，一夜吟诗声不绝。南城三俊生契阔，想对寒炉掉吟舌。留行一日谁有情，慰我与君千里别。道长尘土疲马愁，岁晚风霜敝裘裂。人生何用读书史，文字未补囊中阙。驱驰所幸一饱耳，士而谋食愧前哲。何能天独啬吾曹，自应所学为之孽。虽然此事予不悔，昔学固知今日拙。欲持琬琰易羊皮，玩之已久安能辍。万端毕竟有天命，计较何须论琐屑。劳歌无和坐达明，晓鼓鼕鼕堕残月。"}