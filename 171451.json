{"id":"171451","title":"贺新郎·卓茕欧阳子","dynasty":"宋代","author":"张明中","text":"卓茕欧阳子。是江山、毓秀锺灵，异才间世。恰则韶光三月暮，蓂叶尧阶有四。正天启、悬弧盛事。金鸭亭亭书云篆，散非烟、南极真仙至。来为尔，荐嘉瑞。神清洞府丹书字。拥笙歌、绮席高张，更罗珠翠。千里长春人不老，仙籍玉环暗记。但判取、醄醄沉醉。拟作新诗八千首，待一年、一献称俾尔。耆而艾，昌而炽。"}