{"id":"694589","title":"蝶恋花","dynasty":"明","author":"陈霆","text":"新绿汀洲芳杜暗。渺渺春波，斜日江南岸。去岁送春微有叹。今年春去浑肠断。蜂蝶无聊惊也倦。冷落西园，飞盖朝来散。落尽庭花人不见。垂杨空锁深深院。三十年前真是误。驹隙匆匆，尘土长安路。赢得闲身忙里过。青山白水空烟雾。梦觉邯郸炊甑堕。钓月樵云，生计从天付。话到忘言成默坐。夕阳一片溪山暮。"}