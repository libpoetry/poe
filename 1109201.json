{"id":"1109201","title":"与政仲山行见梅偶成并和其诗二首","dynasty":"宋","author":"刘学箕","text":"巉岩石壁挂崖嵬，烟槛风篁十数栽。约客偶成花外径，举头俄见竹边梅。背阴寒谷无人问，著句阳春有意裁。惭愧心肠非铁石，携壶绕树日千回。梅花端的记年芳，每到开时趁一阳。绿水湖边和靖句，含章檐下寿阳妆。昏昏澹月疏疏影，缓缓清风细细香。不比芳春万红紫，荡人狂思费思量。"}