{"id":"1074907","title":"寄题折将军家忠勇堂","dynasty":"宋","author":"周紫芝","text":"折侯古将家，雄算詟边土。将军最晚出，骁勇不媚妩。十年守雁门，飞矢射猛虎。平生程不识，不作一钱数。誓言月支胡，唾手端可取。夜半奏捷书，欢声晓飞舞。云旗涂黄金，彩错映寰宇。谈笑开华堂，忠勇揭天语。功成倘坚壁，镇静古所与。何当使敌人，开户玩处女。置酒日高会，缓带击歌鼓。要令无智名，折冲在樽俎。"}