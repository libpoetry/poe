{"id":"1143842","title":"次韵寄川无竭并送所撰旃檀林记二首","dynasty":"宋末元初","author":"方回","text":"彭门不记旧楼黄，吟社参寥未肯忘。更著雪添双短鬓，早惊秋隔两重阳。遥知剩种旃檀树，便拟同焚艾纳香。勉为龟蚨驱兔颖，愧无雄健亢三长。多生曾结短檠缘，埋没书蟫不记年。左郁右邻窥奥藏，南浯北峄问奇镌。更饶曼倩三冬学，未抵天龙一指禅。丝尽茧成终有日，与公同作老蚕眠。"}