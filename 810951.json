{"id":"810951","title":"西江月慢二首","dynasty":"清","author":"王时翔","text":"轻丝细缕，风剪剪、翠烟低掠。拟是玉川生，依稀犹在，月团亲瀹。傍午窗、七椀浇喉，渴尘空净，未消芒角。漫搅来、清夜无眠，灵府欠扃钥。恨桂底、虾蟆凭碧落。寓讨逆、奇篇手削。天瞎终然难救护，竟惨撄锋锷。算不似、别墅闲身，枯枝活火，守茶炉脚。尽日里、长抱添丁花下著。珠帘梦醒，闲院宇、雾丝烟缬。浮浪惜春残，痴魂摇漾，柳花如雪。纵遍寻、巷陌蘼芜，钿车路满，也成愁结。念绣裙、曾送回廊，半醉怨轻别。叹彩笔、知音今世绝。只俊眼、能怜英杰。破袖郎当纨绮内，怎这般情热。自别后、锦翼难凭，当时真悔，离杯漫啜。更甚日，细把断肠心事说。"}