{"id":"177707","title":"初出京过琼林苑","dynasty":"宋代","author":"王禹偁","text":"忽忆今春暮，宫花照苑墙。琼林侍游宴，金口独褒扬。立向勾陈内，宣来帝座傍。丁宁问年纪，委曲叙行藏。屏息闻天语，酡颜醉御觞。近臣多健羡，睿眷岂寻常。盛事谁能及，非才自不遑。厚恩难负荷，薄命果譸张。得罪縻山郡，携家出帝乡。何时重到此，驻马泪浪浪。"}