{"id":"849223","title":"雪晴","dynasty":"宋","author":"卫宗武","text":"岁穷候严冱，木石冻欲折。寒云尽四垂，乾坤清气发。仙人唾珠玉，琐碎自天落。神功忽收敛，声光随息绝。暮夜风怒号，飘泛动几格。老夫卷书坐，灯焰耿明灭。炉存火已微，瓶罄酒莫索。拥衾作龟缩，毛骨冷于铁。皓色倏浮窗，疑雪复疑月。推枕晨启扉，金乌已赫赫。桃符即换岁，椒盘行送臈。谁其呼滕六，为我作三白。"}