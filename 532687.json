{"id":"532687","title":"发东林","dynasty":"明","author":"李舜臣","text":"东林千载后，尚种芙蓉池。出门见初日，夹路云烟随。深谷忽无极，洒峤泉奔驰。潺潺碧涧吞，袅袅垂猿枝。微风动幽响，万壑清秋时。长林郁光景，竹树何参差。苍茫虎溪路，故蹊不可窥。前山复回合，度岭扬旌麾。恍若乘风翔，果与丹霄期。杂花半岩上，草露团葳蕤。雄蟠三百里，奇峰方在兹。峥嵘乍可望，浩荡今晨思。登游能累宿，肯负幽人姿。"}