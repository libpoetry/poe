{"id":"238454","title":"凤仙花·凤仙窈窕姿","dynasty":"宋代","author":"袁燮","text":"凤仙窈窕姿，阶前为谁容。浅深十八本，形貌纷不同。或饶鲜明色，巧笑双颊丰。或作掩抑态，抬举差且慵。忧彼积雨摧，爱此晴日烘。施粉聊自喜，夺朱巧争雄。荧荧似得意，惨惨如无悰。妍媸孰与分，我欲为青铜。西子信姝丽，无盐敢希踪。并育亦已难，我欲为老农。美者倍丰殖，恶者加蕴崇。花神夜见梦，君可太匆匆。正复容颜殊，等是紫与红。何贵复何贱，有淡还有浓。气类岂相绝，涂泽间不工。胡为妄憎爱，襟度殊未洪。君看宇宙间，物象无终穷。化工大炉鞴，一一归陶溶。而君独褊心，不少垂帡幪。强分青白眼，力辨雌雄风。物情固参差，宇宙要扩充。一笑谓花神，差尔何颛蒙。品彙岂无别，畛域固有封。有生分美恶，异路生西东。如何暗且劣，并彼昌而丰。剪伐咸自取，裁培本无功。形声及影响，天然巧相从。人才有邪正，用舍归至公。不闻堪与猛，下比显与宫。包含贵周遍，能否难混融。花神闻是语，竦听鞠尔躬。再拜谢诲言，坚垒不敢攻。"}