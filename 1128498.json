{"id":"1128498","title":"将至襄陵二首","dynasty":"宋","author":"葛胜仲","text":"西风寥栗不须悲，云日轻明政自奇。远岸绿飘梧槭槭，疏林红露枣离离。味回新醑愁眉破，凉入单纨病骨知。试问夜窗灯火读，何知蚊蚋扑缘时。千里昆崙一月风，乘流初不恨途穷。南陔就养晨昏乐，东榻忘怀笑语同。牛酒故应推汴上，鲈莼那复念吴中。明朝系缆襄陵驿，试上高原望郁葱。"}