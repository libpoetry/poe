{"id":"683129","title":"次郑好义见贻韵","dynasty":"明","author":"方孝孺","text":"郑子好古学，天机静而深。冲然舞雩咏，中有咸韶音。茅舍带流水，琴书閟清阴。游鱼戏晴波，好鸟鸣远林。那得一笑乐，洗此千古心。赤骥困皂枥，垂头避驽骀。王良振长辔，蹴踏风云开。古来功名际，何代无奇才。当其未遇时，谁免蒙尘埃。丈夫亮有命，勿使心颜颓。少时见白日，意谓手可扳。仰天邈无阶，狂走徒赪颜。尺绠愧深汲，寸管无全斑。圣途千万里，用力恒苦艰。安得骖飞龙，倏尔升天关。幼安老丘壑，千载想高情。鄙哉华子鱼，轩冕良可轻。功名世不少，孰与节义并。至乐有天贵，苟得非吾荣。临风发长叹，欲为智者评。山中一樽酒，慰此离别肠。清夜步广庭，大星吐寒芒。向来负奇气，举目空四方。栖迟盛年至，留滞天南荒。君看升帝闲，不必真乘黄。"}