{"id":"1105908","title":"踏莎行","dynasty":"宋","author":"王以宁","text":"梦褥光宗，河东右族。向来到耳声华熟。游从两世记金兰，风流二阮居南北。今夕何辰，相亲灯烛。一廛我愿依韦曲。长君未可赋骊驹，山人莫为蒲轮促。我自山中，渔樵冷族。一丘一壑平生熟。朅来江海寄馀生，心兵语阱频奔北。九里灵河，十分光烛。分辉借润须邻曲。柳家兄弟莫瞋人，狂奴小户元低促。位正三槐，光生九族。人间一梦黄粱熟。迩来荆楚地行仙，卜居深在延原北。笑问从前，谁调玉烛。当筵鲍老那能曲。山中饮酒是生涯，欲归未果成烦促。"}