{"id":"753148","title":"即事","dynasty":"清","author":"赵金鉴","text":"束带迓上官，肃节江之湄。吏云有成例，不敢玩忽为。叹息古道湮，气节日靡卑。衣冠何伟岸，折腰向小儿。缅怀古良宰，岂有悦世姿。勤民尽职守，不谙逢迎宜。而我何为者，中道苦栖迟。世局日迫隘，已非黄农时。栖皇奚所求，徒为识者嗤。逝将投绂去，烟雨卧颍箕。傲然睨世间，君知我为谁。"}