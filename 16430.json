{"id":"16430","title":"杂兴·意智未成百不解","dynasty":"唐代","author":"卢同","text":"意智未成百不解，见人富贵亦心爱。等闲对酒呼三达，屠羊杀牛皆自在。放心为乐笙歌攒，壮气激作风霜寒。厨中玉馔盈金盘，方丈厌见嫌不餐。飞鹰跃马实快性，唇腐齿烂空巑岏。岂期福极翻成祸，祸成身诛家亦破。昨朝惆怅不如君，今日悲君不如我。否泰交加无定主，懒学风云戢翎羽。绿酒清琴好养生，出将入相无心取。三五图书旧揣摩，五千道德新规矩。"}