{"id":"953255","title":"白拒霜","dynasty":"宋","author":"林景熙","text":"美人潇洒江水东，玉为肌骨冰为容。岂无嫣红闹别浦，自性淡伫羞迎逢。燕脂百斛斗宫饰，白帝有令毋纤秾。霜纨雾縠许在列，其敢诲冶女不共。阿环羽衣曾按舞，睡棠何事分春浓。不如淡扫粉亦却，诸姨合避虢国封。当时亲承香露渥，峡梦回首云无踪。空闻天王守太白，朝元阁下悲秋蛩。我来殷勤为花寿，铅霜赠尔瑶兔舂。却向花间酌清气，叱御勿进琉璃钟。"}