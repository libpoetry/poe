{"id":"1231562","title":"幽兰题姚节妇金氏传后","dynasty":"元","author":"张简","text":"幽兰生深谷，靡靡多容光。众草虽共长，安得比其芳。修丛泛光风，紫蕤明朝阳。岂徒媚春色，特以持贞良。幽閒意自得，婉淑情不伤。忽然商飙发，肃肃飞严霜。卉木竞凋谢，山林亦荒凉。惟兹一寸芳，枯槁犹馨香。岂同桃李花，零落随风扬。小草有坚操，虽死而不亡。佳人在空谷，遭时不平康。能以礼自持，与世扶纲常。我歌幽兰诗，楚调悲中肠。掩抑发鸣琴，声尽馀慨慷。"}