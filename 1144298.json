{"id":"1144298","title":"雪","dynasty":"宋末元初","author":"杨公远","text":"万籁更深寂不鸣，窗间恍觉月微明。情知是雪疑非雪，忽听前村折竹声。无奈风威冷逼衾，起来搔首更披襟。方知搅下漫空雪，已积阶前尺许深。祇应王母宴瑶池，宴罢群仙趁醉归。驾凤鞭鸾仍驭鹤，满空风捲羽毛飞。天教尘世换规模，万象忧愁心未孚。一夜苍松须白尽，青山顿觉老头颅。堆琼积玉遍阶除，个是骚人富贵馀。莫道得渠无用处，寒窗能映夜观书。造化须臾变物华，园林无处不梅花。三间矮屋清溪上，疑似林逋处士家。喧呼童稚塑狮儿，髣髴形模便有威。枯炭点睛铃用橘，酒杯叠叠印毛衣。腊前三白兆丰年，此话农家万古传。近值世更人事改，生民全藉老天怜。雪满乾坤月满天，剡溪风景尚依然。戴逵仙去徽之死，乘兴无人更棹船。彻夜阴风恣怒号，谁家帐底饮羊羔。何如榾柮炉边坐，雪水煎茶兴味高。"}