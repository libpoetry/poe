{"id":"703522","title":"社集诗","dynasty":"明","author":"释函可","text":"塞外高松青百尺，凄风吹雨半天声。共经万死知生重，却羡孤身似叶轻。东海只今馀大老，西山不愧是难兄。予生匪远寒逾甚，白雪同歌岁岁情。刀俎遗馀生久残，漫劳诸子摘琅玕。春风沙碛惊新至，腊月盘冰好共餐。万里乡关三岁梦，七觔布衲五更寒。淹留竟日归须晚，祇恐重来事又难。"}