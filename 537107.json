{"id":"537107","title":"张幼于惠临洮赐砚歌","dynasty":"明","author":"王世贞","text":"蒙将军扫中山敌，归向临洮斲地脉。刓出坚珉三尺碧，祖龙爪端五花黑。一时漆合毛颖交，千古泓开墨君宅。临洮金人血中土，天画此石归沙碛。歙州龙尾近足致，端溪鹆眼新堪惜。淳熙主人眷西顾，玉堂昼草平番檄。中涓但睹天颜喜，学士惊传百朋锡。小击疑闻泗滨磬，捧来似剖蓝田璧。宸章姓字刻琬琰，烟霞不散乌皮席。后四百年竟谁在，楚人弃弓楚人得。张生豁达烟过眼，王子贪馋咽生液。呜呼右军风字世不见，令我青箱久无色。珍重题诗一报张，夙生或结词林识。"}