{"id":"692581","title":"送王原常用其留别诗句为题三首 白云时在目","dynasty":"明","author":"杨守阯","text":"渺渺孤飞云，悠悠太行道。望望天一方，恻恻伤中抱。云兮本无心，聚散秋空杳。明发怀二人，触目离情搅。瞻云想亲舍，万里青山绕。不睹山中人，祗见云中鸟。鸟飞云与还，花落重门晓。怅然歌式微，别离何草草。寄言缙云卿，莫恋白云好。苍生望为霖，从龙兴枯槁。西北有高楼，逶迤上千仞。回澜俯绿水，阿阁凌青云。中有弦歌曲，知者识其真。自云良家子，选择趋严宸。佩玉曳罗裳，欲以充下陈。朱颜俗不薄，燕赵多美人。无盐逐乡里，毛施亦逡巡。容华恐消歇，抚心一以矉。明德苟不亏，燕婉终相亲。芙蓉湛秋水，桃李熙阳春。随时爱容辉，无为长苦辛。赠君金琅玕，报我青玉盘。馥馥春兰姿，皎皎秋月辉。流光照我怀，馨香袭我衣。游子惜日暮，行人怀路歧。对酒未成醉，揽衣重徘徊。孤兽不遑食，离鸿亦呜悲。感之复叹息，益抱离群思。四海皆兄弟，白首谁相知。断金良不易，丽泽一以资。胡为远离别，各在天一涯。南陔有真乐，伐木多苦辞。怀哉复来斯，三岁以为期。"}