{"id":"815134","title":"伊犁纪事诗四十三首","dynasty":"清","author":"洪亮吉","text":"城西乞得暂勾留，何止逃喧亦避仇。只觉医方有奇效，闭门先学陆忠州。橐笔频年上玉墀，虎贲三百笑舒迟。书生亦有伸眉日，独跨长刀万里驰。环碧轩中祟不迷，仅余风柝雨凄凄。固知此老迂难近，绝胜宵分咒准提。到日先传领督催，无端堂帖复追回。间心检点流人册，枨触西川御史台。熟客先惊问姓名，记曾跃马入咸京。当时书记疏狂甚，亲屈元戎作骑兵。谁跨明驼天半回，传呼布鲁特人来。牛羊十万鞭驱至，三日城西路不开。古庙东西辟广场，雪消齐露粉红墙。风光谷雨尤奇丽，苹果花开雀舌香。芒种才过雪不霏，伊犁河外草初肥。生驹步步行难稳，恐有蛇从鼻观飞。鹁鸪啼处却东风，宛与江南气候同。杏子乍青桑椹紫，家家树上有黄童。五月天山雪水来，城门桥下响如雷。南衢北巷零星甚，却倩河流界画开。毕竟谁驱涧底龙，高低行雨忽无踪。危厓飞起千年石，压倒南山合抱松。日日冲泥扫落苔，一条春巷八门开。外台自有萧闲法，携具方家说饼来。坐来八尺马如龙，演武堂前夹路松。谪吏一边三十六，尽排长戟壮军容。凿得冰梯向北开，阴厓白昼鬼徘徊。万丛磷火思偷渡，尽附牛羊角上来。城隅两日霁寒威，韦曲词人尚下帏。趁得南山风日好，望河楼下踏春归。幽绝城西半亩宫，古垣迤北尽长松。危楼不用枯僧上，罔两时时代打钟。百辈都推食品工，剪蔬饶复有乡风。铜盘炙得花猪好，端正仍如路侍中。瓯脱宵寒忽异常，行辕门外橐它僵。堂期纵过天中节，明日仍冠骨种羊。游蜂蛱蝶竞寻芳，花事初红菜甲黄。只有塞垣春燕苦，一生不及见雕梁。一卷平台纪事功，十年循吏说宏农。便同海外奇书读，腹痛还思邴曼容。城西连日雨昏黄，急溜先倾羊马墙。夜半老兵惊起叫，皂雕如虎扑人忙。万死方来西海头，别司锁钥领兜牟。关中老守疏狂甚，尚忆东风燕子楼。将军昨日射黄羊，亲为番王进一汤。百手尽从空里举，更凭通事贡真香。黄泥墙北打门频，白发来辞喜气新。却买鲜鱼饲花鸭，商量明日饯归人。伏流百尺水潺湲，地势斜冲北斗垣。高出长安一千里，故应雷雨在平原。生羌一月病弥留，夜半魂归户不收。忽变驴鸣出门去，郭桥何似板桥头。偶选龙媒贡上方，万蹄如铁剖河梁。驿骝尽解如人立，环拱将军下角场。鹑鸪啼处却东风，宛与江南气候同。杏子乍青桑葚紫，家家树上有黄童。累臣百计遣秋光，学圃年来寖有方。莳得菊花三百本，归家亭子宴重阳。穷荒连月有恩纶，边雨初晴塞草春。昨午北郊迎诏使，分明捧日两黄人。怪风时起扑灯蛾，旧燕巢欹鼠作窠。蒸得春蚊大如斗，南山湿雾入帘多。老饕到此已无缘，且减常餐汲井泉。十日斋厨冷于寺，故应蔬味胜腥膻。达板偷从宵半过，筝琵丝竹响偏多。不知百丈冰山底，谁制齐梁子夜歌。篱豆花红藓叶班，时时约客话更阑。斋厨百品多尝遍，惜少山雌入食单。山沟六月晓霞蒸，百果皆从筵上升。买得塔园瓜五色，温都斯坦玉盘承。偶向尊前学楚歌，天涯谁识故人多。郎官湖水清如镜，绝忆三更放棹过。五月天山雪水来，城门桥下响如雷。南衢北巷零星甚，却倩河流界画开。戟门东去水潺湲，山色周遭柳作垣。日昃马行三十里，纳凉须驻会芳园。待得城楼月欲升，竟携茶具就书灯。九朝旧事无人听，只有西厅老郡丞。结客城南缓步回，水云宽处浪如雷。昨宵一雨浑河长，十万鱼皆拥甲来。一旬蝴蝶已成团，便拟开筵宴谪官。携得百花洲畔法，种来鹭粟大如盘。积雨冥蒙路不开，巑岏历尽始三台。万松怪底都相识，曾向童年入梦来。雪深才出玉门关，三月君恩已赐环。嬴得番回道旁看，争传李白夜郎还。"}