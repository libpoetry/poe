{"id":"580953","title":"赠费侍御还朝用李太白韵","dynasty":"明","author":"张诩","text":"清名动两京，高价重连城。神骏一过目，知是渥洼生。洒然出尘姿，而抱济物情。布衣辇毂下，文擅倚马名。风云生两腋，来从龙虎争。常怀致主谊，靡羡锦衣荣。小大各有用，所贵斯道行。割鸡试牛刀，三年政有成。刀笔惊老吏，冰蘖腾芳声。贤名闻九五，有诏速如京。父老挽君衣，感惠各沾缨。官居柱下史，正色率群英。天门高九重，仰视孤凤征。手持三尺法，上佐日月明。请剑出上方，埋轮在都亭。帝念岭海远，烛之以法星。绿林缚封豕，瘴海剪长鲸。万卉尽枯槁，值此甘霖倾。呻吟转讴歌，欢若登蓬瀛。闻风遁豺狼，在一弛一张。鹰鹯不如凤，霸道终愧王。骅骝一展足，万马空腾骧。功名置身外，楚得而楚亡。仆居四百峰，恍若堕醉乡。公馀君枉顾，解衣坐茅堂。语及经济事，此心共皇皇。汲涧当新酎，折荷当玉觞。名花当国色，妙舞十二行。鸟吟当妓唱，亦有音绕梁。君笑曰富贵，如朝露夕阳。风波一失路，齐楚遥相望。世态多风雨，人情逐炎凉。江山尚有改，人世岂不溃。仆答曰谁哉，大舶济沧海。圣心寓击磬，高人乐铲彩。既失兼济谊，翻成独善罪。规规与君居，在我无卷舒。知心语未足，远别将奈渠。堆盘有蕉荔，设馔无齐菹。维时七月半，新凉满郊墟。君行趋北阙，仆行迈南楚。青玉环五峰，左右如龙虎。东南翳日月，上下迷风雨。长卧此山中，何处寻太古。有时醉峰顶，漱齿九龙泉。喘与九天接，息与沧海连。人生如梦耳，万事堪舍旃。颜回与禹稷，各撑渡人船。浩浩本来然，自馀皆浮烟。东山天下望，领命自九天。见仆极口道，道君如范老。烂熟天下事，惜哉麻未草。二妙聚一堂，德星应苍昊。顾仆蠛蠓然，毅然任斯道。东山千仞冈，竹窗百尺楼。东所何为者，方寸有十洲。仁贤共出处，正当五百秋。医国无双枝，人材第一流。迩闻边报急，烽火照皇州。两公韩范略，当解倒悬愁。费公正红颜，刘公已白发。用材无老少，众星让孤月。人才当此日，万紫杂千红。遗逸有麟凤，可礼不可栊。谁体上天意，谁敦下士风。元气傥不息，天道岂终极。伫看九苞来，文章成五色。山龙补帝衣，火藻备粉饰。万里秋水襟，飞上梧千寻。端居守渊默，万玉宜森森。君从今日去，两情江海深。杳然山水隔，尚嗣金玉音。赠君无白璧，赠君无黄金。赠君唯白云，赠君唯此心。忆我抱忧归，一病十年来。志如江汉决，万牛挽可回。衔环意空切，奏赋心已灰。昨闻君有意，封事荐凡才。吾君古神尧，忧勤理治秋。自有商鼎任，从劳杞人忧。我著我蓑去，桐江钓碧流。经纶付公等，及时展壮猷。功成傥身退，寻我五峰头。"}