{"id":"1109972","title":"祁门道中四首","dynasty":"宋","author":"吕本中","text":"去程归雁两悠悠，行到荒山尽上头。试问中原何处是，只言东些是宣州。风落千山雨夜鸣，时因归梦识宣城。欲知溪路行多少，已过徽州第五程。宣城人物未全衰，四士风流世不知。别后略无佳语寄，道中才有数篇诗。詹郎逸气今谁似，李令清言久不闻。独立共传摩诘后，隐居还见伯仁孙。"}