{"id":"1113222","title":"和刘尉赤岸上巳","dynasty":"宋","author":"张商英","text":"教池天气不胜情，携手聊同陌上行。洛禊嬉游修故事，楚歌欢笑集村氓。慕潘珍果盈车掷，挑卓幽琴满座倾。为报兰亭王逸少，且无今日管弦声。采兰时节近清明，朝野欢娱值太平。坦率从来如庾亮，穷愁素不学虞卿。三年阳渚成何事，一觉邯郸悟此生。把酒花前须醉倒，肯教风雨落繁英。"}