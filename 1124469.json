{"id":"1124469","title":"道山梅开最迟作四绝句","dynasty":"宋","author":"项安世","text":"晓窗依约见凝脂，争挽南枝问别离。幸有今年春较早，避人何事却开迟。走下青泥湿素綦，竹篱苔径有横枝。疏花数点凄凉甚，已甚樱桃似雪时。一年人事几推移，只倚梅花似旧时。起懒妆迟花亦老，却教青鬓不成丝。避妒含羞作态迟，等閒虚度上春时。东风已到垂杨树，倚赖清香欲告谁。"}