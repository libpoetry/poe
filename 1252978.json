{"id":"1252978","title":"过苏州","dynasty":"元末明初","author":"刘基","text":"姑苏台下垂杨柳，曾为张王护禁城。今日淡烟芳草里，暮蝉犹作管弦声。姑苏台下垂杨柳，落叶萧萧日暮风。天地山河有真主，迎来送往总成空。忆昔吴宫无事时，满城杨柳舞西施。如今柳尽西施死，恨杀当年陌上儿。陌上清歌最可听，谁知此是断肠声。就中更有杨枝曲，恨杀昏鸦及晓莺。虎丘山下月朦胧，阊阖门前动地风。子夜一声琴一阕，杜鹃声在碧云中。灯映前窗纸不鸣，四邻无语犬号声。南阳巳起为霖了，何用人间更得名。满地寒风满面尘，荒烟白草旧通津。晏安酖毒俱亡国，可但西施解误人。成败由天众所知，乌江拔剑更何疑。谁言碧海剸蛟手，也学临春井底儿。小雨如膏渍陌尘，一沟寒碧晓生鳞。馀年巳自无多子，更向途中见早春。"}