{"id":"866111","title":"次韵吴静能秦桧","dynasty":"宋","author":"丘葵","text":"故老相传为秦桧，飞仙时立冻蛟背。疑是当年丫髻人，凭虚驭气今安在。百千年树见栽时，新承雨露入昭代。托根南极殿下生，巍巍直与天枢对。纷纷牛马已成尘，露叶风枝今几载。是时鸾凤一来栖，枭狐不敢鸣妖怪。一朝名字动至尊，不见尊形空粉绘。多少黄冠尽白头，依神正直人再拜。老榛何物敢干名，直根惟有苏仙爱。方今南北同一天，孤标不见贞元会。"}