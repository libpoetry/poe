{"id":"586804","title":"赠圆山周郡判","dynasty":"明","author":"钟芳","text":"当年旅食长安道，与君联舍通怀抱。礼闱春榜未知名，君为开棋卜祥兆。桃花煖浪披春风，果然应兆腾双龙。何期一龙逐仙逝，攀留莫及号孤蓬。幸哉君侯重义气，饭含敛榇皆如制。古云生死见交情，死者复生生不愧。拜官分理桂林刑，赠言我亦华之行。三年乔擢武昌倅，武昌山水增高清。幡然忽堕思乡泪，不待苍颜纵归辔。椰叶榕阴午睡浓，黄鹂紫燕春游媚。转眼于今三十年，相逢鬓雪交霜髯。踟蹰蹙席谈旧故，失声大半归黄泉。且言宅里连经水，赠言已逐鱼千里。我归索稿亦已亡，重构自伤衰甚矣。金销石泐尚有时，么么得丧奚足异。细研龙尾濡紫烟，净扫溪藤为君记。"}