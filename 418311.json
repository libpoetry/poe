{"id":"418311","title":"春日招张子厚沈治丞金祝君驱车至少山观桃花","dynasty":"近现代","author":"黄公渚","text":"别山逾十年，人老山自少。春风十里花，烂漫春意闹。严妆二八姝，取譬乃尔肖。置身锦绣堆，鬘天露微笑。游车不期来，并赴山灵召。凭高万象呈，一亭据其要。或皑若璚霙，或赪若原燎。风翻玉璁珑，日透金照耀。秀色足饱餐，穷目得慰犒。山川有至文，即此揽众妙。芳菲贵及时，迟恐风雨暴。驱车循归途，韶景馀恋嫪。"}