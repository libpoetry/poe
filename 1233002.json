{"id":"1233002","title":"鸡鸣高树巅","dynasty":"元","author":"周巽","text":"东方曙色动，喔喔金鸡声。初唱疏星落，再啼斜汉倾。朱冠摇摇奋锦翼，飞出扶桑枝上鸣。生秉五德合阳精，司晨长是临五更。气雄将斗跃金距，馀勇未衰犹力争。有客能鸣度关早，何人促起舞剑轻。朝来喧呼驱上树，木末声残风露清。思妇因之惊远梦，归人不至感中情。感中情，向谁诉。人在边头音信无，几回梦绕关山路。"}