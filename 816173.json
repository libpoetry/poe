{"id":"816173","title":"题赵焕文先生殉节纪二首","dynasty":"清","author":"章慎清","text":"惨睹中朝大命倾，匹夫有责矧公卿。哀时不尽生前痛，洁己遑论死后名。甘效采薇思凛节，竟同填海为输诚。此邦忠义非虚语，正气常留亘太清。山河颠沛战龙蛇，血雨腥风动暮笳。不惜残躯拚报国，特留遗训为安家。松高别具淩霜干，葵老犹存向日花。倘有精魂赴京洛，故宫禾黍定咨嗟。"}