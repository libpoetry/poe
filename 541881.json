{"id":"541881","title":"汾州以来分守参政如胡世甫葛与立马子懋程信夫彭克宪陈元卿李子高宋伯镇孙格卿张时芳纪恒甫诸公皆旧识也宋有禦敌之功不见知当道解官归越嗟哉","dynasty":"明","author":"谢榛","text":"边尘连岁静于扫，塞马曾嘶汾上草。落日偏增流水寒，白云不减青山好。宦游此地故知多，半是閒门雀可罗。伯镇守城功自见，农桑依旧满西河。"}