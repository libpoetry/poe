{"id":"844121","title":"孤愤","dynasty":"清末民国初","author":"陈肇兴","text":"学书学剑两无成，投笔今朝为请缨。万苦备尝增忍性，百年多累误虚名。恩仇未报家先破，贫病交侵命已轻。知被下车冯妇笑，短衣缚裤逐人行。纷纷肉食总无谋，议抚招降半不酬。鼙鼓惊心犹昨日，河山转眼又三秋。谈来战伐人皆勇，说到流亡我尚愁。卜式家财逾十万，输将已罄漫徵求。风鹤经时喘未苏，飘零一剑寄长途。年华荏苒髀生肉，戎马消磨颔有须。每过贼营愁吠狗，常随俗忌怕闻乌。海滨耆旧凋残尽，谁向黄公问酒炉？"}