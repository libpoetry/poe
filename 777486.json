{"id":"777486","title":"熟番歌","dynasty":"清","author":"柯培元","text":"人畏生番猛如虎，人欺熟番贱如土。强者畏之弱者欺，毋乃人心太不古。熟番归化勤躬耕，荒埔将垦唐人争。唐人争去饿且死，翻悔不如从前生。传闻城中贤父母，走向城中崩厥首。啁啾?格无人通，言不分明画以手。诉未终，官若聋。窃窥堂，有怒容。堂上怒，呼杖具。杖毕垂头听官谕，嗟尔番，尔何言，尔与唐人皆赤子，让耕让畔胡弗闻。吁嗟乎，生番杀人汉奸诱，熟番独被唐人丑，为父母者虑其后。"}