{"id":"689633","title":"壬子秋过故宫十九首","dynasty":"明","author":"宋讷","text":"离宫别馆树森森，秋色荒寒上苑深。北塞君臣方驻足，中华将帅已离心。兴隆有管鸾笙歇，劈正无官玉斧沈。落日凭高望燕蓟，黄金台上棘如林。技巧声淫误帝聪，万机谁为代天工。国中失鹿迷原草，城上啼乌落井桐。驼鼓声干鸾辂远，马挏筵罢革囊空。不知金宋为殷鉴，漫说东皇历数终。禁路随人不忍行，临风立马倍伤情。千年王室山河壮，万里宫车社稷轻。金鼎夔龙兴圣殿，紫驼部落受降城。凭谁为问天魔女，唱得陈宫《玉树》声。万国朝宗拜紫宸，于今谁望属车尘。名闻少室征奇士，驿断高丽进美人。朝会宝灯沈转漏，授时玉历罢颁春。街头野服儒冠老，曾是花砖视草臣。六宫春色一宵残，夷难何人策治安。去国登瀛唐学士，降城执戟汉材官。瑶宫有扇捐金雀，紫塞无旗卷角端。花柳亦知宫女散，妆红颦翠簇金銮。土木穷奢过楚台，披香积翠满蓬莱。宫鸦惊月鸡人去，戎马腾云虎士来。侍从严徐冠盖散，燮调杨李栋梁摧。燕歌赵舞终朝夕，不觉嬉游是祸胎。扶运匡时计已差，青山重叠故京遮。九华宫殿燕王府，百辟门庭戍卒家。文武衣冠更制度，绮罗巷陌失繁华。毡车尽载天魔去，惟有莺衔御苑花。黄叶西风海子桥，桥头行客吊前朝。凤凰城改佳游歇，龙虎台荒王气消。十六天魔金屋贮，八千霜塞玉鞭摇。不知亡国泸沟水，依旧东风接海潮。郁葱佳气散无踪，宫外行人认九重。一曲歌残羽衣舞，五更妆罢景阳钟。云间有阙摧双凤，天外无车驾六龙。欲访当时泛舟处，满池风雨脱芙蓉。五云双阙俯人间，岁晏天王狩未还。鹦鹉认人宫漏断，水沈销篆御床闲。朝仪无复风云会，郊祀空遗日月颜。莫向边陲动戎马，汉兵已过铁门关。滦京南下是中华，夜出居庸去路差。何处又栖王谢燕，故侯谁种邵平瓜。九重门辟人骑马，万岁山空树集鸦。独有天池秋水满，西风吹入钓鱼槎。仙裳宫袖拥龙舟，一夕兵来罢盛游。万户千门银烛冷，六军百职布袍秋。御桥路坏盘龙石，金水河成饮马沟。日暮胡笳和羌笛，舞儿羞见锦缠头。万年海岳作金汤，一望凄然感恨长。禾黍秋风周洛邑，山河残照汉咸阳。上林春去宫花落，金水霜来御柳黄。虎卫龙墀人不见，戍兵骑马出萧墙。汉皇爱舞起龙船，锦缆香维御柳烟。侍女争开妆镜匣，后宫不理败弓弦。青油幕乏登坛将，金马门空待诏贤。惟有广寒西畔柏，不知争战翠参天。清宁宫殿闭残花，尘世回头换物华。宝鼎百年归汉室，锦帆千古似隋家。后宫鸾镜投江渚，北狩龙旗没塞沙。想见扶苏城上月，照人清泪落胡笳。瑶台琼室倚清虚，佳气潜消谏疏疏。帅阃有兵空虎卫，经筵无讲逐銮舆。侯封一代皇孙爵，帝纪千年太史书。斜日五云坊下路，老儒骑马重踌躇。黼座簪裳列俊髦，禁闱环佩立仙曹。两京台阁工输巧，四海涂泥赤子劳。端本有书遗鹤禁，宣文无客进龙韬。拂郎天马空踰海，不驾朝元玉辂高。事事伤心乱若丝，宫前重咏《黍离》诗。百年礼乐华夷主，一旦干戈丧乱师。凤诏用非麟阁老，雉门降是羽林儿。行人莫上城楼望，惟有山河似旧时。云霄宫阙锦山川，不在穹庐毳幕前。萤烛夜游隋苑圃，羊车春醉晋婵娟。翠华去国三千里，玉玺传家四十年。今日消沈何处问，居庸关外草连天。"}