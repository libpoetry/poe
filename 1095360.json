{"id":"1095360","title":"酬杨左司","dynasty":"宋","author":"释居简","text":"蜜花小春操，自笑雪萼迟。中有千斛香，半点不自私。逮兹良月半，著得鲜风吹。吹作群卉先，以庆此段奇。悠然一临风，粲然一解颐。孤芳尔何事，要结斯人知。紫荷乡来橐，綵庭亲付衣。今兹玉笋班，默赞元化机。不知春几何，但见物自怡。蔼蔼蒸粹和，荡荡生华滋。问之何因尔，有以润色之。善颂继善祷，试听舆人辞。亦既多寿祉，颂祷夫奚为。盍观舆人心，以尉舆人思。"}