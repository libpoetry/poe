{"id":"691381","title":"己亥房山除夕营中作","dynasty":"明","author":"李昌祺","text":"残腊中宵尽，孤怀百感深。已惭先哲训，徒抱古人心。偃息何由得，勤劳敢不任。寒灯照空榻，拥褐谩愁吟。患难仍连岁，蹉跎独此身。风尘双短鬓，宇宙一穷人。向曙繁星没，凝寒积雪新。椒花今夕酒，谁寿白头亲。稚子捐深爱，酸辛痛莫支。坐愁侵骨髓，行乐负心期。风俗殊方异，人情近老悲。前程驽马足，敢不慎驱驰。风雪当除夕，空营一榻孤。天涯悲舐犊，地下忆童乌。宁复衰颜壮，惟应泪眼枯。大灵如不妄，再拜谢玄夫。今夕犹常夕，如何倍忆家。二三千里道，四十五年华。贫有文章在，官无品秩加。遥知妻共女，愁坐卜灯花。警柝严巡逻，寒更独坐听。凄其孤影瘦，邪许万声停。败壁风穿苇，空庖凌在瓶。茫茫天壤内，么么一螟蛉。"}