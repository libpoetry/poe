{"id":"683556","title":"得骐儿领解南都报书此寄勉","dynasty":"明","author":"王世贞","text":"斋房寂寂篆烟微，忽有泥金叩竹扉。一日看花倾白下，千秋奕叶振乌衣。弹将流水方成是，刖后连城始悟稀。最好鹿鸣歌宴罢，莫教恬澹与心违。镜里蛾眉叹不逢，承恩今际易为容。一毛吾自先惭凤，五彩而宁仅似龙。阿阁纷惊初日拥，钟山瞥见庆云从。莫矜家世青箱业，剩有余忠报九重。"}