{"id":"613506","title":"有剖蛤蜊者满腹皆虫蛆再剖亦尔莫测其故余作歌示之","dynasty":"明","author":"李之世","text":"阎浮世界大海水，泡影光中化百族。皮毛齿角及鳞介，下至有头若无足。莫不含灵具至性，其中一一有佛慈。佛慈众生无差别，佛相遍现亦如之。应缘度生垂化迹，不争其类争其时。迷人不解佛真性，敢向众生笺慧命。鸾刀一启性命悲，一日不启馋难支。弥天杀网张沙界，万劫相寻无尽期。诸佛名为可悯者，以杀止杀应难化。殷勤摘叶付儿啼，方便菩提證刀下。枯壳相中转法轮，俨然大士现化身。河目珠眉光满月，璎珞伽黎妙入神。竖儒不察其中义，只道形模偶相似。肯信文殊累劫因，前身曾脱蛤蜊蜕。云何馋腹竞啖吞，依然蜷壳食蛤蜊。菩萨如来大悯伤，不示慈容示丑类。双壳才开百蛆攒，细似牛毛簇似猬。投之以水蠕蠕活，谛视良久生寒悸。须臾更剖亦如斯，倾筐一掷沟与隧。此段因缘讵偶然，我云是佛显教权。众生业轻犹可度，一凛慈容信且坚。辟如刽子逞刀手，见其父母刀亦捐。迷人业重佛不转，枉教善巧行方便。咽喉火起业生贪，夺其所夺业不现。蚖蛔钻额蛆腐肠，对此何如尚敢尝。翠盘有箸不能下，何用鸾刀重创伤。罪性空时莫问果，佛佛圆明珠颗颗。就将蛤蜊比莲台，颗颗中具如来座。佛遍恒河沙界中，物物应与蛤蜊同。乍然悲喜生畏抑，是物皆现圣慈容。有如贪喙恣豪嚼，钵盂净饭亦生虫。此是如来秘密藏，芥子须弥纳万象。提出吹毛颔下刀，抉去空华目里障。不然枯骨有何灵，猪齿白骨现佛形。狞犬衔来不敢食，难道畜生不爱腥。狗子有无佛性也，且扫涂抹几剡藤。"}