{"id":"1139063","title":"送罗秋崖","dynasty":"宋末元初","author":"陆文圭","text":"宰相昔起富春山，门生四海皆达官。笺书争宝朵云样，题诗便隔纱笼看。知君相与有瓜葛，绝口不道人所难。何不跨鳌上金銮，胡为采芹坐江干。群鸮飞来争野葚，三鳣不足供朝餐。人生荣悴何足叹，海水会使桑田乾。当轩下马昔日盛，闭门罗雀今朝閒。群儿瑟缩手不热，先生落魄毡犹寒。范阳城南丹旐归，何人送者车班班。羊昙独洒西州泪，孟尝空感雍门弹。老树春残蝴蝶去，沧江岁晚白鸥还。北风吹雪被长峦，诗囊酒榼随征鞍。请君读诗饮美酒，归日谢客牢闭关。世间万事不须问，西湖柳色差可观。"}