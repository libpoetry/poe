{"id":"700619","title":"读史十首 晏婴","dynasty":"明","author":"高启","text":"一裘身着久经年，禄米分炊几户烟。尽说大夫能养士，却于尼叟惜封田。二子全操七国权，朝谈纵合暮衡连。天如早为生民计，各与城南二顷田。危计难成五步间，置君虎口幸全还。世人莫笑三闾懦，不劝怀王会武关。朝歌长夜馆娃春，总为妖姬戮谏臣。何事邯郸贵公子，能因牴者杀佳人。纷纷倾夺苦多谋，得势还怀失势忧。丞相不须嗔蔡泽，此时当问老穰侯。早奏文章直殿庐，茂陵还复访遗书。寂寥犹抱《春秋传》，谁问江都老仲舒。外家势重直言稀，京兆书陈蹈祸机。合浦老妻须莫怨，绝胜卧病死牛衣。莫恨流星堕渭滨，出师未捷已沾巾。天应留取生司马，归作他年取魏人。军门被褐异隆中，抱策归秦竟事戎。犹喜遗言真有识，不教胡马向江东。自古南荒窜逐过，佞臣元少直臣多。官来泷吏休相诮，天要潮人识孟轲。"}