{"id":"522622","title":"拟燕歌行二首 其二","dynasty":"明","author":"李梦阳","text":"银河耿耿秋夜长，牵牛织女限河梁。终日美杼不成章，延颈北望涕沾裳。自居别我之他方，锦衾灿兮独空床。北风发发天雨霜，鸿鹄垂趐不能翔。溪谷天寒林树苍，道路欲归多虎狼。人烟断绝乏资粮，为君忧愁断肝肠。思策良马逝居旁，中道失路河无杭。揽衣踟蹰夜未央，愿为浮云归故乡。"}