{"id":"536957","title":"怀柔六槐歌","dynasty":"明","author":"王世贞","text":"怀柔署中六槐树，小者百尺凌穹苍。五如五岳峙大荒，一若小室嵩之阳。行天白日不能下，呼雨阑风势莫当。金钱万缗夺春色，珠玑千斛抟秋霜。饥乌怪鸱啼不歇，亦许狐兔穿其傍。根蟠老大托后土，区区斧斤宁见伤。东家梧桐仅人立，青皮剥落神摧藏。虽有凤凰不肯顾，安得送汝参天长。"}