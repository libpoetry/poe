{"id":"1117971","title":"龟堂独坐遣闷二首","dynasty":"宋","author":"陆游","text":"发已凋疏齿已摇，高谈谁与慰无聊。苦心虽呕何由出，病骨非谗亦自销。玉雪细尘烹瑞草，烟脂小把斸灵苗。贺公吴语吾能似，太息遗魂不可招。放逐还山八见春，枯颅槁项雪霜新。大床不解除豪气，凡眼安能识贵人。食有淖糜犹足饱，衣存短褐未全贫。北窗坐卧君无笑，拈起乌藤捷有神。"}