{"id":"713932","title":"细月歌","dynasty":"明末清初","author":"屈大均","text":"有天将军名太白，尝配明月逐月魄。小儿不识是长庚，唤作细月笑宾客。青莲小时月不识，白玉之盘向空掷。谓瑶台镜亦不然，镜岂有轮大十尺。太白之星诚易知，穿入月中苦蛮夷。太白高兮中国利，金星但愿出毋卑。汝今夜夜拜太白，朝朝启明起莫迟。启明多拜得聪慧，长庚更与命长宜。"}