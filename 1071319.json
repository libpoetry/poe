{"id":"1071319","title":"题张公明赏晴轩","dynasty":"宋","author":"汪藻","text":"端居有何好，名与胜会并。人生岂长闲，天宇不屡晴。邂逅风日佳，一醉万事轻。君家大父客，诗如九韶鸣。浮春散无垠，揽取造物惊。坐令绿野堂，岌嶪睢阳城。风流被三世，诸郎未惭卿。开轩著尊酒，报答千花明。饮罢遣客休，仰空看云行。是中有佳处，遑恤身后名。宁为秋雨叹，更作秋虫声。"}