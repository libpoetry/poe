{"id":"1238740","title":"易水歌","dynasty":"元末明初","author":"杨维桢","text":"风潇潇，易水波，高冠送客白峨峨。马嘶燕都夜生角，壮士悲歌刀拔削。百金买匕尺八铦，函中目光射匕尖。先生老悖不足与，灰面小儿年十三。事大谬，无必取，先机一发中铜柱。后客不来知奈何，狗屠之交谁比数。太傅言议谋中奇，奇谋拙速宁工迟。可怜矐目旧时客，击筑又死高渐离。镐池君，璧在水，龙腥忽逐鱼风起。沧海君犹祖遗筴，孰与千金买方士。乌乎荆卿荆卿虽侠才，侠节之死心无猜。君不见文籍先生卖君者，桐宫一泄曹作马。"}