{"id":"580224","title":"妾薄命集李","dynasty":"明","author":"江源","text":"妾本洛阳人，颜色桃花红。一叹倾城欢，朝入天苑中。龙颜惠殊渥，乘云驾轻鸿。锦衾抱秋月，罗衣轻春风。一辞玉阶下，山海几千重。宝镜匣苍藓，舞衣罢雕笼。春去复秋来，绿鬓成霜蓬。秋风散杨柳，雪花照芙蓉。望望不见君，吾心安所从。古来妾薄命，萧萧长门宫。睹物知妾意，龙剑有雌雄。雄剑藏玉匣，神物会当逢。"}