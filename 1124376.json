{"id":"1124376","title":"次韵潘都干水晶菊二首","dynasty":"宋","author":"项安世","text":"幕中安得野人园，种此晶荧白玉丹。冷淡虽无九春分，风流还得一冬看。银杯共色深宜酒，纸帐围香未怕寒。只向河阳种桃李，今时潘胜旧时潘。莫遣秋霞到晚园，怕将铅脸照成丹。落英但可和冰嚼，□色惟宜带月看。清似雪霜仍耐久，老于篱落不言寒。一枝合是闲人插，四海知侬鬓已潘。"}