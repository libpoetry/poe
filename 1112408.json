{"id":"1112408","title":"叶少蕴生朝三首","dynasty":"宋","author":"张元干","text":"绛节霓旌下九天，括苍初识地行仙。桃华海上三千岁，凤历人间五百年。可但彤弓寻节制，要知黔首望陶甄。香凝燕寝森兰玉，会见貂冠总附蝉。绿发翱翔翰苑春，升平三辅已朱轮。诗成山谷句中眼，名应石林天上人。耆旧政须廊庙具，蕃宣聊寄股肱臣。生朝剩欲为公寿，醉里蘋花度曲新。元戎玉帐凛霜威，谈笑何妨羽扇挥。平日丹心驰象阙，长年綵服奉慈闱。谁无五马人生贵，独有三奇命世稀。志在麟经成事业，颇闻天子诏公归。"}