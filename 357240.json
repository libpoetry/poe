{"id":"357240","title":"瑞龙吟·题《檗子填词》图","dynasty":"清代","author":"黄人","text":"金阊路，应忆罢酒篱亭，暝烟笼树。连宵秋遍芳塘，镜波尚照，云萍聚处。枉凝伫，归向嫩凉庭院，绛河当户。征鸿悄递瑶笺，发缄一笑，如闻俊语。旋梦梅花下，满衣明月，邀君同舞。从古画图溪山，词客如故。鹃红蝶绿，偷绣寒香句。还遥想，金钗泥饮，琼箫征步。卷里春来去，绿衫认取当年俊绪。休惜歌金缕。期共谱、麋城重阳风雨，试听草际，万千虫絮。"}