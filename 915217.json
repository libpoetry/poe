{"id":"915217","title":"早入东省残月初上","dynasty":"宋","author":"杨万里","text":"秉烛趋省署，两街犹闭门。素娥独早作，碧沼浣黝盆。宝扣剥见漆，半棱光剩银。忽作青白眼，圜视向我嗔。黑气贯瞳子，侧睨不敢真。皎然一玉李，前行导征轮。荧然数金粟，后扈从车尘。朝鸡传三令，都骑争载奔。星芒销欲无，月影澹失痕。金鸦飞上天，吐出红龙鳞。"}