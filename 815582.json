{"id":"815582","title":"题冯尹平幽窖雪鸿画卷","dynasty":"清","author":"翁同和","text":"寂寂圜扉老画禅，朗官窃笑吏人怜。台乌知赦浑难信，笼鸟惊秋耿不眠。挥洒默伤天壤大，弆藏分付子孙贤。皋陶祠下东头屋，记取连床读易年。亭林奚事怒沉河，吴季从闻出塞歌。万里寻亲今有几，只身负骨痛如何。完巢生死恩难报，题墓容衰事已多。两卷丹青皆血泪，勉承苦志莫蹉跎。"}