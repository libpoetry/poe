{"id":"1017658","title":"听乌槛角有感送衍上人归乡","dynasty":"宋","author":"释绍昙","text":"黄牛背上乌槛角，声声吹作村田乐。低入重渊高入云，拟别宫商都是错。断烟明灭柘岗西，这呜咿唤那呜咿。天地豁空群动息，野花惊秀不萌枝。古今酬唱知何限，记得完全忘一半。木人巧弄没弦琴，石女细呈毡柏板。年来节奏总输君，听彻无声自返闻。一曲还乡人错听，聚头唤作梅花引。"}