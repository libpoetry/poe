{"id":"778154","title":"声声慢·余幼年从嫂读，偶检慧福楼遗集，见寄余小令，诵读数次，勉和两阕 其一","dynasty":"清","author":"许禧身","text":"炉烟拨尽，莲漏催沈，漏声点滴房栊。前欢已渺，思来万种情慵。风弄轻云易散，叹流年、太觉悤悤。无聊极，恨天光黯澹，日影重封。又到残红零落，听杜鹃啼血，雨洒庭空。绣阁萧条，知心有几能同。犹记髫龄师弟，恨迢遥、泉路难通。悲往事，镇思量，幽闷万重。"}