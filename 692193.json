{"id":"692193","title":"寄神乐观邓仲修仙官","dynasty":"明","author":"来复","text":"天上琳宫白玉梯，别开方丈五云西。金花传赐仙官诰，上有乾清御墨题。醮罢星辰校绿章，虚坛夜夜降祠光。白鸾骑得朝天去，手把芙蓉侍紫皇。紫翠房深敞石屏，神仙炼液漱清泠。铁符催起龙行雨，白日风雷走六丁。自信身闲即是仙，金丹何必问长年。修真独许陶弘景，曾看袈裟习夜禅。奉祠曾谒会稽山，湖曲天风振佩环。一色荷花三百里，洞箫吹月镜中还。"}