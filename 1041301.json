{"id":"1041301","title":"隐直近诣阙献书报闻","dynasty":"宋","author":"刘敞","text":"炎晖若探汤，周道行倭迟。之子忍重跰，斯人方病痱。上书苍龙阙，移副鼎足司。卓跞动群听，谓言即张弛。虞卿万乘相，子房帝王师。古事可彷佛，世涂实参差。天阍虎豹深，弃我忽若遗。却走国西门，素衣化为缁。行行屡回首，未忍从此辞。贤者爱其君，肯如悻悻为。吾闻先达语，进退自有时。版筑不为辱，饭牛岂嫌迟。男儿建功名，或与老大期。努力梁甫吟，古人不予欺。"}