{"id":"686305","title":"西园八咏 藏书屋","dynasty":"明","author":"史鉴","text":"牙签缥带满堂垂，未许沂公独擅奇。请俸写来还自校，借人看去岂为痴。晴窗露展虞生蠹，净几潜披矢下帷。培养真成济时具，又将馀力教家儿。试携宫砚洗洄澜，渍墨淋漓最可观。龙尾蘸波玄玉净，马肝浮水紫云寒。风飘科斗文难定，月射方诸湿未乾。头白上卿临帖罢，又书封事献金銮。长松户外郁苍苍，卷幔蛟龙势欲翔。韩起曾经誉嘉树，召公今又憩甘棠。风生隐几聊闻籁，雨后呼童试采肪。君子由来善居室，吾乡亦有岁寒堂。内家丛里许分移，富贵应为造化私。承露玉杯和月冷，惜春罗幄护风吹。紫台姓魏犹循故，红萼名鞓似较奇。一自旬宣江汉后，花开多不在家时。陇头云气如车盖，变化油然去复留。起处四方沾润泽，乘时六合可浮游。风吹度影迷亲舍，日映成文捧御楼。楚水秦山千万里，停车北望思悠悠。亭亭如盖挺孤标，先世遗来匪一朝。色借绿袍荣及第，枝娇黄鸟惬迁乔。长承雨露当霄汉，迥出风烟带驿桥。不似灞陵原上树，管人离别半无条。渭水园林尺五天，绣衣笔势更翩翩。能文况是同年好，叙事还期后世传。坐见华风生草木，端知采色画山川。长安纸价应增贵，到处令人快睹先。当朝太史汉中郎，曾志先公百世藏。指事特书彰直笔，为铭传后发幽光。从教雨日长淋炙，莫遣风雷下取将。试检平生信无愧，穹碑不独妙文章。"}