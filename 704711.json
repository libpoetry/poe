{"id":"704711","title":"宿水村二首","dynasty":"明","author":"薛瑄","text":"日暮江头送客还，寂寥清夜不成欢。连天海气当窗白，一枕江风入梦寒。鸡唱远村皆落月，潮生古渡已层澜。披衣久坐待明发，白石歌馀兴未阑。投宿江村日已昏，村童还为启柴门。壶觞欲醉黄翁酒，盘馔深惭漂母飧。夜雪生香芦被煖，晚烟添绿土床温。清宵总是沧波趣，莫向人寰取次论。"}