{"id":"753259","title":"韬庵巡抚山西用癸巳江乡赠答韵","dynasty":"清","author":"严复","text":"我公龙章兼凤姿，民望久属天子毗。中间卅年隐乡里，孝友政外奚为为。闽江上下两听水，图史花竹争纷披。成章更与逮小子，横舍一一分级差。帆风忽踔万千里，亲见蛟鳄行跜夔。侨流忠爱良未衰，喁喁内向能抚谁。归来报告千万语，读者思卧闻者疑。属闻圣朝恫五典，宣室昨者重受釐。河东由来股肱郡，阴曀待子开清曦。用人行政枋未坠，愿采荃蕙毋薋葹。吁嗟乎，运当阳九想骨鲠，何异伏暑怀冰凘。幸令可治勿卤莽，疾革卢扁犹庸医。"}