{"id":"1108133","title":"送吴兴太守行十绝句","dynasty":"宋","author":"刘一止","text":"人物中兴第一流，论才应作富民侯。帝怜玉笋班中秀，合付蘋花柳恽洲。海内文章说大门，故宜生长此儿孙。玉昆金友总秀出，历块过都不足论。人言此邦公所私，教我子弟等父师。大书深刻岂足纪，愿奏宣布中和诗。振廪已责功及物，辅藩千里实分忧。尔身在外心王室，咫尺应须入告猷。老奸屏气不敢出，雅俗雍容歌乐康。五日京兆何足数，三年子产转难忘。元丰应制规模在，奕奕风流自一家。词剧清新过小庾，情多儿女笑张华。燕寝风清昼漏长，愧公延我读书堂。此日偶同元凯癖，他年倘忆郑公乡。垂老何堪此别离，感公情义独心知。故应他日汀洲泪，独立难忘捩棹时。鸡皮鹤发病龙钟，误入林宗裁鉴中。平生气概今如此，自对青铜惜此侬。且尽离筵酒一杯，贵臣宁许我重陪。他时翊赞升平事，赋与林下歌康哉。"}