{"id":"809694","title":"阅河南巡出京","dynasty":"清","author":"玄烨","text":"五幸畿南域，鸣銮出帝京。数巡乏镜海，减从省春耕。人望返风吏，官箴留犊名。治民属大法，分阃欲冰清。豫动怀柔典，观瞻感慨情。东皋迎淑气，绮陌拥霓旌。冻解流澌远，寒迟惜岁更。岸容新柳报，堤候早梅惊。日月几何改，神思逐物萦。停车咨实政，载路喜和平。绿鬓将成白，衰颜义自明。精微执一旨，守久道心生。"}