{"id":"1143750","title":"次韵汪翔甫和西城吕全州见过四首","dynasty":"宋末元初","author":"方回","text":"想见花间路，篮舁草草装。叩门驯犬喜，入室蠹鱼香。蹑石苔粘屐，眠松露滴床。焉知人世事，积甲又宜阳。闻道过从地，衣冠异俗装。小孙迎劝酒，后院出行香。贾客珠量斗，侯家笏满床。未如耆旧辈，庞马隐襄阳。五鼎封君食，千金奉使装。傥来皆外物，不朽有真香。满酌圣贤酒，虚争上下床。细思诸葛事，只合卧南阳。骤见累侯印，遄闻趣相装。相期终古事，未用暂时香。清论玉霏麈，高眠雷撼床。前鱼又堪笑，红袖泣龙阳。"}