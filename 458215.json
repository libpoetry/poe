{"id":"458215","title":"贺新郎　五月四日宿酲未醒，市中见燕，一瞥而逝","dynasty":"当代","author":"卢青山","text":"燕子归来也。掠斜风、惊然飏去，淩空一画。街上流人争扰扰，我正人流之罅。偶抬首、见君飞乍。飞向高楼南角灭，问微巢寄在谁檐下。独怅立，神纷惹。山头水尾春如泻。便飘零、也须飘向，森林原野。何事悄然来朝市，双翅伶仃孤打。纵长唳、人谁听者。屋畔清溪溪畔柳，记吾家亦在山涂岔。尝共汝，呢喃话。"}