{"id":"1070280","title":"神霄宫知宫陈应常邀乡人集道堂余不果往毛彦时有诗诸公皆和见率同作次韵一首","dynasty":"宋","author":"程俱","text":"南枝月明乌鹊飞，北风惊沙燕马嘶。倦游乃有故乡念，强学处士听朝鸡。马蹄得得乌帽底，与日竞走东还西。安知神府在人境，晓雾十里飞香猊。咄嗟似与化人遇，宫殿盘郁穷烟霏。瑛房蕊箧浩无极，当关九虎何由窥。仙郎邀客自清旦，阒若岫户临江湄。向来同是烂柯客，石梁跨野长虹垂。登晨未辨七盟盖，祈年欲采三华芝。授书忽作蕊珠吏，云篆岂特传盟威。故人一笑共清景，常谈曲谨皆芟夷。而余煮饼北窗卧，正坐世网缠绵之。枣瓜麟脯不同举，但见綵笔方交驰。萧然俯仰在环堵，穷巷偪仄仍喧卑。高堂修竹寄遐想，况烹雪乳调清丝。径须暇日一寻胜，眼中尘袂空成帷。"}