{"id":"708453","title":"贺新郎  其二","dynasty":"明末清初","author":"龚鼎孳","text":"彩笔龙絮攫。叹才人、半肩书剑，新丰栖托。濯足须教倾斗酒，讵必南荣企脚。喜大雅、于今重作。老矣吾惭鞭弥役，让英游、壁垒惊河朔。拼撇赋，供君索。招邀浪说平津阁。但清宵、秋灯相劝，秋花相酢。双手持螯兼持酒，一笑世情云薄。造物者、因何摇落。便使珠喉能宛转，怕卷帘、明月今非昨。聊试听、塞笳乐。"}