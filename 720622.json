{"id":"720622","title":"山亭宴","dynasty":"明末清初","author":"屈大均","text":"禊馀上巳过三日。正清明、楝花堪摘。知是几番风，乍寒暖、春醪无力。杜鹃啼得杜鹃开，泪红处、榴裙无色。辛苦汝流莺，拾不尽、侬香魄。袅空半遂游丝入。又吹散、蝶黄蝶白。尽意葬芳菲，做惨淡、烟乾雨湿。新时争似故时怜，此一度、倍生凄恻。情去枉留仙，丝履那堪执。"}