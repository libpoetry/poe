{"id":"722653","title":"后秋兴八首八月初十日，小舟夜渡，惜别而作","dynasty":"明末清初","author":"钱谦益","text":"负戴相携守故林，翻经问织意萧森。疏疏竹叶情窗雨，落落梧桐小院阴。白露园林中夜泪，青灯梵呗六时心。怜君应是齐梁女，乐府偏能赋藁砧。丹黄狼藉鬓丝斜，廿载间关历岁华。取次铁围同穴道，几曾银浦共仙槎。吹残别鹤三声角，迸散栖乌半夜笳。错记穷秋是春尽，漫天离恨搅杨花。北斗垣墙暗赤晖，谁占朱鸟一星微？破除服珥装罗汉，减损齑盐饷佽飞。娘子绣旗营垒倒，将军铁槊鼓音违。须眉男子皆臣子，秦越何人视瘠肥。闺阁心悬海宇棋，每于方罫系欢悲。乍传南国长驱日，正是西窗对局时。漏点稀忧兵势老，灯花落笑子声迟。还期共复金山谱，桴鼓亲提慰我思。水击风抟山外山，前期语尽一杯间。五更噩梦飞金镜，千叠愁心锁玉关。人以苍蝇污白璧，天将市虎试朱颜。衣朱曳绮留都女，羞杀当年翟茀班。归心共折大刀头，别泪阑干誓九秋。皮骨久判犹贳死，容颜减尽但余愁。摩天肯悔双黄鹄，贴水翻输两白鸥。更有闲情搅肠肚，为余轮指算神州。此行期奏济河功，架海梯山抵掌中。自许挥戈回晚日，相将把酒贺春风。墙头梅蕊疏窗白，瓮面葡萄玉盏红。一割忍忘归隐约，少阳原是钓鱼翁。临分执手语逶迤，白水旌心视此陂。一别正思红豆子，双栖终向碧梧枝。盘周四角言难罄，局定中心誓不移。趣觐两宫应慰劳，纱灯影里泪先垂。"}