{"id":"731734","title":"三月十九日闻杜鹃","dynasty":"清","author":"黄宗羲","text":"江村漠漠竹枝雨，杜鹃上下声音苦。此鸟年年向寒食，何独今闻摧肺腑。昔人云是古帝魂，再拜不敢忘旧主。前年三月十九日，山岳崩颓哀下土。杂花生树莺又飞，逆首依然逋膏斧。燕山模糊吹蒿薤，江表熙怡卧钟鼓。太王蓄意及圣昌，奥窔通诚各追数。金马封事石渠书，怨毒犹然在门户。静听呜咽若有谓，懦夫不难安寠薮。何不疾呼自庙堂，徒令涕泣沾草莽。"}