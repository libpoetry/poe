{"id":"623190","title":"读白玉蟾修仙辨惑诸论漫述四篇 其二","dynasty":"明","author":"郭之奇","text":"将寻造化根，恐昧神仙奥。造化本虚无，虚无生大道。此道日冥冥，口耳安能到。听之本无声，呼之本无号。玉笋多蕴灵，金丹几跃灶。函谷五千言，流沙饰老耄。逍遥九万风，运海徒誇傲。自从广成子，断绝崆峒耗。鸿初失秘传，真一谁相告。偶窥辨惑篇，至要当前报。身外有身存，心内凭心导。明明玄牝谷，许向太空凿。神室已周全，气城焉可盗。先天万古形，婴胎亦假造。"}