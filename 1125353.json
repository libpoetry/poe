{"id":"1125353","title":"嘉定六年皇后阁春贴子词五首","dynasty":"宋","author":"真德秀","text":"圣德天同大，熙然万物春。谁知□载厚，发育辅深仁。内殿称觞早，仙班拥翠翘。春来多乐事，人日是明朝。翠辇回从五福宫，管弦声里万花红。熙熙和气皇州满，都在乾坤橐籥中。玉梭织就衮龙衣，已奉君王泰畤祠。准拟腰舆临茧馆，清明前后浴蚕时。一夜东风到集芳，满园红紫已低昂。寻花问柳非吾事，燕坐坤宁春昼长。"}