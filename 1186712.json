{"id":"1186712","title":"曲龙山歌 其一","dynasty":"唐","author":"顾况","text":"曲龙丈人冠藕花，其颜色映光明砂。玉绳金枝有通籍，五岳三山如一家。遥指丛霄沓灵岛，岛中晔晔无凡草。九仙傲倪折五芝，翠凤白麟回异道。石台石镜月长明，石洞石桥连上清。人间妻子见不识，拍云挥手升天行。摩天截汉何潇洒，四石五云更上下。下方小兆更拜焉，愿得骑云作车马。"}