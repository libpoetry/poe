{"id":"1143913","title":"次韵夹谷子括吴山晚眺","dynasty":"宋末元初","author":"方回","text":"诗眼书胸碧宙宽，暮天摇落纵遐观。霜明枫叶红于染，春点梅梢玉不寒。北望遥迎书雁至，南烹屡餍鲙鱼残。一规明月悬江海，几许人家夜枕安。鹘飞欲没海天宽，万动盈虚静处观。一画微阳迎日至，九畴休徵验时寒。世间劫火灰何限，物外仙棋局未残。好与苍生司性命，五风十雨报平安。落木萧萧泽国宽，偶舒岩啸纵川观。六鳌海阔征帆远，万象天低步屧寒。旅泊馀生箪食菲，宦游旧味瓮齑残。达人不堕牛山泪，何待将心与汝安。"}