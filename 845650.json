{"id":"845650","title":"明堂 其二 六州","dynasty":"宋","author":"无名氏","text":"崇严配，衢室飨中宸。寻汉礼，崇唐典，袭映情文。方宝辂、羽卫星陈。藻绣填驰路，昭烂如云。灵顾諟，德升闻。旷瑞集纷纶。承平嘉靖，收成和熟，万方歌舞，喜气满青旻。成熙事、宣和舆物惟新。展宫寝，疑庙室，飨帝极尊亲。罄宸虑，四海骈臻。肃簪绅。斋明际，浃人神。乾元盛则属兹辰。皇业协华勋。房心正位，端居报政，三年美荐，广孝福吾民。"}