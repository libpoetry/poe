{"id":"475249","title":"咏史乐府二首 其一 俎上翁","dynasty":"明","author":"陆粲","text":"广武城边列旗鼓，重瞳拔山气如虎，手提老翁坐高俎。汉王嫚语项王怒，俎上老翁心独苦。心独苦，儿不闻，儿言但索杯中羹。儿自生，翁自死，三军缟素为何人。幸有君臣无父子，由来久假终必归。机心一发不自知，匆匆数语殊可悲。汉家创业何草草，谁云杂伯未为非。君不见当日阴山沙碛中，胡儿鸣镝亲射翁。"}