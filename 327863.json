{"id":"327863","title":"玉烛新·和元锡先生春日寄怀原韵","dynasty":"清代","author":"张槎","text":"春来多少乐。看梅蕊香生，红英错落。入夜行吟，歌舞剧、月影沉沉霜幕。画楼人静，听只有、风来书阁。拈纤毫、谱按新词，卷帘试问双鹤。几年匹马关山，想故国烟花，许多丘壑。风光不恶，愿追随、产后尽情商确。文光剑气，四座里、烟云磅礴。展缥缃、千里皈依，笑言如昨。"}