{"id":"1234840","title":"白发辞寄答陈时父","dynasty":"元","author":"吴莱","text":"昔予头燥发未茁，今我头枯发先折。童心尚在颜貌改，满鬓苍华点霜雪。朝来抱镜看未真，镜里相逢类两人。东都贫孟叹孤剑，西邸老康悲故茵。乌髭每怕不得素，素栉何庸问衰暮。枫林叶底变风烟，药草茎边虚雨露。自非神仙刘阮俦，世间容有几春秋。情知鹳鹤长朱顶，得见鸳鸯会白头。"}