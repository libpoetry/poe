{"id":"812626","title":"题陶集后四首","dynasty":"清","author":"何栻","text":"混茫元气结胚胎，千载风骚绝此才。离去饾饤兼斧凿，教人无路觅诗材。性真自是葛天民，五柳能回太古春。世外那知天历数，桃花并不识秦人。传诗有命那容争，何用艰辛辨四声。应爱季鹰差解事，不将杯酒换虚名。未了恩雠负此心，微官无补况归林。田畴不作荆卿死，只有黄花伴醉吟。"}