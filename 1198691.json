{"id":"1198691","title":"晋正德大豫舞歌二首 其一 正德舞歌","dynasty":"魏晋","author":"张华","text":"曰皇上天，玄鉴惟光。神器周回，五德代章。祚命于晋，世有哲王。弘济区夏，陶甄万方。大明垂耀，旁烛无疆。蚩蚩庶类，风德永康。皇道惟清，礼乐斯经。金石在县，万舞在庭。象容表庆，协律被声。轶武超沪，取节六英。同进退让，化渐无形。大和宣洽，通于幽冥。"}