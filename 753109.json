{"id":"753109","title":"放言","dynasty":"清","author":"郭传昌","text":"山不能摩九天，水不能没九渊。山高水深不见尔，但见浮空波浪随云烟。人生又在云烟波浪里，天地置此胡为焉。我思天地亦游戏，点缀光景耽新鲜。不然黄土抟人可长在，何用劳生息死时推迁。旁人听者谓我颠，子不知我安知颠。安知天地有时尽，安知十有二万年。安知今日是何日，我且颠颠放倒眠。"}