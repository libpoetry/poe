{"id":"701125","title":"雷州莱公祠次欧宗主韵","dynasty":"明","author":"符锡","text":"上林巡幸念皆春，不见中书旧日人。本谓遭逢同结主，岂期材智反投身。衣冠徒抱千年恨，胡虏终贻九庙尘。遥想英魂归海角，还依玉几奠麒麟。直道谁甘与世浮，前程端合是雷州。清朝望重三登相，黄屋亲扶一上楼。竹翳古祠恒带雨，草迷荒院欲经秋。可怜碧海青山色，犹对离人起暮愁。"}