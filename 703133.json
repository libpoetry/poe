{"id":"703133","title":"柳枝词五首","dynasty":"明","author":"谢晋","text":"高出离宫覆御塘，暖烟晴日斗新收。舞腰妒尽东风力，恨不移枝出建章。垂似缀旒笼似盖，远如轻雾淡如烟。陶家旧日应堪羡，一任春阴蔽县前。驿路溪桥野店傍，几株摇曳复遮藏。年来频为行人折，无复柔条似旧长。纤腰困舞非因态，眉黛长颦岂为愁。张绪料应今已老，可怜无复旧风流。媚眼蒙茸半入春，妆楼舞榭一时新。谁能更近苏台种，教得吴娃尽效颦。"}