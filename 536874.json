{"id":"536874","title":"张幼于庐墓","dynasty":"明","author":"王世贞","text":"遥望白华山，山石郁嶙峋。中有白华吟，吟声何悲辛。之子怀永慸，结庐在丘闉。荆榛初往蹊，松柏自成邻。念彼长夜台，痛此百岁人。挥泪循脩垄，高恸逮萧晨。晨猿无停和，垄草不易春。悲风吹北陆，惨日就西奫。重冥稀生搆，九陌绝幽轮。音容旷不接，志意邈难伸。朝露夕自霜，暮兰旦为薪。愲结令中耗，安能延子鬒。非虞仲举谪，冀全嗣宗真。弧矢庶可扬，竹素将不泯。"}