{"id":"1117878","title":"上元二首","dynasty":"宋","author":"陆游","text":"细细香尘暗六街，鱼鳞浅碧暮云开。新妆褰幕全身见，误马随车一笑回。酒酽顿忘风力峭，夜长犹恨漏声催。京华旧侣彫零尽，短鬓成丝心未灰。病起衰颜非昔红，偷闲聊与少年同。一规寒玉挂楼角，千点华星来坐中。久戍遗民虽困弊，承平旧镇尚繁雄。归时瘦马崔嵬影，定有游人笑此翁。"}