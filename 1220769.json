{"id":"1220769","title":"海潮吟","dynasty":"元","author":"周霆震","text":"北风翻天送高梢，西江浪起如海潮。千艘平城箭飞雨，城溃曾不烦兵交。冯夷启扉众争赴，万栋烟氛毕方怒。司徒命尽换州营，国公匹马杉关去。溯流西上旌旗红，列城楼橹转盼空。干戈七载遍宇内，朝野狼顾无英雄。悲哉上下交征利，四维不张巧蒙蔽。忧来却忆贾长沙，痛哭当年继流涕。豫章逝水通钱塘，汉川北度趋洛阳。洗日咸池佳气王，闻鸡矫首向扶桑。"}