{"id":"1250845","title":"文窗十二韵为仲温宪郎赋","dynasty":"元末明初","author":"王祎","text":"中州胜槩说彭城，戏马台前俯大坰。汴水北交河水混，淮山南入楚山青。百年故老遗文气，今代奇才尚德馨。乔木依依临巷陌，世家隐隐见门屏。未妨仲蔚蓬生堵，政喜濂溪草满庭。雨案芸香春辟蠹，风檐竹暗夜藏萤。图书留意年华蚤，灯火关心梦寐醒。刘向谩登天禄阁，扬雄自著太玄经。常时下榻来今雨，几载驱车从使星。浙水东西迁逸足，青云上下振修翎。才名要使囊穿颖，宦业悬知刃发硎。愧我远游殊已倦，过从何日话飘零。"}