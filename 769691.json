{"id":"769691","title":"沁园春·虱辩","dynasty":"清","author":"陆震","text":"虱告主人，臣罪当烹，幸缓须臾。恰憎予贪甚，诚然无状，念兹蠢尔，焉用深诛。造化从来，多钟物害，攫者豺狼射者狐。公真误，总鸱张不问，翻谴区区。公能为蹠之徒。敢群处、裈中慁起居。奈绣衣云烂，生无而分，锦衾香暖，命不人如。独类嵇生，性耽懒慢，盥洗都慵发怕梳。还相宥，愿长依敝裤，终惠微躯。"}