{"id":"568917","title":"安履山房二章为醉梦生赋上言感下言适也 其二","dynasty":"明","author":"王世贞","text":"丙舍依墓田，丁年托林薮。平湖址吾前，崇山障其后。苍翠日夕滋，时能逗窗牖。梅花及桃李，谷量若升斗。造物使之奢，何必皆已有。主人不恒出，出则呼顾叟。缓步以当车，信足足不负。是故安履名，无妨徇俗口。益以废丘瘠，与室长相守。"}