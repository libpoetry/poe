{"id":"501904","title":"贞寿堂","dynasty":"明","author":"释妙声","text":"翼翼贞寿堂，肃肃贤者居。堂上鹤发母，霓裳而霞裾。贞节四十年，寿今八帙馀。斯堂得嘉名，请试陈厥初。母也实氏吴，番有先人庐。良人溘先露，生计亦沦胥。誓言赋柏舟，那复咏关雎。志存杨氏祀，靡暇恤其诸。大儿甫六期，小才五月馀。辛勤立门户，寤寐课诗书。崭然见头角，藉甚多名誉。伯为邑大夫，仲随李轻车。綵衣日就养，树谖满庭除。兄弟进甘旨，夫人御板舆。令德兼寿考，此乐复何如。瞻彼堂之阴，嘉树郁扶疏。上有双凤雏，和鸣自纡徐。爵位日以高，禄养日以舒。生封有令典，厚积待吹嘘。煌煌太史笔，照映百车渠。桓楹俯流水，过者式其庐。"}