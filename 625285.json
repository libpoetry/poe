{"id":"625285","title":"采莲曲","dynasty":"明","author":"张家玉","text":"芙蓉花发江风香，鸳鸯双飞入金塘。绿杨堤畔谁家女，并着兰桡斗艳妆。玉溆烟残初过雨，越罗衣袂淩风举。采莲一曲遏红云，却笑荷花不解语。江头扶荔光陆离，千树万树红霞披。烟销初褪玉肌露，双手贻郎不自持。越来溪水还东注，那见当年浣纱处。人生行乐须及时，不用五丝延命缕。"}