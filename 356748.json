{"id":"356748","title":"霓裳中序第一·孤舟夜泊，寒月微茫，海上断鸿，邈无消息","dynasty":"清代","author":"冯煦","text":"凉蟾弄翠壑。卸却征帆潮又落。秋树乍惊夜鹊。但烟暗戍旂，星垂江阁。音书漫托。怕去鸿、犹怨漂泊。愁无语、一镫废驿，冷笛劝孤酌。天角。片云寥邈。叹似铁、重衾正薄。宵来归梦更恶。叶响幽坊，雨过凉幕。旧游浑似昨。奈负了、霜前素约。频延伫、春回征岸，寄我小梅萼。"}