{"id":"949510","title":"甘州/八声甘州 其一 灯夕书寄二隐","dynasty":"宋","author":"周密","text":"渐萋萋、芳草绿江南，轻晖弄春容。记少年游处，箫声巷陌，灯影帘栊。月暖烘炉戏鼓，十里步香红。敧枕听新雨，往事朦胧。还是江春梦晓，怕等闲愁见，雁影西东。喜故人好在，水驿寄诗筒。数芳程、渐催花信，送归帆、知第几番风。空吟想、梅花千树，人在其中。"}