{"id":"759017","title":"卷下声声慢 题花海叔“惜花春起早图”","dynasty":"清","author":"孙云凤","text":"柳塘残月，水阁明霞，栏杆十二新晴。弄影霏香，东风吹遍园亭。帘前几番芳讯，勒花梢、燕子寒轻。最怕是，隔红墙弹鹊，缀上金铃。吟罢焦桐漫抚，向疏棂曲槛，独自闲凭。百五韶华，都教付与啼莺。催动千林晓色，听数声、画鼓春城。无人会，是搓酥滴露，一种柔情。"}