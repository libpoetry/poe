{"id":"698369","title":"夜薄杞城宋文玉邀饮","dynasty":"明","author":"凌义渠","text":"百道思君似转轮，适成邂逅此堪亲。层云隔面昏黄色，雪意盈盈伫玉人。嘹呖宾鸿惯惜群，瞥逢灯下气如云。停杯有意频凝瞩，不遣飞觥到十分。为期燕邸重携手，乍可尊前忆踏花。不浅风光抛掷尽，馀将秃鬓架乌纱。名山志业未容论，过眼青黄一度新。记得濒行珍重语，不教个字及时人。并爱烟姿擢魄青，微风片雪近前楹。只言寒漏迎人永，叵耐楼头又几声。"}