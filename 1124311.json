{"id":"1124311","title":"送查仲文三首","dynasty":"宋","author":"项安世","text":"静甘明主弃，出为故人书。邺下刘公干，山中陶隐居。百年通醉醒，万事付乘除。只有诗魔在，时能掣巨鱼。先生江海士，使者水曹郎。开绢印三道，怀人天一方。上江春水急，穿峡晚云长。诗酒勤陶写，中年属易伤。世味元无著，诗情自不閒。撩人五字句，为客万重山。我已移文就，公能尽兴还。归来宋玉宅，作赋动江关。"}