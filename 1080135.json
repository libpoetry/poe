{"id":"1080135","title":"钱逊叔侍郎奉京师旧坟改葬天柱谨成挽诗一首","dynasty":"宋","author":"吕本中","text":"钱氏霸吴越，功德在斯民。逊王早退居，身退道益尊。至今二百年，盛事传后昆。文采震本朝，岂惟光一门。后来翰林公，又以直声闻。累叶其外家，家世悉殊勋。善恶久乃效，其报于此分。裔孙杰立者，迎丧自中原。遂令扰攘后，得安久旅魂。依依天柱山，不必京洛尘。死者如有知，当言吾有孙。小人托末契，所恨老不文。睹此一时盛，忍终无一言。越水流不竭，越山旱不昏。孝子亦不匮，锡类到礽云。"}