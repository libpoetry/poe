{"id":"1091184","title":"戚戚复戚戚","dynasty":"宋","author":"薛季宣","text":"戚戚复戚戚，如此春意阑。红梨褪深晕，青梅结微酸。向之一悽惨，饥肠废朝餐。姮娥五圆缺，美人隔云端。衷情叵自禁，陡觉衣带宽。芳菲日彫谢，动作不遑安。咄哉黄栗留，接翮语何繁。小鸟得于飞，而我别所欢。夜来风雨恶，中唐水漫漫。故乡贫亦好，楚客日南冠。男儿志四方，愧此柳下官。安得买山钱，静处把钓竿。高怀未易偿，归有道路曼。匡坐作遐想，心体胡自胖。行行大刀头，无生话团栾。"}