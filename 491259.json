{"id":"491259","title":"陪萧谌欧阳铭陈宜邹吉泰诸君子晚宴兴福寺汎舟夜归三德院明日分韵得口字","dynasty":"明","author":"刘崧","text":"时危昧经济，适兴在林薮。屏居甘事农，远顾欣得友。初翱珠树林，暮景飒高柳。复憩金塔园，清宵坐行酒。萧萧风露集，莽莽波澜走。轻舟乱寒星，夜下秋江口。抚时增叹息，延论恣击剖。披烟入林扉，列烛光照牖。感激欢会难，闻钟坐逾久。"}