{"id":"686926","title":"京城题家书后示善鄯诸侄时玉珊自西河归","dynasty":"明","author":"刘炳","text":"莫遣春泥污短靴，莫将鹅鸭恼邻家。窗前好种芭蕉树，写字题诗寄阿爷。虎牢雁门通马邑，酒泉黑水接流沙。怜尔西行一万里，且喜除夕得还家。别时纤手牵衣送，想见了鬟似漆光。莫向堂前恼阿母，海榴窗下绣鸳鸯。短褐欺寒双鬓迷，当门新筑野墙低。何时傍竹结茅屋，与尔长吟乌夜啼。"}