{"id":"516728","title":"赠藤州太守孙周伯原公诗","dynasty":"明","author":"吴伯宗","text":"圣主兴鸿业，高贤际盛时。明良千载会，精白一心为。昔者邦初造，超然识独奇。飞章腾制阃，流誉霭京师。遂有公车召，俄蒙国士知。布衣侔相任，大篆赞皇基。白日青龙殿，丹霄紫凤仪。马周方谏切，邓禹即名垂。侍从恩殊渥，优游诏许辞。全身兼宠辱，厉操不磷缁。分已安蓬室，心犹恋赤墀。刍荛终有献，葵藿岂忘私。荡荡经纶语，明明画一规。匪为干利禄，直欲佐雍熙。天宇新无战，风云定有期。隼飞仍华岳，鲲化必天池。行色春将近，长歌计未迟。清江催画鹢，上苑听黄鹂。阊阖金门启，蓬莱彩仗移。眷应深自昔，恩益重于斯。姻序连中表，樽醪惜别离。赠言冰雪里，愿保岁寒姿。"}