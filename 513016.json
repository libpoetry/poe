{"id":"513016","title":"送王抑夫作县陈留并柬许倅施焕伯","dynasty":"明","author":"沈周","text":"与君桑梓阴相望，母党况为兄弟行。我之老母姊君母，少日拜姨今未忘。两家昆季昔数人，君我聊存属馀长。羡君读书事长勤，落手新文合时样。学资浩荡德华腴，外度舒徐中倜傥。我惭白发血气衰，君喜青云年力壮。北京初还受铜墨，风雪充途神转王。挈家便欲沿牒去，河上敲冰进官舫。田园岂是容易别，自是县中官署旷。惟民不可日无教，有爵相担畏人让。北来随地见饥馑，未必陈留独无恙。不徒口慰要心存，莫以茧丝先保障。亦闻陈许间未远，尔有肤庵可酬倡。故人所在即故乡，天涯诗酒生佳况。嗟予废置秖牖下，枕书昏眠眼脂涨。升沈由来自有时，已信老怀齐得丧。尚期诸辈各努力，要在致君尧舜上。"}