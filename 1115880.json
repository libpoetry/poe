{"id":"1115880","title":"探春令","dynasty":"宋","author":"杨无咎","text":"梅英粉淡，柳梢金软，兰芽依旧。见万家、灯火明如昼。正人月、圆时候。挨香傍玉偷携手。尽轻衫寒透。听一声、画角催残漏。惜归去、频回首。雪梅风柳，弄金匀粉，峭寒犹浅。又还近、三五银蟾满。渐玉漏、声初短。尊前重约年时伴。拣灯词先按。便直饶、心似蛾儿撩乱。也有春风管。搦儿身分，测儿鞋子、捻儿年纪。著一套、时样不肯红，甚打扮、诸馀济。回头一笑千娇媚。知几多深意。奈月华、灯影交相照，诮没个、商量地。"}