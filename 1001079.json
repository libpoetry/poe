{"id":"1001079","title":"同郑禹功登巾子山","dynasty":"宋","author":"曾几","text":"天台雁荡天下奇，岂不欲往官缚之。巾山只在郡南郭，曾未著眼真成痴。今晨排遣簿书了，往赴郑老同幽期。羊肠转尽得兰若，飞鸟不到云雨垂。青铜镜外翠屏绕，中有万屋鱼鳞差。古来二事不兼得，此地一览俱无遗。蓬莱方丈果何许，云驾飙驭知为谁。赤城风月幸好戏，驱取鸾凤相追随。"}