{"id":"565840","title":"七姬行一首","dynasty":"明","author":"黄省曾","text":"七姬容华若桃李，秀色明眸世无比。洛阳潘岳买千金，翠阁兰房共花语。艳舞娇歌经几春，姑苏台上起烽尘。夫君报国提龙剑，秋风啼杀如花人。辞君别君犹恋君，凤镜鸾裯那忍分。匆匆红粉玉颜尽，一朝化作阳台云。绿珠堕楼情可怜，湘江二女心巳然。香魂杳杳去何处，空使芳名千载传。君不见古往今来若朝暮，美人多少凋霜露。清风谁可攀七姬，今日犹悲春草墓。"}