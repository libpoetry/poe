{"id":"432482","title":"贺新凉","dynasty":"近现代","author":"苏渊雷","text":"事往何须说。惯飘一庵归卧，偶栖怀葛。万水千山瓶钵在，十载龙沙积雪。怅故国西风华发。突兀危楼天共远，数知心，只有仙坛月。长夜怨，付瑶瑟。人生有恨难为别。莽乾坤阑干独倚，草黏波合。咫尺春明愁似海，最是相思蚀骨。浑不减河梁决绝。草草劳人歌当哭，甚尘劳销尽还销铁。歌未罢，寸肠裂。绿意肥芳野。好风光蛾眉凤翅，艳传天下。烟树万家灯火闹，阅尽沧桑婚嫁。更种种心声心画。吊古伤今聊复尔，湿青衫我亦同司马。情一往，从头写。樵歌白石鸣榆社。郁冬青梦中托句，思何深也。意气平生王道甫，冢近后山梨榭。度几个漫漫长夜。大雅菉园俱往矣，剩荒榛啼鸟谁游者。春黯黯，忽新夏。老拟松筠约。叩仙翁灵川玉液，甘分一勺。坐对青山亦妩媚，绝胜蓝田紫阁。肯容我闲愁消却。楚调商歌犹昨日，只中年陶写防哀乐。芳草地，宜行药。风尘泱莽骞霜鹗。久相忘功名大小，鹏抟乌攫。世路崎岖坡九折，珍重劳薪两脚。问何处阳阿晞发。安得青巾邀笛客，奏南飞一曲招玄鹤。杯共举，漫专壑。欲说从何说。太匆匆当时真悔，扳藤扪葛。百日光阴风又雨，点点心头积雪。剩洒向河阳丝发。信道婵娟千里共，问今宵何处人和月。天似水，气萧瑟。人生自古伤离别。怅东西陇头流水，易分难合。从此蓬山千万里，处处相思刻骨。浑不记心盟崭绝。回首仙坛曾驻影，俯栏干肠热心非铁。初未料，玉箫裂。"}