{"id":"1251084","title":"归猿洞歌简玉华遁叟","dynasty":"元末明初","author":"陈谟","text":"我本白猿翁，来寻碧环女。望山但觉藤罗深，入门唯见花成坞。花间蝴蝶为我语，解君佩纕媒洞府，自应托梦无险阻。凤凰飞来嗒以咍，子非西行牛秀才。昭君匈奴犹可笑，野狐惑人何媚哉。孙郎前身孙供奉，袁氏化形妖气重。峡山要是萃逋逃，狐女观心国师动。翁所佩，苍龙精，试一舞，耳生风。旌阳斩蛟江水中，何当一扫山为空。我闻凤凰言，还谢双蝴蝶。画船东下山苍茫，閒向江心弄明月。"}