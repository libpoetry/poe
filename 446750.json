{"id":"446750","title":"石州慢    谒黄帝陵","dynasty":"当代","author":"蔡淑萍","text":"雨湿尘衣，风拂鬓丝，千里归客。桥山暂驻征车，满目森森霜柏。龙蛇千尺，问经几度沧桑，于今犹带风云色？疏雨响空山，更青青凝碧。岑寂。人乘龙去，冢剩衣冠，五千春易。漫抚碑铭，字字都成思忆。素巾黄土，一抔珍惜囊中，心潮渐逐檀烟激。回首意苍茫，正云飞天北。"}