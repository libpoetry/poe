{"id":"449311","title":"贺新郎  席上赠镇兄","dynasty":"当代","author":"陈永正","text":"一笑从君语，把平生、交游检点，可曾辜负。今夕深情知多少，已入酒边豪句。浑不省、故人酸苦。蓦起持樽齐斟满，唤乾杯、顿把吟怀污。难再饮，莫分付。龙沙梦觉还沧海，绝怜君、去留无定，北燕南楚。我亦青春嗟迟暮，棘手微髭漫抚。只痛骂、古人书误。歌哭未妨惊邻座，但傞傞、狂态君当恕。持白眼，泪如注。"}