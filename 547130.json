{"id":"547130","title":"桃花岭图歌寿太宰杨梦山先生","dynasty":"明","author":"于慎行","text":"长安三月烟如织，上苑桃花看不极。主人旧是武陵人，别有春林千树色。千树万树玉岭赊，烂漫风前十里花。细缬半含仙掌露，繁枝齐吐赤城霞。主人数椽筑洞口，手植城堤几十亩。笛里香分画阁梅，楼头艳拂金堤柳。花间漉酒醉朱颜，石几松床自闭关。不遣红尘来陌上，惟容流水到人间。只道林中聊可住，芳菲又满咸阳路。扫尽玄都观里泥，栽成濯锦江头树。还将幅素写花源，半染山光半水痕。拂拭自疑真境近，不知春色在公门。君不见度索山前花落晚，千年一结条支卵。东方先生太苦饥，啖馀半核如金椀。又不见仙人子晋遨五城，白鹤朝骖海上行。缑山瞥见花成雨，沈醉吹残月夜笙。主人亦住三山岛，瑶池仙种分来早。花开几度笙几曲，日上扶桑春未老。"}