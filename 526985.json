{"id":"526985","title":"次韵赵太史尔锡喜灯花见寄","dynasty":"明","author":"潘希曾","text":"萧条空斋夜，灯烬花蕊灿。故人忽诗来，尺素写强半。取诗就灯窥，读之百忧散。锵然球玉鸣，烂若盘珠转。缅怀琼瑶报，面目良有腼。想当孤咏时，焚香坐清宴。深忧渺江湖，信断衡阳雁。兵戈久未息，畴与当一面。空抱济世奇，回肠不成断。啸歌自发舒，托寓复冲淡。旨哉非浪言，三复吾不厌。起舞唾壶缺，顾影巾纱岸。空囊获至宝，富贵俄可办。灯花信有徵，钱财奚足愿。"}