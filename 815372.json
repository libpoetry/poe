{"id":"815372","title":"河传二首","dynasty":"清","author":"项鸿祚","text":"秋雨，千缕，洒方塘。欹枕西堂夜长。梧桐叶儿风打窗，新凉，薄衾闲半床。愁里画屏天样远，银烛短，梦也无人管。怕相思，越相思。除非，影儿权作伊。风转，帆卷，日西斜。人在天涯忆家。疏疏柳丝攒暮鸦，红些，练波明断霞。休傍栏干船去泊，心绪恶，何况腰如削。酒才醒，愁又生。谁听，琵琶不宜停。"}