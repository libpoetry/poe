{"id":"124236","title":"和道卿舍人承祀出郊过西苑马上有作","dynasty":"宋代","author":"宋祁","text":"西郊一超忽，祠节暂踟蹰。天迥欹临野，河长侧贯都。飞廉披苑路，南斗抱城隅。填堑时休猎，栖粮户免租。虎归仍习圈。凤下稍依梧。池岸斜联御，宫楹上集胡。慎斋虽有属，胜践未云孤。雾里过仙市，轮边认佛图。柽杨閒对偃，鶬鸹静相呼。牧罢林将暝，樵归径自纡。有怀摛镂管，何苦促骊驹。壮思飘然发，知君颜谢徒。"}