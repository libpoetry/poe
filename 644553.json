{"id":"644553","title":"送一初讲经还京师奉诏住天禧寺","dynasty":"明","author":"释宗泐","text":"凤城夜来雨，南风生绿槐。良友舍我去，老怀谁与开。晨鸡戒蓐食，使者行相催。空馀淮甸月，长照讲经台。中都寡名缁，有此万人特。问法常满堂，白日无虚席。去留系重轻，山川为改色。风雨旧房前，萧条芳草积。相知二十年，相见辄倾倒。平生江海游，如此眼中少。白首送归情，何以写怀抱。晓日幽林中，和鸣有黄鸟。"}