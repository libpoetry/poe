{"id":"807832","title":"贺新郎  为徐晋遗催妆","dynasty":"清","author":"陈维崧","text":"双绾同心结。喜今夜、新人二九，残年腊八。几队纱笼徐引导，光漾黄金跳脱。何况是、玉人如月。小捉养娘帘底间，问徐公、城北人争说。灯下看，果英发。天公更自风流绝。响琼签、且烦青女，细飘珂雪。为验谢娘才调好，故把吴盐轻撒。不须虑、铜舆街滑。我识李谟吹笛手，但今宵、凤竹休频擪。枕函上，印红颊。"}