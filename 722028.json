{"id":"722028","title":"天寿八首","dynasty":"明末清初","author":"屈大均","text":"诸陵山起太行东，天柱香炉霄汉中。黍谷晴开燕奥室，榆河春注汉离宫。青丝白马尘虽灭，紫盖黄旗路未通。愁绝清明多雨露，萋萋芳草灞园空。太行东走极巫闾，形势先皇开武馀。雁塞苍茫开寝殿，龙沙迢递返宫车。犁庭自昔天威大，弃地何因庙略疏。万岁明楼犹镇朔，紫云瞻望泪凝裾。中峰楼殿郁崔嵬，万壑银灯照夜台。寂寞乾坤黄钺在，艰难日月玉门回。山如万马从天下，水自三关入塞来。终古长安元代邸，我皇重把朔云开。景陵苍翠叠芙蓉，想像英姿亚太宗。亲射朵颜沙塞去，先飞天马羽林从。九霄玉几悬神岳，万古龙旗出喜峰。辛苦司香诸内史，烽烟留得掖门松。英宗北狩返鸾旂，花萼双悬日月辉。大隗何曾迷圣驭，单于终是畏天威。榆河雨急龙时啸，汤岭秋高雪已飞。此度文孙重出塞，无人更解白登围。军都山色绕离宫，武帝佳城苍翠中。紫塞云从阴岳出，桑乾水兴御渠通。朱弓赤矢归徐偃，玉雁金凫待沛公。一著戎衣南国定，诸侯犹自凛雄风。连峰万仞削天梯，玉殿虚无大峪西。享国若令光庙永，垂衣应与孝宗齐。秋高大漠三胡入，风起平沙万马嘶。不见太官朝上食，御园霜露正凄凄。风雨昭陵落叶悲，园门久已坏罘罳。乌弓早殉三泉里，石马频嘶五夜时。万古君臣须再建，二京宗社已中移。太平端拱称隆万，天鉴何因不在兹。"}