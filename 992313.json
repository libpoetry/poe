{"id":"992313","title":"依韵和宋中道见寄","dynasty":"宋","author":"梅尧臣","text":"岁在涒滩初别子，子适广平裨郡理。廉颇台倾有遗址，今逢四方弓久弛。时不用兵皆乐乡，念我贫居天子庠。抱经临案空循行，貌垢不洗颜苍苍。得时少壮相揄扬，独行无侣心浶浪。肠如辘轳转井床，内饥外寒肤粟芒。若此煎炒何心肠。王都浩浩多球琅，怀珉安可争焜煌。旧朋升腾皆俊良，殁不发语生括囊。巍巍尧舜开明堂，大调金石来凤皇。鸳鸯戟翼方在梁，福禄其宜无不臧。已甘老死填沟隍，僵尸阖棺犹目张。仲尼生世尚徨徨，岂能强聒争跄跄。未由见子举以觞，北望大河衣袂攘。牵牛横汉不服箱，欲往乘车无可当。天驷有星名曰房，又欲乘马行幽荒。牛虽蹄瑩马眼光，既不我驾路阻长。我怀炳炳何日忘，半夜揽琴弹履霜。写意缄辞无雁将，低云作雪正苍茫。"}