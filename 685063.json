{"id":"685063","title":"题钟少参借湖亭四首","dynasty":"明","author":"王渐逵","text":"杨柳依依水拍堤，楼台相映碧云溪。南来剩有湖山兴，坐数行人到日西。山亭静倚湖之滨，晴光晦色俱相匀。闲从花下一岸帻，时有好风来趁人。借湖亭东孺子亭，望中一点递微明。荃汀兰渚不可见，惟有落日烟波生。筑石栽花自作台，迎风一面向湖开。流莺语燕时相过，带得西山爽气来。"}