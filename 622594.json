{"id":"622594","title":"过赣关","dynasty":"明","author":"郭之奇","text":"舍棹就前峰，停桡依急濑。举目望巍城，倒影如悬盖。东西画二流，千桅聚一带。奔溪忽罢行，飞烟日可绘。先王措不倾，必求当要害。相彼粤闽冲，形势此为最。为关别有心，区区宁计会。未闻惟正供，独烦中饱嘅。堂堂半刺客，岂复称牙侩。我欲副其求，赠以青山霭。谁能捐有馀，稍足医无赖。莫使望乡人，神飞东岭外。"}