{"id":"1209162","title":"题金华庄元善松涧图","dynasty":"元","author":"张仲深","text":"南华老仙骨不朽，古屋山深大如斗。平生傲晲不出门，屝屦无絇衣露肘。长松千章手自植，绕屋蛟龙蟠白日。松根老涧石髓浮，环佩铿锵委寒碧。长风挠松松怒号，涧声回合惊奔涛。庄生聆之发长啸，彷佛相从时数遭。茅檐梦起午窗静，碎搅龙香濯秋颖。涧声绕指松气浮，一片溪山晓无影。我方览之窥出处，黄尘帽檐汗如雨。期君岁晏斸茯苓，共汲清泠带云煮。"}