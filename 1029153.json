{"id":"1029153","title":"成均同舍饯别新安使君徐子宜太丞分韵","dynasty":"宋","author":"虞俦","text":"我昔弦歌乳溪侧，嗟哉所割真鸡肋。斯民疾苦得饱谙，离彼三年能记忆。丁男个个事播殖，红女家家勤纺织。可怜卒岁无完褐，纵使丰年有菜色。夏税未毕秋税来，县家小缓州家逼。拆东补西恐不免，剜肉医疮宁有极。小儒安敢私其民，上官贻怒几遭劾。痛定还思当痛时，至今梦里犹心恻。歙为富州传自旧，谁以留州事苛刻。徐侯固是清庙器，抚摩暂遣凭熊轼。朝廷选用盖不轻，祖帐衣冠倾上国。德星往矣勿复道，田里从兹无叹息。"}