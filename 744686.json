{"id":"744686","title":"晋永嘉砖砚歌","dynasty":"清","author":"金衍宗","text":"玉马出地苍鹅飞，侍中碧血溅龙衣。豆田天子更何在，铜驼荆棘埋烟霏。永嘉略比唐天祐，无主犹承正朔旧。中原鼎沸神州沈，一角菁山为谁守。居民晓起争汲泉，辘轳井眉双瓶悬。银床金干杳莫问，昆明劫灰余此砖。铜雀砚材世所艳，字体钟王况不欠。赏奇须待博物才，临平石鼓丰城剑。董郎贻我径尺琼，墨海聊作良田耕。断纹似具鸲鹆眼，新亭涕泪含晶莹。君不见排墙下有王夷甫，运甓陶公亦徒苦。笑渠消受石三灾，何如化作刘伶坟上土。"}