{"id":"370708","title":"大江东去·又题长江风雨图","dynasty":"清代","author":"杨葆光","text":"大江东去，只琴书一舸，便无他物。两点金焦排浪出，曾否高歌题壁。风打潮头，雨冲篷脚，万顷涛飞雪。谪仙犹在，相怜如许雄杰。料想酾酒狂吟，仰天浩叹，豪兴临江发。世上浮沈成底事，窥破无生无灭。伍相奔波，知章落井，想去容毫发。旁人閒指，话君捞取明月。"}