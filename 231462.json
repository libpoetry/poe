{"id":"231462","title":"三姝媚·浅寒梅未绽","dynasty":"宋代","author":"周密","text":"浅寒梅未绽。正潮过西陵，短亭逢雁。秉烛相看，叹俊游零落，满襟依黯。露草霜花，愁正在、废宫芜苑。明月河桥，笛外尊前，旧情消减。莫诉离肠深浅。恨聚散匆匆，梦随帆远。玉镜尘昏，怕赋情人老，後逢凄惋。一样归心，又唤起、故园愁眼。立尽斜阳无语，空江岁晚。"}