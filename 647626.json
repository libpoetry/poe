{"id":"647626","title":"为盛惟性题谢孔昭画山水","dynasty":"明","author":"王汝玉","text":"我本渔樵山水客，半生放浪狂踪迹。十年朝谒明光宫，回首洞庭云雾隔。几回飞步凤凰台，大江茫茫万里来。黄旗紫盖披天起，王气葱笼五色开。登临壮观快心目，九点齐州烟雾簇。千金不惜沽酒赀，自信平生心事足。归来重觅洞庭游，水光冷浸山光秋。故人喜我天上至，依旧忘机有白鸥。行将结佩趋金阙，分襟复与亲知别。诗成写向画中看，蓬岛三花不堪折。"}