{"id":"838714","title":"壬子春日过霞阳访马君亦篯，得观所藏图书，复赏所植花木。信宿三日，踰苏岭，归海沧","dynasty":"清末民国初","author":"许南英","text":"霞阳达海沧，苏岭贯其腹。昨自霞阳归，笋舆入林麓。山灵讶俗客，足音响空谷。鼓吹海山花，东风送香馥。拾纷上翠微，俯瞰高人屋。屋中何所有？图书千万轴。屋外何所有？春兰与秋菊。主人不出山，甘为花之仆。花下自读书，消受山中福。我欲从主人，来往山路熟。伫立苏岭头，天风吹野服。翘首望八荒，龙蛇满大陆！"}