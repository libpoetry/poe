{"id":"283054","title":"高阳台·小江先生有骑省之戚，屡欲为词唁之，会以病树盦卧病图属题，漫赋是解","dynasty":"现代","author":"冒广生","text":"秋晕镫孤，霜欺衾薄，别离生死空床。病树盦中，恹恹病过重阳。十年前事思量起，有个人、鬓影扶将。为殷勤、量取刀圭，检点囊方。凄凉禅榻维摩老，祗潘丝今日，换了苍苍。落叶哀蝉，助人陌上神伤。婆娑生意都销尽，尽抛他、雨砌风墙，待添株、残日萧萧，临水垂杨。"}