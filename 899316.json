{"id":"899316","title":"劝酒惜别","dynasty":"宋","author":"张咏","text":"春日迟迟辗空碧，绿杨红杏描春色。人生年少不再来，莫把青春枉抛掷。思之可不令人惊，中有万恨千愁并。今日就花始畅饮，座中行客酸离情。我欲为君舞长剑，剑歌苦悲人苦厌。我欲为君弹瑶琴，淳风死去无回心。不如转海为饮花为幄，赢取青春片时乐。明朝匹马嘶春风，洛阳花发胭脂红。车驰马走狂似沸，家家帐幕临晴空。天子盛明君正少，勿恨功名苦不早。富贵有时来，偷闲强欢笑，莫与离忧贾生老。"}