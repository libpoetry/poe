{"id":"1226775","title":"登茅山","dynasty":"元","author":"张圭","text":"久矣厌朝市，心栖岩壑幽。今朝复何朝，陟此苍峰秋。玉宇正寥廓，风籁寒飕飗。平生获壮观，万里供寸眸。烟岚缥缈中，青原间桑畴。琳宫一何丽，突出寒岩陬。茅君此仙去，遐想希前修。胡为尘玉踪，岁月徒悠悠。何当乘云虬，八表同周流。念念竟忘言，凝神入冥搜。彷佛鸾鹤音，还来故山游。"}