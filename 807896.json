{"id":"807896","title":"贺新郎  连朝霁色殊佳，桂丛复放，而寂寂空斋，秋寻无策，兼之溪蟹大上，手中不名一钱，俱恨事也。词以自嘲并柬云臣竹逸","dynasty":"清","author":"陈维崧","text":"六曲银屏矮。晃书签、碧空乍沐，晴光无赖。料得空山丛桂畔，泼遍朝烟暮霭。贪结伴、鸣榔欸乃。箧少青蚨愁雇直，算今年、逋了秋寻债。还自笑，尔胡惫。老饕僵卧谁能耐。汩馋涎、湖干大上，肥香筐蟹。捣就橙齑赊得否，溪友得钱方卖。笑吟兴、因君都败。佳节来朝重九是，战西风、破帽今还在。只愁被，秋阴碍。"}