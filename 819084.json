{"id":"819084","title":"赠郑瀚生","dynasty":"清末近现代初","author":"郑孝胥","text":"君于我厚矣，不鄙谓我语。所云讵无缪，政自出肺腑。闻君道贤伯，老辈具风矩。门中足师法，岂复假外取。亲贤远不肖，此事已为主。性情端且厚，俊哲必乐与。文字艺之末，费日浪自苦。但当勤读史，大义了今古。自居在何等，肯作流俗伍？知君多良友，走也岂足数。离居傥相忆，莫哂渠言腐。"}