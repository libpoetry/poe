{"id":"807358","title":"卓牌儿  夏日咏闺人斗叶子","dynasty":"清","author":"陈维崧","text":"遥窥两重门，群掩映、凝烟碧幌。卐字槅底，凭肩语笑，冰纹廊后，亸鬟沈想。风流小南唐，金叶子、描鸾小样。斑几滑笏玲珑，蜡笺纤脆轻盈，打来偏响。七红四赏。更花戳、京城新创。兰闺似掌。俨楚汉情状。赢得帘西红鹦鹉，也隔屏山注望。私讲。笑粉装刘项。"}