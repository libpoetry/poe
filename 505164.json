{"id":"505164","title":"好静轩歌奉教赋","dynasty":"明","author":"张宇初","text":"太始混开辟，玄黄敷判初。人文兆三极，乾盖包坤舆。宇宙循环渺无间，万有吹息周盈虚。至人调元视浩劫，岂止区区了生灭。静根于动动复静，互运阴阳赴车辙。贤王富积万卷书，汉献才优独修洁。夙探好静道之基，清静正民民乃悦。高轩不贵饰纷华，岷峨为嶂芬瑶花。俨持藩屏辅亲国，忠孝诚明惟帝家。执中之妙皆静力，舜禹相传由建极。圣贤确示仁义途，湛彻虚明岂沉寂。道存编帙千万辞，方寸敛之无别歧。冰壶秋月皎中夜，渥洼绿耳停奔驰。璧水为鉴，灵台是居，黄舆廓象，玉液流酥。天根来往自昼夜，赤水象罔浮玄珠。坐燕鸿濛游太古，仁寿有躬滋乐土。曷誇泛海觅佺期，羲农至治惊谈麈。俯愧微臣林野俦，累蒙宸眷被鸿庥。敢辞芜陋为轩祝，忝窃遗宗遵内修。苍崖曲涧卧秋水，谷鸟岩泉第盈耳。寂然真宰贮一源，风叶云萝老烟雨。仰怀廷阙五云栖，鸾鹄翔骖霞佩跻。独惭攀附渺何及，睿算日瞻天与齐。纶章飞坠琼林曲，洞吏天姝环拱肃。奇英丽藻烂群芳，梦绕钧天夜光烛。馀光烜耀动九埃，寂寞幽滞顿尔心颜开。愿趍璿台翠岫千万丈，一洗朽腐之凡才。谒侍轩居图史侧，六合凝虚昼生白。道之枢，帝之则，浩漠玄机启渊默。鹍鹏神化归毫芒，埏埴甄陶聊一息。坐来囊括溟涬会一元，千古皇图光简册。"}