{"id":"610025","title":"赠康庄马太史游浮丘诗 其二","dynasty":"明","author":"韩上桂","text":"仙人绛节霞为冠，盖拥芙蓉控紫鸾。言经五岭维珠浦，更访浮丘觅圣丹。丹山玄圃知非远，振衣原自蓬莱苑。旧人银宫气倍寒，今来炎徼风常暖。万里山河寓目存，千年洞壑从君选。似此幽奇世外宽，玉堂佳客每盘桓。瀔阳逸事光鸿业，太史新篇壮大观。入夏轻霞封野荔，木绵古木浓阴蔽。一笑豪情宇宙空，凉风习习生衣袂。君是天朝之贵臣，向日丹忱在捧纶。东南民力看将竭，一滴应沾雨露匀。岭海即今增胜概，藻雅风流追往代。若过南岳问祝融，两地烟霞谁是最。"}