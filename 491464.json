{"id":"491464","title":"赠吴伯武并柬刘起居","dynasty":"明","author":"刘崧","text":"永丰范萧之峰，有坟隆然而新封。问之父老坟者谁，云是刘家兄死弟葬之。兄行万里死毒厉，家有婺妇无孤儿。弟也来葬之，涕泪如雨垂。捧土营成坟，挽棺声酸悲。山头茫茫石与土，谁欤卜者吴伯武。酬之十金挥弗取，乡人称之不容语。弟从去年入南都，簪笔趋朝官起居。得禄不待养，为我一语三嗟吁。所嗟当时事急天莫呼，非吴卜之谁与图。昨来徵文盛扬揄，吴君高谊真不诬。起居衷诚不可孤，我诗字字如璚珠。更后千岁当不渝，愿持荅刘兼报吴。"}