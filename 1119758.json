{"id":"1119758","title":"送王子正宰长乐二首","dynasty":"宋","author":"陈淳","text":"一阳天运复来亨，君子随时亦吉征。暂向三山濒海处，小驰百里爱人声。从知文物新长乐，便作弦歌旧武城。须信道行由此兆，牛刀指日宰寰瀛。君当民社戴星游，我玩箪瓢守故丘。袂自此分何所憾，学无与讲是吾忧。圣心未可窥觇得，道体难从寡陋求。鳞翼元无南北间，时推绪论发蒙不。"}