{"id":"681836","title":"广寒避暑应制","dynasty":"明","author":"吴希贤","text":"火云阁日烧层空，炎蒸六月处处同。翠华诘旦出深殿，远过霓裳仙子宫。曰兹故是清虚府，雾阁云窗隔尘土。珠帘影动凉吹轻，琪树阴阴正亭午。玻瓈碗冻仙果香，行厨又荐昆崙浆。太平不唱羽衣曲，南风一阕谐宫商。红炉万国不可闯，何时炎海回秋浸。锄禾田父苦涂泥，暍道行人思息荫。臣心感之良恻然，愿均此施苏颠连。舆图亿载比乔岳，万姓长歌尧舜年。"}