{"id":"764943","title":"南浦 陈槐庭大令钟英以碧草绿波制题各赋一阕余适悼沈姬之亡藉以书痛 其二","dynasty":"清","author":"薛时雨","text":"软翠泛迢迢，是绝佳、春江设色图谱。老我卧烟波，沙堤上、常狎睡鸥拳鹭。拖蓝染黛，无端荡起愁千缕。临流洄溯，伤一舸难归，好春虚度。当时送客怀人，惯肠断西洲，魂滑南浦，逝水促华年，新来恨、更比别情酸楚。桃根渺矣，那堪重唤江头渡。可怜弱絮。问甚日成萍，随流飘去。"}