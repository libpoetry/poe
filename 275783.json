{"id":"275783","title":"摸鱼子·莼","dynasty":"清代","author":"李良年","text":"记年时、千丝萦釜，名泉催汲寒溜。红尖细糁花瓷滑，竹下厨烟清昼。盐下后。问此味云间小陆还知否。酪浆枉斗。但酥样钗茎，难粘双筋，说甚剪松韭。家山远，镜面拖蓝依旧。浮名何似杯酒。木兰艇子牵情处，摘得满笼消受。秋八九。又不比春三二月青青候。书传素手。道越客迟归，吴鲜早卖，输与钓鱼叟。"}