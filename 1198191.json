{"id":"1198191","title":"答程晓诗","dynasty":"魏晋","author":"傅玄","text":"奕奕两仪，昭昭太阳。四气代升，三朝受祥。济济群后，峨峨圣皇。元服肇御，配天垂光。伊州作弼，王室惟康。颙颙兆民，蠢蠢戎膻。率土充庭，万国奉蕃。皇泽云行，神化风宣。六合咸熙，遐迩同欢。赫赫明明，天人合和。下冈遗滞，焦朽斯华。矧我良朋，如玉之嘉。穆穆雍雍，兴颂作歌。"}