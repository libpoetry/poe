{"id":"698588","title":"卧病作二首","dynasty":"明","author":"唐顺之","text":"孤踪原自与时屯，两月郎官半闭门。药石番为二孺笑，精华秪觉百骸存。鲁门未惯爰居性，楚客愁窥虎豹阍。却忆扁舟秋泛处，洞庭木叶水波翻。闲情已觉钓非钓，末路久居才不才。烛武本非食肉相，无盐亦被入宫猜。雍容佩玉身难置，驰骋兵戈心又灰。击剑读书堪自笑，昨非今是好归来。"}