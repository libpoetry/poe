{"id":"973810","title":"东坡在惠州窘于衣食以重九近有樽俎萧然之叹和渊明贫士七诗今去重九三日尔仆以新谷未升方绝粮是忧至于樽俎又未暇计也因诵靖节贫士诗及坡翁所和者辄复用韵 其四","dynasty":"宋","author":"赵蕃","text":"四皓逃商山，下视衣褐娄。不知建成客，孰与封君酬。夷齐古逸民，食粟犹耻周。何曾堕人计，图安卒成忧。不然靖节翁，那与沮溺俦。顾于一日间，无羡斯无求。"}