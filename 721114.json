{"id":"721114","title":"赤婴母","dynasty":"明末清初","author":"邝露","text":"冶服微言宫里稀，金栊香篆隐朱扉。摛文绝代还憎命，弱羽三年不假飞。陇首秋云淹远梦，芳洲春草吊斜晖。谁裁半幅江郎锦，会向华清换雪衣。曾从文皇羽猎雄，凌歊袁谢擅江东。花边解语驰清禁，檐外钩香纫绮丛。乐府厌闻歌赤凤，衮衣何必尚华虫。彩豪自映輶轩笔，尽载方言入汉宫。紫阳丹水玉真妃，凤节鸾骖碧落飞。花梦仙裾飘绿羽，杏檐宫语教乌衣。西川悟法藏珠塔，南内传经拥绛绯。闻说赤符今始见，上林朱雁尔同归。衔将贝叶课宫娃，广袖亲檠系臂纱。乡梦已飞琼岛树，羽衣犹阻赤城霞。蚕丛雪暗金桃实，鸟道烟横紫桂花。几向五云思矫翼，夕阳深处问归鸦。落羽能言滞镐京，每逢宾雁不胜情。海棠弄粉辞香国，薜荔搴霞恋锦城。舞爱玉环低绛袖，歌怜樊素啭朱樱。珊瑚反挂空宫月，愁寂连昌自唤名。鹤禁铜蠡昼不扃，沉香烟底掣金铃。霞冠忽散葳蕤锁，莲舌轻弹般若经。五色卿云衣上覆，九重仙露酒初醒。年来花梦殊萧索，不见张华入内庭。紫禁霓衣按六幺，温泉霜叶景同飘。映鸾冰镜朱华落，送雁宫云赤羽遥。袨服司花皆火浣，含香青草漫金貂。何因得冠虹蜺去，浪说文凰在绛霄。花萼楼前酒半醺，江南璚树陇西云。九苞一借丹山羽，三使重颁紫诰文。桃叶唤愁莺睍睆，药房同梦蝶氤氲。上林供御多红豆，费尽相思不见君。不整衣冠类羽仙，饮霞如在赤明天。飞琼阆苑乘朱雾，小玉璇宫化紫烟。锦浪艳传迁客赋，翠华休问上皇年。文虹惊落吴江水，绣岭愁听蜀国弦。学语俄惊上苑珍，紫烟衣绕画梁尘。千秋羁旅哀词客，一代文章巧弄人。襞就芙蓉终是怨，啄馀香稻未全贫。金绳咫尺通灵鹫，归向迦陵问色身。妙舞曾居绛树前，刺桐花外赤栏边。还丹木客颜同驻，度曲金衣韵较偏。振翼乍回天后梦，引泉时灭祝融烟。文心慧业今何用，为报闺人舌尚存。瑶姬天镜若为情，心怯隋堤御史旌。金锁不教留艳骨，琵琶何事更呼名。桃花扇底私红拂，绛缕封边失玉京。芗国不如归去好，断肠春在锦官城。"}