{"id":"819874","title":"徐园看菊已残萎矣同莘老作","dynasty":"清末近现代初","author":"陈曾寿","text":"徐园残菊愁吟眸，支离万本皆垂头。繁霜晚节岂辞避，夜来风雨胡相雠。与君来迟敢伤暮，要知劫外叨天优。强张孤芳祓物忌，姿回泉石酬清讴。墙阴篱落秋影乱，坐冷茗碗神夷犹。游人千睨各殊意，斜阳一晌因谁留。尘摇形役念念改，何须照面恒河流。臭味潜通花可省，对影或恐为花羞。故根移转久零落，年年魂梦纷离忧。风露在天根在地，慰眼何时仍好秋。"}