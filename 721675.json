{"id":"721675","title":"沙亭作","dynasty":"明末清初","author":"屈大均","text":"读书慈母侧，千卷绕庭帏。山浅难逃世，林幽且掩扉。燕衔花蕊重，蝉饮露华微。萧散长无事，天留此布衣。六月收粳稻，人喧陇亩间。日光穿白雨，云气涨青山。薄酒嫌无力，馀花恨少颜。乱离如未已，皓首此柴关。复作蓬蒿客，萧然学坐忘。白花堆酒美，青果点茶香。故国频兴废，新书漫短长。弓刀从散失，无意向沙场。岂意才难用，英雄作蠹鱼。一家憎宝剑，十口食仙书。乱后知交尽，愁中啸咏疏。故人方转战，消息阻扶胥。幸不膏原野，归来一杖轻。著书宜晚力，为道及馀生。土布蕉丝滑，村醪荔液清。啸歌应自足，莫负紫芝荣。"}