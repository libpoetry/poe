{"id":"816348","title":"六用前韵","dynasty":"清","author":"黄遵宪","text":"噫嘻诸将敢连衡，传檄清奸告四方。狼角尽除尘尽埽，龙颜重奉日重光。到今北阙犹朝拱，岂有西邻妄责偿。汾水秋风太行雨，几人南望感勤王。天何沈醉国何辜，横使诸华扰五胡。照海红灯迎圣母，惊人铜版踏耶稣。奇闻竟合诸天战，改色愁看《盖地图》。到此鹊喧鸠聚语，犹夸魔术诩神符。"}