{"id":"794922","title":"高阳台 闻抱珠二妹将北上，赋诗赠之，意犹未尽，复填此解。","dynasty":"清","author":"俞庆曾","text":"风落梧桐，雨残蕉叶，替人写尽离愁。十栽论交，西风吹送行舟。绿窗生小同心伴，问何因、去也难留。算从今、忆远无言，倚遍楼头。阳关岂料频频唱，记三春花底，曾送人游。折柳河梁，者番细语绸缪。长安何处关山隔，梦长安、路远无由。转沉吟、明岁相逢，一日三秋。"}