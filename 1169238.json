{"id":"1169238","title":"登禹庙回降雪五言二十韵","dynasty":"唐","author":"李绅","text":"金奏云坛毕，同云拂雪来。玉田千亩合，琼室万家开。湖暗冰封镜，山明树变梅。裂缯分井陌，连璧混楼台。麻引诗人兴，盐牵谢女才。细疑歌响尽，旋作舞腰回。著水鹅毛失，铺松鹤羽摧。半崖云掩映，当砌月裴回。遇物纤能状，随方巧若裁。玉花全缀萼，珠蚌尽呈胎。志士书频照，鲛人杼正催。妒妆凌粉匣，欺酒上琼杯。海使迷奔辙，江涛认暗雷。疾飘风作驭，轻集霰为媒。剑客休矜利，农师正念摧。瑞彰知有感，灵贶表无灾。尧历占新庆，虞阶想旧陪。粉凝鸾阁下，银结凤池隈。鸡树花惊笑，龙池絮欲猜。劳歌会稽守，遥祝永康哉。"}