{"id":"1239962","title":"杂诗十一首并序 其十","dynasty":"元末明初","author":"张羽","text":"余生惮远役，旅寄百里余。自从去家来，岁月忽已除。绪晏人事迫，卷帙还故居。扬舻发东皋，挂席指西隅。且从家私务，暂与友生疏。渺渺遵溪渚，行行入吾庐。依依携童弱，蔼蔼会里闾。启扉玩东园，绿叶荣韭蔬。采之侑春酒，数酌忘饥劬。但苦遭潦荒，美秫无旧储。犹当望来稔，尊中长不虚。空名百岁后，此事非我须。"}