{"id":"582838","title":"别友步原韵","dynasty":"明","author":"陈繗","text":"青青水间萍，绿绿萍间水。萍水两相逢，江湖一团美。自春还自秋，于沼更于沚。到处可滋培，随时任荣萎。忽闻波浪声，便觉金风起。吹动楚天头，荡开越江尾。何期萍水交，判尔参商异。聚散无定期，往来亦常理。矧余有生身，本自无根蒂。生养天地间，遨游山水里。大收满腔春，充塞浩然气。萍水俱浮游，匏瓜那着系。用之则流行，舍则随坎止。奋发云水边，激昂霄汉际。风云庆会时，日月重熙世。郅治昭文明，又兼修武备。英雄文武才，将相公侯位。何事不可为，能行亦自至。肯为游子颜，忽弃男儿志。功业尚可图，别离那足计。今日萍水边，分却金兰袂。只在两仪间，何愁不相会。"}