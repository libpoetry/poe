{"id":"1112043","title":"霜天晓角 其二","dynasty":"宋","author":"吴潜","text":"此花此月。一段风流彻。更好参横斗转，更漏断、人声绝。有谁秋共洁。篱菊相将发。留取岁寒心事，待此际、向君说。为花问月。谁把金瑰屑。犹有残英剩蕊，秋向老、香逾冽。且莫都攀折。有个人愁绝。纵使姮娥念旧，星星鬓、如何说。小山幽彻。遍地堆香雪。只恐今宵入梦，梦到处、魂孤绝。八公头已雪。淮南分半席。莫道淹留何事，且长啸、对佳月。"}