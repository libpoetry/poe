{"id":"1125445","title":"念奴娇","dynasty":"宋","author":"秦观","text":"千门明月，天如水，正是人间佳节。开尽小梅春气透，花烛家家罗列。来往绮罗，喧阗箫鼓，达旦何曾歇。少年当此，风光真是殊绝。遥想二十年前，此时此夜，共绾同心结。窗外冰轮依旧在，玉貌已成长别。旧著罗衣，不堪触目，洒泪都成血。细思往事，只添镜里华发。朝来佳气，郁葱葱，报道悬弧良节。绿水朱华秋色嫩，景比蓬莱更别。万缕银须，一枝铁杖，信是人中杰。此翁八十，怪来精彩殊绝。闻道久种阴功，杏林橘井，此辈都休说。一点心通南极老，锡与长生仙牒。乱舞斑衣，齐倾寿酒，满座笙歌咽。年年今日，华堂醉倒明月。"}