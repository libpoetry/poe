{"id":"863142","title":"春苦风雨","dynasty":"宋","author":"王洋","text":"东君始造家，积累亦不细。一从潜阳兴，黄钟本根蒂。二十四信风，以有此红翠。如何纵飘败，不作苞桑计。风雨不令子，豪猛但适意。万紫杂千红，用供一日费。一日费尚可，矜侈不少置。岂惟困芳菲，桑麻亦憔悴。沟塍浮新秧，荡摇失生意。无乃大伤和，行败乃翁事。愿言期少安，百物思吐气。吾不若讼谗，唯图保终岁。"}