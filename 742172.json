{"id":"742172","title":"龙爪峡","dynasty":"清","author":"平恕","text":"桂阳山攒剑锋快，峡里诸峰都倒挂。万条钟乳作之而，日炙风吹坚不坏。两厓岌嶪斗飞动，俯瞰江心弄澎湃。蟠蟠尽护苍黑云，䨓䨓欲起雷霆怪。左拿右攫向客舟，引蔓悬藤为骖絓。升天戏海聊一见，导以霓旌荫华盖。缘厓滴水已如帘，更抉银河泻清派。一掌擎空瀑怒飞，散作满川烟雨霭。轻如棼丝浓若云，未半随风卷天外。颇疑取水作甘澍，嘘吸川峦成狡狯。中流堕石亦大奇，细皱玲珑胜雕绘。溯流渐进知更佳，平生已觉兹游最。"}