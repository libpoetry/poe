{"id":"592761","title":"和刘伯玄二长句 其一 玉璏歌","dynasty":"明","author":"欧大任","text":"君不见斩蛇剑上七星祥，杂厕琉璃五色装。开函拔鞘悲风起，精彩射人如雪霜。刘生似是沛公后，腰间三尺芙蓉秀。佽飞何意得干将，渡江挥咤蛟龙斗。琬琰朝持贯白虹，钩镡晚拭悬冰溜。赵客新携蚕璏来，生也貂裘脱相购。佩刀鞞琫太室前，櫑具鹿卢大淮右。闻生嗜古以自娱，家藏周甗与商瑚。?䵻横陈求款识，尊彝骈列辨形模。凤鸾漂泊山间策，螭虎纷挐石上趺。拳科倒薤掩筠笥，水碧金膏沾绣襦。星罗月镜策府夕，烛银宛在阆风侧。宝石图前匣自青，玉鸡池上珠犹赤。鲁相七枚先有书，安期千岁空馀舄。担簦蹑屩双璧还，如意出地胡琮识。生操宝剑时独弹，剑鼻吹之觱篥寒。策勋云倚崆峒上，起视北斗斜阑干。荧荧我亦旁睥睨，天子待汝鏖皋兰。丈夫何事老笔砚，酒酣上马趋长安。"}