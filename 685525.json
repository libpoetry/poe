{"id":"685525","title":"游衡山诗十二首","dynasty":"明","author":"邓云霄","text":"飞书曾寄魏夫人，遥踏罡风下紫宸。南岳到来如旧识，懒残还记是前身。钵抛山下泉应满，柯烂岩边局又新。何事夜游须秉烛？好将明月作车轮。高拂尘缨濯石泉，夜深沆瀣更澄鲜。月临峰顶客初到，露滴松梢鹤正眠。嘹亮鸾笙吹爽籁，飘摇龙杖挟飞仙。琪花瑶草闲堪拾，还笑冥灵是小年。昔年图记卧中游，此夜冥搜事事幽。峰逼星河常似晓，岩寒炎夏已惊秋。草深玉匣迷金简，风送松涛泛石舟。借问山灵谁佐命？吾家元已驻罗浮。手携金策响泠泠，绝顶禅房夜不扃。天净岩峦皆拱佛，山空猿鸟亦听经。上方散落千行炬，南斗新添数点星。何处黄粱炊未熟？锦衿罗幕正沉冥。天鸡半夜叫空寥，谁捧金轮已弄潮？紫气忽冲沧海雾，玄崖俄变赤城标。迢迢阊阖停疏漏，冉冉仙官散早朝。高揖东皇望蓬岛，安期还有鹤书招。晓持鸾尾扫山云，晃朗天门曙色分。赤帝旌幢萦嶂转，青童环佩隔峰闻。闲调石髓供朝膳，静漱银河涤晚醺。啸傲空山谁是伴？和歌惟有紫阳君。名岳岧峣并岱宗，汉皇何事未登封。坛虚星斗明青玉，潭涌金沙吼白龙。虞辇不归斑竹怨，禹碑灭没紫苔重。悠悠今古浑如梦，愿学无生出世踪。婚嫁何年是了期，翛然乘兴任吾之。前旌且莫惊朱鸟，后乘还闻载紫芝。孤巘芙蓉摇瀑布，晴天霹雳起雷池。翻嫌樵客穿云去，只恐摧残月里枝。怀岳何须赋四愁，官闲常得采真游。水帘斜挂黄姑渚，天柱高撑白玉楼。鸡犬洞仙忘甲子，蜉蝣人世自春秋。休誇眼底穷三界，海外还闻更九州。肘后常携五岳图，朅来登眺果仙都。诸天大地还高下，七泽三湘问有无。翠鹫欲飞风乍起，莲花不动剑同孤。寥寥欲写山中意，一片清冰在玉壶。把酒狂歌万壑寒，风高重整切云冠。烟霞吞吐随挥麈，日月东西笑弄丸。千岁光阴消半局，四溟空水入危栏。庄生未达逍遥理，浪说图南是大观。千峰扫径喜迎宾，历险穷幽兴转新。访古难逢苍水使，还山偏羡白衣人。且斟云液酬啼鸟，莫向桃花问去津。共道馀粮盈石廪，山中供给未全贫。"}