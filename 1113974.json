{"id":"1113974","title":"清明日得家书四首","dynasty":"宋","author":"李纲","text":"去国三年久，离家万里馀。岂知戎马际，仍得棣华书。金鼓震南国，松筠怀故庐。寰区端若此，天意竟何如。南荒炎瘴地，槐火又清明。海峤无春色，江湖有战声。繫书来雁足，归思羡鹏程。欲挽天河水，滂沱洗甲兵。欲归归未得，留滞绣江滨。感慨伤春望，侨居多北人。苍生未苏息，黄屋尚蒙尘。王室艰危极，潸然泣老臣。烟岚飞翠盖，鲸海泛龙舟。退避亦已远，凭陵殊未休。包胥思恸哭，曹刿愿深谋。叹息绕朝策，何人知故侯。"}