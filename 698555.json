{"id":"698555","title":"游神墩寺次壁间韵二首","dynasty":"明","author":"唐顺之","text":"新雨郊原草木柔，葛巾黎杖此寻幽。藤垂小径蝉声满，苔合荒庭鸟迹留。隐几翻经聊习静，凭高望远一销忧。相逢更是烟霞客，携手同为汗漫游。古藤千尺犹自柔，布叶垂阴满院幽。枫树暗随清磬响，山人欲去白云留。谈玄幸有餐霞侣，违世已无食肉忧。不识老僧莲社里，可容携酒日来游。"}