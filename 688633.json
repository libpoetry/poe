{"id":"688633","title":"憩舟九石潭下同合溪方伯登张侯庙有作张侯者南唐时将有功封侯方伯之远祖也","dynasty":"明","author":"严嵩","text":"灵峰开峻宇，危磴俯澄湾。鸟道风烟上，停舻得共攀。山春谷彩媚，天迥水容閒。知有仙人过，吟留双树间。山隐张侯庙，洲传九石潭。碧溪环岛屿，高栋锁烟岚。灵旆风云拥，神舆虎豹骖。千秋春明祀，遗泽在江南。"}