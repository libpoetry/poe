{"id":"156376","title":"和黄叔万游西湖韵","dynasty":"宋代","author":"沈继祖","text":"城西去天才尺五，溯游从之不修阻。西湖春水涨旧痕，葡萄盎盎浮春醑。鱼成队阵影虚游，禽呼友朋声乐与。船行是处有佳趣，芳草和烟为断浦。小桥曲径能深幽，疑在阆风与玄圃。花飞犹有半妆在，柳长尚作画眉妩。酒中之仙仅八人，把杯谁是湖山主。楼台倒影俯清漪，密树摇风翠交舞。妙处政自落笔难，安得君房妙言语。只将剧饮饯残春，一醉忘形到尔汝。黄香可人招不来，云烟落纸英词吐。三年与君巴峡游，至今诗名播西土。金华不生有嫡孙，一时纸贵人争睹。维莫之春作兹游，绝忆苏仙赋东武。从今风月三千篇，要扫冰溪九万楮。芰荷立水更重游，当戒行厨治尊俎。"}