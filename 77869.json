{"id":"77869","title":"观张提刑周鼎","dynasty":"宋代","author":"陆游","text":"他人富贵堆金璧，曼舞妖歌夸坐客。清心好古谁似公？汉庭诸人推博识。一朝得此周庙器，买不论赀空四壁，苔痕洗尽铜色见，坐卧摩挲欲忘食。蛮童捧出客为起，恍如清庙陪剑履。腹中奇字粲虫鱼，峄山之碑那得比。知公原是功名人，看罢握手同悲辛。镐京洛邑在何许？漠漠秋风吹虏尘。"}