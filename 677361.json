{"id":"677361","title":"行路难","dynasty":"明","author":"胡直","text":"君不见乌生子，坐巢秦氏桂树端。黄鹄摩天离哉翻，二物纷纭遭射弹。又不见嵇康遗荣志，偓佺魏武鼎业期千年，一身四海俱难全。人生以天地为钧，阴阳为陶，吉凶祸福随变迁。秦项虽雷威，那能奸其权。放勋之帝仁如天，胡为浡潏洪涛震荡于九埏。鲸鲵食人喷蛟涎，自非金书苍水使，沐日浸月知几年。汤德及鱼鸟，四海成乾枯。颜生抱瓢有馀乐，弱龄白发摧黄垆。威凤祥麟三千年一间睹，䲭鸮䝟貐无地无。大者坱圠不可测，何论鱼目混灵珠。切玉利铅刀，盐车驾騊駼。自昔孔孟已皆然，何用怵迫生烦纡。我今落魄若丧狗，君亦胡为局促如辕驹。君乎何不为神龙之变化，用则甘霖霈四国，不用还归包山湖。愚子藏舟深山壑，达者藏天下于天下，放心与化而俱徂。忠信可以蹈吕梁，太行未必摧辀軥。扬雄美新诚淟涊，屈原沈湘何太荼。柱下首阳无工拙，方朔依隐翻自拘。与君今日相逢且为乐，会须一倒三百壶，安能白首长睢盱。闻君蹑屩寻五岳，我当搴衣叩元幄。太公老作帝王师，磻水当年卧寥邈。云龙风虎自有期，翱翔大道长踔荦。行矣山中路不难，回首卞和羞献璞。"}