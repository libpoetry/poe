{"id":"796480","title":"贺新凉 秋林著书图，蔼卿属赋","dynasty":"清","author":"关锳","text":"一夜清溪雨。已千山、万山黄叶，飘流无主。何况悲秋人寂寞，那不鬓丝成素。算还是、青毡抛去。侬理丝筒君把钓，尚全家、靠得鱼竿住。便鸥鸟，也应许。人生多被浮名误。念当时、萤飘蠹老，几人词赋。如此葫芦依样画，怎免樵夫笑汝。空赢得、尘埋玉树。不及西风枝上叶，到飘零、尚有归痕处。君不见，杜陵墓。"}