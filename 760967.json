{"id":"760967","title":"兰陵王 江上逢北使寄书和清真","dynasty":"清","author":"郑文焯","text":"片帆直，春草连江自碧。吴亭外飞絮乱鸦，冉冉离天可怜色。青山恋去国。应识长安旧客。归鸿尽，回首暮云，一纸京书泪盈尺。经年尚萍迹。叹梦堕吟鞭，香冷歌席。残花残酒过寒食。看十里村杏，数行门柳，东风吟恨遍水驿。甚天限南北。幽恻。暗怀积。念帐镜尘空，廊屧音寂，前游到处成愁极。但逝水光景，过风箫笛。沉沉孤馆，更夜尽、断漏滴。"}