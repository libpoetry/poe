{"id":"165894","title":"送龙图范丈德孺帅庆","dynasty":"宋代","author":"晁补之","text":"君不见先君往在康定中，奉诏经略河西戎。大顺胡芦尽耕稼，贼书不到秦关东。边人咸识侍中子，至今犹说将军似。给事文武龙图贤，大冯小冯安足言。龆年书传有肝胆，二十起家车槛槛。蛟龙云雨时可用，麒麟图画功非晚。况闻驰传厌山谷，顷时河陇严飞挽。朝廷属休兰会兵，秦人倚庆为长城。时平斥候正须远，军闲留田未宜轻。东风浩浩吹榆柳，相劝西城古原酒。班春曷不问遗老，先公远谋尚多有。女郎山下万貔貅，部曲肥马身轻裘。比曹赏赐饱无用，谈话岂得希封侯。赵边今日须李牧，士无超距姑食肉。"}