{"id":"807395","title":"长亭怨慢  送曹二隐还郡","dynasty":"清","author":"陈维崧","text":"记昨日、西风吹汝。送到荆南，斜桥极浦。船泊家门，水窗开在晚凉处。与君兄弟，连夜作、销魂语。语罢起而歌，一曲小秦王，为回鹘舞。叹人生易散，记嘱分携休遽。如何人说，竟私买、小舟归去。吟不尽、故国秋光，听不得、天涯战鼓。怕来夕、郡楼高望，閒愁无数。"}