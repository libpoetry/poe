{"id":"722801","title":"望湘人 旅中九日","dynasty":"明末清初","author":"梁清标","text":"看门前宝马，柳外红亭，匆匆心事难说。袖染馀香，巾藏暗泪，愁听一声离别。万里羊城，五湖鲸浪，梦魂飞越。忆昨宵、絮语丁宁，曾约归期春月。惆怅山长水叠。捧鸾书一纸，早辞双阙。正露冷蒹葭，依旧河流凄咽。孤影里，对驿灯明灭。夜角丽谯吹彻。一般样、绿醑黄花，辜负重阳时节。怅雨来非旧，老去伤离，曲江朋侣凋谢。沧海生尘，故人无恙，每共耆英邀社。三泖烟横，九峰霞起，人娱清夏。更乌衣、子弟翩翩，不让机云声价。早见名高洛下，执中原鞭弭，争衡董贾。愧少不如人，头鬓雪霜惊乍。何日结伴，听渔樵话。遥忆山中多暇，把酒向、唳鹤滩前，几度樽空灯灺。"}