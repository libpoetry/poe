{"id":"691498","title":"芦沟晓月","dynasty":"明","author":"李贤（原德","text":"金鸡唱彻扶桑晓，残月娟娟挂林杪。长河斜抱凤池西，流彩遥连碧波杳。横桥远亘如游龙，明珠影落长河中。桂魄千层琥珀瑩，蟾光万顷玻璃同。霜叶飘飘缀马鬣，沙河闪烁黄金屑。芦荻声乾风力寒，烟霏才上银河灭。往年几暇曾一临，碧波渺渺芦花深。千官振辔发归骑，月华犹在西山岑。太行西来几千里，突兀连峰半天起。朔风吹雨凝作花，玉龙盐虎相偎倚。嫩寒澄霁朝暾红，千峰万峰如发蒙。瑶华散尽锦屏列，露出朵朵金芙蓉。兹山见说多奇秀，况复清明景偏茂。日射松梢翠欲流，云开石窦冰成溜。捲帘坐对情何浓，预为吾民歌岁丰。瑞麦连云先有兆，遗蝗入地潜深踪。蓟门近与都城通，佳气葱葱一望中。朝烟暮烟自漠漠，远树近树皆濛濛。居民乐土今百载，闾阎相望春长在。榆柳分行似幕张，桑麻遍野如云叆。红稀绿暗鸟声和，往来车马肩相摩。酒馆纷纷笑语集，旗亭渺渺离情多。都市楼台迷远近，殊方宾贡无停运。须知此地异寻常，会教永作韶华镇。南郊八月天气清，囿中万木皆秋声。灵台灵沼足萧爽，似游阆苑登蓬瀛。长堤迤逦疏杨袅，十里芙蓉香不了。翠柏阴摇辇路凉，碧梧影动行宫晓。麋鹿呦呦雉兔肥，鸥鹭浮沈鸿雁飞。兰菊总芳时可乐，稻粱正熟农无饥。时哉游豫民心喜，缅想周文可同轨。惜哉汉武纵高歌，不知耕敛真徒耳。"}