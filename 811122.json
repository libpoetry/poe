{"id":"811122","title":"别江右","dynasty":"清","author":"王新命","text":"昔来南浦日，此地只孤城。黾勉行吾拙，艰难任世情。有心筹国用，无力赡民生。赢得清风去，飘然两袖轻。才见烽烟靖，灾荒又叠闻。按图稽户口，旷野少耕耘。下诏怜余子，蠲租出圣君。不才惭贾傅，宵旦独殷勤。已知民力竭，仰屋强持筹。到处分铜虎，谁能运木牛。檄书频夜至，飞挽几时休。幸荷皇天佑，无贻覆餗忧。"}