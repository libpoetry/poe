{"id":"608104","title":"三礼诗三首 其二 皇太子冠礼诗","dynasty":"明","author":"区大相","text":"吉日惟良，命服惟元。集礼铜龙，烂其盈门。宫僚肃将，以承前轩。衮冕有加，其道弥尊。衮冕峨峨，既曼且硕。采璂朱绂，瑶契金册。宠兹成德，圣祖列辟。式光宗祏，皇心孔怿。皇醴东朝，训命告釐。念厥毗倚，淑是令仪。裕民惟志，寿国惟祺。睿敏圣嗣，敬德不违。圣嗣敬德，诞受多福。霭其如春，式其如玉。象贤攸属，令终有勖。作颂孔穆，风言维祝。厥颂伊何，于际于蟠。厥讽伊何，慎防其端。方圆以翊，中正以观。保兹燕誉，奕世不刊。"}