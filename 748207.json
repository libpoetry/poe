{"id":"748207","title":"秋日同范雨村游铁佛寺","dynasty":"清","author":"王翼凤","text":"秋山入未深，黄叶落已半。遥遥人境心，似为云隔断。沿溪闻清澌，寒蒋覆凌乱。香刹丛林间，客至鸟方散。林沈古佛堂，青萝掩经幔。但闻候虫移，不觉时序换。宇宙夫何常，悲哉气先涣。愿假虚无缘，一证诸有观。卓性澄锡泉，冥身脱尘绊。共指娑罗阴，寥音迟来雁。"}