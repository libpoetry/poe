{"id":"1127050","title":"明叔知县和示过家上冢二篇复次韵","dynasty":"宋","author":"黄庭坚","text":"敝邑荷佳政，耕桑及时运。令君平生欢，远别喜亲近。吾友徐光禄，死战万事尽。不见东陵侯，惟见瓜连畛。且当置是事，椎牛会宾亲。百年共如此，破涕作嘲哂。枯荷野塘水，照影惊颜鬓。功名黄粱炊，成败白蚁阵。少时无老境，身到乃尽信。此来见抱子，别日多未龀。夜阑如梦寐，寒烛泣馀寸。女萝上杉松，野葛蔓畦垄。蛛丝网祠屋，芝菌生画拱。去国二十年，雪涕夙严奉。更历饱艰难，抑搔知痒痛。闻道下士笑，转物大人勇。平生随风波，归来梦犹汹。持此寸草心，负荷九鼎重。柔嘉无牛羊，保身以为供。"}