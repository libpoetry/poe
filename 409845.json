{"id":"409845","title":"栖霞洞","dynasty":"近现代","author":"骆成骧","text":"神龙一万尺，张口五丈廓。巨鳌乘风来，翻身扑上腭。鳌既不得飞，龙亦不敢阖。千年死相持，观者犹悸愕。燃犀探其喉，双柱悬空落。叩之黄钟音，地籁发天乐。披胸肠九回，一气浩漠漠。恍惚杳冥中，万象森纷若。金沙晃幽崖，玉泉响阴壑。虎啸寒风腥，蛇涎冷气恶。香象戏狻猊，枯立罢腾跃。化人陪世尊，坚坐息语诺。象罔珠安在，混沌窍谁凿。不拔真潜龙，隐德久难确。生人入死圹，葬腹那可度。尾闾开晓光，一笑江天豁。"}