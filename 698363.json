{"id":"698363","title":"河行即目","dynasty":"明","author":"凌义渠","text":"生涯一叶等微泡，天际浮空黑白淆。灶下游鱼群入釜，梁间乳燕不归巢。溯深既畏篙难进，驾浅还愁舟乍胶。独夜苍茫情更怯，暂留初月到眉梢。撼地殷天势欲吞，萧萧竹笪系何门。荒祠古像随流塌，茅屋穷黎逐水奔。凉窭不堪装更薄，纵横怪尔盗犹存。风波咫尺艰如许，竟日沿洄只绕村。点点遥山蘸碧螺，晴光共喜客帆多。鱼梁约水依痕减，鸦阵排樯带影过。索食神巫争上下，舞蛮小妓学婆娑。惊涛乍息魂犹悸，渐及清淮放棹歌。滔滔不住日喧豗，泊岸何时首几回。在垤鹳犹知雨后，退飞鹢亦避风灾。身沦弱海迷难渡，眼认浮沤幻结胎。悟到一舟奄忽尽，形神假合转堪哀。"}