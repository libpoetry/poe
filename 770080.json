{"id":"770080","title":"满江红•乙巳述哀十二首 其九 中秋","dynasty":"清","author":"董以宁","text":"记得当初，向膝下、时时欢笑。到此际、剖菱剥芡，团圆偏好。正待月华犹未冷，高堂已虑金风悄。命小鬟、传语早添衣，频频道。今夜月，依然皎。今夜冷，凭谁告。念穗帷寂寞，乌鸦飞噪。欲问冰轮回地底，可能还向慈颜照。奈夜台、一去半年馀，无消耗。"}