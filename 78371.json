{"id":"78371","title":"游昭牛图","dynasty":"宋代","author":"陆游","text":"游昭木石师李唐，画牛乃自其所长。出栏初听一声笛，意气已无千顷荒。客居京口老益困，衣不揜胫须眉苍，时时弄笔眼力健，磃角毛骨分毫芒。我无沙堤金络马，拂拭此幅喜欲狂。乞骸幸蒙优诏许，置身忽在烟林傍。日落饮牛水满塘，夜半饭牛天雨霜。俚医灌药美水草，老巫诃禁祓不祥。愿我孙子勤农桑，愿汝生犊筋脉强。碓声惊破五更梦，岁负玉粒输官仓。"}