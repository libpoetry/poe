{"id":"583509","title":"送林见素都宪巡视江西次杨邃庵韵","dynasty":"明","author":"王缜","text":"马萧萧，车遥遥，一时冠盖动市朝。赠君以锦瑟朱弦之古调，酌君以金陵清水之新烧。弦以发君节气之磊落，水以扬君渣滓之融消。一声击楫波涛息，千里飞霜山岳摇。水有本，木有条。症瘕岂必专攻击，元气从来重燮调。天上福星随路去，西江氛祲黯然销。君不见冈头柏，雪剥风欺叶不凋。又不见歧山凤，纵有萧韶亦费招。呜呼，下有巢由上有尧，君行慎勿轻渔樵。"}