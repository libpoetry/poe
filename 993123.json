{"id":"993123","title":"寄宋次道中道","dynasty":"宋","author":"梅尧臣","text":"再来魏阙下，旧友无一人。或为美官去，或为泉下尘。晚节相知者，操节许松筠。目世常山公，伯仲文学均。与我数还往，以义为比邻。屡假箧中书，校證多护真。次述盈百卷，补亡如继秦。中作渊明诗，平淡可拟伦。于时多骄佚，黄卷罕所亲。昨以兴西师，往往剑射伸。短衣誇走马，睅目语常瞋。欲效西山勇，遂笑东鲁仁。舍本趋富贵，乃与市贾滨。以此较于子，素业固未泯。前日之许昌，别君已经旬。偶然值河决，穷坐如涸鳞。临风思有寄，夜咏还达晨。"}