{"id":"897406","title":"九月十二日入南山憩一民舍冒雨炙衣久之","dynasty":"宋","author":"张耒","text":"石棱如刀不容步，上挽垂藤下无路。风寒雨滑徒旅愁，舍马杖藜泥没屦。跻攀颠坠不容发，目眩心寒惊反顾。亦知垂堂有遗戒，身仰微官欲谁愬。萧萧茅屋映绝壁，门外汩汩清泉注。解衣就火不能暖，旋拾山薪伐溪树。山翁生未食醯醢，脱粟寒蔬度朝暮。人间平地固不少，何用崎岖守磨兔。秋声四起山霭夕，坏屋疏篱睡无处。披裘结束相劝归，过尽重云下山去。"}