{"id":"1222882","title":"赠张玉田","dynasty":"元","author":"袁桷","text":"将军金甲明如日，勒马桥边清警跸。淮壖彻卫羽书沈，置酒行宫功第一。弹冠熊轼填高门，英英玉照称闻孙。百年文物意未尽，玉田公子尤超群。紫箫吹残江水立，野雉惊尘暗原隰。夜攀雪柳踏河冰，竟上燕台论得失。丈夫未遇空远游，秋风淅沥销征裘。翩然骑鹤归海上，一笑相问誇绸缪。两曜奔飞互朝夕，璇府森芒蠡莫测。要须画纸为君听，落笔雌黄期破的。壶中白日常高悬，道逢落笔呼醉眠。清歌停云意惨澹，倚声更度飞龙篇。"}