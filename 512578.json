{"id":"512578","title":"十八邻","dynasty":"明","author":"沈周","text":"比比托邻并，相好逾百年。老少虽消息，林庐无改迁。辛亥壬子岁，潢潦割相连。滔滔槩吴会，垫彼公私田。田中不生谷，辟术无所传。嚼草草亦尽，仰面呼高天。惟食累于世，不如枝上蝉。浑舍相抱哭，泪行间饥涎。日夜立水中，浊浪排胸肩。大儿换斗粟，女小不论钱。驱妻亦从人，减口日苟延。风雨寻塌屋，各各易为船。忧厄久不解，岂免疾疫缠。死者随河流，沈骨鱼龙渊。生者乞四方，所饱何处边。两年非一日，几日艰一饘。逐逐更逐逐，去如飘叶然。飘叶或回风，故处还周旋。一去叵测归，归亦何为廛。乡土及骨肉，岂绝情爱牵。厚地莫容居，皇天不哀怜。四郊类兵变，苍莽空人烟。盗贼国有讨，此祸力难援。州司旷恤典，势分与民县。告诉走无门，何况病莫前。老夫廪无米，亦无广厦千。对眼不忍见，衷肠惟火然。便欲吐我哺，纳彼止一咽。众口相嗷嗷，欲足理莫全。故好成乖隔，载聚何因缘。"}