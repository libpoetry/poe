{"id":"822576","title":"台城路 散策寻春，经澹台墓作","dynasty":"清末近现代初","author":"周岸登","text":"斩蛟沈璧何年事，茫茫浪淘千古。宰树愁春，高城翳日，陈迹难寻抔土。怀方去鲁。有三百同游，道开吴楚。友教诸侯，载书江介气如虎。嗟余师训恨晚，乱离婴世网，羁宦贫旅。桂海骖鸾，辽阳返鹤，空惜云霄毛羽。苔扃酹醑。怕呼出精魂，剑光犹怒。未敢哀时，向人谈貌取。"}