{"id":"736382","title":"赠玉度","dynasty":"清","author":"陶自悦","text":"秦云一夜飞千尺，药栏腻叶蟠空碧。神娥噀雨下巫阳，瑶瑟泠泠万山澈。我有新愁隔湘浦，市南曲陌逢蒋诩。陌头杨柳骄含烟，长条拂面思当年。停杯月射黄金匣，横笛风吹白玉鞭。此日逢迎何草草，自倚红颜长美好。子云献赋入长安，我卧空山惜花鸟。海石尘飞桂水深，江郎已老虞卿贫。三径落花愁暮云，南山泻影回空村。村口梅风飘燕麦，春酌沈沈永今夕。莫将心事问三秦，茂陵柏扫千寻壁。迷魂沈沈归不得，荼蘼香深月华白。南方佳人谁第一，领袖风流君独绝。辟谷孤游张子房，听笳高啸刘越石。云去天空成暂隔，龙池梦断山阴雪。陆家兄弟青云客，与君结交重心骨。呼来与君共倒金错杯，我亦为君高歌狂叫生风雷。临觞不醉君何来！"}