{"id":"802925","title":"如此江山 钱丈懋溪《天台观瀑图》","dynasty":"清","author":"沈蓥","text":"听鹂净涤筝琶耳，王孙又浮吟棹。客水寻秋，家山吊古，合共梅花溪老。尘襟顿扫。便携屐天台，洗眸云峤。一片霞城，玉龙千丈乍飞到。晴空风雨交作，晶帘遥隔著，仙洞人杳。翠刷层层，珠跳一一，溅上生衣凉峭。双筇倦小。便打叠游踪，画翻新稿。莫漫题诗，辋川诗最好。"}