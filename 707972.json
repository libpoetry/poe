{"id":"707972","title":"永遇乐 其二 戏拟催妆","dynasty":"明末清初","author":"梁清标","text":"帘阁香温，蓝田烟暖，小春时节。河鼓初临，天孙将渡。鹊报人间匹。凤台许跨，鸾胶重续，自笑温郎非昔。对冰清、人惭叔宝，争道门阑气色。鸳鸯翼并，芙蓉绣隐，珍重定情佳夕。庑下齐眉，五噫成咏，举案传先泽。鹿车共载，丹崖偕老，岁岁欢如今日。好倩语、新妆早试，远山黛碧。"}