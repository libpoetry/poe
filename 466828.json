{"id":"466828","title":"浣溪沙","dynasty":"当代","author":"张恨水","text":"自把琅环当百城。浪书尘事遣浮生。从来小技易成名。莫道聪明能误我，误人正是半聪明。琴书为我也飘零。欲道升平一语难。樽前何况是阳关。隔帘人去影姗姗。古调不须悲白雪，风尘无处觅黄衫。千秋难铲恨如山。大半闲情恋夕晖。当年张绪景全非。笑啼不是只填词。席上笙歌今夜梦，眼前花事暮春泥。老天犹遣子规啼。海外人疑是老儒。少年豪气想萧疏。再休风雨病相如。浊酒化为知己泪，新诗吟作绝交书。解人虽有不如无。"}