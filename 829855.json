{"id":"829855","title":"如梦令","dynasty":"清末近现代初","author":"高旭","text":"省却胭脂闲费。领略琴书滋味。西北有高楼，冉冉碧云来未。堪记。堪记。正是腊梅天气。悄悄空庭吟久。明月今生消受。并坐话轻舠，红树青山回首。思否。思否。春水一池如酒。吐出情丝千缕。写就鸳鸯新谱。隔著小红墙，惹起相思何苦。迟暮。迟暮。折赠天涯芳杜。海上琼楼缥缈。一枕鸡催天晓。埋玉自深深，入梦痴魂娇小。春老。春老。帘外红梅枯了。古木斜阳天远。浊酒一樽谁劝。侬悔太多情，顽石生生如愿。憔悴。憔悴。落叶哀蝉凄怨。"}