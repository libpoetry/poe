{"id":"836338","title":"金缕曲 蚊帚","dynasty":"清末民国初","author":"聂树楷","text":"齐剪千茎雪。更平量琅玕半断，配他匀洁。生怕蒙茸拴不稳，万转千回牢结。巧编作花纹点缀。彩线如环穿柄首，挂银钩帐角间陈设。比麈尾，制全别。纷纷宵小乘时出。苦宵来殷雷成市，吮人膏血。赖有此君能御侮，不住左萦右拂。要仗汝，扫除一室。叵耐幺么多羽翼，正东驱，倏又从西逸。清丑类，恐无术。"}