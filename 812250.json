{"id":"812250","title":"偕彦山从子游卧樟楼观古樟循城闉访春草池次日由谢客岩登舟即以留别","dynasty":"清","author":"朱葵之","text":"古樟卧城闉，根内枝撑外。有如蟠曲龙，垂首作偃盖。四出纷鳞而，濛濛俯苍霭。一楼介其间，拥之若旌旆。想当城未营，枝叶靡有艾。自从鼛鼓兴，束缚苦无柰。正气养天和，内心轶尘壒。虽呈褦襶形，而鲜斧斤害。亭亭泰岱松，簇簇孔堂桧。彼势何郁葱，尔形鲜聊赖。南瞻海似杯，西望江如带。何当化龙飞，甘霖洒滂沛。甘霖霁颓阳，屐齿未云惫。雉堞纷四环，瞻瞩随所届。差鳞市廛胪，陟足泉石怪。仰看山果垂，侧听林禽话。纡行转陂陀，十笏画境界。明明谢公池，源流汇众派。堤柳碧尚鲜，涧荷红未败。依然春草塘，茏葱恍披薤。想其下笔时，同心磁取芥。一蓼忽千秋，诗成喜清快。亭台渺云烟，林峦俨图画。平生仰止心，于兹泯介介。惜哉谢客岩，未展石丈拜。行行语仆夫，明发途当戒。戒途复戒途，阿咸罗酒浆。藉兹情话联，一举累十觞。顺道访岩阿，云气何飞扬。亭深林影密，磴古苔痕苍。一曲复一转，巍峰呈中央。皱瘦罗绵擘，丑怪奇鬼僵。若笏若圭璧，面面环琳琅。如临斤竹涧，疑登西射堂。古碑不可读，字画猜凡将。胜览及仓猝，离情郁肝肠。挥手自兹去，一帆明河梁。"}