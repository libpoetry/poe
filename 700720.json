{"id":"700720","title":"于浒西赠别明叔三首","dynasty":"明","author":"康海","text":"三月诣兹曲，八月今始复。结辔送君归，投壶泛?醁。风清怀抱优，暑退凉气淑。我歌苦不长，聊以咏幽独。荒径残草多，空堂蛛网覆。岂无洒扫资，纷纠在尘俗。时日得君来，开豁极心目。夜坐对明月，清谈倒筐腹。方儗千日欢，讵忍后期促。饯子卓午天，徘徊日西没。眷恋勿复言，去去保馀馥。诗人古不易，流靡及兹俗。片言务剽窃，侃侃遂骄足。还耕十三载，安能惬吾欲。览子中秋篇，翩然接华毂。大雅当在兹，斯文有归宿。丽藻虽可珍，雄浑久未复。愿言溯其源，开彼汉魏毒。"}