{"id":"694462","title":"读宛陵先生历览昔贤皆泯泯寻思鲁叟自波波","dynasty":"明","author":"陈献章","text":"几上凝尘封玉轸，南风不入琵琶引。仲由言志夫子哂，当泯泯时须泯泯。著渔蓑了唱渔歌，受制江山老奈何。溪上女儿閒抹鬓，东尘西市走波波。泯泯波波世与身，都官两语到头真。后生更把遗诗笑，公亦人间半醉人。波波泯泯不同时，静久无忧动辄疑。圣人坐北吾遭逸，天下苍生怨望伊。"}