{"id":"1070196","title":"南窗夜集叔问戏取樟木脑然雪为灯因与仲嘉叔问联句一首","dynasty":"宋","author":"程俱","text":"性空本无方，水火不留碍。阳生至阴中，此理固有在。初疑水焚槐，忽若镜加艾。又如大海中，神龙出光怪。冰姿映烈焰，势恐不两大。原燎正焮腾，汤沃忽崩败。涓涓煖泉涌，熠熠寒光碎。伟哉六合间，恢诡不胜载。阴风结飞雨，来自。九天外。苍樟出芳液，根节依大块。初非气相求，又岂天所配。如何冰炭仇，乃作坎离会。因知造化机，幻手端可贷。"}