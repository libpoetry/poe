{"id":"813835","title":"气候六首","dynasty":"清","author":"肖雄","text":"西土高寒气候殊，伊州犹是一东隅。地分咫尺时争刻，翻乱征衣件件俱。山北孤城寒更多，海城蒲类雪成窠。笑他五月披裘客，不识人间有葛罗。高昌炎热绝无俦，赢得元时号火州。毕竟庚藏阳气伏，凄凄风雨又边秋。八城蹦度渐臻南，尚有温和一气涵。物产不殊乡国美，精华多在此中探。阴山北望五单于，地与南疆迥自殊。八月西风吹雪到，无端一夜失枌榆。波翻丽水已西倾，地势旋低气转平。碧草烟深三月雨，黄花寒浅一天晴。"}