{"id":"682968","title":"挽陈翼所总戎邑人","dynasty":"明","author":"尹守衡","text":"六师何日不张皇，一旅能来捍朔方。馘折四千雄虎贲，风传草木尽鹰扬。孤忠岂乏封侯骨，九死宁销烈士肠。汉垒云连成底事，军中独有一陈汤。曾歼关白入朝鲜，已斩杨酋定蜀川。猿臂昔尝称上将，龙头今尚见长天。皇穹自长妖氛恶，国运仍多杀气缠。遂使英雄尽尘士，又闻烽火照甘泉。李家貔虎尽称雄，燕颔曾推贺总戎。今日尽同囚首辈，何人得似美髯公。沈沙赤血应成碧，丽日丹衷直贯虹。我欲招魂何处觅，鹤归华表月明中。壮岁相从尚几人，须眉长想旧精神。可怜燕市千金骨，化作龙堆一段尘。白草黄云同惨淡，凄风苦雨共悲辛。君恩此日河山远，莫道沙场不见春。"}