{"id":"881453","title":"酒歌","dynasty":"宋","author":"华岳","text":"尝闻子美清江曲，日典春衣耽美禄。又闻太白游长安，市上熏熏醉眠熟。风流国里太平时，处处红楼漾酒旗。王孙公子恣行乐，繁弦脆管相追随。谁知寥落天涯客，笠顶清风杖挑月。芒鞋踏遍山水雄，奋身欲入黄金阙。方嗟萧索向西园，刮面寒风雨涨天。回头忽喜黑衣至，急破红泥倾数船。虽无皓齿歌金缕，也扫新诗狂欲舞。儿童拍手笑拦街，应怪吴侬喜如许。长江波浪卷银山，去去仍悲道路难。只凭一醉进未得，更借高风吹片帆。"}