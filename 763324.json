{"id":"763324","title":"沁园春 其一 述怀","dynasty":"清","author":"吴绮","text":"落拓黄衫，一帽东风，星星鬓须。只侯嬴关畔，题诗借笔，漂母祠前，买酒骑驴。跃马平生，当年儿戏，为甚关门独较书。花前醉，笑古人欺我，击缶乌乌。江山何处归欤，算且去江边学钓鱼。看马卿才调，何年北阙，孙郎意气，几日东吴。三尺玉龙，一床狂梦，曾到大槐宫里无。呼天语，问天生如此，肯老菰芦。"}