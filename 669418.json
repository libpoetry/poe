{"id":"669418","title":"送魏师召之芜湖","dynasty":"明","author":"陆粲","text":"魏子昨捧分司檄，与我青?门相逢。朱袍皂帽气遒逸，佩刀左右盘双龙。燕山雪消河冰泮，玉节辞天春未半。江东花满姑孰溪，君到春衣应未换。谢公宅前芳草生，李白坟头江更清。日出青山看舞鹤，月明采石听流莺。多君俊迈今无匹，四十为郎头正黑。文贞遗笏世珍奇，知古流风本仁直。都门送尔惜离群，日暮行歌潞水云。明年跃马东城陌，杨柳青青正忆君。"}