{"id":"597412","title":"结客少年场","dynasty":"明","author":"梁有誉","text":"宛洛富奇节，荆魏重才雄。玉轴千金剑，锦勒五花骢。朝驰下蔡北，夕过上兰东。朱家曾见待，剧孟暗相通。能使石饮羽，还惊日贯虹。身徇一朝诺，心期万里功。交河冰雪合，天山烽火红。骨都躏绝漠，谷蠡入云中。结交思报国，挥袂远从戎。旌拂星芒落，营开月晕空。廓氛澄瀚海，摧枯捲朔风。日出事擒敌，归来还射熊。勇冠嫖姚幕，勋将定远同。欣当汉道盛，行令胡运穷。共就长安邸，待拜未央宫。"}