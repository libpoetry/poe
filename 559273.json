{"id":"559273","title":"煮粥救饥歌二十四韵","dynasty":"明","author":"林熙春","text":"历披舆地阅山川，海滨自昔称邹鲁。外有错出之鱼盐，内有膏粱之沃土。弘正以前正淳庞，上下恬熙实宁宇。岛夷煽乱嘉隆间，因之海酋大跋扈。此时扰扰不堪闻，儋石百钱犹充腋。数十年来似苟安，云何闾阎转贫窭。岂其器服事豪奢，抑亦樗蒲萃成薮。岂其雀鼠日繁多，抑亦貂珰猛于虎。岂其逐末少农桑，抑亦闽舵如鸟飞，百万菽粟捆楼橹。用致灾沴一频仍，遂令十室尘生釜。冬春一粒已成珠，青黄不接何所怙。幸闻制锦有休文，力与疲民作盟主。请蠲请赈请发陈，犹恐阽危无或补。乃属耆老细讲求，惟有设粥堪救苦。广开宏署集疮痍，班荆列坐如队伍。憔颜悴色已奄奄，一瓢一勺同哺乳。人人得意无向隅，食矣鸣金毕伐鼓。君侯或走山之巅，有时或走江之浒。到处焦劳语语酸，不避疾垢兴蓝缕。自是格天天澍随，起死回生不知数。古云救荒无奇策，宁知此策神仙醽。愧余虽爱莫助之，只勒长歌效欣舞。歌兮歌兮愿若何，但愿天皇召召父。召父献纳罢关征，海滨岁岁德施普。"}