{"id":"705072","title":"题遂安童氏清远池亭二首","dynasty":"明","author":"魏观","text":"风轩月榭迥无尘，池上新亭更可人。数点落花青嶂雨，四时流水碧桃春。石梁把钓儿嬉惯，山径携诗客过频。世道只今优暇少，偶然琴鹤且相亲。迢递山行喜见君，留连清远意殊勤。松扉近挹桥边翠，花岛平分水上云。入馔白鱼双尾出，隔窗黄鸟数声闻。碧崖却忆莼溪上，竹月山泉慰夕昕。"}