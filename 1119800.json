{"id":"1119800","title":"次韵陆时可岁暮感怀","dynasty":"宋","author":"陈渊","text":"小桥横截一溪云，隔岸遥通避世人。钓艇偶随秋雁泊，吟窗今见腊梅新。烟尘已觉千山静，雨露行看万国春。诗酒暮年生处乐，一瓢归去岂辞贫。风御泠然几过旬，异乡穷腊作离人。淹留赖有交情重，翻覆从教俗态新。于世无求心似水，向人多可气如春。也知已造颜原室，不耻人间贱与贫。"}