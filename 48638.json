{"id":"48638","title":"赠别龚行义","dynasty":"明代","author":"杨基","text":"楚龚风云姿，璞素玉不琢。只身蹑双屐，十载食破研。麻衣阅冬春，睥睨狐貉贱。胸中何所蓄，经史子集传。酒酣文思涌，强弩机发箭。清真谢铅锸，越女巧笑倩。纡盘珠九曲，精粹金百炼。粲如星森罗，勇若军后殿。吾党多英雄，气索皮肉战。西风忽归来，尘土吹满面。从容问所历，摇首不复辩。但云秋水清，吴松净如练。方同华表鹤，遽作幕上燕。去住何太轻，弗得绊以线。君材匪樗栎，名字已交荐。渊泉暂蠖屈，雾雨终豹变。贤达坎坷多，豪杰穷乏先。嗟予书中蠹，髀消两目眩。朝骑瘦马出，夕饱藜与苋。志惭点尔狂，质匪由也喭。猥遭周秦厄，不识舜禹禅。因君动遐想，翅塌足若罥。螺卮白瓷罂，聊为江渚饯。回首芙蓉花，纷纷落红片。"}