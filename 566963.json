{"id":"566963","title":"先除夕二日雪甚如婴儿拳","dynasty":"明","author":"徐渭","text":"腊尽接春将，孤眠枕被凉。朝兴惊六出，午晏俛千篁。兀坐愁空瓮，群栖塞坏墙。抟酥几鹤卵，絮柳未鹅黄。堪取为毬打，行看挂霤僵。明年从大有，连岁却馀殃。见说开元寺，重新古道场。一髡担化主，十殿敞阎王。犹记迎春昔，长颓此地觞。解姬捎诞马，蛮子袄绵羊。楼角娇波聚，亭椒嫩采妆。百垆忙酒保，四郭挤村娘。兽圈攘牛土，虫枝试鸟簧。不知今日赏，还有此风光。"}