{"id":"722235","title":"湖中望匡庐瀑布","dynasty":"明末清初","author":"屈大均","text":"一峰一瀑布，高者是黄岩。雨过人争望，湖边宿片帆。随风泉作态，欲落故盘旋。马尾飘天半，光摇双剑边。瀑布不肯斜，条条如匹练。安得并州刀，剪取为纨扇。谁将彭蠡水，吸上乱峰间。化作泉千道，奔飞响一山。犹嫌千仞瀑，飞不到舟边。安得天风起，吹来洒昼眠。"}