{"id":"1225549","title":"题引子龙","dynasty":"元","author":"赵偕","text":"黑云万里随长风，白日失色天濛濛。老龙翻身出海底，瞬息之间升太空。小龙奋跃力尚微，举头大叫追其宗。老龙正飞复回顾，煇煇紫电生双瞳。浩然神气两相接，其间变化难形容。秋蟾老子写此图，野夫一见心忡忡。苦念苍生久枯槁，焚香再拜心肃恭。上祈老龙垂恻隐，特遣龙子施神功。四时膏泽及时降，大有五谷年登丰。风不鸣条雨破块，厝民寿域时熙雍。龙兮龙兮，有功如此，斯不失其为真龙。"}