{"id":"574661","title":"寄题阁老费公至乐楼","dynasty":"明","author":"邵宝","text":"黄阁仙人天上还，幽兴却寄溪山间。横林深处起重屋，别有眼界非尘寰。群溪东来向西去，流到龙溪两倾注。白云飞尽见三峰，政在先生倚阑处。乾坤一览万古心，北南名胜皆登临。子长胸次仲淹思，每与山水增高深。岂知几案有至乐，欧老诗如为公作。先人种树今数围，槐影重重松落落。阳春坐我还清秋，静观万物成天游。半江露白月照水，两涯草碧云生洲。我行湖东数过此，尚忆清扬在中沚。病馀偶接季方书，世事茫茫公老矣。岁月无端白发多，江湖地远心如何。苍生未起谢安卧，溪上往来空棹歌。"}