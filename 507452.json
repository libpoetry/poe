{"id":"507452","title":"送杨郎中催马草还京","dynasty":"明","author":"李昌祺","text":"大梁据中土，自昔风气旺。北邙殊蜿蜒，太室极雄壮。黄河贯其间，浩浩恣奔放。四野开平衍，桑柘绿相乡。丁男事耕耨，姑妇治丝纩。菽麦盈仓庾，醑醴溢盆盎。近岁颇凶屯，旱暵觖农望。念兹饥馁馀，十室九鳏旷。长贫负租税，远役困夫匠。督刍实赖公，区画咸适当。深体尧舜心，推仁悯凋丧。叱咤尚弗忍，矧肯施鞭杖。愧余谫劣才，旬宣乏善状。竭力奉宽条，庶减疲癃恙。赠别陈民艰，冀君彻卿相。"}