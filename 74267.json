{"id":"74267","title":"沁园春·漏洩元阳","dynasty":"元代","author":"吴镇","text":"漏洩元阳，爹娘搬贩，至今未休。百种乡音，千般狃扮，一生人我，几许机谋。有限光阴，无穷活计，急急忙忙作马牛。何时了，觉来枕上，试听更筹。古今多少风流。想蝇利蜗名几到头。看昨日他非，今朝我是，三回拜相，两度封侯。采菊篱边，种瓜圃内，都只到邙山土一丘。惺惺汉，皮囊扯破，便是骷髅。"}