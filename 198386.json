{"id":"198386","title":"呈四表兄求栖碧遗文","dynasty":"宋代","author":"廖行之","text":"诗亡自昔周之东，末乃赖有三闾翁。三闾避谗思去国，当时无人歌雨濛。忠怀义概不见省，独以文字涂幽穷。高情寓物发叹咏，忧深思远言非空。富如渤澥产百怪，浩若九万扶摇风。后来文士引继出，思援弓缴随冥鸿。二都以降更七代，浸堕侈靡淫哇中。新奇妩媚乏典则，往往体制多称宫。汗牛充栋号繁博，简策冗长何其丰。至音寂寥风雅坠，天球何处求玲珑。辽辽旷世一杜叟，粹出于正排夷戎。丁年天宝适倥偬，崎岖奔走方匆匆。有我未始不忧国，岂若儿辈随朱红。瞻前无邻后无配，膏馥残賸何丰融。少陵以来栖碧老，笔锋闪闪矛新砻。九原已矣不可作，知有妙烝嵩。生平寤寐祈一见，如垢未沐头方蓬。君无恐我误雌霓，研覈讽诵犹能工。"}