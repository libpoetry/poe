{"id":"1221776","title":"晨起书事","dynasty":"元","author":"刘因","text":"苍星彗明河，三月丽朱方。两月忽散落，一月留中央。下有五星连，西近东少张。仰面东北隅，流星坠綵芒。谁令月有瘿，飘摇及吾窗。须臾日东生，有星环四旁。一星当日中，伫视摇晶光。自北忽西旋，老阳已榆桑。西北云一丝，翠晕扬清芳。嫩云生碧藓，得句声琅琅。俄见云有鱼，其大丈许长。火绳纷绕之，昂然欲飞扬。呼友与共观，此境已茫茫。灵枢梦为病，周官梦为祥。寤言札诸闼，庸俟知者详。"}