{"id":"1065824","title":"信中惠竹以诗谢之","dynasty":"宋","author":"苏过","text":"筚门生窦百不宜，大红艳紫无所施。主人爱竹尤成癖，独欠此物如渴饥。君家十亩等茨束，罗生川谷壤藩篱。拣林许我恣所爱，有力夜负竹不知。朝来窗影忽散乱，起看檐角风离披。总干山立屹不动，高节白首贯四时。我方病卧呼不醒，一篇忽得陈琳词。头风去体未足道，岁寒非子当谁期。明朝戢戢迸犀玉，请看箨龙头角奇。千竿共战风雨夕，记取苗裔来葛陂。"}