{"id":"156646","title":"落梅·寿阳妆晚","dynasty":"宋代","author":"王诜","text":"寿阳妆晚，慵匀素脸，经宵醉痕堪惜。前村雪里，几枝初绽，□冰姿仙格。忍被东风，乱飘满地，残英堆积。可堪江上起离愁，凭谁说寄，肠断未归客。流恨声传羌笛。感行人、水亭山驿。越溪信阻，仙乡路杳，但风流尘迹。香艳浓时，东君吟赏，已成轻掷。愿身长健，且凭阑，明年还放春消息。"}