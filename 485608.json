{"id":"485608","title":"赋耕隐","dynasty":"明","author":"袁凯","text":"维古四民，次二曰农。虽及我私，岂忘于公。沮溺之徒，始为隐沦。滔滔不归，乃洁其身。温温黄生，在彼原畛。既耕既芸，遂名为隐。其隐维何，无与于世。左釐右粥，聊以卒岁。人亦有言，可仕则仕。苟非其时，进退由己。嗟嗟众人，不惟其危。朝趋夕奔，终蹈祸机。惟生之为，彼善于斯。悠悠我心，乐且无灾。"}