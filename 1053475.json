{"id":"1053475","title":"慧觉孜师绿筠轩","dynasty":"宋","author":"释道潜","text":"绿筠萧萧含爽籁，幽姿冷落人难爱。壁间但有谪仙词，声名自到江湖外。当年创轩非壮观，局促帘栊日亏蔽。一朝经画有底难，推倒墙头了无碍。坐挹西南十里山，彩翠浮空屹相对。开池凿圃增气象，佳致真为一方最。鸟声鸣春春渐融，兰芽蕙出初蒙茸。我来正值新雨定，弄日吹香闻座中。主人散策邀我步，池南池北聊从容。会待龙孙添夏荫，借君此地眠清风。"}