{"id":"290444","title":"水调歌头·拜题先舅姑团圞行乐图","dynasty":"清代","author":"浦安","text":"荆部是吾分，幸得嫔清门。所悲姑舅弃养，缘薄奉晨昏。拜展团圞遗像，恍睹倚花坐石，当日敬如宾。面目似含笑，应喜妇称新。膝前儿，双玉立，好丰神。执经伯氏游楚，小者我良人。了髻手攀丹桂，想见爱怜同意，欲看步青云。愿早策高足，快慰画中亲。"}