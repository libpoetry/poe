{"id":"267691","title":"月华清·中秋对月，怀半塘扬州","dynasty":"现代","author":"朱祖谋","text":"梦冷瑶华，花凝绛阙，素娥秋思多少。暮合纤云吹，占谢郎悽抱。掩空弦、怨鹤飞回，耿残漏、夜乌啼觉。谁到。小骖鸾旧路，绀尘亲扫。桂粟阑阴望渺。忆画烛笼秋，别怀钱绕。泪尽铜仙，携得玉槃空好。暂将息、冰镜闲愁，懒斟酌、羽裳新调。留照。为红桥廿四，玉箫亲教。"}