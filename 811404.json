{"id":"811404","title":"送刘铭伯之美洲","dynasty":"清","author":"丘逢甲","text":"轻装又别五羊城，海日曈曈送客旌。六月扶摇鹏未息，看君舟绕地球行。西海之西东海东，有洲悬立地球中。此行遍布尊亲义，为道中天日月同。不敲开国自由钟，不为寻洲踵阁龙。唤起黄人思祖国，海天长啸落机峰。九万征程走使车，一言九鼎信非虚。不须十部贤从事，齐拜刘公一纸书。"}