{"id":"808976","title":"度岁澧州寄山中四首 其三","dynasty":"清","author":"郑珍","text":"卯卯今夕乐，乐到不可名。不解忆郎罢，但知烧粉蒸。守岁强不卧，喧搅至五更。班班稍解事，针缕亦略能。头试活莌花，安排拜新正。章章小而娇，其舌甘若饧。亦知岁已尽，向母索珠婴。阿耶十年来，慈祥喜渊明。青袍误愚我，残灯澧州城。安得与尔辈，叫跃如沸羹。今日趁么回，假面可市曾。卯须张飞胡，章也称鹘靘。还应篾黄竹，预办虾蟹镫。他年若命来，似耶今远行。此乐便难得，徒令涕纵横。愁思无可寄，笑调声泪并。"}