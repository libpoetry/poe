{"id":"24527","title":"和郑校书夏日游郑泉","dynasty":"唐代","author":"刘得仁","text":"太虚悬畏景，古木蔽清阴。爰有泉堪挹，闲思日可寻。来闻鸣滴滴，照竦碧沉沉。几脉成溪壑，何人测浅深。澄时无一物，分处历千林。净溉灵根药，凉浮玉翅禽。饮疑蠲宿疾，见自失烦襟。僧共云前濑，龙和月下吟。叠光轻吹动，彻底晓霞侵。不用频游去，令君少进心。"}