{"id":"533437","title":"沛上别子与明卿","dynasty":"明","author":"黎民表","text":"骚雅论今代，中原几并驱。捧心愁屈宋，抵掌失杨卢。一一风棱整，森森法象殊。雕笼掣孔翠，玉勒喷神驹。荡涤开溟浸，阴阳运巨炉。先锋争辟易，历块不崎岖。歘自西曹奋，终为俊国模。徐公骖邺乘，季子骋吴都。岂谓万人敌，还将二妙俱。大庭羞绛灌，厚禄笑侏儒。白璧交游冷，黄金气色孤。一麾分楚越，双涕渺江湖。赤县连烽火，沧波挟舳舻。秦庭何处哭，汉槛待谁呼。得丧皆行旅，朋知到友于。绨袍寒借问，涸辙困相濡。物论应吾辈，山姿讵世途。君宁忘鼎轴，我渐老屠沽。河水嵎夷徙，浮云芒砀徂。离筵即此地，后会恐榛芜。"}