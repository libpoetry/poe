{"id":"674457","title":"游归宗岩","dynasty":"明","author":"范嵩","text":"藜杖乘閒度穹壑，石磴层层谁斧凿。柴门疏柳拂晴烟，灌木垂萝挂高阁。十里荷花照眼明，一尊肯负山灵约。碧岑瀑布开画图，朱檐风过喧铃索。榕偃深根卧蛰龙，松号静夜鸣玄鹤。小桥曲径信跻攀，薝卜婆娑香缈邈。冈峦雨过尘埃清，溪涧鹿行水痕浊。夕照斜移红树回，晴晖远映岚光薄。鸟外群峰拥翠奇，亭前诸景谁云弱。蓬莱琪树乔参天，石窦清流冷如昨。入座薰风生嫩凉，沾衣小雨迷前郭。蔚蓝别有一乾坤，四顾茫茫成广莫。崔嵬直欲蹑危巅，当午烦蒸还小却。诸公清雅远形役，扫石诛茅书碧落。?予小子叨追陪，坐对巑岏欣有托。"}