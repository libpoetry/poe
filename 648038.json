{"id":"648038","title":"涿州行","dynasty":"明","author":"杨士奇","text":"四郊茫茫沙草白，青山迢遥亘西北。涿州百里近都门，北来南去无晨昏。道边邮亭连古堠，时平不置官军守。土墙茆屋尽耕屯，半插青帘卖新酒。牛车辚辚冲早寒，争先槁秸输县官。少年家家便骑射，雉兔如林不论价。由来意气倾山冈，邂逅相逢肯相借。伐石为碑记古人，凄凉遗刻百年存。摩挲三叹忆盛德，路人为指楼桑村。"}