{"id":"809864","title":"南方青竹丛林不乏观玩北地气寒非保护得宜即难艺植朕尝有事河干往来数次览竹树之畅茂暂时停辇即行后于禁苑种植颇蕃今经三十馀年迩来延至数亩之广其围至八寸径二寸五分有零古人以竹比君子因而思及草木无知积小以至于高大人有血气加之培养岂非国家桢干之选欤故赋七言一律记之","dynasty":"清","author":"玄烨","text":"培养丛篁多历年，竹窗抱节绿云鲜。猗猗玉润歌君子，济济心虚忆俊贤。可爱缤纷含宿雨，最宜潇洒动新烟。馀春欲伴寒松住，渐晚韶光被景牵。"}