{"id":"593852","title":"巴渝篇送丘谦之","dynasty":"明","author":"欧大任","text":"秋风吹飞蓬，忽复天一涯。君起巴渝舞，我为巴渝歌。阆中古渝水，賨民万馀家。扶义从汉王，中原定山河。蹈厉矛弩间，猛锐不可加。茄下朱鹭飞，巴渝乐如何。雍梁延万里，膏田沃且多。至今珥双流，华阳郁嵯峨。楚材挺明牧，表之岷与嶓。江汉先炳灵，讴者能中和。前绥促往驾，祇役毋蹉跎。君其茂嘉猷，泽洽巴渝波。"}