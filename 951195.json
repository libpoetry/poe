{"id":"951195","title":"太宗皇帝处分手札御书赞","dynasty":"宋","author":"岳珂","text":"于赫炎图，真主勃兴，人文其昌。天开神机，海岳洗氛，龟龙发祥。明明庙谟，麾指变更，著于宸章。十行之颁，六合驿行，动罔不臧。片幅所传，神护鬼呵，积于缣缃。笔纵墨浓，奇正迭参，芸阁之藏。臣传此札，字体静严，意态斋庄。或指以疑，臣谓不然，各适所当。前朝大臣，帝心所祗，理异寻常。岂以军书，龙战鹰扬，而可比方。或敬而咨，或召而亲，都俞岩廊。帝心所形，帝札所存，默寓弛张。璆琅鸣琚，佩玉以趋，韬锋敛铓。辟阖坤乾，风霆云烟，万世所望。意其当时，左右拱承，日思赞襄。君臣同心，始于一堂，以达八荒。后三百年，来瞻奎躔，犹知激昂。有伟副车，承平之储，印以含光。劫火洞昏，玉躞金题，犹识褾装。于昭帝图，诏于后昆，不愆不忘。惟天纵之能，惟心之亨，惟断之刚。臣得其真，宝以昭之，冠于百王。"}