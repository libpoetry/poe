{"id":"835783","title":"桂枝香 立秋日作","dynasty":"清末民国初","author":"吴重憙","text":"蓼红蘋白，正良夜新秋，溽暑初去。偏是悲秋秋士，与秋先遇。西风似解相违久，祇著意飕飗庭树。一番凉月，一番清露，一番疏雨。曾记得紫萸黄菊。我扶病登台，送君行处。几度流光，又听元蝉哀诉。秋来秋去无人管，祇不许朱颜如故。登高携酒，向天搔首，问天不语。"}