{"id":"881427","title":"邻女搔绵吟","dynasty":"宋","author":"华岳","text":"閒窗日上三竿竹，窗下娇娥整轮辐。匆匆未暇理云鬟，半朵青鸦倚红玉。青梢摘尽银香囊，画栏平倚斑筠筐。时将纤手翻雪霜，酥胸玉面同光芒。捧归细捲银成索，牵出松松云一握。珠唇呵挺气温温，鹦觜踏车声络络。今年莫怪功绩稀，阿奶勒绣鸳鸯帏。如今织出秋江练，十月正好裁新衣。客心闻此愁无著，一夜清寒动寥寞。明朝为问买一端，剪做道袍披落魄。"}