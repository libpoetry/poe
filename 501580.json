{"id":"501580","title":"和王太史浔州遇生辰之作","dynasty":"明","author":"林弼","text":"摄提贞秦粲星七，奎文流辉炯如日。括苍之山气郁郁，钟清毓粹馀四帙。先生生世良不恶，读书静观世得失。丘园贲帛徵遗才，石室紬编膺峻秩。今年奉旨使日南，山川涉历难一一。旅途忽届初度期，中夜喜得新梦吉。觉来深念劬劳恩，忆昔常在父母膝。祗今二亲弗可见，每至兹辰愁复结。江城酒美君莫伤，山驿诗成我能笔。亲恩广大当效报，王事驰驱敢求逸。木绵八月开瘴花，西风满帆应到家。古来忠臣即孝子，王遵叱驭张乘槎。"}