{"id":"870360","title":"成都遨乐诗二十一首 其二十一 冬至朝拜天庆观会太慈寺","dynasty":"宋","author":"田况","text":"景至履佳辰，朝祖著国令。黄宫启潜萌，紫宇晨荫映。阳德比君子，吾道实可庆。矧丁皇运亨，遇主尧舜圣。坤维最远方，拙者此尸政。雅俗旧儒文，民牒少讼争。幸足宣上恩，惟恐盭物性。良时不易得，行乐未为病。高会纵嬉游，丰岁愈繁盛。兴众助驩欣，寄情于俚咏。"}