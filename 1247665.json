{"id":"1247665","title":"赠南山进士赴邵武录事","dynasty":"元末明初","author":"蓝智","text":"兵革久未息，乾坤正艰危。幽人多在野，志士思济时。羡子英妙年，献策白玉墀。仲舒天人学，贾生哀痛词。纵横三千字，感激万乘知。授官八品内，局促山县卑。英英麻姑云，日夕恒见之。上堂具甘旨，下堂咏书诗。南伯荐贤能，引用无嫌疑。樵川江闽会，录事烦剧司。藉尔才识良，纲纪慎操持。君实国右族，已具廊庙姿。况是科第出，岂徒刀笔为。晨兴理舟楫，江水清涟漪。天高霜露肃，日出寒山迟。岂无一樽酒，饯尔远别离。黾勉古人训，树立当自兹。"}