{"id":"139624","title":"沁园春·安石声名","dynasty":"宋代","author":"魏了翁","text":"安石声名，买臣富贵，我不敢知。谩扬州泛泛，浮湛随水，阊门轨轨，开阖从时。满目浮荣何与我，只赢得一场闲是非。诚知此，问不归何待，不饮胡为。岩松涧篁易老，应只能、采菽烹葵。看风沙漠漠，未清紫逻，烟云冉冉，时露晴晖。谁唤当年刘越石，为携取胡笳乘月吹。吾无用，但寤言独宿，奋不能飞。"}