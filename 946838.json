{"id":"946838","title":"初入太湖","dynasty":"宋","author":"陈舜俞","text":"东南有具区，三万六千顷。百川之雄伟，咸池借溟涬。玉堂在其下，莫知日月永。鸱夷昔不返，肯顾市朝请。素怀邈已劳，孤泛此方逞。刺沙出林荒，度浅动蘋荇。渐尽行渐远，湾转势弥迥。疑非地可载，直与天作镜。青空四垂幕，乱山不能屏。淼茫白鸟行，浩漾好云影。逻呼十桨急，罛横九帆并。霁中波有光，风后浪犹猛。澎湃闻乍惬，抛磕内还省。我量觉蹄涔，此身实萍梗。渊神慄寒肌，浸气飘素领。观澜念往术，濯缨悼前眚。未能追高谢，且以卒流景。吟非誇独清，济乃仗中静。寄谢洞庭君，终来老鱼艇。"}