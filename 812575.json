{"id":"812575","title":"杨文宪慎","dynasty":"清","author":"严遂成","text":"濮园礼议太风狂，恸哭齐声撼九阊。到死姓名犹帝怒，及归骨肉与家亡。荷戈多暇书逾富，拜杖馀生寿颇长。七十老儒头雪白，指挥何苦手锒铛。百年坛坫李何王，力取茶陵赤帜张。刺客临清几及祸，家僮木密负重伤。一星疑义徵周礼，七岁香名赋战场。丫髻花枝群妓散，九原埋骨尚戎装。"}