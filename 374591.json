{"id":"374591","title":"湘江静·是人是竹亭亭影","dynasty":"清代","author":"蒋士铨","text":"是人是竹亭亭影。看一样、萧疏情致。霜痕粉印，谢他移种，有湘江愁泪。待写十分娇，才写出、一分寒翠。书中如此，琴边香侧，那不教、郎心醉。却怪影儿难拆，峭风前、抛他独自。料应偎依，防人相妒，转令欢相避。日落月生时，个个是、相思双字。风流赢得，江南诗老，争题本事。"}