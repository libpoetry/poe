{"id":"800739","title":"观打鱼戏为鸬鹚歌","dynasty":"清","author":"徐昂发","text":"鸬鹚鸬鹚巢高木，张口吐雏连五六。䁡䁡碧眼玻璃明，棱棱长啄钩鋋曲。野人椓网横覆车，觰沙两翮不得舒。鹿角腥涎养驯熟，朱绳系颈来捕鱼。潮波吞天一叶舞，野人指挥若部伍。鸬鹚穿浪疾如风，水面回篙棹飞?。戏鲤游鲂惊失次，拿鬐磔尾万鱼逝。翻身入水追亡逋，擂鼓船头助声势。大鱼鳞脱红肌摧，小鱼半死盈舱堆。鸬鹚鼓翼鸣得意，贪残嗜杀神所猜。野人捩柁斜阳坠，论㪷卖鱼谋一醉。鲜鲙遥看藿叶香，轻刀细剁春葱脆。鸬鹚鸬鹚，垂头敛翅上横木，一寸鳞鬐不入腹。"}