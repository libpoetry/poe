{"id":"1058377","title":"赠别越帅蔡侍郎五十韵","dynasty":"宋","author":"华镇","text":"飞廉鼓橐开氛雺，玉龙盘礴堆苍岫。云崖左壁出高墉，环回占尽东南秀。高瞻牛女提封阔，下瞰闾阎烟火富。紫青岩壑敞屏帏，金碧楼台错纹绣。城西半规日欲落，天东一缕云如镂。人间未觉桂华升，林梢先见金波溜。冰轮冉冉经箕斗，碧落沈沈失星宿。清光不断万象呈，目极尘寰了无覆。扶桑欲晓天鸡唱，玉佩丁东咽残漏。西南松桂碧参差，寒金碎玉高低透。春和二月融青宙，红紫千花簇繁囿。香洁蜂蝶夜不知，暗和清影凝罗袖。暑雨晚随虹影断，炎威夜逼馀辉逗。南湖拂拂起轻飔，鉴光千里冰纨皱。星流一叶高梧下，玉刻千峰晚山瘦。桂子香凝零露漙，兔毫冷咽飞泉漱。六花舞绝平川壤，万树玲珑缀瑩琇。冻云收尽一轮寒，光华上下清交斗。明眸朗鉴古难偶，许谢登临亦虚觏。胜地埋藏祗自奇，千年林下输猿狖。儒家宗主中郎裔，早掞春华甲英彀。量阔难穷渤澥远，德馨未羡椒兰臭。青云有路早徊翔，要津策足频驰骤。旒扆倾衷聆玉振，经纶溢耳摐金奏。暂虚法从牧远民，大旆高牙会稽首。庖刃从容经肯綮，鹄卵无劳鲁鸡伏。探幽索隐有馀工，逸胜遗奇落精究。意匠经营谁与相，壶中风物真天授。霜斧晨开蔽日林，虹梁晚结飞云搆。轩窗四辟洞无物，林岭旁来远如走。佳名一字既惟新，宝墨八法曾非旧。鹊返鸾徊美无度，龙跳虎卧雄相凑。何地通宵得佳致，谁人忘寝临觞豆。西园物色难重逢，秉烛诗词漫三复。华堂有月终年好，月下樽罍溢醇酎。坐令越绝山水佳，日添光价高难贸。五云溪上纶竿手，误指王圻揽缨绶。画虎年多愧未成，屠龙伎巧伤难售。清时支离逐斗粟，乐国凄凉寄圭窦。结巢未忍息南枝，倚辀何计登华厩。片帆随牒西南迈，尘满儒衣色多垢。文丽难忘反楚骚，魂交尚冀亲南狩。昔人富贵志已得，越吟清切伤微疚。今人徒劳情若何，玉壶慷慨临风叩。飞盖早容陪后乘，曳裾屡许登文甃。烟波满眼始凭凌，谈笑回头难邂逅。吴会他年见桑梓，荆湘数稔包霜柚。鸣珂应在白沙堤，茇舍徒瞻碧棠茂。萍迹漂漂渺难系，蓬心慅慅纷奚就。九疑三五夜晴时，为想堂前皎如昼。"}