{"id":"1207769","title":"重五日至西峡渡邂逅闽帅王侯盛称山川之壮余谓可以为知矣亦复有赋渡近方山之下","dynasty":"元","author":"范梈","text":"系马西峡间，朝曦射厓赤。城中见方山，江上成乱石。缘流感重险，揽势得钜敌。不有歌咏怀，徒困驰骤役。因之窃歔欷，美哉此叹息。尊醑清屡注，盘荔朱新摘。纷厖异方俗，卓荦同门客。去去无久留，薰风荡南国。"}