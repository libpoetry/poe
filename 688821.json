{"id":"688821","title":"晋阳途次所见作","dynasty":"明","author":"何乔新","text":"采采槐牙不满筐，妇姑踞地且同尝。祗愁四月槐牙老，从此贫家又绝粮。阿母前行儿后追，儿追不及哭声悲。祗知各自求生路，肯复回头一顾儿。苜蓿花开松粉飘，贫家生计转萧条。平原处处无牟麦，山鸟休呼婆饼焦。二八了鬟泣路隅，逢人但道乞为奴。岂知富室都悬罄，谁有馀粮养侍姝。县令传言禁食人，谁怜百姓甑生尘。情知醉客非糟彘，且饱饥肠度此春。榆皮细捣昼丁丁，野菜同烝半熟生。幼稚呱呱羸老泣，不知何日见秋成。"}