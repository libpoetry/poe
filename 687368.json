{"id":"687368","title":"宋樗庵李鹤峰同一斋过访次前韵四首","dynasty":"明","author":"孙承恩","text":"上客时难致，和风特为招。壶觞容我对，鄙吝向公消。野色迎新霁，天香发旧苗。共言岁事好，䆉稏渐堪樵。有客高轩过，惭予木石居。寒蝉频到耳，秋水渐通渠。酿熟尊多酒，溪深馔有鱼。未须愁日暝，松月照庭虚。贱子耽幽寂，诸公总胜流。西山堪拄笏，野渡见横舟。玉屑聆高论，巴俞愧俚讴。临风一舒笑，逸思满沧洲。天际凉风急，庭前秋色深。触怀若有累，静玩夫何心。鱼跃频依藻，鹤鸣方在阴。白驹歌皎皎，我欲絷中林。"}