{"id":"439465","title":"明惠皇后挽歌词四十首","dynasty":"金","author":"赵秉文","text":"皇明齐月象，厚德配坤元。恻怛忧民意，勤劳毓圣恩。国风悲卷耳，星纬暗轩辕。丧妣人心痛，哀号望寝园。威仪文物备，祖载出菆涂。薄葬追三代，严禋致九虞。仁恩遗凤诏，功德载龟趺。左右重兴业，诗书赞永图。太极齐元始，三光并照临。勤劳忧国念，恻怛爱民心。玄鸟歌殷母，思齐咏太任。两朝难俪美，万古播徽音。阶蓂凋叶尽，宫漏滴声残。玉几俄遗训，龙楼罢问安。云容愁惨戚，风色恸悲酸。万古馀功德，煌煌玉册寒。畴昔占虫梦，今来叹凤飞。汉宫遗内则，文母谢芳徽。永卧重泉夜，空馀大练衣。魏郊宁久驻，会看德陵归。阿母瑶池去，应归海上峰。宝奁空有象，练幄静无踪。孝享严三庙，舆仪备九龙。献陵今密迩，挥泪洒楸松。圣德高千古，慈闱十万春。地维伤绝纪，月彩忽韬轮。应物归先识，忧民感至仁。神仪虽已閟，遗范不埃尘。膺符称太母，衍庆广金源。衣练蠲重彩，躬蚕屈至尊。赐冰防病暍，恤狱恐民冤。孝意遵遗训，词臣叹永言。葛覃歌节用，卷耳颂求贤。遽厌人间世，还为物外仙。会观歌薤露，无复梦扪天。玉座虚长乐，依然夜月悬。谦抑传家法，宽仁沃帝聪。礼崇光教塔，时奉孝严宫。皂隶恩皆及，嫔妃爱悉同。绕阶花泣露，应是怨西风。庆源钟马邓，何止活千人。阴化行中壸，私权抑外亲。凤舆归厚夜，蚕馆闭长春。萧寺诸嫔御，能忘赐膳频。方享东朝奉，俄成甲子还。玉梳音窅窅，彤管事班班。陵寝音容閟，蓬莱日月閒。丁忧遗诏在，恩泽满人间。式属多难际，方承长乐欢。霜飞金殿冷，月没桂宫寒。雨泣愁云惨，风悲薤露残。南山为乐石，遗美岂能刊。一纪坤仪正，千龄母范彰。徽音齐太姒，厚德配娥皇。衣练昭纯俭，因山戒厚藏。伤心彤史上，千古播遗芳。缑氏传仙裔，燕山启梦符。化人先正己，祈福为民敷。疾殆申遗命，忧深示永图。伤心虞帝事，烟雨暗苍梧。奔走来群辟，哀摧动百灵。妖氛湮壁月，霄汉殒轩星。玉几贻周训，妆奁泣汉庭。近畿遵薄葬，神意想来宁。身尊恒率礼，名正更持谦。椒掖坤仪正，天庭母训严。鸿名登玉简，遗像入霜缣。异日朝陵处，应须启镜奁。宽和能待物，凝密劝行仁。道德持三宝，恩私逮四民。两朝隆汉礼，十乱冠周臣。一旦仙游去，空馀四海春。心知为善乐，敬傅又尊师。国化濯衣俭，民歌赐药慈。诵经虚玉案，奉佛冷金彝。遗旨无穷恨，风吹遍九疑。六綍辞秋殿，玄堂启夜扉。一朝藏寿器，千载閟容衣。县象轩星掩，哀歌薤露稀。松楸交隧道，会有五云飞。保阿成训在，阃阈令仪昭。俭德高千古，仁声溢两朝。事随流水逝，愁逐冷云飘。仙驭知何适，凭谁问泬寥。阴化毗乾造，熙朝赖母临。功勋新女史，德泽浃人心。偃月丰容閟，轩星瑞彩沉。笳声哀不尽，陵柏自森森。元勋施社稷，茂德庇人民。色养嗟中阻，灵游忽上宾。侍臣歌薤露，神物护龙輴。祔庙推尊谥，千龄宝册新。太姒敦周化，涂山启夏家。尊名天比峻，淑德日增华。孝享心何切，仙游望愈赊。空馀遗令在，攀慕极幽遐。天祸缠兴庆，幽堂掩后帏。徽音知有嗣，孝养痛长违。夜月空椒屋，秋风冷玉衣。遥瞻陵寝上，惨淡暮云飞。风急摇寒树，虹蜚薄太阴。云随仙驭远，尘入绮帘深。索莫长秋外，萧条湘水浔。圣情时怅望，流泪满宸襟。吉梦扪天后，明禋配地时。嫔虞彰淑慎，生武极恩慈。无复金舆返，空瞻画翣驰。萧萧松柏路，长夜閟神仪。玉音昭懿行，彤管列闳休。今日归陵寝，何年返玉楼。圣心方尽孝，鸾驭竟难留。陵树西风里，千秋万古愁。群生资茂育，至德果难名。凭几言犹在，因山事已成。西风翻画翣，落日送铭旌。羽卫归来晚，萧萧万马鸣。音容归寿器，管御玉衣闲。圣孝空如慕，慈颜痛莫攀。云愁萦汴水，雾惨锁夷山。怅望白杨路，翟车竟不还。孙谋贻嗣圣，内教辅先朝。孝敬全终始，勤劳继夙宵。民灾忧水沴，边患虑天骄。大渐惟几际，犹思俭德昭。一纪成功著，乘鸾上九天。物生思德载，圣虑想恩怜。俭素言犹在，宽慈事有传。禁闱斜日晚，空袅宝炉烟。飘飖成远驾，寂静掩玄堂。荡荡神功著，巍巍圣业彰。周任扬溢美，汉邓蔼馀芳。末命丁宁意，忧民不暂忘。褒赞存公议，无惭六后名。妆奁空有迹，佩玉寂无声。祭享升清庙，哀号动圣情。神灵阴有力，保佑再升平。蘋藻亲三奠，袆褕备六衣。坤元方载物，轩宿遽沦晖。庙貌严新祔，神游邈不归。白云无处所，长傍德陵飞。冯相方观祲，巫阳忽告灾。千秋临宝殿，一夕閟泉台。纚绋悲长往，灵輴挽不回。昊天思罔极，长使圣情哀。仙源周太子，华裔汉徵君。生圣休祥著，忧民俭德勤。姜嫄忻懿范，光烈恧鸿勋。辅就中兴业，飘然返白云。蜃辂陈彝宪，龟人献吉占。郊衢笳鼓咽，羽卫禁兵严。云气迎鸾驭，秋尘翳宝奁。祝官扬至德，简册发幽潜。月殿封鸾鉴，风帏卧佩环。百神来肃卫，万骑尽虚还。雨泣铭旌湿，风凄穗幄闲。仙游无觅处，追慕惨宸颜。月晕惊亏薄，川流骇沸腾。忧勤终爽豫，报施似无凭。长夜扃银海，愁云惨玉绳。圣心哀念切，素幄每晨兴。"}