{"id":"97651","title":"送公择入浙","dynasty":"宋代","author":"赵蕃","text":"日者君过我，今焉我辞君。楚荆易得秋，霜霰行在辰。我车甫来归，君骑已在门。喜我更安健，劳言再三陈。已焉忽谓我，我行不逡巡。问君何因尔，欲语声辄吞。我自解君意，操袂增酸辛。男儿志四方，怀安实败名。不见折胁雎，慷慨西入秦。君行其有合，宿愤当一伸。造物固甚巧，颇解戏弄人。愿君稍安之，无为自伤神。诸孙君好交，送君必以文。可慰别后览，何忧去装贫。"}