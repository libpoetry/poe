{"id":"452557","title":"观水云楼旧址分韵得福字","dynasty":"当代","author":"钱之江","text":"昔有不逞乳为目，欲共彼苍争威福。浩浩襄陵柱维折，九域之贡攘其六。白首书生计不行，不然秦廷效一哭。萑蒲之渚深藏名，衰服加身以死祝。大人不为苍生起，谁矜龟玉毁于椟。推锋万里靖氛埃，生民骨已填沟渎。后百年观涕涟洏，异代萧条天道复。亦有达者闵其愚，江汉以濯秋阳暴。言干造化救微生，毫末之命增其禄。斯时飞日在楼翼，寒波啮岸云物伏。"}