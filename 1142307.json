{"id":"1142307","title":"侍辂院叔过山庐意行甚适夜过半乃知醉卧山中而亲友或去或留因借渊明时运暮春篇一笑 其二","dynasty":"宋末元初","author":"牟巘","text":"摩肩趋利，市门之朝。夷然抱关，市也亦郊。一念静躁，悬隔壤霄。旱火禾焚，实焮我苗。饮冰内热，其何能濯。大播眯昧，近或弗瞩。我有至境，反观内足。寂寞宽閒，自得其乐。茫茫禹迹，海岱淮沂。游子倦矣，故乡如归。牛羊在野，举肱一挥。既入其苙，夫又何追。八荒我闼，天地我庐。六凿何有，一席晏如。西风篱落，剥枣断壶。静以观复，闭户者予。"}