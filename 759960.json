{"id":"759960","title":"东山谒韩祠毕，得子华长句，次韵寄答","dynasty":"清","author":"丘逢甲","text":"新市楼头和诗毕，舟师告行仗风力。谁知大句捷于风，六百里程远追及。于时我正从韩公，捕逐八荒两翅疾。乾坤雷琅摆光燄，青莲乐府少陵律。时虞仙官敕六丁，白日青天起霹雳。岛瘦郊寒湜籍走，落落人才困驰骤。终须载笔缚元济，岂惟奋舌诛庭凑。偶语龙湫窥舑舚，群鬼闻之惊破胆。不知此特不平鸣，愚儿但妒词何赡。古人馀韵吁莫追，嗟我与君犹斗险。书生今日良可哀，有策难上黄金台。燕赵曾闻古多士，悲歌慷慨安在哉！空谈横磨十万剑，言者自愤旁人咍。汉家不出卫霍才，西极天马何时来！"}