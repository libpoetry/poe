{"id":"568916","title":"安履山房二章为醉梦生赋上言感下言适也 其一","dynasty":"明","author":"王世贞","text":"吾闻天池生，宏览周九舆。踯躅公车门，生不与愿俱。委骨傍要离，虽侠非所愉。顾瞻长山址，可托千载躯。玉树埋土中，谁能废欷歔。有子不逮养，兹焉恒结庐。喟此泉下悰，毕力共扫除。慨彼尘中观，委怀在诗书。悠哉复悠哉，成子山泽癯。"}