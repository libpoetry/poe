{"id":"851482","title":"先两国初忌","dynasty":"宋","author":"文天祥","text":"北风吹黄花，落木寒萧飕。哀哀我慈母，玉化炎海秋。日月水东流，音容隔悠悠。小祥哭下邳，大祥哭幽州。今此复何夕，荏苒三星周。嗟哉不肖孤，宗职旷不修。昔母肉未寒，委身堕寇雠。仰药早云遂，庶从地下游。太阿落人手，死生不自由。南冠坐绝域，大期落淹流。白华下玄发，碧苏生缁裘。心口自相语，形影旁无俦。空庭鬼火阒，天黑对牢愁。鱼轩在何处，魂魄今安否。儿女各北归，坟墓委南陬。寒食雨凄凄，盂饭谁与投。荆棘缠蔓草，狐兔缘荒丘。长夜良寂寞，与我同幽幽。我心亦劳止，我命实不犹。昨夕梦堂上，乐昔欢绸缪。觉来尚恍惚，血涕连衾裯。晨兴一瓣香，痛如螫在头。吾家白云下，万里同关忧。遥怜弟与妹，几筵罗庶羞。既伤母在殡，又念兄在囚。兄囚不足念，毋亦为母谋。三圣去已远，穹垠莽洪流。缅怀百世虑，白骨甘填沟。冥冥先大夫，郁郁苍松楸。防山迄合葬，瞑目复何求。"}