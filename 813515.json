{"id":"813515","title":"中山杂诗","dynasty":"清","author":"李鼎元","text":"奥山及波上，游览最清奇。石罅潮声透，松阴海气移。球官垂带立，夷女戴筐驰。须鬓霜如此，来观亦太痴。古刹如亭小，禅堂即客堂。僧衣能断俗，席地可无床。供佛惟花蕊，烹茶半雪糖。此邦殊服食，何以慰愁肠。幸有奇花木，能将远客招。佛桑然似火，铁树挺于蕉。野径多丛竹，人家隔小桥。昼长无个事，步屟溷渔樵。海气入楼腥，停云肯暂停。檐高惟聚雀，草茂只多萤。书帙因风乱，诗肠对酒醒。那堪愁夜永，雷雨撼窗棂。"}