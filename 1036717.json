{"id":"1036717","title":"上许州吕相公嗣崧许康诗二首并序 其二 许康诗","dynasty":"宋","author":"宋祁","text":"许丽而康，岳孙奠之。曰公之屏，实维似之。公徒增增，朱綅绿縢。不戁不惊，钩膺镂锡。称娖颜行，哕焉绥章。总我列侯，式时南疆。公之相攸，孔乐于许。其原膴膴，其川吁吁。有芃禾麻，有京稷黍。薮焉麋麇，渚焉鲂鱮。有李有桃，有柘有檀。树我之园，令居则安。公视于庭，师兵翼翼，孔武有力。公适于府，陪卿髦士，罔不就绪。公宴于堂，嘉宾我从。琴瑟鼓钟，或揳或摐。静好铿锵，万舞有容。左拂其殽，炰鳖燔羔，给鲜于庖。右烹其蔌，笋菭蒲菹，柔嘉惟馥。旨酒且多，其饮温克。摄尔攸仪，侑公宴嬉。俾胖而乐，俾艾而耆。明明天子，股肱一体。于蕃于宣，邦人咸喜。主芣之山，浚■之渠。弗童而材，弗竭而渔。皇惠斯人，俾公焉依。公报其成，帝曰还归。"}