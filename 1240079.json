{"id":"1240079","title":"青弁云林图","dynasty":"元末明初","author":"张羽","text":"前代何人画山水，长安关仝营丘李。华原特起范中立，三子相望古莫比。亦有北苑与河阳，后来作者谁能当。米家小虎出逸品，力挽元气归苍茫。房山尚书初事米，晚自名家称绝美。艺高一代谁颉颃，只数吴兴赵公子。当时弭节匡庐峰，曾写太平兴国之神宫。五峰却立疑争雄，台殿突兀纷青红，中有云气随游龙。我对此图卧三日，遂令奇气生心胸。乱来学士遭漂荡，文艺草草谁能工。笔精墨妙心更苦，那得再有前贤风。于乎！乾坤浩荡江海阔，使我执笔将安从？"}