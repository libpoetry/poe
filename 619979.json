{"id":"619979","title":"集凭虚阁十二韵","dynasty":"明","author":"区怀年","text":"高阁倚苍穹，烟霄四望同。地连宣圣宅，山接梵王宫。野色嚣尘外，江光眇霭中。午凉生几席，晴旭护窗栊。丽泽宜嘉侣，清裁识化工。蕙香凝缟带，松液沁郫筒。思越昆崙表，情飞渤澥东。素琴归雅奏，华发任飘蓬。钟阜形如盖，台城势似弓。雁行分浦落，虫语入秋空。皛皛通衢陌，森森际谷丛。泠然无不可，飙忽御长风。"}