{"id":"1049843","title":"清明望藏云山怀旧游","dynasty":"宋","author":"郭祥正","text":"忆昔清明出郊去，藏云寺前花正开。蜜蜂衔蕊异香散，时时洒面微风来。溪泉甘滑碧玉色，晴山倒影无纤埃。红粉佳人十七八，踏青唱歌云鬓颓。黄犊行牵载酒瓮，到处便倾三百杯。或逢浓阴藉草坐，口横玉笛吹落梅。傍人问我乐何事，我心无事同婴孩。谁令束带入官府，触网修鳞难再回。清明依旧好时节，朱颜憔悴无由陪。藏云之山亦非远，隔江东望青崔嵬。"}