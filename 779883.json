{"id":"779883","title":"台城路 秋舫浣云图，为瞿梦香赋","dynasty":"清","author":"戴延介","text":"疏杨几树情丝短，凉波空搅凄碧。袖薄牵罗，髻低颓影，魂小欲迷秋蝶。目迎眉接。记双桨人娇，一奁云活。警梦西风，鸳鸯愁重易头白。银河清浅路阴叹，星期误也，空妒灵匹。十斛珠抛，四愁诗赋，盼断玉钗消息。良缘未歇，有再世韦家，好寻坤牒。替诉恒娥，蟾蜍清泪滴。"}