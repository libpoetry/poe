{"id":"662612","title":"丁卯元夜立春后七日始雪","dynasty":"明","author":"石宝","text":"灯火已春夕，风日亦暄妍。望雪意久倦，桂屑忽翩翩。岂独农父喜，衔杯话丰年。疏梅老屋旁，乃见清游仙。惊鸟踊而啄，皋禽互盘旋。白马嘶长风，摇摇载金鞭。况闻天日开，斥邪用才贤。枯朽得吹嘘，穷谷免颠连。暂留上冈田，愿出新丁钱。敢恨衣缕单，十口幸复全。小臣性恻怛，听言欣且怜。更祝雨及时，呻吟变歌弦。酌酒尽馀兴，醉下江东船。"}