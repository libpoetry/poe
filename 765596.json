{"id":"765596","title":"满江红 其二 过挥锄居，立和谈青雪韵","dynasty":"清","author":"董元恺","text":"环堵萧然，正潇洒、丰神自别。荷锄倦、拥书万卷，不营三窟。半亩笔耕东海粟，砚田卧采西山蕨。对北窗、风物到羲皇，南楼月。寻幽胜，头忘栉。徒慷慨，心如结。笑劳劳攘攘，长安车辙。造父难追泛驾影，夸娥独许名缰撇。拟此生、市隐杂鱼盐，藏身诀。"}