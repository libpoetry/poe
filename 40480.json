{"id":"40480","title":"拟行路难·君不见枯箨走阶庭","dynasty":"南北朝","author":"鲍照","text":"君不见枯箨走阶庭。何时复青着故茎。君不见亡灵蒙享祀。何时倾杯竭壶罂。君当见此起忧思。宁及得与时人争。人生倐忽如绝电。华年盛德几时见。但令纵意存高尚。旨酒嘉肴相胥燕。持此从朝竟夕暮。差得亡忧消愁怖。胡为惆怅不得已。难尽此曲令君忤。"}