{"id":"860935","title":"沁园春 敬次白真人韵","dynasty":"宋","author":"王居安","text":"湖海襟期，烟霞气宇，天下星郎。有灵方肘后，年年却老，神锋耳底，夜夜腾光。万卷蟠胸，千钟蘸甲，衮衮词源三峡滂。功成处，见须弥日月，河岳星霜。兴来引笔千行。看举世何人是智囊。任纵横万变，难瞒道眼，优游自乐，不识愁肠。闹市业中，密林静处，鼻观常闻三界香。天书到，听笙箫竞奏，幢盖班行。"}