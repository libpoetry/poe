{"id":"1250949","title":"题九华山图为陈二守","dynasty":"元末明初","author":"王行","text":"池阳古鄣郡，江左闻佳声。峨峨九华山，谪仙之所名。其巅紫霄迥，其下沧波澄。千岩白云起，万象清风生。兹地既灵秀，草木皆欣荣。中有隐者居，奕世传芳馨。潜德耀厥后，应召趍宸京。悠悠乘倅车，来治姑苏城。政化爰已洽，惠我东南氓。公暇有登览，远目增双明。新图貌故山，足慰瞻云情。君亲本同事，於焉著忠诚。抚卷兴我咏，遥峰天际横。"}