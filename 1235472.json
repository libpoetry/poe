{"id":"1235472","title":"新春记实二首","dynasty":"元","author":"刘鹗","text":"新春和气颇薰蒸，共说今年可太平。满眼干戈谁击贼？绕街箫鼓强题灯。常悲尘世阴晴半，须信人生苦乐并。老去不为儿女态，引杯看剑起呼鹰。忧国烦心苦郁蒸，眼中万事况难平。开怀且共新丰酒，乱眼犹疑太乙灯。岁晏孤踪犹岭海，夜阑清梦刷幽并。柳林记得朝元罢，曾侍銮舆学臂鹰。"}