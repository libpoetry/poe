{"id":"1126828","title":"黄颍州挽词三首","dynasty":"宋","author":"黄庭坚","text":"恭惟同自出，累世复通家。惠沫沾枯涸，忠规补过差。胸中明玉石，仕路困风沙。尚有平生酒，秋原洒菊花。临民次公老，论事长舆通。袖有投虚刃，时无斲鼻工。风流前辈近，名实后人公。不谓三日别，今成万事空。公与汝阳守，人间孝友稀。脊令鸣夜雨，常棣倚春晖。粉省双飞入，泉台相与归。哀笳宛丘道，衰涕不胜挥。"}