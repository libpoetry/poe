{"id":"295510","title":"战厓山·厓山高高风怒号","dynasty":"现代","author":"梁季子","text":"厓山高高风怒号，海水不似浙江潮。覆舟而死千古憾，将军乃为国家三百馀年忠节冠。德佑皇帝已一辱，尚留赵氏一块肉。负帝赴海陆秀夫，天下英雄同一哭。既葬祥兴帝，又葬杨太妃。断维夺港真男儿，收兵尚欲决雄雌。平章山下飓风起，将军一溺宋亡矣。非元亡宋宋自亡，自毁人毁理如此。只赢得将军光明磊落之一死，昭如皎日芳青史。君子临难不苟免，迫人谁作吠尧犬。大元元帅宋国民，张柔之子张弘范。"}