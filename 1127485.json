{"id":"1127485","title":"自临川泛舟还归因假前韵寄粹老提举朝议兼简知府龙图丈","dynasty":"宋","author":"彭汝砺","text":"村郭孤烟暝，溪山片月斜。吾生浑是客，所至即为家。春色生颜面，寒泉绕齿牙。归与须载酒，一笑慰天涯。舟行朝市隔，恣意看溪山。天地青春远，江湖白日閒。偶随鸥独往，却与燕俱还。时节清明近，应须屡破颜。道路不得已，简书无奈何。啼莺思旧友，流水忆清歌。江汉心尤惬，田园兴转多。西山春咫尺，游思欲扪萝。匹马千山远，扁舟宇宙宽。岁华春已仲，时节食初寒。稍忆棋争胜，还须饮尽欢。使君如见问，行李已河干。"}