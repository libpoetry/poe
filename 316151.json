{"id":"316151","title":"甘州·玄武湖打桨归赋","dynasty":"现代","author":"谢觐虞","text":"又招邀鸥鹭过江来，秋思入斜晖。有六朝旧识，燕边波镜，雁外山眉。打桨依然烟水，未觉素心违。只是台城柳，摇落长堤。此地当年阵戏，对萧萧芦苇，犹偃旌旗。怎楼船偷警，王气近来非。也休说沧桑弹指，便芙蓉悴尽不成衣。晚风起、漾湖萍散，何处凄迷。"}