{"id":"1111441","title":"昆岳有佳人四章寿黄循斋","dynasty":"宋","author":"阳枋","text":"昆岳有佳人，婀娜苍松姿。金石结根柯，绿叶琼瑶枝。抱阳炉峰春，毓英巴水滋。丝苓濯繁霜，清樾摇坤陲。亭亭拔烟萝，渠厦谁当支。工师胡弗来，岁寒心自知。昆岳有佳人，猗猗凌霜竹。丛筱列委翳，萧森散清郁。常虚君子心，而耸高人目。袅袅鸾凤栖，浓浓露华沐。玉兔投西隅，金乌出晹谷。瑟僩不可谖，聊尔为君祝。昆岳有佳人，神龟支其床。问龟生何年，太素含混茫。问龟何所餐，沆瀣凝秋阳。问龟何所知，一理周八荒。佳人拊龟笑，我心非汝量。大化难浅测，缩首宜深藏。昆岳有佳人，挺挺云中鹤。帝乡回鹜心，人寰寓其托。仰云引圆吭，九皋穷碧落。瀛湘沧海身，稻粱寄情薄。昨梦世未醒，清唳不容寞。鸣阴子必和，天理亦昭灼。"}