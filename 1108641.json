{"id":"1108641","title":"又和宋侯三首","dynasty":"宋","author":"刘克庄","text":"春风才扇已微和，灯市新年笑语多。时有老农行拾穗，岂无太史笔归禾。少留楼上三通鼓，休记云间第一歌。传说遨头诗句好，曹刘墙短不难过。铃斋教令得民和，月色今宵十倍多。节物人家俱插柳，霁华田舍可鞭禾。坐中客醉僛僛舞，陌上花开缓缓歌。老子尚堪牵率在，夜归已有木鱼过。梨园部里奏云和，衰惰烦公发药多。有啭春莺觞客酒，无如龙马暴民禾。盍陪天下传柑宴，且听民间秀麦歌。归对蓬窗灯一点，却疑太乙夜相过。"}