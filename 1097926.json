{"id":"1097926","title":"林判府和前韵见示且约暇日论茗次韵为谢","dynasty":"宋","author":"徐鹿卿","text":"昔我观西湖，碧瓦荫丹楹。冷泉一泓玉，占断钱塘清。南来溯西江，滩以十八名。出石访廉泉，醉眼增双明。平生山水性，不着尘俗萦。佳处辄留憩，竟日陪衿缨。薄宦落横浦，师友皆豪英。寻胜得湛泉，古甃莓苔青。上有石崖峻，下有沙水冷。近可俯贡川，远可企吴京。为公饮春茶，日日来新亭。"}