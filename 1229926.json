{"id":"1229926","title":"郡斋书事兼答汴梁夹谷左丞","dynasty":"元","author":"卢挚","text":"十年皇华使，咨度愧清帙。承命甫为郡，虑无理人术。简书剧沈迷，将迎靡虚日。星言入公府，短发不遑栉。首夏气清淑，鸟鸣庭树密。疏箔悬永昼，南风泛瑶瑟。退食方息偃，卒史已盈室。孤臣偶纡组，岂不怀旷佚。赖有同心人，魁然位丞弼。昭昭麟凤瑞，浑浑金玉质。华缄偎称题，高谊寡俦匹。矢心报知己，言语讵能毕。河流衍洪源，嵩高屹青出。期公山水间，千秋恒若一。"}