{"id":"1131526","title":"槿花","dynasty":"宋","author":"虞俦","text":"西殿凉风合断魂，玉奴终不负东昏。纵然荣落才朝暮，也是曾承雨露恩。翠袖红裳细锦袍，纷纷儿女斗妖娆。千枝万朵遮人眼，谁觉荣枯在一朝。光阴占取入秋来，料想西风费剪裁。朝暮相催君莫问，一边零落一边开。草中漫说千年润，花里休誇百日红。毕竟有生俱有尽，大椿朝菌得无同。"}