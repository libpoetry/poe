{"id":"638937","title":"教胄子四首并序 其四 简而无傲","dynasty":"明","author":"林光","text":"万汇盈天壤，参差相附比。旷然怀抱兮，物我忘彼此。好简性诸天，惟简斯称己。纷冗交于前，可愕或可鄙。知其所傲惰，此心胡为尔。不与王驩言，不应隐几卧。未闻礼教施，人方罪孟子。率性一于简，傲心所由起。宿习久已便，忘远而渎迩。以敬而济简，非礼自弗履。无众寡小大，磊落均一视。慢心或少生，敌立相搆訾。"}