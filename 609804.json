{"id":"609804","title":"有所思二章怀国倩也 其二","dynasty":"明","author":"韩上桂","text":"有所思，乃在南溟之大海。恶浪如山不可度，阳春白日沉光彩。雷霆昼斗擘岩嶅，连天蹙地浮银铠。浩浩乎奔车策马之相送，千岑万壑倏而改。中有鲸鲵鲼鰊诡颜而异首，吞山吐岳含云叆。又有天吴罔象之穷奇，招风募雨帆樯溃。梗萍飘泊杳不知其所底，偶然得之糜如醢。观者皆震号，死者不相待。呜呼，欲诉兮谁为宰。秦皇汉武如梦中，三山银阙今安在。思君不见令人馁，急欲济兮舟不逮。侧身极望涕沿洄，惨独忧兮心既痗。"}