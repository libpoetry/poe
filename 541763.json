{"id":"541763","title":"邢州叙述三首 其三","dynasty":"明","author":"归有光","text":"为令既不卒，稍迁佐邢州。虽称三辅近，不异湘水投。过家葺先庐，决意返田畴。所以泣歧路，进止不自由。亦复恋微禄，俶装戒行舟。行行到齐、鲁，园花开石榴。舍舟遵广陆，梨枣列道周。始见裁苜蓿，入郡问骅骝。维当抚彫瘵，天马不可求。闾阎省徵召，上下无怨尤。汝南多名士，太守称贤侯。戴星理民政，宣风达皇猷。郡务日稀简，吾得藉馀休。闭门少将迎，古书得校雠。自能容吏隐，退食每优游。但负平生志，莫分圣世忧。伫待河冰泮，税驾归林丘。"}