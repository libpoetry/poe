{"id":"683973","title":"赠俞山人允文","dynasty":"明","author":"王世贞","text":"束发慕姣服，远媾托幽燕。名都富奇娼，入门各自妍。何意南威子，晦迹厕通廛。烂若朝霞际，濯若澄露鲜。蕴步肌芳发，黛粉出天然。璞璧铲光辉，何悟天质完。惜哉狎游客，口观失朱颜。葹杜满中洲，兰芬竟何言。冠盖罗长道，畸人困偃仰。极眺六合间，浮云何惝恍。焉睹槁与壤，含露发清响。浩浩沧溟流，珊瑚罥其网。虽靡任公力，躧步思泱漭。相顾及千载，时好忽以往。灼灼中园华，畴能无欢赏。不因凉飔候，宁知同草莽。伊予际微遘，素短应人略。冠佩婴其躬，容颜为时作。鸿鹄渐华阶，虽重非所托。贵贱当岐趣，念欲两居薄。人生非根株，取愿谁能博。华卿縻好爵，管生蹈丘壑。龙质既以殊，低昂成虚度。慨然革余往，从子甘藜藿。"}