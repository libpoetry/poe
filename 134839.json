{"id":"134839","title":"太行·旬帝胚浑散","dynasty":"宋代","author":"司马光","text":"旬帝胚浑散，愚公辙迹开。横行四极外，蟠据九河隈。茀郁天阍近，峥嵘地轴回。阳崖明草树，阴壑转风雷。波沓群峰涌，云奔峭壁来。猿岩垂磊落，龙窟六喧豗。喷雨惊湍洒，跳星巨石颓。平涂忧屐拆，跬步戒轮摧。覆顶千春雪，缘潭万古苔。谷盘容国士，髓裂饵仙才。晋市飞樵札，燕郊落烧煤。棋图分冀野，蚁壤认丛台。在昔王涂塞，尝闻霸略恢。严关阴伏甲，间道夜衔枚。"}