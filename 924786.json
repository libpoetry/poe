{"id":"924786","title":"奉同子瞻荔支叹","dynasty":"宋","author":"苏辙","text":"蜀中荔支止嘉州，馀波及眉半有不。稻糠宿火却霜霰，结子仅与黄金侔。近闻闽尹传种法，移种成都出巴峡。名园竞撷绛纱苞，蜜渍琼肤甘且滑。北游京洛堕红尘，箬笼白晒称最珍。思归不复为莼菜，欲及炎风朝露匀。平居著鞭苦不早，东坡南窜岭南道。海边百物非平生，独数山前荔支好。荔支色味巧留人，不管年来白发新。得归便拟寻乡路，枣栗园林不须顾。青枝丹实须十株，丁宁附书老农圃。"}