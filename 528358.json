{"id":"528358","title":"闻河南捷呈閤内诸公","dynasty":"明","author":"何景明","text":"近得河南定，旋收东海疆。元凶亲受缚，馀蘖远潜藏。始失徐关险，终连郢塞长。孤狸窥社稷，蝼蚁窃侯王。清洛千营驻，黄河一苇航。讵能逃汝汉，那敢傍嵩邙。勇略传诸将，兵威借朔方。中丞兼节制，上宰极扶匡。霁色瞻宫殿，阴氛散渺茫。凯音连报捷，献寿屡称觞。天子开麟阁，群公奉柏梁。中兴当此日，汉武是今皇。怆往衣冠祸，哀兹盗贼猖。缺戕悲相国，开网见殷汤。格斗中原血，诛求海内疮。犹须哀痛诏，可少治安章。斟酌调元气，扶持立纪纲。荐新行太庙，览政坐明堂。不独歼豺虎，还应感凤凰。苍生倚君相，拭目看时康。"}