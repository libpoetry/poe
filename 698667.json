{"id":"698667","title":"和荅崇道写怀二十咏","dynasty":"明","author":"夏良胜","text":"几年移屋入山深，曾约烟霞老住林。悔却出来归已晚，山灵应笑负初心。云满秋江月满台，江南风景梦中开。喜心倒极翻悲壮，一纸家书万里来。水火都消一念馀，盆池风浪足游鱼。眼前有物皆真境，坐到心斋亦自如。不为南人便北山，白云飞尽泪痕乾。于今谁在中朝隐，才著冠裳已厌看。雨回炎毒蚤秋清，瘦马驱驰怯泞行。独见晚山归路好，数声高鸟似关情。三十年过浪食菲，愧无佳句似元晖。名园何处追呼赏，不见山公倒载归。春深谷口种筼筜，莫负坡仙咏雪堂。相对若为租税客，不须抵掌笑屠羊。世路纷纷又几叉，一场春梦一番花。经旬溽雨蒸炎毒，怪杀潢污落井华。览镜翻疑两鬓青，几人尘世解逃形。东风不著闲花柳，谁写天真入翠屏。新竹数茎明月侵，半窗光影半窗阴。巡檐欲共分良夜，不学相如赋上林。灵椿倚屋绿云繁，潦倒停杯一笑看。昨夜秋涛新入枕，篷居堪作定风竿。遭逢此日还此时，一觞一咏谁相知。半筵凉月自宾主，不管鸣蝉高树枝。于今方信墨磨人，岛瘦郊寒郢匠斤。检点漫成才百首，知无一字逼唐真。短壑长松老架芳，潜移谷狠与山狂。孤云杳杳飞来鹤，似为诗人索债忙。见说秋来铁骑多，寒分塞月影摩挲。多忧懒作征夫怨，老将知谁解雅歌。冰盘行菜不厌足，呼童煮茗撑江湖。放帘独坐亦自好，门外故人来有无。鲈鱼苦系张公子，一叶扁舟江上回。莫向园丁问生理，于今老鹤几番胎。谋国吁筹开布泉，涓涓滴滴涴眉然。明农若为匡时策，自把犁锄望有年。榻连午院逐阴移，吟得诗成字字奇。客邸情怀归路景，几多心事几相知。青精饱饭更无求，丈席相期为探幽。愧我果为迂拙累，不知何以赞王猷。"}