{"id":"1129195","title":"颂古四十五首","dynasty":"宋","author":"释如珙","text":"世尊拈花，迦叶微笑。正法眼藏，涅槃妙心。是定出得不得，关捩初无多子。文殊神通太过，罔明轻轻弹指。觅心不得疑情息，与汝安心万事休。十万里沙来又去，杖挑只履在肩头。我瞿昙佛，具正遍知。子母分解，只在当时。问你地藏知不知，下头注脚万千千。算沙入海徒疲倦，不若教他了目前。真正道流行脚去，护身符子不须担。国师实为耽源切，不是临岐作对谈。一般颜色两般名，纸盖难瞒众眼睛。雪岭当时便封转，闽王犹未息疑情。相公问道古来有，指水指天只药山。总是祇园听法者，如今分布在人间。曲设多方验作家，有谁亲见老玄沙。耳聋口哑眼睛瞎，五浊众生数似麻。闻声不见形，撼树却惺惺。体用何须论，归家落日明。荒院天寒烧木佛，一堆红燄对枯床。浑身终夜烘烘暖，罪过难教院主当。廓然无圣真实语，对朕者谁心未息。本光灿烂照十方，无量劫来到今日。补陀岩上，白衣观音。闻声悟道，见色明心。只将乍入来伸请，一到丛林志便高。吃粥了也洗钵去，宗师不用更忉忉。洞水无缘会逆流，见他苦切故相酬。西来祖意实无意，妄想狂心歇便休。白水田边问路头，雪眉婆子打耕牛。草鞋泥滑青山远，不是愁人也著愁。佛手驴脚容易见，最难道处是生缘。黄梅不是周家子，七岁传衣便会禅。千载灵龟庵下出，团团骨上卦重重。草鞋盖却无头尾，且听傍人定吉凶。受惠当思报，将他一饼回。出家缘法到，当下得心灰。学者疑心尚未休，饱柴饱水坐牛头。子期不用黄金铸，末世知音有赵州。心灯不可付，祖印亦难传。野鸭飞过去，搊得鼻头穿。一刀成两段，释得二僧争。草鞋头戴出，猫儿无再生。牙齿唇皮包不过，吾家密事俗人知。首座出院未为过，长老罚油方合宜。人来面壁成多事，争得心开见本源。空劫已前诸佛子，话头不举自然圆。钟鸣众集归方丈，苦杀堂头请法人。法法本来无一法，若言无法法缠身。托钵回身去，钟鼓未鸣时。不会末后句，只有奯心知。密启深深意，禅和不用疑。恰得三年活，言中果有期。秘魔提杈起，验你本来人。得在杈下死，不负此生身。蝼蚁皆有佛性，为甚狗子却无。赵州观音院里，壁上挂个胡芦。大地一只眼，谁敢屙其中。锹子寄将去，那知到雪峰。不曾出门去，庄上吃油糍。庄主归相谢，侍者不得知。尘中辨主问岩头，心识如何曾得休。鼻孔眼睛都要见，铜砂锣里满盛油。担一片板在肩头，如何得到空王地。睦州古佛多垂慈，要你自家放舍去。你若学他看，牛皮真个穿。长年横案上，字义自然圆。坐禅成佛生妄见，磨砖作镜妄尤多。打车打牛俱是妄，搅得心肠没奈何。岂要共出一只手，只教唤著沙弥来。铁铛无脚又无耳，墙下春深荠叶开。圆相中间坐底谁，便施女拜各呈机。国师道大遍天下，未许寻常人得知。千里同风见不差，僧持此语报玄沙。不知蹉过如何也，莫是玄沙蹉过他。尊者策眉王不会，十方刹土古风清。佛斋胜会亲曾预，不是寻堂粥饭僧。二十年来不具眼，茅庵烧却是徒为。三春暖气无多子，真实之言亦可师。只一个休去，伎俩自然消。诸圣在甚处，脚下路条条。斩蛇却非小小事，直是教他脱苦轮。座主高茅心未泯，如何胡乱妄通言。北斗里藏身，虚空中出没。道得一句来，日头东畔出。设粥殷勤请念诵，白槌各为念摩诃。上来功德要圆满，复去厨头打破锅。药山手中书佛字，问他端尔要心开。只将佛字为酬对，元是曾持五戒来。"}