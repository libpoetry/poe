{"id":"431789","title":"西江月 观剧二阕","dynasty":"近现代","author":"刘鹏年","text":"气短英雄儿女，魂销豪竹哀丝。分韵歌哭为谁痴。万事都应如此。冷落吴宫花草，飘零北地胭脂。不消陈迹细寻思。付与行云流水。等是空中色相，翻成局外悲欢。要凭激越斗荒寒。唱彻铜琵铁板。白发閒谈天宝，黄河远上云间。曲终豪兴未阑珊。更听惊潮拍岸。"}