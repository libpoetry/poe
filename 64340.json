{"id":"64340","title":"杨花篇·江南二三月","dynasty":"明代","author":"朱阳仲","text":"江南二三月，杨花竞芳华。寂寞长条攀折尽，绿丝飞来千片花。千片飞飞西复东，白雪晴云昼溟濛。风吹满空翳白日，散入千家池馆中。池馆楼台媚春昼，珠箔重重散花柳。白玉筵中拂画衣，琉璃杯里沽春酒。落日千家春酒阑，飞花拂拂玉阑干。高处余风常不定，低边日气转犹寒。秦女楼中妆镜寂，王孙道上相思忆。讵将春色报深闺，还惹游丝度南陌。南陌深闺两地情，惜此飘扬花性轻。焉知落地为香土，更怜入水作浮萍。香土浮萍那堪数，虚令春色年年度。今年已见柳花残，明年复见杨花吐。愁杀龙沙千万山，春来春去损朱颜。祇被杨花恼妾睡，不教清梦到燕关。"}