{"id":"548982","title":"程酒诗","dynasty":"明","author":"高攀龙","text":"尼父酒无量，天然中权衡。自非大圣资，刚毖宜服膺。云胡末世下，放饮斯得名。微醺忆尧夫，止酒见渊明。哲者以怡性，愚者以促龄。损此清明躬，受彼昏浊萦。吾以自深省，龟勉持法程。觞以九为极，倍之洽亲朋。上与日月誓，下与山水盟。以此茂对之，杯尽意有赢。世有善饮者，于焉知我情。"}