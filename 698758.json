{"id":"698758","title":"赋得孤云独往还楞伽山中同石斋先生分韵","dynasty":"明","author":"徐宏祖","text":"秋空净无极，兀兀片云孤。不与风同驶，遥令雨自苏。卷舒如有约，尺寸岂随肤。我欲神相倚，因之径转无。为霾并为电，弥天总是云。谁能绘霄汉，了不作氤氲。捧日开朝霁，飞霞散夕曛。此中无一系，何处著纷纷。出岫何幽独，悠然飏碧空。遥分秋水影，忽度夕阳风。长天不留迹，冷月若为容。归宿应何在，崆峒第一峰。彩霞竟何往，苍狗自徜佯。出没千峰迥，夷犹一壑长。鹜飞难做伴，龙跃岂相忘。不待为霖日，方令天汉章。舒卷有妙理，谁云倦始还。垂天宁幻态，触石岂无关。神远群俱涣，情空迹自闲。始知能体物，造化掌中删。"}