{"id":"658969","title":"怀泉","dynasty":"明","author":"王鏊","text":"泉之流兮汤汤，我之怀矣与泉偕逝而无忘。泉之鸣兮泠泠，我之怀矣与泉偕滴而无声。山下出泉兮于彼幽谷，我种我橘兮于山之麓。泉橘相依兮其阴日繁以沃。橘之香兮泉之冽，病者饮之兮浣彼肝肺。泉之甘兮橘之香，病者饮之兮荡彼胃肠。疫疠消亡兮神明内融，济人利物兮前人之功。吾虽不及前之人兮，心与前人之心同。我愿橘香兮不绝，泉兮不竭。我心亦然，前与兹泉终古而不歇。"}