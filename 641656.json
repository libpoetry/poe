{"id":"641656","title":"游观音山简主僧大用并范彦华","dynasty":"明","author":"董纪","text":"两山出云气，众山自开晴。游人看山来，浮舟绕山行。舟行虽可意，未惬登览情。舍舟入山去，山僧出相迎。问予从何来，谓予欲何征。殷勤待远客，茶香石泉清。范卿文正孙，解后诘姓名。自言在山住，欢爱如平生。追陪极遐眺，高步凌云轻。细路曲穿岭，旁出猿猱惊。千里析秋毫，所向双眼明。灵岩见孤塔，去鸟投天平。风帆太湖口，烟火夫差城。沧海东南流，青天西北倾。后巘方献奇，前㟧巧已呈。何当庐涧阿，听此潺湲声。尘襟正披豁，落日催归程。怅然别二子，私与烟霞盟。"}