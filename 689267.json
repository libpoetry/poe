{"id":"689267","title":"寄粹夫四首","dynasty":"明","author":"何景明","text":"伊昔京室娱，安知岐路戚。君就河内栖，予从关西役。同源异流上，抚事乖心迹。终尔返轮鞅，音尘慰岑寂。肥遁世久钦，苦节晚逾峻。悬萝邈莫攀，翠壁迥千仞。冥心道与超，晦迹名反近。将遂谐龙蠖，混然保贞顺。昔闻孙登啸，千载识其音。岧峣百门上，髣髴三湖阴。鸿举已寥廓，鸾响犹空林。旷哉既往古，契此徵于今。阮公虽旷达，于道未真见。石髓不可餐，赤文讵能辨。服理昧情性，眩物矜神诞。傥君示中行，遥垂大人撰。"}