{"id":"733102","title":"赠马南宫参戎","dynasty":"清","author":"宋琬","text":"君昔衔命赴临洮，少年意气何雄豪。狐白之裘秦复陶，裤靴帓首乌孙刀。雪深草浅牵旅獒，手格猛兽如童羔。绿熊赤豹远遁逃，生取苍兕拔其氂。屯田芜没愁耘薅，黄沙碛里飞蓬蒿。金城戍卒饥嗷嗷，翁孙方略徒烦劳。安西都护醉葡萄，诛求络绎穷秋毫。旋从丞相征哀牢，五月渡泸入不毛。苴兰城下血战鏖，蚕丛铁马随猿猱。李广数奇功则高，猿臂不得拥旌旄。长啸归来脱锦袍，黄公酒垆换浊醪。鲈鱼三寸莼可芼，安能俯仰同桔槔。美人环佩逢江皋，感君一曲求凰操。画眉笔染青螺膏，鸲鹆紫砚笺薛涛。调丝未央参翔翱，玉台新咏铿云璈。温柔有乡堪酕醄，何劳锦字贻窦滔。灞陵醉尉空嘈嘈，吴钩夜作蛟龙号。孙卢余孽阻风䬞，天威赫怒集征艘。楼船十万声喧嚣，何人为荐公孙敖。鍪弧重绣解弓韬，洗清瘴海为城壕。云台图画鄂与褒，道傍笳鼓惊儿曹。丈夫穷达信所遭。"}