{"id":"467669","title":"无题六首","dynasty":"当代","author":"崔荣江","text":"痴眸一蔽易垂青，不许长安辨渭泾。夜慨空花经梦摘，晓伤离雁隔云听。斯人决绝归飘渺，荧或寒荒作宿停。铁铸春门敲未破，横闩已矣锁心扃。骀身未必较骢低，硉矹穷途也奋蹄。敢拗轩辕悖南北，直教车辙碾东西。半世蹉跎拼断足，满腔劲气化长嘶。生来瘦骨经风恶，讵忍闲槽一恨赍。天真拾叶辨椿樗，一较香心总不如。早怯西陉穿雁翮，何劳东牖蹙人书。经年好梦三分少，廿四愁眠半有余。无怪心情多辗转，巫山逾近逾踌躇。华珠未竟落瑕玑，便欲人珍愿有违。遗却尘奁耽旧锁，鲜穿银缕缀新衣。痴心砥砺争圆满，华盖纠缠病诟诽。一梦迢遥飘渺处，曾经眷恋几时归。云水禅心悟未臻，榴裙膝下拜称臣。梵钟一捣询前世，蓍草三拈占后身。许以余生曾刻石，何堪青眼屡蒙尘。相疑何必肯相识，又道空花辨不真。行藏无奈忍微词，阗耳耵聍未可匙。疑病真方宜辨证，择朋至理贵相知。如斯蛇影教憔悴，故尔鲛珠使暗垂。何不春窗开朗朗，折枝犹可扫愁眉。"}