{"id":"160297","title":"观龙和谢师厚","dynasty":"宋代","author":"韩维","text":"龙于经传皆有云，明幽其德能屈伸。尝闻于耳昧厥真，乃今睹之信所闻。层阴填空白日昏，仰见巨尾垂轮囷。其长百丈围车轮，仿佛如辨鬣与鳞。腥风萧飒来逼人，观者骇伏褫魄魂。须臾摇动卷缩云，云气断岸随飞奔。惊雷下震万瓦裂，暴雨一泻群河翻。霆收无迹雨在物，吁龙出处何其神。"}