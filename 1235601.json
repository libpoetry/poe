{"id":"1235601","title":"梅魂","dynasty":"元","author":"朱晞颜","text":"幽香和恨结冰枝，栩栩翻疑冻蝶知。几度春风寒不化，一规霜月冷相窥。醉迷驿树青禽在，怨入胡沙佩玉遗。爇尽奇熏招不返，自吟哀些酹清卮。芳心元不为春劳，脉脉离愁黯欲销。一种幽情骚不挽，百生清怨笛难招。静依淡月临江驿，暗逐寒云度石桥。蕙歇兰衰悲吊影，空山千古恨寥寥。"}