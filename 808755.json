{"id":"808755","title":"马文毅公汇草辩疑书后","dynasty":"清","author":"严遂成","text":"入狱集少陵，手书诗二百。从容赴柴市，千秋吊信国。马公旷代起，蒙难究心画。疑辩信乃坚，守臣当死职。引脰绝粒时，荟萃十二册。异同析秋毫，一字一笺释。侍姬亦妩媚，楷法泪痕积。阖门无吹火，磷青鬼其宅。遗书谁护持，装池述祖德。幽囚缅四载，展卷我心恻。此笔如卓笏，生击朱泚贼。此墨尚流血，湿溅嵇绍轼。同时范忠贞，淋漓炭画壁。闽粤遥相望，对勒平原石。"}