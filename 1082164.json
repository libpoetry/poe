{"id":"1082164","title":"咏蜡梅呈李仲孙","dynasty":"宋","author":"刘才邵","text":"霜铺鸳瓦茸茸白，红日破寒舒晓色。小枝斜傍碧阑干，光透香融娇欲滴。缘何便證紫金容，胜妙从来众香国。时世梳妆嫌不称，岂假嫩黄拂宫额。清润疑和玉髓膏，鲜妍似鍊鸾蜂液。团香掠蕊太辛勤，堪笑蜜房屯羽客。更有一般超绝处，画史尽工描不得。漏板丁丁夜向阑，金波浸影寒光溢。赏奇自昔属多情，况复南人多未识。恰及开时寄一枝，后时便恐香难拾。须藉高才与发扬，妙句收归花萼集。"}