{"id":"658566","title":"舟次直沽别沈方伯次其韵","dynasty":"明","author":"王鏊","text":"好水好山吾已渎，况值秋风橘林绿。南来十日谋北辕，不语岑岑怨林木。使人行处何所为，廪人继粟庖人肉。蓬窗阒寂却成愁，恰似苏子居无竹。其间文史岂不翻，无味纷纷成故牍。家山回首频入梦，欲去未能惭薄禄。德州城下斜月昏，万里河来失平陆。舟中夜静闻吴音，惊问谁欤曰南牧。心期乃是夙所亲，倒屣过从忘仆仆。联舟会晤迭主宾，百里风帆岸相逐。自移画省大江西，恺悌民间歌旱麓。公馀亦不废吟哦，历历诗书载其腹。高词往往逼古人，叉手而成如构宿。往年赠我石兰篇，每向荆溪望林屋。谓言他日片帆过，便风径访愚公谷。世情多厌屈原醒，宦路尤欺魏其秃。多君佳句屡见投，过望平生非所卜。天津桥下水留人，去住人生有迟速。回思联舰那可再，食野呦呦怨鸣鹿。夕阳沽水丁字流，白草茫茫人去独。"}