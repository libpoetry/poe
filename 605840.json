{"id":"605840","title":"将适西粤早发芦沟","dynasty":"明","author":"卢龙云","text":"自我辞霄汉，行行雪满途。驱车出广野，迟回恋上都。初承天子命，新领郎官符。王事无宁处，严程敢后趋。五更霜气肃，号寒悯仆夫。北风利如剑，坚冰正在须。凄凉向前语，京华贵侠徒。千金裘自美，日醉酒家胡。讵念窭人困，敝褐不完肤。方今宰百里，絮寒饥待哺。谁知穷檐下，一夫或向隅。闻者皆叹息，迩言等训谟。生平慕莘野，不获信予辜。愿无离苦状，免绘郑公图。"}