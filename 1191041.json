{"id":"1191041","title":"李花赠张十一署","dynasty":"唐","author":"韩愈","text":"江陵城西二月尾，花不见桃惟见李。风揉雨练雪羞比，波涛翻空杳无涘。君知此处花何似，白花倒烛天夜明。群鸡惊鸣官吏起，金乌海底初飞来。朱辉散射青霞开，迷魂乱眼看不得。照耀万树繁如堆，念昔少年著游燕。对花岂省曾辞杯，自从流落忧感集。欲去未到先思回，祗今四十已如此。后日更老谁论哉，力携一尊独就醉，不忍虚掷委黄埃。"}