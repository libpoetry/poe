{"id":"1118005","title":"居室甚隘而藏书颇富率终日不出户二首","dynasty":"宋","author":"陆游","text":"掩关小室动经旬，蠹简如山伴此身。百亿须弥藏粒芥，大千经卷寓微尘。危机已过犹惊顾，恶梦初回一欠伸。此段神通君会否，听风听雪待新春。椰子微躯有百穷，平生风际转枯蓬。岂知蝉腹龟肠后，更寄蜂房蚁穴中。学俭久判羹不糁，惮烦惟欲寐无聪。积书充栋元无用，聊复吟哦答候虫。"}