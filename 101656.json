{"id":"101656","title":"冬日到泉郡次九龙江与诸公唱和十三韵","dynasty":"五代","author":"丁居晦","text":"迢递千重险，崎岖一路通。山深迷白日，林冬豁苍穹。正值严冬际，浑如春昼中。泉醴开名郡，江清稳卧龙。天涯寒不至，地角气偏融。橘列丹青树，槿抽锦绣丛。秋馀甘菊艳，岁迫丽春红。麦陇披蓝远，榕庄拔翠雄。减衣游别坞，赤脚走村童。日出喧乌鹊，沙晴落雁鸿。池澌含晚照，岭黛彻寒空。风景无终始，乾坤有异同。但思乡国迥，薄暮起心忡。"}