{"id":"702065","title":"游华岩庵二首","dynasty":"明","author":"曾受益","text":"祥光蔚起照南旻，霓栋辇飞梵宇新。天欲一方开法象，地因六境坐金身。芰荷已报池塘夏，草树犹含乐国春。几载皈依勤两叟，到来此日豁心神。华岩四面绝尘因，坐破蒲团一上人。数亩町畦为事业，几村烟火作芳邻。盘供藻荇青蔬肃，客对荷裳白发新。听法不知天色改，仆夫鞅掌速归轮。"}