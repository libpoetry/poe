{"id":"449076","title":"念奴娇  光子火箭与潘元福同赋","dynasty":"当代","author":"陈永正","text":"飞船奔电，指碧虚无岸，排云谁驭。倏忽诸天都似墨，掠尽千星不语。法界高寒，宙光绚烂，奇景谁看取。弥天腾焰，击窗星陨如雨。纵许留驻韶华，人间千劫，谁认归来路。无限星云生复灭，十万光年飞度。漠漠时空，绵绵生命，谁与齐终古。银河内外，会当开拓新宇。"}