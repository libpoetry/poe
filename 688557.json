{"id":"688557","title":"杂诗四首","dynasty":"明","author":"许国佐","text":"人生一世间，譬如饮卯酒。勉勉再三杯，便欲扶双手。蒿里可怜人，百年终相就。并行欢愁中，如何言上寿。神仙亦荣名，其间多秘授。筋力疲盛年，丹灶加乖谬。蚁穴诚可畏，涓涓者江河。君子守其端，迁次皆优嘉。病事日以寻，药物日以加。八埏风气殊，节候隙中过。草木何足珍，针炙何足多。奇方不可试，无已则中和。章句白人发，发白章句亡。覆瓿所宜然，不及秕与糠。一朝从军行，出门中自商。书生易言事，每每但慨慷。侯封不由人，机会何可尝。李广牵臂时，石虎亦哀伤。何事终泯泯，更来醉尉狂。昔人叹假羽，斯言佩勿荒。富人多欬唾，贫人多烦思。富人朝飧涩，贫人夜寐迟。一日并坦腹，双双照门楣。翁意殊未央，婢儿何所知。罢宴挥狂言，珠玉不堪饥。人生各有适，誓不相于移。彼美深闺中，能无一好奇。"}