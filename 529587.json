{"id":"529587","title":"愿丰堂后隙地叠石作小山与张碧溪联句","dynasty":"明","author":"陆深","text":"旋分泉石作溪山，圆峤方壶在此间。一柱擎天高卓立，四时含雨细潺湲。常疑虎豹穿群去，更觉猿猱费力扳。斜亸却如垂舞袖，娉婷复似绾云鬟。幽怀乍对帘频捲，佳兴堪乘屐未还。安石东山非久计，子綦南郭偶偷閒。敢言夙有山林骨，自分久违鹓鹭班。人事化工相胜负，酒尊诗卷日跻攀。"}