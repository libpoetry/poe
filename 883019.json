{"id":"883019","title":"斗南竹林祠歌","dynasty":"宋","author":"孙应时","text":"君不见唐河诸将兵马回，河朔百城门不开。边烽夜举天子怒，六龙晓发鸣春雷。金陵玉垒中道惑，澶渊一掷吁难哉。当时事势在国史，莱公之功不其伟。幽燕可还敌可臣，西顾宁论夏州李。用公不尽天所惜，天不生公更谁恃。嗟公雄豪从少年，如虎在山龙在渊。淮阴指掌楚归汉，望诸叱咤齐为燕。两朝五起岂不遇，胶漆摆撼难为坚。瘿相谗巧亦云极，鹤相恶谋何卒卒。青衫到骭吾一咍，羊酒迎道尔堪恤。可怜夷獠护装橐，想见神明扶正直。公安插竹南迁时，手回造化理不疑。云车风驭今来否，迎神送神姑尔为。萧萧寒绿泣江雨，长似襄阳堕泪碑。"}