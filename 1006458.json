{"id":"1006458","title":"余居吴兴汎金溪上暇日率同志拿小舟载鱼鳖虾蟹命五比丘诵宝胜佛名若十二因缘法作梵呗舍之溪中坐间有请作诗以纪一时事者余辄为书云","dynasty":"宋","author":"葛立方","text":"渔师竟日渔，水族作斤卖。小捐使鬼兄，大载获鳞介。鲲鲸未易罗，所得亦殊态。青蛙尽公私，朱鲔兼小大。霜鲈尚贯针，土负或黏块。轮囷积文螺，郭索走苍蟹。湿沫相煦濡，自分煮姜芥。岂知恻隐人，规作江湖贷。因呼小青翰，放留舞澎湃。趺坐延黑衣，号佛指清濑。经翻流水篇，梵起鱼山呗。倾盆带寒藻，圉圉看于迈。惊疑或依蒲，喜跃或生喝。快若鹰辞韝，欢如囚破械。定非校人池，恐是馀不派。愿汝藉佛力，永脱钩网债。口腹聊尔耳，香饵莫渠爱。"}