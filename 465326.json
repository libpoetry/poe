{"id":"465326","title":"买陂塘 春雨","dynasty":"当代","author":"张崇光","text":"替花愁、一春霖雨，灯前夜夜频听。阴晴底与林鸠事，偏唤红流香径。斜复整。似一桁珠帘，隔断红楼影。天容未醒。看泪洗梨妆，粉销桃脸，蜂蝶一林静。沾衣冷。谁说香飘带杳，寻春辜了游兴。梁间燕怨红襟湿，软语商量不定。添好景。只鸭绿溪痕，水长开明镜。云低又暝。且莫放春归，同寻幽赏，烟际撑孤艇。"}