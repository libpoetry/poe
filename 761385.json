{"id":"761385","title":"徵招  李冰叔与邓芗甫善，客南汇数年，今春归东台，将复游扬州。书此赠行","dynasty":"清","author":"蒋春霖","text":"维舟听惯松江雨，离琴更亲良友。去住两伤心，指垂垂烟柳。青山无恙否。怕归日、野鸥惊瘦。故国春寒，夕阳潮落，卸帆偏又。不拟此重逢，人何似、飘然白云为耦。语罢即天涯，忍凄凉杯酒。诗情谁共剖。漫相约、石榴开后。雁声起，渺渺凉天，待夜窗携手。"}