{"id":"560421","title":"续榴子诗为钱未参相公题","dynasty":"明","author":"徐庸","text":"安石榴花开如火，众绿参差红一朵。祝融长养殊有功，不日累垂已成果。压枝珍重天与殷，玳瑁壳小凝斓斑。南风一吹露文彩，明珠万颗藏中间。海山种类无若此，子多偏能致多子。古人喻物理斯在，綵毫写入青编里。昆湖钱君武肃孙，遥遥华冑为清门。岁年峥嵘逼强仕，万事未足同谁论。去年取赠吟诗祝，果得掌珠为嗣续。今年又产麒麟儿，贺以臞仙图一幅。老生复尔题长篇，篇中有词非偶然。积善衮衮生英贤，子孙孙子传绵延。"}