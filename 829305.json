{"id":"829305","title":"蝶恋花","dynasty":"清末近现代初","author":"沈尹默","text":"小苑独来莺语后。草绿和烟，衬出花红瘦。帘幕阴阴人去久。彩绳芳树都依旧。柳絮飞残曾见否。愁雨愁风，何事今番又。春恨恹恹成病酒。那堪芳序年年有。百二韶光今几许。燕子来时，那识春情苦。拈遍落红无一语。小楼受尽风和雨。过眼游丝纷万缕。蓦地牵愁，知向谁边去。千古伤心人不数。断肠枉说江南路。"}