{"id":"368912","title":"喜迁莺·立秋日柬顾立方","dynasty":"清代","author":"杨芳灿","text":"琉璃窗牖。正纻衫初试，嫩凉盈袖。一抹银云，三分璧月，酒醒黄昏时候。尽开帘灭烛，揽不尽、清晖盈手。阑乾曲，只拈将抹丽，暗香偷嗅。回首。空感旧。沈李浮瓜，往事卿思否。菡萏池塘，蟏蛸庭院，赢得而今僝僽。相思无可寄，聊数遍、暝钟清漏。怊怅也，棱棱玉骨，共秋争瘦。"}