{"id":"1235795","title":"奉谢恽东阳见贶白葛水源茶百丈诸石刻墨本二首","dynasty":"元","author":"吴景奎","text":"三年飞锡过江西，欲折芳馨寄所思。五色云台怀旧隐，九重天诏刻清规。归帆高拂滕王阁，行李兼收孺子碑。一笑相逢惊久别，草堂深处话襟期。云衲来归未祓尘，尺书落手见情真。三峰庵下看明月，百丈山中忆故人。白葛含风升缕密，绿花瀹雪水源新。摩挲石刻成三绝，相送茅檐一笑春。"}