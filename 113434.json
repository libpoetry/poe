{"id":"113434","title":"次韵李之纯少监惠砚","dynasty":"宋代","author":"黄庭坚","text":"黄公山下黄鸡秋，持节恤刑曾少休。小人负弩得开道，扫叶张饮林岩幽。相传有石非地产，列仙持来自罗浮。酒酣步出云雨上，南抚方城西嵩丘。林端乃见石空洞，猛兽贔屭踞上头。鸟道兔迒谋挽致，万牛不动五丁愁。道家蓬莱见仙伯，我亦洗湔与清流。探囊赠研颇宜墨，近出黄山非远求。乃知此山自才美，物欲致用当穷搜。迷邦故令成器晚，不琢元非匠石羞。"}