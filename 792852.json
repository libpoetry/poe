{"id":"792852","title":"金山怀古","dynasty":"清","author":"缪徵甲","text":"大江东去绕金山，坡老当年此往还。一曲铜琶歌水调，千秋玉带镇禅关。雄才脱略疑青兕，春梦浮沈付白鹇。等是鸿泥留爪迹，那堪尘土对愁颜。粥鼓浑疑战鼓频，寒潮落日大江滨。中兴事业开名将，半壁江山仗美人。何物书生轻扣马，至今遗像尚骑麟。閒僧指点黄天荡，付与渔樵话劫尘。"}