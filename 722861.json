{"id":"722861","title":"杂体诗三十首 其十八 孙廷尉绰杂述","dynasty":"南北朝","author":"江淹","text":"太素既已分，吹万著形兆。寂动苟有源，因谓殇子夭。道丧涉千载，津梁谁能了。思乘扶摇翰，卓然凌风矫。静观尺棰义，理足未尝少。囧囧秋月明，凭轩咏尧老。浪迹无蚩妍，然后君子道。领略归一致，南山有绮皓。交臂久变化，传火乃薪草。亹亹玄思清，胸中去机巧。物我俱忘怀，可以狎鸥鸟。"}