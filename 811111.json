{"id":"811111","title":"满江红 送濂裔之粤用《南溪词》韵","dynasty":"清","author":"王策","text":"君去珠江，山绕岸、绿阴浓涨。正连夜、水添篙力，雨苏花恙。诗向乳莺声里得，帆依远日红边上。看低篷、拢处佛桑开，蛮姬饷。庾岭月，清光漾。花田曲，清喉唱。更荔枝压酒，味逾家酿。凤子茧圆纹胜锦，珊瑚网出枝堪杖。快千年、重续稚川游，烟霞状。日丽天南，扶桑近、海霞红涨。奇绝处、冬春一气，莺花无恙。膏盌珠蚶供客醉，放滩孔翠迎船上。更金盘、绣子簇槟榔，纷贻饷。君行矣，风帆漾。侬醉也，骊歌唱。奈客中送客，倍将愁酿。去日彩毫文羽匣，归时囊锦桄榔杖。有新诗、写尽粤江山，玲珑状。"}