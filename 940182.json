{"id":"940182","title":"寒夜有怀晁无斁","dynasty":"宋","author":"陈师道","text":"同好共城郭，十日不一顾。人事虽好乖，吾生亦多忤。阖门对妻子，岁月不可度。闭目宁用遮，停杯仍下箸。独无区中缘，永怀岩下趣。平生三径资，安得一朝具。万里初历块，前驱告曛暮。怀归属有思，弃世不待怒。老境厌逶迟，人情费将护。向来张长公，吾亦从兹去。灯花频作喜，月色正可步。预恐何水曹，明朝有新句。"}