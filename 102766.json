{"id":"102766","title":"用定国韵赠其侄震","dynasty":"宋代","author":"苏轼","text":"衡门老苔藓，行柏千兵屯。开樽邀落日，未对乌鸟言。清风举吹籁，散乱书帙翻。传呼一何急，人马従车奔。贫居少宾客，邻妇窥篱藩。墙头过春酒，绿泛田家盆。比来伏青蒲，坐捉白兽樽。王猷修润色，亦有簿领烦。朝廷贵二陆，屡闻天语温。犹能整笔阵，愧我非韩孙。"}