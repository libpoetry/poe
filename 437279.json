{"id":"437279","title":"饮马长城窟行","dynasty":"金","author":"赵秉文","text":"饮马长城窟，泉腥马不食。长城城下多乱泉，多年冷浸征人骨。单于吹落关山月，茫茫原上沙如雪。十去征夫九不回，一望沙场心断绝。胡人以杀戮为耕作，黄河不尽生人血。木波部落半萧条，羌妇翻为胡地妾。圣皇震怒下天兵，天弧夜射旄头灭。九州复禹迹，万里还耕桑。但愿猛士守四方，更筑长城万里长。"}