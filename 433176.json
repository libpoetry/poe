{"id":"433176","title":"昆明舍馆作四首","dynasty":"近现代","author":"钱钟书","text":"苦忆君家好巷坊，无多岁月已沧桑。绿槐恰在朱栏外，应有浓阴覆旧房。未谷芸台此宦游，升庵后有质园留。狂言我愧桑民怿，欲与宗元夺柳州。万念如虫竞蚀心，一身如影欲依形。十年离味从头记，尔许凄凉总未经。屋小檐深昼不明，板床支凳兀难平。萧然四壁埃尘绣，百遍思君绕室行。"}