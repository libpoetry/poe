{"id":"91128","title":"望云楼·楼前山色青如鬟","dynasty":"宋代","author":"杨学李","text":"楼前山色青如鬟，楼高夜映心斗寒。推窗纵目纳吟思，倚槛爽气生眉端。荒烟宿霭迷野甸，古崖怪石横惊渊。城孤下瞰天蘸碧，日永坐听风鸣銮。登临独慨城郭是，把酒一酹还三汉。虽未如元龙高卧之百尺，已不减庾公步月之游观。又何须黄鹤霄汉之浩渺，亦可相岳阳烟水之弥漫。岿然独立贺江许，已矣楼中沸歌舞。胜境无诗亦可羞，谩自檐楹庇风雨。望云人远迹生尘，只有江流自今古。"}