{"id":"506194","title":"次韵龙维周金陵出塞","dynasty":"明","author":"周是修","text":"君不见上国都门道如砥，九棘三槐夹三市。又不见金戈铁马阵云浮，拜命安边辞御楼。车声连营若雷动，弦管啁啾发伶从。中天月色铁衣明，半夜霜花隼旂冻。漠南塞北无王庭，蛇豕纵凶何足平。况今天子能得士，百万骁腾皆俊英。凤阙龙城分虎卫，武备频年蓄精锐。阃外同推太尉贤，府中只数元戎贵。钟山走势横千霜，金陵佳气成九章。运筹帷幄佐明主，似有汉代韩张良。羽书昨日徵边戍，百里旌旗蔽烟渚。雄心一片独飞扬，要斩楼兰断归路。贺兰山下寂无人，龙鳞水上且孤军。丈夫生死向前去，岂复回头怀所亲。锦机漫织回文字，离情不夺英雄志。会须三箭定天山，青史功臣当锓梓。黄尘大漠渺茫茫，却望君门天一方。边庭早晚应奏捷，献凯归来朝未央。"}