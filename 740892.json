{"id":"740892","title":"季寿无咎复园连日游桂林诸胜复园作图季寿无咎各系以诗装成卷轴示余为作是诗","dynasty":"清","author":"李秉礼","text":"老眼揩摩眩青碧，湿翠浮岚生几席。闭门却扫已逾旬，忽对此图神奕奕。诸君夙有烟霞癖，策杖欲穷猿鸟迹。蹑云穿洞不知险，岭外奇峰恣探历。归来逸兴犹遄飞，千岩万壑填胸臆。槎牙奇诡郁不得，吐得云烟挂斋壁。我今读画兼读诗，疑有山灵暗中觌。卧游便可学宗生，不须更著谢公屐。"}