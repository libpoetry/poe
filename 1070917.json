{"id":"1070917","title":"八月一日诣新学瞻礼庙像退与客徜徉访寻幽胜所至清谈瀹茗晚至陈氏园亭酌乳泉而归一时清集无愧前人主簿赵元弼乃有厄陈之叹形于篇咏因次其韵兼呈诸友","dynasty":"宋","author":"李光","text":"郊居多与泮宫邻，回首清游迹已陈。曳杖入门瞻庙像，穿林度壑访幽人。远稽邹鲁衣冠古，近揖江山气象新。饮水饭蔬真乐趣，始知席上有儒珍。"}