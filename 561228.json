{"id":"561228","title":"奉送太宰杨公赴召","dynasty":"明","author":"严嵩","text":"象德家声远，登贤国论公。泰应占世运，圣巳识渊衷。听履星辰切，持衡水鉴同。构堂资柱石，补衮藉山虫。熙洽隆殷祚，高明达舜聪。平章均四海，峻绝冠群工。霖雨收舆望，丹青肖祖风。四朝推练达，一节想清忠。播物鸿钧大，抡材杞梓充。山涛能荐士，王旦不言功。猷告宁闻外，谟询待折中。正容亡憸侧，轸虑切瘝痌。祖席逢秋净，王畿属岁丰。竞看威凤集，周雅咏梧桐。"}