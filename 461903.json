{"id":"461903","title":"金缕曲 后末日","dynasty":"当代","author":"添雪斋","text":"末日轻如纸。夜来时、流光密网，剐之斯世。敷与斜阳烧烟海，一把残灰酽紫。似远古、群星哀死。无数高熵沉默者，冷眼看、画卷沈天水。诸象灭、沤珠碎。万年潮起生长喟。叩人间、荒寒裂罅，荒城倾溃。腐草森然临波荡，鳞绿叠于铜匮。袤野上、神坛颓址。青色迷魂随静寂，已微微，展坼春冰里。枯骨处、发新蕊。"}