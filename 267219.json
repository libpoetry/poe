{"id":"267219","title":"戚氏·丁巳沪上元夕","dynasty":"现代","author":"朱祖谋","text":"月明中。人间无主是东风。火合银花，倚交琪树，锦成丛。珑璁。好帘栊。歌莺舞燕惜悤悤。沧江倦客吟晚，际此三五几心同。市暖蛾闹，林暄鸦起，茜霞倒影仙蓬。算金钱换得，流水宵短，扑地春空。回首帝里游悰。鳌驾凤吹，迤逦趁青骢。瑶台路、翠娇红妩，管叠丝重。万芙蓉。绀蕊镜里衣香，尺咫步绮西东。岁华转烛，悄拍阑干，把盏北望朦胧。未是閒情绪，催霓唱彻，作弄春工。问取孀娥见否，便临花、对酒恁忡忡。年时笑语传柑，醉沾镐宴，一饷华胥梦。费念奴、憔悴清歌送。终古恨、萦损渠侬。剩夜窗、寸蜡衰红。念芳节、袖湿泪龙钟。甚春寒重，蕃街画鼓，曼衍鱼龙。"}