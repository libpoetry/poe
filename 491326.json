{"id":"491326","title":"赠子元龙贡士别并柬刘云章","dynasty":"明","author":"刘崧","text":"畸人昧达识，閒居缅良时。感我平生友，贲然发幽思。昔别怆徂冬，兹来遂前期。交交中林鸟，濯濯垂柳枝。光仪蔚以都，流响一何悲。运移惕年迈，契合欣道夷。岂曰郁冲抱，写之在相知。谁为缁磷尤，式秉金玉资。苦志谅所存，高风宁独隳。执手不忍别，扬尘正交岐。岩构足自栖，食场焉可维。大江抱群山，流波浩东驰。旷野日载阳，微阴复凝滋。人生有显晦，宁受外物移。寄言谢同志，永以慎于斯。"}