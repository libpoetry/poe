{"id":"179597","title":"江舟撁夫有唱湖州歌者殊动家山之想赋吴歌行","dynasty":"宋代","author":"袁说友","text":"我家苕霅边，更更闻夜船。夜船声欸乃，肠断愁不眠。一声三四咽，掩抑含凄切。宛转断复连，尽是伤离别。两月江头程，杳不闻此声。身游荆渚路，梦到湖州城。但闻空山女儿呼，不见前溪渔父鸣。今朝撁头上，忽作吴歌唱。初声与后声，一一浑悲怆。问汝何所得，昔棹吴中航。吟得溪女曲，动君思故乡。我方西上夜，夜夜家山侧。声声劝早归，霅水年年碧。"}