{"id":"704097","title":"仿杜工部同谷七歌","dynasty":"明","author":"虞淳熙","text":"有客有客吟泽畔，短墙缺岸蓬蒿乱。妖鱼拨剌白蛇横，横皮塔下无昏旦。我生胡为在旷野，盲风夜号尘满案。鹿门无妻獠奴走，皮骨空留肠已断。呜呼一歌兮思傍徨，高天为我零寒霜。鹞子坞寒山鬼行，有冢累累黄蒿平。往年拾骨方家峪，携母就父同隹城。朝廷虽颁两道敕，尘车茅车空有名。幽宅一闭不复晓，梦中往往疑平生。呜呼二歌兮歌似哭，白杨瑟瑟悲风木。六月六日夜飞电，坐草畏风不敢扇。我行呼妹炊兰汤，浴弟盆中看婉娈。长大有才实倍我，学字磨穿青铁砚。口绝盐醯耻共牢，相随南北常相见。怜我无依在我傍，寒原幽谷同贫贱。呜呼三歌兮歌乐饥，鹡鸰鸿雁霜洲飞。大妹哭夫城东隅，小妹哭夫海昌庐。城隅泪干海昌湿，新鬼旧鬼争冥途。买舟昨日吊新鬼，雉经暑月无完肤。牵衣顿足相向哭，弟妹失声眼尽枯。三年不见语音改，是耶非耶灯前呼。可怜头上榛半尺，良人一掷簪珥无。呜呼四歌兮转凄切，野田水涩寒声咽。雄雉单飞两雌死，大夫归来哭内子。杨家孤坟草萧萧，李家灵衣风靡靡。去岁长安笑语喧，今年晙帐烟尘委。霞帔新裁翟冠好，芳魂不去惊犹视。呜呼五歌兮意难陈，鼓盆欲下还逡巡。有女有女寄外家，伶仃飘泊空如花。采得双柑不忍食，索人远过投阿爷。陶令多情中郎苦，一形一影西日斜。愿汝出门鼓琴瑟，不愿去国悲胡笳。呜呼六歌兮音转细，晦日无光掩青桂。白白袒免头上绕，两度三号哭年少。长夜幽林叹一声，山鸟惊飞虎伥叫。千里提携多苦辛，十年梦寐空啼笑。病骨棱层影渐销，莼香何日生秋庙。呜呼七歌兮歌正哀，操戈挥日登荒台。"}