{"id":"642243","title":"送人还碧莲峰听琴诗卷","dynasty":"明","author":"胡奎","text":"东海有别鹤，孤飞白云端。五里一返顾，十里一盘桓。盘桓向何所，乃在碧莲山。上有千岁松，下有幽涧泉。灵飙振逸响，宫商自相宣。眷此冥栖士，抱琴松下弹。一弹白雪操，再弹猗兰篇。泠然太古调，不在指与弦。别鹤眇千载，此意无人传。安得跨黄鹄，相从凌紫烟。"}