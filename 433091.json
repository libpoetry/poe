{"id":"433091","title":"赠康师四首","dynasty":"近现代","author":"徐征吉","text":"身世年来历劫多，今春又奏鼓盆歌。凄凉触景兴怀夕，缅想伊人月色皤。樗材亲炙申公座，桃李秾纤化雨功。辜负韶华嗟逝水，独惭投笔去从戎。高唱骊歌仰霁光，依依惜别两星霜。东君何事不长驻，南浦离愁转胜常。陆畅曾称蜀道易，青莲什已付祠坊。川中早沐皋夔化，竹马郊迎千万行。"}