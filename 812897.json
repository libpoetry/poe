{"id":"812897","title":"寓侯记原秬园","dynasty":"清","author":"宋琬","text":"飘泊仍吴会，凄凉但越吟。乡遥悲去雁，春晚见来禽。老病初携杖，良朋喜盍簪。娄塘堤上柳，步屟定相寻。上巳迟三月，高斋自一家。鱼梁连竹屋，鸡栅缚藤花。万木偏能冷，群鸥未觉哗。临邛频送酒，莫遣豹奴赊。未忍辞君去，行行且复淹。酒枪朝尚卧，花箭夜来添。白鸟声相乱，黄鱼价稍廉。东邻如何问，龟策未须占。"}