{"id":"766284","title":"探芳信 其一 茶憩敷水驿，香山诗所谓""上得篮辇未能去。春风敷水店门前""者也","dynasty":"清","author":"周之琦","text":"晓莺唤。似陌上柔桑，秦筝弹怨。想画楼初日，芳魂定馀恋。素波不照婵娟影，遗恨天涯远。遣羁愁、艳质难留，好山还见。依约翠眉展。尚仿佛城南，那时人面。秀倚东风，露华映、黛痕浅。玉莲花色春如笑，任著帩头看。店门前、怪底篮舆去缓。"}