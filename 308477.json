{"id":"308477","title":"夜飞鹊·庚申中秋，和季裴","dynasty":"清代","author":"陈洵","text":"吟壶酽风露，人坐空明，林木满带潮声。天涯今夜起惆怅，摇摇灯梦零星。沧江送人去，剩疏阴梧井，怨粉莲亭。团圆惯凝，甚秋光、一半关情。休更望高怀远，霓舞任抛残，瑶殿深扃。何意魂销仍在，飞乌南树，哀雁严城。绣床倦笛，纵伤心、莫诉云屏。怕芳尊难洗，蘋花易老，明镜霜清。"}