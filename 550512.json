{"id":"550512","title":"题盛行之画梅卷","dynasty":"明","author":"徐熥","text":"盛君画梅太奇绝，老干如龙更如铁。笔底幽魂冷不彻，满纸枯株三丈雪。六月披图身欲僵，一堂坐客皆闻香。就中先辈多评章，佳者长沙之李华亭张。当时此物果谁有，杨公成玉扬州守。公也珍之若琼玖，自谓此图传不朽。子孙弃之同敝帚，百年竟落他人手。峡水林君偶得之，不惟爱梅兼爱诗。犹记当初兵火时，居民鼠窜家流离。书籍图画焚无遗，此图藏之高树枝。倭奴虽黠那能知，淫雨沾湿寒风吹。鬼神呵护无损亏，吁嗟此图亦已奇。付与妙手重装池，千秋万岁无离披，千秋万岁无离披。"}