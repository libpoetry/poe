{"id":"768448","title":"月下笛 分虎客秣陵，龚蘅圃属以书来索予倚声，即用蘅圃寄融谷调奉简","dynasty":"清","author":"李良年","text":"白下迢迢，金荃胜侣，停杯念远。相携处、更有吾家未归雁。浮名自笑轻于絮，傍酒社、词场总倦。讶题残红藕，书来犹问，向时吟卷。望断。江南岸。梦桃叶莺捎，柳丝鸦散。昔游系缆，潮痕云影频换。镵诗忆扫僧墙粉，了翠壑、前盟未晚。便结个、小茅斋，斗尔一双斑管。"}