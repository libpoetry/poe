{"id":"662218","title":"九门城晨望","dynasty":"明","author":"石宝","text":"平原黍稌风凄凄，汉家荒城大道西。田间古瓦碧如钿，海日欲上山禽啼。村童掘鼠拾断戟，渔父高歌悲故堤。犹传天宝盛烽燧，轧荦山人贪艳妻。汾阳血战禄山死，杲卿义名恒岳齐。时移事去陵谷换，车毂年年下长坂。草色犹连碣石青，涛声岂惮沧波远。武灵台下春云生，董相原前秋露明。谁家牛背横短笛，高呼一声千古情。"}