{"id":"829738","title":"送楚伧北伐","dynasty":"清末近现代初","author":"柳亚子","text":"投笔从戎信可儿，儒冠误我不胜悲。中原胡马横行日，大陆潜龙起蛰时。百粤河山秦郡县，三吴子弟汉旌旗。茫茫此日难为别，侑醉且拚酒一卮。青兕文场旧霸才，登坛曾敌万人来。图南此日联镳返，逐北他时奏凯回。灯影钗光迷扑朔，矛炊剑淅莫迟徊。伫看直捣黄龙日，拂袖归来再举杯。"}