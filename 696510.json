{"id":"696510","title":"和金太守述怀韵","dynasty":"明","author":"郑真","text":"甘棠阴转翠帘虚，坐对溪山画不如。五彩腾鶱阿阁凤，九霄变化北溟鱼。斯文共睹分符日，大用还夸发轫初。可是龚黄循吏传，他年弗愧史臣书。每欲挥毫赋子虚，非才空愧马相如。弯弓却道云无雁，弹铗多应食有鱼。芸屋泥香朝雨后，竹床月透夜凉初。诸生沐浴文翁化，坐拥皋比听读书。"}