{"id":"1111656","title":"二月晦日劝耕石城三首","dynasty":"宋","author":"吴芾","text":"春晓喜新晴，聊为野外行。残花红雨乱，垂柳绿丝轻。路入藏云寺，山围走马城。空馀怀古意，往事与谁评。经年萦吏役，今日作春游。梅雪随风去，桃花逐水流。已惊时节晚，还叹物华休。扰扰终何补，归与老一丘。兀坐无聊赖，所期怀抱开。偶驱千骑出，还得十朋来。遣兴非无句，消愁亦有杯。此心终不乐，祇是忆天台。"}