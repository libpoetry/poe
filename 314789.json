{"id":"314789","title":"水调歌头·送孔生一尘东游日本","dynasty":"现代","author":"龙榆生","text":"被发去宗国，击楫向中流。有才如子不遇，长夜漫悠悠。待欲拨开云雾，平步登天得路，孰肯用吾谋。世事竟如此，沈陆总堪忧。意飞扬，情悱恻，思难收。狂涛无际东逝，杳杳一沙鸥。指点蓬莱在望，星影波光相荡，壮志若为酬。磨炼好身手，重与奠神州。"}