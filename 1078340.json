{"id":"1078340","title":"题唐氏所藏崔白画雪中山水","dynasty":"宋","author":"李纲","text":"我昔曾为阳羡游，正值雪花大如掌。开门恍讶天地白，云涌群山入书幌。铜官远并玉峰寒，罨画暗流冰片响。千岩万壑争出奇，应接高低迷俯仰。十年不到浙江西，寤寐胜游劳梦想。大梁崔白岂善幻，断取山川移异壤。当时眼界无尽观，都在一幅生绡上。南方炎热瘴疠地，使我翛然毛骨爽。天光惨淡阴气凝，片片飞花来苍莽。毫端造化成六出，不比馀工得其髣。连峰合沓波涛翻，负雪崔嵬几千丈。谷幽草木枝干老，岩曲楼台檐角敞。溪头水落正石出，暮霭沉舟暗鱼网。山墙野壁茅屋深，风飏青帘如五两。买鱼酌酒者谁子，应有幽人坐同飨。平生爱雪喜山水，对此乍觉神情恍。明窗静看久愈妍，似倩麻姑为爬痒。一时名手真绝艺，妙处工夫谁与赏。生前裘马颇萧条，身后丹青空倜傥。惠崇声价亦相先，滕薛未知当孰长。我家梁溪富溪山，雪里寒光含万象。每同子猷乘小艇，不数王恭披素氅。故山猿鹤会相思，感物兴怀增勇往。时平事定归去来，安得飞翰出尘鞅。"}