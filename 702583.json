{"id":"702583","title":"金陵十景分题其二为倪彦达赋 钟阜晴云","dynasty":"明","author":"程敏政","text":"秣陵东来神秀钟，一山崛起蟠苍龙。层云半露白日迥，海涛涌出金芙蓉。晴光远带建业水，王气上绕轩辕封。江南佳丽此第一，乾坤万古留兹峰。少年揽胜今阅画，眼中紫翠犹重重。旧京投散当有日，看云作赋消尘容。石头城上黄云消，石头城下纷琼瑶。登陴四顾穷远瞩，长江万里飞银潮。鸦翻落木隐楼堞，虎踞寒山嗟六朝。袁生九京那可作，莫愁双桨谁招邀。古来重德不重险，方今一统归唐尧。丰年几见饱麰麦，太平有象歌渔樵。"}