{"id":"943997","title":"饯寄定海交代","dynasty":"宋","author":"陈造","text":"县尹古子男，今不一钱直。低摧奉简书，侦伺常屏息。白简与按章，岁月供弹劾。当路虽所惧，奸民巧狙击。吻间售蜂虿，意外变白黑。防虞莫救过，弥缝或逃谪。政使有卓鲁，未容置形迹。云何世难事，君不动声色。编民翕风移，恶少且心革。田庐有笑歌，魑魅亦窜匿。斯人纪仁爱，几磨南山石。政声懿如此，仅免绳治厄。诸公蜚鹗书，犯严尚遗力。安得定海民，为君洒荐墨。兰台传循吏，采访多失实。安得定海人，为君秉直笔。嗟我吏隐者，志在山南北。身名万金重，如博试此掷。赖今遗爱地，一一可矜式。政恐效西子，美颦得嘲剧。江皋一樽酒，聊挽朝天客。妙乐喧江浪，清谭倒理窟。盟言底遽寒，舟驶潮水急。西望念风义，感叹徒至骨。"}