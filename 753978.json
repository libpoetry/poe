{"id":"753978","title":"渡扬子江望金山","dynasty":"清","author":"周映清","text":"江天淡荡朝霞红，澄波万顷流瀜瀜。舟人解缆渡江去，渐觉帆脚生微风。苍茫远树失京口，举头忽现青芙蓉。奔流直下走东海，金山突兀当其中。楼台明灭晃金碧，有如蜃海浮琳宫。晴烟缥缈飞鸟绝，但见古塔撑青空。我闻此水贯楚蜀，北江下注连南东。天留片石作屏障，直与底柱争穹窿。坐揽奇景豁胸臆，敢燃犀角窥蛟龙。收帆瓜步一回首，江南千里青濛濛。"}