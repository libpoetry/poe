{"id":"997233","title":"谢张泰伯惠黄雀鲊","dynasty":"宋","author":"黄庭坚","text":"去家十二年，黄雀悭下箸。笑开张侯盘，汤饼始有助。蜀王煎藙法，醢以羊彘兔。麦饼薄于纸，含浆和咸酢。秋霜落场谷，一一挟茧絮。飞飞蒿艾间，入网辄万数。烹煎宜老稚，罂缶烦爱护。南包解京师，至尊所珍御。玉盘登百十，睥睨轻桂蠹。五侯哕豢豹，见谓美无度。濒河饭食浆，瓜菹已佳茹。谁言风沙中，乡味入供具。坐令亲馔甘，更使客得与。蒲阴虽穷僻，勉作三年住。愿公且安乐，分寄尚能屡。"}