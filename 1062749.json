{"id":"1062749","title":"李汉老见过不及见以诗谢之","dynasty":"宋","author":"赵鼎臣","text":"埋没簿领中，气结不得吐。官柳欲飞花，春事遽如许。骑马出东城，意若鸿鹄举。独行虽少味，自足宽靡盬。归来儿女曹，怪事说覶缕。有客适过翁，身骑五色羽。自非翱瀛洲，恐是翔紫府。云来久踌躇，鹤去迷处所。我老俗吏中，人物谁比数。赖独有故人，慰藉能伛俯。一臂乃失之，遇事真龃龉。朝来益痴绝，物色遍庭宇。尚寻履迹馀，用意毋乃鲁。"}