{"id":"807679","title":"永遇乐  健庵立斋两太史步过半茧园九来有词纪事余亦次韵","dynasty":"清","author":"陈维崧","text":"映竹为园，借花藏屋，垒石成路。绿水阑干，黄梅庭院，翠滴衫边雨。蓬莱人物，峨眉兄弟，小觅池亭幽步。同谁将、荆关粉本，萧斋画得如许。徘徊徙倚，垫巾脱帽，随意临流选树。啜茗桐阴，摊书藓磴，聊伴沙鸥住。斑斑雨点，阴阴麦浪，分付棕鞋归去。柴扉掩、风灯飐夜，水钟敲暮。"}