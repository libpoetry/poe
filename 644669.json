{"id":"644669","title":"次韵赠国亮经历","dynasty":"明","author":"方孝孺","text":"君侯昔筮仕，匹马之幽并。先子守东藩，始结邻壤盟。宁知十载后，握手山中行。鬓发白欲尽，韬光复潜声。话旧若梦觉，痛饮张华灯。尚欣古义敦，爱余均父兄。雨洗秋色净，群山拥前楹。山鸟喜客来，飞鸣似相迎。?思天下士，公是世外英。流俗何所知，纷纷好议评。莫邪虽在土，龙气上回萦。自非水鉴识，谁知江海情。谈诗较李杜，起舞笑绝缨。大音久阒寥，厌听寒虫鸣。麟凤居空谷，何由在郊坰。处世愧郭泰，通家惭李膺。岩栖倘有约，相与弃荣名。"}