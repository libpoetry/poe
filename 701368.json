{"id":"701368","title":"丁巳中元过济上同友人户部主政袁民悦饮南池次鹅湖公壁间韵","dynasty":"明","author":"黄廷用","text":"醉酒高楼上，何人是谪仙。河流犹旦旦，月色自年年。槐露沾珠履，莲风入绮筵。朋情殊未已，捩舵促行船。放舟齐鲁下，孤鬓入新秋。岁月从他去，泥涂愧晚收。故山频在望，嘉节倍生愁。杜甫曾为客，任城亦漫游。"}