{"id":"807287","title":"满庭芳  题顾梁汾舍人扈驾诗后","dynasty":"清","author":"陈维崧","text":"万乘旌旗，千官羽猎，翠华绝塞重经。珠鞭玉靶，日黑虎风腥。羡尔金闺年少，陪游幸、凤辇龙庭。霜天晓，柘黄袍出，一骑按秋鹰。至尊。亲讲武，火城渐杳，交网犹扃。更北平城外，岭断云横。飞鞚传宣七校，黄羊酒、前队教停。琵琶歇，碧天毡帐，一曲海东青。"}