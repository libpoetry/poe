{"id":"959136","title":"江汉亭百韵","dynasty":"宋","author":"郑清之","text":"山川自高深，开辟由邃古。长江泻岷峨，横亘截区宇。东流为沔津，疏凿仗神禹。襟带成奥区，都会称鄂渚。环城得修冈，雄胜著台府。上有江汉亭，凭高欲鶱举。云谯护左方，南楼以为辅。飞甍立嶕峣，才去天尺五。星辰近梯级，岚霏日吞吐。横陈极苍茫，万象互昂俯。晴光敞双明，景物恣枚数。炊烟接空翠，下列十万户。榱栋出棱角，阛阓分脉缕。川涂竞走集，水陆跨重阻。东南引湖湘，西北控淮楚。舟车所交属，人物森萃聚。歌谣杂谐合，来往纷伛偻。溟濛尘蔽空，挥霍汗成雨。游盖惊云飘，联辔识骖舞。驱驰溢阡陌，时节相媚妩。裾袖翳朝日，光曜烛绡组。憧憧蚁迁穴，纭纭茧抽绪。亭亭肆遐睎，一一可细睹。至如城中边，万灶宅貔虎。春秋谨教阅，什什而伍伍。红旆罗旌幢，中军立旗鼓。冰霜贯戈甲，雷霆震弓弩。后先严车徒，坐作中规矩。被庐犹晋蒐，少长悉有序。礼成既饮至，络绎还所部。俯瞰了不遗，清流数鲂鱮。乃若天空澄，江色入环堵。云水渺相接，斜阳落晴坞。千艘卧平沙，片帆归远浦。微茫泛一叶，咿轧响双橹。报译认樯乌，航琛知海贾。微阴转层峦，轻烟生宿莽。栖鸟绝重澜，归鸿集寒屿。夜深渔火明，孤洲记鹦鹉。晴阴与朝暮，景色若誇诩。方春及韶淑，莺燕争鸣乳。桃李出新妆，周张环绣黼。修眉横柳堤，遗钿错花圃。孟夏薰风来，草木自蕃舞。翠幄帷清阴，密叶覆幽墅。入林梯空旻，影团修月斧。露掌逼高寒，金波沃肝腑。隆冬雪纷飞，琼楼耀江浒。万花著林端，晃不分细钜。兹维四时媚，代谢听寒暑。荣枯虽异撰，去来莫追拒。彼动此静观，群鱼沸鼎釜。纷纶各状态，天械发机杼。或如怀袖物，俯拾恣所取。或如海陆珍，搜罗寄庭庑。或如观大驾，旄头先卤簿。或如亲校猎，玉虬挖翠羽。或富若武库，宝物穷积贮。或丽若上林，鸟兽罗禁籞。或纾若绮縠，或列若簨簴。或背若相违，或进若相与。或蓊若兴云，或林若率旅。或惊若脱兔，或拱若礼鼠。或若鸡出埘，或若马奔圉。或变若龙蛇，或怪若猰貐。或奋焉若雠，或比焉若侣。或矫若怒嗔，或偃若戏侮。或剩若赢馀，或匮若贫窭。或聚散翕忽，或纵横旁午。或禽声咿嚘，高下参律吕。或人语叫噪，历落写筐筥。或以琴置膝，丝音宜搏拊。或时棋满枰，石韵杂珩瑀。或攲枕高眠，胡蝶梦栩栩。或相对啜茶，舌本跃清语。或暇日观书，肠腹自撑拄。或乘兴飞觞，醉后忘尔汝。或即境挥毫，图画入缣楮。造物无尽藏，傥来亦何忤。俛仰已陈迹，恍惚失处所。达观萃兹亭，宇宙一秬黍。斯亭名者谁，儒林得鼻祖。昔贤维南轩，心学绍东鲁。眷焉西南游，芳洲撷蓠荰。遗墨尚淋浪，隶刻照亭柱。迩来三十年，轩桷渐颓窳。堂堂魏国孙，玉节莅兹土。英声凛荆扬，盛事踵遐武。曾侯庐陵秀，一笑不龃龉。风月喜平分，江山藉宗主。兴仆追前修，遗迹荐蒐补。飞翚抗雄梁，石花呈古础。荒榛得奇观，幽思发新杼。公馀多胜概，往往压诸庾。赓酬驾元白，光燄陵李杜。领客共落成，而我亦同俎。半生嗟镂冰，一字不堪煮。乐事纪末颠，鸿笔愧燕许。吾伊补书债，欸乃效渔父。傥继竹枝词，编入武昌谱。"}