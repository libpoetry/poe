{"id":"291197","title":"贺新凉·廿三年五十初度书怀","dynasty":"现代","author":"马叙伦","text":"放眼春如许。却堪怜、三分春色，二分归去。任道浮生能百岁，半已匆匆虚度。算只为、儒冠相误。一向糊涂何用说，要从今、料理前头路。勿草草，重新错。情怀更与东风诉。有梅花、山国水绕，愿为涣父。不学磻溪垂钓者，只钓旗常钟鼓。得几尾、戋戋鲵鲋。换取布衣蔬食足，便收纶、买醉斜阳渡。人与我，两无忤。"}