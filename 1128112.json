{"id":"1128112","title":"一剪梅","dynasty":"宋","author":"程垓","text":"旧日心期不易招。重来孤负，几个良宵。寻常不见尽相邀。见了知他，许大无聊。昨夜梅花插翠翘。影落清溪，应也魂消。假饶真个住山腰。那个金章，换得渔樵。小会幽欢整及时。花也相宜，人也相宜。宝香未断烛光低，莫厌杯迟，莫恨欢迟。夜渐深深漏渐稀。风已侵衣，露已沾衣。一杯重劝莫相违，何似休归，何自同归。"}