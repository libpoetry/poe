{"id":"1124804","title":"长春花","dynasty":"宋","author":"徐积","text":"谁言造物无偏处，独遣春光住此中。叶里深藏云外碧，枝头常借日边红。曾陪桃李开时雨，仍伴梧桐落后风。费尽主人歌与酒，不教閒却卖花翁。一从春色入花来，便把春阳不放回。雪圃未容梅独占，霜篱初约菊同开。长生洞里神仙种，万岁楼前锦绣堆。过尽白驹都不管，绿杨红杏自相催。一谢芳菲更不还，谁何娇步独盘桓。虽于物态为难有，却是时情总易阑。日晒香肌难避暑，雪濡粉面亦禁寒。等閒莫使人知处，长与诗家醉后看。谁与猩猩血染红，重重叠叠费春工。应无暴物侵和气，自有深根藏暖风。每见灵芝三秀了，回看凡艳一时空。如环光景循将遍，又到江南梅信通。枝上疏疏花启房，轻绡重锦迭为裳。更分深浅两般色，不作寻常一面妆。蕣有红华须斗艳，兰虽清节亦交香。吟翁未畅先投笔，为与东君咏海棠。"}