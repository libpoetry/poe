{"id":"1055855","title":"撚须寄傅子渊","dynasty":"宋","author":"李之仪","text":"一日几回撚白须，我本于世非葭莩。奈何寸沫长自濡，起倒不供须人扶。眼前扰扰嘈笙竽，况于得失随有无。鼠壤狼籍多弃馀，史云空悲釜生鱼。抓搔世垢清肌肤，愈下愈拙真挈壶。爱极并爱屋上乌，古诗有之今辄如。不愿百尺腾龟趺，不愿去为在泾凫。只愿卒岁眼长淤，百无所见常踟蹰。出门擿埴寻君居，万里付于千里驹。"}