{"id":"682643","title":"题惕斋弟并头莲卷","dynasty":"明","author":"区元晋","text":"异蕊端凭淑气将，粉红轻坠露青房。波涵孤干还分影，镜对双娥共一妆。初似含情相俯仰，忽疑停语伴商量。他年尚论花传胜，注品君家孰并芳。清玩重劳问昔栽，寻常那见此花开。应缘雨露添新态，不是滋培改旧荄。皓月低徊相照水，东风妆点共登台。天机云锦无穷兴，岁岁君逢酒有媒。"}