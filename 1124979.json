{"id":"1124979","title":"四月二十三日始设酒禁试东坡羹一杯其味甚真觉曲糵中殊无寸功也食已得三诗","dynasty":"宋","author":"敖陶孙","text":"今日忽感悟，闭门谢曲生。未危却二孺，不战仇三彭。掊击北海樽，哜量东坡羹。尚恨薄滋味，未能免亏成。我欲咽元和，默坐朝上京。坐等梨枣熟，小试升天行。评诗要平淡，此语吾不然。大千自有舌，何用长短篇。谓是天送句，端正落我前。旋闻口吻鸣，颇益心肠煎。少陵耽句佳，欲以一死捐。是中有真意，靖节差独贤。去夏苦多雨，势若无炎官。今晨迫重午，香黍仍胶槃。天机杳难测，人言亦多端。祗今原田上，立苗未妨寒。但愿含颖时，借日开迷漫。蟪蛄尔何知，喣喣啼夜阑。"}