{"id":"614670","title":"送王光禄出使潞藩便道归粤","dynasty":"明","author":"韩日缵","text":"宫省升华日，衔恩出上京。离樽张翠幕，御柳拂前旌。洛浦星为使，薇垣月是卿。阿衡曾负鼎，传说亦调羹。秬鬯王人礼，鸰原圣主情。传宣知郑重，趋步有逢迎。宋岳今何许，梁园空复名。客心萦去骑，诗思入流莺。玉节炎中度，金风岭外生。因君思故国，把袂意偏盈。"}