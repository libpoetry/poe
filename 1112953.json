{"id":"1112953","title":"减字木兰花 其二","dynasty":"宋","author":"张孝祥","text":"一尊留夜。宾蜡烘帘光激射。冻合铜壶。细听冰檐夜剪酥。清愁冉冉。酒唤红潮登玉脸。明日重看。玉界琼楼特地寒。爱而不见。立马章台空便面。想像娉婷。只恐丹青画不成。诗人老去。恰要莺莺相伴住。试与平章。岁晚教人枉断肠。阿谁曾见。马上墙阴通半面。玉立娉婷。一点灵犀寄目成。明朝重去。人在横溪溪畔住。乔木千章。摇落霜风只断肠。人间奇绝。只有梅花枝上雪。有个人人。梅样风标雪样新。芳心不展。嫩绿阴阴愁冉冉。一笑相看。试荐冰磐一点酸。枷花搦柳。知道东君留意久。惨绿愁红。憔悴都因一夜风。轻狂蝴蝶。拟欲扶持心又怯。要免离披。不告东君更告谁。"}