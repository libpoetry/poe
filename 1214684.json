{"id":"1214684","title":"观浙省新址","dynasty":"元","author":"黄玠","text":"钱唐故都犹丽雄，民居百万如蚁封。一夕熛怒赤熁空，市舍歘忽随歊风。丞相夜下哀瘝恫，飞书走檄动帝聪。大宽赋入振乏穷，乃恢黄堂基益隆。斯民子来争赴功，岂弟君子汲黯同。吴山蜿蜒若火龙，渴欲急水鳞甲红。胡不移置山南东，远挹江上青数峰。冈阜回合水朝宗，环拱北极当天中。"}