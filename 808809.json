{"id":"808809","title":"已丑正月陪黎雪楼恂舅游碧霄洞","dynasty":"清","author":"郑珍","text":"黄螾翻劫波，误落荒服外。睚眦恚五岳，中原各尊大。胸蓄不分涎，要唾尽始快。日月不照灼，深閟神鬼怪。吐泄夺造化，捖鍊鼓橐鞴。天动九地裂，顿辟一世界。雷电下搥撼，没楔却奔溃。面帝弹不法，情天转嫪受。顾留与遐土，广彼耳目隘。不计数万载，莫能启鐍秘。始见此谁子，魇死者应再。十年诧灵境，寤寐骋神轪。宿粮得阿舅，携小妹共载。谽谺见巨口，俯瞟嚇焉退。定魂下窞?，䆗窱半明晦。一声欬啸呼，响砰磅磞磕。非雷而非霆，隐隐谼谼会。举蕴照崆峒，广容数万辈。耽耽深厦中，具千百状态。大孔雀迦陵，宝璎珞幢盖。钟鼓干羽帗，又杵臼磨铠。虎狮并犀象，舞盾剑旌旆。础楹棼藻井，釜登豆鼒鼐。更龟鳖蛙蟾，及擂炮鍪铠。厥仙佛菩萨，拱立坐跪拜。携籧篨戚施，与?瞽兀癞。倒茄垂瓜卢，悬人头肝肺。盘杅间橙榻，可以卧与靧。人世尽织末，悉备谾壑内。黠哉山之灵，乃逞兹狡狯。残窦与剩穴，得一即胜槩。视区区诸洞，实不直蒂芥。如何老穷僻，似为地所画。元柳目未经，陶谢屐不逮。焉能驱夸娥，徙安行窝背。持壶走大暑，壑谷指公在。移山空浩然，发我惜奇嘅。试假生铁笔，为尔破荒昧。后来应有人，咄唶同感喟。"}