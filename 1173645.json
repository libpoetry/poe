{"id":"1173645","title":"四松","dynasty":"唐","author":"杜甫","text":"四松初移时，大抵三尺强。别来忽三载，离立如人长。会看根不拔，莫计枝凋伤。幽色幸秀发，疏柯亦昂藏。所插小藩篱，本亦有堤防。终然掁拨损，得吝千叶黄。敢为故林主，黎庶犹未康。避贼今始归，春草满空堂。览物叹衰谢，及兹慰凄凉。清风为我起，洒面若微霜。足以送老姿，聊侍偃盖张。我生无根带，配尔亦茫茫。有情且赋诗，事迹可两望。勿矜千载后，惨澹蟠穹苍。"}