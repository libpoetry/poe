{"id":"1056379","title":"尘土黄 笺","dynasty":"宋","author":"刘次庄","text":"春台女儿似红玉，曾奉当筵柘枝曲。舞成早自得痴名，更傍春风情不足。客携黄金欲有赠，多在邻家赌双陆。近从新官作颜面，祇得低心随所欲。自知久去非所安，夜半东门车特碌。秀阙芙蓉潭畔起，每向波间得双鲤。水流却上大应难，惟有孤怀似潭水。一骑翩翩锦臂鞲，红罗百丈作缠头。为言闻得琵琶怨，当门下马欲登楼。莫登楼，君马骇。无限朱帘薰好香，城北城南无一瞬。"}