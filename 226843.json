{"id":"226843","title":"和寄可庵卢教谕","dynasty":"宋代","author":"何梦桂","text":"平生浪说齐谐志，杞国有天惊堕地。不周摧折天柱倾，咄咄古今真怪事。元气不死桥运兴，千古日月长悬奔。照见可庵一片心脾真肆兀，挥斥八极游天根。两眼痴蟆不能食，坐观蝡动自形色。独吸泠风饮沆瀣，去向南溟六月息。不学神仙慕安期，陶潜旷达其庶机。卜筑前窀从与老，太行世路从颠危。桓{左鬼右隹}槨嘻未达，昭陵玉匣荒丘垤。东门树槚四时青，独对青山问明月。孤山梅，逋仙一去唤不回。三迳竹，空怀二仲人如玉。处士松，世无郑老遗高风。何如及今收拾千岩万壑秀，飞廉道前丰隆后。美人服薜带女萝，自起傞傞舞长袖。得时为鸣凤，朱时为卧龙，且问君王气三峰。百年三万六千日，倏忽起灭天际虹。散发披襟任坦率，时浇磊磈斟寒碧。眼高一世四海空，婢膝奴颜死人役。君不见乌栖曲、白紵歌，长绳不系白日梭，时耶命耶将奈何。前有香山翁，后有洛阳老。嘉会不数逢，千载谁复道。蛟翁此来游，三珠烱相照。凭谁画作五老图，著我坐隅添一笑。"}