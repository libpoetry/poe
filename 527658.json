{"id":"527658","title":"远游篇送杨中舍承家云南省墓","dynasty":"明","author":"何景明","text":"君不见昆明池，去京一万里。山盘海曲在天上，日转星旋罗地底。生神发秀千百年，太宰源流自兹始。七岁辞家朝帝京，登台践斗荣身名。水木更起丘原情，请帝帝遣中书行。中书此行天子重，赤车驷马都人送。岳楼昼锦湖光开，京口春帆江色动。潇湘鼋鼍经水国，衡巫瘴疠云来黑。铜柱标南问南纪，锦官城西指西域。挥毫凭轼惊蛮夷，却似太宰中书时。相如使蜀人同羡，迁史浮湘志自奇。忆昔滇中为使者，黔公宴我滇山下。酒罢曾弯壮士弓，赋成尚倚将军马。今日看君万里归，山川草木倍光辉。公卿礼数古来少，父子声名天下稀。五华冈头日朝放，点苍山北云如障。远游可乐须皂还，帝里亲闱两相望。"}