{"id":"733859","title":"大风雨自玉井归西峰宿范湘滨道人复庵作","dynasty":"清","author":"王又旦","text":"越嶂探玉井，日照东林木。云气生壁上，须臾荡虚谷。爽籁激幽响，大雨一何速。群帝忽徕下，乘蹻纷相逐。桂旗连宝羽，飘飘低以属。天色变多端，一气自回复。徒侣对面失，苔滑阻纡曲。纷吾身何托，暂憩云中屋。稍觉心魂安，更旷登临目。欹斜千山松，偃卧一径竹。莫漫嗟险艰，庶几惬幽独。入夜展道经，孤镫照人宿。"}