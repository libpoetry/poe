{"id":"844090","title":"董济亭夫子寿言","dynasty":"清末民国初","author":"陈肇兴","text":"天妃此日降仙家，又见先生福履加。论齿初扶灵寿杖，称觞恰趁吉祥花。郎君綵服围朱履，弟子笙歌拥绛纱。最爱春光三月好，满门桃李烂明霞。追随回首十年强，旧雨春风梦寐长。视我犹儿兼教养，报公有日只文章。恩深转觉酬难遂，望重终惭学渐荒。今日尼山传胜会，介眉愿进紫霞觞。"}