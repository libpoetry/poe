{"id":"569063","title":"咏诸功臣像二十六首 其三 故开国辅运推诚宣力武臣特进荣禄大夫右柱国征北将军大都督府左都督同知军国事曹国公岐阳李武靖王文忠","dynasty":"明","author":"王世贞","text":"神龙排丹霄，云表饶介鳞。何况于曹公，实托肺腑亲。弱冠屏浙东，气欲吞吴人。遗孽窜故都，游魂荡边尘。挺刃躏虎穴，六赢夜亡奔。虏其名王归，驼马百千群。珍货若山积，籍之奉至尊。带砺表忠勋，将与魏邓伦。易世隳家汰，继绝荷皇仁。"}