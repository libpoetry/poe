{"id":"1109144","title":"释老六言十首","dynasty":"宋","author":"刘克庄","text":"惠能铁叶漆布，瞿昙金棺茶毗。若道老君不死，未知秦失吊谁。应真渡揭厉水，个个皆以杖扶。长江千里天堑，讵能踏一枝芦。道家事颇恍惚，稗官书多诙谐。帝居非若溷也，天上岂有厕哉。一笔受楞严义，三书赠大颠衣。取经烦猴行者，吟诗输鹤阿师。九万里抟而上，三千秋鸣相酬。未免为二蛊笑，谁能作双鸟囚。或说自竺乾至，或云先混沌生。貌似金毛狮子，心疑白蝙蝠精。今无寻师重趼，古有求人宿舂。道在青牛关外，经来白马寺中。吾尝评石鼎诗，盖出一手所为。若使弥明能道，唐朝有两退之。慧灯回照觉性，灵丹难活肉身。世无伶俐衲子，天有愚懵仙人。参请烧丹方士，瞻相多宝如来。闻丹灶有声裂，入宝山空手回。"}