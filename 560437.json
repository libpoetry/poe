{"id":"560437","title":"题西岩风雨图为葛彦章作","dynasty":"明","author":"徐庸","text":"西岩托名隐为乐，不向林泉向城郭。闲时惟诵小山词，几度淮南桂花落。玉堂仙客居玉峰，托交屯君情倍侬。长梢写作风雨态，神妙不测生心胸。风声萧萧雨声急，坐听风雨湘灵泣。深掩重门草自青，凤毛零落谁同拾。春云岂似秋云孤，九疑天远连模糊。良宵何妨警蝴蝶，薄暮任教啼鹧鸪。鹧鸪啼彻清尘俗，萧然恍若筼筜谷。东坡先生有至言，人生不可居无竹。"}