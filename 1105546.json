{"id":"1105546","title":"刘府君挽词","dynasty":"宋","author":"王十朋","text":"歆向诜然萃一门，过庭诗礼尽公恩。奇儿不负义方教，旧治至今遗爱存。心境欲明凭贝叶，寿藏预卜傍祇园。髯郎行烛青藜杖，定见荣光达九泉。贱子无天衅早钟，记观先友涕亡从。士林方喜荣三桂，丞舍俄惊惨二松。剡水凄凉回棹速，丹丘恸哭过车凶。发扬门户胜他族，深羡公家有蔡邕。"}