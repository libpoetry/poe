{"id":"230645","title":"二月二日游宝历寺马上作","dynasty":"宋代","author":"张咏","text":"春游千万家，美女颜如花。三三两两映花立，飘飖尽似乘烟霞。我身岂比浮游辈，蜀地重来治凋瘵。见人非理即伤嗟，见人欢乐生慈爱。共间歌管媚春阳，花外行人欲断肠。更觉花心妒兰麝，风来绕郭闻轻香。昔贤孜孜戒骄荡，猖狂不是风流样。但使家肥存礼让，岁岁春光好游赏。"}