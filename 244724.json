{"id":"244724","title":"双雁吟·云间有双雁","dynasty":"宋代","author":"赵文","text":"云间有双雁，弋者欲炙之。雁飞向南去，虽有矰{左矢右敫}将安施。山川悠远霜苦，可怜宿食不得时。一雁中道死，一雁忍痛鸣且飞。黄云落日天地瘦，惟有影与形相随。归来故巢亦已毁，朝吟夕怨欲诉谁。千古万古多别离，唯有死者何当归。呜呼物生有情盍俱死，莫令后死空鸣悲。"}