{"id":"684657","title":"帝京篇四首赠钟中书子勤","dynasty":"明","author":"王直","text":"绣殿宜晴日，彤楼切太虚。卿云连复道，颢气护宸居。建凤黄金榜，疏龙白玉除。仙蓂乘月吐，浑契史臣书。曙阙严钟启，宵衣促漏催。云移宫扇彻，风度御香来。剑履群公侍，簪裾万国陪。小臣瞻盛美，稽首颂康哉。豫游闻夏谚，巡守协虞风。省敛三农喜，趋朝五瑞同。星文俱拱北，川水尽朝东。独有纶闱客，偏承雨露浓。再命归鸾掖，重游集凤池。黄缣存故墨，紫诰布新词。开閤凉风入，挥毫瑞液滋。苍苍鸡树老，还对万年枝。"}