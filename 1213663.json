{"id":"1213663","title":"呈李野斋学士","dynasty":"元","author":"陈孚","text":"青莲居士长庚星，手抉河汉翻沧溟。天子呼来红潮涌，冰唾溅几玻瓈声。仙人上天不可见，耳孙更侍金銮殿。欲补十二龙火衣，袖中别有五色线。上帝册府红玉田，宫鬟对捧芙蕖烟。彩毫草就鸡竿诏，矞云赤绕寥阳天。江南客子年三十，布袍鸦黑秋霜湿。欲买侠骨无千金，雄龙一夜铜花泣。今朝出门忽胆惊，后五百载逢长庚。安得刚风九万里，从公横骑太乙鲸。"}