{"id":"974126","title":"夜读子肃诗再用前韵","dynasty":"宋","author":"赵蕃","text":"栖鸦既投林，萧然野人居。独立茅檐下，依依月生裾。涉春抱烦痾，兹夕稍自舒。诵公寄来诗，何啻超黄初。正声久欲绝，作者徒纷如。得公振颓波，如汉有二疏。拟欲蹑其迹，荒棘废垦锄。譬由治田人，必待三年畬。敢矜一日功，草草同猎渔。穷通固定分，往者悲接舆。百年等梦间，寿夭谁赢馀。如何彼虞翻，惋叹辄著书。人生贵适意，安步可当车。兹道傥与闻，他焉从破除。"}