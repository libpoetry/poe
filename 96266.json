{"id":"96266","title":"再次韵审知索彦博送行之交","dynasty":"宋代","author":"赵蕃","text":"江清可钓思持竹，地广可耕思种粟。胡为作计久低回，而乃觅官亲贱辱。南州徐孺晚与游，江东文度昔所熟。堂堂荆州止获一人半，我邦有此二士差亦足。五君流咏转竹林，兰亭何意慕金谷。徐诗到眼以数过，王笔入手曾未读。但能赠我以规不以颂，不用崇酒仍载肉。嗟哉他人岂无言，交友不高徒碌碌。"}