{"id":"831154","title":"台城路 和叔由韵","dynasty":"清末民国初","author":"程颂万","text":"斜阳又送春人去，阑阴坠愁飘满。绿衬鸥天，黄移蝶路，忆否年时寻遍。卿休再劝。算已是飘蓬，两边绿浅。那日帘栊，一层勾了一层怨。腰围销瘦似我，况东风昨夜，吹得鹃远。稚柳围廊，狂花掠榭，曾系玉骢魂断。刘郎去晚。只半霎天涯，笑桃人面。剩有柔肠，为伊千万转。"}