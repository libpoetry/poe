{"id":"99028","title":"上巳日与二三子携酒出游随所见辄作数句明日","dynasty":"宋代","author":"苏轼","text":"薄云霏霏不成雨，杖藜晓入千花坞。柯丘海棠吾有诗，独笑深林谁敢侮。三杯卯酒人径醉，一枕春睡日亭午。竹间老人不读书，留我闭门谁教汝。出檐AA26枳十围大，写真素壁千蛟舞。东坡作塘今几尺，携酒一劳农工苦。却寻流水出东门，坏垣古堑花无主。卧开桃李为谁妍，对立相媚妩。开樽借草劝行路，不惜春衫污泥土。褰裳共过春草亭，扣门却入韩家圃。辘轳绳断井深碧，秋千索挂人何所。映帘空复小桃枝，乞浆不见应门女。南山古台临断岸，雪阵翻空迷仰俯。故人馈我玉叶羹，水冷烟消谁为煮。崎岖束蕴下荒径，娅姹隔花闻好语。更随落景尽余樽，却傍孤城得僧宇。主人劝我洗足眠，倒床不复闻钟鼓。明朝门外泥一尺，始悟三更雨如许。平生所向无一遂，兹游何事天不阻。固知我友不终穷，岂弟君子神所予。"}