{"id":"702425","title":"郡守李公请宴谯楼上四首","dynasty":"明","author":"程敏政","text":"画栋翚飞练水浔，郡侯相约此登临。烟云变态吾诗壮，田野薰风俗化深。绿酒难医双鬓改，青山不受一尘侵。危阑倚遍浑忘倦，白日悠悠下岭岑。白苧衣轻雨乍收，偶来乘兴一登楼。不知身在空中坐，但觉云从脚下流。附郭谁开新绿野，隔溪人指旧丹丘。谪仙诗墨今何在，想像骑鲸汗漫游。城头高阁俯尘嚣，胜会真输此一朝。上濑数帆时隐显，倚天孤塔自岧峣。诗缘斗景如相避，酒为伤多不肯消。何物道人吹道曲，便疑笙鹤下青霄。向晚轩窗面面开，要贪空翠入诗来。乾坤俯仰斯文会，江汉风流不世才。灯下矢声严细柳，云中烟火认蓬莱。主人意洽忘归去，听报更签第一回。"}