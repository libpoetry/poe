{"id":"350098","title":"木兰花慢·题四峰仙源归棹图","dynasty":"清代","author":"程颂万","text":"九州鸦外尽，更何路，引人还。指岫碧簪螺，溪红衬绮，柯烂前湾。秦人傥相见也，笑今番、能几汉衣冠。双桨谁赓余曲，一篙拚走曹瞒。偷闲。空际烟峦。花煮粥，黍为餐。但斜阳低处，小桃流水，不够河山。渔郎莫兜棹转，阻溪重、无计叩花关。傥共瞿仙晚寤，半窗月白炉丹。"}