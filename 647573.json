{"id":"647573","title":"林霏轩","dynasty":"明","author":"王汝玉","text":"忆昔放舟苕霅间，青鞋竹杖登弁山。山春日霁晓光薄，巫女绿湿双螺鬟。深林无处觅僧寺，衣上纷纷带空翠。却寻樵路到樵家，彷佛潇湘问山市。十年高卧吴山秋，每看烟霏散复收。东南佳趣满胸臆，人生何必穷仙游。自从候曙朝金殿，天上神仙几亲见。龙楼凤阁綵云中，紫盖黄旗蔚葱茜。山人忽寄林霏图，轩居冷荫青扶疏。层阴浓黛数千顷，清润逼帘秋气虚。翻然便欲动幽兴，独抱瑶琴访萝径。同是烟霞社里人，相逢不必通名姓。时清未敢归林峦，吴弁群山空画翰。满目晴光春欲染，缄诗先和松风寒。"}