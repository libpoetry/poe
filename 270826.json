{"id":"270826","title":"沁园春·正日思归","dynasty":"清代","author":"宋琬","text":"正日思归，临水登山，云胡不归？羡君诚高士，堪五湖长，予其逋客，愧北山移。结遍贤豪，厌闻歌管，十载扬州梦已非。家何在？有珠帘云海，雪窦烟扉。年年车马逶迟，空折尽隋堤柳几枝。笑故园三径，桂兰频老，层峦万叠，猿鹤长啼。或问先生，笑而不答，待满词人饯别诗。真归矣，任山灵见诮，百罚奚辞？"}