{"id":"1143875","title":"寓杭久无诗长至后偶赋怀归五首呈仁近仲实","dynasty":"宋末元初","author":"方回","text":"严滩合问紫阳津，误簉西湖寂寞滨。老子通身唯是骨，梅梢作意为谁春。饱更世故全如梦，惯忍霜寒最益人。莫笑龙钟开七帙，含珠何限已成尘。天应知我厌驱驰，故遣虺隤掩敝帷。一纪穷愁严濑梦，三年长至武林诗。山深无事尚堪隐，岁暮不归何所为。此世与身总非昔，可能杯酒答深悲。同云欲雪暮天阴，浊酒楼头手自斟。漫仕偶尝叨五马，倦游何止丧千金。尽捐寓宅偿逋负，仅保残书伴啸吟。从此日长夜应短，未妨微耐晓寒侵。荒城夜悄不闻更，小阁藏灯暗复明。酒已半消诗未就，雪应欲下雨微鸣。漫欣短晷回长至，转觉前脩愧后生。归与儿曹煮春荠，故应有味胜鼋羹。酒朋诗友遍人寰，大半彫零丧乱间。野曝尚分黄道日，春耕欲老紫阳山。少年多病岂知寿，晚节忍穷才得閒。身隐乱云万重外，谁能书札问柴关。"}