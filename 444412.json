{"id":"444412","title":"金缕曲 辛未冬暮龙潭湖吊袁崇焕，和孔凡翁","dynasty":"当代","author":"王蛰堪","text":"大梦何曾觉。好山川、几番荣辱，几番哀乐。消得閒踪斜照里，换取鸥边泪落。公自是、奇功卓跞。南渡烟云惊血影，忍重教、两度风波恶。胡未灭，铸成错。宁远当年称锁钥。镇雄关、边才众许，威名早著。便有孤忠馀勇烈，未抵天昏尘浊。今谁共、先生寂寞。最惜朱明淩替日，但长悲、冤狱仇家濯。情与恨，两相若。"}