{"id":"843801","title":"秋河贻梅花画册，诗以谢之","dynasty":"清末民国初","author":"许南英","text":"学书愧不学专家，倒倒颠颠作蚓蛇。忽悟南村老学究，糊涂圈点似梅花。浮生佛说是因缘，酷爱梅花已十年。正眼法门无处觅，头陀妄證野狐禅。不辨香魂与墨魂，春风随我返中原。他时按谱临摹处，便忆星洲也是园。分得罗浮百幅披，也同香草美人贻。江南陆凯输慷慨，驿使相逢仅一枝。"}