{"id":"909660","title":"满江红 其六 京递至，亲旧皆无书，再用韵简云岩、朔斋","dynasty":"宋","author":"李曾伯","text":"听彻惊乌，起览镜、顿添头白。曾不见、江南人寄，一枝春色。风卷龙鳞残甲下，山无虎迹新蹄入。罄冰天、桂海使同风，修文德。三十载，江湖客。千万里，关山役。且付之杯酒，何愁西出。天女花边浑似剪，志公杖上平如尺。把富贫、都作一般看，何什伯。"}