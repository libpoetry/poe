{"id":"219111","title":"寄赵鄂州·田家禾黍方登场","dynasty":"宋代","author":"章甫","text":"田家禾黍方登场，枯桑索索天雨霜。黄花篱落尚可醉，今我不乐思武昌。武昌使君半年别，前日书来慰愁绝。想思为我作西亭，徙倚阑干只明月。大材开府何优游，政声日随江水流。赐金增秩未为宠，咫尺丹诏催归辀。灯前春雨同挥翰，南风吹船着淮岸。云间过雁唤愁生，短褐饭牛歌夜半。"}