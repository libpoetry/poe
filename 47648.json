{"id":"47648","title":"感时述事·天王有万国","dynasty":"明代","author":"刘基","text":"天王有万国，抚治不能遍。百僚分所司，控制倚方面。旬宣贵浃洽，付托属隆眷。易置苟无恒，勤怠朝夕变。自非氏俦，何官匪邮传。矧兹世多故，军府希间宴。戎机一以失，蚁穴偾台殿。公庭委旧事，书牍呈新选。来者且迟迟，在者同秋燕。伦安待日至，退托从私便。奸贪遂乘隙，民病孰与唁。大臣国柱石，忧喜相连缠。反躬既遗阙，何以率州县？寄与要津人，有舌未宜咽。"}