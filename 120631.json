{"id":"120631","title":"垦山叟·杂木漫山谁所种","dynasty":"宋代","author":"陈造","text":"杂木漫山谁所种，居不临流多不用。九月霜风卷黄落，群山一昔皆班駮。遥看拖帔横椽衣，农家刈粟山有畦。家家垦田日嫌窄，荒林翳荟惜虚掷。斸荒作熟不挂籍，输官之馀给衣食。州中之政常近厚，不欲屑屑校升斗。宁其弃之听民取，实亦藉是作康阜。继承不皆惠慈守，汝须弥缝吏胥口，防有后来规税亩。"}