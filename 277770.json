{"id":"277770","title":"送子乔赴都，谒陈相公，为先侍御乞墓表","dynasty":"清代","author":"李宪噩","text":"才华信不贵，崇尚在六经。愚生三代下，常怀大道明。汤公及李公，奕奕光彤廷。陈公继其后，亦复相媲并。贤者在高位，草野皆为荣。尔去识真儒，黾勉非私营。德容良可钦，金紫慎勿惊。尔怀有诗书，尔身有修名。常恐自掩没，不游君子庭。携手岁云暮，高树起秋声。升车始逶迟，晓风千里征。上以溯先德，下以砥高行。"}