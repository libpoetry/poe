{"id":"611301","title":"丛竹歌为黄敦柱年丈赋","dynasty":"明","author":"邓云霄","text":"火旗焰焰行高天，迸泉驱汗气如烟。我来解带虚堂前，满庭苍霭秋飒然，羡君丛竹琼阑边。能使子奠看不足，娟娟翠袖笼寒玉。蓊郁光浮缃帙青，檀栾色泛金尊绿。劝君斟竹叶，为君歌竹枝。清阴疏影何离离，棋声琴韵宜风吹。莫言节苦夏虫避，莫道丛卑凤不至。龙去须惊化杖时，雪深方见凌云器。君家缥管有辉光，篇翰长悬汗竹香。赋就仙声来嶰谷，梦回明月在潇湘。七贤扫径堪为友，狂来潦倒非关酒。最爱堂空客散后，山童剥笋敲茶臼。怜君意气本清真，冰簟藤床对绿筠。从今日日相过熟，看竹何须问主人。"}