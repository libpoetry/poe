{"id":"1121147","title":"贤者之孝二百四十首 契","dynasty":"宋","author":"林同","text":"天性生虽具，人伦教可无。往哉亲父子，汝契作司徒。当知元与凯，不出孝而忠。能举十六相，斯为舜大功。子则欲其孝，人皆有是心。如何武丁圣，却使子忧深。岂计身封宋，祗愁祀绝殷。不惟称克孝，亦自有三仁。为怜季有子，逆探父传贤。断发文身事，诬哉司马迁。勿云服父事，不敬亦无伤。元恶与大憝，邦刑自有常。为尔有令德，存心孝且恭。推之施有政，往矣尹兹东。无食又无衣，逐儿安所之。不辞履霜苦，犹谓罪当笞。嘉汝故锡汝，非将玉展亲。克昭乃显祖，追孝尔文人。孝子身终者，非终父母身。武公年九十，戒我尚谆谆。岂其伐与国，独不命先君。想得还师去，难堪此语闻。我母亦君母，吾翁即若翁。分羹何太忍，请质可堪从。姬泣贼由子，子辞必罪姬。为忧君不乐，宁死莫君知。伐蒲君父命，校者是吾雠。披直寺人耳，锄麑信有谋。怀哉送舅氏，曰至渭之阳。念母如存意，悠悠寄二章。若为锡尔类，不独善其身。既念化家室，还思遗子孙。怀归将父母，四牡苦騑騑。是我心中事，君从何处知。为养还相戒，南陔昔有诗。都缘这个意，焉用补亡为。廉耻有微缺，须知孝未纯。白华何所似，所似皎然身。非止不得养，如忧父母何。忍能不我念，使我独贤劳。莫遂终养志，难酬罔极恩。哀哀父母句，肠断不堪闻。勤耕艺黍稷，远贾服车牛。奔走何为者，心乎孝养忧。七十已中寿，人生似此稀。绝怜老莱子，犹自作儿嬉。忍于父母国，去此欲何之。所以柳下季，三为鲁士师。如何方喟叹，乃尔复忻然。念汝祖无忝，知予道可传。参宁杀人者，三至尚踰垣。叹息子闵子，孝哉无间言。其为人也孝，好乱未之闻。曾以是取怨，无人语盖勋。全归有名训，珍重恐伤肤。小子启手足，吾今知免夫。食藜殊列鼎，负米异重茵。不待今朝养，伤哉昔日贫。犬马何以别，斯言似太深。深言为养者，可不敬于心。为有心中事，琴音自不和。礼虽弗敢过，哀若未忘何。未须论大块，以死息乎人。所愿学赐也，姑为息事亲。故宁戚以俭，罔或易而奢。致得千载下，人称问礼家。当知一朝忿，必不忍于人。岂止身忘却，还应及乃亲。既渐夫子教，罔有不分均。何复间多取，齐言彼有亲。向非亲在念，念念每精专。未必饭加损，能令疾脱然。子于亲在日，叱咤不闻声。既曰见而说，应无学未能。忍以證羊故，而云我直躬。那知为父隐，直故在其中。无改父之道，真堪以孝称。若论庄子孝，此直是难能。不复问无违，祗应懿子知。尚愁人不省，以礼告樊迟。父母之爱子，心乎惟疾忧。可能不自爱，而忍使亲愁。战败不羞走，谁为知我深。叔知我有母，亮我走时心。母家令足食，父族使安生。睦党可谓孝，能之惟晏婴。何怙复何尝，衔悲问彼苍。苍苍不可问，重使我心伤。茅焦甘伏质，考叔请留羹。大隧如初乐，咸阳虚左迎。望母嗟陟屺，思亲徒望云。可怜魏孝子，不比狄参军。几谏劳不怨，明明载鲁论。未应小弁作，得并凯风言。执亲之丧者，可沐浴其身。不待石祁兆，知非佩玉人。服除有吊者，待庙至垂洟。亡于礼之礼，斯人其庶几。若把夫子论，无惭贞惠文。不应其子戌，至自请于君。翳桑一饿者，念念母之存。赖有赵宣子，能为别具飧。随母适异国，先归汝忍能。致人不正视，应是得人憎。此以父免召，彼如仁必来。员乎竟何益，尚也最堪哀。扶母犹可免，弃君安所之。可能共母载，忍不授君绥。欲得忠臣者，求之孝子门。如何傅王子，尚复待人言。为齐臣子者，此日若无闻。独有王孙贾，能知慰倚门。父赐子以死，君侯安所疑。忍哉指鹿相，无复祖龙知。一灵长皎皎，如月不离天。要以纯诚感，非因刻像然。母力今衰矣，悲啼得杖轻。流风存绘画，犹足感焦生。直以劫父故，蒙他卖友名。閒将诛吕论，非勃亦非平。谇言取箕帚，德色借耰锄。不是贾年少，还能痛哭无。知以孝行著，还应不问唐。可怜止辇问，何自得为郎。去王犹讽谏，怀祖重伤情。谁识有韦孟，人惟说穆生。勿以梁事问，将遗太后忧。若非叔长者，谁为帝忠谋。服劳曾是孝，那更委诸人。建已老白首，中裙涤必亲。汉有孝廉举，谁知发自舒。可怜三策罢，却去相江都。悲哉执手泣，论著谨毋忘。岂识迁它日，能紬石室藏。卖卜有深意，何心避市喧。若逢人子问，依孝与之言。不早知此体，元来托大人。低头拜县吏，谁拟霍将军。不疑固严吏，如不顺亲何。图得母喜笑，平反敢不多。怪来御史府，坐榻不如初。曾是父坐处，而为子敢居。岂如吾父子，归老故乡身。一听知足诲，欣然从大人。礼经称孝子，不服闇登危。所以九折阪，回车不敢驰。安用孝与弟，今人悖得官。一闻阳在位，自是合弹冠。三百五篇内，凡言忠孝人。未尝不流涕，反复为王陈。淮阳谁可傅，无以易元成。即汝佯狂意，为王言事兄。一自王之国，于今二十年。了无纤芥过，都是孝慈然。所当约于已，岂忍俭其先。道立南阳表，人呼原氏阡。邑令直为尔，争如相国荣。可怜留母养，不忍听兄迎。祀灶令人富，相传阴子方。安知由至孝，非在荐黄羊。不可得而久，其惟父母乎。谆谆爱日语，杨氏岂欺予。史以泰伯比，斯评恐未真。我知东海意，不忍母他人。功臣三十二，佩剑蔼云台。第一人知否，曾为孝母来。玺书来万里，鼎足许三分。解道为忠易，谁知以孝闻。恶言出于口，必至反其身。小子闻人过，当如闻父名。能捐数百万，不听债家偿。要自父一语，铭心不敢忘。封侯谁不愿，顾我独何心。为忆父所爱，偏于少子深。下车父母国，自重岂其轻。谓我诈为善，何忧被此名。中人持被覆，尚得帝恩深。子职竟何是，终求慰母心。甘同妻菜茹，极奉母珍羞。一任时人笑，脂膏不自谋。向来父学显，别自以家名。不是能传业，如何著孝声。几曾慕巢许，非是薄伊周。何忍的的去，先人有墓丘。长沙有孝子，姓字死犹香。料得郡举首，他无人敢当。挽车极劳苦，逃贼最间关。太息江巨孝，能为人所难。贼疑拾葚异，母怪弃薪还。雷震辄圜墓，火飞因伏棺。日常供鲤鲙，旦辄汲江流。儿溺言游学，妻还感遗羞。为养宁埋子，那知地有金。如何有天赐，且复怕官侵。前烈知纯淑，孤踪愧眇蒙。果能笔叙传，不枉赋幽通。弟类那容绝，吾雏听自生。刘平端为母，伯道特沽名。岂伊东閤里，无似督邮贤。直把孝行荐，今人少孟坚。亲丧徒步负，万里历岷峨。何事今人说，惟知襦裤歌。让国异母弟，如彪正自奇。今人有同彦，煮豆且燃萁。去官因脱囚，为感戴天仇。史氏乃失实，却云逃报雠。乞以臣骸骨，下从樊濯原。生虽阙亲养，没以报私恩。可能来太学，即得誉诸儒。岂以习诗苦，应云与母俱。冬月常温席，炎天每扇床。如何汉天下，只有一黄香。父今为令系，号泣不停声。彼令亦人耳，而宁不我矜。羡入帝王门，扬名与立身。何如养亲膳，每日得兼珍。所惧子不孝，何愁父失慈。涕流分出日，天定感还时。幼也知孝让，居然合礼仪。休疑汝尚小，须信我饶为。蔬食可堪贫，勤哉孝养亲。蓬莱知不远，应是著斯人。要使生者毒，休讥枯骨雠。看他郭太论，比似伍员优。不顺诸侯友，那容天子臣。贞乎宁绝俗，隐也不违亲。自非易寒暑，未始解衣襟。不谓母疾久，三年惟一心。尚自畏四知，于亲岂忍欺。种蓝有助者，拔去不妨奇。鼎镬皆知避，何心愿代烹。恐伤父母意，不独弟兄情。如何百城内，一一画元方。劝孝贤刺史，观风职所当。鸡乃为母设，蔬惟与客同。贤哉茅季伟，误矣郭林宗。宁将身塞祸，不忍母流离。我自不为恶，黄泉今有辞。礼经涤匕出，叱狗不言焉。一旦鲍妻去，那知在母前。蒲亭一长耳，何许得歌声。化我鸱枭类，而今哺所生。贼来那可迩，而敢以身迎。身岂不知爱，心乎恐母惊。播植以养亲，家贫至假田。焉知后学者，尽唤作儒先。养亲还乐道，不仕至终身。海内称高士，非专乡里人。南州徐高士，姓字满东都。有子笃孝行，终丧竟隐居。未能追绮季，且复守东冈。为有先庐在，他山忍遁藏。去年今社日，抚事倍酸辛。罢社为儿泣，乡邻定可人。不胜方寸乱，岂假二心持。忍矣王陵将，贤哉徐庶辞。万象死灰色，千林号怒声。何人苦哀泣，冻竹强抽萌。地远隔亲面，惟凭一纸书。句终辄应诺，直是听于无。陆郎作宾客，怀橘欲何为。遗母当然事，袁公乃尔奇。事亲苦日短，为子愿为兄。恳恳报刘语，令人涕泗横。要以礼法论，休言哀毁同。但观生和峤，定胜死王戎。悲哉生我句，奈此念亲何。墓侧有枯树，诗中无蓼莪。古称有曾闵，今复见荀何。惟孝一而已，能行无甚高。风李应难守，冬鱼未易求。剖冰不辞冻，抱树可胜愁。视膳子之职，何须自执炊。閒将心比并，合是手成持。尚自不与米，何堪大遗金。丁仪为有子，文略是诬亲。手直微伤耳，如何忽改容。不能全所受，此痛政无穷。戴琴妙一世，二子得其声。不忍遗音奏，各将新弄行。莫致儿荣养，翻令父苦耕。可怜废书泣，不忍叱牛声。陶公宴参佐，限极每欢馀。忆与亡亲约，凄然不敢踰。不辞身作质，只为母须羊。此日江州牧，当年买德郎。既知为异物，号泣绝还生。未有蛴螬炙，翻令母目明。酷矣杖流血，奇哉鱼跃冰。能令母心悟，不异已亲生。至老能无倦，真为善事亲。叔褒非佞者，何事拜邻人。色养倾诸子，高名重一时。足为丞相喜，岂计外人知。能感猛鸷类，都无搏噬心。同游至鹿虎，共宿有鸠鹰。父虽得死所，儿岂望生存。忠孝古难并，于今萃一门。尽弃平生物，惟赍一孝经。死犹不忘孝，临没苦叮咛。忍向父母墓，前头裸袒耕。农时每束带，犹自泣原平。要以孝行取，宁将学业论。锡无惭玉友，铨可谓金昆。痛殊未易忍，绝不一呻吟。岂复知身疾，惟愁戚母心。干禄本为养，资身岂所安。珍肴与白粲，虽美若为餐。胆医颜母疾，藤疗解亲风。忽不见童子，俄然失老公。一事真堪笑，今人妾直灵。都缘无至性，徒欲乱多声。一家感儿孝，不欲使亲惊。尽作屏气语，咸为纳屦行。直以父名戏，其为君命同。朏能礼自处，似是胜超宗。礼岂为我设，如伤风教何。不堪睎阮籍，直欲刃韦高。忆父去时语，迩来七十秋。终焉不忍冠，洒泪望秦州。异哉宗子孝，亲疾远关心。每念痛大小，因知疾浅深。扇席更温枕，古人谁与同。一心奉二母，自是胜黄童。谁言梦想里，所见总空花。灵哲枕间药，宋琼秋季瓜。先生天下士，偶迫诏书行。勿谓无奇对，惟言在孝经。孝经虽始教，何但习于初。欲得如儿愿，常常诵此书。菜心且不食，亲念一何深。为尔有生意，存吾不忍心。交州一村里，有妪负薪行。万里庾道悯，心知为所生。未尝吴果菜，何至取吴中。祭我必土产，遗言敢不共。枕边何所有，一卷仲尼居。无处觅卢扁，应当宝此书。卖薪图养母，何许得貂蝉。知在采薪处，庸非吉兆然。惊心已云异，尝粪不妨难。庾令何为者，凭君着眼看。惜矣戴良诞，贤哉庾域诚。真能感鹤唳，何至学驴鸣。晰常嗜羊枣，遥亦重槟榔。参至不忍食，昉宁能独尝。忧居五十载，陆子最堪悲。恽独非人子，而云有既时。谨母昧方寸，是处有神明。夜半为亲祷，空中弹指声。自今所赐馔，特敕许将还。为尔心饷母，君前无所餐。觅参不可得，忽感鹿前行。行到鹿灭处，元来此地生。家人劝我睡，共说不眠难。官既未得差，眠时自不安。儒释本同途，遗经非尔殊。未应普门品，胜似仲尼居。父身如可代，子死乃其情。尹待我何薄，而将此买名。苗枯亲未葬，号泣日于田。谁谓竟不雨，而能独有年。父疾亦云笃，如何豁尔平。孝经惟泣诵，昼夜不停声。行莫大于孝，其如违养何。只消一句子，安用读书多。渭阳曾读未，对酒偶言诗。舅作如此语，儿那能不悲。礼称亲未葬，丧服不除焉。食麦断盐味，悲哉四十年。必如寇祖训，始不死其亲。孟德空遗令，丕乎真罪人。风雹忽止处，禾麦独依然。料得天公意，知为孝子田。亲见房太守，殷勤奉旨甘。那能不心愧，岂止是颜惭。未必食有毒，人言疑似间。不辞啖母吐，图得母心宽。百行孝为首，诸人傥未知。下帷空自苦，蹑屩竟何裨。是谁迫我母，持炙至诸宾。惊起自接取，云宾此老亲。读书无见处，与不读书同。勿谓儿年小，能知孝与忠。谁知学进处，不在好为师。好把铭心道，分明说与伊。封侯何尔泣，儿幼乃无勋。恐莫终亲养，应将报主恩。杀生非孝也，人未必云然。绝口杀害语，君看自小年。先人旧所理，汾曲有田庐。何意求闻达，弹琴自著书。人皆因禄富，我独以官贫。佩父清白训，为唐第一人。蒲萄归遗母，所嗜固应思。卿乃有母遗，谁知此语悲。不惜以身谏，惟愁失母慈。景融常自楚，嗣立每求笞。狄请使绝域，柳甘易播州。为怜刘母在，深恐郑亲忧。若为从宦好，不异在家贫。忍以恶消息，而令戚我亲。生我者为母，无缘贵贱分。不思骂婢语，何可使亲闻。父居郎省日，莳柳向庭中。对柳如对父，那能不敛容。夜直藉藁寝，入朝徒跣行。虽知迫明诏，可惜欠陈情。卿家著忠孝，朕子赖师模。蓬在麻中直，多应不待扶。长抱罔极痛，嗟余少不天。汝今幸有母，不省汝胡然。连理庭中木，丛生坐侧芝。未尝闻孝感，一一有兹奇。祗是见忠节，何曾省孝诚。唐宗休叹息，犹未识真卿。向来曹孟德，曾拟表征西。那得忠孝字，金书作墓题。直以母事妾，祗云父所安。可怜遭楚毒，加意更承颜。忆昨升堂拜，何曾有杂宾。事亡忍废礼，不复问疏亲。俱以文章显，无惭孝谨称。弟兄同一集，华萼著嘉名。直以孝为谥，真无愧此心。可怜张说叹，知得子馀深。不诛人厌已，而恕子祈亲。贤矣李观察，今无复此人。学者学为孝，诸生欠讲明。谒归二十辈，毋乃为阳城。意其失兵久，怏怏必吾从。夺笏直前击，那知是孝童。个是一孤儿，曾闻事母时。身能几许大，却佩国安危。进士能举母，偏亲可忍离。紫芝亦良苦，负母入京师。倘非亲所乐，至枉道而行。虽以三牲养，难辞不孝名。三年天下共，胡尔独终身。无处着深痛，何心求过人。我念卿勿怪，难拚膝上儿。好将南内意，说与肃宗知。慎勿第门坏，那容堂庑增。父犹足乎此，我顾莫之承。几曾闻饮鸩，有不陨其身。那得独全活，天应知代亲。既尔家能孝，还于国尽忠。谁宜举此爵，知是莫如公。未有子之孝，而公不用情。大书甄济传，更作董生行。乃翁定奇士，先友尽斯人。福畤智已故，仪曹意转新。史书良为稹，褒诏却因袁。足使济不朽，何堪逢自言。躬稼复樵渔，养亲还读书。不闻官赐帛，惟见吏催租。刲股如为孝，还应载圣经。莫明柳子意，因甚取残形。五载莫归省，双亲谁问安。固云亲有命，不谓我何颜。愿以身代母，书焚上彻天。若非神许我，未必字依然。亲命悬医手，敢将亲命轻。为舆不辞往，重母故身迎。何忽省母病，每因身疾知。可怜张里正，尚得令君疑。至今说花县，当日奉潘舆。未必若赵母，回班候起居。儿貌酷类父，母知儿不知。可堪引镜照，正复益儿悲。先人敝庐在，触目百悲辛。忍作优笑地，图娱权贵人。既不忍饮乳，还能知奉亲。何曾自人教，端是出天真。名父难为子，纤瑕即辱身。直须留面目，他日见先人。常恐愧屋漏，追怀在室诗。可怜忍死诵，不负乃今知。七闽独莆郡，双阙郁相望。岂识林孝子，曾来尉福唐。"}