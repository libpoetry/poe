{"id":"794937","title":"高阳台 寄怀云姊，叠前韵","dynasty":"清","author":"屈蕙纕","text":"红熟樱桃，青舒蕉叶，几回空盼归船。飞絮飞花，送春又是今年。云天凝望情何限，倚东风、消瘦谁怜。遍天涯，草色依依，青接寒烟。锦鳞卅六愁难寄，怅云迷湖树，路隔晴川。弹泪清波，随潮流到伊边。疏灯摇晕纱窗冷，忆前宵、听雨难眠。问此时、回首家乡，那更闻鹃。"}