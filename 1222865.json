{"id":"1222865","title":"三月十二日自殿庐归舍梨花盛开薄暮与陈汝海花下小饮","dynasty":"元","author":"袁桷","text":"两人一百岁，共饮三十杯。双花夹苍桧，夭桃倚晴台。白团燕山雪，红注天台醅。振鹭拟高下，游蜂谢徘徊。昂首冠接䍦，捧心舞毰毸。残日凝馀霞，回风起轻雷。不念影寂寂，但惜光皑皑。珠衣点缀灭，粟尺弥缝裁。团团妆奁巧，宛转寒纹回。香深妒紫檀，色靓羞苍苔。幸兹艳阳盛，不以尘土摧。凡卉工后先，孤根静栽培。玩芳悟观象，撷英审抡材。輘轹青紫场，躏藉锦绣堆。高羞折腰柳，逸亚横枝梅。殷勤识花意，浩荡为我开。殿庐龙光动，琐窗驹影催。相迎复相恨，欲去还相陪。停云俨若思，落月寒如灰。当歌愿秉烛，渴吻惊耻罍。"}