{"id":"527321","title":"明妃引","dynasty":"明","author":"何景明","text":"明妃绝色世无邻，粉黛那数三千人。咫尺宫门接前殿，君王只向图中见。当时自恃如花容，美丑谁知由画工。单于日近汉日远，万里风沙魂不返。琵琶马上再三弹，翠袖朝啼关塞寒。皓齿明眸葬胡地，千秋遗曲犹悲酸。燕支暮云白浩浩，胡儿吹笳雪飞早。山前孤冢高嵯峨，岁岁春风长青草。古来抱节本难遇，况复蛾眉人所妒。君不见长门宫，不用黄金买词赋，纵有朱颜君不顾。"}