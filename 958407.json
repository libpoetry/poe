{"id":"958407","title":"即事","dynasty":"宋","author":"郑刚中","text":"新凉到郊墟，秋水满陵泽。主人坐轻舸，恰受二三客。入网旋烹鲜，逢蔬方小摘。甘同芡实肥，酸分石榴拆。所欣情款亲，岂问坐席窄。岸草度幽香，退后金三尺。风摇水光绿，照作杯中色。沃此慷慨肠，看朱渐成碧。我今非次公，醉甚狂不得。眩眼既生花，苍颠先堕帻。假寐便寻梦，那知红袖拍。残烛照归时，分破三月白。"}