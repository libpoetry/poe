{"id":"1117979","title":"东窗小酌二首","dynasty":"宋","author":"陆游","text":"乌帽翩仙白苧凉，东窗随事具杯觞。流年不贷世人老，造物能容吾辈狂。藤叶成阴山鸟下，桧花满地蜜蜂忙。何人画得农家乐，咿轧缫车隔短墙。市尘远不到林塘，嫩暑轩窗昼漏长。蚕妾趁时争盐茧，农夫得雨正移秧。徒行有客惊顽健，烂醉无人笑老狂。却掩庵门径投枕，鼾声雷起撼藜床。"}