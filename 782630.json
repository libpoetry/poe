{"id":"782630","title":"进学篇寄坦居五弟","dynasty":"清","author":"戴亨","text":"君不见东鲁泰岱高绝淩青天，磨厓日观穷跻攀。扪萝披石蹑危磴，耸身直上云霞巅。又不见黄河穿塞决昆崙，排山倒海驱蛟鼋。冲波逆折不畏险，扁舟直抵银河边。仰止胁息坐长叹，望洋惊阻空流连。邱阜之堤，沟浍之水，亦将听其嵯峨而潺湲。君不见仲尼没后圣道孤，奸臣贼子无日无。辟杨排墨正人心，子舆生将天地扶。干戈扰攘递狂秦，文运否极遭屠诛。董子崛起烈焰馀，天人义利非龃龉。承先开后赖此人，诚哉不愧为醇儒。自汉以还千馀年，出玄入空纷驰驱。择焉不精语不详，茫茫道脉悲荒芜。五星聚奎炎宋兴，名儒辈出微言明。人知尧舜皆可学，日月丽天江河行。天生大人何巍巍，赋性不异我与而。男儿奋兴能自立，邵大周精安足齐。君不见一篑为山平地中，累累不绝起高峰。疋缯将完丝忽断，机轴空劳不成练。地易崩摧天易老，日月禅代无昏晓。人生百年能几时，朝如春花暮秋草。青年乘时不早图，倏忽万类同枯槁。"}