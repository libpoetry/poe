{"id":"844672","title":"寄和方和斋感事二首","dynasty":"清末民国初","author":"夏孙桐","text":"元阴穷壑盼阳春，骇浪危樯绝海滨。可惜无如虚往日，难堪最是冷观人。石衔精卫知何济，牖降真龙讶不伦。君尚喜谈天下事，未教吾道竟长湮。成败何须事后明，纷纷水火尚相争。新亭泪少王丞相，穷路悲从阮步兵。准拟旧言寻下泽，愧闻侧席辟延英。天彭一掌还乾净，杜老吟秋自望京。"}