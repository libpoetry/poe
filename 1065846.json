{"id":"1065846","title":"山行","dynasty":"宋","author":"苏过","text":"肩舆历尽黄茆冈，青山壁立耸大行。忽惊雷转山石裂，涛头千尺分钱塘。飞空雨雹寒崖碧，倒影垂虹射晴日。高岩俯瞰先目眩，杖策纵观森股慄。只疑天河泻地上，又恐滟滪飞山脊。猿猱悲鸣霜树折，虎豹震动山月黑。千年水石自成宝，下有蛟龙深莫测。明年岁旱当汝求，暴雨一声飞霹雳。"}