{"id":"688463","title":"次粹之见寄韵","dynasty":"明","author":"祁顺","text":"耕读生涯有旧丘，可能憔悴滞荒州。常怀元亮篱边菊，不羡王戎手上筹。青鬓忽随蓬梗老，朱门争似草亭幽。裁书便约渔樵侣，岁晚相寻夙愿酬。左官荒徼称闲行，懒把词章作楚声。五斗折腰惭靖节，一言知己慕鬷明。画蛇岂在能安足，待兔那堪久辍耕。亦欲乘风问真宰，宦途巇险几时平。"}