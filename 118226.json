{"id":"118226","title":"将还江州子瞻相送至刘郎洑王生家饮别","dynasty":"宋代","author":"苏辙","text":"相従恨不多，送我三十里。车湖风雨交，松竹相披靡。系舟枯木根，会面两王子。嘉眉虽异郡，鸡犬固犹尔。相逢勿空过，一醉不须起。风涛未可涉，隔竹见奔驶。渡江买羔豚，收网得鲂鲤。朝畦甘瓠熟，冬盎香醪美。乌菱不论价，白藕如泥耳。谁言百口活，仰给一湖水。夺官正无赖，生事应且尔。卜居请连屋，扣户容屣履。人生定何为，食足真已矣。愆尤未见雪，世俗多相鄙。买田信良计，蔬食期没齿。手持一竿竹，分子长湖尾。"}