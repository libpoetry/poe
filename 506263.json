{"id":"506263","title":"刘审理宅即事","dynasty":"明","author":"刘璟","text":"今宵去人哭，明日居人歌。行止有分定，人生知几何。悠扬转蓬根，浩荡西北风。弱质任飘翻，栖息何时终。顾此增永叹，永叹情靡极。举酒欲饮之，持杯三太息。有生同此怀，幸会期无乖。张灯厉丝竹，我意君当谐。譬彼天上月，暂盈仍就缺。念之动遐思，忧心不遑掇。忧心曷能已，川流逝无止。大观亦齐物，讵谓私一已。"}