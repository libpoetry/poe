{"id":"1145847","title":"齐前后舞歌二首 前舞阶步歌","dynasty":"隋","author":"无名氏","text":"天挺圣哲，三方维纲。川岳伊宁，七曜重光。茂育万物，众庶咸康。道用潜通，仁施遐扬。德厚坤极，功高昊苍。舞象盛容，德以歌章。八音既节，龙跃凤翔。皇基永树，二仪等长。皇皇我后，绍业盛明。涤拂除秽，宇宙载清。允执中和，以莅苍生。玄化远被，兆世轨形。何以崇德，乃作九成。妍步恂恂，雅曲芬馨。八风清鼓，应以祥祯。泽浩天下，功齐百灵。"}