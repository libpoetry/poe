{"id":"274912","title":"饶歌·牵马出里门","dynasty":"清代","author":"李必恒","text":"牵马出里门，扈跸边城去。西陲有遗孽，狡脱甚投兔。誓灭此朝食，家室非所顾。附书与六亲，不必念苦辛。天子是主帅，拊循如家人。天子是主帅，士气为之扬。天子是主帅，甲胄生辉光。早夜五十里，有道无兼程。军中米粟多，到处泉流清。昔怨从军苦，今歌从军乐。功成受上赏，图形在麟阁。"}