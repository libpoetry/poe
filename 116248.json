{"id":"116248","title":"寄余五十五","dynasty":"宋代","author":"张耒","text":"忆昨戊午寄东都，人事纷纷相见疏。补官洛阳我西走，君理舟楫归江湖。往来相失顷刻尔，坐使一别三年余。他乡满眼非故旧，南北耿耿无音书。福昌古邦废已久，莽莽榛棘藏麕鼯。空宫萧条唐旧路，古堞断续韩遗墟。商顽余民俗未泯，习尚凶犷羞为儒。高堂尘埃坐无客，虽复强接非欢愉。嗟君尚复记忆我，两得书札何勤劬。最后新诗意不浅，知君过我山阳居。人间翩翩轻薄子，交友暂尔久则渝。欢欣忧患心不易，我视一世无君如。念昔登科各年少，君中第一名传呼。春风朝游踏广陌，夜雨纵饮倾金壶。当时意气今在否，十年我困官庭趋。君宜腾达上寥廓，何乃失足遭崎岖。人生难必但如此，付委造物随所驱。得之几何失未损，七尺可贵惟吾躯。洛川春风来已久，桃李次第争芬敷。登临想君不可见，梦逐流水游东吴。东吴旧游我所乐，饮有美酒烹有鱼。何当相逢两披豁，摆落万累无嗟吁。"}