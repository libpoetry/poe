{"id":"564136","title":"襄阳为自古要地抚遗迹吊往事有怀七人焉因各赋诗一首 其七 张顺","dynasty":"明","author":"孙承恩","text":"襄阳昔受困，敌骑何凭凌。矫矫二烈士，提兵援孤城。雪涕奋雄剑，悲风起冥冥。赤手蹈虎穴，义气孰敢撄。轻舟驾巨涛，江水为奔腾。转战前无当，势若可横行。惜哉天亡宋，其功竟无成。一时双玉节，皎皎照日星。我来寻故垒，黯惨愁云凝。草木为号呼，犹似战伐声。英魂凛赫赫，万古常如生。"}