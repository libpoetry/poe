{"id":"887667","title":"高阳台 其一 丰乐楼分韵得如字","dynasty":"宋","author":"吴文英","text":"修竹凝妆，垂杨驻马，凭阑浅画成图。山色谁题，楼前有雁斜书。东风紧送斜阳下，弄旧寒、晚酒醒馀。自销凝，能几花前，顿老相如。伤春不在高楼上，在灯前敧枕，雨外熏炉。怕舣游船，临流可奈清臞。飞红若到西湖底，搅翠澜、总是愁鱼。莫重来，吹尽香绵，泪满平芜。"}