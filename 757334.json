{"id":"757334","title":"凤凰台上忆吹箫 忆别，用漱玉词韵寄林风。","dynasty":"清","author":"李佩金","text":"花灺银釭，香萦宝篆，睡横金凤搔头。见一丝残月，冷侵琼钩。试问嫦娥知否，欲无愁、有我难休。算筝柱，年华未到，几度春秋。今休。飞飏蝶梦，奈不识江南，烟水迷留。望碧天如镜，怕上层楼。记得那时分手，到此日、泪尚盈眸。更何处，声声玉箫，谱出离愁。"}