{"id":"700012","title":"寄吴左丞二首","dynasty":"明","author":"陶安","text":"长沙爵邑旧鄱君，曾驻临川壮武勋。帝室遂能宾百粤，王孙今复将三军。火旗铁马晴观阵，玉帐银灯夜话文。北望金陵作乡土，钟山佳处有飞云。碧桃朱阁武陵塘，俯视鄱湖一境苍。珍羽高栖能择木，彤弓远发即穿杨。春郊过雨游氛净，晓垒摩云旭日光。共识平生心事白，每将忠孝振纲常。"}