{"id":"178437","title":"李卫公赞·虬须天人世不有","dynasty":"宋代","author":"陈长方","text":"虬须天人世不有，两河股裂群兇手。健儿谁复知大家，养子朝朝饮牛酒。庙堂坐论赞皇公，三镇便同牛马走。濯手为雨噫为风，斡旋六合臂运肘。奇章器仅等罍樽，公人中龙彼犬豚。数百年来号牛李，气塞不堪今重论。感时念古寸心切，更觉会昌勋业尊。未应精爽焄蒿尽，试哦楚些招断魂。"}