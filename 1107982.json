{"id":"1107982","title":"哭环州先生","dynasty":"宋","author":"艾性夫","text":"閒却秋洲野钓矶，谁知远出是危机。一篙赣水虚舟急，千里诗魂半夜归。前月仆来书尚健，一生志与命相违。亲庭已老儿方幼，最为先生泪满衣。曾随计吏上青霄，折翅归来困一瓢。湖海十年乌绕树，功名两字鹿眠蕉。山图不及生前买，诗板姑留死后雕。地下修文应未恶，寒蛩虚馆雨萧萧。"}