{"id":"708231","title":"凤凰台上忆吹箫 梦亡友卿谋","dynasty":"明末清初","author":"尤侗","text":"玉树生埋，香钩殉葬，人间无限伤心。听山阳邻笛，泪破衣襟。长忆连床对酒，灯影里、浅笑微吟。斯人死，坐看卿辈，谁是知音。追寻。天边去也，盼十二楼中，雁断鱼沉。甚风吹环佩，梦倚瑶琴。依旧璧人一对，携手处、翠袖花簪。应叹我，关山摇落，鬓发萧森。"}