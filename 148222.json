{"id":"148222","title":"天屋歌为卢洪赋","dynasty":"宋代","author":"赵希桐","text":"霞扃云牖高窿穹，八荒四野垂檐栊。羲璘勃窣行西东，茫茫尘世如飞蓬。玉川公子乘清风，飘然据作吟诗宫。穿心出肋千万语，叫开阊阖惊苍龙。银河演入北斗柄，醉来掷下琉璃钟。仙人王乔作邻全，冯轩共笑嘘长虹。旌阳拔宅想亦在，千年万岁都洪蒙。君不见阿房结绮今何许，劫灰一丈漫秋雨。"}