{"id":"1053910","title":"李太白","dynasty":"宋","author":"孔平仲","text":"卓哉太白诗家徒，天然俊逸不可拘。豪文脱去刻削巧，远意得自浑沌初。酒醒落笔洒风雨，当时所就皆须臾。骅骝驰骤日千里，鸿鹄轩腾凌九虚。蹇驴尺鴳不足道，徐步低翥何区区。后人吟咏多自蔽，锼句鍊字为良图。撞金拊石皆可听，未若霹灵轰天衢。公之大材不小到，俗议何者相加诬。贱生仰公风格美，未能彷佛空踌躇。"}