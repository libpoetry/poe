{"id":"805931","title":"金明池","dynasty":"清","author":"奕绘","text":"不断蝉声，无拘蝶梦，相约看花韦杜。停车访、荒庄乔木，下马叩、芜围尺五。对虚亭、半亩莲塘，似在野、遗贤幽居遐举。有列坐名嫒，初逢秀士，把钓三家儿女。遂踏危桥寻古路。共指点西山，烟峦清楚。感人世、流光迅羽，且对酒、狂歌醉舞。记盍簪、高会城南，尽公子王孙，良朋仙侣。看树杪斜阳，重城欲闭，冠盖相望归去。"}