{"id":"1116678","title":"轼以去岁春夏，侍立迩英，而秋冬之交，子由相继入侍，次韵绝句四首，各述所怀","dynasty":"宋","author":"苏轼","text":"曈曈日脚晓犹清，细细槐花暖欲零。坐阅诸公半廊庙，时看黄色起天庭。上尊初破早朝寒，茗碗仍沾讲舌乾。陛楯诸郎空雨立，故应惭悔不儒冠。两鹤摧颓病不言，年来相继亦乘轩。误闻九奏聊飞舞，可得徘徊为啄吞。微生偶脱风波地，晚岁犹存铁石心。定似香山老居士，世缘终浅道根深。"}