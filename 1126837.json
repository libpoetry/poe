{"id":"1126837","title":"次韵公定世弼登北都东楼四首","dynasty":"宋","author":"黄庭坚","text":"日著阑干角，风吹濯浣衣。喜同王季哲，更得谢玄晖。清兴俱不浅，长吟无用归。月明南北道，犹见驿尘飞。真皇多庙胜，仁祖用功深。卜宅迁九鼎，破胡藏万金。百年休战士，当日纵前禽。欲断匈奴臂，不如留此心。都城碍飞鸟，军幕卧貔貅。紫葚知蚕老，黄云见麦秋。接天双阙起，伏地九河流。耆老深望幸，銮舆不好游。汉皇勤远略，晚节相千秋。不足中原地，犹思一战收。圣朝方北顾，斜日倚东楼。庙算知无敌，寒儒浪自愁。"}