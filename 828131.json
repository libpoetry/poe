{"id":"828131","title":"觚庵先生挽诗 其四","dynasty":"清末近现代初","author":"陈曾寿","text":"知君有遗恋，南湖与青溪。乱后归草堂，藤竹当路迷。苍莽度陇悲，暂洗青玻璃。万事馀挂眼，手植牡丹畦。常约当花时，一醉烂若泥。对宇散原翁，悬寐荒城鼙。携酒邻园花，吟入万方啼。从兹断经过，残杨付乌栖。结邻亦何好，同此积惨悽。今秋重九辰，偕朋破幽蹊。两翁清若鹄，静影相扶携。暂榻尚馀梦，陈迹安可犁。翁当序君诗，契分欧梅齐。报君我何有，触泪书新题。"}