{"id":"652767","title":"题堠山钱氏家山图与子公?赋","dynasty":"明","author":"谢晋","text":"闻君家住处，累世堠山边。处士留遗泽，群郎迈等贤。缉熙兵燹后，歌咏太平前。源废移桃补，篱荒种槿编。园林应昔日，亭馆继当年。境胜同韦曲，图清似辋川。红蕉凝宿雨，粉竹弄轻烟。窗白云初起，松寒鹤未还。碓喧诸涧汇，门静一峰偏。客至因观谱，人来或贷钱。行高乡里颂，书在子孙传。容我依乔木，烦君置石田。"}