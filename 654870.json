{"id":"654870","title":"题秋江归棹图","dynasty":"明","author":"倪岳","text":"落日未落悬林梢，西风芦荻秋萧骚。秋江水浅石齿齿，古堤杨柳凌云高。三老长年何促速，百丈牵船过林麓。布帆无恙晚初收，急篙撑向前村宿。家住前村深复深，翩然谁识归来心。脱身风浪老亦足，放迹云山何处寻。君不见陶潜松菊荒芜久，张翰莼鲈果何有。乡思方浓宦味轻，冥鸿一去空翘首。此图不辨陶与张，吴淞远矣更柴桑。我生窃禄愧无补，时望白云怀故乡。"}