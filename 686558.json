{"id":"686558","title":"杂诗二首","dynasty":"明","author":"石宝","text":"辛俞从栾子，宁畏大戮施。栾布事梁王，冒险犹陈词。古人守节义，岂在崇与庳。意定蹈汤火，志明羞诡随。宁为白璧碎，不作脂与韦。宁为钝剑折，不作钩与锥。彼视富且贵，草芥奚足为。正气日沦丧，功名始多岐。射利等趋市，廉耻弃如遗。虽有首阳薇，莫疗夷齐饥。荆卿与灌夫，末路未可嗤。节钺不期傲，金珠恒自丰。物交中乃移，至诎豪与雄。畴能让田畔，斲榱竟不砻。訾祏雅端博，张老仁且忠。不有贤哲言，主名安取隆。所以公与卿，下士贵从容。谔谔有深惠，唯诺祸所钟。勿怙圭组贵，轩鹤笑寒鸿。苟移造物柄，篑土亦易崇。高台置郭隗，蒲轮起申公。此道久不作，纷纷喑与聋。"}