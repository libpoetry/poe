{"id":"164335","title":"水龙吟·归来袖手江湖","dynasty":"宋代","author":"李曾伯","text":"归来袖手江湖，不妨左右持螯白。凉宵幸对，一轮端正，娟娟秋色。万宇冰清，千林霜缟，更无云隔。对金茎露冷，铜壶漏静，梧阴转、画桥北。堪叹平生辙迹。算纷纷、为谁驱役。兔蟾应笑，蝇蜗累我，中年虚历。抖擞吟情，徘徊舞影，可怜佳夕。怅力微心在，梦中一曲，似黄楼笛。"}