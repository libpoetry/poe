{"id":"771849","title":"自题万壑松古琴歌","dynasty":"清","author":"林占梅","text":"君不见灵光之殿能常峙，独立崔巍众翘企。又不见显庆之辂能久存，任教戎马来播掀。若非神物常护卫，石泐金寒久应敝。兹有琴名「万壑松」，青莲佳句工形容。质轻如纸坚如玉，漆光幻出云烟浓。陆离不藉玳瑁饰，斑驳浑同苔藓封。蛇腹已誇化工妙，牛毛又受断文重。文士纷纷琴是抱，琴中别有商山皓。三尺丝桐鬼神呵，数点梅花天地老。荒唐何必说钧天，元音细按出冰弦。断续隔林传远磬，琤琮漱石听鸣泉。彝是商兮鼎是夏，太古之物岂徒然。鸢飞鱼跃天机畅，馀音既歇心尤旷。想见当时运斧功，饬材精庀诚哲匠。嗟予嗜痂生海东，十年大索难遭逢。坐上指南忽有客，不辞航海求真龙。赵璧价昂非所惜，果然得此拟焦桐。腹镌「至德」唐年号，邂逅如观千岁翁。尤欣本为吾家物，「次崖」二字篆奇崛。后因兵燹归登瀛，五叶珍藏谁敢乞。我今一旦购得之，登山临水每携持。凉月当空一再鼓，如对先生抱膝时。"}