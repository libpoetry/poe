{"id":"1117029","title":"次韵吴兴李行中秀才见寄并求醉眠亭诗二首 和见寄","dynasty":"宋","author":"苏辙","text":"才堪簿领更无馀，赢得十年闲读书。宠辱何须身自试，穷愁不待酒驱除。故人归去无消息，佳句新来屡卷舒。前日使君今在此，不妨时复置双鱼。是非一醉了无馀，唯有胸中万卷书。已把人生比蘧传，更将江浦作阶除。欲眠宾客从教去，倒卧氍毹岂暇舒。京洛旧游真梦里，秋风无复忆鲈鱼。"}