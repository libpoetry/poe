{"id":"703344","title":"酬方梦也见赠次元韵","dynasty":"明","author":"释今无","text":"谈禅道韵维摩诘，文字功勋郭子仪。辽左雪中难寄语，长干竹里喜联诗。云侵夏榻书千帙，眼寄高峰杖一枝。若问曹源真滴水，总从清坐坐忘时。薰风吹陆草频生，说偈拈花共一城。宝镜解开圆八角，眉棱拂后落双茎。孙弘有阁春何在，绿野无堂道已成。翳凤骖鸾仙骨在，还看羊角水云程。法海吾师许共游，华胥智水出轻舟。高斋别号绀宫起，镌佛霜刀慧刃投。玉树笔花还着意，金绳雪干总须留。秦淮月色光无限，坐对萧萧芦荻洲。南还已畏朔风侵，羽檄悲传铁马音。金字还求惭往哲，纸袍终欲乞香林。辛勤敢诉孤僧意，欢喜原知长者心。他日海门敲磬罢，思君犹欲下高岑。"}