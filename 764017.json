{"id":"764017","title":"怨朱弦 宗梅岑约游红桥，泊舟韩园纪事","dynasty":"清","author":"邹祗谟","text":"放桃花画舫寻春。绿水回环，红雨缤纷。嫩柳丝垂，莺簧乍啭，陌头骤起香尘。雷塘何处，小桥流水，弥弥濏濏粼粼。只莺花不改，无数箫声，占断芳晨。伊道紫宫金弹，我道钿筝锦瑟，此恨平分。且试向东风寄语，细与评论。是谁家、桃叶桃根。鸦黄隐笑，蛾黛留颦。偷傍犀帘，微揎翠袖，的的东邻。明言未实，暗祝方真。又是夕阳斜度，早难道且住为佳，踏遍黄昏。回首千秋索下，猛忆三生石畔，记取腰身。更莫向西园北里，轻掷销魂。"}