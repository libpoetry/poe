{"id":"889486","title":"吕丞相生日","dynasty":"宋","author":"吴芾","text":"日躔析木当良月，辰象煌煌森罗列。忽惊昴宿下天来，果向明时作人杰。巍巍德望冠簪缨，鲁国真儒独擅名。五百年来世希有，端为社稷万人生。胸中素抱经纶术，致身便欲扶王室。不学磻溪坐钓矶，洗光直取虞渊日。艰难将相罕全才，天使我公居上台。公能以道佐人主，四海俱知天意回。苍生政尔资霖雨，未许超然成独处。伫看丹诏下严宸，会见敖叔三相楚。向来忠烈已无前，此去勋庸非偶然。便使呼韩朝魏阙，直须光复旧山川。富贵功名人所欲，世间万事今合足。龙门客至亦何言，独有长年为公祝。但愿我公如汾阳，二十四考中书堂。他年更伴赤松游，永作汉家张子房。"}