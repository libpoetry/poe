{"id":"704098","title":"山居次韵六首用起句题","dynasty":"明","author":"虞堪","text":"山居何所有，檐窦过晴云。灵物寻常见，尘嚣绝不闻。花关蜂作阵，松径鹿成群。莫怪寻幽约，长来避俗纷。龙山宛若龙，飞舞出群峰。霖雨终须作，闲云或可从。萧条何处寺，隐约数声钟。倏幻听经去，天花雨九重。杂树带云栽，林间一径开。好莺鸣不绝，独鹤去还来。密荫生青霭，闲花落紫苔。为吟清昼寂，操几数徘徊。胜绝为人誇，山中宰相家。琅玕皆翡翠，金弹是枇杷。玄圃生奇玉，丹炉养嫩芽。熟知方外事，不比世间奢。乳燕定新巢，翾翾过柳梢。自来帘幕下，不堕网罗交。细雨迷南陌，飞花接近郊。主家贫好在，破屋任人嘲。好山看不尽，一望一番登。崖险森如戟，泉甘冷若冰。鸣钟传下界，著屐上高层。不是石桥客，何由识老僧。"}