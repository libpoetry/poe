{"id":"1042826","title":"寄王深甫","dynasty":"宋","author":"刘攽","text":"昔居沈邱门，相过不盈里。蓬蒿启三径，杖履通彼此。去颍已数年，居常梦湖水。陋巷君所安，所居未宜徙。忆昨春风时，君手种桃李。二年当著花，今秋应结子。同生记五人，次卿今禄仕。馀人皆及冠，谁最饱书史。娟娟怀中儿，长女久生齿。侁侁乳下秀，相继今有几。固陵好田园，往岁未疆理。菑畬无废功，计程万亿秭。曩时豫君谋，家事最纲纪。欲令囊有钱，更使囷馀米。伏腊足自了，衣食常好美。自兹谢俗徒，闭门唯隐几。岂论陶朱公，未慕子贡氏。有志惧难合，到今可谁比。将无尚瓢箪，幸不乏甘旨。南风素轻浮，众口巧排诋。往闻里中儿，责望多苛礼。君从段干迫，讵免叔孙毁。又闻泽宫射，吾子时见罢。有言厌尘劳，自誓不再起。穷通非异门，出处皆一体。达生知顺天，偏智乃私己。怪君未坦然，尚尔交忧喜。昨来赦书下，拔滞先贤士。宁令有道卷，近自吾人始。丈夫龙蛇变，盖棺事乃已。探穴必得虎，叱枭会胜雉。何能守一方，寂寥事行苇。吾为诸侯客，正得戎曼鄙。簿书每陈前，弦诵不到耳。时方尚鸿鹄，自愧杂蝼蚁。匠石悲运斤，郢人怨流徵。非君美无度，孰与裁狂斐。思身若烦酲，淟涊不可洗。弯弓辄堕雁，投竿常获鲤。寄书非无缘，勿爱缯与纸。"}