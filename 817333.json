{"id":"817333","title":"哭坦居五弟","dynasty":"清","author":"戴亨","text":"百年空有事功期，和叶埙篪不竟吹。鵩赋长沙终作祟，刀无王览更谁遗。峥嵘气向丹霄尽，迢递魂归故国迟。书閟石函何日启，一生怀抱独兄知。穷边犹幸得团圆，几载微名各一天。京国人深遥别恨，衡门相聚未盈年。箦移仓卒疑难释，医视分明病己痊。冥默穹苍高莫问，空挥热泪朔风前。如君真是克家郎，静念平生事可伤。雁塞穷愁羁骨肉，鸡窗健志敌冰霜。市燕骐骥宜高价，瑞国鸾凰竟不翔。自是衰微兴尚早，斯人空作一门祥。双亲垂白隶真番，艰苦襟怀讵可言。砥砺正期成国士，文章端可大寒门。一朝玉树埋荒草，终古黄沙吊旅魂。摊卷伤心孤烛夜，芸窗铁砚复谁论。三十才过命已隳，天生大器竟何为。谁咨孔坦临终略，不愧曾参启足时。野寺一棺荒荠合，破篱三径夜乌悲。何堪把臂论文地，衰草寒花寂寞滋。荆树庭前叶正森，忽惊风雨折浓阴。望云应堕思亲泪，残卷空馀教子心。一室孤灯寒欲烬，数声哀雁月初沈。知君魂魄时来往，风雨灵旗每夜深。"}