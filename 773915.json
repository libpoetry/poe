{"id":"773915","title":"入山歌 其二","dynasty":"清","author":"吴性诚","text":"婆娑洋世界原宽，自归版图衽席安。两戒河山经擘画，百年疆索定纡盘。土牛红线分番汉，文身剺面判衣冠。毋相越畔设险守，旧章遵循永不刊。叵耐生番偏嗜杀，伺杀汉人镖飞雪。割得头颅血模糊，山鬼伎俩誇雄杰。闪睒枭獍人见愁，痴顽吾民与之游。悯不畏惧侵其地，吞食抵死竟无休。千峰万壑潜深入，荷戈负耒如云集。横刀带剑万人强，蠢尔愚番皆掩泣。"}