{"id":"1235385","title":"次韵吾子行新年三首","dynasty":"元","author":"任士林","text":"有道贫方乐，无营坐亦深。新诗知病后，老鬓觉年侵。信有乾坤力，时劳江海心。文园亦消渴，浑愧白头吟。已分身将隐，还惊老易过。时来慰岑寂，相与惜蹉跎。白发短犹栉，青铜暗欲磨。人生有如此，我醉子当歌。雪后春风起，天空江水来。新年浑作客，多病孰怜才。有道身先老，无人首屡回。承祯须不爽，闻已扫丹台。"}