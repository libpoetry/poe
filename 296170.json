{"id":"296170","title":"楼前老榆一株蜥蜴巢焉感而作此","dynasty":"现代","author":"梁鸿志","text":"枯榆老不死，屹立当楼中。疏枝不蔽阴，质朽心已空。其间最高枝，蜥蜴之所宫。积阴遂孕此，时远毒亦丛。君象已无徵，知汝非神龙。跂脉善缘壁，操术亦已工。以榆作城社，政与狐鼠同。榆衰日以槁，叶落不待风。蜥蜴实作祟，人怨神亦恫。嗟汝岂狮象，扑汝犹蠛蠓。或言宜捣巢，或策出火攻。或惜青青枝，共尽蜎蜎虫。群谋久论难，丑类姑从容。乔柯宁可凭，虞腊知不终。"}