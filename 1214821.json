{"id":"1214821","title":"寄弟肖庭二首 其二","dynasty":"元","author":"刘鹗","text":"蟋蟀鸣我宇，流月照我帷。我岂铁石心？宁能不怀归？种茶南山园，秋雨苗应肥。不审木子树，旱暵今稠稀。惟应所树棘，岁久还成篱。中烦种橘枳，及时好为之。此事倘未遂，今岁勿更迟。常嗟树如此，急景风飘吹。不比王母桃，动作千岁期。庶几菟裘成，晚岁相娱嬉。连床遂所愿，听雨忘心悲。君看京城中，缁尘化人衣。百计虑已熟，食力无瑕疵。我言甚迂阔，君亦当三思。更烦语儿妷，著意过庭诗。"}