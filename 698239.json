{"id":"698239","title":"学士四荣为丘先生仲深赋 史馆进书","dynasty":"明","author":"倪岳","text":"五夜奎光正烛空，君王初御大明宫。书从石室编摩后，人在瑶阶拜舞中。内帑颁来仍进秩，宫壶宴罢屡酬功。词臣制作追班马，得见斯文宠数隆。经幄弘开圣学新，文华东殿更宜春。绯袍肃侍依丹扆，黄案徐移接翠茵。镐宴载瞻周礼乐，虞谟偏感舜臣邻。词垣地切遭逢盛，启沃能忘答帝仁。九重春宴拥蓬山，恩露亲沾玉殿间。天近南郊方对越，地临北极重跻攀。三传载荷君王命，四品俱随学士班。为庆清时居禁密，早瞻喜色动天颜。才开禁鼓已闻钟，内殿深严隔九重。昨日圣躬亲次第，早时贤俊尽登庸。蓝袍新睹朝仪盛，黄榜初颁御墨浓。引领班行催入贺，佩声迢递下鳌峰。"}