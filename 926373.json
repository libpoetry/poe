{"id":"926373","title":"重游天竺","dynasty":"宋","author":"连文凤","text":"何年飞去竺国峰，下际沧海蟠蛟龙。崛奇诡怪献万状，八风播荡吹不融。千年老藤无根树，长疑上有仙人住。山空月白玄猿啼，咫尺蓬莱隔尘雾。瑶草春深不复妍，荆棘花开颜色鲜。谁驱蛮风煽劫火，神惊鬼哭愁山川。又疑黑衣故宰相，香火未冷今生缘。欲挟须弥还北海，未必神通能广大。康回冯怒相倾摧，神气未完支节解。穿崖凿谷何时宁，混沌死矣灵不灵。"}