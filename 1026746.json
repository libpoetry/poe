{"id":"1026746","title":"和原甫省中种菊","dynasty":"宋","author":"韩维","text":"种菊待佳节，节至花自繁。朝感凉风吹，夕爱清露团。封培才几日，翠类纷珊珊。君曹本称剧，占署无停翰。才优顾多暇，曾不废览观。作诗见高兴，读之起予叹。念昔田里居，幽事颇复论。种此黄紫杂，撩乱发墙根。撷英泛浊酒，亲友日为欢。一朝走京邑，连岁遭阻艰。鬓毛将看白，泪眦荧莫乾。时物岂不佳，感伤自有端。"}