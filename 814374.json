{"id":"814374","title":"出国门作","dynasty":"清","author":"杭世骏","text":"西风凉入祫衣轻，似促羁人出凤城。雁隔断云联远阵，马冲残月带班声。湖山待我看秋色，驿路从头问旧名。稍喜渐能除妄想，仁祠还证古先生。尘涨都亭失翠微，一行风柳扑人飞。蝶将晒午先垂翅，荷为延秋早褪衣。七载旧游程可按，卅年壮志事全违。穷檐肯负名山业，史稿还堪证昔非。"}