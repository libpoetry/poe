{"id":"1226075","title":"移兰","dynasty":"元","author":"马臻","text":"幽兰杂桃李，开花无清香。本具岩壑姿，庶得韬耿光。误入芳园中，乃觉气不扬。少年不我顾，志士徒见伤。偶值朝雨馀，日吉复时良。呼童斸春泥，移根上高冈。为尔去萧艾，晓露滋瀼瀼。永托松竹阴，尔生岂不昌。细叶舒冷翠，贞葩结青阳。缓缓趋土脉，慎勿近路傍。路傍多辙迹，曲曲如羊肠。恐尔遭采掇，委质儿女将。哀哉楚灵均，细佩荷为裳。斯人不可见，谁能复其常。遂令蘼芜辈，各自争芬芳。回看桃李花，零落空啼妆。"}