{"id":"608213","title":"新秋瀛洲亭上论学","dynasty":"明","author":"区大相","text":"金飙肇凉气，玉水涵秋霁。华叶未随风，绮苔尚盈砌。环流太液波，侧泻御沟汭。危槛瞰澄瀛，周垣属云陛。仰视孤鸢翔，俯察纤鳞逝。蔼蔼玉堂宾，济济衣冠会。瑶函抽妙义，银钥发清閟。意入道源深，境寂玄关邃。清泠涤我襟，夕爽飘吾袂。逝川无息流，羲御不停辔。请事颜公言，永怀隰朋愧。"}