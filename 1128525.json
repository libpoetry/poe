{"id":"1128525","title":"还乡有作二首","dynasty":"宋","author":"葛胜仲","text":"菊潭才到便归休，年大何心泣楚囚。南岳献讥无反覆，东皋舒啸有朋俦。龟灵自古称怀浦，狐老从来只首丘。便觉讴吟罢庄舄，翛然随俗且沈浮。孑孑携家反故园，尚沾荣禄愧空飧。官閒未办夸腰组，车过常先下里门。涂巷依然榆社旧，屋庐犹喜枳篱存。浮生孰似还乡乐，謦欬吾前尽弟昆。"}