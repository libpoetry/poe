{"id":"793729","title":"怀古","dynasty":"清","author":"李寄","text":"畴昔读南史，实壮盱眙城。佛狸百万师，饮马长江滨。两淮无立草，何况兖与青。玄漠弃军走，义恭议南奔。盱眙弹丸地，气足吞虏人。臧质固勇悍，沈璞何英英。封溲怒致敌，杀尸与城平。三旬锐尽退，中国威始伸。夕阳登南岭，山腰垒星星。如环连复断，心疑城郭形。鞭视询父老，果云古城根。人和固第一，地利亦非轻。如此据高险，兵士有所凭。所以虏势众，仰攻势不能。土山既难栖，冲车颓数升。不然虏百万，肉薄何难登。忠如常山守，竟遭禄山烹。思政守长社，终于城溃奔。人地两相济，负隅虎敢撄。我昔长淮来，县在山之阴。惊讶卑散甚，今始豁心情。于兹知古人，形胜咫尺争。奈何无远谋，自撤金陵屏。有险不肯踞，坐令寇纵横。"}