{"id":"198813","title":"路中对月·山川困游人","dynasty":"宋代","author":"曾巩","text":"山川困游人，而不断归梦。其余惟日月，朝夕南北共。日光驱人身，扰扰逐群动。乡思须暂忘，世事哪止重。岂如月可喜，露坐息倥偬。清明入襟怀，万里绝纤霿。爱之不能飧，但以目睛送。想知吾在庐，皎皎上修栋。慈亲坐高堂，切切儿女众。怜其到吾前，不使降帷幪。岂不映时节，荏苒更季仲。而我去方急，其能计归鞚。我非土木为，耳目异聋瞢。念之曷由安，肠胃百忧中。何言月可喜，喜意亦有用。为其同时时，水木光可弄。犹胜梦中事，记之聊一诵。"}