{"id":"811709","title":"巡历塞北杂咏四首","dynasty":"清","author":"玄烨","text":"叠嶂层崖一线开，草深径路绝尘埃。龙沙雨后滦河水，日夜朝宗入塞来。云开灌木万山清，缥缈前旌拂晓星。漫道穷荒人迹少，几家烟火簇边庭。职方风土有遗书，问俗今还一驻车。禾黍近来耕稼满，烟锄云锸遍新畬。塞北风多露气凉，幔城坐听漏声长。只今六月浑无暑，已见飘来木叶黄。"}