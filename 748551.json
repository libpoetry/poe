{"id":"748551","title":"大庾岭谒张曲江祠","dynasty":"清","author":"龙启瑞","text":"东山西山云气濛，马前忽见青巃嵷。不知梅关突兀在，何许绝顶尚有人烟通。赣南诺山颜尽赭，奔走荒原乱如马。天教留此作崇墉，瘴烟隔断苍梧野。曲江相国命世英，作事能使山神惊。不然螺旋山磴二百里，啖荒万里无人行。桄榔叶密天欲雨，古寺空垣走饥鼠。一代宗臣济世心，千年祠庙荒山主。庙前梅花三百株，花时气压蛮云粗。相公风度犹想见，令人不忆孤山逋。南来奉使六千里，眼见云山几如此。攀崖缘壁不须惊，岭南风物故乡情。归时正及南枝发，待向祠堂餐玉英。"}