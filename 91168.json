{"id":"91168","title":"寄题径山怀郎简侍郎","dynasty":"宋代","author":"张即之","text":"天地一洲渚，北平南欹危。幽并深又厚，江浙清且奇。武林颇英秀，川汇仍山卑。应接殚天巧，类非人力为。径山最佳处。有岩称玉芝。居防俗士驾，地乃贤人宜。郎公留名德，平时为羽仪。引年归故里，不复衣朝衣。留侯黄石心，白傅香山期。结宇名胜外，日与尘事违。泉石景物状，尽任诸贤诗。伊予来东藩。滥持使者麾。平生爱山水，弗惮命驾之。当候秋风高，远造岩下扉。濣濯缨上尘，散步松间綦。未能继高躅，聊用慰所思。"}