{"id":"1236490","title":"纪行诗","dynasty":"元","author":"周伯琦","text":"乘舆绳祖武，岁岁幸滦京。夏至今年早，山行久雨晴。日瞻黄道肃，夜拱北辰明。随步窥形胜，周咨记里程。昌平古县名，谏议远流芳。石斗清溪急，林昏暮树苍。市阛云聚散，关岭斗低昂。辇路平如砥，灵宫坌异香。居庸东北路，草细一川平。夹岸山屏转，穿沙水带萦。六龙扶日御，万骑拥云旌。游豫诸侯度，欢歌兆姓迎。缙云山独秀，沃壤岁常丰。玉食资原粟，龙洲记渚虹。荒祠寒木下，遗殿夕阳中。谁信幽燕北，翻如楚越东。车坊尚平地，近岭昼生寒。拔地数千丈，凌空十八盘。飞泉鸣乱石，危磴护重关。俯视人寰隘，真疑长羽翰。踰险梦频悸，循夷气始愉。千岩奇互献，万壑势争趋。峭壁剑门壮，重梁星渚纡。凡鳞期变化，雷雨在斯须。岚翠摩台斗，林霏隐日车。谷深幽境迥，路转列峰斜。锦石敧瑶草，苍丛缀白花。柴门成聚落，山崦尽人家。万幕悬崖下，高低疏复稠。罽墙联虎卫，幄殿接龙楼。榆柳清长昼，槐松飒早秋。威容隆古昔，神武镇中州。群牧缘山放，行营散野屯。烟尘弥四望，蜂蚁混前村。武警当虞备，邦谟要讨论。兴王垂典则，根本在元元。崇冈绵铁垒，叠巘匝金城。地峻风烟冷，人稀草树荣。萱开当夏昼，麦秀比秋成。鸡犬知归路，牛羊认暮荆。薪蒸因地利，种萟遍山阿。村坞氓居朴，溪桥客径颇。通宵阴雾重，盛夏北风多。僻境轮蹄绝，桃源未是过。岫分苍笋特，厓豁洞门高。丹壁张罗绮，青林拥旆旄。野花金映辔，沙韭翠侵袍。苑马驱驰惯，长途步稳牢。山行三百里，马上不知疲。溪涧淙淙急，峰峦矗矗奇。云寒蓬岛晓，雪霁会稽时。风物无过此，清缘有夙期。高岭横天出，炎天气候凉。白沙深没马，碧草浅连冈。晨服增绵纩，寒乡供稻粱。土风多国语，闾井异寻常。晴川平似掌，地势与天宽。烟草青无际，云冈影四团。貔貅环武阵，麟凤拥和銮。高献南山寿，同承湛露欢。岭西通驿传，山尽见邮亭。万灶闾阎聚，千辕骠骑营。市桥风策策，野堠雾冥冥。雄略卑秦陇，孤兵笑广青。凉亭临白海，行内壮黄图。具阙明清旭，丹垣护碧榆。龙湫时雾雨，鹰署世衡虞。驻跸光先轨，长杨只一隅。地旷居人少，山低云影微。石墙虫避燥，土屋燕交飞。沙净泉宜酒，天凉秋合围。朔方戎马最，刍牧万群肥。汉将荒台下，滦河水北流。岁时何衮衮，风物尚悠悠。川草花芬郁，沙禽语滑柔。暮梁遗句在，过客重绸缪。桓州当孔道，城筑自唐时。翊辅千年盛，川原万里夷。草滋新雨歇，云起远山移。迎送官僚习，长怀被眷私。南坡延胜槩，一舍抵开平。地蕴清凉界，天开锦绣城。雷轰驼鼓振，霞绚象舆行。填道都人士，瞻前戴圣明。龙虎蟠清淑，金汤据上游。洛都光有汉，丰邑启成周。宫钥专留守，邦符统牧侯。丕基弥亿载，庙胜孰良筹。黄屋如天运，纡徐再浃旬。庆云笼左纛，甘雨净前尘。非避炎曦烈，将惇磐石亲。初筵均沛泽，大训共敷陈。巡守绥畿甸，游从览近风。山川随地异，声教此时同。王业艰难远，神都制作雄。按行循故事，不用避青骢。"}