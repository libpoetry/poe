{"id":"694879","title":"还至别业五首","dynasty":"明","author":"宗臣","text":"游子倦行役，岁暮返旧疆。旧疆郁垒垒，观者嗟道旁。入门见所亲，涕下各沾裳。束发去家园，骨肉参以商。山川阻悠邈，一别永相望。何晤今兹夕，还复登高堂。兄弟敕中厨，堂上罗酒浆。酒中阿母言，见汝重彷徨。汝今幸来归，汝父在何方。闻之亦陨涕，四座莫不伤。父老闻我旋，走书来相存。长者毡貂貐，幼者奉衣巾。盘飧多礼膳，络绎在吾门。仓皇出肃客，俱我平生亲。长揖失次第，各各叙寒温。坐中起相劳，行路多风尘。如何客子颜，反若生阳春。自汝远行游，乡国难具陈。豺虎满路衢，白日愁行人。朝餐藜与藿，夕卧无安衾。饥寒且不保，骨肉含苦辛。父老重起词，方与子所云。子其勿语人，恐令长吏嗔。结发游艺林，翩翩二三子。闻我返田庐，亦复来相视。峨峨切云冠，跄跄东郭履。入门将我衣，叹息伤情理。长跽前谢客，故人心乃尔。昔者远行迈，悠悠三千里。寒暑忽以流，眷念桑与梓。况我同心者，怆凄何能已。客请勿复叹，主人聊唯唯。堂上列旨酒，堂下荐嘉鲤。今日乐且乐，欢娱从此始。驱车出郭门，远望陌与阡。四顾以彷徨，我马忽不前。别家仅俯仰，所历何推迁。高台或为池，崇冈或为田。墟里千百家，萧条无人烟。壮者日以衰，老者长相捐。纷纷少年子，白马鸣华鞭。旦夕成老丑，短褐不被肩。昔者人所钦，今者太可怜。见之感我心，泪下如流泉。驾言俯长河，行行至南浦。荆棘一何深，没我旧时渡。三年滞行旅，今日返其素。阶上兰蕙花，是我昔所树。摇落萧艾旁，芬香日以故。洲渚郁苍苍，瞻彼鸥与鹭。若或见其俦，翩翩翔且顾。往者不可追，来者犹可悟。行矣事者耕，秉耒躬晨雾。寄谢逍遥子，与尔谐中路。"}