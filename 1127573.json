{"id":"1127573","title":"再和子育韵","dynasty":"宋","author":"彭汝砺","text":"使者东来说契丹，翠舆却似上京还。绣旗铁甲兵三万，昨夜先朝木叶山。日夜归心折大刀，羔裘貂鼠岂无袍。利名毕竟拟何用，身世由来空自劳。玉立风生供奉班，少时绿发照行间。今时大半成霜雪，莫把青铜照面看。朔风吹雪著人寒，行尽千山复万山。旅思乡愁两无奈，不须诗债更相关。夜寒灯火照长宵，祇有尘编慰寂寥。南北可怜身汎汎，梦归亦苦路遥遥。"}