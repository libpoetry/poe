{"id":"709107","title":"日本刀","dynasty":"明末清初","author":"王邦畿","text":"日本刀，光离离，杂入中国外国悲。日本刀，初铸时，斩牛杀马延刀师。刀师铸刀星辰沉，大海水落沙阴阴。铸刀埋地浇人血，出刀历月两圆缺。斩牛杀马赛刀神，分明宝刀试杀人。将刀藏入死人腹，太白经天鬼神哭。北风刀气腥，南风刀气青。曾佐帝王子，杀人夺人城。杀人论功不及刀，宝刀尔亦空徒劳。风乾人耳壹百斤，为君致谢日本人。"}