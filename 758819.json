{"id":"758819","title":"念奴娇 桃源涧观瀑","dynasty":"清","author":"殷秉玑","text":"朅来闲眺，恰天风御我，穿云而上。昨夜山中新雨过，万壑千岩奔放。清不迷烟，白还若霰，一涧潺潺响。衣襟沾湿，扑来诗思飞荡。亭外鸟唤醍醐，堪同觞咏，好和归樵唱。石壁为屏苔作席，更有松阴如帐。林果供肴，岩泉酿酒，也可充吟脏。山灵休笑，尘外谁是清旷。"}