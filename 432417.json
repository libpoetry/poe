{"id":"432417","title":"生平不解作咏物诗，冬窗晴暖，红梅作花，眷然不能已于言","dynasty":"近现代","author":"汪精卫","text":"鹤瞑髹栏日上迟，南枝红影静中移。由来潇洒出尘者，定有芳华绝世姿。风骨转教添妩媚，冬心聊复寄冲夷。与君冰雪周旋久，欲近脂香似未宜。朝霞和雪作肌肤，更把宫砂渍臂腴。火齐光芒娇欲吐，水沈香气暗相濡。终留玉洁冰清在，自与嫣红姹紫殊。底事凝脂生薄晕，似闻佳婿是林逋。"}