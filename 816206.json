{"id":"816206","title":"咏地瓜","dynasty":"清","author":"黄化鲤","text":"兽掌龙蹄并有名，匀匀禹甸种初成。自从海外传嘉植，功用而今六谷争。不是黄台旧种传，周原生处陌连阡。青精好饭无他让，绝胜蹲鸱与玉延。味比青门食更甘，满园红种及时探。世间多少奇珍果，无补饔飧也自惭。酿成佳醴异香清，太白觞飞醉月倾。却笑江陵千树橘，封侯空自博虚名。"}