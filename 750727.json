{"id":"750727","title":"莘县城西见荷花","dynasty":"清","author":"赵国华","text":"县小常可喜，晨出暮必至。行行烦暑散，飒然寡车骑。隐约城西隅，田水湛明媚。迤逦三四亩，藕花出禾穗。邑境久荒瘠，见此足心慰。立马暂向前，宛尔纳凉地。参差缀香梗，野风满翘翠。亭亭处幽静，喧戏谢童稚。他日吾不知，咫尺愧为吏。傥有高怀人，独清在衡泌。"}