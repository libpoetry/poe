{"id":"1239405","title":"青楼怨","dynasty":"元末明初","author":"刘涣","text":"锦楼花雾飘绿尘，芙蓉屏深凝浅春。微酣着人娇欲睡，彩云载梦隔湘水。双螺小娃催理妆，粉绵拂拭鸾镜光。浓黛扫眉桂叶长，凉露濯手蔷薇香。家本石城南市住，早年悔作青楼倡。十八梳成金翅髻，青虫簪滑鸦背腻。歌声绕梁揭尘起，细簧咽秋凤雏语。翠绡舞衣珠佩结，砑金天鹅银蛱蝶。神女骑龙别楚宫，巫云蜀雨随峡风。别离何多欢乐少，牛女隔河怨秋老。黄衫少年下楼去，马蹄隆隆浩无主。"}