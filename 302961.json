{"id":"302961","title":"解连环·暮阴犹结","dynasty":"现代","author":"黄侃","text":"暮阴犹结。上西楼眺远，怨怀何极。算楚乡还隔寒云，怕兰惠变衰，顿成秋色。岁晚关河，渺归梦独迷南北。祇佳人望切，汉浦雁稀，枉劳相忆。年华正惊易掷。更枫林露落，乌恨头白。最伤心一抹遥山，带疏树断烟，做成凄碧。感入苍茫，试付与空江潮汐。剩襟间泪珠渐冷，问谁见得。"}