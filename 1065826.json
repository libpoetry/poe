{"id":"1065826","title":"不睡","dynasty":"宋","author":"苏过","text":"四邻悄悄鼾殷床，惟有客梦不得长。柴门独掩灯有晕，攲枕未熟背已芒。四更山月来洞房，炯炯孤影射屋梁。茅檐窸窣鼠自齧，烟树苍莽枭为祥。海风萧萧振槁叶，溪声涖涖决废塘。二三黄冠真可悯，空祠夜祷寒欲僵。步虚声断翠微远，钟磬时款幽人堂。山城寂寞消残漏，鼓角凄悲吟晓霜。悬知此时我独觉，胡为百想悬肺肠。鸡鸣世务纷如织，曷此顷刻聊坐忘。"}