{"id":"1156838","title":"奉和裴令公新成午桥庄绿野堂即事","dynasty":"唐","author":"白居易","text":"旧径开桃李，新池凿凤皇。只添丞相阁，不改午桥庄。远处尘埃少，闲中日月长。青山为外屏，绿野是前堂。引水多随势，栽松不趁行。年华玩风景，春事看农桑。花妒谢家妓，兰偷荀令香。游丝飘酒席，瀑布溅琴床。巢许终身稳，萧曹到老忙。千年落公便，进退处中央。"}