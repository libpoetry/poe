{"id":"796886","title":"金缕曲 次絅士韵","dynasty":"清","author":"赵我佩","text":"北宋南唐继。问词坛、双飞健将，而今有几。太白才华江令笔，一样花生梦里。谱妙句、金荃堪拟。旧酿蒲桃新拨瓮，倒芳樽、共把尘襟洗。沧海量，更谁比。清谈雅吐如虹气。骋吟怀、齐霏玉屑，尘挥难已。便化西湖波作酒，那怕刘伶醉死。总不学、眼醒屈子。我亦浇书成素癖，要青旗、买遍江南地。拼酩酊，画屏倚。"}