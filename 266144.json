{"id":"266144","title":"一萼红·前题和厚师作","dynasty":"现代","author":"王理孚","text":"慰揆携。正英华含咀，韵事隔年题。菜脑生筋，芥苔似臂，登盘纤手柔荑。相识在、酸咸以外，怪吴儿、蒸食误哀梨。毕竟儒生，别饶风味，古寺寒齑。记得春雷未动，趁龙孙眠稳，先破香泥。转眼青青，后来居上，叶苗高与肩齐。难消受、临风摇曳，笑甜头、如蔗只卑栖。遑问锄翁辛苦，霜雪分畦。"}