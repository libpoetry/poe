{"id":"724666","title":"赠王太常僧达诗","dynasty":"南北朝","author":"颜延之","text":"玉水记方流，璇源载圆折。蓄宝每希声，虽秘犹彰彻。聆龙■九渊，闻凤窥丹穴。历听岂多士，岿然觏时哲。舒文广国华，敷言远朝列。德辉灼邦懋，芳风被乡耋。侧同幽人居，郊扉常昼闭。林闾时晏开，亟回长者辙。庭昏见野阴，山明望松雪。静惟浃群化，徂生入穷节。豫往诚欢歇，悲来非乐阕。属美谢繁翰，遥怀具短札。"}