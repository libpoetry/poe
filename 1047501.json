{"id":"1047501","title":"奉酬舜文即次元韵","dynasty":"宋","author":"沈辽","text":"我生无庸如断络，已分老死填沟壑。不能掉舌强附会，何暇论经更穿凿。莱芜甑敝欲生尘，玉川婢粗常赤脚。世间要涂不易骤，身外名缰谁可缚。本无道义轻王公，亦不悲伤念流落。水乡夏半不厌热，绕舍新篁尚含箨。讼庭钩距非吾事，吏案烦苛都可却。农民渐使安圳亩，和气终须蠲疹瘼。子羽不肯过我室，悬榻何妨卧西阁。年来多病亦废饮，墙下度泥委杯酌。旧学迂疏不适时，譬如石田何可穫。欲捕大鹏逐岭峤，终不劳心事弋缴。行当归扫乌峰下，试鍊金鼎长生药。"}