{"id":"682897","title":"遣怀用前韵二首","dynasty":"明","author":"尹台","text":"久狎山中猿鹤伴，翻猜池上凤鸾群。蓬莱晚照流仙气，碣石秋阴动朔云。白璧招贤成往叹，黄金好士只空闻。岁残兰芷能无变，霜露留夷恐不分。忆昨名山窥阴绝，霞情雾思邈仙群。金房暗想丹床火，玉笈虚霾石阁云。缑曲鸾骖违夙许，辽西鹤使断今闻。岩扉岳户何曾闭，咫尺烟霄路莫分。"}