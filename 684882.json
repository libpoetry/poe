{"id":"684882","title":"挽畦乐处士梁先生","dynasty":"明","author":"王洪","text":"逝水赴大壑，白日倾西山。浩浩阳阴移，谁能出其间。养形奚足存，委顺乃所安。乘化而逍遥，宁复怀咏叹。达生固无忧，遗世乃观化。高举出九霄，星辰在其下。阴阳为炉炭，万物皆土苴。何必殉夭殁，滞情悲外假。殇子匪为夭，彭生匪为寿。千驷或若无，令德在不朽。鸿冥或蜚声，豹隐不可觏。盘桓一世中，昭晰千载后。"}