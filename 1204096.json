{"id":"1204096","title":"摸鱼儿 真定城南异尘堂同诸公晚眺","dynasty":"元","author":"白朴","text":"敞青红、水边窗外，登临元有佳趣。薰风荡漾昆明锦，一片藕花无数。才欲语。香暗度。红尘不到苍烟渚。多情鸥鹭。尽翠盖摇残，红衣落尽，相与伴风雨。横塘路。好在吴儿越女。扁舟几度来去。采菱歌断三湘远，寂寞岸花汀树。天已暮。更留看，飘然月下凌波步。风流自许。待载酒重来，淋漓醉墨，为写洛神赋。"}