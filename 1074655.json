{"id":"1074655","title":"得宝子","dynasty":"宋","author":"周紫芝","text":"蓬莱宫中春草绿，君王无事欢不足。宜春北院小蛾眉，日日霓裳按新曲。侍女倾心复尽计，歌舞君前不如意。今年新得太真妃，从此龙颜不胜喜。望春楼下纥那歌，枉说扬州古铜器。梨园乐府两部齐，尽歌乐府新歌词。君门谁道九重远，岁久欢声闻远夷。渔阳万骑仓黄入，帐中妃子吞声泣。当时掌上不忍看，玉骨埋时烟雨湿。属车尘远空邮亭，邮亭牧竖嗟娉婷。凌波袜在香未绝，万人争看俱伤情。一朝持入咸阳市，空得千金贾客惊。"}