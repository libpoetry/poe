{"id":"1252835","title":"遣兴四首","dynasty":"元末明初","author":"王冕","text":"破屋悬寒雨，空窗度晓云。家贫无外虑，身老厌多闻。草木随时长，虫鱼自作群。行吟聊遣兴，不必论功勋。直北黄河走，江南白浪浮。人民正饥渴，官府急诛求。处处催兵器，城城建火楼。老吾头已白，忍死为君忧。老来百病出，坐卧不能安。稍得春风暖，寻忧夜雨寒。中原人倥偬，南国步艰难。薇省分权重，匡时自选官。旌旗明紫塞，云雾暗潼关。尽说王师盛，应知伯道艰。东风吹白草，落日动青山。羽檄飞边报，将军信雅閒。"}