{"id":"1117598","title":"依韵和尚用之秀才梅花二首","dynasty":"宋","author":"陆佃","text":"假借铅华素不曾，肯将桃李较衰荣。向人有意如相识，混雪无言耻自明。青帝信音元苦远，素娥风调不胜清。爱君诗思诚高古，睥睨玄尊与太羹。年年先发更谁曾，憔悴中间独自荣。素艳得如人淡伫，暗香能共雪分明。银河魄转霜风耐，青冢魂归月夜清。莫与将军轻止渴，须知丞相要调羹。"}