{"id":"264727","title":"金缕曲·五十九岁初度日制此四阕自寿。兼以自励","dynasty":"现代","author":"王用宾","text":"我本狂生耳。忆当初、手能切玉，眼粗知字。天下澄清还自许，到处结交畸士。黄海外、欣逢知己。歃血盟书成信誓，旧神州、光复从今起。连朔汉，纠同志。两河屹作中流砥。与关中、义师犄角，犯兵家忌。辛亥功归牵掣力，绾毂东南形势。伤癸丑、人非事异。漭漭胡尘重弥漫，十余年、变革中途替。无限恨，复谁识。"}