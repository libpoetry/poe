{"id":"303794","title":"摸鱼子·丁酉初春送器伯还运城","dynasty":"清代","author":"陈方恪","text":"渺关河、春鸿秋燕，一年一度来往。灯期祗道江南好，偏是雪花如掌。孤俊赏。归趁及、汾香酒熟开春盎。云山北向。任抱犊书残，飞狐径没，怀古托微尚。飘蓬恨，十载栖迟相望。河源何处同访。偷閒莫问劳生事，且挹钟山朝爽。从俯仰。还喜有、征装满叠新诗帐。骊歌又唱。试检点樽前，几人犹在，休与话惆怅。"}