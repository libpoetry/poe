{"id":"508441","title":"和陶诗 桃花源","dynasty":"明","author":"李贤（原德","text":"武陵桃花源，邈矣隔人世。祖龙流毒深，秦人从此逝。君臣道虽乖，父子伦不废。桑麻接墟里，林泉任游憩。奉先洁蘋藻，课子匪文艺。永结比邻欢，夙驾久已税。树颠有鸡鸣，花间闻犬吠。柴门倚山开，衣服随身制。物外自成村，世人孰能诣。川平土气和，老稚无札厉。草木递荣枯，因之验时岁。禽鸟声相和，猿狖性多慧。当时商山隐，同此远尘界。仙源不易寻，白云重遮蔽。渔郎独何幸，能造尘境外。再访不可得，徒此感神契。"}