{"id":"1035020","title":"杨仲博生日","dynasty":"宋","author":"魏了翁","text":"金街隆隆晓钟动，倚马禁门续残梦。梦惊风雨摇江霏，恍如秋浦哦诗时。觉来丝丝理前绪，犹记平塍蟹鱼句。是日江风吹倒山，船头白浪高黏天。两家儿女揽衣出，草草杯盘作生日。自从襆被趋帝京，二年不见波涛惊。不知风色今安否，但见朝朝侍明主。银鞍白马上晴空，鸣鞘戒仗天无风。朝回为君庆初度，才上心来到秋浦。君今去作什邡侯，归兴如山不可留。只虞江上风色恶，不似帝城镇欢乐。高楼大第插云霓，烟花眩眼明春晖。吾侪且可饮，勿问尚书期。为我歌，毋庸归。"}