{"id":"1220073","title":"赋豆腐","dynasty":"元","author":"朱晞颜","text":"秋风入荒落，疏篱搆霜蔓。枯萁委蝉蜕，老荚剥羊眼。离离珠走盘，圆净真可贯。谁将蚁旋手，倒注入空窾。殷殷雷转岩，啧啧鱼吐泫。居然盆盎中，零乱舞鹅观。伟哉就鼎功，囊封有奇粲。馀习尚儒酸，点染形质幻。俄惊赵璧全，却讶白石烂。全胜塞上酥，轻比东坡糁。固知滋味长，尤喜齿牙暖。那资糠秕馀，杂糅出肤浅。终惭菉葛纤，生被脂粉涴。餐⽟定有方，咄嗟良可办。"}