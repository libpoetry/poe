{"id":"467679","title":"梅花十一首 其二","dynasty":"当代","author":"崔荣江","text":"前身认取是梅花，一谪红尘教俗些。怯立枝前花不识，生将咫尺作天涯。寄梅文字未能删，心思成疴竟积顽。无计翻教妒和靖，先拈一朵在孤山。年年花事雪中寻，总有新红叫客吟。憾是姻缘悭一面，痴来也未动梅心。一天风雪倍增寒，不忍凋萧客鼻酸。忽有新妍开玓瓅，梅枝斜在玉阑干。为祛深寒酌酒温，咂来滋味有香痕。卷帘探看香生处，一树梅花半掩门。曾经柳眼肯青垂，薄幸东风别有时。不若梅心怜落寞，于冬寒里赠花枝。不教俗垢亵侬身，些许沾衣也玉尘。好雪且濡心不死，年头争发一枝春。晓来初雪盖嶒崚，记有寒枝起客兴。便上高崖寻冷艳，一双青眼向梅凝。忍教飞雪掩梅妆，彼此相思许两忘。君若有心恒久远，可于春始觅行藏。拥雪年头不肯眠，春心破腊许争先。浓时却怕园芳妒，悄点人妆到额前。"}