{"id":"408711","title":"题船山先生惜马图","dynasty":"近现代","author":"舒云逵","text":"龙媒夭矫蹑云起，房精下应渥洼水。莽然四顾惊向天，世无伯乐空千里。船山太史天人流，九衢轨道开骅骝。日月沈冥跨沧海，风云蹙蹋淩清秋。平生好马有奇性，肯与庸流供和应。王济只解纵浮奢，支公始是怜神骏。我闻相人相马两无殊，不贵形貌贵神模。赏识牝牡骊黄外，得精可以忘其粗。不然瘦骨嶙峋良已朽，千金市骏胡为乎。黄沙喷地莽空阔，昭王台倾今已芜。又况英雄弗以成败论，马之得失非马病。有时高举淩天闲，一落风尘遽衰顿。食刍恒不饱，啖豆恒苦饥，盐车驾轭声酸嘶。回视驽骀辈，翔步临天池。朱缨飘颔扬其颐，垂头空嗟髀肉滋，金羁玉勒终无时。呜呼良马到此真堪惜，顾视清高复何益。白日荡荡天宇宽，仰视雕鹗盘云疾。世权倾倒任谁操，千古才流同洒泣。先生时方强仕年，爱才如马气如仙。不独九方竞特识，欲从八骏相回旋。上可以肃龙廷仗，下可以扫狼胥烟。然后勒铭燕然顶，图功麟阁巅。日临四寓，风清八埏。鸾和鸣禦螭坳前，西极流赭形于篇。五花锦鞯大宛种，一曲铙歌清庙弦。此意不遂凭谁传，播之尺幅全其天。呜呼子生晚矣时非遇，披览斯图识真趣。安得伯时重添毫，画我驰驱在前路。云车风马翩然来，虽为执鞭所欣慕。猗嗟乎，神龙追逐谁相先，遥指五云最多处。"}