{"id":"691231","title":"伯起启图公给纶三兄端阳后见过得江字","dynasty":"明","author":"李孙宸","text":"屏居无计避嚣咙，暂喜门庭道驾双。撷艾芳辰过帝里，采莲佳事忆珠江。清吟酒盏难成醉，细语尘心觉尽降。向夕不堪分手处，墙东萝月正临窗。天涯有客问南艭，聊复相从倒玉缸。仙石暂看归鹤只，词坛宁负贯雕双。时名君自联翩起，侠气吾今已欲降。后夜相思何处所，万溪明月水淙淙。"}