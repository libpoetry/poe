{"id":"1111337","title":"寄行之","dynasty":"宋","author":"许景衡","text":"城南城北长嫌远，卜得甘泉坊里居。笑语不愁归去晚，往还可似向来疏。二毛自觉身将老，一别谁怜岁又除。定是乌银正忙里，怪生没个寄来书。问讯卢家大小僧，忆渠旅思为消凝。春禽言语得能好，秋水精神更乞增。今日垂髫且嬉戏，他年鼓翼看飞腾。悬知父党无能解，头白丝丝面有棱。"}