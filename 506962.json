{"id":"506962","title":"送兵部侍郎徐良玉考满复任","dynasty":"明","author":"杨荣","text":"朝廷图治臻虞唐，峨峨廊庙登俊良。六卿分理各有属，大纲一举众目张。夏官司马掌邦政，统制戎师卫民命。任高责重职匪轻，德厚才良始能称。徐君筮仕当壮年，皇华使节周八埏。为郎粉署著劳绩，佐政银台承宠迁。金闺出入久通籍，瞻望天颜才咫尺。惓惓夙夜竭忠诚，烱烱丹心抱清白。先皇擢贰夏官卿，几年莅职居南京。提纲挈领百事举，往往群僚推老成。朅来考绩觐枫陛，书最南还别知己。驿路霜酣木叶丹，潞水风高翠涛起。山连岱岳神秀钟，路入徐扬风物同。石城钟阜自天设，虎踞龙蟠今古雄。君归为政励初志，上副宸衷广仁治。惟将盛业继古人，终有清名照来世。"}