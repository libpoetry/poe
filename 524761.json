{"id":"524761","title":"相忆行寄鲁南钦佩","dynasty":"明","author":"顾璘","text":"金陵帝城行乐多，荏苒独奈春宵何。楼台压空云构丽，通衢曲巷相盘佗。城头月起光如日，万户华灯映街出。风窗雾阁隐玲珑，宝马香车意非一。虎头桥下是吾庐，清夜邀宾乐有馀。漏转几回飘火树，酒酣千遍倒砗磲。座中高客让陈王，风雅纷纭翰墨场。学士争观杜陵赋，尚书不怪孟公狂。嗟予中路忽分飞，戢羽湘江久未归。明朝客舍逢元夕，独坐思君泪满衣。"}