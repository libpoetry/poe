{"id":"1124404","title":"荆□范侍郎挽词三首","dynasty":"宋","author":"项安世","text":"布韦得路如公几，少壮登朝至老衰。东观西雍盈记石，南宫北省遍絇丝。童童戟纛开淮楚，奕奕图书冠马龟。回首人间心事足，去寻天上玉楼期。功畏人知不遣闻，双双荣国孝曾孙。果州汲绠无遗力，荆府调胹有德言。此日美人俱厌代，何时病士得开门。西风一掬涪翁泪，滴向公家两郁尊。岁戊戌秋倾鲁盖，公杨勋甫共吴船。攀萝自此门阑密，寓茇经年里闬连。二十六番新火变，四千石帅旧情坚。万间忽作堂堂坏，杜屋无茅始可怜。"}