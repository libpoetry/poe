{"id":"56278","title":"题高尚书九江暑雨图","dynasty":"明代","author":"九皋声公","text":"尚书画山山巃嵸，九江秀色开森茸。况当五月暑雨交，云气滃勃川光动。五峰削出青如莲，绿树仿佛闻零猿。犹瞻谢朓青山宅，不见米家书画船。何人出门面山立，头上乌纱翠痕湿。谁唤山东李谪仙，来观瀑布三千尺。于今戈戟乱如麻，使我披图一永嗟。欲买沃洲归共隐，江山如此属谁家？"}