{"id":"543473","title":"归途过真觉寺五招提突兀云际与帝城诸宫阙参差相望寺中车马旁午盖渐近国门云","dynasty":"明","author":"胡应麟","text":"真觉依帝城，参差仅十里。削成五招提，如薄太清起。凭高尽胡越，眺迥入箕尾。七层际空遥，千级去天咫。青霞湿衣袂，紫雾飘杖履。羲和驭金轮，拘翼凭玉几。俯身视尘闉，局促类蝼蚁。何当八翼成，昏黑犹徙倚。"}