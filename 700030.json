{"id":"700030","title":"阅兵奏凯 阅兵一","dynasty":"明","author":"陶安","text":"鸟翔虎翼亘连衡，江上风云万甲兵。惊骇蚩尤旗顿捲，豺狼何处敢横行。巍巍左纛领干旄，百万神兵涌怒涛。战舰际天笳鼓震，定堪江海戮鲸鳌。负固荆蛮久不庭，皇天眷德统天兵。戎衣一着诛魁丑，万姓讴歌四海清。圣主亲征百辟从，躬提黄钺振皇风。却嗟螳臂那当辙，万甲桓桓画虎熊。艨艟山拥塞荆湖，百万貔貅结阵图。火筏扼喉冲浪蹙，须臾窟穴尽鼪鼯。交锋酣战六时过，湖面僵尸蔽白波。一箭流星酋首殪，军民百万动欢歌。天皇赫怒静荆蛮，号令威严重若山。诸将奋先随克捷，六军踊跃凯歌还。征讨凶残奏凯旋，圣皇功德并尧天。从今汛扫华夷净，海晏河清万万年。"}