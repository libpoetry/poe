{"id":"1248769","title":"戏赠乍浦税使歌","dynasty":"元末明初","author":"张宪","text":"去年四月雨如竹，钱币不行百姓哭。故人走马初一官，日日诛求征税足。今年四月雨如箭，海贼东来船著岸。土兵东走百姓空，商征不成官吏散。故人本是西河夫，杀贼得官心气粗。如何临难乃无勇，不敢东向鸣桑弧。君不见彭城刘寄奴，长刀独战今非无。"}