{"id":"802897","title":"摸鱼儿 花魂","dynasty":"清","author":"杨抡","text":"最关心、数花风过，落红阵阵如雨。丛铃尚解零星语，为甚暗添酸楚。春欲去。剩一点、灵犀荡漾驾鸯浦。寻芳早误。趁淡月笼烟，轻云蘸水，好认再来路。千般虑，茵溷何从自主。昙华终仗超度。粉魔香劫寻常事，埋恨几堆黄土。须省悟。便蝴蝶、灰飞未算长生库。骚经漫注。纵剪纸能招，悬幡待引，有梦枉凝伫。"}