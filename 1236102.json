{"id":"1236102","title":"故御史王楚鳌元戴为临川王伯达三画求题","dynasty":"元","author":"张翥","text":"双凤山人茅作屋，五云阁吏绣为衣。写将潇洒沧洲趣，留待风流二老归。岁月无情遗墨在，江湖多事宿心违。寒藤古木江西道，惟有当年白雁飞。罨画溪头春水波，美人兰棹远来过。杯如贺老稽山酒，曲有吴儿小海歌。楼馆云晴空翠湿，汀洲花暗夕阳多。只今粉墨馀高致，愁绝樵风冷薜萝。小吏堞前烟水空，淮山无数直丛丛。使君援笔写秋色，舟子唱桡乘晚风。几处渔家依落木，半汀残照下飞鸿。白云望断仙游远，应在蓬莱碧海中。"}