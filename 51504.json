{"id":"51504","title":"自钱塘由富春桐江抵七里滩同范仲昭","dynasty":"明代","author":"王叔承","text":"鸣榔晓发钱塘江，波开绿酒浮春缸。江风吹帆三百里，青山片片随船窗。山头挂天根插水，两岸阴森那可已。游郎如坐彩云来，人家尽住瑶屏里。三江烟树嗟空阔，谁道龙中更奇绝。陡岩岚翠寒扑肌，拂手藤花洒香雪。荆扉女儿扬茜裙，映柳窥人半明灭。山村酒价不用钱，笑减青粳沽竹叶。风波相遇皆行迈，死生肯付乾坤外。采芝昨上桐君庐，占星又宿严陵濑。"}