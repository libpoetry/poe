{"id":"1037002","title":"智衲草书","dynasty":"宋","author":"米芾","text":"人爱老张书已颠，我知醉素心通天。笔锋卷起三峡水，墨色染遍万壑泉。兴来飒飒吼风雨，落纸往往翻云烟。怒蛟狂虺忽惊走，满手黑电争回旋。人间一日醉梦觉，物外万态涵无边。使人壮观不知已，脱身直恐凌飞仙。弃笔为山傥无苦，洗墨成池何足数。其来精绝自凝神，不在公孙浑脱舞。"}