{"id":"128799","title":"奉和大观文相公见寄古风","dynasty":"宋代","author":"许翰","text":"旃裘乱衣裳，风雨飘屋庐。南奔万里空，脱死锋镝余。翠华狩绝域，黄尘翳修涂。朝无嵇侍中，溅血沾谁裾。夷儿金束袍，漉蔌悬珊瑚。骄气吞九州，投饵术已疏。公捐绕朝策，观化聊据梧。凤凰渺鸿乙，紫氛谁与俱。丘壑岁已晚，钟鼎功未书。弃置委时运，超摇游物初。此忧自古有，此乐绝世无。邂逅拯横流，功成吾不居。"}