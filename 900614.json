{"id":"900614","title":"陪安国舍人劳农北郊分韵得阑字","dynasty":"宋","author":"张栻","text":"寒收花尚瘦，风静江不湍。元戎肃千骑，历览无留难。好景要徐出，微云故遮阑。惟春布嘉惠，公岂乐游观。庞眉八十老，扶杖来蹒跚。去年幸一稔，何以报长官。酌酒公自劳，得无有愁叹。嗟哉三章约，所贵简且宽。黄堂载清静，自觉田里安。须公出妙语，兹游记不刊。"}