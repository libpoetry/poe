{"id":"700494","title":"和见素林公云庄杂咏八首","dynasty":"明","author":"顾璘","text":"英英岩际云，相将庇幽独。肓风自震荡，慎勿憾我屋。朝暮耕鲜云，结子如黍密。煮作山中饭，还共山人食。苦心日宛转，九原竟寥寞。服尽泪随尽，此道今人薄。高风亦有隳，明祀亦有匮。千秋万若心，直与云山对。白玉开洞房，药田元气湿。老龙雨四海，向晚随云入。隔海望三山，银涛立青璧。神游挟飞仙，玩弄扶桑日。三峰峭而尊，凝神入虚靓。青天动光彩，灭尽浮云影。石屏在岩幽，不习见冠盖。时有明月期，散发坐相待。"}