{"id":"481842","title":"宿桃溪方翁家赠别","dynasty":"明","author":"王称","text":"清溪一带缘桃花，春来水上流胡麻。东风寻源泛瑶棹，云中远见山人家。于兹水木相含景，袅袅松杉乱天影。少焉林壑众籁鸣，巾舄飞来片云冷。二三老翁住东陂，薜衣霜雪垂两眉。自言入山岁已久，不知人世今何时。传闻有客惊还喜，共荐清泉饭松子。烟林雾筱不逢人，碧草苔花应满地。问余何事在尘间，那似山中日月閒。涧户聊同鱼鸟醉，石床常伴云霞眠。乍逢灵境真堪悦，区缘未谢还成别。别后重来定几时，梦绕溪边绿萝月。"}