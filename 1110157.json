{"id":"1110157","title":"和鹿鸣燕进士二首","dynasty":"宋","author":"吕陶","text":"石室宏开化二川，文场今岁不遗贤。莺凭暖律方迁木，鹤遇祥云必到天。随贡充庭知有路，乘风破浪去如船。龙墀唱第程涂近，应在春馀数日前。里有宾兴方启燕，诗称乐育愿升歌。英才尽向师门出，贵器须凭匠手磋。泽射定誇杨叶箭，乡衣便促锦机梭。诸生大捷诸公赐，先纪王勋后战多。"}