{"id":"1059600","title":"母氏安康郡太君生日三十韵","dynasty":"宋","author":"邹浩","text":"朱明初启节，分卦属纯乾。善积名门久，祥开淑质贤。柔仪应月吕，和气集薰弦。奕世儒风蔼，持家礼法传。乘龙来配德，采藻助承先。姑耄勤朝乳，功馀绎旧编。卜邻严子教，截发盛宾筵。萱草欣多豫，鸤鸠咏不偏。乡闾师肃穆，坤道信完全。自辍齐眉奉，尤于内典专。三车窥至喻，一笑悟真筌。荣辱忘区别，优游任众缘。居常遵坦路，方寸湛澄渊。浩也端愚陋，身兮数仆颠。范滂蒙训敕，梦得念慈怜。放逐清湘外，羁縻苍桂边。遥知今日燕，想见瑞炉烟。弟侄纷为寿，亲朋俨造前。焚香控南斗，极目望东阡。鸾鹤翔仙岭，龟鱼动乐川。安康符郡号，昌炽赋诗篇。计已闻消息，惟新获洗湔。赐环叨霈泽，衣綵即归田。省定深如志，生成实荷天。岂徒宽虑耳，必是倍欢然。虽阻随行拜，犹胜避瘴眠。鹏抟九万里，椿大八千年。就养逾曾晰，承颜继闵骞。尚存诚意在，终冀夙心圆。永结老人好，星光盈紫躔。"}