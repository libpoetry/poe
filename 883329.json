{"id":"883329","title":"风流子","dynasty":"宋","author":"孙惟信","text":"三叠古阳关。轻寒噤、清月满征鞍。记玉笋揽衣，翠囊亲赠，绣巾揾脸，金柳初攀。自回首，燕台云掩冉，凤阁雨阑珊。天有尽头，水无西注，鬓难留黑，带易成宽。啼妆，东风悄，菱花在，拟倩锦字封还。应想恨蛾凝黛，慵髻堆鬟。奈情逐事迁，心随春老，梦和香冷，欢与花残。闲煞唾茸窗阁，十二屏山。"}