{"id":"685153","title":"古诗三首","dynasty":"明","author":"王景","text":"皇天无停枢，四运迭相迫。朝阳忽东升，怅望倏已夕。伊谁执其驭，六辔不遑息。使我下土人，俯仰空役役。我愿扳六龙，驻彼扶桑域。遨游黄道中，流光自辉赫。万物同一春，欣欣布佳泽。羲和不我与，徒有泪沾臆。昼短夜乃长，何以屏阴慝。明月出天东，团团历东井。不因朝阳辉，何以散光景。中涵古桂华，期与天地永。本体无盈亏，清明乃其性。常恐中天云，翳此山河影。有如浊水珠，弃置谁复省。长风一扫荡，恒若冰鉴炯。白玉十二楼，照耀蓬莱境。瀛海寰九区，咫尺万余里。神州与赤县，相去还有几。层峰高矗天，大泽下无底。平陆走龙蛇，白昼啸夔魅。遂使林林者，高下几歔欷。谁能致其平，为我屏妖翳。凿山湮巨壑，弥天作平地。地平天乃成，四时运元气。"}