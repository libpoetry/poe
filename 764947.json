{"id":"764947","title":"浣溪纱 其四 十年前谱江山船曲八阙钱塘富春间十七八女郎争引箜篌传唱今秋重至江干雾鬓风鬟都非畴昔亦无能翻旧曲者酒酣耳热情思黯然偶诵旧曲誇客客曰对新人诵旧曲江郎才尽耶遂即席重倚八阙命曰后江山船曲","dynasty":"清","author":"薛时雨","text":"听水听风伴寂寥。邮亭官妓仿前朝。因缘只在木兰桡。绿树暗藏鹦鹉语，碧梧新结凤凰巢。夜深私授郁轮袍。"}