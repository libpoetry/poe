{"id":"1083515","title":"寄题馀姚严公堂","dynasty":"宋","author":"范浚","text":"汉家蒲车邀客星，严公高举鸿冥冥。故人作帝且不屈，肯复俯首趋群卿。姚江知是公卿聚，乡人尚敬陈山墓。宁须封鬣卧麒麟，古陇荒凉名自著。徐侯健令聊弦歌，草鞠犴圄庭张罗。作堂县圃得面势，正见列岫青峨峨。堂名不为游观设，标榜严公仰前哲。令方冰檗事清修，日企陈山思砥节。世人慕贵不足论，下马泣拜汾阳坟。令今但望钓翁冢，好尚与俗真莸薰。往闻范公当守睦，严濑奉祠初结屋。至今压水抗轩楹，高椓檐牙映乔木。此堂徐侯能始基，后来继者知为谁。垩丹他日傥漫漶，补理勿废兹良规。"}