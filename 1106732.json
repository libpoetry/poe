{"id":"1106732","title":"题承庵二首","dynasty":"宋","author":"王柏","text":"十年足不到承庵，抚事兴思重怆然。风急雁行斜漠漠，夜深蟾影弄娟娟。炉亭暖彻通宵火，鱼板惊残向晓眠。欲识本来真面目，杖藜未免再留连。神封王爵号优游，众水奔归祠下流。沃若郊原真可隐，悠然心景自相投。绵绵野径蟠山腹，瑟瑟枯溪泻石头。直到法华高处望，天珍未许有心求。"}