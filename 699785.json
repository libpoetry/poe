{"id":"699785","title":"季秋晦日暂厝五节百宜山中作秋招诗五首","dynasty":"明","author":"郭之奇","text":"悲与秋风别，愁泪再三弹。念秋辞我去，白云何所欢。林峦多刻削，霜露苦相繁。秋气尔何物，凋伤亦自残。是以前山色，幽人作意看。澄心高廓外，洗虑泬漻端。天路无终隔，二跳如转丸。毋为独秋感，与君结岁寒。秋澜飞涨海，冬日著寒山。久客怀幽意，悲时多苦颜。人生哀乐趣，不离久暂间。谁分生死界，长作古今闲。芳草经时忆，白云每处閒。古之伤心者，钟情亦自艰。登临何所送，淹留为尔攀。嗟哉人日远，孰忍见秋还。招秋秋日遥，招魂魂在否。春心散江南，极目犹千里。秋魂聚海北，伤怀迷尺咫。风兰动幽壑，霜荷翻碧水。菲菲上下迎，入抱疑之子。明明掌上珠，寂寂衾中美。郁没诸悲魂，悠悠三载矣。梦帝久难筮，巫阳今孰使。黄山何历历，玉水自洋洋。故室迟归反，魂兮莫自伤。我怀无閒隔，魂应佽我旁。慎毋轻去我，以离彼不祥。暮云归碧树，晓日拥残霜。萧萧云日际，片片绾柔肠。京泉无信息，愁梦每相妨。魂兮梦可接，岂辞冬夜长。魂兮舍我翔，何为乎四方。四方及山水，谅非魂所喜。魂兮莫之东，终风多噎濛。魂兮莫之南，炎土蔽飞岚。魂兮莫之西，流沙千里迷。魂兮莫之北，烛龙衔霜逼。魂兮莫之山，深林恶兽顽。魂兮莫之海，巨壑狂波在。魂兮从我归，百岁岂相违。魂兮归去来，胡为令我哀。"}