{"id":"727234","title":"奉答内兄希叔诗","dynasty":"南北朝","author":"陆厥","text":"嘉惠承帝子，躧履奉王孙。属叨金马署，又点铜龙门。出入平津邸，一见孟尝尊。归来翳桑柘，朝夕异凉温。徂落固云是，寂蔑终如斯。杜门清三径，坐槛临曲池。凫鹄啸俦侣，荷芰如参差。虽无田田叶，及尔泛涟漪。春华与秋实，庶子及家臣。王门所以贵，自古多俊民。离宫收杞梓，华屋富徐陈。平旦上林苑，日入伊水滨。书记既翩翩，赋歌能妙绝。相如恧温丽，子云惭笔札。骏足思长陂，此车畏危辙。愧兹山阳燕，空此河阳别。平原十日饮，中散千里游。渤海方淫滞，宜城谁献酬。屏居南山下，临此岁方秋。惜哉时不与，日暮无轻舟。"}