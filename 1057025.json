{"id":"1057025","title":"读县父诗榜","dynasty":"宋","author":"毕仲游","text":"县地苦迫窄，县亭乃荒凉。胡为君子来，到此成诗章。上陈图史乐，次道为政方。终焉戒易足，俾尔能自强。荒亭实何幸，得此人不忘。年深粉墨剥，辞意弥激昂。谁云官冗小，会有真龙藏。其珠在人家，门户常有光。余来诵反覆，感叹鸣中肠。临风亟欲和，把笔犹徬徨。安得杜陵翁，为我题屋梁。"}