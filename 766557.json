{"id":"766557","title":"暗香 忆西园栯梅，用石帚韵调","dynasty":"清","author":"黄燮清","text":"冻烟暝色。补小楼画本，一枝长笛。夜静月寒，天付幽香美人摘。如此溪山最好，偏耽误、词笺吟笔。便算有、驿使携来，离恨落琴席。乡国。路寂寂。怕细数梦痕，翠藓堆积。凤筝暗泣。倚竹娟娟忍追忆。江上归期未准，应望断、潇湘愁碧。问点点、清泪影。可能寄得。"}