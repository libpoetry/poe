{"id":"681537","title":"瞻绿轩","dynasty":"明","author":"陈昌","text":"朝歌湘灵曲，暮吟卫武诗。绿竹久不见，俛仰令人思。绿竹猗猗今在目，千竿万竿森似束。月来琐碎影筛金，风过玲珑声戛玉。初疑家居渭水濆，又疑身住淇园村。鹧鸪朝朝叫阴雨，凤皇夜夜宿寒云。红尘半点不能入，苍雪寻常随衣湿。六逸风流岂足誇，七贤潇洒应难及。客来几度问平安，旋挑紫笋煎龙团。阳春白雪有佳句，往往留在青琅玕。如此轩居良不俗，此君相对温如玉。何须更种海棠花，西园夜夜烧银烛。"}