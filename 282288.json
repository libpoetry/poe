{"id":"282288","title":"李协和都督烈钧自洛访冯焕章司令玉祥于泰山","dynasty":"现代","author":"金天羽","text":"维岱基搆崇，风云千里来。蔚宜熊豹姿，雾隐苍岩隈。普照我曾游，涧谷迂且迥。开轩面长松，鳞鬣缠古苔。起登云步桥，当案见徂徕。八表久同昏，壮士颜低摧。急走卧云壑，心力弛钳锤。篝灯展阴符，无乃伤雄才。李侯夙好诗，句格凌崔嵬。太傅一微吟，响转空山雷。轻齑昨过江，落日玄云颓。逝将返匡庐，筑室安尊罍。开箧出新诗，诗心弥九垓。君登五老峰，为我稍徘徊。赠诗中清角，庶答松吹哀。"}