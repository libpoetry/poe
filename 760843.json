{"id":"760843","title":"絜斋世丈以西园述怀集苏六十韵诗见示，为赋五古四章 其二","dynasty":"清","author":"丘逢甲","text":"东坡谪岭外，诗境益奇绝。公虽度岭来，非谪乃持节。诗境与之同，意态雄且杰。有时用苏语，骤读无能别。云锦巧剪裁，针线痕俱灭。即今西园诗，直与东坡埒。九原如可作，相视应心折。洋洋六百言，中有满腔血。平生巧文章，独有仕宦拙。五十不卿相，九州遍环辙。一官落岭外，冷视炎云热。小小欲设施，动辄肘遭掣。有神祷或灵，有鬼亦容说。奈何眼中人，藐藐敝吾舌。絷骥使勿驰，笑者有跛鳖。西风万里来，难散此郁结。将诗写郁抱，南天夜飞雪。"}