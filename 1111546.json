{"id":"1111546","title":"送沙溪寓居何翔仲四首","dynasty":"宋","author":"何梦桂","text":"夜半舟移世事非，回头沧海劫尘微。千年辽鹤归来晚，畜眼何人识令威。千里关山望白云，归来聊寄倚闾心。人生谁解空桑出，感此汍澜泪满襟。一枕黄粱梦里身，东陵合是种瓜人。相逢不用歌招隐，恐被山林唤孔宾。自笑衰鸿病起低，更怜落树夜乌啼。月明好认南飞去，剩有高枝可择栖。"}