{"id":"356630","title":"壶中天·螺屏翠叠","dynasty":"清代","author":"项鸿祚","text":"螺屏翠叠，几重山浅画，忆他眉妩。柳外斜阳花上月，都是西风吹去。帘轴双钩，镜奁单锁，钞剩闲情赋。瘦琴支枕，卧箫谁理尘谱。天际望杳鳞云，锦书不寄，凉雁鸣烟橹。我未离家心似客，愁在无人知处。病怯灯明，困销茶酽，灰冷芙蓉炷。黄昏又听，竹梢弹碎秋雨。"}