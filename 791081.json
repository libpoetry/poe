{"id":"791081","title":"七夕谣","dynasty":"清","author":"赵清瑞","text":"嫁女与征夫，不如弃路旁。后人诵此语，恻恻心暗伤。团圆儿女情，根本在农桑。饭熟午鸡啼，饟黍食箪凉。削梧助膏沐，鬓贴菜花黄。一日十二时，形影俪容光。人间无离别，天上有河梁。托业耕织同，两宿若参商。缩地乏壶公，鍊石窘娲皇。河鼓盼锦缄，天孙泣空房。神仙既修到，转类孤凤凰。彩云七夕多，瓜果陈甘芳。谁知五铢衣，不及荆布妆。谁知七宝车，输与馌饷忙。乃悟安乐窝，不在白云乡。悲哉长生殿，密誓无相忘。长离谶已成，艳曲破霓裳。李花日零替，杨花何茫茫。马嵬与鹊桥，此恨共天长。"}