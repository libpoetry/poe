{"id":"1028107","title":"泉口净明院昼寝","dynasty":"宋","author":"楼钥","text":"沙头古招提，往来几经行。兹来当春昼，解衣愒西楹。玉立青琅玕，小窗虚且明。纸帐白如雪，床软枕更平。偃仰四体适，欠伸困思生。须臾右胁卧，径入华胥城。无人梦自觉，阒然四无声。林间婆饼焦，悠悠时一鸣。翻身更从容，意泰气亦清。连朝走丘垄，百拜不遑宁。老我久倦游，幸兹息营营。衰相益已迫，世念日愈轻。自欣天与閒，身是半发僧。未能遂高隐，庶几保馀龄。"}