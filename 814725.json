{"id":"814725","title":"赏菊二首","dynasty":"清","author":"金应澍","text":"去年买菊自扬州，今日花开汝远游。伴我衰年同瘦影，羡他傲骨耐深秋。高风独向篱边寄，游子何堪岭外留。料得南枝梅放早，平安幸慰倚闾愁。帘捲西风日未曛，桐孙扶杖更欣欣。非徒晚节精神艳，也要平时灌溉勤。恰值重阳供采撷，居然五色斗缤纷。年年幸遂乡园乐，介寿东篱几度醺。"}