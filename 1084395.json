{"id":"1084395","title":"前诗送三乡文行虽各献芹然非所以勉子大夫茂明大对之意更为古诗一章","dynasty":"宋","author":"王十朋","text":"逆胡残喘仍跳梁，中兴事业犹渺茫。当今取士异平日，非为故事开科场。庙堂方讳口打贼，翻抵正论为猖狂。纷纷儿辈苟富贵，妄引申伯深阿王。公孙老儒亦曲学，不敢正色言尧汤。徒令天下慷慨士，肝胆一剑生光芒。前年胡公以言逐，言今已验官未复。近日径山缘赋诗，裹头衣白投荒服。忠良自此多结舌，道路相看徒以目。谁能言事如靖康，陈东已死欧阳戮。国家养士恩至渥，千戈不废菁莪育。诸公报国当如何，莫把刚肠慕粱肉。丈夫一第何足道，幸勿以此存怀抱。贾生当献太息流涕痛哭书，更施三表五饵请为属国系单于。大刘小刘展尽畎亩惓惓忠，弘恭石显辈视之当与奴仆同。"}