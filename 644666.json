{"id":"644666","title":"杂诗四首赠林嘉猷 其二","dynasty":"明","author":"方孝孺","text":"循循勇不逮，额额善或亏。古人患才难，可以当世推。自吾行四方，所见多有之。岂乏俊爽流，未足慰我思。圣道充天地，其微入毫丝。非精莫能察，非敏莫能为。致用贵不颇，笃守在不移。由来贤哲事，皆本纯粹资。顾予亦陋劣，前徽亦能追。仰止二三友，有过频相规。"}