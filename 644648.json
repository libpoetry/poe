{"id":"644648","title":"病眼喜郡守见过","dynasty":"明","author":"方孝孺","text":"目疾不饮酒，昏昏心意烦。忽闻郡守至，出户强开颜。况睹温粹姿，复聆岂弟言。乃知盛名世，属任多才贤。神欢坐忘疲，欲起屡相援。笋?雨馀美，细酌林花间。风煖落英过，日斜归鸟喧。苦云事填委，未暇苏痌瘝。高位不易居，斯民良亦难。一夫或冻馁，仁者为悲酸。腐儒实无能，教士惭素餐。临觞愿有祝，早使群黎安。"}