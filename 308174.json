{"id":"308174","title":"如此江山·焦山图，程白袈观察室刘夫人绘","dynasty":"现代","author":"赵熙","text":"高人一去山留姓，苍苍海门关锁。万古风涛，六朝烟树，输与松寮僧卧。寒钟翠裹。怕下有蛟宫，洞雷惊破。月落潮平，瓜州三两照星火。秋清无梦半夜，一行京口雁，天外吹过。故国青山，神州黑子，望断夷吾江左。苏髯误我。便弥勒留龛，古今谁坐。绝代仙鬟，镜奁装画舸。"}