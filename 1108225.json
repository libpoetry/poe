{"id":"1108225","title":"有怀十首 胡原仲","dynasty":"宋","author":"刘子翚","text":"满空寒雨杂飞烟，湖上先生拥褐眠。借问茅斋容客否，夜灯相伴读韦编。结茅同隐水云间，何日柴车不往还。忆得松林长啸罢，归时明月遍秋山。山空坠石咽寒溪，雨湿浮云晚更低。不见萧屯刘处士，年年清梦绕瓜畦。当年册府仰才华，一跌青云万里赊。白首却来莲社里，幅巾缁褐诵楞伽。风惊枯苇白花浮，欲下横桥晚更留。惆怅不逢吴季子，一溪寒水带烟流。青钱学士妙文章，便合含毫侍帝傍。寂寂闽山馀旧隐，忆君时到读书堂。松底柴门尽日关，主人西去几时还。长镵委地黄精老，时有寒猿啸砚山。马蹴浮埃去路长，相逢端欲问行藏。未饶赤壁风流在，且向何家醉碧香。翁侯满腹是精神，三谒金门计未成。却跨蹇驴游霅上，秋风雄剑匣中鸣。曾访高人上翠峰，至今清兴逐松风。篮舆梦想行山处，白葛花开细雨中。"}