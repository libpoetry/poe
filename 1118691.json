{"id":"1118691","title":"余读元次山与瀼溪邻里诗意甚爱之取其间四句各作一首亦以示予幽居邻里 峰谷互回映","dynasty":"宋","author":"陆游","text":"北起成孤峰，东蟠作幽谷。中有十馀家，芦藩映茆屋。土肥桑柘茂，雨饱麻豆熟。比邻通有无，井税先期足。烟中语相答，月下歌相续。儿童不识字，未必非汝福。泉声百步闻，泉脉高下通。潺湲乱云外，屈曲明月中。八月稻登场，引之作机舂。羡流灌蔬畦，全家饱芥菘。洗沐及浣濯，蚤暮靡不供。斗水百忧宽，悲哉杜陵翁。黄茆持覆屋，溪石运作垣。桑麻有馀地，家家养龙孙。春雷初起蛰，切玉供盘餐。一朝解风箨，叆叇苍云屯。我来倚拄杖，恐是辟疆园。千亩倘可致，封君何足言。千钱买轻舟，不复从人借。樵苏晨入市，盐酪夕还舍。岂惟载春秧，亦足穫秋稼。有时醉村场，老稚相枕藉。常侵落月行，不畏恶风嚇。无为诧轩车，此乐予岂暇。"}