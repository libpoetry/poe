{"id":"1131976","title":"清溪许希贤自号拙逸为赋四绝","dynasty":"宋","author":"黎廷瑞","text":"结绳已是散洪濛，书契纷纷日更工。无极已前谁得似，一帘草色自春风。瓜果蛛丝五綵针，年年儿女费精神。世间巧尽天无巧，更要如何巧与人。能言鹦鹉锁金笼，夜夜家山桂子风。羡杀双鸠有閒福，相呼相唤柳阴中。莫笑区区老汉阴，桔槔省力却劳心。瓮头别有天机在，春雨半畦新绿深。"}