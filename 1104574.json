{"id":"1104574","title":"元符祀感生帝五首 降神用《大安》。六变。","dynasty":"宋","author":"郊庙朝会歌辞","text":"二仪交泰，七政顺行。四序资始，万物含生。皇朝创业，盛德致平。为民祈福，洁此精诚。冕旒俨若，步武有容。公卿济济，韶頀邕邕。乐和凤律，酒奠牺尊。神明斯享，礼盛难论。大君有命，阙典咸脩。帝歆明祀，佑圣千秋。俯临下土，回复上天。触类而长，荷福无边。"}