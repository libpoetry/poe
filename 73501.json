{"id":"73501","title":"贺新郎·绣陌径新雨","dynasty":"元代","author":"宋褧","text":"绣陌径新雨。致升平、五弦琴里，薰风吹户。夏馆深沉晨容好，宝鼎红云香雾。还又是、逋仙初度。畴昔骖鸾骑赤凤，溯西清、佳处凌云步。天壤外，快豪举。遨游又作湖山主。百千回、笑谈诗酒，盘桓容与。未信星星能侵鬓，青镜流年如许。毕竟到、广寒天府。多少文章真事业，鹤南飞、自愧无佳语。弦宝瑟，劝霞醑。"}