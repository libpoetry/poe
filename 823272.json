{"id":"823272","title":"金缕曲 绿遍池塘草图","dynasty":"清末近现代初","author":"吴湖帆","text":"绿遍池塘草。过清明、妒春风雨，春残人渺。无可奈何花落去，肠断离情难道。忍检点、零星遗稿。一念相思更番读，惹伤心、更把心萦绕。千万语，总嫌少。危楼半角斜阳照。问从今、怨怀孤愤，何时能了。双眼泪痕乾不透，去去寻思悽吊。料地下、应知余抱。指望虹桥桥边路，叹青青、一例年年扫。非痛哭，即狂笑。"}