{"id":"830084","title":"读书西樵山白云洞  吾乡居樵山北有白云洞最幽胜少日频读书于此","dynasty":"清末民国初","author":"康有为","text":"瀑流千尺射巃嵷，严壑幽深隐绿茸。日踏披云台上路，满山开遍杜鹃红。高士祠中曾小住，扪萝日上妙高台。白云无尽先生去，洞口云飞我又来。仙馆清斋读道书，黄庭写罢證真如。放生记辍周颙馔，池上云泉看巨鱼。三湖院外步长堤，堤下三湖印月低。西北月同南月影，證从指月夜提携。"}