{"id":"807467","title":"念奴娇  读顾庵先生新词兼酬赠什即次原韵","dynasty":"清","author":"陈维崧","text":"老颠欲裂，看盘空硬句，苍然十幅。谁拍袁绉铁绰板，洗净琵琶场屋。击物无声，杀人如草，笔扫㕙毫秃。较量词品，稼轩白石山谷。记得戏马长杨，割鲜下杜，天笑温堪掬。玉靶角弓云外响，捎动离宫花木。银海乌飞，铜池鲸舞，月照孤臣独。江潭遗老，一声寒喷霜竹。"}