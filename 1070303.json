{"id":"1070303","title":"雪中与礼部同舍过葆真宫","dynasty":"宋","author":"程俱","text":"朝来青霞城，汹涌烂银阙。悠然眄天宇，晶瑩欲冰彻。虚空无表里，白照混日月。九区绝纤尘，爽气争栗冽。初疑骞林境，琢玉堕飞屑。人间出灵苗，顷刻皆秀发。不知皇季氏，羽卫森幢节。刚风振长空，襟佩剧飘瞥。真仙足按地，险秽尽平洁。坐令三千界，一洗声利热。伟哉此遐观，曳屐到濛越。池台静相照，澒洞失坳垤。仰窥乾坤大，未信东南缺。要须风露腹，始称此清绝。安得垂天鹏，一跨眇空阔。"}