{"id":"1084530","title":"郑逊志胡叔成谢鹏刘敦信万廓邬一唯和诗复用前韵","dynasty":"宋","author":"王十朋","text":"前日中秋一壶酒，交朋解散归南亩。把杯邀月止三人，中有客来从谷口。首登诗坛出险语，张我孤军真畏友。重阳佳句更奇绝，西风猛向松关吼。中庸伯始遥遥胄，颖然作赋吟诗手。谢客篇章似春草，分得家传才一斗。句法天然自圆熟，长庆诗豪今有后。妙龄能作老成语，必大奇儿亦希有。邬郡太守司马孙，文与其人两温厚。我与数子无薰莸，文字相从十常九。"}