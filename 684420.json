{"id":"684420","title":"春日山居即事五首","dynasty":"明","author":"王廷陈","text":"草动三江色，林占万壑晴。篱边春水至，檐际暖云生。溪大迎船吠，邻鸡上树鸣。鹿门何必去，此地可躬耕。瓜地斜侵浦，茅堂曲抱山。琴书青竹里，枕簟绿萝间。累日头无栉，浮云心自閒。交游渐稀少，双户昼长关。筑室清溪曲，为园古道傍。苔痕侵户牖，云色上衣裳。牧笛依青草，渔舟隐绿杨。偶然幽兴惬，搔首放歌长。系舸篱傍树，开渠槛外流。竹烟藏晓嶂，花气覆春洲。玄鸟营巢至，阴虫逐侣游。生涯堪放浪，何必世人求。野旷林争出，花深径屡回。春风芳草上，乱水白云隈。燕接飞虫去，莺沾落絮来。小堂宜竹护，一一荷锄栽。"}