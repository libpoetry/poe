{"id":"696866","title":"杂咏","dynasty":"明","author":"姚光虞","text":"客有嗟王嫱，自恃好颜容。一失画者欢，远丧胡尘中。汉后去掖庭，久处长门宫。已购长卿赋，承恩以始终。予前对客评，不见汉祢衡。声名起鹗荐，遂为江夏倾。秦政急逐客，李斯不肯行。宠利为祸媒，毕竟具五刑。近燎势多焦，争道寡全軿。薄劣守穷贱，且以安吾生。我闻九方皋，相马沙丘北。所观以天机，安辩骊黄色。马既入秦庭，灭没若亡失。天閒尽不如，伯乐起叹息。世岂无皋俦，往往视形骨。遂令沃若步，垂老困伏枥。不见素王言，骥称匪由力。伟矣缠薪人，千载信神识。"}