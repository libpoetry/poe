{"id":"807525","title":"念奴娇  秋夜携姬人稚子借宿椒峰东园追忆与白生让木叔氏虞掌读书此閒已十七年矣今二子已亡而余重复经此不胜今昔之感词以怆旧","dynasty":"清","author":"陈维崧","text":"枯荷败柳，恰书郎再过，画楼全圮。十七年前蕉鹿梦，斜倚风廊重记。白傅高人，竹林贤阮，诙笑饶名理。飞觞觅句，琅玕刻尽空翠。今日击筑筵空，绝缨会散，人去多年矣。我作驴鸣黄叶下，沈痛忽焉尽致。绣褓童乌，云蓝小妾，匿笑屏风地。痴儿騃女，那能了乃公事。"}