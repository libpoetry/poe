{"id":"1215202","title":"送周士德还北","dynasty":"元","author":"丁复","text":"东风吹花绕白门，南人送客开绿尊。绿尊空尽客当发，白门惜别花无言。周郎挟书南州读，濯发春江水如绿。功名早年一唾手，乡里老人皆刮目。巍巍廊庙急需材，明日辟书天上来。凤凰翩翩下千仞，羽翼五采江南台。南竹有实梧有树，归飞即向冈头去。霜风一肃天地春，郁作云雷散霖雨。老夫借屋邻僧房，门前蓬蒿十丈长。目力苦短耳力彊，喜闻斯世登虞唐。"}