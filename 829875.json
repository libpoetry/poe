{"id":"829875","title":"浣溪纱","dynasty":"清末近现代初","author":"高燮","text":"更弛灯残梦暗惊。凝思枕畔怕分明。缘何方法遣凄清。毕竟国风非好色，从来吉士本多情。乱头粗服可怜生。碧玉年华瘦可哀。家常衫子称身裁。为伊憔悴十分该。薄病恹恹愁似织，芳情脉脉泪成灰。心头起落一千回。料峭春寒别恨新。传来消息没缘因。几回情泪揾红巾。解得颦眉心最苦，猜他深意话难真。奈何天亦断肠人。牵得情丝几许长。恼人莫再细思量。思量日有九回肠。一点灵犀终不灭，三生幽怨倘能偿。纵教万死亦何伤。往事重提泪有痕。天涯回首黯消魂。心期负了不堪论。好梦难从醒后忆，坠欢无复别时存。度针楼上月黄昏。"}