{"id":"730704","title":"癸丑上巳梁任公褉集万生园，分韵流觞曲水四首 其二","dynasty":"清","author":"严复","text":"短垣外缭绕，广袤十里强。网罗极飞走，动植各有疆。仲春遘时雨，蜀黍亦插秧。伟哉造化力，长养赅百昌。生理谅在兹，谁谓劣者亡。吾闻古褉事，所以祓不祥。微生逢揖让，岂复忧祸殃。门户化胶漆，荆棘成康庄。宇宙亦已广，形骸恣放浪。寄谢来游者，一举宜百觞。"}