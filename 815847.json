{"id":"815847","title":"风入松 春灯次夫子韵二首","dynasty":"清","author":"顾太清","text":"沿河新草绿堪挑。丝柳渐开条。六鳌海上凌风至，献明珠、火树蟠桃。十里朱阑画阁，满天月壁星轺。太平乐事庆清朝。结伴走天桥。钿车游马笙歌队，望青帘、春酒新烧。红烛缘街引路，浮圆到处元宵。华堂春暖设春筵。灯彩月华天。上元南极开芳宴，宴群仙、香袅云盘。彩服庭前儿女，貂裘门下衣冠。春王宝箓注延年。松柏荫常圆。喜君与我生同岁，祝三多、乐胜从前。好景何如今夕，新诗载入芸编。"}