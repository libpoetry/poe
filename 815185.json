{"id":"815185","title":"五十感伤四首","dynasty":"清","author":"洪繻","text":"身世飘飘不系舟，茫茫大海任浮游。销磨豪气三千劫，龌龊年华五十秋。尘界不夷兼不夏，人间呼马又呼牛。此时荷到刘伶锸，万斛醇醪岂解忧！苍天倏与人俱老，蓬岛还须恨作城。失足儒坑长有愧，埋头蛮海总无声！豪怀忽忽千秋去，壮泪汪汪万顷倾。五十年光归一瞬，何图断送此浮生！"}