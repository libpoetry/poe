{"id":"1213046","title":"题赵治中诗卷","dynasty":"元","author":"曹伯启","text":"圣德混遐荒，天戈指江左。簪笏或山林，猖狂尽逋播。久萃南海涯，生灵寖凶祸。元戎运良筹，分使选刚果。赵卿掉臂行，咸谓虫赴火。开谕皆来臣，旄头应时堕。省檄守循阳，报效何么么。挂冠梅花峰，谁复论轗轲。当其徇国时，岂识身为我。所幸吾民安，贵贱无不可。徜徉湖海间，酒剩粮不裹。同沐恩波深，何必近青琐。回视窥禄人，扰扰真蜾蠃。悠哉复悠哉，铜柱映蓬颗。"}