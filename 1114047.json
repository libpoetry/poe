{"id":"1114047","title":"次韵奉酬邓成材判官二首","dynasty":"宋","author":"李纲","text":"漂泊兵戈到越山，不妨还整切云冠。乾坤策里空真象，龙虎炉中养旧丹。静爱白云归远岫，时邀明月下层峦。此生已作长闲计，秪愿朝廷四海安。文场妙誉久推豪，筮仕犹从州县劳。野鹤未应群雁鹜，幽兰初不掩蓬蒿。千寻挺节无霜霰，万里抟风有羽毛。好去江南吐奇策，从来勋业属吾曹。"}