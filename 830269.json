{"id":"830269","title":"含晶前辈招饮环碧池馆旦不与俶玉叠韵诸作依倒叠韵奉呈","dynasty":"清末民国初","author":"陈宝琛","text":"春初早韭味已甘，残梅何论枝北南。习池有酒例倒载，烟景迸作杯中醰。先生示病元不病，说法能下天花毵。玉龙十万摇笔至，装点岐海资丛谈。新开林墅筑诗垒，老矣犹可千军戡。我来瞠后行敢抗，譬对狐白扬敝褴。芙蓉左把荔右啖，池上花石勤般担。行窝安乐得一足，营窟况过田文三。松凉竹净鹤梦适，下视尘壒纷鴽䳺。此园于君盖旧物，流风乔木声能韽。绿波阅人五十载，年时照见韶颜?。盘陀石笋斸土出，一一醉墨题崭嵁。空中楼阁弹指顷，微旨许共诗禅参。风涛隔断湍濑远，一鉴倒影天潭潭。尖叉白战动累月，那管身外白云昙。石林掉头官里去，此意尚有吾宗谙。"}