{"id":"832974","title":"烛影摇红 寓园海棠，一株亭亭，独上出楼甍丈许。今年作花最繁，一夕为风雨所损，词以惜之","dynasty":"清末民国初","author":"朱祖谋","text":"倾坐东风，画楼天半仙云起。照妆微晕泪胭脂，明镜交枝倚。绣屋秦筝梦底。按梁州、催吟殢醉。乱莺啼罢，换尽斜阳，香红尘世。无定阴晴，苍茫不解东君意。眼前何地著春光，颠倒閒桃李。欲赋华清旧事。衍波尘、寒凄蠹纸。睡魂不返，烛爓屏山，相思独自。"}