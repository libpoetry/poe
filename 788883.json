{"id":"788883","title":"齐天乐 小对竹轩坐雨","dynasty":"清","author":"周寿昌","text":"如年长日连番雨，萧萧变成秋影。鹊虑巢倾，蝶怜粉湿，不止为花愁损。西风更紧。望荒碛沙沉，远山烟暝。何必江深，开轩丛竹翠云冷。闲门正少客过，况泥洳辙阻，谁寻幽径。永忆江湖，惯淹岁月，听雨听风难准。前宵梦醒。俨篷背声繁，船唇柝警。独泛潇湘，筱烟栖客艇。"}