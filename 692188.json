{"id":"692188","title":"奉柬周伯温左丞","dynasty":"明","author":"来复","text":"学士风流玉雪标，早陪凤辇听仙《韶》。光分莲炬从天下，香带炉烟近日飘。书拟汉秦夸二篆，史修南北见三朝。承恩曾记东来日，绣斧光华拥使轺。江淮烽火数州连，分镇东吴有岁年。化雨早清蛟蜃气，文星夜动斗牛躔。贡来南粤终归汉，书入聊城遂破燕。天下澄清今日望，角巾未许赋归田。"}