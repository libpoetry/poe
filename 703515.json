{"id":"703515","title":"和掌邦弟二首","dynasty":"明","author":"释函可","text":"袈裟一搭是吾忧，万井风烟况未收。早是无家心已断，忽闻有弟泪重流。洞庭波泛孤鸿影，华表霜寒老鹤愁。两地月明遥共望，何时还照合江楼。空囊墨化苍龙吼，野寺钟残黑雾屯。数代弓裘归马革，十年心胆碎鸰原。急将短铗弹庾岭，莫遣长歌度蓟门。荒垄遗编重拭目，离支树下好招魂。"}