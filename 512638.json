{"id":"512638","title":"除夕歌示子侄","dynasty":"明","author":"沈周","text":"去之岁，来之年，一迎一送灯火边。迎新送旧大家事，觉与老者偏无缘。黄鸡未号霜满天，一心百感惟愀然。小儿自喜时节至，催理靴服誇新鲜。固知老者已异趣，青春似因儿女妍。青春悬老不多地，白发红颜俱眼前。去之岁，来之年，譬如传马相络绎，又如车轮相回旋。谁从个里饶不死，咽气苦苦脩神仙。我于所去已五十，其来百岁亦倘焉。使我五十不为天，使我百岁不为延。尚有大而去者与来者，在我先后计万不计千。其间豪杰梦幻耳，冥冥漠漠真堪怜。惟有青竹数行墨，待来追去各可传。劝儿必读床头编，莫惜买读吾无钱。男儿所立须及早，老夫代尔耕春田。"}