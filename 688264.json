{"id":"688264","title":"五言今体诗二十五首","dynasty":"明","author":"朱谋㬜","text":"江边一马地，遥出北坛门。萧寺沙侵岸，陶家火隔村。半峰藏小阁，独树映高原。身外叨卑禄，耕桑亦主恩。五亩阅耕罢，童丁力更饶。谷暄分虎茨，溪暖种鱼苗。梅岸一村雨，芹泥三尺潮。往来乘小艇，因断竹西桥。草市舍东陂，凉阴散步时。谈星厌瞽史，诵字谑村师。旧谷买山杏，新房摘水芝。每过桥道石，半是冢前碑。南溪种圃处，风雨日凄清。老树作人语，嘉莲同佛名。蚕丝篱落长，蜗角土垣生。芜秽今难治，何劳拊缶声。郊野秋多热，空林散发还。长悲雉堞下，未见马蹄闲。竹露暂停扇，松风且掩关。铄金非赤日，众口满人间。终日云林下，图书隐几中。天容一身拙，世忌两眉工。雀散稻田雨，蝉鸣柳巷风。相过无约束，白首灌园翁。城郭归来远，山斋闭晚烟。窗虫浮研水，壁鼠败琴弦。旧社书堪借，寒宵烛可然。布裘霜气入，未叠木花绵。短景郊墟暮，林闾反照黄。田功岁已毕，纺绩夜初长。月暗津桥树，风高野浦樯。竹廊书牖下，时透一灯光。求试未逢年，潜鳞恰在渊。窗明西涧雪，门枕北溪泉。兔角龟毛语，鼠肝虫臂篇。细参缃帙富，一榻坐须穿。野旷孤扉静，村寒雨雪多。牛闲牧竖卧，犬吠里胥过。落落朱门梦，寥寥白石歌。茅檐候晴日，竹里里农蓑。"}