{"id":"682698","title":"元夜曲","dynasty":"明","author":"区怀年","text":"火树虹梁拂绛宵，拍张浑脱沸春朝。韶华璧月当三五，丽曲银筝度六么。螺黛试妆眉晕浅，麝枚分润甲煎销。葳蕤莫下朱门钥，不及晨钟未寂寥。传柑文篚戒青娥，十斛醲香散叵罗。争道柘枝丛里失，系情弦索闹中多。熏炉兽炭供扶醉，宝带鸾靴倩踏歌。斜月半窗花影乱，褰帷须问夜如何。"}