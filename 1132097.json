{"id":"1132097","title":"春日田园杂兴三首 其二","dynasty":"宋","author":"戴东老","text":"昨夜西郊雷隐鸣，金穰检历兆秋成。枪旗味向茶畦蓄，饼饵香从麦陇生。拂去梁尘招燕乳，拨开檐网看蜂营。谁家子女群喧笑，竞学卖花吟叫声。野花村酝赏清明，挑菜踏青鱼队行。禊水戏浮觞白羽，厨烟不禁饭黄精。田功宜早秧勤插，桑价方高茧告成。莫道犁锄忘学问，读书声间织机声。"}