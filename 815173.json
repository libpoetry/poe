{"id":"815173","title":"遇李石鹤孝廉赋赠二首","dynasty":"清","author":"洪繻","text":"三生石上證前因，交道文章信有神！脱略形骸千古量，相忘辈行一朝亲。竟誇海岱逢奇士，自是闽天出晋人。此去长安万馀里，柳袍应拂帝京尘。天涯不用共温存，此去文星照帝阍。别我看花春逗路，送君渡海雪浮尊。华亭听鹤江南地，燕市驱车蓟北门。得意未应高步上，愿留龙尾待追攀。"}