{"id":"743915","title":"题吴天发神谶碑","dynasty":"清","author":"唐仲冕","text":"峄山碑经野火焚，泰山刻石亡斧斤。祖龙文字虽奇古，遗壁空说滈池君。吴皓淫虐浮于政，小国亦侈封峦文。国山未禅岩山刻，上天帝言山出银。天玺元年漆月朔，费雩行视华覈闻。其年阳羡表石室，明年天纪纪功勋。是时临平湖开石印发，一千二百八十符瑞何纷纭。五稔青盖已入洛，三段残碣徒埋云。独有皇休明，小篆妙入神。此碑险劲复沈著，一洗东京软美气习追先秦。历千五百有余载，自山转徙亲香芸。筹思亭后几再砺，尊经阁下宜三熏。如何岁在乙丑之皋月，嘻嘻出出起束缊。圣人意盖诛矫诬，燔之俾与臣斯泯。日余宰临津，善卷洞侧摩米囤。今得此碑火前拓，犹识竹根钗股春潮纹。惜哉如此笔，胡弗写皇坟。诗题炯戒忽发慨，若令长在山谷今犹存。"}