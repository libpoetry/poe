{"id":"815111","title":"寒食雨夜十绝句","dynasty":"清","author":"柳是","text":"玉帘通处暗无声，春草翻为明月情。记得停桡烟雨里，那人家住莫愁城。红绡蛱雾事茫茫，不信今宵凤吹长。留得春风自憔悴，伤心人起异垂杨。青骢石路已难看，况是烟鬟风雾寒。爱唱新蝉帐中曲，繇来不向雨中弹。相思鸾发梦潮收，别有雕栏深样愁。明月为他颜色尽，止凭烟两到长揪。房栊云黑暮宋迟，小语花香冥冥时。想到窈娘能舞处，红须就手更谁知。苇绡万朵夜玲珑，湘翠犹闻帐暖中。从此思君那得去，水精帘下看梧桐。杨柳湖西青漆楼，闻遐风起水须钩。无聊最是横塘路，明月清霜草亦愁。青绫蛱蝶字如霜，半锁杨花更麝黄。燕子不知愁雾里，飞来羞傍紫鸳鸯。年年风雨尽平生，梦里春晖作意行。惹起鸳河半江水，愁人自此不胜情。合欢叶落正伤时，不夜思君君亦知。从此无心别思忆，碧间红处最相思。"}