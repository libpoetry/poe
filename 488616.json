{"id":"488616","title":"戍妇词","dynasty":"明","author":"佘翔","text":"妾本邯郸良家女，花开花落住村坞。轻红薄黛抹蛾眉，嬴得肌肤如香杜。可怜二八嫁夫君，畴知荡子乐从军。玉关数载无消息，空劳纤手学回文。回文一字心一片，可惜相思不相见。方将意思托飞鸿，复恐泪痕羞语燕。昨夜严霜拆井桐，雨阶衰草怨悲风。深闺自抱生离恨，边塞宁论征战功。红颜命薄无如妾，绝向妆台粘宝靥。孤灯夜夜理寒衣，无数寒衣犹在箧。梦魂偶尔到边隅，见君绮帐结流苏。耳畔忽惊笳鼓急，枕上居然伴小姑。沙场白骨肥青草，丈夫薄命难自保。人生岂必诸侯王，富贵何如得偕老。寄言荡子好回头，妾今朝暮上高楼。归时莫怪容颜异，妇人耐得几回愁。"}