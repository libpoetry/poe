{"id":"1176913","title":"酬李参军崇嗣旅馆见赠","dynasty":"唐","author":"陈子昂","text":"昨夜银河畔，星文犯遥汉。今朝紫气新，物色果逢真。言从天上落，乃是地仙人。白璧疑冤楚，乌裘似入秦。摧藏多古意，历览备艰辛。乐广云虽睹，夷吾风未春。凤歌空有问，龙性讵能驯。宝剑终应出，骊珠会见珍。未及冯公老，何惊孺子贫。青云傥可致，北海忆孙宾。"}