{"id":"1120205","title":"贺刘直之值改官","dynasty":"宋","author":"陈藻","text":"公车五剡得京官，俗态营求有百端。但看乐昌刘令尹，了无一语汗人颜。里人欢喜看荣归，两仆篮舆自有辉。胜在宦途无事业，但将裘马诧轻肥。少年场屋有程文，但见高才迥出群。今日江边看道骨，世人涵养罕如君。日者纷纷步五星，诸儒言命亦相承。大人双眼如明月，照出毫釐不肯凭。"}