{"id":"1110971","title":"奉答择之四诗意到即书不及次韵","dynasty":"宋","author":"朱熹","text":"为闵人疲上马行，此时消息尽分明。更怜跣足无衣苦，充此直教天下平。君看灞桥风雪中，南来北去莽何穷。想应亦有还家客，便尔讥诃恐未公。东头不见西头是，南畔唯嫌北畔非。多谢圣门传大学，直将絜矩露天机。安肆真同鸩毒科，君言虽苦未伤和。解嘲却是生回互，政恐纷纷事转多。"}