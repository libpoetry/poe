{"id":"1067335","title":"同陈虚中洪驹父登拟岘台观水涨","dynasty":"宋","author":"谢薖","text":"雨声何浪浪，溪流势汹汹。莽苍两涘间，不辨马牛风。翻疑坤轴裂，渺与天河通。林杪露寸碧，浊浪奔蛟龙。橹摇扁舟下，袖手閒篙工。疏烟媚晚霁，飞云带归鸿。境物复可写，妙手无僧崇。登兹百尺台，令人豁奇胸。樽开河南守，坐有西山洪。游目托远怀，平水念禹功。视河不治行，他日望两公。吾侪何所乐，白着卧船篷。"}