{"id":"707297","title":"沁园春 梅花道人题骷髅图澹归嗤其鄙陋为别作七首乃词异而所见亦不相远反其意作四阕正之 其一","dynasty":"明末清初","author":"王夫之","text":"白日难欺，青天不爽，只此骷髅。到排场戏毕，尽停边鼓，熏炉烟散，却剩香篝。无想有天，也须扣算，放自当年到此收。终不道，泛秋波一叶，随处芳洲。思量惭愧难酬。曾顶戴、春霖起白沤。忆香蒸云子，从伊饱满，轻裁霞绮，护汝温柔。莫倚无知，瞒他有眼，总付梧桐一片秋。应认取，者下回分解，别有风流。"}