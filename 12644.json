{"id":"12644","title":"寄杜侍御","dynasty":"唐代","author":"王建","text":"何须服药觅升天，粉阁为郎即是仙。买宅但幽从索价，栽松取活不争钱。退朝寺里寻荒塔，经宿城南看野泉。道气清凝分晓爽，诗情冷瘦滴秋鲜。学通儒释三千卷，身拥旌旗二十年。春巷偶过同户饮，暖窗时与对床眠。破除心力缘书癖，伤瘦花枝为酒颠。今日总来归圣代，丈人先达幸相怜。"}