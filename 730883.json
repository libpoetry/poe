{"id":"730883","title":"湘雨楼图歌为张语山观察祖同世丈赋","dynasty":"清","author":"李稷勋","text":"蓬蒿仲蔚青云客，年时萧飒江上宅。徵书累下动四海，饮酒高歌满七泽。十年诗句芳树春，百尺楼开风雨夕。我来弭棹秋风凉，搴罗酌酒升君堂。银盘绛蜡照深夜，宾从酣呼尽百觞。君家高楼杳何许，白云绿波湘之浒。怆然示我烟雨图，眼中楼榭如经睹。秋色冥连碧湖树，雨声斜落铜官渚。别有伤心灯烛寒，坐听西风鸿雁苦。灯烛辉辉雁飞北，满目烽尘痛京国。长乐钟鼓夜雨沉，九衢楼馆豺狼塞。湖淀深寒饮万马，祠坛白日摧松柏。是时翠舆河渚游，蛟龙嶪嶪风波愁。函谷丸泥那可度，黄河浊浪大如邱。以兹慷慨发悲歌，潇湘八月秋雨多。黑麋峰下新诗哦，洞庭木落增微波。苍梧之野叫虞舜，丛篁明灭泣湘娥。还君此图三叹息，湘川千里恨无极。月黑雨湿闻荒鸡，楼头剑影双虹霓。"}