{"id":"736202","title":"黯淡滩","dynasty":"清","author":"顾嗣立","text":"瘦日摇晶光，险风吹沆瀣。舟行黯淡滩，顿觉宇宙隘。轩然大波来，巍峨拥山砦。横从互舂撞，白浪喧百派。初如战锋交，万马脱营寨。欻若刀枪陈，奔窜格斗败。恨无据水飞，那得裂眦哙。仰恐天柱折，俯愁地轴坏。伊余偶过此，杯水中一芥。惊雷震耳根，飞沫湿衣衩。蜷局寄篷窗，吁嗟甚矣惫。半生历险艰，心绪恬不怪。富贵实浮云，惟欠诗酒债。畏途渐坦夷，手足去蜂虿。饱啖荔支鲜，南行聊一快。"}