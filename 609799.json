{"id":"609799","title":"轩辕降二章咏甘露也再赠侍御马公 其二","dynasty":"明","author":"韩上桂","text":"圣人出，熙以宁。相臣降，扬光灵。天地开扩，日月晃朗。郁蒸玄云，以纷詄荡。嗟五色，朱玄黄。枝夭矫以沾濯，日峥嵘而有光。奋金霞，飞紫玉。纤如珠，密如粟。咽轻津，扇流馥。帝德广大洽四方，阴阳迭叙孔淑章。绣使南行葳蕤皇，浮膏洒润变素霜。黍稷茂美麻麦成，洗涤困病析忧酲。蕴积秘懿触上精，悠悠天壤垂颂声。"}