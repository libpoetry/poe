{"id":"1151990","title":"送崔五太守","dynasty":"唐","author":"王维","text":"长安厩吏来到门，朱文露网动行轩。黄花县西九折坂，玉树宫南五丈原。褒斜谷中不容幰，唯有白云当露冕。子午山里杜鹃啼，嘉陵水头行客饭。剑门忽断蜀川开，万井双流满眼来。雾中远树刀州出，天际澄江巴字回。使君年纪三十馀，少年白皙专城居。欲持画省郎官笔，回与临邛父老书。"}