{"id":"1077995","title":"次地角场以疮疡不果谒伏波庙俾宗之摄祭期以二十五日渡海一卜即吉夜半乘潮解桴星月灿然风便波平诘旦已达琼管东坡谓斯游奇绝冠平生非虚语也作二诗纪之 其一","dynasty":"宋","author":"李纲","text":"威信昭然汉两公，旧于青史揖英风。戈船下濑勋猷壮，马革裹尸心胆雄。顾我迂疏成远谪，赖神正直鉴孤忠。病躯阻造祠庭下，幽显虽殊此意同。"}