{"id":"637161","title":"东江堤 其二","dynasty":"明","author":"祁顺","text":"前有邓侯，后获杨尹。不忘前功，深悼民隐。偷安匪难，心所不忍。兴役虽劳，职所当尽。爰相爰度，爰复旧规。民力不伤，民心愉怡。安生乐业，俗恬以熙。施于子孙，曷有已而。迨入我朝，堤尚如故。数十年来，不怠脩补。至我周丞，完治尤固。捍民之灾，俾获其所。民获其所，颂声以形。恒产不亏，室家攸宁。德在人心，功在朝廷。载于金石，垂千万龄。犹愿后人，念兹重役。克继克承，罔坠劳绩。嘉惠吾民，有永无斁。我歌我诗，用播乡国。"}