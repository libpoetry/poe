{"id":"693257","title":"章江忆故园四首","dynasty":"明","author":"苏升","text":"五月江深似海潮，临流一望暑全销。不知小筑当门水，此日何人过板桥。亦有渔人出钓矶，江鱼得似海鱼肥。无端忽作张郎想，不到秋风也忆归。潮入孤村灌小池，新泉正好濯缨时。隔溪应有人来往，五月年年折荔枝。十亩荒芜一径斜，清流日日绕人家。堪怜昨夜罗浮梦，开尽池塘萏菼花。"}