{"id":"803950","title":"同彭桐庄员外顾渚搽中翰那晋堂毓子敏诸公子游水磨沟","dynasty":"清","author":"史善长","text":"塞上山多却少水，听说水字心先喜。车马联翩五六人，路径逶迤三十里。青山露面远相迎，不曾见水已闻声。寻源乃出山之罅，银蟒千条自空下。自空飞下不肯留，放溜直欲奔东流。被沟束住流不及，怒撼青天白玉楼。谁触机心将磨置，雪花玉屑时盈器。从此无烦夜碓勤，橐囊月足给千军。添修台馆供游宴，六六阑干亭八面。我来七月未飘霜，祗觉绵衣透体凉。酒醴本来携野桡，雁凫只要取家塘。兴酣喜傍板桥立，悔未戴来青箬笠。顾影同怜拱揖频，拭巾自觉须眉湿。胜地流连日易斜，雨骤风驰夜到家。客散闭门无语坐，耳边犹听响花花。"}