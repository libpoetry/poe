{"id":"943977","title":"泊小姑山","dynasty":"宋","author":"陈造","text":"楚山屹两姑，我见乃其稚。闻名诗卷间，识面客舟次。玉刻极端丽，簪植瞑苍翠。娟月上天角，相与诧妩媚。怒风将我西，未慭卜晚憩。山足舟可舣，山木缆可系。山外正风波，独此佳食寐。断知有神物，主此胜绝地。明朝捐行橐，可无答神赐。白鹅雪为肪，绿蚁香馥鼻。舟稳风又熟，无乃契神意。未暇访彭郎，辞费辨非是。"}