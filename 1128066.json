{"id":"1128066","title":"除夕和唐人张继张祐即事四绝句","dynasty":"宋","author":"程公许","text":"六花集瑞九重天，禁漏催朝夜不眠。流落那知新历换，枫桥寺外看渔船。经世无才慕管萧，风尘搔首故乡遥。瘦藤忽梦寻梅去，袅袅寒溪独木桥。一笑升沉休问天，赞房赢得日高眠。五湖浪透门前港，何不乘风稳放船。一簪华发雪萧萧，流景星驰道转遥。拨倦寒炉鸡唱晓，春风携手赵州桥。"}