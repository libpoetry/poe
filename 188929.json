{"id":"188929","title":"九月十七日夜度蔡道岭宿弥勒院","dynasty":"宋代","author":"洪迈","text":"月出度松岭，露香霏羽衣。肃肃夜气清，苍苍烟径微。川光浴秋容，萝影挂夕辉。冰轮碾空阔，飞辙无因依。拟掬星渚波，恐触天孙机。偓佺何时见，沆瀣聊独挥。未应青霞志，即与素愿违。稍休尘外踪，想此岩下扉。清吟写万籁，妙想绝百非。不须河汉言，尽解纷华围。飞仙亦戏万里，玄学乃庶几。鳌山切丹极，岁晚行将归。"}