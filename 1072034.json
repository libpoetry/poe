{"id":"1072034","title":"上丘漕司生辰诗","dynasty":"宋","author":"韩驹","text":"淮海钟神秀，逢时出伟人。熊罴符吉梦，弧矢记佳辰。瑞世仪丹凤，占祥得石麟。心田平若砥，学海阔无津。道任司衡重，儒传孟氏醇。雄文追灏噩，雅意蕴经纶。大策登商第，英名动搢绅。含香登粉署，画诺拥朱轮。画戟声称远，星轺宠数频。一时推厚德，列郡仰深仁。櫜紫殊恩近，官黄墨诏新。风云看际会，廊庙喜同寅。寿斝霞纹细，香莲露脸匀。愿赓难老颂，阅岁等庄椿。"}