{"id":"1235097","title":"次韵谢吕君","dynasty":"元","author":"元方","text":"弱冠清脩更老成，诗来重慰故人情。向曾屡共阿戎语，今乃新闻侯喜声。材大君当为杞梓，器微吾仅比瓶罂。平生吟社彫零尽，合许忘年友与盟。鄂城未至客湓城，谁识惓惓欲见情。端肯寄书凭雁足，遥知求友认莺声。论心政愿投胶漆，临路良难渡水罂。江海一生今老矣，待来重结岁寒盟。"}