{"id":"705176","title":"念奴娇 拟桃源","dynasty":"明末清初","author":"徐石麒","text":"白云生处，水濛濛、疑去人间非远。四望不知烟火岸，夜寂微闻鸡犬。松子崖前，梅花谷里，一径青畴展。科头箕踞，此中人似嵇阮。不比旧日桃源，花开花谢，犹有渔郎见。拳土不曾经禹甸，自有芝田兰畹。鹤拂天秋，树迷烟暝，鹭宿沙痕浅。天然图画，乍开却又还捲。"}