{"id":"1062249","title":"寿周侍讲","dynasty":"宋","author":"陈汝锡","text":"我闻仙翁山，秀色媚岗岭。昔人已仙去，飞步凌绝顶。世缘磨不尽，一念堕尘境。先生岂其人，骨相倍清整。神钟金茎秀，气与霜月冷。词源倒三峡，笔力扛九鼎。书林知几年，文字浩千顷。谈经动旒纩，屡被前席请。当随凤阁班，径步花砖影。胡为罢劝讲，禁幄出扬秉。一麾眇淮甸，素发欲随领。先生谪仙人，寿与龟鹤等。富贵要长年，功名看晚景。未须叹淹回，住世日月永。"}