{"id":"1109873","title":"西江月 其三","dynasty":"宋","author":"向子諲","text":"得意穿云度水，及时斫玉分金。兹游了却未来心。怪我归迟一任。居士何如学士，翰林休笑芗林。个中真味少知音。不是清狂太甚。五柳坊中烟绿，百花洲上云红。萧萧白发两衰翁。不与时人同梦。抛掷麟符虎节，徜徉江月林风。世间万事转头空。个里如如不动。红退小园桃杏，绿生芳草池塘。谁教芍药殿春光。不似酴醾官样。翠盖更蒙珠幰，薰炉剩熨沈香。娟娟风露满衣裳。独步瑶台月上。"}