{"id":"449608","title":"夜飞鹊  花县山中见栀子","dynasty":"当代","author":"陈永正","text":"无多感时泪，都付阑东。流尽已不能红。斜阳馀几，数枝在、松涛石濑声中。芳韶漫占取，拂半襟晴雪，三绕珍丛。尘缘未免，折馨香、鬓影匆匆。一笑高丘遗世，想得梦沧江，远水千重。薜荔三春相伴，等閒辜负，岂为秋风。洗妆无地，纵飘零、不比芙蓉。料佳期转眼，井华难荐，霜露须浓。"}