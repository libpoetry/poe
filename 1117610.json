{"id":"1117610","title":"呈周承议兼简通判签判二首","dynasty":"宋","author":"陆佃","text":"政事相传旧有经，为州前后半台星。岁教诸县无公事，雨使佳人上使厅。太守未甘双鬓白，西湖惟欠远山青。经过况有风骚将，乞取篇章作画屏。下车明日燕西湖，醉倚高花不用扶。鸥鸟便应知我意，海棠今复恨公无。佳人舞罢头缠锦，座客诗成咳有珠。圣主若容长守此，不妨生就白髭须。"}