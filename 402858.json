{"id":"402858","title":"角招","dynasty":"近现代末当代初","author":"赵尊岳","text":"采香径。通幽处烟箩渐远人境。意行消昼永。叠石皴云，无限深靓，哀杨翠冷，剩狎水眠鸥都醒。拚得红芗落尽，凭虚阁晚晴，初尽闲愁消领。谁省。浩歌度暝，疏阴罨画，枨触情中景。百年文物盛。几辈豪英，者游觞咏。澄漪似镜。肯强起花枝相映。一霎秋心自警。更休去倚琼箫，添凄哽。"}