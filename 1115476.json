{"id":"1115476","title":"小舟晚兴四首","dynasty":"宋","author":"杨万里","text":"箬篷旧屋雨声乾，芦䕠新檐暖日眠。枕底席边俱绿水，脚根头上两青天。人在非晴非雨天，船行不浪不风间。坐来堪喜还堪恨，看得南山失北山。潮痕初落水犹肥，雨点才来已复微。半湿岸沙危欲落，牵船稚子去如飞。一船在后忽搀前，前后篙师各粲然。山入春来肥更秀，向人依旧耸寒肩。"}