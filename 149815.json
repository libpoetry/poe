{"id":"149815","title":"琐寒窗·乳燕双飞","dynasty":"宋代","author":"赵必象","text":"乳燕双飞，黄莺百啭，深深庭户。海棠开遍，零乱一帘红雨。绣帘低、卷起春风，香肩倦倚娇无语。叹玉堂底事。匆匆聚散，又江南旅。春暮。人何处。想歌馆睡浓，日高丈五。旧迷未醒，莫负孤眠凤侣。长安道、载酒寻芳，故园桃李还忆否。早旧来、整过阑干，花下携春俎。"}