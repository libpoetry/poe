{"id":"822068","title":"玉女摇仙佩","dynasty":"清末近现代初","author":"汪东","text":"朱甍翠瓦，几折修廊，占有无穷佳丽。粉黛初匀，琵琶斜抱，蕊阙仙人惊避。软款移纤指。撚冰弦数转，泠然幽细。恁时晌、梁尘韵绕，微动朱唇，悄含商徵。如听彻霓裳，恍惚神游，云阶月地。堪笑旧家宴席，杜牧清狂，只把柔情虚费。未似而今，华堂歌舞，掩却吴宫西子。许我投桃李。自怜得、难比无双才艺。愿且与、琴心共讨，酒垆深处，写成闲事。相娱戏。何须赋比凌云气。"}