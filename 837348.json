{"id":"837348","title":"云叟叠寄其送衡甫世兄之任博罗及在博脱险复职始末诗数章索和兼录省报见示才弱不能一一步酬爰综前后事迹成七律一章却寄并赠衡甫","dynasty":"清末民国初","author":"郑国藩","text":"花落讼庭几度春，博罗又现宰官身。于公折狱情无枉，宓子弹琴化更神。骥足未酬他日志，鸿嗷先溥此时仁。声名莫道非洋溢，异国人曾拜后尘。"}