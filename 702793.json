{"id":"702793","title":"送方众甫备兵永平三首","dynasty":"明","author":"董其昌","text":"褰帷问孤竹，开幕应莲花。古塞天逾险，长安日未赊。文人停草檄，它将竞鸣笳。得系单于颈，承恩许及瓜。郎选高司马，边功屡赐金。股肱京辅重，拊髀主恩深。四塞河山固，千行棨戟森。胡尘应坐扫，多有塞垣吟。君才原绣虎，使节向卢龙。香署纡筹策，雄边倚折冲。风霜行汉法，旂鼓变军容。今日榆关势，何如百二重。"}