{"id":"1130051","title":"孙传师密学挽辞","dynasty":"宋","author":"释道潜","text":"淮海衣冠盛，门阑占一时。朝廷矜棣萼，人物得熊罴。暂倚轩裳贵，还随舟壑移。新阡埋玉树，黄雾惨馀悲。王畿初作邑，终日坐鸣弦。雅量能知变，平戎在未然。裕陵俄识拔，鹏路遽腾骞。二十年间事，凄凉付逝川。逸气凌崧华，高标蔼搢绅。经纶真汉将，谈笑却胡尘。白首遭微谴，青云阻要津。功名关造物，一语未能陈。伯仲持哀日，余方倾盖初。炷香翻贝叶，酌茗饭园蔬。一作邗沟别，空传桂岭书。升堂揖遗像，回首意何如。"}