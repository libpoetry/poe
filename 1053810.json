{"id":"1053810","title":"于将军","dynasty":"宋","author":"孔平仲","text":"长安遣兵百胜强，意气何有汉中王。七军之心俱猛鸷，虎兕插羽将翱翔。睥睨荆益可席卷，白帝城高如堵墙。秣马蓐食朝欲战，雷声殷殷山之阳。沉阴苦雨十馀日，汉水溢出高腾骧。苍黄不暇治步伍，攀缘蹙踏半死伤。计穷岂不欲奔走，四望如海皆茫茫。鼍鸣鱼跃尚恐惧，万一敌至谁敢当。遥观大船载旗鼓，闻说乃是关云长。蒙冲直绕长堤下，劲弩强弓无敌者。虽有铁骑何所施，排空白浪如奔马。将军拱手就絷缚，咋舌无声面深赭。捷书一日到锦城，只轮不返皆西行。将军畴昔负朋友，若此昌豨犹得生。循环报复虽天意，壮士所惜惟功名。曹瞒相知三十年，临危不及庞明贤。归来头白已憔悴，泣涕顿首尤可怜。高陵画像何诡谲，乃令惭痛入九泉。淯水之师勇冠世，英雄成败皆偶然。"}