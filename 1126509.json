{"id":"1126509","title":"谢宾客挽歌三首","dynasty":"宋","author":"梅尧臣","text":"位不登三事，才宜列四科。清名时自得，华冕世空多。望气悲埋剑，临风叹逝波。吴阡蒿作里，楚挽薤成歌。会葬千人至，来观数郡过。无由亲执绋，东首泪滂沱。自昔居门下，游观必许偕。岂将千里别，遂作九泉乖。已恨霜松折，行嗟玉树埋。苍生空有望，丹旐不胜怀。曩日言归里，飞章愿乞骸。今朝赤松畔，烟垄对苍崖。当年罢会稽，还郡锦为衣。老作龙楼贵，终将凤沼违。英魂游岱去，石椁渡江归。扬子春风恶，南徐过客稀。众帆看屡溺，素舸独如飞。始见中郎孝，松门自有辉。"}