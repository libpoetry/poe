{"id":"811128","title":"问源草庐咏六首 古木围庐","dynasty":"清","author":"王颖锐","text":"苍壁四无邻，乔林最可人。不教炎作伞，仍放月如银。绕屋筛凉影，参天亳远春。巢莺多接叶，流响半藏身。小阁涛声涌，寒钟入夜和。不逢苍叟怒，常带白云过。句曲兴不浅，天台路几多。良宵惊启户，或恐是鲸波。密雨洒蘅皋，平湖雾渐高。帘疏留不卷，阁小却相遭。树影连墙过，风声逐雁翱。此时留客住，清酌有山醪。颇怪归云懒，为霖合上天。无风时出谷，有月半藏烟。平碧封山径，余青带水田。世间遥望处，却道此中仙。山色青如许，秋林渐露梢。不风而自陨，索句若为敲。地火添霞气，天霜满水坳。君看鸟反哺，上下补寒巢。点点白于星，湖光暗柳汀。断桥穿苇港，缺岸照柴扃。明灭听行蟹，高低看聚萤。老渔偏罢钓，买酒过旗亭。"}