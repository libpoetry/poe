{"id":"703342","title":"游趵突泉","dynasty":"明","author":"释今无","text":"灵泉终古响辚辚，蓟北天南惜问津。活火带风烧地轴，银潢抽雪喷珠轮。三花已见朝元气，九转谁知造化神。无限红霞侵碧芷，鹤归疑是武陵春。铁牌三面压灵符，泉底无风窦自呼。龙虎岂当翻逆浪，乾坤原自有铜壶。方流何处寻温玉，直上分明散雪珠。久倚石栏衣更冷，感时心事满江湖。"}