{"id":"635392","title":"送李生之楚从军因寄梁腾虎","dynasty":"明","author":"成鹫","text":"有策不肯干诸侯，有腰不愿逢督邮。此公只合老牖下，早年当去今当留。头上缨雄冠，腰间悬蒯缑。借问谁家儿，恐是汉时飞将唐药师。同室有斗民殿屎，李生李生行莫迟。击楫过三湘，振衣登九疑。道遇梁腾虎，谓我遥相思。寄言兵者是凶器，圣人不得已而后用之。"}