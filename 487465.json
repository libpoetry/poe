{"id":"487465","title":"北游诗十八首 其十六 少年行调长安客","dynasty":"明","author":"张元凯","text":"结束何翩翩，相逢洛阳陌。流水照清扬，春风披绿帻。俨然傅脂粉，相传化闳籍。羞称霍家奴，云是馆陶客。歌舞谁不怜，婉媚莫可逆。沾沾喜任侠，黄金得还掷。珠因弹雀损，锦以斗鸡坼。而多青楼期，欲赴身无百。且与酒人游，暂入蓬蒿宅。枕藉唯衮衣，何有一缝掖。"}