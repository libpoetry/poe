{"id":"684742","title":"骊歌二叠送韬仲春往秋陵","dynasty":"明","author":"王彦泓","text":"平居愁绝怕清闲，却到临岐集百端。别后极知当作恶，跟前犹冀一追欢。殷勤舟去迎桃叶，慷慨杯闲舞蔗竿。从此故人疏笔砚，断肠吟出阿谁看。怜君辜负晓衾寒，和暖和香上马鞍。村落莺花寻醉易，野桥风月减衣难。联翩好句车中获，澹宕晴山帽侧看。传语冰心顾家妇，露葵烹好劝加餐。"}