{"id":"1045781","title":"和孔毅甫州名五首 其一","dynasty":"宋","author":"吕陶","text":"毅甫生江南，蕴有洙泗质。雄文极古今，通鉴尽疏密。瀛山绣衣使，高步尚淹屈。河水润畎亩，随珠照圭荜。仁风信乐易，治体本诚一。昌时政多暇，丰岁民甚佚。抚琴得遗音，开卷终旧帙。天和内自保，万事皆外物。我生本蒿莱，岂合顾簪绂。南迁至此处，惠养殊不失。伤心屈原棹，掩耳湘灵瑟。罪大敢放怀，恩深已沦骨。幸常从公游，谈笑度永日。我吟续郢唱，缄封弥战栗。"}