{"id":"679311","title":"李生寒士也有一牛代耕今毙矣诗以慰之","dynasty":"明","author":"杨巍","text":"善贾不艺桑，巧宦不谋生。念尔蓬荜士，终岁勤躬耕。得牛若良仆，反视书剑轻。不忍服车轭，讵肯供牺牲。春日起农事，物命一夕倾。问喘属何人，扣角罢歌声。已荒长沮地，还伤田子情。存殁归冥数，物我由来平。何如舍此去，慷慨立功名。圣贤不务稼，独能享大烹。"}