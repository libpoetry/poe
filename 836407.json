{"id":"836407","title":"一萼红 其二 谷雨六日矣，庭前牡丹迟迟未放，感填此解","dynasty":"清末民国初","author":"沙元炳","text":"忒迷离。看阴阴庭院，才放两三枝。细数花风，经过谷雨，芳信还恁迟迟。听帘底、呢喃燕子，一段恨、依约诉春知。绣幕偎寒，雕阑倚暝，痴立移时。暗想十年尘梦，被青红颠倒，抛负心期。露叶年华，风花富贵，思量日日低眉。尽消受、烟磨雨折，便迟暮、犹倚碧翁慈。未忍勤挝羯鼓，墙外红飞。"}