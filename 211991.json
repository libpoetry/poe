{"id":"211991","title":"大·任琐窗深","dynasty":"宋代","author":"刘辰翁","text":"任琐窗深、重帘闭，春寒知有人处。常年笑花信，问东风情性，是娇是妒。冰柳成须，吹桃欲削，知更海堂堪否。相将燕归又，看香泥半雪，欲归还误。漫低回芳草，依稀寒食，朱门封絮。少年惯羁旅。乱山断，敧树唤船渡。正暗想、鸡声落月，梅影孤屏，更梦衾、千重似雾。相如倦游去。掩四壁、凄其春暮。休回首、都门路。几番行晓，个个阿娇深贮。而今断烟细雨。"}