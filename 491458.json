{"id":"491458","title":"题昆丘山水图为李德昌赋","dynasty":"明","author":"刘崧","text":"姑苏好山名昆丘，玉作芙蓉凌九秋。至今宝气伏光彩，白石磊磊皆琳球。问君何年宅其下，桂馆芳堂极潇洒。篱月当窗烂不收，松风扫屋声如泻。山林真乐安可忘，时援绿绮歌清商。自来南京直大省，长对新图怀故乡。图中云壑更窈窕，双塔参差出林杪。花开何处望长洲，日落遥空送飞鸟。道逢两翁如松乔，我欲从之安可招。便当携酒上绝顶，与子共看沧江潮。"}