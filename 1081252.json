{"id":"1081252","title":"三衢道中感怀寄庞几先","dynasty":"宋","author":"陈渊","text":"霜风卷地号，达晓不成雨。游云乍蔽亏，朝日翳复吐。衢梁三日行，去往迷处所。茅檐得小休，蔬饭不能举。所嗟兵火馀，白骨莽无主。邻邦岁又恶，贾饭逐婺女。遏籴彼何忍，楚越视心膂。况欲贼取之，不救沟壑苦。生逢尧舜代，短袖不容舞。空馀卫物心，持此欲谁语。故人幕中杰，筹画多所补。朝誉竞推先，丘壑终自许。平生陈琳檄，解使头风愈。容我七子间，泛爱果轻与。此生听造物，未能狙公芧。牧羊或可息，抱关亦易处。要以一溉勤，聊润汉阴圃。"}