{"id":"834232","title":"忆旧游 其一 依韵答紫帆","dynasty":"清末民国初","author":"易顺鼎","text":"甚移床避梦，选砚供年，瘦不关秋。借个蒲团坐，更焚香扫地，五字苏州。今宵落梅风紧，还替缟衣愁。又蝶路吹红，鱼天涨碧，暗被春勾。溪流。蘸飞雨，任绿影沉沉，那见帘钩。一舸浮家约，怕苔生钓石，换了丛鸥。采香俊侣都懒，新社待谁修。便想到斜街，卖花声过何处楼。"}