{"id":"597482","title":"妙高台谒苏文忠公像","dynasty":"明","author":"梁有誉","text":"长公不可作，遗像见丰标。台接丹丘月，门临沧海潮。一官空白首，十载为青苗。玉简芳名纪，瑶编绮思饶。感时真慕贾，著论每凌晁。伊昔金莲遇，何年断梗飘。投珠人共惜，毁璧祸难销。旧迹嗟夷漫，荒祠更寂寥。砌閒衰草积，牖暗暮云彯。哀些难成调，忠魂讵可招。丹青犹蔼蔼，松桧已萧萧。渔火连江暗，霜钟振壑遥。旅怀多感激，行矣寄长谣。"}