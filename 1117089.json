{"id":"1117089","title":"寄题武陵柳氏所居二首 天真堂","dynasty":"宋","author":"苏辙","text":"宦游阅尽山川胜，归老方知气味真。歌哭不移身自稳，往还无间语尤亲。永怀前辈无因见，犹喜诸郎有此人。千岁展禽风未改，不加雕琢世称珍。邑居欲尽溪山好，不作层楼无奈何。岩谷满前收蜡屐，漪涟极目卷渔蓑。安心已得安身法，乐土偏令乐事多。千里筠阳犹静治，还家一笑定无他。"}