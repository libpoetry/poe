{"id":"755065","title":"飞来峰","dynasty":"清","author":"夏伊兰","text":"奇峰生羽翼，摩空势轩翥。相传古灵鹫，佛国名长署。何年石飞来，梵刹永蹲踞。浩浩荡云烟，重重拥岩树。古剑劈山开，千古石隙露。虹梁跨半空，群峰尽奔赴。山风忽怒号，潮音喧日暮。未识缁衣徒，可领烟霞趣。我本散花女，佛前常拥护。瑶台一小谪，西泠十载住。峰下久徘徊，慄慄增危惧。但恐石狡狯，负我竺国去。入险更出险，罗衣幂云雾。一笑谢山灵，胜游殊匆遽。"}