{"id":"829042","title":"诉衷情 偕家人步出西城，至露济寺苗圃看菊二首","dynasty":"清末近现代初","author":"刘永济","text":"寥天鸿断水痕收，霜气淡林邱。重云未成晴意，翻作可怜秋。闷怀抱，散无由，且嬉游。寒花丛筱，稚子山妻，半日淹留。销金匀粉弄妍柔，佳色为谁留？天涯一篱清露，犹带晋风流。歌啸地，已荒丘，重回头。捲帘人瘦，泛蕊杯空，懒赋新愁。"}