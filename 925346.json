{"id":"925346","title":"大暑忆灵隐寺冷泉一首","dynasty":"宋","author":"苏籀","text":"我念热客辞，怀哉冷泉游。此水暨此山，清便物殊尤。澄渟快一生，晶澈夺两眸。青瑶碧玻瓈，三顷方能侔。澡雪戏■间，大川漫悠悠。浣瀹鉴临际，千仞险何求。面堂浸几筵，汎桨飏扁舟。泠泠析酲惛，一一数虾鳅。当阶掬珠璧，攲枕拖纶钩。雷霆落闸喧，雪霜浮涧流。京江谢洁滑，苕霅雄偏州。月夕了无滓，暑天常似秋。拜尘付一咍，汩泥亦包羞。愿浴岐山凤，勿饮荆州牛。"}