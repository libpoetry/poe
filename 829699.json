{"id":"829699","title":"杂诗","dynasty":"清末近现代初","author":"郑孝胥","text":"遗山求修史，自谓忠于金。委蛇贵臣间，枉尺岂直寻。碑版谀佐命，降辱良已深。致书干耶律，荐举诚何心？后来托国史，蒙面羞儒林。实彼阶之厉，流毒方至今。谅哉谢山语，堪作俗士箴。子房虽助汉，其志专报韩。灭秦复破楚，韩后终难存。苟能存韩后，何为弃人间。漫云天授汉，封留殊未安。亦如中副车，负气非万全。赤松知君心，自苦空加餐。五载居海滨，避秦幸有此。士夫稍奔集，偷活贤转徙。鬻字聊自存，俯畜繁食指。同年互吊唁，屈指八九子。诸公各厉节，可敬亦可喜。所嗟负君国，碌碌何足齿。吉甫真包胥，义烈谁与比？当年登科录，宝祐照青史。吾侪曷交勉，牖下非善死。酒楼灯下饭，飞虫争投盘。肥浓久见欺，腹疾惊夜寒。昧爽起盥漱，朝饥得澄观。五味初无根，屏除岂为难。泊尔忽见道，萧然罢晨餐。麦糗足自活，扪腹殊闲安。百邪宁妄侵，有欲真吾患。辟谷虽未能，不贪乃金丹。乩仙降沪市，涉江往观之。社公忽关白，灵真当涖斯。须臾称洞宾，字如风雨驰。笛声吹江城，一字已小奇。泪尽为苍生，六言次犹疑。坤乾妙用韵，咨嗟还涕洟。将亡听于神，我意不欲为。哦诗三太息，回仙良吾师。登楼不见海，朝夕望海气。鸥飞能转迟，始觉海已至。凭高目难穷，胸次必小异。心知鸥所乐，造物靳我翅。柳州慕为鹘，毛翮有仁义。泰清果忘饥，恶世良可弃。落日已将尽，斜照气万千。群鸦弄馀景，翻飞忽蔽天。光燄何遽收，沈沈成暮烟。微禽亦知警，归思茫无边。逝者固如斯，一鬨偶当前。坡公观不变，我意方留连。秋草雁来红，斓斑幻奇彩。朱黄色独明，百卉殊不逮。丹枫与乌桕，经霜叶亦改。西风万物老，绚烂意何在。壮夫迫迟暮，才进有馀慨。草木竞一时，后凋须我辈。"}