{"id":"741164","title":"平台雪","dynasty":"清","author":"何经愉","text":"高卧旧梁园，风流叹歇绝。不见古时人，但见古时雪。今人孰与古人齐，古雪何如今雪洁。平台一凸千年痕，冷艳寒光耿未灭。万斛珠玑飞碧空，清冷池边墨浪热。南冠有客悲华颠，吹上头颅不可刷。一曲《阳春》和者稀，山耸吟肩冻欲折。虚窗瞥见梅花魂，五夜遥情为谁结。"}