{"id":"517918","title":"与节庵论唐人诗法因赋长律三十五韵","dynasty":"明","author":"黄淮","text":"逸气棱棱隘九州，神交思苦入冥搜。洗教凡骨尘俱净，挽起词源水倒流。随物赋形均造化，陶情遣兴贱包羞。莲开华岳仙人掌，雾锁元龙百尺楼。近日云霞成五色，澄空月露映三秋。阴精翕翕奔魑魅，武库森森插剑矛。万顷晴涛翻蜃海，千寻飞瀑下龙湫。孤撑怪石擎天柱，秀挺奇松驾壑虬。霜冷铁衣屯紫塞，云随仙袂下丹丘。连城白璧非徒琢，照乘明珠岂暗投。器重樽彝兼大鼎，乐陈琴瑟间鸣球。半机蜀锦天葩灿，一缕春丝茧绪抽。铁锁下蟠江水黑，鲸鱼奋击昆崙浮。冯驩作客愁弹铗，考叔争车怒挟辀。红药当阶迎步障，沧波喷峡上孤舟。水晶沉井形难拟，海市凭虚影却留。阿阁呈祥看鸑鷟，康衢纵步骋骅骝。正奇合度应须察，体制殊伦总见收。共说五车誇业盛，谁云七步擅才优。天然标格元无饰，自是声音不外求。粤自盛唐推浑厚，迄于季代谩雕锼。杨王联轨方前迈，卢骆长驱亦并游。李白词锋曾陷敌，少陵诗句善贻谋。岑参高适相追逐，贾至王维迭唱酬。格老趣高储与孟，律严义正耿兼刘。郊寒岛瘦难殊论，柳淡韦醇岂易俦。鍊句义山工丽密，摛辞用晦尚清脩。子昂近古居然别，馀辈争先未暇周。一代文章垂汗简，三千礼乐著嘉猷。骊黄能识同还异，轩轾从知是与否。何事颓风趋萎苶，渐看姿媚逞娇羞。蜂腰鹤膝徒争诮，斗靡誇多总赘疣。要使从容归大雅，须教敦厚更温柔。阳春一曲虽难和，也落诗家第二流。"}