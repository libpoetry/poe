{"id":"810827","title":"寄李邺园尚书二首","dynasty":"清","author":"王士禛","text":"闽天烽火达钱塘，太乙灵旗指越疆。文武共推周吉甫，勋名谁并郭汾阳？椎牛五夜千夫膳，射虎三秋百战场。今日罗平妖鸟尽，早闻忧国鬓如霜。烂柯山上阵云低，太末城南月晕齐。飞檄直临彭岛外，纤尘不动浙江西。战袍血溅盘雕鹘，雄剑霜寒淬鸊鹈。半壁东南功不细，天书频下武都泥。"}