{"id":"1080582","title":"读亡弟由义旧诗有感","dynasty":"宋","author":"吕本中","text":"平昔乌衣游，盛事寄青史。后生见头角，唯子与夫子。奈何阻中涂，去我适蒿里。三年莫春日，西郊漫桃李。才难圣所叹，反是俗眼眯。坐看玉壶冰，终污青蝇矢。衔愤已成疾，伤谗空忍死。雪涕别时言，历历犹在耳。呜呼骨肉亲，遗恨有如此。吾生复亡聊，念尔中夜起。读君离别篇，沈吟泪如水。"}