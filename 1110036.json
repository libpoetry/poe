{"id":"1110036","title":"本中将为海陵之行念当复与子之作别意殊愦愦偶得两诗上呈并告送与壮舆叔用也","dynasty":"宋","author":"吕本中","text":"斯人如玉雪，可爱不可忘。助以濯沧海，亦复閟馀光。今兹困尘土，更伴众翼翔。时来唤我语，共此一榻凉。风雨来颊舌，冰霜清肺肠。我老渐窘束，公才方颉颃。春秋有体制，子盖能文章。要当纂微言，不以近故妨。粲然东园花，不登葵藿场。老仆倦日长，羸马困道远。东行数日间，尚欲一再款。我能喻子意，子亦识我懒。追怀十年游，仅得一笑莞。时能煮汤饼，更复下茗盌。晁郎本京邑，刘子盖楚产。江山两秀异，与子日在眼。南风动归兴，感慨毛发短。相寻倘有日，岁月亦未晚。"}