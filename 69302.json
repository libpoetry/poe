{"id":"69302","title":"华山高·思美人兮西华山","dynasty":"元代","author":"杨维桢","text":"思美人兮西华山，我欲往兮如天难。上通帝座二气之呼吸，下冲龙门百折之昆仑源。秦关桃林之寒贔屭于其左兮，右抱万顷白玉所产之蓝田。金天太白实主宰，井鬼上应精灵躔。巨灵一擘万古不可合，首阳下有根株连。云台仙掌现真迹，朱衣赤须垂橐晞。明星玉女不许以玉眼见兮，玉盆绿水洒不竭，一匹石马谁来牵？嗟尔华山人，不归来兮徒留连。人间尘土那可以久住？白云蹋尔夷眠。天池注脑晞绿发，玉浆渴饥飡莲。伐毛洗髓不足较，白日一嗔三千年。觉来招酒姆，骑茅龙，访子先。更呼山东李谪仙，搔首问青天。巨灵接见娲皇前，惊呼一笑轩辕之子弥明癫。"}