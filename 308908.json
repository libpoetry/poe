{"id":"308908","title":"换巢鸾凤·五色凤仙，梅溪韵","dynasty":"现代","author":"赵熙","text":"金屋阿娇。又偷长绛雪，软醉蓝桥。明珠千样锦，弄玉一枝箫。星星丛露小蛮腰。泫然午痕、唇脂未消。同心彩，试换取、朵云红照。风悄。春思渺。非是小家，翻作回身抱。艳绝端阳，沁将纤指，生就香奁仙草。休道镶蓝复镶黄，日华消尽旗妆老。云霞衣，耐卿、著到秋晓。"}