{"id":"825001","title":"三月十二日作","dynasty":"清末近现代初","author":"郑孝胥","text":"人生三十为一世，失却少年安可悔。朱颜销尽四十来，昔日风情竟何在？功名自是误人物，败德丧真作吾害。不妨小待老堪赠，付与世间偿宿债。平生心得祇乘兴，百折千磨终不坏。文字缘深岂易抛，色尘意起殊难戒。江山满前花竞发，性不能饮亦已醉。向来不信说天公，后世知音应有采。"}