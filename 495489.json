{"id":"495489","title":"放歌","dynasty":"明","author":"张煌言","text":"吁嗟乎！沧海扬尘兮日月盲，神州陆沈兮陵谷崩！藐孤军之屹立兮，呼癸呼庚；予悯此孑遗兮，遂息机而寝兵。方壶圆峤兮，聊税驾以埋名；岂神龙鱼服兮，罹彼豫且之罾！予生则中华兮，死则大明；寸丹为重兮，七尺为轻。维彼文山兮，亦羁绁于燕京；黄冠故乡兮，非予心之所欣。欲慷慨以自裁兮，既束缚而严更；学谢公以绝粒兮，奈群诼之相并！等鸿毛于一掷兮，何难谈笑而委形！忆唐臣之嚼齿兮，视鼎镬其犹冰！念先人之浅土兮，忠孝无成；翳嗣子于牢笼兮，痛宗祀之云倾！已矣乎！荀琼、谢玉亦有时而凋零，予之浩气兮化为风霆，余之精魂兮化为日星。尚足留纲常于万祀兮，垂节义于千龄，夫何分孰为国祚兮孰为家声！歌以言志兮，肯浮慕乎箕子之贞；若以拟夫「正气」兮，或无愧乎先生！"}