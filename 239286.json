{"id":"239286","title":"送任守赴邕管","dynasty":"宋代","author":"彭龟年","text":"吾闻广南东十州，诸蛮错处如蚍蜉。东州之蛮富珠贝，西州有马供群驺。一从陇右失刍牧，万里山蹊来作足。部分驿使视行厩，路远疲农输食粟。边头给估不敢悭，内地供亿好坏得閒。匹马中人五家产，岁入不足充军颁。天子择侯严五管，横山之雄视方面。大贤不合著炎方，一马直应劳远算。往时此地惊智高，四海俶扰如抑搔。要荒易动古所畏，况复立制争锥刀。年来马质乱三物，廊庙谋深匹夫忽。达官喜事失拊循，机矢銛矛变仓猝。远利安蛮福及人，公行公行南中春。一篇駉颂谁能写，足用爱民功到马。"}