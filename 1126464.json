{"id":"1126464","title":"太师杜公挽词五首","dynasty":"宋","author":"梅尧臣","text":"国佐三公进，师臣一品归。接宾忘素贵，还绶远危机。忆奉追尊册，当观副辂旂。生荣人莫及，无恨掩泉扉。既老仍开国，因归得赐金。念怀知主意，坚介见臣心。笔札尚存纸，性情犹托吟。向来门下客，东首泪盈襟。莫怪沾襟血，无由作吊宾。故池归去雁，春信见何人。已写虚堂影，犹镌守冢麟。门生与旧吏，将立道傍珉。言为当代法，行不古人惭。天子贵元老，史官传美谈。名高汉亚相，学嗣晋征南。有子即家宝，未尝金玉贪。见录寻常咏，亲装复手题。言从永嘉后，重与建安齐。自古难知己，孤生每择栖。春风寄黄鸟，为向墓间啼。"}