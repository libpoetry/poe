{"id":"701216","title":"咏雪","dynasty":"明","author":"黄公辅","text":"正是花飞六出时，晚来树树白垂枝。幽芳难辨寒梅色，冷艳惟凝碧玉肌。堪羡剡舟波皎皎，尤欣鹤氅步迟迟。凭谁一曲阳春调，敌却寒威不受欺。乍逢天女散花时，纵有槎枒亦发枝。与月争衡铺野阔，因风翻舞下阶迟。陶家烹去聊生韵，檐雀衔来不疗饥。多少浓华遭阻压，独馀松柏未能欺。"}