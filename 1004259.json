{"id":"1004259","title":"撰先伯桂隐先生哀词","dynasty":"宋","author":"程公许","text":"丹山之岩兮阻且深，丹山之云兮閟其霖。中有姝兮静处，冠岌峨兮瑶簪。方辙兮坎滞，聊返辔兮穹林。辛夷兮为屋，芷幄兮兰衾。世与我兮异好，不可揉兮精金。信有味兮恬漠，亦何怨兮寡朋。猿嗥兮鹤愤，鸟悲兮蛟吟。忽西崦兮堕日，急响绝兮玉琴。载营魄兮焉逝，空桂枝兮萧森。朔风兮陵厉，白昼兮多阴。素车兮丹旐，曷返兮遥岑。天高兮地厚，古往兮来今。彼达观兮超旷，奚死生兮爱憎。四方兮上下，杳眇兮莫寻。鹤归兮何日，瑶草碧兮劳我心。涕浪浪兮沾襟，君无滞兮远淫。归来兮娱乐，故山兮崚嶒。"}