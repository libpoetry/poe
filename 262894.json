{"id":"262894","title":"水龙吟·峭风一夕催春","dynasty":"现代","author":"丁宁","text":"峭风一夕催春，柳绵似雪濛濛坠。低回拂槛，轻盈当路，无聊情思。春老枝空，云归梦杳，苔荒门闭。又斜阳暗澹，幽怀浩渺。歌未了，城乌起。不恨凄烟楚雨，恨虫丝、漫萦轻缀。软红十丈，孤根缥缈，芳心凄碎。怕问三生，懒寻陈迹，绿阴如水。剩伶俜倦影，穿窗度幕，赚愁人泪。"}