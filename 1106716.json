{"id":"1106716","title":"挽司直兄","dynasty":"宋","author":"王柏","text":"老厌鸳行武，骑鲸不肯留。空存丹棘谳，未告紫宸猷。黄老辜初志，青山飏晚谋。夕阳无限好，心事竟悠悠。典重班诸老，声名始璧流。开尊口佳士，襆被闯前脩。月冷金闺籍，尘生玉杖鸠。梅岩伤目处，雁影正宾秋。晚始亲荆玉，劬愉气谊稠。泰坛霜月下，暑枕夜江头。一困关公念，连书释我忧。平生知己泪，寂寞洒新楸。"}