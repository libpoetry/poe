{"id":"802526","title":"绮罗香二首 其二","dynasty":"清","author":"项鸿祚","text":"借病瞒愁，判闲作梦，单枕又惊春半。小揭珠帘，隐隐似闻微叹。罗帕重、洒泪成鹃，锦笺长、寄书寻雁。莫因循、误了芳华，柔肠能得几回断。题红前事谩省，空任香销粉蠹，舞衫歌扇。除却榴裙，瘦尽楚腰谁见。防夜约、拜月推寒，厌晨妆、蹋青嫌远。最无情、最是飞花，晓风吹不转。"}