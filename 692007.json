{"id":"692007","title":"为南海钟侍御题金台遥祝卷","dynasty":"明","author":"李攀龙","text":"游子承恩出禁闱，高堂华发照春晖。潘舆自不随骢马，莱綵何妨舞绣衣。江鲤一从天上寄，台乌长绕日南飞。即今婺女遥相望，柱史星光近太微。冰霜不厌北堂清，冠指神羊海上城。恋阙未须将母疏，倚门元自望君情。家传五字推承学，朝拥三台起令名。骢马更便千里骏，还乡实切断机声。"}