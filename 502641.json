{"id":"502641","title":"送闽县尹松江张公秩满之天官","dynasty":"明","author":"王恭","text":"吴苑梨华赤，关闽霜度时。輶轩首京路，蹀躞嘶青骊。郎官旧隐松江口，门前种得先生柳。忽逢明主垂衣裳，肯使遗贤滞陵薮。三年制锦动香名，千丈澄潭照眼清。日与同官俱坐啸，顿令豪吏尽销声。君家文献非常调，健笔雄词世应少。卓茂何妨密县卑，鲁恭岂谓中牟小。凤台西上雪花飞，琴鹤翩翩也自随。云霄相逐夔龙远，留此甘棠去后思。"}