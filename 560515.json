{"id":"560515","title":"诗号梅坞","dynasty":"明","author":"徐庸","text":"具区山水神仙所，缥缈峰前种梅坞。南丹老人真伟人，烱烱方瞳貌奇古。千钟厚禄心不慕，月向东华踏尘土。暗香深处捲帘拢，白云堆里开门户。过庭诗礼有三子，玉色凤鹞九色羽。旨甘奉养能无违，日著莱衣上堂舞。孤南星现遇华诞，仙乐铿锵间鼍鼓。银瓮方倾曲米春，金盘正进麒麟脯。玉津细永喜鲜嫩，世上侯鲭俱不数。青鸟传书入玳筵，又报瑶池来阿母。"}