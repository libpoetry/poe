{"id":"1067890","title":"拟古","dynasty":"宋","author":"李彭","text":"彼美如花人，如花复如玉。嫁作征人妻，别长欢日促。拂掠可怜妆，翠袖抱幽独。飞狐驿使断，交河无寸牍。春著巩梅繁，风吹秦树绿。草生森苯尊，谁能辨薋菉。啼里花成子，愁间笋为竹。雨滴翡翠帷，月上寒蛩褥。稍知狭邪游，能忘窈窕淑。新人工参差，故人勤杼轴。慆堙为病媒，经纬有边幅。苦言饷夫君，夫君当熟复。告君君不知，我自蓺兰菊。"}