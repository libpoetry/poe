{"id":"1125076","title":"陌上花八首","dynasty":"宋","author":"晁补之","text":"郊外金軿步帐随，道边游女看王妃。内官走马传书报，陌上花开缓缓归。朝云暮雨山头宅，暖日晴风陌上花。绛幕何妨行缓缓，送春归尽妾还家。娘子歌传乐府悲，当年陌上看芳菲。曼声更缓何妨缓，莫似东风火急归。荆王梦罢已春归，陌上花随暮雨飞。却唤江船人不识，杜秋红泪满罗衣。吴歌白纻怨芳菲，肠断怀王去不归。陌上如今小花伴，山前山后白鹇飞。临安城郭半池台，曾是香尘扑面来。不见当时翠軿女，今年陌上又花开。云母蛮笺作信来，佳人陌上看花回。妾行不似东风急，为报花须缓缓开。陌上偷来为看花，饶声鹦鹉莫夭斜。犊车缓缓随芳草，不去桃源阿母家。"}