{"id":"839349","title":"有怀刘子石香即以代简","dynasty":"清末民国初","author":"方仁渊","text":"东风一夜檐前吼，早日杲杲照窗牖。出门携杖何所之，春光满眼惊梅柳。梅柳年年更著花，故人一别三年久。我欲乘舟上梁溪，脚健心忙不能走。忆昔高斋问奇字，得月楼头日携手。即今知己两寂寞，混迹时人成老丑。侧闻精爽苦著书，名山事业今曾有。安得临风堕我前，与尔同饮千日酒。"}