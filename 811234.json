{"id":"811234","title":"十用前韵","dynasty":"清","author":"丘逢甲","text":"一笑当时果灭洋，红巾白帽满朝堂。花门首出中兴将，米贼兼封异姓王。铜版令严诛异教，铁牌制毁奏权珰。可怜刻木牵丝拙，袍笏空登傀儡场。竟难赤黑辨狐乌，眼底云成万变图。名士穷搜呼作贼，王孙苦道乞为奴。茝兰沉恸留湘水，禾黍馀哀恋亳都。涕泪新亭果何益，有人江左薄夷吾。"}