{"id":"656935","title":"古潭为刘礼作赋","dynasty":"明","author":"罗伦","text":"秋江有古潭，开自无极先。飞流挂北斗，灵源通上天。阳潜含浑浑，阴闭入玄玄。深浅沧桑外，浮沈宇宙边。洞明空地底，虚大贮天圆。日月含黄道，星辰泳紫躔。脉通青嶂骨，文烂玉霄笺。河汉清无敌，沧溟势欲连。镜平飞组练，珠抱睡蜿蜒。马饮河图出，龟呈洛数全。嫁蟾桥度鹊，入鸟镜窥鸾。河伯羞夸大，秦鞭浪欲填。寿筹逢海屋，仙乐洞庭弦。雪艇寒无恙，星槎夜欲编。一虚空碍滞，万象讶森骈。孕秀生豪杰，高门得世贤。忽逢江上老，疑是水中仙。湛一心源寂，澜翻舌本悬。诗怀倾浩荡，道体见渊泉。浊激尘滓散，冥窥混沌穿。暮春陪点浴，清夜共熹沿。淡薄交情古，光明夜气鲜。灵均曾种芷，茂叔为栽莲。白发欺明月，愁心散紫烟。羊裘霞外钓，渔笛月中舷。严濑名高斗，愚溪唾积渊。随波岂吾事，浮海竟谁缘。机外鸥三点，间中鹭一拳。榻篷来鹤梦，歌棹动龙眠。世态随阳雁，尘根脱壳蝉。濯缨呼孺子，鼓枻斗婵娟。海若低偷眼，冯夷醉拍肩。谈玄惊鬼胆，话妙破天权。夙好罗浮客，呼来不上船。菜园宽似海，醉笔大於掾。运泰肥三极，歌传满大千。傍花眉展秀，见酒口流涎。乐水心元癖，寻山意亦便。正冠来入社，润笔不须钱。治世三生佛，闲官一味禅。著书深闭户，共尔磨兜坚。"}