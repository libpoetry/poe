{"id":"431801","title":"题画竹绝句","dynasty":"近现代","author":"孙玄常","text":"春雪初晴月上时，围炉戏写耐寒姿。空山荒渚寻常见，京洛相逢似旧知。笔秃何堪画牡丹，夜长偶写竹三竿。西窗一片长安月，却作蓬山白雪看。一叶夷犹听竹枝，新篁春水碧迷离。为君唤起江南梦，陌上花开记昔时。历历千秋掌上看，衡门卧疾耐清寒。如何不作觚棱梦，偏爱荒江数尺竿。京洛缁尘染素衣，吴霜点鬓渐知非。寒山淡月千竿竹，可有江湖旧侣归。卜筑何年号此君，满庭金碧护烟云。萧萧暮雨吴娘曲，一别江南不再闻。泉石膏肓写翠箐，喜君同嗜赵吴兴。跫音空谷频添恨，归梦长亭又短亭。"}