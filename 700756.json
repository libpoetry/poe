{"id":"700756","title":"和高侍讲先生韵五首时宣德七年也","dynasty":"明","author":"曹义","text":"标格清癯不染尘，碧梧翠竹若为邻。凤池载笔年华久，玉署编摩宠命新。适兴谩将诗自写，论文肯厌客来频。交游满眼谁知己，三益嗟君独辅仁。江南一别绝音尘，蓟北初逢喜接邻。晋帖临来多俊逸，唐诗吟处更清新。樗材有幸相资益，书籍无嫌独借频。昭代共誇膺好爵，愿摅忠悃荅皇仁。玉堂潇洒静无尘，凤阁龙楼为作邻。晓听漏声花外度，日闻天语耳边新。从容退直多清暇，故旧相过不厌频。才识丰姿入共仰，明时匡辅好施仁。幽居陋巷绝氛尘，相接浑无旧日邻。宦迹似蓬随处转，流光如水逐时新。雁迷故国音书杳，秋到都门客梦频。自叹离群材识浅，不知何处可依仁。空庭夜坐迥无尘，月影吟看渐过邻。凉透孤怀秋气肃，香飘几点桂花新。蛩声哽咽愁难听，砧韵凄清苦厌频。触景宦情无处著，谩成诗句荷尧仁。"}