{"id":"121842","title":"游北山·有客可与游","dynasty":"宋代","author":"陈造","text":"有客可与游，阙酒得无病。岂意四从事，过我不待请。洗杓挹风度，免惭林花盛。公学此味如，浑厚兼醇正。公量虚谷如，有来良善应。肯分兵厨沥，少佐笔力劲。罢营杖头钱，徐取松间径。登临旧能赋，七发踵枚乘。此兴老未衰，西日尚馀映。风怒雷再鼓，云破天一镜。山花下野鸟，诗题一堪命。府公文章伯，声称耸群听。明圾倒锦囊，非是庶所订。岂伊彩凤鸣，而聆露鹤警。定知谢东山，凡百易子敬。"}