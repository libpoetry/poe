{"id":"698879","title":"雪中移居","dynasty":"明","author":"徐渭","text":"十度移家四十年，今来移迫莫冬天。破书一束苦湿雪，折足双铛愁断烟。罗雀是门都解冷，啼莺换谷不成迁。只堪醉咏梅花下，其奈杖头无酒钱。高雪压瓦轰折椽，跋冻移家劳可怜。长须赤脚泥一尺，买佣呼酒赊百钱。饥鸟待我彼檐外，梅花送客此窗前。百苦千愁不在念，肠断茫茫黯黯天。"}