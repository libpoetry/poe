{"id":"849364","title":"送齐六归石城","dynasty":"宋","author":"卫博","text":"春衫快马君来时，寒江稳泛君今归。人生聚散定何许，怅望十年三别离。忆昔见君石城下，杂佩瑶瑜间兰麝。三年一鸣惊倒人，欲和薰风奏韶夏。翰林主人子墨卿，文章意气飘朝云。君归但扫三千牍，后会却揖贤书登。离离漠漠霜芜没，江上阴风搅寒日。不用长吟河畔草，与君且尽杯中物。"}