{"id":"1124532","title":"用朱元方韵寄深明郎中二首","dynasty":"宋","author":"饶节","text":"当时冠盖集祇园，大似农夫值有年。庞老一言投马祖，陆侯彻底见南泉。古今已自融三际，语默何曾落二边。父子并为同社客，团栾应话老婆禅。刹那念念转光阴，已过方来不住今。身似虚舟从不系，魔如敌国谩相侵。未能以幻还脩幻，岂暇将心更用心。以说为宗遍天下，思公一笑白云深。"}