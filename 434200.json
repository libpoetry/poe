{"id":"434200","title":"摸鱼儿","dynasty":"金末元初","author":"元好问","text":"笑青山、不解留客，林丘夜半掀举。萧萧暮景千山雪，银箭忽传飞雨。还记否。又恐似、龙潭垂钓风雷怒。山人良苦。料只为三年，长安道上，来与浣尘土。清阴渡。渺渺风烟杖屦。名山元有佳处。山僧乞我溪南地，十里瘦藤高树。私自语。更须问、洼尊此日谁宾主。朝来暮去。要山鸟山花，前歌后舞，从我醉乡路。"}