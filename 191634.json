{"id":"191634","title":"招隐·将子无登山","dynasty":"宋代","author":"陈傅良","text":"将子无登山，山上冈复冈。朝为朱阳炜，暮作阴飚凉。磴滑幽鸟啼，林深山鬼翔。子兮何所求，乐此魑魅乡。国人伫齐轼，吾党多鲁狂。望子子不来，翠袖天风扬。缁尘摆落尽，幽愿次第偿。焦{明鸟}入冥云，虮虱宽贝阳。子兮竟谁从，独乐无已康。岂其羊之饥，而可谷与臧。"}