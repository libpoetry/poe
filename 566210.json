{"id":"566210","title":"咏贪人一首","dynasty":"明","author":"黄省曾","text":"绾牒事钱刀，登津萃篚苞。窃缗如盗镪，肥箧乃民膏。宦鹢成适舸，皇车即市轺。铜陵图食鼎，金穴买簪貂。出宰争华县，分司夺势曹。讼临陶白胜，荐举郑罗超。郿邬荣心慕，邪渊奋首翘。辇珠投暗室，舆贿伺昏宵。噬虎无全窟，搏鹰有破巢。怀青骄丽满，婴赤惨沦漂。人也贪何极，天乎道本昭。悖来终暴出，潜取必明消。攘积虽终世，倾颓在一朝。善馀门自庆，恶树户当凋。不见先王器，为文警墨饕。"}