{"id":"174215","title":"和曾端伯安抚劝道歌","dynasty":"宋代","author":"郭印","text":"保形保生保命，戒色戒酒戒茶。夜气若要长在，晚食尤宜减些。养心莫如寡欲，存诚唯是闲邪。辨得天清地浊，吞取日精月华。寒灰便是发焰，枯根立可生芽。学者舍本逐末，病眼执著空花。罔穷圣道一辙，徒诵丹书五车。正似炼和金矿，何殊嚼蔗吞查。不知达人到此，元始浩劫为家。燕坐能事毕矣，行遍海角天涯。鉴明不受微垢，玉洁靡见纖瑕。视轩冕如桎梏，弃财宝若泥沙。曲江一轮秋桂，岂容雾掩云遮。盘旋火龙水虎，和合阴汞阳砂。真身自然腾化，驾凤高凌紫霞。哀哉傍门小法，作用千种参差。个个辛苦无成，白首空自悲嗟。"}