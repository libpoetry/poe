{"id":"777851","title":"水龙吟·中秋寄怀昭姊","dynasty":"清","author":"陈家庆","text":"他乡又值清秋，广寒宫阙都依旧。罗衣乍试，晶帘初卷，晚飔微逗。祗有嫦娥，桂宫高倚，与谁厮守。问美人何处，西风摇落，些些意，君知否。看取山河大地，又天涯、愁来时候。声高戍角，香分瑶席，听残更漏。雾湿云鬟，寒消玉臂，耐伊禁受。幸黄花无恙，笼烟浥露，也如人瘦。"}