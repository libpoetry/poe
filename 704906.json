{"id":"704906","title":"十八滩杂咏","dynasty":"明","author":"霍与瑕","text":"行路说艰难，江西十八滩。乱流森铁石，急濑泻琼珊。浪搏心同碎，风低意颇安。觉来人世险，不在此中看。扁舟下若驰，石罅度高危。犀角倒囷出，龙牙断阵欹。仙宫洵有美，水府旧多奇。愿借狂澜砥，中原柱地维。呼沱冰始合，铁马乱中流。剑盾参差渡，旌旗次第游。隐现六龙驾，仪刑五凤楼。君王奠八极，鳌足此灵邱。东海分龙种，来游第几遭。戈旗三百里，鳞甲一秋毫。日短川原寂，天寒水石高。白鸥如有约，雪羽振清皋。山驿开攸镇，水程说俗淳。四围千嶂合，中汇一源春。打鼓迎官舫，鸣锣候吏人。献瓜清濑侧，莞尔见天真。清宵暖更晴，初月瞰山城。羡有灯花好，独将杯酒倾。木鱼分夜漏，铁马杂秋声。醒眼三更促，宾鸿阵阵征。涉川偏涉澜，尽日未开颜。晚泊喜安稳，樵歌听往还。清秋喧蟋蟀，新月照关山。高卧且今夕，明朝又碧湾。皂口催晨发，残星落五更。山花秋故好，水色冷弥清。重雾迷前渚，高滩失去程。南风如有意，早得报开晴。半岁经过地，劬劳念每深。秋华承露重，古木幸风沉。辛苦平生足，脂甘季弟心。踰涯疏远望，白发尚胜簪。云程新雨露，风物旧天南。一岁秋初冷，两江鱼下潭。牵衣供永夜，挥盏战寒岚。却忆三城里，微霜足早柑。廿载重来地，依希记绿林。牧童吹笛慢，山女汲泉深。落日诸天暮，高秋一带阴。扁舟过画角，凄切旧游心。乘风终日下，奇眺眼全花。截岸分山骨，中流合石牙。千嶂浮虎兕，百里斗龙蛇。锁断南来脉，英灵不可涯。当年湛夫子，泽畔寄孤吟。棫朴千年意，图书万古心。江声通夜转，寒气傍秋深。十八滩头咏，谁知流水音。新诗三十六，旧恨百千重。七弟春游地，孤村夕照中。白沙洲上语，清水岸边容。相见知何处，来生或再逢。"}