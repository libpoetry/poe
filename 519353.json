{"id":"519353","title":"书王氏族谱","dynasty":"明","author":"朱诚泳","text":"大河发昆崙，众派同一源。源深流益远，同归沧海壖。巨木亦有本，本固末自繁。培植岁云久，枝叶茂且坚。惟人本乎祖，有开应必先。馀庆由积善，古圣宁虚言。王门世忠孝，德业光后先。棱棱名宪使，友爱人称贤。系明分族属，亲疏情愈宣。千秋及万祀，瓜瓞常绵绵。吁嗟后来者，世世宜勉旃。"}