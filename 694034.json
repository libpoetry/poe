{"id":"694034","title":"城南秋感","dynasty":"明","author":"陈良珍","text":"朝台云树晚幽幽，霜老千林木叶稠。南国秋风吹客鬓，野人归梦落沧洲。疏慵未赴公车召，放浪仍耽杞国忧。廊庙江湖俱寂寞，有怀空倚粤江楼。栖迟犹自恋江城，社燕巢空木叶鸣。寒入关河催朔气，秋来鸿雁送边声。已怜为客黄金尽，况复多愁白发生。满眼蓬蒿归未得，故园摇落不胜情。"}