{"id":"246444","title":"贺新郎·迦陵生辰作","dynasty":"现代","author":"王蛰堪","text":"世相凭谁问。甚千年、楚骚馀绪，一朝灰烬。铁板红牙俱已矣，换作迪科摇滚。感苍生、几多悲悯。尸位嗟无医国手，枉教人、引醉思尧舜。一息在，未应泯。画眉新样与时进。便操觚、续貂狗尾，佛头著粪。何事风流遗我辈，敢惜残年衰鬓。算只有、孤怀差近。唤起词魂和月饮，共先生、万古同销恨。情与泪，漫弹损。"}