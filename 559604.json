{"id":"559604","title":"大戏场","dynasty":"明","author":"王应斗","text":"渺然大块中，万象具游戏。泥蟠暨天飞，造物凭所置。寂寞与豪华，过去了无二。烂柯历千年，黄梁争一寐。淹速虽有殊，幻沤总无异。彭殇竟同归，易险元齐致。平原不足嬉，惊波不足惴。怀璧抑何愚，射沙复何累。同信团圞真，谁知黎丘伪。古人陟高危，转盻成委弃。蜃楼忽以空，冰柱亦消坠。误耽梓泽游，痴下牛山泪。俯仰百年间，几能留一事。视昔后犹今，推迁只需次。惟彼大观人，觑破浮生寄。三万六千场，秖求慱一醉。不装净丑容，不读梨园记。日在优娥群，时存傀儡意。谤詈且由人，笙歌亦随地。以兹倘来缘，唤醒英雄睡。"}