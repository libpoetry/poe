{"id":"1115861","title":"正冬御殿上寿乐章八首 皇帝举寿酒宫悬奏和安之曲","dynasty":"宋","author":"杨亿","text":"天威煌煌，山龙采章。庭实旅百，上公奉觞。拱揖群后，端委垂裳。永锡难老，万寿无疆。帝图会昌，仁兽效祥。双觡共抵，示武不伤。四灵为畜，玄枵耀芒。公族信厚，元元阜康。思皇多士，靖恭著位。鸣玉飞緌，锵锵济济。宴有折俎，以示慈惠。罔敢不祗，福禄来暨。矫矫长离，振羽来仪。和音中律，藻翰扬辉。珍符沓至，品物攸宜。至德玄感，受天之祺。金奏在悬，有酒斯旨。颙颙卬卬，向明负扆。湛湛露斯，式宴以喜。佩玉蕊兮，罔不由礼。德水汤汤，发源灵长。皎鉴澄澈，千年效祥。积厚流湿，资生阜昌。朝宗润下，善利无疆。酒以成礼，乐以侑食。露湛朝阳，星环紫极。淑慎尔容，既饱以德。进退周旋，威仪抑抑。被衮当阳，穆穆皇皇。击石拊石，颂声洋洋。和乐优洽，终然允臧。礼成而退，荷天百祥。"}