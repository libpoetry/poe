{"id":"824914","title":"徐进斋观察属题李北海古诗十九首墨迹","dynasty":"清末近现代初","author":"郑孝胥","text":"干将莫邪难争锋，自言此书与卢鸿。由来文选是家学，父子授受善与邕。愿为鸣鹤殊鸿鹄，谁见香象追飞龙。世间石刻已稀有，朱阑麻纸垂奇踪。吾闻尧章论书法，以行为真非专工。孟坚复引狂为戒，欹斜流弊妨童蒙。谛观字里极骏逸，超凡绝迹元难从。道州猿叟主端直，独至江夏终推崇。平生颇疑古欺我，颜柳以外皆瞍矇。重姿重骨任交诟，千金宝秘归徐公。"}