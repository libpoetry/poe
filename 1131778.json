{"id":"1131778","title":"愁倚阑/春光好","dynasty":"宋","author":"蔡伸","text":"伤春晚，送春归。步云溪。绿叶同心双小字，记曾题。楼外红日平西。长亭路、烟草萋萋。云雨不成新梦后，倚阑时。天如水，月如钩。正新秋。月影参差人窈窕，小红楼。如今往事悠悠。楼前水、肠断东流。旧物忍看金约腕，玉搔头。一番雨，一番凉。夜初长。满院蛩吟人不寝，月侵廊。木犀微绽幽芳。西风透、窈窕红窗。恰似个人鸳被里，玉肌香。"}