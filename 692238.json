{"id":"692238","title":"过鹞儿岭巡检司悼萧长史","dynasty":"明","author":"杨士奇","text":"王门辅相真公选，老病思归竟不归。尽职总知行直道，爱身翻见蹈危机。山笼晓雾深迷戍，滩响寒涛近绕扉。白首来经迁谪地，感怀惟有泪沾衣。万里边隅千叠山，桑乾河上閟榛菅。向来物论嗟投玉，至竟天恩未赐环。早以传经重闾里，曾看奏疏动朝班。平生一片贞松色，犹在交游梦寐间。"}