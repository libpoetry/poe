{"id":"704008","title":"谢刘廷振员外刻图书","dynasty":"明","author":"韩雍","text":"谁镌玄璧巧成章，工部才优笔力苍。鼎足钗头无玷缺，垂金屈玉有辉光。应时文字凭私记，遗后诗书赖永藏。感荷高情未能报，且烦毛颖一揄扬。同着宫袍谒建章，怜君久滞鬓毛苍。凤巢阿阁终呈瑞，玉蕴昆山已露光。当道岂能私用舍，老天先自定行藏。圣明早晚求恬退，高步岩扉重显扬。"}