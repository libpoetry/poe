{"id":"1056480","title":"寒光阁","dynasty":"宋","author":"朱彦","text":"驾舟掠杭越，小泊清溪门。平生江令尹，邀我溪南园。丹碧气成霞，楼疏何郁盘。江城春事起，腊候已向残。的皪小梅花，暗香媚山樊。冰髯绝可爱，青士联苍官。君家艺兰畹，岁久兰有荪。我生真漫浪，嗜好无一存。尚作山水想，十年劳梦魂。历眼沧洲趣，兹盟那可寒。他年钓竿手，来傍沈郎滩。"}