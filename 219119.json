{"id":"219119","title":"答权干用命字韵见惠","dynasty":"宋代","author":"章甫","text":"峩峩儒衣冠，昕贵知义命。大道若坦途，狂夫蹈邪径。惟君异流俗，学古师往圣。穷居饮一瓢，轻视车千乘。粹然白玉温，卓尔青松劲。风流入莲幕，忠恕自天性。爱贤易好色，避利如深穽。时邀野人语，亦说禅家病。不辞王事劳，益知仁者静。兼旬当阔别，强饭遵时令。边城霜露寒，淮乡道里夐。事物多感怀，篇章应寓兴。"}