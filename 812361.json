{"id":"812361","title":"家居集兴","dynasty":"清","author":"许传霈","text":"一椽聊寄寂寞中，环堵萧然地数弓。扫径到门惟夜月，开窗惠我有清风。占晴课雨庞眉叟，问字抄书总角童。仰见高堂无恙候，贫家虽苦乐融融。芸窗十载我何堪，漫道何堪亦自甘。壁立未空书满架，儒餐不薄菜盈篮。读馀时益趋庭训，客到犹欣剪烛谈。闭户浑忘尘世事，青春閒过月将三。满庭芳草绿阴繁，养得生机道自存。鸟解看书常入室，犬知谢客日临门。莫嗟来食泥炉冷，犹喜多年布被温。最好晚来无个事，擘笺记事到黄昏。"}