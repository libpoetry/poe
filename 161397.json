{"id":"161397","title":"题巴陵宰邓器先北窗","dynasty":"宋代","author":"王炎","text":"权利炙手热，争道俱着鞭。鸡鸣已盥栉，日莫未息肩。中宵一假寐，梦想游钧天。达人袖手观，方寸常超然。冰壶不受暑，凛凛含清寒。消摇北窗下，俯仰宇宙宽。千诗句有眼，一曲琴无弦。开尊对白堕，拂榻饱黑甜。功名不挂念，气定神自閒。渊明亦一出，未倦飞已还。我常疑若人，本不欲闭关。漫仕今墨绶，阅世垂苍颜。卷舒各有时，隐显皆足贤。先正文昌丞，玉立四近班。风流被后昆，世以忠孝传。丹扆新日月，黄图旧山川。故家乔木高，义气许国坚。前贤经济心，不在轩冕间。才猷时所须，何得无里言。高枕恐未稳，鸣珂终小骞。煌煌汉元侯，事业光青编。"}