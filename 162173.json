{"id":"162173","title":"猩猩歌·猎者围猩猩","dynasty":"宋代","author":"方逢辰","text":"猎者围猩猩，疑其以众抗。诿曰不取小，惟取大与壮。众猩自相仇，推挤送其长。以次索二三，不复推已往。四五至于十，无一得释放。众猩怒相目，各悔受人诳。及早同一心，未必躯尽丧。吁嗟兽不灵，相仇无足嗔。胡为豪杰群，不能自相亲。秦人吞六国，诸侯各附秦。并力取其一，冀不及他人。智者欲合从，徒自腐舌唇。安得先震邻，然后于其身。彼先噬其一，其次祸亦均。早知秦用术，六国同一心。"}