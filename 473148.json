{"id":"473148","title":"洞山（用张之象韵）","dynasty":"明","author":"陆师道","text":"洞山虚中高揭唇，白石齿齿排为龈。引吸波浪气吐吞，张吻露腭何鳞皴。我疑巨鳌踞而蹲，噍物未合口流津。人言中穹如覆盆，我畏其舌不可扪。荡舟强与闯其门，但见玉液涵灵根。进穿石骨窥奫沦，更讶鳌首承昆仑。柱支轴贯维厚坤，仰看宇覆烂若银。卿云一色纹鱼鳞，引手历历扪星辰。俯扣洞房深九皞，中有神物云昼屯。欲往探之路苦湮，川祗山鬼司其阍。何年有路通人神，往与一醉桃花春。"}