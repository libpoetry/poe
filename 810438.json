{"id":"810438","title":"万寿颂三章","dynasty":"清","author":"胤禛","text":"玉殿班齐捧御筵，千官歌祝算绵延。筹添甲子逢初度，椿纪干支庆永年。远贡越裳重九译，来朝绛节会群仙。更张内宴帘高卷，叠奏云韶响彻天。紫禁春深丽景融，熙然身入庆云中。瞻天有喜趋承近，祝圣无疆拜舞同。毫覆尧眉含秀采，神凝舜目炯方瞳。生成奇表占徵应，共指南山比寿崇。南极星明耀蔚蓝，寿昌有象瑞光含。声传中岳闻呼万，弦鼓虞廷度曲三。日月升恒皇祚远，海河清晏圣恩覃。捧觞戏彩春长好，岁岁惭无贡旨甘。"}