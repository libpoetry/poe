{"id":"512553","title":"题沈履德游湖杂咏卷","dynasty":"明","author":"沈周","text":"朝看湖船出，暮看湖船还。游人趁日不用拣，雨晴雪月何曾间。举头看山低头饮，唱歌小女桃华颜。青山亦来照湖水，一镜映入千螺鬟。便可斗酒诗百篇，更选绝壁镵其顽。青山万古湖万古，岁月但与游人悭。昨日游湖人，今日埋青山。青山与湖同玩世，尽把少年勾引老者删。君不见白乐天、苏子瞻，云公不能再为湖山起，虚名空挂湖山间。我当把湖酿酒日日醉，岂被红尘白发相欺谩。"}