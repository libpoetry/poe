{"id":"467543","title":"采桑子·反愁","dynasty":"当代","author":"胡乔木","text":"愁来道是天来大，试看长天。一碧无边。那见愁云一缕烟。欺人妄语愁如海，万顷波翻。万马蹄欢。大好风光总万般。谁将愁比东海水，无限波澜。载得风帆。踊跃奔腾直向前。登天蜀道何须怨，不上高山。突兀颠连。怎见人间足壮观。相思未了今生愿，万里烽烟。怒发冲冠。岂可缠绵效缚蚕。孤芳绝代伤幽谷，待入尘寰。与众悲欢。始信丛中另有天。花开何用愁花谢，白发三千。何让春妍。老马知途好着鞭。生离死别寻常见，羡甚神仙。万古团圆。不尽生机赞逝川。"}