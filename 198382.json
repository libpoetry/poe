{"id":"198382","title":"代游西湖分韵得香字","dynasty":"宋代","author":"廖行之","text":"永嘉有儒宗，学古源流长。未施经国手，姑绾祠岳章。岂惟礼秩重，正遣文教昌。从游者谁子，秀异推荆杨。潜君春秋学，三传可束藏。君章湘中杰，况有今黄香。君贤集董帷，幸甚同翶翔。吾邦一何遇，石鼓分余光。坐令士气振，闻者皆激昂。今朝过封胡，三英璨琳琅。乘兴访萧寺，草草罗酒浆。吾侪亦纵臾，十驾随飞黄。亢宗赖季子，未数颜道狂。读礼不敢过，养晦须名扬。旁观且袖手，代斲愧不臧。聊补分韵篇，一笑薰风凉。"}