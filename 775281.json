{"id":"775281","title":"秋雁用王渔洋秋柳原韵","dynasty":"清","author":"郑鹏云","text":"江干红树不禁霜，秋满长空水满塘。似尔寒声来荻渚，有人乡思起车箱。关临塞漠屯刘沔，池筑睢阳忆孝王。孤馆酒醒天欲暮，斜阳衰草度閒坊。平沙秋雨冷毛衣，粒食依人早识非。缥缈晴空排字起，迢遥绝塞寄书稀。孤城戍角临风泪，落木寒江背雪飞。枨触弟兄分别后，天涯只影永睽违。沙眠水宿总相怜，极目平芜下乱烟。衡浦声沉云漠漠，潇湘愁入雨绵绵。雪痕印后成千里，霜信衔来又一年。多少江楼征妇泪，西风落日盼穷边。"}