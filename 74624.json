{"id":"74624","title":"齐天乐·庭柯一叶炎曦淡","dynasty":"元代","author":"张伯淳","text":"庭柯一叶炎曦淡，秋光宦情相似。驷马争驰，千帆竞送，不羡纷纷时辈。随缘赋禄，庆官府清明，纪纲兴起。暇日吟鞍，湖山公案更兼理。将军犹自未老，旧时供奉曲，还有风致。拄笏西山，蟠螭北海，却是君家盛事。佳辰雅聚，且满引霞觞，坐看芝砌。富贵长年，四时谈笑里。"}