{"id":"455607","title":"贺新凉自台山农场假归赠刘峻","dynasty":"当代","author":"刘斯奋","text":"合是诗人未？似当年、剑门道上，雨斜风细。捡点青衫尘兼酒，总是远游情味。便蓦地、相逢故侣。世上风涛安足问？正高吟万里生奇气。深巷月，尚如水。少年杜牧伤春泪，待凭栏、从头拭尽，共君一醉。闻道江流千尺下，时见精灵来去。今古事，由他千虑。行路读书闲插菊，望遥山、对起青如髻。长相忆，为君誓。"}