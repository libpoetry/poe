{"id":"1236728","title":"戏作二首","dynasty":"元","author":"耶律楚材","text":"苍颜太守领西阳，招引诗人入醉乡。屈眴轻衫裁鸭绿，葡萄新酒泛鹅黄。歌姝窈窕髯遮口，舞妓轻盈眼放光。野客乍来同见惯，春风不足断人肠。太守多才民富强，风光特不让苏杭。葡萄酒熟红珠滴，杷榄花开紫雪香。异域丝簧无律吕，胡姬声调自宫商。人生行乐无如此，何必咨嗟忆故乡。"}