{"id":"802987","title":"解连环","dynasty":"清","author":"王允持","text":"乱帆零雨，对清尊潋滟，缓歌金缕。便醉里、暂解离愁。奈灯暗酒醒，两眉还聚。寂寞芙蓉，但回首、露汀烟渚。听琵琶水面，宛转玉人，枕畔私语。无端顿成间阻，望关河浩渺，有恨谁诉？纵解寄、千里相思，怕回雁峰头，峭难飞度。天末羁魂，梦不到、绿窗朱户。倩西风、一时吹转，暮云断处。"}