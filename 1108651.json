{"id":"1108651","title":"九日二首","dynasty":"宋","author":"刘克庄","text":"拒霜过了菊又悭，纨扇知收觉薄寒。邻有新篘谋醉易，家无旧绣补衣难。今谁狂客同吹帽，老不中书合免冠。人到暮年亲旧少，登临非复曩时欢。戏马呼鹰盖世豪，废台千载委蓬蒿。不愁绛县疑年甲，生怕清溪照鬓毛。浊酒闷人聊饮湿，小楼携客准登高。落英果可充肠否，空和陶诗续楚骚。"}