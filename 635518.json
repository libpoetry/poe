{"id":"635518","title":"即席急就寄题王领军澹宁堂","dynasty":"明","author":"成鹫","text":"澹宁主人洵澹宁，雄才大略今干城。眼前台阁有山水，胸中仁义为甲兵。偶来卜筑就羊石，开池留月涵虚明。月明写影近桐树，枝高风爽来秋声。秋声吹入月窗里，夜静天阶凉似水。轻裘缓带掀紫髯，饮酒赋诗追大李。诗成徐步绕花行，四面香风袭衣袂。兴来坐石藉芳茵，长啸清歌皆至理。却嫌城市无好山，买石连云归袖底。横堆叠树拟蓬莱，旁观抚掌称奇哉。天台雁宕不足数，嵩华衡岱遥相猜。玲珑八面供指顾，行住坐卧堪徘徊。山僧本是爱山者，闻之神爽心先写。欲到城中试一看，紫陌红尘畏车马。伸纸挥毫一赠诗，更须借重块然先生为作指头画。"}