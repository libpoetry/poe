{"id":"527652","title":"今昔行送何燕泉","dynasty":"明","author":"何景明","text":"君不见燕泉何子生南岳，十八名声动江海。年今四十少方伯，富贵由来重文采。金章紫绶乃自致，黑发红颜未曾改。忆初射策逢先皇，我为进士子为郎。芳花醉踏清沙苑，春树迎开画省堂。每投桃李报琼玖，多谢相知更相厚。倚玉元非异姓兄，断金况是同心友。宁知世事多变更，岐路人间各分手。四海风尘半甲兵，十年意气还杯酒。子方出守紫薇垣，予亦栖迟金马门。黄金尽识故交态，白璧翻思明主恩。中原送别哀离乱，汝水嵩川客心断。行马秋临清洛流，战场暮吊黄河岸。蓟桑青青燕草碧，梁王城边杏花白。功勋名位行有期，慷慨为子歌今昔。"}