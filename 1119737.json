{"id":"1119737","title":"观山四首","dynasty":"宋","author":"陈造","text":"晴春载酒小徘徊，倏作冲泥冒雨回。毕竟山灵嫌俗驾，即今还殷阿香雷。每从迫隘面孱颜，劣比缘墙见髻鬟。好在此亭同把酒，与君全体看南山。山如豪俊略方隅，傲睨骄蹇未受拘。为著孤亭凌缥渺，至今端委正衙趋。道人动作千年调，京兆才馀五日留。此去浮图桑下意，得无追忆费冥搜。"}