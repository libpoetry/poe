{"id":"594917","title":"游大夫朝天歌","dynasty":"明","author":"欧大任","text":"粤江流水春波暖，粤城官柳鸣蝉远。陆贾轻裘汉使年，华节犹题旧时馆。书函金鉴绣蝥弧，冠豸趋朝游大夫。前驱负弩迎行幰，祖帐开筵送客舻。闽广严程不能驻，淮徐北指燕州路。铜街烟雨滹沱花，紫禁云霄蓟门树。甘泉五柞郁崔嵬，钩陈太乙象昭回。簪裾万里骖驔合，玉帛诸侯汤沐来。圣主衮衣御皇极，嵩呼喜动千官色。东方上寿宫酝红，西母奏椷海桃碧。大夫被召宴金銮，一日恩沾既醉欢。湛露载逢周礼乐，弁星重睹汉衣冠。钞赐尚方俨班列，钟鸣长乐辞京阙。传舍吹箛啼夕乌，关河总辔悬秋月。游梁入洛盛光辉，作赋西征和者稀。梅花驿望长安骑，正待江风鸿雁飞。"}