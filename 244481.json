{"id":"244481","title":"是日至马祖岩和前韵","dynasty":"宋代","author":"李昴英","text":"九秋天地香，赣产饶木犀。登高诣其巅，风健戏马嘶。偷得一日闲，古锦奚奴携。秋阳阁霏雨，飞盖换障泥。举扬马祖禅，拂摩老坡题。菊萸劝人饮，猛吞玉东西。凭阑视九州，莽苍烟水低。如何昌黎翁，华岭须缚梯。野性淡无嗜，所乐惟山溪。每羞名利区，得失争虫鸡。意行契真趣，荒苔踏成蹊。嘉辰且尽欢，聚散或不齐。"}