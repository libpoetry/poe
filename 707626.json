{"id":"707626","title":"咏史 其三","dynasty":"明末清初","author":"卢若腾","text":"刚直孔文举，鬼操岂能容；中怀欲杀之，犹畏众论詾。?虑发其镝，路粹助其锋；遂使天下士，悼失人中龙。虑本师郑元，粹亦学蔡邕；表表皆名下，甘作权门佣。杀人以媚人，终为祸所钟；尤恨荀文若，竭智佐奸凶。汲汲兴汉业，阿瞒笑其惷；及至加九锡，势成不可壅。嗔目除异己，噬脐悔无从；上哲睹未形，伊人吾所宗。"}