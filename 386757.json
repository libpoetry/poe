{"id":"386757","title":"金缕曲·阑干词，同爱师缜子","dynasty":"清代","author":"樊增祥","text":"户外青青柳。倚东风、回廊几曲，断魂时候。细燕轻狸都不隔，卐字玲珑嵌透。消几度、玉罗衫袖。一树东头白梨影，熨春寒、总在花前后。同徙倚，听清漏。如今得似花时否。绕银墙、轻红一抹，西风吹旧。录曲凝尘曾拍遍，空认指痕纤瘦。甚响屧、邻家轻逗。划遍相思都无迹，剩回文、不断苔花绣。明月底，怕回首。"}