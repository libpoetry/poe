{"id":"105606","title":"孙主簿惠上党寺壁胡霈然书墨迹一匣","dynasty":"宋代","author":"梅尧臣","text":"上党佛祠何可观，开元瑞物图高阁。又有长廊古壁上，复是名辈题丹雘。当时泥用丝作筋，意欲千载无剥落。书奇画妙了不识，讹传墨土能治疟。寺僧不惜人掐取，笔画遂缺如鸟啄。後来好事恐磨灭，宝刀裁划泥如剥。取之龛置绿板匣，使宝箱楮同美璞。拂拭还看体势生，盘屈苍虬舞鸾鷟。在昔不畏屋壁坏，今也常恐儿童扑。夫君知我心所重，南归赠以致诚慤。此时虽喜落吾手，老大腕硬无由学。但当拜贶不敢忘，莫为报言曾未数。"}