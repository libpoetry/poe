{"id":"639871","title":"赐应奉陈漙归关中","dynasty":"明","author":"朱元璋","text":"卿家居三川，大河环蜿蜒。吴山在西土，华岳翠东天。泾渭水浩瀚，终南固南边。蓝田关倚碧，秦岭横紫烟。太白峰高处，炎天雪似绵。今卿年本迈，归志不留连。火帝当时节，沿途善保全。陆行还谨宿，乘舟渡深渊。智人能识已，独不仗生前。慎突晨烟进，摇鞭紫陌迁。虎牢逢故垒，汉楚孰英贤。铜驼闻挟弹，翁仲立巍然。伊洛天清水，梁唐今几年。崤函西入国，潼道扼黄埏。百二山河壮，英雄在守焉。至老经遥涉，胸开意自便。人情偶相合，相离更何言。我不能人教，卿当自勉旃。"}