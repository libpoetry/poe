{"id":"679121","title":"寄长儿枨","dynasty":"明","author":"陈周","text":"汝昔洪塘别我去，流莺四啭庭前树。暌离浮世事多违，萧飒高堂发如素。鸿雁南飞屡得书，鹓行喜汝追云衢。叨陪史馆愧班马，须匡盛时如唐虞。前年孙枝条惊折，百结愁肠泪交睫。今年兰玉未生香，三复螽斯情内热。田家荒顿农多事，督耕畎亩聊婆娑。席门时屈长者辙，拙书莫换山阴鹅。尔家兄弟痴无匹，耽睡日高事游逸。徒诵渊明责子诗，终起仲由风树戚。朅来欲挈尔妻孥，束装将发仍踌躇。已裁尺书寄双鲤，蚤看赐省归庭除。"}