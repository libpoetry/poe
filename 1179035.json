{"id":"1179035","title":"和周繇校书先辈省中寓直","dynasty":"唐","author":"林宽","text":"古木重门掩，幽深秖欠溪。此中真吏隐，何必更岩栖。名姓镌幢记，经书逐库题。字随飞蠹缺，阶与落星齐。伴直僧谈静，侵霜蛩韵低。粘尘贺草没，剥粉薛禽迷。衰藓墙千堵，微阳菊半畦。鼓残鸦去北，漏在月沈西。每忆终南雪，几登云阁梯。时因搜句次，那惜一招携。"}