{"id":"822688","title":"南浦 赠周墨史同年殿薰","dynasty":"清末近现代初","author":"周岸登","text":"书剑忆游梁，廿六番、春风吹老尘世。华发两相看，依稀认，曾是故人名字。天涯海角，断云心绪重提起。梦梁旧事。空惆怅当年，飞花流水。休言老去情怀，尚兀自埋头，虫鱼丛里。宾戏漫腾嘲，文章力、犹傲并时侪辈。华严万劫，后千秋、想知谁会。祝君有喜。清游共扶将，门生儿子。"}