{"id":"1244098","title":"古剑歌为李伯谦赋","dynasty":"元末明初","author":"郭钰","text":"先生重剑如自重，藏之深山不轻用。宝匣夜开紫电飞，沧波晓淬龙光动。干将湛卢不易求，英雄今古良悠悠。鸿门舞散玉斗碎，吴宫鼓绝蛾眉愁。铜花玉晕文章露，野人愿致华阴土。佩之自可无邪心，袁公奇术何足数。先生挥毫山馆中，光芒似欲争词锋。白照晴空铺雪练，碧含秋水生芙蓉。邀我一见神悽恻，坐叹毛锥老无策。何当借我小试之，目前且断谗夫舌。"}