{"id":"1252328","title":"白苧词二首","dynasty":"元末明初","author":"刘永之","text":"象床玉瑱鸳鸯裀，铜盘画烛烧红云。芳尊兰勺沾朱唇，《白纻》高歌动梁尘。请君试听曲意新，挥金纵欢及良辰。落叶辞条无再春，遗令高台作歌舞，郁郁西陵那得闻。连枝蜀锦铺金堂，中山旨酒实琼觞。豹胎猩唇出中房，博山火红夜未央。催弦促柱歌吹扬，轻身向君回玉珰。妖姿艳态世无双，君心胡为乐远行。"}