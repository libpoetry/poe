{"id":"688890","title":"六十有一初度二首","dynasty":"明","author":"何吾驺","text":"道人气味自婴儿，抵镜精华雨鬓丝。过隙凭生宁有相，无怀中夜讵多思。江山留我看春眼，岁月饶人举案眉。钟鼓满堂歌进酒，神仙不羡百年期。迟回六十岁初周，岂待嵇康策可休。堕地一声留结果，翀天双翼总浮沤。久知尘网无鸾凤，幸释名韬谢马牛。水落霞红千万里，桃花流水有扁舟。"}