{"id":"29067","title":"山中答刘书记寓怀","dynasty":"唐代","author":"李山甫","text":"贵门多冠冕，日与荣辱并。山中有独夫，笑傲出衰盛。正直任天真，鬼神亦相敬。之子贲丘园，户牖松萝映。骨将槁木齐，心同止水净。笔头指金波，座上横玉柄。芙蓉出秋渚，绣段流清咏。高古不称时，沉默岂相竞。穷搜万籁息，危坐千峰静。林僧继嘉唱，风前亦为幸。"}