{"id":"903247","title":"杨秘监为余言初不识谭德称国正因陆务观书方知为西蜀名士继得秘监与国正唱和诗因次韵呈教","dynasty":"宋","author":"张镃","text":"人心怀感初因喜，感到极时还堕泪。亦犹雕琢用功深，自发诗中平淡意。更须绝处悟一回，方知迷梦唤醒来。今谁得此微妙法，诚斋四集新板开。我尝读之未盈卷，万汇纷纶空里转。君不见严陵使君敛眉头，清虚山水吟两秋。又不见国学先生离文句，变现佛魔麾总去。相逢三翁同肺肠，江西吴蜀如一乡。只怜我似臭革囊，任翁薰染终难香。"}