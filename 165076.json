{"id":"165076","title":"寿邕州赵守","dynasty":"宋代","author":"崔与之","text":"大厦开朱明，物态丰且硕。薰弦发新奏，生意转无极。间气清而和，融结赋有德。碧梧挺幽干，旷席漫九泽。富哉学古胸，仁义供服食。浑朴希世珍，外温而内直。骅骝开道路，声光日斯赫。九关通籍初，南来坠双舄，片心清彻底，杯水饯泥轼。京兆入幕宾，去天不盈尺。佳最入聪广，行行陟文石。邕为五管雄，地探西南哉。专阃难其人，弄印无以易。初却经纶手，天边树牙戟。独獠丛篁中，深棲而屏息，夜月照铜柱，警囊声寂寂。边人解带卧，危地成乐国。屏风御墨鲜，早晚来召驿。愧我朴樕才，潦雾甘远役。题坐遇知己，孤根费培植。崧高生申甫，好语喧井陌。碧油塞云端，阻莫陪贺客。歌咏淇奥诗，清修如圭璧。他年玉班头，苍髯而赤黻。"}