{"id":"814607","title":"蝶恋花","dynasty":"清","author":"郑文焯","text":"风雨西楼罗被共。万缕情丝，谁补天衣缝。花亸卧屏银扇动。交枝还妒钗头凤。和泪相留和泪送。费尽啼红，一霎鸳盟重。别枕愁来残酒中。不如各自销春梦。睡爱新凉妆爱澹。花艳交扶，鸳锦文波展。荷露兰风秋夜转。一床红迹相思染。醉枕金钏明玉腕。细看香瘢，的的情深浅。梦里早知魂易断。年时悔向花前见。园饮夜酣花悄悄。四绕朱阑，影底提携到。醉语欺花同一笑。无端轻占伊怀抱。莫惜佳期和梦杳。啼破春痕，一觉窗鸦晓。欢怨今年无计了。安排蜡泪成灰早。一叶秋阴辞露井。暗卜星期，怕与西风近。冰簟横陈双玉并。镜波不警鸳鸯影。却道连宵清睡损。今夜如何，彻晓无眠肯。未必凉魂疏宝枕。起来犹自和衣寝。唾月吹花都意满。自理新娇，事事无拘检。争拟欢游成美眷。歌前妒煞閒莺燕。声价因谁花里占。浩态狂香，只较当时减。相见朝朝还泪眼。不应蕉萃还凝澹。夜夜对花能几醉。一掬兰情，枉解湘皋佩。莫遣馀香销别袂。去年今日犹初会。断雨飘云谁点缀。疏俊年华，珠玉词空费。惆怅锦屏虚卧内。酒醒细领春残味。"}