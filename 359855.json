{"id":"359855","title":"金缕曲·题《华亭徐式如孝廉良钰女投水殉节行略》","dynasty":"清代","author":"黄钧宰","text":"惊望欃枪出，问当时，衣冠几辈，甘心从贼。有女髫年能就死，省识冰心玉质。竟葬，芦边水侧。千载横云山上月，照孤城，常作秋霜色，魂在否，招谁得。阿翁文字传金石，廿年前，名场相望，长江远隔。今日挂蒲三泖路，幸得词坛相识，是名父，当生英物。我辈浮沈真愧死，看裙钗，大节悬天日，歌未已，气雄直。"}