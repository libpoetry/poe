{"id":"1115718","title":"寒食前一日行部过牛首山七首","dynasty":"宋","author":"杨万里","text":"岭花袍紫不知名，涧草茸青取次生。便是常州草虫本，只无蚱蜢与蜻蜓。头上高垂碧玉盆，谁将漂絮尚残痕。青天幸自秋江样，须惹三丝两缕云。绵山恨骨已寒灰，尽禁厨烟肯更回。老病不禁馊食冷，杏花饧粥汤将来。出了长干过了桥，纸钱风里树萧骚。若无六代英雄骨，牛首诸山肯尔高。单车一节又行春，敢为观风惜病身。只是担头无櫑子，枉教唤作踏青人。捣蓝作雨两宵倾，生怕难乾急放晴。一路东皇新晒染，桑黄麦绿小枫青。一春今岁两中和，信道韶华定较多。二月半头花已尽，脱空日月退还他。"}