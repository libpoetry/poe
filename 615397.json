{"id":"615397","title":"将出都留别董玄宰先生","dynasty":"明","author":"李孙宸","text":"玉皇香篆隔云间，掌篆仙人第一班。因风吹落人间世，霓裳五佩声珊珊。胸罗十方金世界，掌挥寸管莲花斑。灵驱丁甲山魈走，光寒鲛浦夜珠还。万言虎观倾多士，片字鸡林购百锾。娥眉自诲宫中妒，宦迹烟霞随杖屦。作赋翻缘览胜工，抽簪未遣谋身误。一朝撒手谢时人，洞庭归领烟蓑去。世事总如敝屣轻，生涯且向团蕉悟。域内名山处处探，天边羽盖时时遇。君心欲结赤松盟，世轴终需岩筑雨。一诏东山起谢安，草堂人去薜萝寒。猿鹤三秋惊蕙帐，凤皇千仞振苞翰。一夔自典虞庭乐，六馆人沾化雨宽。于时圣主在承明，金门玉署满群英。未论黄阁丝纶倚，且喜词林气色生。人间山斗归韩愈，天下龙门仰李膺。繄予束发怀微尚，希心远抗黄初上。踪迹虽怜世网婴，襟期未肯时人傍。平生闻有董先生，吴粤迢遥空伫望。金马何期此聚星，骥尾青云堪鼓壮。一见翻轻万户侯，兰茝兼怜意气投。物外白云期有待，握中明月许相酬。朅来神物无常合，又看风雨判吴钩。暂借星华窥泰华，终谋远志卧罗浮。君是三朝旧名宿，舟楫盐梅今有属。世去宁妨出世身，会调元气归衡轴。子房范伯彼何人，霸越兴刘何赫煜。一从黄石一鸱夷，神仙岂受勋名刺。饶余汗漫二十春，绿野君归堂正新。倘许扁舟寻匹练，共向吴山学隐沦。"}