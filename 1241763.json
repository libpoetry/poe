{"id":"1241763","title":"省臣遣馆士秦约陆仁祭龙洲先生墓因作诗送之","dynasty":"元末明初","author":"郭翼","text":"龙洲湖海士，瘗玉昆山阿。山川邈如昨，乔木拱烟萝。伟哉二三子，览古发啸歌。披荆吊遗迹，窆石临嵯峨。慨嗟岁月流，奈此湮没何。立阙表隧道，大刻盘蛟鼍。维时春载阳，好鸟鸣声和。丽牲拜墓下，冠盖相骈罗。山僧出遗墨，保护百年多。纵横廿八字，恍若龙腾梭。缅怀携彘酒，风雨渡江沱。中原虽在望，泪落如悬河。安得起九泉，执手予婆挲。归憩玄馆夕，凉风水微波。诗成想丰采，寤寐倘来过。"}