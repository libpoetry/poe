{"id":"720532","title":"苏武慢","dynasty":"明末清初","author":"屈大均","text":"雪压天低，云随山断，咫尺长城无影。新魂哭月，古雪凝冰，沙际至今微冷。卷叶呜呜，未秋吹起霜风，凋翎频整。望白登台畔，国殇何在，在人头岭。忆子卿、壮岁辞乡，暮年归国，汉气千秋犹劲。请羝易语，白雁难通，天使烈臣长命。手执刀环，泪和酥乳淋漓，临分莫赠。叹多情，依恋河梁，还馀好咏。"}