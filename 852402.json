{"id":"852402","title":"苍溪山寺","dynasty":"宋","author":"文同","text":"正午风色高，遂泊苍溪县。层崖抱林木，有寺藏葱茜。出船步危磴，荫密颇萦转。上到金仙家，缘空列台殿。修篁挂悬溜，坐觉炎暑变。老僧晓经论，言语何贯穿。引我上高阁，阑干俯江面。寥寥百里内，山水尽奇观。谁谓羁旅中，所见皆所愿。汀洲白鸟聚，井邑青烟散。乐此暮忘归，疏钟起岩畔。徙倚下松门，尚怪舟人唤。"}