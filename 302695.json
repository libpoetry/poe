{"id":"302695","title":"过秦楼·散圣安禅","dynasty":"现代","author":"黄公渚","text":"散圣安禅，逋仙全傲，十笏画中山馆。微云慧境，皱水吟情，落日乱山无限。江表十载浮家，一舸鸱夷，姓名都变。问啼鹃何世，炉香蜡泪，梦和天远。曾几日、五岳归来，云鬟玉女，倦眼井莲千瓣。吞声海曲，晞发阳阿，北望斗杓低转。哀乐无端，为伊减字偷声，莹情兰畹。但丹铅遣老，功业名山未晚。"}