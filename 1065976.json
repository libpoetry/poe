{"id":"1065976","title":"次韵答徐翼之画木石 其一","dynasty":"宋","author":"苏过","text":"轩裳定浮云，于人竟何得。不如饱诗书，颇似勤播植。丰凶纵有时，穮蓑无倦色。会须酬高廪，何用遽枉尺。我观徐夫子，六艺自警饬。肯回少年驾，闭户志匪石。弹冠岂不好，恐遂林泉隔。一朝堕世网，顿判云间翮。曲高和自寡，得丧相什伯。愿子保岁寒，功名当远索。俯首簿书间，聊将逃遣谪。"}