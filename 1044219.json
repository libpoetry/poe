{"id":"1044219","title":"休心亭","dynasty":"宋","author":"范纯仁","text":"吾友明知士，结庐汝水边。名亭号休心，休心师昔贤。将期一寸诚，悠久如青天。我闻人最灵，至性初纯全。吉凶以情变，善恶缘习迁。湍水决其防，放荡无由还。所以古圣师，三绝穷韦编。曾子善守约，孟轲养浩然。皆能保诚明，千载光华传。夫君真其徒，坟史尤精研。恬然安粹灵，外虑何由牵。进退固有道，用舍岂必专。丘疾不俟祷，颜乐无穷年。宁同避俗者，身迹空拘挛。"}