{"id":"844845","title":"端阳日，申浦羁次漫书二首","dynasty":"清末民国初","author":"曹家达","text":"回首乡关花满林，江潭全变树森森。愤时精卫思填海，出水蜉蝣待感阴。萧艾绿垂黄歇浦，榴花红照屈平心。客中且觅蒲觞醉，莫遣羁怀动藁砧。沪上高楼接大荒，水天无际思茫茫。中原老病三年艾，辽海归心一苇航。方是羹枭佐欢伯，不曾盐骥脱孙阳。暮江烟树乡书远，收拾閒愁托雁行。"}