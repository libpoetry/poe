{"id":"73539","title":"绮罗香·翠谷吞霞","dynasty":"元代","author":"梁寅","text":"翠谷吞霞，丹厓隐日，瑶草绿迷仙路。复宇层台，鸡犬不知何处。花对发、洞里娇娥，璧双美、人间才子。信奇缘、水合云交，香风满径共归去。嘈嘈鸾凤箫管，九酝琼浆碧，冰盘麟脯。沧海深深，将比此情难侣。奈尘臆未断愁根，被啼鸟苦催归思。叹多少乐极生悲，落花思故树。"}