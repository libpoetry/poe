{"id":"796772","title":"月华清 春夜有怀碧岑江姐","dynasty":"清","author":"沈纕","text":"暖翠帘栊，烛光摇曳，百五韶光佳丽。归燕依人，飞破炉烟香气。过残寒、垂柳阴中，更绿到、阑干第几。闲倚。看多情暮景，怀人触绪。向感瑶章枉寄。怅咫尺非遥，云天迢递。闺阁无双，笑掩女郎哪比。漫回首、天际妆楼，想人在、银屏近底。帘外。疏棂正淡月，夜凉如此。"}