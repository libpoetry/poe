{"id":"230808","title":"小王仲冬望置酒学士赋诗次韵","dynasty":"宋代","author":"洪皓","text":"三冬适半成高宴，初筵更速金闺彦。五氏三珠少愈奇，昔也闻名今见面。虽无丝竹侑沮歌，赖有雪月争曳练。乃兄登朝立要路，黑头入侍瑶泉殿。一时壮气饮如虹，千仞威棱迅侔电。谏父休兵已可嘉，延儒教子尤堪羡。学士例能怜麹蘖，拟追乃祖存训传。白冲樽俎败垂成，敷演佛乘超锻炼。都官惊坐肖孟公，一醉逃禅俄侧弁。不妨草檄愈头风，何用能文获天砚。杞梓奇材当显庸，圭障重器且明荐。大夫醉墨称三昧，钟王欧褚欣一眄。下马疲观索靖碑，画牛误落醒漫扇。仲氏弯弧过铁枪，骁勇临机解乘便。酒行军法慕朱虚，幼财摴捕惭奉倩。叔也居然赋常棣，且招师友尝异馔。鹡鴒风紧思难，堂堂笔陈曾酣战。少年须折一枝桂，要职休辞五府掾。我来修好阅六年，薄命未许回哀眷。穆生初为设醴留，臧坚岂受刑臣唁。三沐三薰听所为，一觞一咏情忘倦。强哦拙句若砖抛，枉寻长篇同玉衒。求成未结心如醉，况乃光阴疾於箭。天涯久旅漫思家，引领庭闱徒眷恋。"}