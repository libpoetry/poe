{"id":"1110731","title":"春日杂书十首","dynasty":"宋","author":"朱淑真","text":"春来春去几经过，不似今年恨最多。寂寂海棠枝上月，照人清夜欲如何。柳丝拂拂弄东风，日色春容一样同。嫩草破烟开秀绿，小桃和露拆香红。松松丽日约馀寒，春向梅边柳上添。蜂蝶自知新得意，展须忙翅入层帘。柳垂新绿腻烟光，紫燕惺松语画梁。午睡忽惊鸡唱罢，日移花影上窗香。捲帘月挂一钩斜，愁到黄昏转更加。独坐小窗无伴侣，凝情羞对海棠花。斗草寻花正及时，不为容易见芳菲。谁能更觑闲针线，且殢春光伴酒卮。月筛窗幌好风生，病眼伤春泪欲倾。写字弹琴无意绪，踏青挑菜没心情。一年好处清明近，已觉春光大半休。点检芳菲多少在，翠深红浅已关愁。濛濛细雨湿香尘，似欲藏鸦柳色新。斗草工夫浑忘却，祇凭诗酒破除春。自入春来日日愁，惜花翻作为花羞。呢喃飞过双双燕，嗔我帘垂不上钩。"}