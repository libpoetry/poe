{"id":"748714","title":"沈辰州前辈解官归会稽予属稚蘅写归去来辞意送之并题一诗以坚其志","dynasty":"清","author":"张修府","text":"仕宦慕归隐，渊明独千秋。先几烛世变，匪直耽林邱。先生志康济，本异沈冥俦。一麾寄边重，恢抱无近猷。群阴互构难，特立回狂流。不争赫赫名，舆人遍歌讴。时危重进退，道大轻恩仇。郡符一朝解，萧然郁林舟。长沙住币月，归兴难淹留。祖道二三子，古欢豁离愁。画师出新稿，如入柴桑游。琴尊置疏落，松鞠环清幽。读书得大意，神交在前修。行藏古今合，讵论踪迹侔。彼哉受形役，名利从羁囚。见事一不决，夜行无时休。矧兹燎原祸，厝火由人谋。滔滔不知返，非徒折腰羞。愿君保晚节，养真越山陬。有书插盈架，有秫收满篝。僻居胜南村，素心话绸缪。佳儿迈通子，传经得箕裘。岂曰痼泉石，国恩终当酬。待时善乘化，此乐逾王侯。羡君益自愧，世网轻身投。负米梗无路，一官落蛮州。万事等刍狗，思亲泪难收。得归誓投劾，没齿依松楸。苟慰菽水愿，荣名本浮沤。从吾师丈人，田水听西畴。"}