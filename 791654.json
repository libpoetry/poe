{"id":"791654","title":"月暗秋城柝十二韵","dynasty":"清","author":"缪重熙","text":"碧月连宵朗，中秋倍有情。如何敲急柝，陡觉暗层城。桂雾迷长岭，萝云罨太清。笛搀邻院韵，砧寂隔墙声。望讶蟾光敛，喧从雉堞盈。肃霜寒九节，杂响聚三更。冷想催刀尺，巡还和鼓钲。忽韬明镜影，定乏旅人行。漠漠重关影，凄凄细柳营。苍凉鸿又到，嘹唳鹤偏鸣。遥夜千门静，羁愁百感生。谁家蝴蝶梦，击破寸心惊。"}