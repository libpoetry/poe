{"id":"423499","title":"摸鱼儿·丁酉冬与双佩阁主别于沪上。今春予独北来，郁郁久居，音问旷隔，烟墨脂黛，坠欢窅然。新秋逆旅，君忽过存，剪镫清话，良慰羁袌。诘朝又入都矣。用花宜馆韵赋此，书扇寄赠，为异日相思之资","dynasty":"近现代","author":"吴昌绶","text":"忆年时、坠鞭南去，柔肠都被花恼。临分倚醉春江路，相约东风来早。轻舟掉。想纸阁芦帘，抖擞缁尘了。锦鳞讯杳。渐折柳阴稀，飘萍路阔，独我向西笑。羁栖久，几许閒愁未扫，影形空伴昏晓。声声杜宇撩人苦，似道不如归好。秋思悄。讶万里星河，却送征槎到。接䍦共倒。恨四角车轮，一程程远，依旧见时少。"}