{"id":"532838","title":"观舞","dynasty":"明","author":"黎民表","text":"曲房罗荐合，华烛黼帷舒。嘉宾出上国，妙妓产名区。合欢垂绮带，连理缀罗襦。霞起当瑶沓，花生绕玉除。妆成遥掩月，体迅欲凌虚。赴节偏容与，应歌目疾徐。图云开绣衩，写凤曳长裾。洛水惊鸿日，吴城掩鹤馀。凝情增盼睐，回态转踟蹰。静女思贻琯，芳华欲揽袪。挂缨君未谅，解佩持相于。寄谢东邻子，舍颦信不如。"}