{"id":"621816","title":"自城冈策马至平远","dynasty":"明","author":"郭之奇","text":"冬山何有，松何郁连。山深见松，松深见烟。白云此中出入，以接沧浪之天。繇来樵牧牛羊地，不疑征人策马此中还。征人策马此中还，手折松枝挂马鞯。溪壑崩奔危马足，树石陵临侧马肩。念马任劳为我逸，不忍恣心促辔鞭。朝发城冈之窈谷，午发吉潭之冷渊。自朝自午，乡关乃前。拭目分关之水，潈流倒射何溅溅。心亦不能居其后，身亦不能居其前。尚忆去冬征魂此地悬，自春夏秋又一年。无心万木多黄落，惟有山松日静坚。无心万木难记忆，惟有山松岁寒待客旋。叹息寒松此岁色，吾今乃知千载其亦然。"}