{"id":"635483","title":"挽香山毛果泉","dynasty":"明","author":"成鹫","text":"我忆东林池上水，浸地涵天清彻底。我忆东林池上人，珠圆玉润时相亲。果泉居士居其一，秋水为神玉为骨。有时过我讲老庄，从容入室先升堂。有时过我习禅定，磨破瓶砖成古镜。有时过我出新诗，琳琅照壁光离离。有时过我作佛事，四相三轮通二谛。我来久住识人多，檀门熟道频波波。三生石上见宾主，口虽不言心默许。一朝别去两三年，水在池中月在天。东林寂寞池水竭，天低月落琼枝折。琼枝折兮林木空，桑榆影薄来悲风。野人近住鹅潭上，潭上云山互相向。一片閒云万里心，高山流水谁知音。子期欲铸黄金贵，独抱无弦望天裔。一弹别鹤与孤鸾，回首东林如隔世。果泉居士知未知，黄梅路上遥相期。种松道者今何去，乘愿重来尚未迟。"}