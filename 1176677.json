{"id":"1176677","title":"袭美先辈以龟蒙所献五百言既蒙见和复示荣唱至于千字提奖之重蔑有称实再抒鄙怀用伸酬谢","dynasty":"唐","author":"陆龟蒙","text":"洪范分九畴，转成天下规。河图孕八卦，焕作玄中奇。先开否臧源，次筑经纬基。粤若鲁圣出，正当周德衰。越疆必载质，历国将扶危。诸侯恣崛强，王室方陵迟。歌凤时不偶，获麟心益悲。始嗟吾道穷，竟使空言垂。首赞五十易，又删三百诗。遂令篇籍光，可并日月姿。向非笔削功，未必无瑕疵。迨至夫子没，微言散如枝。所宗既不同，所得亦异宜。名法在深刻，虚玄至希夷。自从战伐来，一派纵横驰。寒谷生艳木，沸潭结流澌。惊奔失壮士，好恶随纤儿。嬴氏并六合，势尊丞相斯。加于挟书律，尽取坑焚之。南勒会稽颂，北恢胡亥阺。犹怀遍巡狩，不暇亲维持。及汉文景后，鸿生方䤨摫。簸扬尧舜风，反作三代吹。飘飖四百载，左右为藩篱。邺下曹父子，猎贤甚熊罴。发论若霞驳，裁诗如锦摛。徐王应刘辈，头角咸相衰。或有妙绝赏，或为独步推。或许润色美，或嫌诋诃痴。倏以中利病，且非混醇醨。雅当乎魏文，丽矣哉陈思。不肯少选妄，恐贻后世嗤。吾祖仗才力，革车蒙虎皮。手持一白旄，直向文场麾。轻若脱钳釱，豁如抽扊扅。精钢不足利，騕袅何劳追。大可罩山岳，微堪析毫釐。十体免负赘，百家咸起痿。争入鬼神奥，不容天地私。一篇迈华藻，万古无孑遗。刻鹄尚未已，雕龙奋而为。刘生吐英辩，上下穷高卑。下臻宋与齐，上指轩从羲。岂但标八索，殆将包两仪。人谣洞野老，骚怨明湘累。立本以致诘，驱宏来抵巇。清如朔雪严，缓若春烟羸。或欲开户牖，或将饰缨緌。虽非倚天剑，亦是囊中锥。皆由内史意，致得东莞词。梁元尽索虏，后主终亡隋。哀音但浮脆，岂望分雄雌。吾唐揖让初，陛列森咎夔。作颂媲吉甫，直言过祖伊。明皇践中日，墨客肩参差。岳净秀擢削，海寒光陆离。皆能取穴凤，尽拟乘云螭。迩来二十祀，俊造相追随。余生落其下，亦值文明时。少小不好弄，逡巡奉弓箕。虽然苦贫贱，未省亲嚅㖇。秋倚抱风桂，晓烹承露葵。穷年只败袍，积日无晨炊。远访卖药客，闲寻捕鱼师。归来蠹编上，得以含情窥。抗韵吟比雅，覃思念棿摛。因知昭明前，剖石呈清琪。又嗟昭明后，败叶埋芳蕤。纵有月旦评，未能天下知。徒为强貔豹，不免参狐狸。谁蹇行地足，谁抽刺天鬐。谁作河畔草，谁为洞中芝。谁若灵囿鹿，谁犹清庙牺。谁轻如鸿毛，谁密如凝脂。谁比蜀严静，谁方巴賨赀。谁能钓抃鳌，谁能灼神龟。谁背如水火，谁同若埙篪。谁可作梁栋，谁敢驱谷蠡。用此常不快，无人动交铍。空消病里骨，枉白愁中髭。鹿门先生才，大小无不怡。就彼六籍内，说诗直解颐。顾我迷未远，开怀溃其疑。初开凿本源，渐乃疏旁支。邃古派泛滥，皇朝光赫曦。揣摩是非际，一一如襟期。李杜气不易，孟陈节难移。信知君子言，可并神明蓍。枯腐尚求律，膏肓犹谒医。况将太牢味，见啖逋悬饥。今来置家地，正枕吴江湄。饵薄钩不曲，跫然守空坻。嘿坐无影响，唯君款茅茨。抽书乱签帙，酌茗烦瓯㰕。或伴补缺砌，或偕诣荒祠。孤筇倚烟蔓，细木横风漪。触雨妨屝屦，临流泥江蓠。既狎野人调，甘为豪士訾。不敢负建鼓，唯忧掉降旗。希君念馀勇，挽袖登文陴。"}