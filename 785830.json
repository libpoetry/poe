{"id":"785830","title":"东沟行","dynasty":"清","author":"黄遵宪","text":"濛濛北来黑烟起，将台传令敌来矣，神龙分行尾衔尾。倭来倭来渐趋前，绵绵翼翼一字连，倏忽旋转成浑圆。我军瞭敌遽飞炮，一弹轰雷百人扫，一弹星流药不爆。敌军四面来环攻，使船使马旋如风，万弹如锥争凿空。地炉煮海海波涌，海鸟绝飞伏蛟恐，人声鼓声噤不动。漫漫昏黑飞劫灰，两军各挟攻船雷，模糊不辨莫敢来。此船桅折彼釜破，万亿金钱分雨堕，入水化水火化火。火光激水水能飞，红日西斜无还时，两军各唱绕歌归。从此华船匿不出，人言船坚不如疾，有器无人终委敌。"}