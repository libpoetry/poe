{"id":"219746","title":"次韵王丈丰父待制荔枝二十韵","dynasty":"宋代","author":"苏籀","text":"叶实根株尚老苍，龙鳞皋比贵先尝。千林断送诗骚酒，三绝无逾色味芗。烂醖恢台养风骨，涵滋沆瀣结天浆。怕寒僻处深於越，贽贡无阶遇有唐。葱郁梧楸共庭户，风流芝玉秀斋房。剖缄绛锦纷狼藉，莹手摩尼可比方。頳卵鳞皴雄俎豆，双珠同蒂媚钗梁。摘忧林薄明朝竭，缪论蕉卢几许黄。口腹定非孤寓客，甘腴尽道胜吾乡。峡山高咏诗日白，韶石英风赋予张。芍药亦能烦驿置，蒲萄岂必擅西凉。弹圜金橘差坚久，瑛赤含桃讵可双。逆目提笼过闤闠，解颐梦渴吸湖江。仲宣鸿笔丝纶手，摩诘清才黼藻光。妙绝拣枝墙欲动，纤扦称擘侍于傍。翰林纪绩延真赏，县长绳愆且弥忘。赐燕行看与怀核，分题今日记升堂。伤时有似少陵杜，上疏岂惟临武羌。深忌河豚恕瑶柱，沈思橄榄过糠霜。词情鉴裁俱超卓，促召龙墀献皂囊。"}