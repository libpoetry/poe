{"id":"405223","title":"菩萨蛮 偕慧素南游春暮未归客邸忆故园海棠作","dynasty":"近现代末当代初","author":"张伯驹","text":"画帘日暖春如醉，酒波夜照胭脂睡。道是海棠时，思归泪暗垂。天涯春又晚，楼外回双燕。今日误看花，明年何处家。阑干落尽梨花雪，春归剩有双飞蝶。一望恨绵绵，断肠芳草天。玉笙花外弄，醒后情如梦。是梦也难留，灯残人更愁。"}