{"id":"1097234","title":"阅浯溪集用山谷韵","dynasty":"宋","author":"赵戣","text":"花间小阁临清溪，绿窗坐阅三吾碑。恍如登高俯绝壑，倚杖松阴挽兔丝。幽寻胜赏客思奇，一声欸乃谁家儿。浯溪映带湘东西，碧山曾看漫郎栖。银钩玉箸苔藓古，神剜天画非人为。忆昔储皇披舆图，白衣山人称帝师。汾营老将智勇俱，阴霾四塞天戈挥。至今老石励庸懦，野水亦解扶颠危。后来吊古者为谁，涪翁清响车攻诗。当时寡和孤白雪，我故欲尾春风辞。恨不插羽西南飞，山前更著小艇随。夜阑忽梦访遗址，月色惨淡猿声悲。"}