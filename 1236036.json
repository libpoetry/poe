{"id":"1236036","title":"古诗十首","dynasty":"元","author":"张雨","text":"不爱昆冈玉，不爱江汉珠。爱己有苍璧，有之利有馀。吾生为我有，其利当何如。论爵不足贵，论富不能踰。达生命之情，顺生以自娱。荆人有遗弓，索之将奚为。且荆人遗之，乃荆人得之。孔子闻之曰，去其荆可耳。老聃闻则曰，去其人可矣。天下有至公，孔聃得其理。天地且弗有，莫知其所始。墨子叹染丝，所叹一何长。染于苍则苍，染于黄则黄。奚独染丝然，染国在所当。有染如伊皋，禹汤称圣王。殷纣染恶来，既染国亦亡。染士如孔聃，死久道弥光。鲁君聘颜阖，踰垣避使者。我非恶富贵，君胡独不舍。全生以为上，迫生以为下。当知得道人，治国其土苴。虞人百里奚，所鬻五羊皮。有得其说者，乃是公孙枝。献诸秦穆公，四境不足治。贤者倘不遇，后世谁当知。昔者齐桓公，往见小臣稷。一日凡三至，欲见且弗得。骜爵固轻主，骜霸亦轻士。大夫纵骜爵，骜霸吾敢尔。所以终见之，不为从者止。谁云内行缺，论霸亦可矣。桓公遇宁戚，饭牛中夜起。赐之以衣冠，一说境内理。再说为天下，桓公以师事。卫与齐不远，安用疑客子。不患有小恶，所患亡大美。且人固难全，用长当若此。业烦则无功，礼烦则不庄。令苛则不听，禁多则不行。国人逐狡兔，因之杀子阳。严刑无所赦，适见召乱亡。齐有善相狗，假买取鼠者。数年不取鼠，畜之不如舍。相曰实良狗，志在獐麈鹿。欲观取鼠能，请桎其后足。桎足乃取鼠，淹尔骥獒气。安得忘言徒，喻此鸿鹄志。燕雀争善处，处在大屋下。姁姁甚相乐，子母得相哺。一朝灶突决，火炎屋栋燬。燕雀色不变，不知祸及己。人臣私聚敛，迷国坏纲纪。孰谓斯人智，不如燕雀耳。"}