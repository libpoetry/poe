{"id":"750518","title":"昔游 其一","dynasty":"清","author":"周音","text":"昔游朐山阳，东海看出日。空中金鸡鸣，红霞黯愁色。火轮忽飞耀，苍岩炫丹阙。半顶聆清风，波涛万里阔。水天霁景明，帆樯植如发。蓬莱露气深，浩荡潮头没。穷秋惜日短，万象助凄冽。归来倏三载，道路隔榛棘。官场万井灶，化为豺虎窟。巨鱼吼若雷，齿牙利金铁。青山虽在眼，难具浮海筏。药囊今已空，惆怅两鬓雪。"}