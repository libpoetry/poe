{"id":"206006","title":"菁山观梅歌","dynasty":"宋代","author":"李洪","text":"菁茅山底梅花村，无人惜花与招魂。西子犹疑逐范蠡，玉儿宁肯负东昏。数枝含愁月边吐，似隔鲛绡向人语。欲诉江南万斛愁，一笑嫣然绝媚妩。道人买山今几年，山高春早花争先。开门幻出香世界，坐觉孤山落案前。东皇万里开疆域，掌中庵摩妙喜国。唤取维摩方丈人，问我本来何所得。"}