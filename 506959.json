{"id":"506959","title":"竹雪书房为画士戴文进题","dynasty":"明","author":"杨荣","text":"戴君旧业家钱塘，幽斋剩种青筼筜。冰森玉立郁萧爽，佩珂时动音铿锵。一林遥接淇园绿，万个如临渭川曲。凉宵白昼风月清，翠影重重覆书屋。四时佳致迥不同，况兹清绝当严冬。朔风吹雪满空下，凝梢缀叶相玲珑。素娥冉冉来云表，皓鹤翩翩舞林杪。是时掩卷一凭栏，清兴满襟应不少。恍如玉壶照八窗，牙签玉轴生辉光。开径便宜同蒋诩，映书更觉慕孙康。一从寄迹京华地，翘首山房想初志。阳春桃李任纷纷，劲节贞心自无异。何人为君写此图，故乡景物浑不殊。兴来展玩对立久，一点尘埃窗外无。"}