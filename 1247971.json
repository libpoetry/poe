{"id":"1247971","title":"题葛仙翁移家图","dynasty":"元末明初","author":"徐贲","text":"典午中衰乱人纪，诸藩搆隙兵戈里。江左名贤各有图，先生抱朴徵不起。先生好学得异书，九丹妙得玄中理。紫髯绿发丰姿秀，萧然自是烟霞士。当时入洛不论功，荣利弃之如敝屣。求丹愿作勾漏令，便挈全家度交趾。南行适逢邓广州，一留罗浮遂终此。坛上时看药灶光，井中犹是丹砂水。暂将劲翮戢鹪鴳，蹑景追风岂能已。先生丹成骨已仙，独见文章在青史。龙眠居士真好奇，貌作新图宛相似。先生自骑黄鹿行，僮仆提携子侄倚。药瓢茶磨家具足，前驱牛骡后厖豕。乃知粉墨幻人化，干淡点缀无不美。今日玉堂雪初霁，展卷令我心神喜。特为题诗继后尘，再拜高风仰千祀。"}