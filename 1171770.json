{"id":"1171770","title":"湘中别成威阇黎","dynasty":"唐","author":"李群玉","text":"至哉彼上人，冰霜凛规则。游心杳何境，宴坐入冥默。解空与密行，名腊信崇德。吐论驾秋涛，龙宫发胸臆。群迷行大夜，浩浩一昏黑。赤水千丈深，玄珠几人得。持杯挹溟涨，至理安可测。宁假喻芭蕉，真成嗅薝卜。松声扫白月，霁夜来静域。清梵罢法筵，天香满衣襋。何方济了岸，秪仗慈航力。愿与十八贤，同栖翠莲国。"}