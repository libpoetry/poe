{"id":"296341","title":"齐天乐·秋镫","dynasty":"现代","author":"章钰","text":"天街夜色凭谁领，儿时光景还在。星不萤流，露方鹤警，照我寸心千载。年芳易改。尚金粟分辉，银荷散采。蝉噤蛩愁，背他更自没聊赖。前途今已漆黑，料量刀尺事，邻壁都坏。锦褥迎娇，雕盘掷选，那比春宵可买。西风辽海。且扶醉研骚，添香听呗。认取都家豆棚瓜架外。"}