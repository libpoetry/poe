{"id":"1129056","title":"颂三门","dynasty":"宋","author":"释印肃","text":"古寺香华迥寂寥，焚修报国化迷流。英贤到此须回首，拨草瞻风笑点头。此舍绝边无壁落，充虚露地真寥廓。往来只道主人宽，争似永嘉一宿觉。道人活计若虚空，应物无心世岂同。假立化城标宝所，暂时指客怀寰中。释达空空遍觉华，到无高下淡浑茶。和云假宿烟霞榻，明日东西处处家。"}