{"id":"699047","title":"后感怀","dynasty":"明","author":"徐熥","text":"家难相寻最可怜，麻衣如雪泪如泉。慈雏返哺嗟无日，熊胆和丸忆昔年。总为易凋萱草色，却教重废蓼莪篇。杯棬尚在人何处，不待持来已惨然。满目悲风起白杨，幽明相隔路茫茫。穗帷尘暗灵何在，宝婺星沉夜不光。忽尔无心呼阿母，犹然有梦礼医王。板舆此日难重御，一到花间一断肠。才入庭帏便怆情，遗容犹在不闻声。蜀魂未化啼尤切，精卫空填恨岂平。怀似陆郎徒有橘，孝惭考叔竟无羹。可怜神理年来尽，已向尘中厌久生。一夕音容背北堂，人间那得返魂香。百年浑似枝头露，双鬓难留镜里霜。爻象谩劳推季主，刀圭空复藉韩康。此身不但如荼苦，血泪千行更万行。"}