{"id":"1109532","title":"上洛都文太尉二首","dynasty":"宋","author":"刘挚","text":"庆历承平已庙堂，三朝勋业遍旂常。昔虽郭令曾忧畏，今比留侯更寿康。赐饯饔人移玉食，宠行天藻烂云章。想公剩觉西都乐，门外逍遥绿野乡。诏书新出未央宫，始识谋深别有功。就第愿陪唐九老，临轩方册汉三公。翩翩雏凤仙山上，两两阶星祖帐中。贵齿尚贤圣朝事，可须归兴羡冥鸿。"}