{"id":"1132153","title":"斗山子王深父作石屏记为老夫书其文甚佳采记中语作五诗致谢","dynasty":"宋","author":"戴复古","text":"细读石屏记，临风觉厚颜。如何一片石，欲比众名山。浪迹江湖上，归身岩壑间。渔樵争半席，人笑老痴顽。细读石屏记，诚然愧我心。兰荪借芳馥，金石假声音。俗子方腾谤，朋俦合献箴。分为无用物，白发委山林。细读石屏记，寻幽到水涯。老人相问答，属意在岩花。江海浮天阔，山林去国赊。草茅最深处，认作野人家。细读石屏记，堪嗟老病身。谁知饥欲死，曷取寿长贫。雪片丰年瑞，梅花腊月春。今朝一杯酒，谁道是生辰。细读石屏记，多君才思清。南山数峰碧，北斗七星明。风土钟奇秀，文章到老成。待看黄鹄举，唾手取功名。"}