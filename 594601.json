{"id":"594601","title":"过吕心文五柳庄题壁上","dynasty":"明","author":"欧大任","text":"语溪城中寻吕子，别业城西裁一里。躬耕负郭田十双，种竹编篱杂荆杞。五株华盖植亭亭，倦锄斗酒时徙倚。泰兴为令四十日，彭泽弃官亦如此。题诗我似刘遗民，作记先传沈惇史。拂衣隐矣何快哉，丈夫八尺常崔嵬。谁知晋室徵君后，五柳先生归去来。"}