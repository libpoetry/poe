{"id":"695214","title":"游鼓山灵源洞因宿鼓山寺六首","dynasty":"明","author":"林光","text":"石鼓山前兴，经旬念未酬。片云来倏忽，空翠任迟留。万象归杯酒，千峰豁醉眸。不知天壤内，何处是瀛洲。旋制茅根笔，悬崖欲大书。老怀堪尽展，绝景更何如。云水真无性，乾坤是客居。僧庐新结构，高枕我来初。开山谁是祖，拂袖我今来。纵饮宁辞酒，欢书已破苔。悬崖搜古迹，绝涧洗黄埃。羽化疑今日，天风步步催。爱此灵源洞，真成烂熳游。名儒书未剥，仙子迹还留。喝水僧何去，栖禅窟自幽。白云如恋我，飞逐鼓山头。何处不堪老，浮生空自忙。石门开洞古，松径绕云长。恋恋情何极，看看世欲忙。难描今日兴，更憩老僧床。鼓山今夜月，照见宦游情。僧榻尘稀到，松风韵自清。谷虚疑有守，城远不闻更。忽忆同心侣，朝来合寄声。"}