{"id":"487739","title":"贞烈篇为林烈妇作","dynasty":"明","author":"佘翔","text":"我昔遭寇乱，孤城嗟复隍。倭兵猛于虎，士女驱群羊。皎皎林家妇，引袂裂衷肠。玉颜分必死，尘土非我藏。烈气填胸臆，捐佩水中心。贼徒俱动魄，按剑赫相望。阴精彻河汉，白日天苍凉。人生驹过隙，含垢辱冠裳。岂不柔绕指，化此百炼刚。吁嗟柯氏女，风与江海长。芙蓉照秋水，岁岁含幽芳。"}