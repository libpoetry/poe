{"id":"1101338","title":"赠周材叔能画号苍崖","dynasty":"宋","author":"萧立之","text":"昔见苍崖画，今读苍崖诗。问今十日水石间，幻作五字七字何能奇。君言诗画本一律，等以造化供娱嬉。闭门磐礴天耆定，往往清气流诗脾。急将画意入诗律，兔起鹘落无由追。有声无声强分别，妙处正不差毫釐。人言精艺不两能，似亦可洗千年疑。梅花江头穷竹枝，遥指八境穷烟霏。勿云诗工画师耻，老琼笑人焉用彼。江南和籴米如珠，急图流民献天子。"}