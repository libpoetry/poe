{"id":"1131454","title":"顷尝将漕淮东林子长今膺是选因以小诗述怀庶几古人赠言之意云","dynasty":"宋","author":"虞俦","text":"德星天遣出淮濆，玉节光华委十分。可但筹边专馈饷，直须旷土尽耕耘。向来我已惭无效，此去君当勉策勋。尚有龟山风浪恶，得无遗恨雁离群。淮边陈迹试重论，走遍西途落木村。依旧江山连北固，承平池馆羡东园。中原入望堪垂涕，古汴无情尚有痕。岁漕东南六百万，云何异域得游魂。"}