{"id":"806473","title":"贺新郎五十八首 其十六","dynasty":"清","author":"蒋士铨","text":"一丈清凉界。倚高梧、解衣盘薄，髯其堪爱。七十年来无此客，余韵留风犹在。问何处、桐阴不改，名士从来多似鲫，让词人、消受双鬟拜。可容我、取而代。文章烟月思高会，好年华青尊红烛，歌容舞态。太白东坡浑未死，得此人生差快。弹指耳、时乎难再。及见古人图画里，动无端、生不同时慨。口欲语、意先败。"}