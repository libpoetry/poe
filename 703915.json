{"id":"703915","title":"明府兄示至日书怀诗次韵奉和","dynasty":"明","author":"韩日缵","text":"园林昨夜动初阳，生意冲寒却不妨。台上彩云差可望，山中閒日倍添长。梅枝乍吐花迎笑，棣萼相将酒欲狂。回忆玉坛祠太乙，螭头银管几回肠。闭关此日惜微阳，趺坐端居正不妨。共说骚风堪卜岁，曾闻献履为迎长。早梅偷腊惊初放，寒柳临风未许狂。独有桃花源水动，涓涓鼓吹助诗肠。"}