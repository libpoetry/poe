{"id":"233726","title":"续薄薄酒·薄薄酒，胜斋蔬","dynasty":"宋代","author":"敖陶孙","text":"薄薄酒，胜斋蔬，粗粗布，胜无襦。丑妻恶妾胜鳏孤。叱涂呵道驱高车，何如醉归连臂行相扶。巍冠束带商唐虞，何如北窗拥腹千爬梳。金樽瓦盆酒如一，食芹关可无雕胡。名尧字孔要号呼，百年蝼蚁同持墟。朝为卿相暮匹夫，青黄蚤失沟中枯。锥利未必贤椎愚，左圆右方徒区区。不如浊酒三杯对丑妇，荆钗布裙相媚妩。"}