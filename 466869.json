{"id":"466869","title":"潮州八景诗 湘桥春涨","dynasty":"当代","author":"李凌云","text":"淼淼奔澜势莫当，建瓴倾泻望泱泱。汀洲雾重山颜隐，岸舳风高龙雀翔。梭链横江沉水底，铁牛昴首送云航。浮光姽婳宜春霁，闪烁楼台映晓阳。八月潮州美政成，手栽橡木托山灵。苔碑细剔认勋绩，笔架高标重姓名。素月穿云江色霁，清风吹浪海潮生。昌黎此日还祠庙，赖有当年棠荫青。挺秀金巅千载荣，轮囷劲节薄青冥。风涛逐浪山根落，翠色连波江槛横。宿雨殷雷蛟欲起，晴空蔽日盖高擎。大材独有冲天干，盘踞高峰万古名。风景老鸦洲上望，溪光雨后换新装。三山凹凸排笔架，二水萦回绕凤凰。霞映金波艳秀榻，帘开玉镜焕雕梁。掠江百舸争流驶，霁色江山虹彩长。拔地干霄宝塔奇，玲珑光怪矗江湄。龙吟岸足秋深夜，影卧溪心日出时。隐隐钟声摇欸乃，娟娟山月挂罘罳。飘然更上层巅望，万顷星流接顶飞。一面风帆四面风，鳄鱼于此曾潜踪。荻花吹乱秋江白，霞影沉酣夕照红。洪浪无情淘岁月，金堤有树立英雄。云山北望万千叠，雁字云笺写更工。春色一湖处处幽，花容柳态更风流。网收绣镜摇螺黛，鳞跃佳人闪玉眸。歌起林塘声细细，杯倾钓榭思悠悠。游人共指湖心美，笑弄金波漾桂舟。临江削壁碧丛巅，古刹崔巍峻殿连。沏盏琉璃光一点，微尘世界照三千。悬崖坠响梵钟朗，飞阁凝辉皓魄鲜。疑是长星频闪烁，晶荧万里耀江天。"}