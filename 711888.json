{"id":"711888","title":"送淩天杓归金陵","dynasty":"明末清初","author":"陈恭尹","text":"前年相识花正飞，今年花下送君归。珊瑚洲北一挥手，落花如泪沾人衣。看君长身美如玉，上马顾盼何光辉。酒间意气横海岳，笔下错落生珠玑。旧京虎踞龙盘地，往事苍茫足长欷。秦皇枉用厌陵金，刘生早识兴王气。前辈风流安可期，羡君归去卧茅茨。停梭窦妇机初下，奉母潘郎鬓未丝。东山行乐无时节，南海追游暂应阔。寄余浩荡千载心，挂向秦淮满船月。"}