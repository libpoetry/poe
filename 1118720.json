{"id":"1118720","title":"入秋游山赋诗略无阙日戏作五字七首识之以野店山桥送马蹄为韵","dynasty":"宋","author":"陆游","text":"束发初学诗，妄意薄风雅。中年困忧患，聊欲希屈贾。宁知竟卤莽，所得才土苴。入海殊未深，珠玑不盈把。老来似少进，遇兴颇倾泻。犹能起后生，黄河吞钜野。我昔西游边，万里持一剑。风餐不自恤，露宿未尝厌。栈危馀汉烧，山断有秦堑。敢誇胡羊美，但怀巴酒酽。回首四十年，远游每关念。秋风跨蹇驴，尚喜道傍店。周南太史公，道家蓬莱山。尘凡不可料，亦复居其间。屡奏乞骸骨，宽恩许投闲。羽衣碧玉简，尚缀仙官班。黄精扫白发，面有孺子颜。简寂吾家旧，飘然时往还。我行剡中路，茆店连溪桥。驴弱我亦饥，解鞍雨萧萧。投床得小憩，炊黍烹药苗。举手谢主人，去路盘山腰。沃洲在何许，秋叶红未凋。游僧不可逢，聊须问归樵。怕事真驽痾，老作入都梦。头颅今何似，尚复堪自送。联裾预登瀛，策马从上雍。年衰当亟去，恩大容力控。虽言解朝籍，尚予侍祠俸。明年即八十，日月难把弄。著书则已矣，努力谋社瓮。吾才如蹇人，何计逐奔马。吾文如丑女，惟藉粉黛假。向来已归休，毕志向林下。块然一愚公，初不系用舍。国恩定难报，衰涕时一洒。人本不胜天，岂复论众寡。驴病比已损，秋风轻四蹄。朝游支遁寺，暮涉干吉溪。青嶂环孤村，绿波溢横堤。吾行本无定，所至穷攀跻。细推亦何乐，正类好锻嵇。自今当务本，春芜饱锄犁。"}