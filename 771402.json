{"id":"771402","title":"玉烛新•癸巳岁朝","dynasty":"清","author":"陈匪石","text":"穷冬风雪后。遍万户千门，好春来又。岁华换却情天话，畅饮屠苏时候。纤尘不涴，早霁色、窗明清昼。欢事认、一纸盟书，三年未离怀袖。东风自此无闲，看染柳熏桃，向来稀有。素心未负。前夕与、燕彩蜡花相守。河山锦绣。倘赋得椒花千首。凭听取、儿女青红，笙箫竞奏。"}