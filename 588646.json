{"id":"588646","title":"春寒二十韵","dynasty":"明","author":"黄佐","text":"朔气经春在，湘帘尽日垂。帝城天最近，宫漏晓犹迟。瑟缩追趋地，凄清儤直时。柳边闲夜月，花下爱朝曦。沆瀣凝金掌，香烟散玉墀。螭头攒彩仗，雉尾拥青旗。骚屑闻鸡树，萧疏见凤池。出门饶裋褐，归路怯涟漪。憺似无能语，浑疑有所思。紫山应奏籁，黄竹浪传诗。怅望扶光远，低回淑景移。梁间看燕并，韝上念鹰饥。冀马拳毛竦，奚童败絮知。情深晨露曲，兴剧白云司。蚁绿空持酒，猩红未满枝。小炉愄榾柮，深户闭扊扅。未觉头如鹤，相怜手不龟。行行离塞雁，脉脉向阳葵。闲寂过燕市，虚无浴鲁沂。愿回寒谷暖，邹管莫休吹。"}