{"id":"1115944","title":"迎春乐","dynasty":"宋","author":"杨泽民","text":"池边刺竹初成屋。拨芳瓮、酒初熟。奈巾车秣马催人速。还又伴、孤云宿。蜗角蝇头相窘束。满眼地、水青山绿。要解别来愁，除是再偎香玉。沈吟暗想狂踪迹。亲曾作、燕堂客。赏春风、共醉垂杨陌。云鬓亸、金钗侧。对酒何曾辞大白。十年后、音尘俱息。今日走江西，空怅望、荆湖北。"}