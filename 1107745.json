{"id":"1107745","title":"穷兔谣二首","dynasty":"宋","author":"司马光","text":"鹘翅崩腾来九霄，兔命迫窄无所逃。秋毫就死忽背跃，鹘拳不中还飞高。安知韩卢复在后，力屈但作婴儿号。少年只取一快乐，谁念草根腥血毛。兔营三窟定何在，棘间堑底高丘巅。却行百步方跃入，未免馀踪留雪田。少年何为无恻隐，解鹰纵犬薰以烟。人言兔狡非兔狡，窘急偷生真可怜。"}