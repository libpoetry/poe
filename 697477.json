{"id":"697477","title":"赠黄氏二仲诗二首","dynasty":"明","author":"胡应麟","text":"括苍一抔土，遂安万山腹。大泽生龙蛇，连城孕双玉。俱操七寸管，并骛千里足。邂逅钱塘涘，翩褼紫阳麓。折齿师仲淹，和歌到穷谷。眷言申末契，悠然味伐木。孟阳诚哲昆，季方亦难弟。矫矫江夏黄，联飞盛明世。谈诗各起予，琳琅远公社。双凤鸣云中，二龙语天际。回首华阳宫，故交日殒逝。晚合盖自倾，居然洞肝肺。隋珠岂不耀，愧此荷裳系。归与葺衡杜，白首期勿替。"}