{"id":"1123715","title":"送赵一叔江西漕赴召三首","dynasty":"宋","author":"赵蕃","text":"两载皇华使，江湖得少宽。见皆儒雅录，闻绝惠文弹。内外有轻重，言行无易难。春秋贤者责，倾耳向长安。圣朝无阙政，贱子有私忧。盗贼何多报，边防益弛谋。循良宜择守，德政合交脩。怀此言无路，公今近冕旒。我捧江西檄，公乘使者车。飞腾今已去，留落又何如。谁敢怀离阔，惟思读诏除。九州期大庇，宁独爱吾庐。"}