{"id":"796000","title":"疏影 梅魂","dynasty":"清","author":"冯兰贞","text":"空庭寂寂。怅冰痕一缕，谁更描得。瘦影荒烟，冷雨前村，犹认旧时江驿。轻盈倘化梨云去，便剪纸、招来难觅。又依稀、浅水黄昏，唤起数声风笛。仿佛亭亭倩女，夕阳移素影，一样清绝。月地濛濛，雪径沉沉，剩有啼禽消息。几生纵使重修到，已悟彻、者番空色。等甚时、购取名香，可奈土花寒碧。"}