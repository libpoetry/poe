{"id":"826342","title":"满江红·博子墩，译言橡树林也。有布王富得利第二离宫。风亭雪阁数十里相望，大河湾环，明湖迤?，山光水色，苍翠万重。为布鲁斯第一佳山水","dynasty":"清末近现代初","author":"潘飞声","text":"如此江山，问天外、何年开辟。凭吊古、飞桥百里，粉楼千尺。邻国终输瓯脱地，名王不射单于镝。看离宫、百二冷斜阳，苍苍碧。蒲萄酒，氍毹席。挠饮器，悬光璧。话银槎通使，大秦陈迹。左纛可能除帝制，轺车那许遮安息。待甚时、朝汉筑高台，来吹笛。"}