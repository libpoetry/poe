{"id":"1104614","title":"庆元三年奉上孝宗徽号三首 册宝入门用《显安》。","dynasty":"宋","author":"郊庙朝会歌辞","text":"巍巍孝庙，圣德天通。同符艺祖，克绍高宗。有仪有册，载推载崇。镂玉绳金，登奉祏宫。文金晶荧，册玉辉润。统绍乎尧，德全于舜。勤崇推高，子孝孙顺。冠德百王，万年垂训。金石充庭，珩璜在列。绘画乾坤，形容日月。巍巍功德，显显谟烈。垂亿万年，鸿徽昭揭。"}