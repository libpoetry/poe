{"id":"774636","title":"东征逾载整棹言归巡使黄玉圃先生索台湾近咏知其留心海国志在经纶非徒广览土风娱词翰已也赋此奉教 其二","dynasty":"清","author":"蓝鼎元","text":"番黎素无知，浑噩近太古。祇为巧伪引，讼争亦肆侮。睚眦动杀机，其心将莫禦。所幸弗联属，社社自愚鲁。太上用夏变，衣冠与居处。使彼忘为番，齐民消党羽。其次俾畏威，罔敢生乖迕。无虐无令傲，服劳安作苦。恩胜即乱阶，煦嘘鼠为虎。所以王道平，不为矫枉补。"}