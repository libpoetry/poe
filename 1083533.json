{"id":"1083533","title":"送赵安伯县丞之任婺源","dynasty":"宋","author":"范浚","text":"邑丞清操如臞儒，人言帝宗千里驹。燃膏夜绝学更苦，下笔欲命骚为奴。往年给札试西省，堵墙学士纷惊呼。归来汀草乱袍色，上食日向庭闱趋。君家先烈今谁如，江州黄州忠义俱。绿林豪客为蒲伏，刮肠洗胃投戈殳。我方三叹揖盛事，欲纪劲节惭才芜。君其努力济世美，倘登要路须捐躯。春流起柂花芬敷，取别草草如惊凫。君逢后日南来客，莫忘书札贻潜夫。"}