{"id":"779043","title":"望远行 饮孟广文宅","dynasty":"清","author":"黄永","text":"依然东野先生也，门径萧条如寄。谁家梁肉，到处笙歌，岂识广文风味。数朵黄花，点缀西风篱落。归去来兮，还未怪、归来却剩，秋光无几。娓娓。剪烛窗前夜话，公瑾醇醪相对。此夕衔杯，昨朝倾盖，北地南天千里。我自渔舟醉舞，如君高致，休赋不才长弃。只襄阳耆老，暂栖衡泌。"}