{"id":"675065","title":"吕子仲木遣其弟持书见访酬答来意","dynasty":"明","author":"王九思","text":"佳人抱沈疴，高卧泾川浔。闭户理瑶瑟，寥寥稀赏音。白云宿高槐，清风吹古岑。茅檐流月辉，照见千载心。恋故结遐梦，道长违盍簪。暮秋仲氏至，恍如颜色临。遗我尺素书，琤然璆与琳。上言长相思，乃在终南阴。再拜谢仲氏，此意良已深。我欲往报之，愧乏双南金。含情靡终极，坐晚枫树林。"}