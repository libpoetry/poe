{"id":"76109","title":"解连环·泪淹妆薄","dynasty":"宋代","author":"陆游","text":"泪淹妆薄。背东风伫立，柳绵池阁。漫细字、书满芳笺，恨钗燕筝鸿，总难凭托。风雨无情，又颠倒、绿苔红萼。仗香醪破闷，怎禁夜阑，酒酲萧索。刘郎已望故约。奈重门静院，光景如昨。尽做它、别有留心，便不念当时，雨意初著。京兆眉残，怎忍为、新人梳掠。尽今生、拼了为伊，任人道错。"}