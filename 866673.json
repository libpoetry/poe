{"id":"866673","title":"和杨伟明韵","dynasty":"宋","author":"冯时行","text":"黄花不待我西归，去载空吟九日诗。今载拟招风月友，共醉黄花香满枝。佳辰不许负佳客，我友南北如分岐。骄马行嘶缙云碧，楚狂使我无退之。把杯声作噫吁嚱，伤予未遇空嗟咨。雄文自是送穷术，那忧穷鬼长相随。牍中灿灿蓝田玉，有谁怀宝遇明时。慷慨男儿当自料，少把閒愁愁所思。"}