{"id":"835926","title":"意难忘 题内侄陆键志悼亡诗册","dynasty":"清末民国初","author":"陈祖绶","text":"花谢春阑。奈交柯玉树，吟作孤鸾。声声悲咽泪，字字痛摧肝。诧噩梦，阻人天。化鹤赴真仙。怕重提、七年伉俪，都付哀弦。那堪檐雨灯前。剩帷屏仿佛，感触当年。芳尘空绩水，遗迹渺云烟。抚老鬓，读佳篇。无限写辛酸。带愁听、秋蝉落叶，旅雁呼寒。"}