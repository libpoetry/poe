{"id":"463895","title":"芙蓉仙洞行","dynasty":"当代","author":"邱登成","text":"芙蓉江畔芙蓉洞，琳宫栖有丹穴凤。水漱溶岩成奇观，珊瑚瑶池似广寒。君不见巨幕飞瀑悬峭壁，瑩润剔透凝露滴。君不见玉笋林立石生花，海波深处潜龙蛇。玉柱负势欲摩霄，排空万箭动寂寥。天狮天马无人驭，晶花灿然发灵苗。宇宙行来才几匝，仙人更移灵霄塔。銮殿金光接三台，浩荡天风吹不开。元知生命有根本，造化钟灵不可忖。噫吁嚱，我怀悠悠万古心，绝景览罢动歌吟。会期爨桐出劫海，好续高山流水音。"}