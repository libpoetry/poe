{"id":"751798","title":"和何尹忆云林寺泉 其二","dynasty":"清","author":"袁昶","text":"我曩入飞峰，心迹双萧寂。微言证璨可，倦枕苍石壁。希微九天籁，汗漫三世隔。瘴海今横流，何者为我宅。将毋归稽留，不然栖大涤。洗耳听韶濩，妍朱校仙册。夜汲一军持，玉水方流液。虽落尘网中，金骨炼营魄。试招何尹俱，割半垂龙席。各据一洞天，袖方聊煮石。"}