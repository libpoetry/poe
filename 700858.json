{"id":"700858","title":"秋夜闻笛","dynasty":"明","author":"梁以壮","text":"似隔重云白鹭汀，何人深处独泠泠。一声幽咽黄昏后，飞落微霜着纸屏。独向云边倚画图，潇湘一气逼平芜。白头吟尽无聊处，怨入西风草半枯。当空孤月苦清辉，一夜山川冷四围。寄语莫吹关塞去，征人犹有不曾归。却是悲秋感慨同，片心先与曲相通。莫将杨柳因风去，裒谢伤心在六宫。无雨泠泠水一围，白云凝立不知飞。银筝昨夜红牙拍，输却多情婉转微。无端飞出大江滨，况乃秋深易恼人。湘竹半帘寒欲湿，半空黄叶落西邻。"}