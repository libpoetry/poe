{"id":"1069752","title":"雨夜与模论中原旦起模与徐惇济游清凉观形势嘉其有志因以勉之","dynasty":"宋","author":"叶梦得","text":"千年石头城，突兀真虎踞。苍茫劫火馀，尚复留故处。大江转洪涛，腾踏不可御。空城寂寞潮，日暮独东去。登临欲吊古，俯视极千虑。吾儿勇过我，蓐食穿沮洳。谓言抚中原，未暇论割据。功名亦何人，我老聊自恕。他年报国心，或可借前箸。无为笑颓然，已饱安用饫。"}