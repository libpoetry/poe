{"id":"816018","title":"念奴娇  送幼光还白门同仲驭二调","dynasty":"清","author":"曹尔堪","text":"孤舟初发，正严霜似雪，布帆如纸。一派残云萦别恨，愁向青山隐几。晚圃黄花，小槽红酒，客路谁同醉？蒯缑黯淡，自将管乐为比。遥念旅宿方寒，丹阳古道，老树酣青紫。戍鼓沉沉天未晓，残月模糊映水。白帢谈兵，青灯读《易》，漫洒英雄泪。啼乌成阵，石头城外潮起。南飞乌鹊，绕疏林三匝，无枝可寄。聊借远游抒肮脏，莫似相如憔悴。山峙金蕉。江来楚蜀，帆系斜阳里。中流击辑，气吞湖海万里。双眼一望苍茫，寒涛如箭，个个牙樯起。旧日精灵都已尽，何况堂前燕子。晋宋衣冠，陈隋宫寝，社鼓神鸦耳。佛狸祠下，怒潮空打遗垒。西湖千顷，尽消残红粉，又倾金穴。柳带画楼珠箔静，恰是晓妆时节。小扇风回，曲栏人悄，兽碳初烹雪。泉声断续，倍添今夜呜咽。还讶苏小当年，停歌不语，轻与多情别。离恨如天愁似海，软怯肝肠似铁。三竺云浮，六桥烟涨，总化鹃啼血。桃笙角枕，谁怜香汗微热。锦官自昔，称都会佳丽，已消兵劫。望帝魂归城郭坏，月黑悲啼古堞。剑阁哀猿，刀州啸虎，蜀栈行人怯。草堂无迹，桤林犹战风叶。闻说万里桥西，子云宅畔，丰草长林接。为问薛涛笺在否？几树露桃红靥。诸葛名垂，文翁教远，赋缅相如猎。好寻双鲤，嘉陵江上行艓。屐痕带雪，看千人坐上，苔纹似绣。茶灶枫林随意歇，徙倚好娱清画。主簿祠荒，生公石老，崩壑疏寒宝。销沉霸业，尚传神虎悲吼。麋鹿群走苏台，阖闾葬处，宿莽浓烟凑。谁划剑池通海眼，铁壁千寻决溜。晋代风流，吴宫花草，塔影斜阳后。短箫横笛，墓前明月依旧。袖中携赠，乃松滋侯也，诗尤清绝。五十馀年词客老，孤枕寒衾如铁。白露朝零，青毡夜冷。扪口犹存舌。绳枢蓬户，时来长者车辙。忽念故里名山，愿言归隐，长与红尘别。三月烟花全不识，歌吹竹西空热。翠筱苍衫，家缘易就，莫道斑鸠拙。荷衣藤杖，饱看峰顶晴雪。临江洒酒，叹萍踪聚散。惊鸥骇鹭，湖上牙墙客舆处，正是樱桃初熟。恰又成三，扬州重见，醉看今宵菊。短歌酬酢，依然身在迈轴。匆遽送别宦河，雁行先起，万种离情簇。弹铗且无鱼可饱，安向渠渠夏屋。小雨昏鸦，发船鼓，赛唱何年续。明朝相忆，板桥茆店人独。古文高手，有达老耆旧，欧曾堪续。箬笠布袍云竹杖，看尽浮云反复。再遇莱阳，词场雄踞。暂友山中鹿。旗亭载酒，楚辞痛饮还读。又有天壤王郎，水姿玉映，不救何平叔。歌吹芜城期共醉，漫挂蒲帆一幅。岸帻横眸，昔年隋苑，今是渔家屋。宾朋杂坐，不妨人淡于菊。风尘燕市，与渐离诸客，垆头击筑。放逐归来停锦缆，烟景苍凉满目。晓埭趋鼯，荒畴骨葛，赋语应难读。故人重见，自伤髀已生肉。华发镜里萧森，瘦筇短褐，羞对东篱菊。二十六年缘底事，偏记西湖僧屋。杨柳堤长，芙蓉溪冷，且饱芜菁粥。红桥客散，日斜同倚修竹。"}