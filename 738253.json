{"id":"738253","title":"方山朝雪用昌黎山石诗韵","dynasty":"清","author":"王安修","text":"群峰积雪朝日微，寒光暗天鸦不飞。云卧乍觉衣裘薄，山餐耐可辞鲜肥。平生性癖耽冰雪，况复山行所见稀。纵心皓然策几队，蹇驴齧冰苦朝饥。高原下隰浑莫辨，千村烟火静柴扉。冈峦凛栗气已结，林枯枝折余雰霏。凄神寒骨非人世，底须软暖夸妓围。崖倾涧响更幽绝，严风激瀑沾人衣。此时放怀凌八极，有如天马脱絷鞿。稚川仙去丹灶冷，空山独往将安归。"}