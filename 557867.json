{"id":"557867","title":"酬编脩杨维新","dynasty":"明","author":"张弼","text":"灼灼东风桃，缟缟西园李。采采谅匪艰，举手聊漫尔。云何自束缚，企望邈千里。齿发易衰谢，岁月不我俟。抗走京华尘，款曲谢知己。素心为我倾，瑶琴为我理。言别用涂长，梦寐相汝尔。申枨致教言，出处贵正始。蝼蚁知阴晴，孔翠择栖止。明珠与珊瑚，乃在沧海底。努力慎所之，六籍固根底。再拜寘怀中，察察声在耳。归雁西北翔，作报心怀耻。惴惴畏述方，身先鸡鸣起。"}