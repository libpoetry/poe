{"id":"1120109","title":"诸公见和次韵呈郑舜举国录瑞伯仙尉","dynasty":"宋","author":"陈棣","text":"冠佩追随倏半生，每怜萧艾倚兰英。开怀共醉酒贤圣，得句宁论诗父兄。天赋君才行有用，人言我拙坐无成。登坛已拜风骚将，谁敢区区踵孟明。家声赫奕继更生，草圣纵横乱伯英。邺下文章惟七子，颍川人士有诸兄。新诗写物无馀态，硬语盘空若混成。吏隐一官聊戏剧，他时勋业看承明。"}