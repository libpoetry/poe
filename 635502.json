{"id":"635502","title":"南海神祠古铜鼓歌","dynasty":"明","author":"成鹫","text":"范铜作鼓叶律吕，牯牛下拜鼍起舞。问渠拜舞何所为，自幸有皮无足取。范成悬在海王祠，一雄一雌相耳语。我本山中矿石精，无端跃入大火聚。欧生倒寘古规模，不我为钟却为鼓。大叩逢逢小咽咽，随声答响聊尔汝。何时飞入水晶宫，潮音作风雷作雨。回看白牯与玄鼍，皮之不存毛焉附。"}