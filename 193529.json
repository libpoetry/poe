{"id":"193529","title":"贺新郎·晚打西江渡","dynasty":"宋代","author":"吴潜","text":"晚打西江渡。便抬头、严城鼓角，乱烟深处。无限珠玑双手接，颇觉奚囊暴富。强载月、空舟回去。劝子不须忧百草，四周维、自著灵鳌柱。互今古，只如许。杭州直北还乡路。想山中、猿呼鹿啸，鹭翔鸥舞。尽道翁归真个也，只怕颜容非故。愿从此、耕云钓雨。盘谷幽深空谷杳，但书来、时寄相思句。千里外，镇延伫。"}