{"id":"262149","title":"花犯·日内瓦湖畔牡丹数株","dynasty":"现代","author":"吕碧城","text":"炫芳丛，鞓红欧碧，年华又如此。玄都观里，谁省识重来，赢得憔悴。已谙世态浮云味，吟怀懒料理。算也似、粉樱三见，归期犹未计。风流弄绝塞胡妆，依然未减却、天姿名贵。闲徙倚，问可是、洛阳迁地。尽消受、蛮花顶礼，引十万、红云渡海水。还怕说，宝栏春晚，宵来风雨洗。"}