{"id":"1105479","title":"山中吟七首","dynasty":"宋","author":"毛珝","text":"幽幽山上松，泠泠松下井。白石当银床，青萝作脩绠。山翁独酌馀，无客可堪请。葛洪分炼丹，陆羽求煎茗。采薇作庭实，纫兰作筐篚。持以荐王公，谓可蘋藻比。王公龋齿谢，王门何用此。问客姓与名，或是孤竹子。山中夜读书，山鬼来相试。隔窗问疑难，颇及尧舜事。予非卯金人，安能动星纬。划然一推窗，馀音入空翠。山翁不能文，亦免时流笑。早爱沧浪歌，知词不知调。长年山水间，所业只耕钓。偶得千龄龟，遂通八卦兆。山花开满枝，山鸟啼无时。君胡欲弃此，自取尘污为。山猿齧君屦，山鹿衔君衣。挽君君不留，去去终何归。槲叶可以衣，松实可疗饥。骑鹿下山去，儗说高人知。高人不可得，纷纷却语谁。晓窗白云过，且自相同归。题笺寄亲友，早早山中来。紫芝既可采，蟠桃行当开。持书托南风，北风复吹回。爱之不可见，落日令人哀。"}