{"id":"748836","title":"呈恩缄庵尚书 其二","dynasty":"清","author":"柏春","text":"微兵数逾万，一家萃胡越。势既等乌合，抟沙终坼裂。懵然金鼓间，步伐棼无节。耳目囿韬钤，恩威轻斧钺。未能指臂联，何以著勋烈。古人推腹心，情谊敷恺切。嗜好喜忌殊，才能赢缩别。仁义即法律，沦浃在肤发。齐然为我用，赴蹈亦愉悦。乃知背水师，操术徒诡谲。"}