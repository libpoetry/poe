{"id":"835754","title":"还京乐 寄易实甫武昌，用清真韵","dynasty":"清末民国初","author":"陈锐","text":"素秋迥，见说棕鞋布袜休更理。叹故人江表，廿年客路，登临空费。记雁边鸥际，高吟白日哀湍委。送倦眼何处，可洒看花晶泪。向黄尘底。自嗟卑、惭老狂朋，漫问平居，知甚兴味。无端怨阔恩疏，恁分明、旧时牛李。似而今、都燕雀依林，艅艎去水。倘协东篱，约簪霜来共憔悴。"}