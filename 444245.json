{"id":"444245","title":"月下笛 遣怀次玉田韵","dynasty":"当代","author":"熊盛元","text":"四野云飞，孤灯梦冷，瘗愁无处。螺杯漫举，惆怅难寻醉乡路。经年索寞诗心老，翠竹下、空招旧雨。对凄凄帘影，星稀月朗，恍闻人语。幽绪，嗟迟暮。羡芦荻萧萧，尚眠秋鹭。平生困旅，懒吟谁谓荼苦。断笺零草都休问，问紫玉、轻烟散否。小院外、素梅开，香绕深潭远树。"}