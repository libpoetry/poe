{"id":"856364","title":"春雪和袁望回三首 其一","dynasty":"宋","author":"王之道","text":"残岁连人日，同云暗海涯。晨开才曭晃，暮集复交加。野色铺霜缟，秋光散玉葩。老夫僵不扫，稚子走争拿。皎洁欺梅萼，严凝禁草芽。饿彪迷旧穴，惊雁失圆沙。有客方誇酒，何人欲斗茶。南山歌禹甸，西国想毗耶。弄日乌薪熟，围风翠幕遮。岂知春霁好，万物动芳华。"}