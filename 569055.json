{"id":"569055","title":"酬屠长卿谈道","dynasty":"明","author":"王世贞","text":"汉武招炎柄，神威鞭八荒。贵富无终极，欢娱焉得长。上感西母精，譬说将万方。灵药点行尸，非腐仅成僵。太白宦不达，蓬累因风翔。自云大还就，毛骨皆灵香。逍遥竟八极，婉姱凋三光。采石一醉归，鲸背天茫茫。得意失意人，于道皆有妨。其言快人耳，其事令心伤。云■下璇霄，绛节丽朝霜。下迎扫除者，不问陶华阳。柏叶瞿仙童，远胜其师黄。罔象获玄珠，智者空遑遑。窍为聪明凿，羊用岐路亡。才鬼与顽仙，其究安得当。仙成故不顽，才鬼沦披猖。余计业已失，谋君安得臧。不睹襄城辙，大雾迷康庄。自非小儿言，七圣俱彷徨。"}