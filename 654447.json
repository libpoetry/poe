{"id":"654447","title":"长平怀古","dynasty":"明","author":"何乔新","text":"寒云起崇冈，厉风振林木。山鸟鸣嘤嘤，恍如赵兵哭。低徊忆往事，感我泪相续。哀哉长平战，虎吻厌人肉。翩翩佳公子，虑事何不熟。括也喜谈兵，身死家亦覆。忍哉白氏子，欺天逞淫毒。雄兵纷若林，一旦填溪谷。至今耕垦者，往往得遗镞。孰云天网疏，报应如转毂。杜邮岂为冤，万死未足赎。嗟嗟秉钺士，起传宜三复。前车谅未远，后乘慎驰逐。"}