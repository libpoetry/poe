{"id":"499971","title":"忆老婢","dynasty":"明","author":"于谦","text":"吾家有老婢，行年近五十。虽云极丑陋，所幸少过失。我昔少年时，垂髫发如漆。锐意取功名，辛苦事纸笔。双亲命老婢，给使读书室。余时方气刚，未知抚爱术。斯须不如意，骂詈信口出。老婢受不辞，未始怨且泣。我壮忝科名，旋登显要职。老婢亦欣慰，且言所愿毕。家人自南来，致意我家室。此意久未报，吾心恒郁郁。作诗寄所怀，相见应有日。"}