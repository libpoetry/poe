{"id":"621740","title":"世道","dynasty":"明","author":"郭之奇","text":"世道人所为，深思劳一己。今及古往来，智与愚终始。湍湍心性源，情欲日就滓。混沌既波漩，旦下江河水。反古生今世，习好皆骳骫。今智恶其凿，今愚则诈尔。相笑复相哀，前后空相指。纷纷逐世群，决流东西使。代有救世贤，不过汪波砥。莫诧采薇高，莫嗤叩角鄙。未分终古忧，何以殊彼此。所叹往者人，滔滔悲皆是。复念后者人，汩汩将安止。介身处其中，孤行何足恃。内省独深思，思心曷能已。"}