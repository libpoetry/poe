{"id":"961057","title":"赠棋翁挟二童皆高弈","dynasty":"宋","author":"姚勉","text":"蓬莱阆风白云乡，琼楼玉馆相低昂。蟠桃影滴仙露湿，壶天昼日和春长。老仙鬓眉白于雪，双侍女仙冰玉洁。龙牙棋子琅玕盘，消遣洞中閒日月。乘风来戏尘凡中，皓鹄骖以双鸾红。女仙似是王屋妇，老仙似是商山翁。一声飞雹枰中落，应手钧天仙乐作。环看侧睨惊相呀，尽是人间未曾著。人间事变如云轮，面势更改番番新。抚枰不是少奇著，往往当局多迷人。五老峰前白鹤址，昼眠扃门日清美。棋声流水古松间，忽然闻之雪堂喜。雪堂欲学竟不能，不如旁观眼自明。马鞍听朽柯听烂，局中有路能长生。"}