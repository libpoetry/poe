{"id":"665432","title":"游天平侯思道不至","dynasty":"明","author":"郑善夫","text":"晓起发吴门，遥望天平山。秋风吹松涛，入我衫袖寒。白云无朝暮，好鸟声关关。良朋期不来，独游心无欢。驾言问名泉，高兴犹未阑。山僧导我入，桂树聊跻攀。我眼日已饱，我身殊未閒。平生抱丘壑，三十驱尘凡。尚恐豺虎剧，不敢缘其端。愿从华阳君，五岳时往还。"}