{"id":"407650","title":"五月十一日与友人游少陵草堂留连竟日","dynasty":"近现代","author":"刘东父","text":"不到招提已五年，浣花流水尚依然。风尘转徒悲诗客，今日重来信有缘。乱离休更谈天宝，十载兵戈愁蜀道。骨肉流亡饿殍中，拳拳故国伤怀抱。依刘王粲感飘蓬，我知此老非热中。间关贼境奔行在，头白为郎宁苟同。千秋诗史徵风雅，断雁哀鸿恣描写。长沙罢黜志堪伤，楚泽行吟泪空洒。人为杜陵惜不遇，我谓先生耻攀附。草堂聊借一枝栖，眼底何尝亲节度。君不见长安当年多卿相，群儿自贵谁能抗。奢淫招乱民怨深，仗节几人笔留谤。一杯且与君尽欢，炙手可热盟心寒。古来志士半沦落，莫更轻弹贡禹冠。竹风潇潇送荷气，花径蓬门自蓊蔚。且须乘月听江声，扶醉归来凉入袂。"}