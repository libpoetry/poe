{"id":"752959","title":"车中吟","dynasty":"清","author":"王嘉诜","text":"黄犊上阪不得息，苍鹰啄泥长苦饥。秋原四顾惨白日，茫茫使我中心悲。我驱单车来，落拓走燕赵。市上今无击筑人，高歌呜咽谁同调。道逢乞食儿，脱剑赠之聊一笑。北风浩浩吹桑乾，洪潦没辙行路难。村庐漂尽禾黍槁，嗷嗷鸿雁声嘶酸。谁家少年解行乐，金丸如雨弹黄雀。"}