{"id":"903214","title":"次韵陈唐卿县尉","dynasty":"宋","author":"张镃","text":"耽诗固无益，损虑更招咎。技痒搔不疗，铭坐口还又。出门索朋俦，培我本根厚。顽石夸琼瑰，朽壤被絺绣。归来三叹息，谁脱章句囿。堂堂柱下史，退食燕清昼。门前车马闹，有客老且瘦。无求见容貌，话味若饮酎。从容得句帙，细读前竟后。令人发深省，咀嚼尽华茂。要须即所见，快手撤蒙陋。兰香出深林，著意乌可嗅。"}