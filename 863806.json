{"id":"863806","title":"扬州池亭即事","dynasty":"宋","author":"王禹称","text":"冥心阅群动，亦各趋所安。胡为名利人，戚戚常鲜欢。吾生四十四，结佩呼郎官。掌言入纶阁，待诏直金銮。匪谓得禄少，所嗟行道难。前年谪滁上，忧畏双鬓残。赖有琅邪溪，时濯尘缨冠。朝佥徙淮海，任重力易殚。君恩讵可报，感激涕汍澜。民瘼不能治，恻隐情悲酸。况复多病身，名宦心已阑。归田未果决，怀禄尚盘桓。公退何所适，池亭一凭栏。旭日媚春卉，微风生鸣湍。呵僮勿挟弹，留客不持竿。用冀鱼鸟驯，熙熙肆游观。神仙未可学，吏隐聊自宽。孤吟刻幽石，此义非考槃。"}