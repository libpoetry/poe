{"id":"1066497","title":"送友赴试钜野送之西门时方有外舅之戚极目无聊归不得卧作诗五首却寄以风云入壮怀为韵 其二","dynasty":"宋","author":"葛胜仲","text":"此子早树立，抗志高浮云。委蛇处州巷，颇以隽秀闻。挟书从我游，追琢益自勤。便便经与史，用志初不分。疑篇了咄嗟，确论摧纷纭。文辞近道要，见者笔为焚。差肩鲁诸儒，蔼蔼扬清芬。秋风济阳战，足扫千人军。只今呼贺酒，伫子归策勋。"}