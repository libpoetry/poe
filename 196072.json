{"id":"196072","title":"赠笔工吴升","dynasty":"宋代","author":"赵孟坚","text":"兰台上狸毛，山谷爱鸡距。物胜因人成，雅掣传自古。风流渡江初，笔翰犹朴鲁。曾窥上方制，遗范典刑具。寸簪束万颖，赡足饱霜兔。丰融沛行墨，充实自妍富。行间得茂密，夫岂窘尺度。浇浮自趋薄，羸劣丑毕露。清快夸钩心，节括号钗股。纤纤铦甚锥，祗便庸书伍。杀锋出光芒，苗枯旱无雨。龌龊痴冻蝇，安能劂石怒。尔来邈东嘉，法则自谁祖。宛见昔制衣，齐力万毫努。吾欲标诸人，示滋明取与。斲雕还反朴，淳风招已去。春苗异芦笋，广袖谬纤组。谁能一羽力，回彼滔滔注。百尔今已然，岂但於笔故。"}