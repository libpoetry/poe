{"id":"486293","title":"送吕经历诗","dynasty":"明","author":"陶安","text":"姑孰古藩翰，溪山缭城郭。出镇遣重臣，分符荷侯爵。黄堂清昼闲，莲香蔼宾幕。美兹南土彦，声名素昭灼。嘉言吐清婉，奇搜破冥漠。简牍日岂无，谈笑为裁度。贞姿涧畔松，高情云表鹤。流光何荏苒，新霜点华发。解篆促归期，遥忆旧林壑。江流渺孤蓬，春风柳花落。才猷时所慕，行矣沾殊渥。壮心老不渝，云路参寥廓。"}