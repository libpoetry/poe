{"id":"813229","title":"北巡纪行","dynasty":"清","author":"张湄","text":"地高风稍劲，晨发凛如秋。海气山头雾，番居竹里楼。衣冠移裸俗，耄稚并嬉游。岁晚閒村落，青畦豆叶稠。輶轩临北鄙，问俗首诸罗。彩帨迎舆舞，红裳蹋臂歌。野芳增髻饰，官酒恣颜酡。怀葛今何远，淳风此地多。糗饵充庭实，盘匜列马前。双螺秀花竹，半线画山川。月静吹箫社，凉生被毳天。严更休太急，土窟几家眠。大甲东西路，滩声不忍听。雪涛天际白，雨岫晚来青。累卵深溪石，编茆远戍亭。谁非行役者，辛苦独番丁。"}