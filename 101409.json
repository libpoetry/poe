{"id":"101409","title":"沁园春·瑞应柯山","dynasty":"宋代","author":"陆睿","text":"瑞就柯山，昴宿储祥，嵩岳降神。羡堂堂玉莹，汪汪陂量，一襟风月，满腹经纶。试部丹砂，聊乘凫舄，来种锦江桃李春。弦歌地，看吏能绰著，荐墨争新。从兹大振家声。待京国来归专秉钧。想宸恩初拜，北门学士，都人尽道，东阁郎君。雨细丝轻，梅黄金重，两荚宝阶呈端蓂。称觞庆，愿莱衣衮衮，长照壮椿。"}