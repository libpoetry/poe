{"id":"701547","title":"汤文明惠并头葵花二株口占十绝","dynasty":"明","author":"黄佐","text":"缥蒂同心葵十寻，日华浮动朵云深。江湖为尔怀霄汉，三月长安正绿阴。玉立亭亭见睟容，凤池相并集夔龙。丹心只在彤云里，休道蓬山几万重。薰风未报清和月，淑气齐开并蒂花。丹凤彩鸾天上路，一时飞动到山家。五夜彤庭绛节齐，火城如昼散乌栖。十年不到芙蓉阙，坐对双红听曙鸡。翠蕤红脸自相依，不似桃花触处飞。已共云霞分锦色，更烦雨露濯仙衣。春风秋月几离忧，谁似倾心结并头。织女机丝何处所，长年辛苦会牵牛。此花不省人间有，喜自文明宅上来。怪底潜龙惊起舞，夜来风雨动池台。覆雨翻云见汝难，晓来依旧立雕阑。举头并向长安日，谁识芳心一寸丹。炎风时节集芳筵，同干骈花忆赏莲。今日葵花更堪赏，暮春犹是艳阳天。独乐名园洛水滨，种葵长得殿馀春。如今柳絮方零落，遥想南山尚有人。"}