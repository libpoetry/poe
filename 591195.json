{"id":"591195","title":"罗浮","dynasty":"明","author":"欧大任","text":"丹丘峙海隅，灵岳标云际。蓬莱一岛浮，合影发灵秘。日观齐石楼，朱明通地肺。天鸡始一鸣，扶光彻幽蔽。仰瞻控鹤天，俯瞩轩鸾地。罡风扬扶摇，轻举非人世。余本餐霞人，弱岁窥山笥。言归白玉京，将谒青阳氏。璿房暂可栖，玉树犹堪翳。洞中拾朱草，日暮倚苍桂。守一观我心，中夜存元气。殷勤绿字篇，重订碧山契。"}