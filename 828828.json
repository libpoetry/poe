{"id":"828828","title":"次韵治芗观落日诗 其四","dynasty":"清末近现代初","author":"陈曾寿","text":"盈仄拘墟言，贞明有常绮。下界气空濛，回光生暮紫。孤行青冥中，风雷旋不止。呼吸万星躔，如海纳众水。何者为坤舆，微尘一黑子。燕蝙晨暝争，得失岂计里。志士惜景光，愚人忧覆圮。悲观感苍凉，愉玩爱旖旎。庶人旦暮业，姝暧明窗底。迷阳复迷阳，柴立将何倚。安能造天游，六凿通表里。"}