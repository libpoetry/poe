{"id":"990346","title":"上周益公","dynasty":"宋","author":"曹彦约","text":"荒村建午月，斯螽动股鸣。借问暑方炽，何意作秋声。自言本寒族，四海无令名。振羽每自叹，在野神屡惊。常恐向寒时，风霜莽飘零。忆昨寒谷中，春风全我生。赠我百草芳，遄我趯趯征。是时木未茁，及此堇向荣。感彼蟋蟀歌，日月遒以倾。促织未成章，凄切难为听。愿言日载阳，有鸣随仓庚。"}