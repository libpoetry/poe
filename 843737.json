{"id":"843737","title":"和施耐公六十初度见赠之作并次原韵","dynasty":"清末民国初","author":"许南英","text":"十年前已抱冬心，遁迹归山悔不深。铸错九州重聚铁，励清四畏再辞金。耐寒久中烟霞疾，忍饿毋为富贵淫。彻夜梅花枝上月，澄心自證去来今。小少胭肢走马坡，暮年在客作常何。公原靖海将军裔，我亦终南进士科。蜡烛灰心还坠泪，爨琴焦尾尚高歌。铜驼荆棘重相见，老泪纵横手自摩。轮回六道早分途，面目昂然一匹夫。贾谊忧时成谪宦，严光避地是狂奴。甘心长抱荆山璞，何事还求象罔珠？冷眼静观时世变，始知忠义寄刀屠。"}