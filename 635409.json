{"id":"635409","title":"秋杪过新州访李方水广文兼寄潘完子","dynasty":"明","author":"成鹫","text":"野人半生但株守，虽在人间少游走。梦里名山草草过，虾跳何曾会出斗。因寻獦獠到新州，满眼秋光正重九。入城不见卖柴人，直到泽宫逢好友。先生久病不出门，闻我远来叹希有。登堂七发愧枚生，话到深宵月当牖。主人就枕客亦然，珍重明朝更携手。饱餐苜蓿高兴生，登临未敢辞衰朽。天露峰高在眼前，龙山旧路重回首。祖庭秋晚漫淹留，笑别官衙返南亩。故人家住官峒头，觌面相逢良不偶。剡溪兴尽且归去，他年未卜重来否。"}