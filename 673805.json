{"id":"673805","title":"夏日高封部过余读书处","dynasty":"明","author":"左国玑","text":"野人避徵书，不受朝簪扰。忽弃紫金鱼，来寻白鸥鸟。夷门城东甘隐居，蓬草不见谈玄庐。皆云管乐能龙卧，谁识虞卿亦著书。炎天尔跨青骡走，何意敲门访巢叟。入林一笑草堂开，习习凉飙吹户牖。劝君且解白纶巾，我有一壶江南春。醉来笑向东村去，碧树青霄月似银。"}