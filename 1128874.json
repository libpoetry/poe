{"id":"1128874","title":"颂古十一首","dynasty":"宋","author":"释子益","text":"心手相忘，二俱得妙，箭箭中的。未脱窠臼脱窠臼，好手手中呈好手。多处添些已是讹，少处减些还是诳。几多著眼看机轮，谁知不在机轮上。狗子佛性无，铁船水上浮。顺风帆未挂，已过洞庭湖。钝如出匣吹毛剑，快似坚刚百炼锤。直下低头礼三拜，得便宜处落便宜。出与未出，莲花荷叶。老倒智门，舌头无骨。尽道赵州勘婆子，不知婆子勘赵州。有意气时添意气，不风流处也风流。不是风兮不是幡，活人只在笑谈间。面前坦坦平平路，背后重重叠叠山。抛砖引玉老香严，打著南边动北边。听事不真钟作瓮，至今千古错流传。拨草瞻风寻剑客，桃花一见便忻然。直饶真到不疑地，放下更参三十年。地藏栽田博饭，大似饥过心荒。听它三三两两，佛法浩浩商量。杓柄那知有短长。撼树良久，好手手中呈好手。得用得体，一不成兮二不是。三十拄杖放渠侬，大似贼过后张弓。"}