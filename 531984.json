{"id":"531984","title":"宿刘谏议蕡祠","dynasty":"明","author":"黄佐","text":"谏议祠堂在，栖栖托泮林。雨垣春藓合，风柳莫蝉吟。湓浦天何远，沙河水自深。兽炉浮劲气，虬箭递徽音。社稷谁能奠，经纶而独任。毁方难入彀，晞古合投簪。桑海时应变，桃源路可寻。炎荒终弃置，幕府始浮沉。宫府分南北，兴亡共古今。吐言扶白日，回首破层阴。牢落千年梦，凄清此夜心。停镳休远躅，呼酒涤烦襟。宿鸟喧云堞，飞鸿掠月岑。广陵有馀恨，非直雍门琴。"}