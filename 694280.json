{"id":"694280","title":"子庸信宿白沙遇雨偶忆庄定山止予于白马庵夜雨联句云公来山阁雨天共主人情菊主感叹再三诵之予因用旧韵以次","dynasty":"明","author":"陈献章","text":"衡门来好客，久雨快新晴。子美云安酒，东坡骨董羹。江山成永啸，今古莫留情。劝饮多狂句，陶笺写率更。老脚莫浪出，东君不放晴。青山倚鸠杖，白饭下鱼羹。耕凿无馀论，烟霞杳去情。偶持一觞酒，留客话深更。襟裾犹耐冷，红紫半抽晴。我不辞为主，公无厌絮羹。旋吟诗遣兴，直以酒陶情。何可废行乐，春秋七十更。人心殊晓夕，自可比阴晴。义激中流柱，名裒众口羹。耻为一身计，痴拥万年情。坐久山笼雨，寒衣湿未更。"}