{"id":"252045","title":"湘春夜月·听琴曲《潇湘水云》倚雪舟四声","dynasty":"现代","author":"邵林","text":"韵泠泠，正谁遥夜弹冰。谱出一片伤心，空诉与湘灵。拂岫冷云来去，伴九嶷萝薜，濯影苍冥。渐霭风泻玉，烟光逐水，流响天青。江枫自落，骊龙不起，明月孤行。露湿金徽，还黯惹、宿愁千点，轮指寒生。清商最苦，任素魂、听到无声。梦断处，甚沙边客雁，秋边旅思，同占飘零。"}