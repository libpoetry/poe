{"id":"246980","title":"金缕曲·得失何须计","dynasty":"现代","author":"田遨","text":"得失何须计。任床头、黄金聚散，无关悲喜。还我旧书三百卷，一笑置之而已。况半是蠹痕鼠屎。无奈丹铅馀癖在，又夜深、灯下翻残纸。书有恨，皱纹起。将军百战含冤死。叹多少、挂甲荒屯，囚车燕市。一代文章成粪土，何惜丛残图史。念只念所馀无几。已分虫沙同濩落，算重逢不过偶然尔！沉思处，灯光紫。"}