{"id":"507565","title":"美人蹴圆图","dynasty":"明","author":"李昌祺","text":"暑退凉初生，秋容净如洗。娉婷事蹋鞠，笑出深闺里。蹋鞠风流堪适情，锦瑟瑶笙教暂停。逡巡亸袖侧肩立，低昂进退都分明。岂无落花泛流水，亦有白打分输赢。龙儿摆尾原曾学，凤子摇头旧已精。两娃娇并银盘面，傍观手弄鲛绡扇。三娃正蹴小官场，汗湿酥胸浑未倦。圆社从来非等閒，作家取巧凭双弯。眼亲步活转移速，解数般般谁道难。雕阑十二相缭绕，日下芙蓉犹未了。发乱青丝宝髻偏，尘生罗袜金莲小。秀色诚可悦，清时慎勿辜。桂枝香满榴结子，繁华况在神仙都。冰纨何用空描写，别有人间真画图。"}