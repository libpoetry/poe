{"id":"1130789","title":"雨中","dynasty":"宋","author":"韩淲","text":"雨收炎暑入山云，滴砌淋檐润色分。更以微风吹草树，鸟飞啼过亦欣欣。茫茫野水浸篱根，无数青山接远村。三月懒游花下路，一家深闭雨中门。虚檐疏雨夜深深，清彻寒窗梦不成。却忆拥蓑篷底宿，静听千点落江声。抵掌挥觥不待诗，共看泥土蚓鸣时。晚来吹彻垂垂雨，未必骚人总得知。"}