{"id":"1116024","title":"临安张帅生辰诗","dynasty":"宋","author":"杨简","text":"山野书生百不知，同官元有诞辰诗。怪他衙报来何晚，笑我词源发处迟。坐想鼎来门下士，争雄尽吐腹中奇。如何独有关西后，只解揄扬抚恤辞。为恐他人未必知，故推善意入歌诗。非誇辇毂先弹压，肯把宽仁作钝迟。不但舆情都喜惬，亦闻天语有褒奇。铺张才美终难了，只此今朝祝颂辞。"}