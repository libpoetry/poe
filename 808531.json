{"id":"808531","title":"宋文恪讷","dynasty":"清","author":"严遂成","text":"危坐怒色含怒意，画工瞷之图献帝。问其内讼过甚微，蹶者趋者碎茶器。附火寒燎胁下衣，至肤始觉肤羹沸。拊摩寿骨死犹未，一病再病命且既。僵眠不听归私第，明朝学舍当丁祭。文教肇开三百年，亦复应诏言修边。边备实兵兵屯田，多用其言言可传。其言可传行不得，若使上马去杀贼，隍中羌缚赵充国。"}