{"id":"65891","title":"题白石翁画虞山古桧","dynasty":"明代","author":"张渊","text":"虞山老桧三株青，斗坛半掩招摇星。道人丹成化鹤去，三桧夭矫飞龙形。是谁手植经千载，曾见昭明读书在。几回天上葬神仙，不独人间变桑海。古人今人绕树行，古今人去树长生。乃知劲气合元化，不与凡木争枯荣。长洲老石好异者，百里携杯游树下。浩嗟天下有树此树无，我去此树何人图？三日经营双眼力，满空苍翠移真迹。鹤骨虬筋左纽文，雷裂霜皴古秋色。日暮袖归归不得，满山风雨山灵惜。居然赠与卧云人，长啸寒风生石壁。於乎！石君诗画天下知，此笔尤为天下奇。劝君风雷当掩户，恐化蛟龙擘空去。"}