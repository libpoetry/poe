{"id":"1099499","title":"送主簿兄之德化任","dynasty":"宋","author":"严羽","text":"唐世诸严盛西蜀，郑公勋业开吾族。后来避地居南闽，几代诗名不乏人。叔孙伯子俱成集，我兄下笔追唐及。少年赐第明光宫，才气如云辨挥翕。习簿风流四海闻，谁令作吏狎埃氛。片帆江上君先发，别袂春前我暂分。借问匡庐在何许，舟人遥指云中语。彭蠡湖边几树秋，琵琶亭下江千古。香炉峰顶散晴烟，瀑布悬疑泻漏天。平生梦寐行历处，一笑忽觉当樽前。尽驱灵异入篇什，物象往往愁笞鞭。此中高兴宁淹久，盗贼兵戈莽回首。郑公勋业须人传，康济他时仗君手。我今疏阔更何为，心事惟将海岳期。匡庐半席君为主，待我酣来试一题。"}