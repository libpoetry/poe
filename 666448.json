{"id":"666448","title":"自西野循涡曲临眺赠同游者","dynasty":"明","author":"薛蕙","text":"养拙非藏器，寝痾岂逃名。进惭冠盖群，退慕丘园耕。多病齿发暮，屏居怀抱盈。稍寻皋壤乐，暂慰蹉跎情。入野缅曲折，临溪屡回萦。霜浓石道净，水敛云潭清。烟景淡将夕，汀洲递微明。疏芜岸筱落，寥戾川禽鸣。心赏夙所重，身累适已轻。岂辞疲曳倦，幸与良游并。济时谢明哲，量已保幽贞。愿从求羊辈，放旷终吾生。"}