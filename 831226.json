{"id":"831226","title":"玉烛新 富庄驿旅怀","dynasty":"清末民国初","author":"程颂万","text":"中原孤骑走。又黯黯斜阳，那边亭堠。断鸦选树，人空在、蓟北关河回首。飘蓬未省。只带眼、偷窥侬瘦。输此夕、残烛风帘，衣尘乍看埋酒。年时钿约秦楼，记扇为伊书，帕因子绣。玉徽暗奏。星尞外、一架夭藤争秀。笺痕擘绉。待寄讯、茸窗鸳偶。偏梦觉、霜雁声凄，交河断柳。"}