{"id":"670067","title":"许殿卿郭子坤见枉林园 其二","dynasty":"明","author":"李攀龙","text":"佳客即良夜，此会安可期。结发为兄弟，晤言今在兹。层台挺浮云，河汉宛其垂。积阴濯列宿，三五正参差。前山殿影乱，雨势坐已移。皎月出平陵，徘徊当照谁。清光澄暑气，飒若撤长帷。潦水明树间，流飙澹华榱。零露响空林，蟪蛄以鸣悲。世路良独难，斗酒多所宜。达人忌荣名，千载同一时。"}