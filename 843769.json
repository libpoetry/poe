{"id":"843769","title":"游马达山，和贡觉原韵","dynasty":"清末民国初","author":"许南英","text":"翠滴层峦渐放晴，沿溪乘兴恣游行。春随驿路生和霭，树为山灵管送迎。猿鸟空山都寂静，风云大陆忽纵横！马来马达如怀、葛，不识金戈铁马声。蛮荒别有小乾坤，作势群山万壑奔。古洞桃花红满径，远山岚气绿侵门。地瓜有味蒸泥灶，天酒无香溢瓦尊。收入南洋风土记，马来半岛小昆崙。"}