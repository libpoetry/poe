{"id":"1100615","title":"萧寺逢寒食","dynasty":"宋","author":"李龏","text":"皇天无私覆，白日照不明。览镜见白发，无路通上清。恶命如恶草，羞与萧艾争。春风鼓元造，吹我来吴城。繁华久寂寞，车马犹肥轻。寄家盘门里，古寺如荒茔。地顽藓皮厚，终日无人行。嚣譊故相远，妻女多轻惊。朝闻勃姑声，暮闻姑恶声。声云苦复苦，朝暮难为情。梨花照愁肠，痛似遭五兵。一杯寒食酒，谁与论浮生。"}