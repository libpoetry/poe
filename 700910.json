{"id":"700910","title":"扬州悼隋离宫","dynasty":"明","author":"梁有誉","text":"李花歌罢益凄其，正是迷楼纵乐时。夜月辽魂哀铁骑，春风淮柳拂鸾旗。斗边蛇起妖谁识，帐里雕来事可悲。千载故基何处觅，杜鹃啼上野棠枝。藻井雕甍驻彩霞，锦帆一去已无家。凄凉夜月楼前舞，零落春风仗外花。残烧绕原碑卧草，夕阳依岸柳藏鸦。可怜河水滔滔逝，不识人间有岁华。"}