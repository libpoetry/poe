{"id":"796371","title":"贺新郎","dynasty":"清","author":"吴兰畹","text":"已是伤离别。更那堪、风风雨雨，助人凄切。宝鼎香寒银烛暗，远梦迷离难觅。听破晓、流莺声滑，似说金门人待漏，负香衾、一样工愁绝。身千里，寸心折。天涯驿使迟消息。倚栏杆、腰肢盈握，祗应自惜。三五良宵团圞影，相对可怜遥夕。算只有、啼痕凝碧。目极苍茫云树外，料鞭丝、空袅斜阳陌。魂消处，共谁说。"}