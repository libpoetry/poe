{"id":"994464","title":"江行万里图","dynasty":"宋","author":"黄大受","text":"雪山西来接海白，天之所以限南北。谁人胸里著舆图，挥斥荆吴入绡墨。浓浓淡淡两岸山，烟波瀰茫江面宽。水空漠漠鸟飞绝，渐看渐远天漫漫。客舟溯流先后去，风帆饱腹如飞舞。有时小艇绝波来，不知何处横江渡。钟山隐隐开金陵，雨花台前留玉京。汀洲劣处小孤出，垂杨绿引浔阳城。蕲黄紫翠照卷雪，武昌楼台半明灭。周郎赤壁杳难凭，洞庭寒烟濛孤月。西江耿耿沙籀清，三十六湾斜照明。黄陵庙深楚山阔，九疑成削黏天青。我来展轴惊快睹，恍然对面水仙府。片时行尽江南天，吊古何劳出门去。南巡真人忘却归，轩辕龙去眇难追。咸池曲绝谁奏乐，风雨啼痕满竹枝。六朝虎士工设险，蹴踏沧波当挥剑。血流不惜惜江流，肯放飞埃过天堑。滥觞曾闻荡雍丘，楫声若为空悠悠。江声至今恨不尽，枉白万古英雄头。两阶干羽享波后，八公草木今健否。长安正在碧云边，斜日西风重回首。"}