{"id":"513289","title":"王将军楼船歌","dynasty":"明","author":"沈周","text":"江南古来传绮语，江南画船如屋里。将军总卫在江北，百乘高车马千里。五牙富贵地非宜，云海行窝出新理。扬川駊騀十丈莲，飞橹擘空如迸矢。两头箫鼓沸中流，两岸行人看如市。中间纱幕开暑风，左边设图右边史。将军受用通南北，坐泛西湖与杭比。还须笑咏载老夫，收取风流追郭李。"}