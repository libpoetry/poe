{"id":"921888","title":"送欧阳季默赴阙","dynasty":"宋","author":"苏轼","text":"先生岂止一怀祖，郎君不减王文度。膝上几日今白须，今我眼中见此父。汝南相从三晦朔，君去苦早我来暮。霜风凄紧正脱木，颍水清浅可立鹭。莫辞白酒泻香泉，已觉扁舟掠新渡。坐看士衡执别手，更遣梦得出奇句。郎君可是筦库人，乃使騄骥随蹇步。置之行矣无足道，贤愚岂在遇不遇。"}