{"id":"423801","title":"木兰花慢·初夏书怀","dynasty":"近现代","author":"王用宾","text":"漫愁春不住，春归去，并愁消。政雨褪妖红，风醅腻绿，夏景新描。溪桥。树阴四合，更菰浦、深处透樱桃。水面荷珠乱掷，枝头榴火才烧。无聊。凑趣是清宵。云月淡于绡。把长剑支颐，缦歌金缕，闲诵楚骚。天高。谅无问处，算伤今、吊古尽徒劳。江左谁为太傅，漠南若个剽姚。"}