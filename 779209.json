{"id":"779209","title":"沁园春 客中将发","dynasty":"清","author":"陈世祥","text":"行路徒嗟，归与难赋，此去何之。忆窗棂侧畔，梅花已雪，阑干左右，杨柳堪丝。数幅烟霞，满床书卷，魂梦安排在几时。还自笑，总闲抛好月，空负新诗。如今唤醒相思。切莫要灯前唱旧词。尽冷雪一肩，宝刀尺尺，暖云千里，美酒卮卮。竹杖携将，芒鞋踏遍，山水风流十万赀。春游饱，再茅檐故国，坐老于斯。"}