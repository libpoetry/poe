{"id":"708973","title":"沁园春  题绿溪园","dynasty":"明末清初","author":"曹溶","text":"近喜休兵，架壑千寻，疏泉一湾。是袖中石晕，苏公东海，琴边菊秀，陶令南山。招鲁诸生，修晋禊事，乞得君王此日闲。优游地，遍秋怀绿淼，春信红殷。有时醉卧苔斑。又绝胜珠楼十二间。想寒更留客，盘堆玉髓，香辰挟妓，户列烟鬟。金谷飞觥，辋川缚帚，云护双扉不用关。无尘迹，止载书车到，泛雪人还。"}