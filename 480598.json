{"id":"480598","title":"送王廷桂还姑苏","dynasty":"明","author":"刘绩","text":"王郎入骨爱风雅，自言生长姑苏下。一片清冰映玉壶，判知不是栖栖者。越王台畔偏相逢，握手高谈情颇浓。西陵缓辔吟秋霁，北干衔杯坐日舂。酒酣击节因怀古，壮心磊落嗟谁仵。却笑将军类沐猴，每轻丞相称仓鼠。郎今身世两悠悠，浪迹翻成汗漫游。谁信魏牟偏恋阙，自怜王粲数登楼。故国繁华已凋槁，送君只欲伤怀抱。子胥墓下但白杨，泰伯祠前空绿草。三十男儿宜远图，功名富贵等樗蒲。只须一舸游三泖，莫作扁舟泛五湖。"}