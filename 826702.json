{"id":"826702","title":"东风第一枝·唐花","dynasty":"清末近现代初","author":"章钰","text":"装点新韶，句销旧腊，花花世界如此。那来玉戏神通，竟出火攻下计。东风消息，也省识、春归犹未。柰好春、由汝探支，闹得满堂红紫。春未到、为花送喜。春一到、为花失意。可怜作践芳丛，反道化工巧替。繁华入梦，漫错认、群仙高会。试借问、乱插松筠，相对是何心事。"}