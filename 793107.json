{"id":"793107","title":"金石聊盟图","dynasty":"清","author":"陈式金","text":"汝南嗜古如嗜醇，独吟鹄立旁无人。读书馀暇罗瑰珍，寂寞性爱山水滨。延令敦厚与德邻，座客常盈满室春。云山淡荡无比伦，绝萟能传阿堵神。会稽续学性訚訚，籀篆颜行抱朴真。十载研经志未伸，前湖居士中表姻。画趣诗情无点尘，皎皎明月疑前身。余惭攀嵇徒效颦，六法茫昧愁荆榛。箧中徒宝墨嶙峋，终日灌园负良辰。棐几明窗百物陈，岂徒供我耳目新。盍簪有庆时相亲，金石同固磨不磷，息坏盟在贵葆真。"}