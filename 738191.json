{"id":"738191","title":"秋雁篇","dynasty":"清","author":"尤怡","text":"金河八月清霜度，鸿雁嗷嗷引征路。初从塞北辞黄云，旋向江南认红树。红树黄云万里程，秋风岁岁事南征。风起沙头见清影，月明天畔闻孤声。此去汀洲宿何所，苍梧云深夜来雨。休言田野多稻粱，须识江湖有网罟。珠帘翠幕谁家楼，美人初卷珊瑚钩。一片乍横江上影，数声犹带塞门秋。忽忆征人碛中见，书成不寄情空乱。知君遥心愁共飞，思君远目迷方断。目断心飞人不归，年年空自寄相思。傥念空闺人独夜，梦回无语雁来时。"}