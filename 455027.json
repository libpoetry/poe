{"id":"455027","title":"木兰花慢 寄内","dynasty":"当代","author":"张海鸥","text":"窗外相思树，频窥我，惹离愁。料穗上伊人，今宵依旧，缓弄箜篌。林间路，何寂寂，算几番携手步清幽。康乐园中卷帙，从容几度春秋。浮槎难系任漂流。隔海又孤鸥。每问此东吴，双溪倦客，底事淹留。脉脉夕阳西下，照归鸿不解照归舟。莫叹烟波远近，凭栏且自凝眸。"}