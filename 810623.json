{"id":"810623","title":"旧边诗九首 辽东","dynasty":"清","author":"方还","text":"铁岭迢迢接锦川，关城三面绕烽烟。春深秣马蒲河北，秋老连营木叶前。沧海旧闻通运舶，金州谁解议屯田。诸军自失横江险，白草黄沙暗朔天。北平雄镇翼幽燕，千里潮河朔漠连。司马高台闻夜吹，卢龙古塞入秋烟。开疆竞说分三卫，筹国何因弃外边。叹息宁封南徙后，遂令烽火达甘泉。万全八驿接神京，上谷千年汉将营。地险旌旗藏杀气，山盘鼓角壮军声。边歌竟日来红石，铁骑中宵度赤城。谁识兴宁残废后，漠南无计援开平。马头北去是云中，极目川原处处通。绕镇卫城分十五，沿边都阃辖西东。颓垣正接葫芦月，旷野长吹雕鹗风。闻道频年还调戍，诸臣何策建奇功？三关平列势逶迤，日落连城鼓角多。帐外深烟迷众堡，营前孤月坠长河。赤山寒谷惊逢燧，青冢秋原入骆驼。谁使总戎移逸地，偏头空旷牧人过。榆林四望黄沙际，千里连墩绝塞天。夹道陈兵横套口，长城环堑绕延川。徙边御史筹无缺，折色司农计苟全。此地从来多勇敢，莫教枵腹事鸣弦。镇城西倚贺兰开，满目沙飞筚篥哀。冰合黄河朝走马，云迷红寺夜登台。膏腴昔日称蕃庶，蹂践连年尽草莱。欲识金城旧方略，浚渠即是靖边才。秋入平原动鼓鼙，弓鸣风劲塞云低。汉家营垒沿山后，秦郡川原尽陇西。征调频年忧戍士，逃亡□计复蒸黎。徘徊险阻谁为守，花马池边落日迷。风急荒原落雁声，西河霜气逼严城。金笳几处秋乘障，铁马连群夜点兵。充国留屯沙际没，嫖姚遗垒月中明。古来无限安边策，哈密徒劳苦战争。"}