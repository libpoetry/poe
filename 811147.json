{"id":"811147","title":"赠吴述之先生","dynasty":"清","author":"王燮","text":"中原有名士，白首犹潦倒。一身大布衣，浩然畅吟啸。涉境极坎坷，诙谐语仍妙。自云父母身，珍重敢自暴。风霜系远念，精力苦衰耗。高堂垂爱心，艾老甚幼少。千钧慎担荷，百岁求自劭。努力尚加餐，保身即纯孝。石君炫锦障，申公迓蒲车。岂知醉中狂，天地为之庐。惟兹富若贵，本为人所趋。金谷罹奇祸，坛席讥竖儒。李杜并沈沦，颢气冲太虚。如何千载后，共许经济储。乃知穷达理，不在荣与枯。先民亦有言，浊水求明珠。"}