{"id":"576057","title":"南昌铁柱观","dynasty":"明","author":"孙蕡","text":"琳宫古邸露岧峣，云是千年此镇妖。方外羽衣能济世，城中仙瓮亦通潮。蛟龙水底蟠金锁，鸡犬云间听玉箫。行橐已垂思点石，祈灵坛上倚逍遥。无复腥风卷楚江，何年羽客受神方。层阴赑屃冲潮出，薄暖珊瑚绕树香。贝阙珠宫云杳邈，败鳞残甲水微茫。神游欲问苍精剑，仙意人间想未忘。"}