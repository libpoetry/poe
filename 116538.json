{"id":"116538","title":"见黄仲达感秋意","dynasty":"宋代","author":"张耒","text":"秋风吹衡茅，寂历如荒村。独立无与语，悲虫鸣草根。老木经疾风，枝叶仅得存。疏荫不满地，白日耿当轩。北城有黄仲，眸子清不浑。时能出秀句，宝铁雕玙璠。念将舍我去，为吏国西京。荒凉古中牟，昼夜输蹄奔。青衫给吏役，怀恶未易论。强颜诡应接，有抱谁能言。从容来去间，无厌走黄昏。"}