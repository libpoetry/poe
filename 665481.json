{"id":"665481","title":"衡山高赠周公仪方伯","dynasty":"明","author":"郑善夫","text":"吾闻天高不可升，南岳上应天玑衡。绝地七千五百丈，祝融之峰最巉嶒。乾坤开辟自古纲维平。三山西圮六鳌死，然后阳门反户东南倾。巑空遏日乃有此巨镇，俨如天王神武虎臣矫矫来千城。离宫富炎德，桂树常冬荣。若非昆崙西起占枢纽，泰山之外谁当南岳之纵横。芙蓉石廪势腾掷，雷泓风穴声硼?。七十二青莲，一一凌紫清。行云肤寸合，呼吸遍四溟。鸿雁高飞不能过，嗟尔鹤上人胡为抗行云而上征。回风潇潇吹古雪，倒翰七泽流三星。潇湘如系沦洞庭，君山萍漂一点青。累臣帝子不可以招而返兮，但见苍梧惨澹鼓瑟悲湘灵。吾闻地有五岳犹天五行，衡山万古合峥嵘。日南天阙傥或折尾闾，汎溢地道何由成。吁嗟乎祝融驭无极，朱鸟来有凭。夫何为乎绛天芒熛，炎海波涛惊。天生豪杰须尔用，五岳四渎备尔形。弥纶藩翰岂比块然者，不然天将谁使之清，地将谁使之宁。周夫子，崇高遍博要如此，平生意气吾与尔。"}