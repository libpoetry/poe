{"id":"1129832","title":"颂古五首","dynasty":"宋","author":"释原妙","text":"涅槃地狱本无差，只为从来被眼遮。三脚瞎驴才?跳，镬汤垆炭即吾家。剖尽枯肠丧尽机，通身不挂一毫丝。清风步步随身转，明月谁分上下池。滴滴通身是烂脓，更无一点落西东。若言不是知音者，未免风吹别调中。水出高原浪拍天，四维上下绝尘烟。分明好个真消息，未必时人到那边。等闲放出这牛儿，头角分明举似谁。若向尾巴尖上会，新罗鹞子过多时。"}