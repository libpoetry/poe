{"id":"696162","title":"同曹明府游厓分韵得水字","dynasty":"明","author":"罗兆鹏","text":"艺祖弘开基，仁厚植国纪。列宗绳其武，宽仁日重累。武功良未振，声容焉足恃。元丰励精年，杜鹃来洛水。酷梗延绍圣，元气遂以靡。宣和产玉芝，国是迷忧杞。霾云掩鄂宫，鳣鲸困蝼蚁。何俟逢厓日，天运已可揆。哀哉航海谋，飘飘竟何底。大厦势既倾，一木能支尔。天命尚斯须，臣分何涯涘。况幸一旅功，百蹶时复起。直以瓣香誓，之死而后已。岂不知废兴，穹壤秽虺豕。念厥生不辰，值此非常否。目击正气歌，激烈犹在耳。一汴二杭时，何人纡青紫。节彼厓山岑，屹屹轰苍峙。邻邻厓水石，洄澜壮砺砥。往来词墨客，千古切仰止。我朝重劝典，春秋崇明祀。贤侯修厥常，静嘉叶笾簋。郁郁祠畔松，湜湜涧中芷。微涛送我哀，遗芳犹濡轨。夙愿获追随，扁舟向江舣。溪鸟傍旟鸣，际此风日美。厓客怒涛寻丈起，中有柱石磊然砥。从前世变竟若何，亘古天植真如彼。吁嗟南渡事已非，宰臣奸回迷国是。和好翻成避敌锋，频徙那能延帝纪。汴杭闽广下日南，海岛岩厓逢即止。谁云瘴野与鲸波，堪作行朝兼草市。南人澢国蘖先萌，北虏入主运正否。旌旗蔽天日无光，楼船瀰海敌多垒。三千剑戟毒虺蛇，百万生灵困蝼蚁。三臣一节何为哉，孤后二王徒已矣。断维夺港亦传言，负玺沈江良信史。从容燕市分捐生，沈湎膻臊终朽死。只今往事独伤心，长使英雄频切齿。我来舟楫访行踪，目睹江山如历履。大明旌节百代然，小丑乱华一时耳。忠烈如存不足悲，变故靡常只如此。海门潮动客初帆，回首兴亡付流水。"}