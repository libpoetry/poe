{"id":"1236954","title":"玄洲十咏寄张贞居 菌山","dynasty":"元","author":"赵孟頫","text":"结苑依菌山，焚香候芝盖。真灵幸悯我，冠佩时来会。翩翩十绝幡，飘飘九疑仙。洞口薜萝长，来降是何年。众水会一壑，天近发霞光。晨兴新沐竟，晞发向朝阳。伊谁植斯桐，萋萋满幽谷。鸣凤久不闻，何当一来宿。上有白鹤翔，下有幽人居。幽人道当成，白鹤来不虚。子有鸾鹤想，甘同麋鹿游。悬榻应待我，分我半玄洲。林君巳仙去，紫轩名尚存。丹光时或现，药鼎夜常温。真阳以解形，四大何足靳。指穷於为薪，火传不知尽。我有紫虚像，白玉雕琢成。贡之华阳天，万年期降灵。真人昔住世，所至树以松。当知千岁下，遗子以清风。"}