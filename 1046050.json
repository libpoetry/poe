{"id":"1046050","title":"答陈彝仲","dynasty":"宋","author":"吕陶","text":"天质疏慵一野夫，因从利禄走官途。惟知名爵有常履，非向尘埃言自殊。万事放怀归失马，百年过晷任踆乌。雪霜毛发来还近，霄汉岐程去已迂。凡骨易沉羞许卫，短材难斲累班输。每甘流落为迁客，岂免挪揄笑癖儒。处落未能医拙病，揲蓍安敢卜亨衢。宜将大梦消荣辱，肯把虚名计有无。顾我拙艰当晚涖，惜君留滞却长吁。玉工早夜荣圭壁，莫使球琳委路隅。"}