{"id":"1236343","title":"和方虚谷上南行十二首 古航渡","dynasty":"元","author":"陈栎","text":"济世万古航，乃今横野渡。由此访故人，胜著沙堤步。我传纪行作，冠佩与薇露。何当参诗禅，一澾石头路。又过分流岑，行行足聊休。流品分良难，感此胡分流。大雅久不作，梁栋侪薪槱。蜩鸠笑鹍鹏，一是逍遥游。南山得宣平，名字可千载。世无死仙人，花瓢今定在。家山有此逢，何必跨瀛海？下视白云衣，苍狗须臾改。畴昔饮双桥，独木宽法程。如今过双桥，无复糟床声。桥外吏人稀，饮徒常二更。追咏承平事，略此记西京。扁舟泛古航，昔常阅此奇。盘屈公诗中，眼明再见之。二孤恐飞来，或乃巨灵移。甚勿讹为姑，又须订荄兹。杏花富赵村，佳名昉唐代。酣酣红雨春，芳葩谁不爱？转眼铁炉步，发问莫能对。杏村无杏花，赵村亦安在？坡觅牛矢路，公渡牛矢岭。遂令污秽地，居然化清境。令代曹子方，陈三延癞颈。何时蹑吾履，迢迢山路永。我未读公诗，久矣知叶有。地非产此人，人知此地否？当与君子乡，俱传千载后。风饕閟春阳，高节且坚守。"}