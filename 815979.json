{"id":"815979","title":"纪游五首","dynasty":"清","author":"曹尔堪","text":"金陵好，艳集记前朝。桃叶清尊银甲闹，雨花都讲柘衫娇。春在木兰桡。芜城好，魄动舞衫中。翠黛波心商舶晓，红灯店口市桥风。小杜醉楼东。西湖好，镇日冶游天。青雀暮还菱作镜，紫骝春竞柳飞绵。莺语画帘前。山塘好，匙雪虎丘茶。近水雕梁频坐燕，护晴油幕巧分花。涤器丽人家。兰亭好，箫鼓越中行。石马古苔南镇庙，卧龙新柳夏王城。流水十分清。"}