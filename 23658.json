{"id":"23658","title":"送元昼上人归苏州兼寄张厚二首","dynasty":"唐代","author":"许浑","text":"自卜闲居荆水头，感时相别思悠悠。一樽酒尽青山暮，千里书回碧树秋。深巷久贫知寂寞，小诗多病尚风流。昼公此去应相问，为说沾巾忆旧游。三年无事客吴乡，南陌春园碧草长。共醉八门回画舸，独还三径掩书堂。前山雨过池塘满，小院秋归枕簟凉。经岁别离心自苦，何堪黄叶落清漳。"}