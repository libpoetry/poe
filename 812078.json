{"id":"812078","title":"仙梦","dynasty":"清","author":"孙原湘","text":"灯昏如梦月沉沉，曲折仙源许恣寻。细草生香迷洞口，片云含雨阁花阴。捣霜玉杵愁轻重，濯锦银河试浅深。十二万年今夕事，一回追忆定沾襟。绛蜡生珠泪未挑，石鸡无奈应春潮。合欢慢揭青绫帐，团聚从吹紫玉箫。洞草尚含仙露湿，峡花犹带梦云摇。风光瞥去馍糊甚，才著思量似昨朝。"}