{"id":"1050069","title":"望九华山寄夏公酉","dynasty":"宋","author":"郭祥正","text":"扁舟溯南江，群山渐秀发。遥瞻九华峰，点点出天末。迤逦见雄奇，平地犀尖拔。夕阳凝紫烟，仙簪聚鸦发。又疑碧莲花，倒插黄金阙。想像终未工，灵襟谩超越。矧彼山中人，了与尘事绝。采秀既忘年，道授飞仙说。世间名任高，物外缘皆灭。百忧眷薄禄，我辈志已屑。趋荣羞捷途，就卑老刚节。雅知名山乐，勇往胡未决。此兴待君论，青衫可偕裂。"}