{"id":"52052","title":"由大观亭历观音阁仙释二院并胜因得纵览江上","dynasty":"明代","author":"蔡羽","text":"朱栏控带青璧烟，碧峰浮出丹枫颠。东方铃铎西方磬，轻霞淡照横江天。南厓高，北厓俯，群峰奔走如龙虎。千寻巨石连空来，断处曾经巨灵斧。天池阔，汤谷长，秋虹万里横苍茫。渔舟尾挂金连环，鸳鸯飞出蒹葭霜。浔阳潮有无，白帝在何处？回望吴天雁，南翔又西翥。孤帆远映青空来，绿树横分半江去。重沙复岸束复张，鲸鳄横斜失依据。海月缘沙生，珠子随潮来。残阳尚悬壁，素魄先临台。仙家瑶草九月寒，远公石上三花开。燕子矶头饮牛客，偶来莫使世人猜。青山对酒谁为主，惟有箫声晚自哀。"}