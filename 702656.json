{"id":"702656","title":"竹枝辞","dynasty":"明","author":"童轩","text":"家住东吴白石矶，门前春水浣罗衣。朝来系著木兰棹，闲看鸳鸯作队飞。石头城外是江滩，滩上行舟候潮难。潮信有时还又至，郎舟一去几时还。油壁寻芳拂翠蛾，春衫半臂试轻罗。海棠花娇香不露，遮莫狂蜂蛱蝶多。劝郎切莫上巫峰，劝郎切莫往临邛。临邛少妇解留客，巫山峰高云雨浓。山桃花开红更红，朝朝愁雨又愁风。花开花谢难相见，春色无边愁杀侬。蜀江西来一带长，江水无波镜面光。长恨人心不如水，等闲好恶最难量。西湖荷叶翠盈盈，露重风多荡漾轻。荷叶团团比侬意，露珠不定似郎情。劝郎水底莫铺绵，劝郎石上莫栽莲。水底铺绵绵易烂，石上栽莲根不坚。"}