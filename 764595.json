{"id":"764595","title":"念奴娇 其二 示姜芑贻留别","dynasty":"清","author":"毛奇龄","text":"谢庭玉树，乍临风，摇曳，乌衣巷里。何处羊车还洛市，皎皎双瞳如水。洗马清神，黄门隽格，少小能文史。玄亭问字，慨然逢故人子。相对芳树高轩，青灯残夜浅，流萤娓娓。转盼河桥解缆去，搴尽江皋兰芷。燕翼堪怜，凤毛有待，西水浮新芑。春阳努力，眼中吾且老矣。"}