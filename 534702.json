{"id":"534702","title":"谒南岳庙","dynasty":"明","author":"尹台","text":"畴昔抱微尚，五岳志窥寻。絷身清切禁，安得谐夙心。恭承帝嘉命，群藩展玉琛。炎方鬯历访，因获散冲襟。遂越三湘浦，亦涉衡阳浔。驾言谒灵岳，清斋秉严忱。霾阴豁幽巘，朝景耀阳林。长松三十里，夹阔摇疏森。微飙下曲崦，萧飒竽籁吟。危阙耸霄汉，朱碧澄堂阴。群峰俨翔会，紫翠纷升沉。圣人握元化，峙流序高深。皇皇朱鸟祀，秩礼崇古今。惟德理南讹，长养参调斟。再拜盼庭庑，肃穆怀居歆。"}