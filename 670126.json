{"id":"670126","title":"逼除过右史水村江山人同赋","dynasty":"明","author":"李攀龙","text":"夜来北渚北风急，打头雪花大如笠。片纸东飞右史书，诘朝小作湖中集。到门白鸟出高巢，系马南山迸人入。使君亭午未解醒，肃客登筵一长揖。地僻兼无俗子妨，樽空况有邻家给。意气还须我辈看，功名但任儿曹立。瞥眼旋惊青岁徂，沾唇莫放金杯涩。世上悠悠已自谙，即今不饮嗟何及。醉听楚调起寒云，綵笔凭陵朱丝湿。平生多少伯牙心，此日因之寄篇什。"}