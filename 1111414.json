{"id":"1111414","title":"谒同年许使君德开","dynasty":"宋","author":"阳枋","text":"人人属目快星凰，倚棹溪头起漫郎。强仕惯闻纡郡绂，缀班希有擅文场。剩栽棠荫两江绿，重著蓝袍再世光。人物西清自华选，未应琴鹤久松岗。欲造诗坛夺锦标，几回蹑足愧还休。君提妙律都先手，我漫家吟浪出头。济世自怜无绝力，叩阍刚道有嘉猷。先生若动出关兴，便尔挑包逐去舟。"}