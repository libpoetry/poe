{"id":"96273","title":"有怀子肃读其诗卷因成数语","dynasty":"宋代","author":"赵蕃","text":"退之以文鸣，余事尤长诗。名家贾孟流，未必逾于斯。渊明工五言，亦有归来辞。乃知意到处，百发无一亏。孙侯绝人才，诗文俱中规。究其所源流，盖匪一日基。有如审言门，遂至杜拾遗。余波被芝兰，同功有埙篪。嗟予晚闻道，未易等级推。剧谈每从容，瞠若莫可追。闲窗念从公，两脚如絷维。探囊获新句，亦足慰所思。"}