{"id":"829372","title":"寿散原先生八十生日","dynasty":"清末近现代初","author":"陈曾寿","text":"每念散原叟，奋飞无羽翰。名山留客久，旷宇见人难。天闭孤光在，尘空老泪乾。依趋剩袁子，问道破烟峦。能为诗人重，藏深世隐持。身真老寂寞，寿不负期颐。一念殊霄壤，分歧邈友知。当无岂无用，九鼎繫风丝。万汇几荣落，春秋独老翁。息机四天下，畜德一山中。孤格无心见，醇怀异趣融。沉冥空辙迹，藏密入鸿濛。云窟曾相见，冰霜惨澹辰。倚翁正忧惧，酬我别酸辛。竟枉攀天梦，仍羁报主身。直辞祝难老，幸未愧依仁。"}