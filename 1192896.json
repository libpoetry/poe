{"id":"1192896","title":"送西川梁常侍之新筑龙山城并锡赉两州刺史及部落酋长等","dynasty":"唐","author":"薛逢","text":"圣主忧夷貊，屯师剪束钦。皇家思眷祐，星使忽登临。用命期开国，违天必衅砧。化须均草树，恩不间飞沈。束马凌苍壁，扪萝上碧岑。瘴川风自热，剑阁气长阴。迅濑从天急，乔松入地深。仰观唯一径，俯瞰即千寻。水作新城带，山为故垒襟。东开洞君听，南辟纳蛮心。渥泽濡三部，衣冠化雨林。带文雕白玉，符理篆黄金。鸟道经邛?，星缠过觜参。回轩如睿奖，休作苦辛吟。"}