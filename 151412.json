{"id":"151412","title":"送勾熙载赴浙西盐","dynasty":"宋代","author":"陆九渊","text":"平分浙江流，东境浮海角。其民仰鱼盐，久已困征榷。麦禾与桑麻，耕锄到墝埆。往岁比不登，场圃几濯濯。荒政劳庙谋，赈廪开数数。饥羸不待饱，共感君泽渥。仁哉覆育恩，所恶吏龌龊。教诏弥谆谆，听受只藐藐。何知国与民，足己肆贪浊。流离且未还，已复事椎剥。按察殊未曾，圣主独先觉。重贻宵旰忧，顾盼求草荦。君固岷峨英，怀抱富荆璞。迩来奏对语，朝阳鸣鷟鸑。锵然历帝聪，简记谅已确。外台适虚席，妙选出亲擢。此节岂轻受，委寄重山岳。除音九天下，众论靡瑕驳。揽辔首越山，青萍方在握。送君无杂言，当不负所学。"}