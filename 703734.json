{"id":"703734","title":"初住归宗四首","dynasty":"明","author":"释函是","text":"东晋开先代有人，复生松转劫前春。遥思八十年来事，艰钜难辞是此身。吾师设利在金轮，四十年前话转新。不道无禅谁独念，祖翁田地久生尘。岭南獦獠自丹霞，楖栗横挑千里赊。多少儿孙怜老大，不知何地是吾家。最是堪伤法运衰，门庭通显作生涯。欲持一勺鸾溪水，洒向诸方热面皮。"}