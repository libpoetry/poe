{"id":"1105171","title":"慈圣皇太后挽词","dynasty":"宋","author":"文彦博","text":"仁皇当宁久，圣后配天崇。厚德符坤象，先朝定震宫。尊荣三代礼，拥佑两朝功。徽范并慈训，皆留信史中。圣孝攀慈范，神游冀少留。重明缘积庆，阴德在贻谋。制服从恩重，因山变礼优。白云何处去，雪涕望嵩丘。榆輴渐出金门远，兰膳深悲玉座空。奕叶舜华推至孝，前朝文母继清风。柏城郁郁依嵩北，石阙隆隆镇洛东。白发老臣何以报，日期西去扫山宫。"}