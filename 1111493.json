{"id":"1111493","title":"观禽鸟哺雏有感赋诗三首示诸子侄","dynasty":"宋","author":"何梦桂","text":"父母人心物岂无，静观禽鸟见中孚。自来择木心劳瘁，到得成巢口卒瘏。囝翅渐长郎罢短，仔身已壮阿㜷癯。人间恩义尚如此，几个林中反哺乌。考叔分羹我独无，不如鸣鹤自相孚。世途跋涉牛先喘，仕路驰驱马已瘏。弗逮子舆三釜养，空馀颜氏一箪癯。蓼莪诗废遗躯在，愧死林中孝义乌。万事空花过眼无，到无言处自心孚。践头苏爨刍何用，垂耳盐车马以瘏。野鹤不须惊客去，山雌一任笑人癯。他年史氏求遗稿，幸免台中道噤乌。"}