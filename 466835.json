{"id":"466835","title":"康园秋兴八首","dynasty":"当代","author":"张海鸥","text":"岭表难寻枫树林，秋深游子意萧森。孤鸿飘渺依清夜，老马从容憩午荫。湖畔常看天际月，笔端每寄故园心。蹉跎又遇凋伤露，不复儿时戏杵砧。又是秋荫日影斜，望中还是旧京华。清猿泪尽三千载，志士心伤万里槎。紫绶华堂迷艳舞，青袍天末动悲笳。文明已遍新寰宇，帝里依然魏晋花。秋光如镜了无尘，丹桂飘香胜却春。谢公神韵诗书古，季子风怀意趣深。顾盼虽无故园友，徘徊幸有素心人。何年手植香樟树，依旧清容色味匀。为政焉能似奕棋，无能将帅最堪悲。曾无君子荣前世，岂有儿孙振旧羸。次第冠猴何速速，恒常论道却迟迟。游人指点王伦寨，鉴在人心自有思。康园无处见南山，草木依稀今古间。寒柳堂难兴道艺，马岗顶易养机关。心仪陶令无园圃，性爱清流乐孔颜。砥柱中流甘寂寞，大贤何必列朝班。丹枫无意闹春头，总趁霜华染素秋。装点山川增气象，充盈黉舍慰乡愁。何人可解飘零意，几处能盟澹荡鸥。烟雨楼头人独立，凭栏细认越王州。千秋风雨伴琼英，谁解当时康乐情。柳外鸣禽无旧雨，池边春草有新荣。但因夙志矜操守，不为荣华献颂声。每念马岗君子恨，苌弘化碧染秋筝。康园无雪亦无樱，冬至才怜秋露盈。泼眼荆花千树紫，赏心竹韵一园清。逢人莫说东华事，饮酒唯陈林下情。热血如今须变冷，象牙塔里论精英。"}