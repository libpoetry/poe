{"id":"457231","title":"贺新郎 自述","dynasty":"当代","author":"胡云飞","text":"弹剑而歌者，是堂堂、重华苗裔，太白流亚。家在大江平野际，激浪凉风相射。将骨节，畸零陶冶。哀乐过人人不识，竟笑予底事长悲吒？生也处，危墙下。新朝礼乐纷崩瓦。况经番、千年变局，乱倾夷夏。孰道天公能振作？唯见哑喑万马。辜负煞，行吟屈贾。补裂我无娲祖手，但玄黄心血甘飘洒。来去路，休问罢。"}