{"id":"1136465","title":"赠李得甫寄拙轩","dynasty":"宋末元初","author":"方回","text":"吾尝鄙文赋，陆机自衒鬻。浚发誇巧心，见唾憾拙目。□□渊明诗，莫若黄山谷。或者巧斧斤，疑谓拙不足。诗文较巧拙，议论黄胜陆。人才亦复尔，世事可类触。善宦司马安，四食九卿禄。百世名不馨，史笔有馀戮。大匠公输子，绳墨万厦屋。规矩方圆外，何必续土木。李子寄此轩，一□夜檠独。未入岩野梦，□□□□卜。焉知千驷马，岂慕万钟□。□□蠹书鱼，惄如饥亦读。挂檐饱飞虫，彼哉蛛网腹。"}