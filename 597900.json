{"id":"597900","title":"送王明府再任桂林","dynasty":"明","author":"林大春","text":"君今去怀县，空复忆河阳。吏隐流风在，閒居作赋长。朔徭看始化，越鸟讶俱翔。天接扶桑外，人行八桂乡。壮怀经马柱，客思渡熊湘。春树谁家雉，秋田何处蝗。岭云朝似雾，江月夜如霜。和璧终当识，牙琴且莫忘。有时还结绶，昨日共挥觞。会待尚书履，飞飞入建章。"}