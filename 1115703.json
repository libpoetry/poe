{"id":"1115703","title":"晓过花桥入宣州界四首","dynasty":"宋","author":"杨万里","text":"路入宣城山便奇，苍虬活走绿鸾飞。诗人眼毒已先见，却旋褰云作翠帏。敬亭宛水故依然，叠嶂双溪阿那边。谢守不生梅老死，倩谁海内掌风烟。近山浅绿远深青，两样风姿一样清。似怨朝阳卷云雾，被侬看著太分明。不是青山是画图，南山瘦削北敷腴。两山名姓君知么，一字玄晖一圣俞。"}