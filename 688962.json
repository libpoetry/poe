{"id":"688962","title":"履端二日赋十绝句","dynasty":"明","author":"何吾驺","text":"十旬晴霁乍闻雷，出震能教万象开。莫道春风偏护暖，春风原是雪中回。江水攒流活活春，桃花浪里问渔津。操舟正唤风波急，稳舵中流未易伦。什千罗绮尽成尘，闾巷疏疏复贺新。惊喜七襄留得在，太平天子万年春。绕膝儿孙喜岁添，晶盘留酌水晶盐。儿孙添得成人早，添老应增俗眼嫌。新雨新雷造化工，君看补浴未应穷。长风吹向扶桑树，一顷曈昽万里红。又看六十九回新，尚抱童心访夙因。若个岁除瓶有米，谁能酤酒话芳春。巢许原辞日月光，毋烦爝火溷行藏。春来舟楫浮空至，可有尊□奏一匡。邓禹趋扶汉鼎初，姜公应未著阴书。纵勷八百周京业，应诮当年老负锄。尽影麒麟获亦奢，何须白镪重咨嗟。祇今不洗冰霜出，一统其如岁月何。春元一日四风齐，应有新章入拜稽。但使苍生歌饱暖，普天谁不颂云霓。"}