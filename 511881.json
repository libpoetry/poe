{"id":"511881","title":"哭姊","dynasty":"明","author":"童轩","text":"我年十五时，不幸失所怙。私门祸衅缠，母亦寻见负。哀哀抱深戚，耿耿心欲腐。是时姊甫笄，已作张氏妇。念我同胞亲，恩爱每相顾。我喘获苟存，见姊如见母。朅来岁月迁，中外叨仕膴。骨肉久离别，相望异乡土。时时得姊书，颇似颜面睹。行当谋挂冠，为姊粥亲煮。奈何王事縻，山川日乖阻。因思昔别时，河桥日将午。姊送不忍归，恐我难再晤。昨朝家书来，岂意遽传讣。彼苍胡不仁，生死竟殊路。初闻若遇刃，痛楚彻心腑。食梅孰云酸，嚼蘖孰云苦。冤哉但长号，临风泪如雨。"}