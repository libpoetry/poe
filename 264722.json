{"id":"264722","title":"貂裘换酒·重阳无菊","dynasty":"现代","author":"王用宾","text":"近日多风雨。更巴山、荒苔乱石，叶喧如诉。烂漫秋容看不惯，况是漂零旧旅。携客向、东篱凝伫。不道霜迟花未绽，算渊明、枉作柴桑主。空对酒，但呼负。菊花落后无花序。肯匆匆、轻抛晚节，不留香住。合殿群芳称后劲，怎惜揉烟抱雾。君莫怪、重阳可补。璀璨黄华铺地日，再登临、缙岭云尖处。天一色，万山俯。"}