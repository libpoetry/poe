{"id":"690518","title":"戊午初度宝安陈仪翔邓玄度观察以诗见寿用来韵附使却谢凡四章","dynasty":"明","author":"张萱","text":"丘壑寻盟共岁寒，相逢休笑鹿皮冠。雄心不掷枭卢雉，枵腹曾吞热铁丸。四印养生惭鲁直，三江饮水老张翰。问君妙觉庵中像，笠屐何时入画看。拙效原称猜谤从，持锥何事欲餐壶。痴顽自享千金帚，索莫常披五老图。却笑马援携薏苡，转怜白傅断瓶沽。当年紫气关前客，亦有新诗刻画无。喜无怪事不书空，六十行年叹五穷。住世曾为牧犊子，出门长作夺牛翁。千秋大业君应在，三径幽寻我亦同。白首相期好身手，不知谁据素王功。嗟君犹忆紫薇郎，老废方知祸福乡。何日持更逢刺史，不须问道向庚桑。投琼共讶来双璧，会面犹思累十觞。老我移家向通德，为邻今喜有元方。"}