{"id":"41724","title":"满江红·对花无好情","dynasty":"金朝","author":"蔡松年","text":"对花无好情，然得流坎有命，无不可者。古人谓人生安乐，孰知其他，屡诵此语，良用慨叹。插花把酒，偶记去年今日事，赋十数长短句遣意，非知心人，亦殆难明此意。以仙吕调满江红歌之，是月十五日，玩世酒狂翠扫山光，春江梦、蒲萄绿遍。人换世、岁华良是，此身流转。云破春阴花玉立，又逢故国春风面。记去年、晓月挂星河，香凌乱。年年约，常相见。但无事，身强健。赖孙垆独有，酒乡温粲。老骥天山非我事，一蓑烟雨违人愿。识醉歌、非壮一生心，狂嵇阮。"}