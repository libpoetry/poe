{"id":"915577","title":"闻一二故人相继而逝感叹书怀","dynasty":"宋","author":"杨万里","text":"故人昔同朝，与游每甚欢。岂缘势利合，相得文字间。有顷各补外，不见今六年。我来荆溪上，敲榜索租钱。故人复双入，飞上青云端。我虽世味澹，羡心能恝然。忽传故人去，得书墨未乾。又传故人亡，惊悼摧肺肝。鼎贵良独佳，安贫未遽贤。向以我易彼，安知不作难。今以彼易我，试问谁当悭。如何捐此躯，必要博好官。顾谓妻与子，官满当归田。我贱汝勿羞，我贫汝勿叹。从汝丐我身，百年庶团栾。妻子笑答我，脩短未易言。富贵必速殒，郭令当夭残。贫贱果永算，颜子寿必延。我复答渠道，薄命我自怜。我福肯如郭，我德敢望颜。造物本啬与，我乃多取旃。借令彼不怒，退省我独安。汝言自有理，我意不可还。"}