{"id":"659224","title":"山水小画为李充昭乃翁题","dynasty":"明","author":"罗玘","text":"剑江中心落白雨，跳珠入船两翁语。悬崖堕石江影动，蛟鼍穴深鱼在渚。寒山苍苍色古老，藤稍雨重树欲倒。水鸟惊人沉，水花冷半漂。舵师嚇翁翁首掉，野鼓一声疑有庙。两翁停语忽砉歘，水神骑龙恍惚出。两翁雄诃如霹雳，神奔龙汨天地寂。便乘风云骑日月，蹴翻昆崙涸溟渤。回头北斗望丹阙，朱衣何人手中笏。猛脑㩳身独击鹘。一翁气方豪，眼中之江不见矣，写之逼真摩诘氏。"}