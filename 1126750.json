{"id":"1126750","title":"和宋永兄咏荔支用东坡刑字韵四首","dynasty":"宋","author":"黄公度","text":"枝头血色万年萍，错落横天粲彗星。昔日杨姬劳走驿，一时王姥欲俱刑。浪传石蜜来他域，巧似珊瑚出涨溟。仙种世传工益寿，饱尝端胜卫生经。蜜甜谁数楚江萍，枉道偷桃是岁星。长夏日烘怜国色，去年霜薄赦秋刑。侯堂旧许祠南海，使驿曾劳走北溟。名种尚堪重品第，未甘陆羽著茶经。脩竹繁阴覆绿萍，压墙朱实斗星星。明珠落掌骊龙睡，丹壳归盘白马刑。曾指画图誇北客，至今渍蜜动南溟。可怜伧父流涎久，何日乌山始一经。一时红紫逐飘萍，风雨残枝尚缀星。西国葡萄甘仆隶，白家踯躅强仪刑。谁移仙种从丹府，不使灵荄遍八溟。大业豪华今寂寞，佳名空著海山经。"}