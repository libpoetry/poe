{"id":"1126918","title":"鄂州南楼书事四首","dynasty":"宋","author":"黄庭坚","text":"四顾山光接水光，凭栏十里芰荷香。清风明月无人管，并作南楼一味凉。画阁传觞容十客，透风透月两明轩。南楼槃礴三百尺，天上云居不足言。势压湖南可长雄，胸吞云梦略从容。北船未尝睹巨丽，复阁重楼天际逢。武昌参佐幕中画，我亦来追六月凉。老子平生殊不浅，诸君少住对胡床。"}