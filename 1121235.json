{"id":"1121235","title":"田园杂兴","dynasty":"宋","author":"林希逸","text":"畴昔多惭世网牵，收身幸早赋归田。四科人物皆高第，只学樊迟也自贤。独立搔头晓未梳，喜看童仆理园蔬。汉儒不悟真消息，却下帘帷只读书。郊迎犹待一番风，主相那能不愧容。纵道东还心事白，更须定洛乞明农。岁计溪南数亩中，但将风雨祝天公。人生何必堂厨饭，米渗藜羹一饱同。雨过高低水地平，扶犁野老续歌声。忧时莫问蓑衣谶，但看乌犍破晓耕。轮舆盖轸及车弓，模写文奇是考工。农具因何却疏略，周公于此愧龟蒙。"}