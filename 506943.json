{"id":"506943","title":"送陈必恭参政考绩还云南","dynasty":"明","author":"杨荣","text":"陈君家住锦江里，居傍好山千仞起。钟灵孕秀在斯人，少小留心事经史。一从领荐上神京，成均肄业超群英。黄甲题名沐光宠，乌台列职扬清声。日持白简趍丹阙，劲气棱棱凛霜雪。平生心事孰与伦，皎若澄潭湛秋月。绣衣一出山岳摇，翩翩鹰隼凌九霄。輶车按涖慑贪墨，封章奏劾惊藩僚。更闻揽辔向吴土，狐鼠豺狼遁无所。扫除奸弊一以空，要使高名照今古。一朝参佐居黔中，薇垣顿觉春融融。遐荒草木被膏雨，闾阎黎庶歌仁风。昔年报政好颜色，此日重来头已白。悬车未遂归老心，匹马还看别京国。旗亭杨柳何青葱，送君南去情无穷。愿推仁政洽荒服，莫教中道隳成功。顾予同郡托交谊，衰老犹惭侍枫陛。圣恩他日许归休，同看锦江山色翠。"}