{"id":"225445","title":"上先生·疲马踏残月","dynasty":"宋代","author":"邓肃","text":"疲马踏残月，荷策来泮宫。入门见先生，先生何雍容。循循言语能下诱，青蒿因得附长松。短檠挑灯一千二百夜，高谈雄辩磊落沃胸中。吾皇求士苦匆匆，不许先生久卧龙。玉鞭斜指长安道，只缘此去何犹从。呜唏吁，小轩从此冷如水，虀盐朝暮欣欣尔。空留绛帐照孤灯，窗外西风起寒苇。"}