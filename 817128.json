{"id":"817128","title":"哭舅氏洪芝舲师四首","dynasty":"清","author":"缪重熙","text":"外家禄秩合绵延，作令如何弗永年。湖左政成偏即世，粤东累重遽游仙。枉教学究天人策，未得吟传恺悌篇。他日灵輀回故土，清风不愧孝廉船。岂第才华冠等俦，生来至性比人优。饰丧愿守三年礼，应试坚辞一第谋。编纂父书绵世泽，推详地理绍前猷。承先启后仔肩重，地下宏文又待脩。幼年即抱不凡资，阁掩菤葹但下帷。敏捷诗才追白也，清新赋笔例微之。文名自昔倾流辈，家学从来著妙辞。花甲未周人遽化，师承回溯动悲思。记得当年请业辰，先生说项向人人。行文每喜词华富，质句常称格律真。累试未能偿宿望，曩时犹幸炙阳春。从今函丈谁提命，讲学弥惭谫陋身。"}