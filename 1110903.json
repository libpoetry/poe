{"id":"1110903","title":"次韵雪后书事二首","dynasty":"宋","author":"朱熹","text":"晴烟袅袅弄晨炊，雪屋流澌未觉迟。拟挈冻醪追胜践，聊穿蜡屐过疏篱。扫开折竹仍三径，认得残梅祇数枝。不耐岁寒心事苦，滔滔欲说定从谁。未觉春光到柳条，谁教飞絮倚风摇。眼惊银色迷千界，梦断彤庭散百寮。梅坞任从长笛弄，竹窗闲把短檠挑。何人剥啄传清唱，更喜残年乐事饶。"}