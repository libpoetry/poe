{"id":"288376","title":"金缕曲·生长愁城里","dynasty":"现代","author":"秦力山","text":"生长愁城里。数年华、苏恂发愤，而今自始。遇尽风波探尽险，阅历尽人间世。问亡国、干卿何事。情愿牺牲身命尽，遍天涯、到处来寻死。声不恶，夜中起。刹罗人寿河清俟。问苍天、生民一样，容谁骄子。试讯都兰开国侯，可让故将军李。射毡虎、居然没矢。几辈华拿刀下尽，只余生、妄自沾沾喜。有为者，亦如是。"}