{"id":"871542","title":"云游歌","dynasty":"宋","author":"白玉蟾","text":"云游难，云游难，万里水烟四海宽。说著这般滋味苦，教人怎不鼻头酸。初别家山辞骨肉，腰下有钱三百足。思量寻师访道难，今夜不知何处宿。不觉行行三两程，人言此地是漳城。身上衣裳典卖尽，路上何曾见一人。初到孤村宿孤馆，鸟啼花落千林晚。明朝早膳又起行，只有随身一柄伞。渐渐来来兴化军，风雨萧萧欲送春。惟一空自赤毵珉，囊中尚有三两文。行得艰辛脚无力，满身瘙痒都生虱。茫然到此赤条条，思欲归乡归未得。争奈旬馀守肚饥，埋名隐姓有谁知。来到罗源兴福寺，遂乃捐身作仆儿。初作仆时未半月，复与僧主时作别。火云飞上支提峰，路上石头如火热。炎炎畏日正烧空，不堪赤脚走途中。一块肉山流出水，岂曾有扇可摇风。且喜过除三伏暑，踪迹于今复剑浦。真个彻骨彻髓贫，荒郊一夜梧桐雨。黄昏四顾泪珠流，无笠无蓑愁不愁。偎傍茆檐待天晓，村翁不许住檐头。闻说建宁人好善，特来此地求衣饭。耳边但闻惭愧声，阿谁可具慈悲眼。忆著从前富贵时，低头看鼻皱双眉。家家门首空舒手，那有一人怜乞儿。福建出来到龙虎，上清宫中谒宫主。未相识前求挂搭，知堂嫌我身褴缕。恰似先来到武夷，黄冠道士叱骂时。些儿馊饭冷熟水，道我孤寒玷辱伊。江之东西湖南北，浙之左右接西蜀。广闽淮海数万里，千山万水空碌碌。云游不觉已多年，道友笑我何风颠。旧游经复再去来，大事忽忽莫怨天。我生果有神仙分，前程有人可师问。于今历练已颟顸，胸中不著一点闷。记得兵火起淮西，凄凉数里皆横尸。幸而天与残生活，受此饥渴不堪悲。记得武林天大雪，衣衫破碎风刮骨。何况身中精气全，犹自冻得皮迸血。又思古庙风雨时，香炉无火纸钱飞。神号鬼哭天惨惨，露冷云寒猿夜啼。又思草里卧严霜，月照苍苔落叶黄。未得些儿真受用，如何禁得不凄凉。偶然一日天开眼，陈泥丸公知我懒。癸丑中秋野外晴，独坐松阴说长短。元来家里有真金，前日辛勤枉用心。即得长生留命诀，结茆静坐白云深。炼就金丹亦容易，或在山中或在市。等闲作此云游歌，恐人不识云游意。"}