{"id":"1131088","title":"和彦猷在华亭赋十题依韵 顾林亭","dynasty":"宋","author":"韩维","text":"昔人久尘土，问林得其居。但传故老言，安知密与疏。平湖无遗宇，寒烟生废墟。风流未都尽，犹赖著书馀。寒泉发何年，四序常自平。上凛冰雪气，中密瑶玉声。岂无蛇蜮潜，但见沙水清。妄饮亦可戒，山木令人酲。吴王昔用武，所乐惟干戈。安知圣人意，祝网解其罗。朝行数田获，暮返论战多。千载亦何有，柔桑阴满坡。柘湖沦此地，柘山岿其濒。复惊秦时女，化作湖上神。世事喜反覆，孰能识涯津。物变虽万殊，不惑固有人。秦王骋奇观，不惮阻且脩。万里走辙迹，八荒开囿游。劳歌久已息，遗筑今尚留。千载威神尽，骊山空古丘。林塘岂如昔，尚想昔时居。秋草自鸣鹳，寒波犹戏鱼。纷纭钩饵底，琐碎刀匕馀。任公有奇术，默坐岁几馀。穹穹华亭谷，中有不竭流。其微初滥觞，其大终载舟。寒色皎可鉴，岚光郁如浮。当解尘中缨，一濯潭上秋。出身岂明代，涉祸固以深。一观废兴迹，可用当所箴。高门非昔时，乔木或遗阴。空令吊古士，感激成幽寻。晋衰士不竞，识者逃其名。陆生起江湖，文藻振英声。遂令昆丘号，长配山不倾。君看玉就毁，孰与樗全生。三女史无载，于何永其名。坡传妃子逝，村记昭君生。和戎与走蜀，为恨两莫平。尔兮亦胡为，崇冈屹如城。"}