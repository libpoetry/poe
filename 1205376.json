{"id":"1205376","title":"夺锦标 七夕","dynasty":"元","author":"张野","text":"凉月横舟，银横浸练，万里秋容如拭。冉冉鸾骖鹤驭，桥倚高寒，鹊飞空碧。问欢情几许，早收拾、新愁重织。怅人间、会少离多，万古千秋今夕。谁念文园病客。夜色沉沉，独抱一天岑寂。忍记穿针亭榭，金鸭香寒，玉徽尘积。凭新凉半枕，又依稀、行云消息。听窗前、泪雨潇潇，梦里檐声犹滴。"}