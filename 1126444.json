{"id":"1126444","title":"和寿州宋待制九题 其二 春晖亭","dynasty":"宋","author":"梅尧臣","text":"卉木日以发，中圃日以嘉。欢言乐和景，及此鬓未华。春风实无几，凌乱枝上花。山阴况暮月，俯仰诚可嗟。蟋蟀在秋堂，芙蕖出深水。浩露同一色，澄澈寒鉴里。佳人耻施朱，欲与天真比。沙鸟闲且都，谁将拟公子。从事谁独贤，而来均宴喜。幽禽杂啸呼，珍木竟丛倚。兴将物色俱，闲厌箫鼓美。宁同不闻问，讼息时游此。群生自知机，不可欺以异。此虽鸥与驯，鸥亦鱼所避。坐熊临碧水，安得同一致。然此海客心，还应无有愧。野村仍剪茅，当此茂林下。晴晖叶上明，翠影杯中泻。鲜风时飕飗，轻裾自萧洒。固殊嵇生锻，曷慕岩栖者。"}