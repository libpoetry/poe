{"id":"1251063","title":"穗石洞天即五仙观仙各持一谷傍各立一石则五羊也","dynasty":"元末明初","author":"陈谟","text":"吴晋纷纷日，荆交瀼瀼时。五仙持五谷，为拯斯人饥。滕脩加抚字，郭璞徙城池。群生日以阜，两贤功同归。五羊上天去，白石今累累。至今稻梁丰，不数虾蟹微。潟卤出牢盆，堆叠如山坻。化为百万粮，充君节度资。兵民两足食，市井相娱嬉。怀哉五仙人，垂德无穷期。"}