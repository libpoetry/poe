{"id":"824635","title":"水龙吟 长江舟望感事，寄纪宣夏口","dynasty":"清末近现代初","author":"傅熊湘","text":"楚江万里潮生，挟山倒海来无际。惊湍未定，横流不断，大波轩起。乌鹊宵飞，鱼龙夜泣，舳舻千里。叹狂飙已矣。神犀安在，空短尽，英雄气。休问人间何世。倦芳菲、一时兰芷。江城梅落，湘山树赭，旧情谁是。辜负春光，也无人惜，飘零满地。只天涯流浪，残红片片，渍伤心泪。"}