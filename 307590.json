{"id":"307590","title":"贺新凉·岁暮寄朱经农","dynasty":"现代","author":"杨杏佛","text":"朱二休凄楚。甚年光、忽来忽去，把人轻误。乱世文章头白事，纸上苍生何祸。且料理、停辛伫苦。屋漏谁能高枕卧，好江山、处处惊风雨。鸡正唱，催君舞。念年岁月同尘土。到明朝、一年又尽，此怀难诉。眼底功名儿戏梦，耻学城狐社鼠。更不管、人间毁誉。惟有国家恩未报，按心头、尚有情千缕。郁郁意，为君吐。"}