{"id":"750411","title":"山斋","dynasty":"清","author":"姚浚昌","text":"人语四绝窗含光，夜起开户山苍凉。星河卷尽碧无际，祇有孤月悬中央。兴来独往坐潭石，过清之境宜仙藏。树影在地如刻画，微风不起溪烟长。细泉转石响琴筑，定水浮鱼唼落香。谁言过眼但俄顷，鲲鬐蚊睫齐彭殇。只虞邂逅不知惜，交臂一失无由偿。砉然一啸风琅琅，半斜楼影月在梁。是归是寄澹相忘，金翅劈海白东方。"}