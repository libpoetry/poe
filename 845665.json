{"id":"845665","title":"治平二年南郊鼓吹歌曲四曲 其二 六州","dynasty":"宋","author":"无名氏","text":"垂炎运，真主嗣瑶图。海波晏，卿云烂，日月丽皇都。年屡稔、万宝山储。广莫风生律，一气潜嘘。陈法驾、翠羽装舆。清跸下天衢。金匏六变，欻然灵顾，来车风马，拜贶紫坛初。奉神娱。嘉笾荐，美玉奠，照荧?。星彩动，霜华薄，禁阁漏声疏。回龙驭、宝瑞纷敷。众心愉。钧天别奏箫竽。仙人楼上捧赦书。舞鹤更踌蹰。丹徼北，穷沙漠，涵皇泽，盛德迈唐虞。"}