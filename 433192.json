{"id":"433192","title":"洞仙歌","dynasty":"近现代","author":"顾宪融","text":"峭寒几日，滞天涯行色。钿约劳伊苦相忆。怕鬘天劫换，鸩鸟欺鸾，还寄与一简梅花消息。姑苏城外住，梦醒江枫，重画旗亭酒家壁。倚枕忏飘零，碧海青天，这艳约怎时圆得。只灯火楼心预先寻，试招取离魂，小屏风侧。到门嘶骑，乍鸳衾寒破。明月怀中霎时堕。道相逢蓦地，乍见翻疑，却不信昨夜梦儿真个。笑啼浑不惯，小握柔荑，扶入云房并肩可。方寸小韦囊，替整归装，还几度询侬劳么。更搜索柔肠话寒暄，只阵阵销魂，口脂风过。瑶台凤侣，是人天佳偶。携酒园林此番又，向朱栏照水，翠槛眠云，消受那劫后莺花梅柳。沈香亭上坐，欲借丹青，画取鸳鸯永厮守。未忍拂郎心，半晌迟疑，终究是赖伊点首。只软语叮咛要珍藏，怕春水池塘，又教吹皱。将离花发，怅空桑三宿。自写蛮笺已盈幅，替虞姬作传，谢女钞诗，祇博得巾帼才人输服。翠樽劳苦劝，一叠阳关，乐谱新翻断肠曲。愿化作菱花，长伴妆台，尽消受眼缘眉福。怕别后相思没人知，拚醉倒罗帏，尽情歌哭。"}