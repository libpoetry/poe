{"id":"830424","title":"寄陈子元崇哲言别","dynasty":"清末民国初","author":"宋育仁","text":"清响疏疏滴檐雨，忽忆美人隔江渚。临风送躯不可越，欲往视之梦劳苦。春灯泛酒登君堂，良辰为欢乐未央。论交一语赠心意，此情相忆云天长。今我离忧减怀抱，坐对停云怨芳草。横襟太息霜中思，朔风吹人别离道。门前十丈京华尘，骊驹一系怀苦辛。无可相欢独成笑，悠悠行路依何人。市井纷纷盛豪者，门第人才尽相下。此曹妄大恃藏金，笑向长安索车马。奏书射策寻常事，请献春卿何位置。自复高歌望古人，应少素心诵言誓。平生芬恻托心知，珍重河梁宜有词。寄语从今望明月，关河千里有相思。"}