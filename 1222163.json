{"id":"1222163","title":"晓登昆阳故城","dynasty":"元","author":"郝经","text":"弓刀蹀燮西风鸣，惨淡夜入昆阳城。疏星牢落楚氛黑，立马起坐东方明。凌晨历览增壮观，世祖凛凛犹如生。以寡敌众古亦有，以怯为勇夫谁能？始知谨厚是真勇，彼伪不足当吾诚。眼中百万已破碎，著手一战成中兴。天定岂容人复胜，新莽犹然事符命。汉家王气满咸阳，空向渐台看斗柄。凭高落落生壮怀，万里一片青山来。子陵不屈亦堪惜，乃使耿邓升云台。东都制度遂狭陋，王室陵夷寖倾覆。漫将风节与维持，终入曹瞒莫能救。岩岩高节固可奇，济时行道胡不为。钓鱼台上秋风老，我欲与子论襟期。萧萧草木南阳道，龙虎舂陵气仍好。须当策杖向军门，整顿乾坤济时了。"}