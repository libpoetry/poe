{"id":"1075612","title":"张鳌诗","dynasty":"宋","author":"周紫芝","text":"曹瞒举汉鼎，一目窥九州。凌轹欺孤儿，大蒙口舌羞。左慈有道者，何为与之游。堂堂清献公，盛德岂操俦。鳌乃元放徒，为公亦少留。了知高世士，至意俱难求。先生两琴鹤，清节贯白头。雅宜鸿宝书，取火遽自投。公今骑箕尾，笑谈阅千秋。椿年亦细事，蚁梦轻封侯。强侯公自出，矫矫亦此流。作诗纪异事，誓将踵前脩。愧乏大手笔，为公著嘉猷。"}