{"id":"798082","title":"击梧桐  酒阑感赋","dynasty":"清","author":"陈维崧","text":"被酒阳狂，当歌慨慷，几遍雄心肮脏。芦中人，灶下养。市南屠狗，城东卖酱。更邀昔日知交，白掷剧饮，掀髯抵掌。击碎唾壶，拍碎胡琴，旧事流波一往。想像衣香，沈吟手粉，十载后堂情状。灯灺后，梦回时，曾否玉人无恙。醉后猛然思省，人生何必定多情，且潦倒、短衣射虎，学蓝田李广。"}