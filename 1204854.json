{"id":"1204854","title":"摸鱼儿","dynasty":"元","author":"许有壬","text":"笑山人木鸡心事，年来敛觜藏距。幽花细草聊娱目，小圃更无闲土。膏泽溥。岂天为司晨，偏与钟奇古。无人起舞。对寂寂园池，萧萧风雨，竦立为谁怒。三生梦，犹绕尸乡栖处。昂然几欲掀举。挼丹蹙锦头颅好，叶叶旧时毛羽。天已许。待海日升时，飞上桃都树。人间凝伫。看叫白东方，却来平地，千载不容腐。"}