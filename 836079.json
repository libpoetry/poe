{"id":"836079","title":"满庭芳 乙丑重阳后一日同心与柏园买菊","dynasty":"清末民国初","author":"郑元昭","text":"淡日晖晖，西风瑟瑟，京城再度重阳。欲携樽酒，何处赏秋光。尚喜名园在迩，同佳侣、游兴偏长。疏篱畔，千丛万朵，新菊送幽香。商量。经眼偏，绝怜浅白，斜间深黄。掬霜痕盈手，安向筠筐。归去小楼客夜，青灯底、听彻寒螀。微醺里，持螯风味，乡思总难忘。"}