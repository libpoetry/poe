{"id":"713901","title":"登秦望山寄酬庐山无可大师","dynasty":"明末清初","author":"屈大均","text":"秋风忽起飘井桐，白凤西飞紫凤东。何处思君最凄断，流泉潺湲秦望峰。秦望高兮烟霭重，我持明月照鸿濛。云间夏后金书在，松下秦皇玉辇空。遥望庐山倚南斗，三石梁边君隐久。阴符宝剑与何人，玉麈青莲应在手。几宵乘月弹瑶琴，寄我潇湘帝子吟。梅花乱落云门寺，经岁相思未嗣音。此日登高眺东海，日出天台佳气在。黄屋将浮碣石来，紫芝尚向商山采。采紫芝兮使心愁，功名让与屠沽流。仙人肌体如冰雪，姑射山中自可留。"}