{"id":"1128664","title":"辛酉富池元宵写怀二首","dynasty":"宋","author":"董嗣杲","text":"七年交春七日强，濛濛春雨吞江乡。此夕莫知是元夕，地炉埋伏身犹僵。鼓箫声绝想景物，灯火焰短如寻常。逢辰往往思济胜，此际何异栖幽荒。推窗且畏江风恶，风柔却忆沙河塘。一竿星点富池庙，随炙随灭无精光。江南江北那识春，况此寄镇埋烟尘。卑栖客官困垄断，无故污此金玉身。浊醪自醉复自解，空恨梗政吏不仁。忽传街鼓聚嬉戏，两株枯柴插烛银。涂抹脂粉破涕泪，觅酒献笑酬佳辰。震摇荒市官不嗔，传是黄梅县西人。"}