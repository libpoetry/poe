{"id":"1144703","title":"王伯仪往洞庭祭龙祠同游不暇赋四绝因记昔游","dynasty":"宋末元初","author":"龚璛","text":"幽洞髯龙老不眠，眼明初识醉乡仙。来参缥缈峰头句，付与齐州九点烟。石塘小泊欲三更，商估归船唱月明。睡觉方知过湖去，晓风芦苇作滩声。仙翁释子杂渔樵，容我游人问路遥。种树园林看驯鹿，采菱风日荡轻桡。湖上西山青一螺，白头人怕白头波。春来秋去扁舟在，园客相邀种橘窠。"}