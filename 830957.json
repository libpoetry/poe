{"id":"830957","title":"桂枝香  中秋蒙赏月饼","dynasty":"清末民国初","author":"陈宝琛","text":"中秋又及，正桂子香飘，拜恩笾实。一样团团才满，坼还成十。金盘玉屑分明是，忆冬郎、禁中曾直。倚床閒啖，丹心最苦，素餐滋恧。咄宫阙、何年此夕。便影就山河，怎禁蟆蚀。如许高寒楼宇，寘餐谁璧。合修七宝谈容易，但画地、啖名奚益。太清休滓，含毫欲赋，为君停食。"}