{"id":"1063591","title":"大雪戏招耶溪先生邹元佐","dynasty":"宋","author":"释德洪","text":"昨夜颠风吹裂石，晓来雪片大如席。耶溪先生醉不知，拥絮雷霆喧鼻息。痴奴搥门呼不应，但闻含糊语呵叱。先生行世如行川，虚舟触人无怨言。逢人觅钱即沽酒，得钱不谢犹傲然。我欲看君堕帻醉，便觉两颊微涡旋。款段自能驮醉起，归路逆风吹冻耳。入门儿女啼饥寒，瞪目瞠然作直视。"}