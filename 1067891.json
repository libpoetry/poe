{"id":"1067891","title":"题洪驹父徐师川诗后","dynasty":"宋","author":"李彭","text":"籍甚洪崖孙，高寒欲无敌。徐郎聘君后，挺挺百夫特。堂堂无双公，户外满屦迹。虎豹雄牙须，侪流甘辟易。徐诗到平澹，反自穷艰极。周鼎无款识，赏音略岑寂。阴何不支梧，少陵颇前席。洪语自奇崄，馀子伤剽贼。大似樊绍述，文字各识职。二子辨饤饾，鄙夫与下客。粢食荐铏羹，熊蹯杂象白。殿最付公议，吾言可以默。"}