{"id":"702941","title":"哭张芷园","dynasty":"明","author":"谢元汴","text":"贵乎立教首，不在败与成。世鲜女娲手，石破天以惊。羲和息其马，悲泉瘗日兄。月斧缺不修，无能补剕黥。江河流赤血，白昼夔魑行。高冠奋长剑，武义何璜璜。周无未献地，矢志坚众城。讵异齐岛士，五百殉一贞。头行三十里，怒面切羌生。至今风雨夜，每见战血赪。南州信小水，乃在天东角。异人为眉目，表异自雕琢。志不在身名，奇服从其朔。食禄忘君者，羿羿而浞浞。不则人趋步，举世皆龌龊。安得饮瀣人，漱万年醉浊。昏者使之明，寐者使之觉。上不负天子，下不负所学。盘墓与轩丘，昏嫁自五岳。子实挺此中，羊石之鷟鸑。"}