{"id":"816269","title":"黄岩王玫伯同年后雕草堂落成寄诗索和次韵答之","dynasty":"清","author":"黄绍弟","text":"略识文章豹一斑，传经著述二洪间。暮年萧瑟初归里，故国周围剩有山。闲与灵均吟楚泽，敢烦尹喜候函关。露车草草差安稳，馀痛惊心倦鸟还。沧桑饱阅如传舍，莽荡乾坤一叶身。杜老万间思突兀，放翁干步爱嶙峋。手编诗集还题晋，口授经文未毁秦。闻道草堂无俗客，哦松来伴岁寒人。重拟东坡赠影形，清文落手似新硎。芟除芜秽谈经席，点缀芳菲问字亭。万里新愁双鬓白，百年旧物一毡青。五峰师友渊源在，咫尺苍溪有典型。年来儒效厌迂疏，寂寞兰陵讲学庐。归去聊营陶令宅，写成应有郑君书。海滨孤愤消精卫，世上危机避寄居。衮衮诸公台省满，华堂意味近何如。"}