{"id":"848760","title":"雨后城上种蜀葵效辘轳体联句","dynasty":"宋","author":"韦骧","text":"不惮移根远，姑怜向日姿。春风从自得，夜雨况相资。敏速飞霜钁，婆娑拥碧枝。幽葩兹有待，杂卉漫多奇。野藿非余尚，庭兰盍尔知。倾心安所守，卫足岂其私。得地何妨徙，干霄固可疑。采幢须夏节，绿饼与秋期。莫以丛生陋，唯其秀出宜。迁非拔茅进，爱岂揠苗为。色解凌溪锦，花应当酒卮。绕栏窠尚小，傍砌影犹卑。援护情宜倍，栽培力已施。桃蹊容烂熳，竹径耸参差。不待毛嫱妒，何嫌鲁相辞。土筛忧压嫩，竹插为扶攲。疏密齐行列，芳华递疾迟。纤茎簪閒导，繁蕊珥交垂。恐践禽须逐，防侵草必夷。养完先固本，采折俟乘时。屡戒园夫守，频烦墨客窥。拾来同地芥，吟就比江蓠。泛与萧蒿长，偏饶雨露滋。何如君子德，修直任荣衰。"}