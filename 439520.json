{"id":"439520","title":"和渊明拟古九首","dynasty":"金","author":"赵秉文","text":"亭亭涧底松，婉婉窗前柳。秾华能几时，不耐风霜久。感君倾意气，遂托金石友。膝上横秋霜，中筵列杯酒。酒朋相知深，剑朋终不负。时运有代谢，交情随薄厚。寄言岁寒姿，枯荣复何有。停杯且勿饮，剑歌巳三终。男儿重意气，结发早从戎。生当为世豪，死当为鬼雄。惊沙射人面，日暮来悲风。空拳冒强敌，力向阴山穷。仍闻霍嫖姚，万骑出云中。小智多自私，大方乃无隅。一毫纳万象，万象非卷舒。日月为我牖，天地为我庐。曲士窘囚拘，一身无容居。我梦登日观，青天入平芜。俯视但一气，二豪彼何如。忆昔穆天子，侈意穷八荒。昆崙入马蹄，蘧庐视明堂。王母为之谣，白云何茫茫。凭高俯九州，块如蚁聚场。归来越河关，万坟压嵩邙。遂令学仙子，闻风心激昂。汉武千秋露，淮南八公方。至今瑶池会，空为后代伤。客从远方来，气貌充以完。鞍马光照地，怪我儒衣冠。问君何苦心，所慕惟孔颜。古岂无贤豪，十六子八关。独携无言子，流盼青云端。芝兰吐幽芳，山水发清弹。愿为九皋禽，接翼万里鸾。挥手欲谢客，所惧非饥寒。吾道无淄磷，万古常如兹。奈何中智下，谓彼不知时。与世颇殊好，譬如渑与淄。我欲质所从，登高望九疑。路逢古渔父，长歌沧浪辞。出门异所见，退坐还自思。当世固殊古，古人不吾欺。翩翩出林鸟，日暮将何之。倚檐送归尽，聊欲弦吾诗。西北有佳人，楼上拊云和。一鼓别鹤操，再弄求凤歌。弦声几欲绝，哀音何其多。昔为掌中珠，今为路傍花。壮年不再得，花落将如何。张衡咏思玄，屈平赋远游。高情薄云天，意气隘九州。朝攀扶桑枝，夕饮溺水流。翻然不忍去，无女哀高丘。严霜下百草，岁律聿其周。萧兰共憔悴，已矣吾何求。青青一本兰，俟时吾将采。不采庸何伤，香色终不改。太阳颓西泛，明月生东海。日月如飞梭，荣华不相待。寄言纫佩子，无贻后时悔。"}