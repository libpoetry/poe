{"id":"778014","title":"惜秋华·瘿公薄游海上，以程郎艳秋小影见贻，赋此以志俊想1919","dynasty":"清","author":"况周颐","text":"梦绮春明，对黄花秀色，西风沈醉。皎镜玉霜，人天更无红紫。歌尘荡入云罗，幻璧月、琼枝奇丽。应记。记瑶台旧游，霓裳仙队。芳倩竞蓉桂。向梅边清课，须为桃李。十二翠屏，消得护花心事。多情见说江东，占俊约、陈髯浑似。兰佩。渺余怀、秋容画里。"}