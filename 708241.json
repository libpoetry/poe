{"id":"708241","title":"念奴娇 其一 午日旅思","dynasty":"明末清初","author":"尤侗","text":"葵花艾叶，依然是、前度端阳家数。菰米兰桡问甚处，吊望楚天云树。乳燕初飞，流莺三弄，几阵黄梅雨。飘零湖海，何堪萧寺孤注。遥念寂寞纱窗，菖蒲剪了，黯停杯无语。别恨离愁添几许，鬼病恹恹情绪。整日沉眠，梦魂无赖，不到长洲路。除非借取，画船竞渡归去。"}