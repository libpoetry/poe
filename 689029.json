{"id":"689029","title":"丹霞圆音和尚惠顾香草庄三日连宵同谦长侄作诗志喜","dynasty":"明","author":"何绛","text":"不辞千里远，杖锡下岖嵚。古佛诚难遇，穷乡枉见寻。拈提忘后夜，听纳在虚襟。深自惭非器，皇皇觅我心。数杯池上茗，共坐到宵分。月满江村树，风吹岛屿云。閒于世事懒，老入净林勤。已觉提持竟，殊乖眼处闻。荒园涉成趣，杂花当径侵。俗尘不到处，树色入庭深。好鸟鸣清昼，澄澜净素心。劳师三日客，难得是知音。"}