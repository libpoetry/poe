{"id":"277857","title":"一萼红·诉幽心","dynasty":"清代","author":"李恰","text":"诉幽心。积相思几寸，黄叶碧波深。磨迹回旋，轮蹄销歇，天涯绿遍园林。看脱手、新词似弹，触旧题，秋月十分临。虚说笼纱，浪传画壁，五载流阴。听罢楼头晨鼓，笑那知许事，烂漫同斟。剑斫酣余，弦翻误后，更阑星斗沉沉。细检点、酒人无恙，只汪伦、不共醉时吟。待到花钿狼藉，没处追寻。"}