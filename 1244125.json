{"id":"1244125","title":"刲股歌为戴氏子赋","dynasty":"元末明初","author":"郭钰","text":"昔人徇恩自刲股，儒生靳靳不相许。君今刲股母疾瘳，一寸丹心吾所取。母年老大呻吟苦，恨满西山日将暮。斸苓粉参竟无补，此事曾闻耆旧语。挥刀剜肉号苍天，百灵昭昭瞰庭户。血流及屦不自知，何暇更要乡里誉。明朝问膳俱复初，不用诸孙扶健步。匹夫精诚动天地，六月飞霜有其故。雪消脩竹笋穿林，日射锦桃花满树。春风转暖春昼长，满壶美酒斑衣舞。"}