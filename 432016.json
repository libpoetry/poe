{"id":"432016","title":"读《卢骚小传》感赋（四首）","dynasty":"近现代","author":"吴虞","text":"冶佚倡狂第一流，能招诽谤亦千秋。人皆欲杀真名士，别有空华境自由。肖像庄严俨若神，生前谁复慰沈沦。著书独解资金帛，我亦低头拜美人。挫折平生志益坚，何妨激诡动当年。英雄睥睨空千古，自养终须数亩田。苍茫政学起风涛，东亚初惊热度高。手得一编民约论，瓣香从此属卢骚。"}