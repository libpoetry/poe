{"id":"837796","title":"贺新凉·题杭县黄龙洞僧汝望溪小照","dynasty":"清末民国初","author":"邹韬","text":"意态雄而杰。战英姿、龙眉豹颈，仙风道骨。世界大千任游戏，小小神通鹘突。随便尔、自由快活。一担云烟一犁雨，化天妆、挂碍都超脱。伸指比，秋中月。红尘万丈君休跌。问交游、几人青眼，几人热血。重奠玄黄逞光复，幻出花花叶叶。已悟澈、死生寂灭。杯酒独浇赵州土，谢空王、誓守湖山节。且痛洒，金壶墨。"}