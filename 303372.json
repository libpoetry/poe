{"id":"303372","title":"贺新凉·秋恨","dynasty":"现代","author":"黄侃","text":"望远皆秋色，向天涯萧条万感，顿伤羁客。为问新来南飞雁，应忆青芜旧国。但满眼沧桑难识。休吊斜阳高楼外，算长安更在浮云北。谁念我，正悽恻。西风暗送流年急。叹金仙移盘未久，泪铅犹滴。漫道铜驼今方醒，还见长眠荆棘。纵蚁梦枯槐何益。化鹤几时仍归去，怕人民城郭都非昔。思到此，恨无极。"}