{"id":"544556","title":"贺易使君父母偕寿三十六韵","dynasty":"明","author":"胡应麟","text":"玄圃昆崙外，蓬丘日月边。殊方传胜迹，人代几真仙。藉甚文章客，栖迟少壮年。叔孙元学礼，扬子旧谈玄。夜雪宫墙外，春风壁水前。杏园虚彩笔，棘院堕青钱。匡阜晨携屐，浔阳晚扣舷。拂云穿茜峭，临水弄漪涟。勇退闻先哲，雄蜚识后贤。挟书游建礼，视草向甘泉。太液池头树，慈恩寺里筵。莺花辞汉阙，禾黍问吴田。五裤讴歌起，双凫舄履旋。戴星离禹服，瞻日上尧天。冕拂金茎露，香分玉座烟。龙鳞看咫尺，贝锦乍流传。帝谓淮阳近，民称颍水便。之官同白傅，奉使属张骞。拥节霜威静，褰帷雨泽绵。香炉吟际出，瀑布望中连。触目亲闱阻，驰情綵服偏。西江移鼓吹，南浦系楼船。灿烂绯桃实，荧煌赤锦笺。中庭罗窕窈，别墅进芳鲜。片玉辉蓝井，双星耿婺躔。苍虬临几席，騄駬候辎軿。跨凤来王母，骑麟下偓佺。白云空入梦，青琐待鸣鞭。鼎鼐调元气，舟航涉大川。八荒偕忭跃，四海荷陶甄。瑞霭时时发，祥光夜夜悬。万年觞咏地，长奏碧霞篇。"}