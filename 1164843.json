{"id":"1164843","title":"入剑门作寄杜杨二郎中时二公并为杜元帅判官","dynasty":"唐","author":"岑参","text":"不知造化初，此山谁开坼。双崖倚天立，万仞从地劈。云飞不到顶，鸟去难过壁。速驾畏岩倾，单行愁路窄。平明地仍黑，停午日暂赤。凛凛三伏寒，巉巉五丁迹。与时忽开闭，作固或顺逆。磅礴跨岷峨，巍蟠限蛮貊。星当觜参分，地处西南僻。陡觉烟景殊，杳将华夏隔。刘氏昔颠覆，公孙曾败绩。始知德不脩，恃此险何益。相公总师旅，远近罢金革。杜母来何迟，蜀人应更惜。暂回丹青虑，少用开济策。二友华省郎，俱为幕中客。良筹佐戎律，精理皆硕画。高文出诗骚，奥学穷讨赜。圣朝无外户，寰宇被德泽。四海今一家，徒然剑门石。"}