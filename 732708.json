{"id":"732708","title":"后妇行","dynasty":"清","author":"张文光","text":"春华未及实，一旦遭风雨。离披愧松柏，徒然怨泥土。霞彩灿桑榆，莫能蔽村坞。鸳鸯七十二，贱妾亦为伍。遂充君下陈，宠爱良难数。戚施共燕婉，展转惭无补。偃蹇任侍儿，殷勤通保母。区区自束缚，郁郁不得语。献君一杯酒，愿君千万寿。宁为薄命妾，难为再醮妇。敢告后来人，初心安可负。"}