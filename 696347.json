{"id":"696347","title":"重游无量寺馆五首","dynasty":"明","author":"郑学醇","text":"径曲禅扉掩，蝉鸣谷树幽。石床堪信宿，竹院喜曾游。剥转猿频报，经翻叶落稠。随缘忘去住，况为晚山留。梵宇依山郭，秋閒更一登。菩提千劫树，贝叶几传灯。流水涵真性，浓阴快曲肱。自藏衣钵后，七祖是何僧。到此心常慊，迟留日又曛。青山不改色，白社自离群。野竹题诗遍，山泉瀹茗分。下方阛阓近，歌管静来闻。方丈临丹壑，依然户牖开。感时花屡换，乘兴客还来。待臈梅将蕊，凌霜菊未摧。胜游全不减，灵境异天台。岐海浮孤屿，香台散瞑烟。祇寻居士隐，重到法王前。白马驮经日，黄龙出狩年。从来怀古意，登览一茫然。"}