{"id":"807625","title":"齐天乐  早春寿魏塘柯素培先生","dynasty":"清","author":"陈维崧","text":"东风一夜漫天绿，搓匀柳湖烟水。几树横斜，万株香雪，绝称小楼人倚。梅花天气。正院贴宜春，钗摇燕子。才过新年，六街已闹夜蛾未。一轮卿月将满，戟门群献寿，丝竹清脆。绿蚁难乾，碧桃旋放，此曲飞琼能记。萱闱日丽。况膝下綵毫，承恩天际。箫鼓声中，泥金齐送喜。"}