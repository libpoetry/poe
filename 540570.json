{"id":"540570","title":"巫山行","dynasty":"明","author":"王樵","text":"天清露白猿声哀，巫山宛如屏障开。峰回江转青未了，烟消雨歇空阳台。我疑峨嵋青城移下瞿唐峡，又疑泰华衡庐飞过剑门来。白云几朝莫，巫山青如故。隔江望南陵，正见施州路。路杳如线百八盘，人行如蚁云边度。夷陵渐近楚江分，懒向江头问沿溯。欲从车马向荆门，堂上心期不可负。"}