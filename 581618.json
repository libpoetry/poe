{"id":"581618","title":"予生日属火以水用事每值戊年戊土伤水辄罗否剥除九龄少小不能记忆自十九至于今四历兹口地支虽异祸患则均腊穷幸其去于岁月之迈有不暇惜云时在戊午饯岁赋以送之","dynasty":"明","author":"苏葵","text":"佳辰不忍别，恶岁愿速过。虽知促衰莫，喜得离祸罗。我生善玄冥，阳土相荡摩。剋掣必为孽，毫发无差讹。往往著雍岁，吉少迍邅多。祸来殆千钧，福至乃么么。弱冠临困敦，蹇塞兼痒疴。逾纪入阉茂，稂莠侵嘉禾。三九逢涒滩，风木增滂沱。今兹敦牂秋，薏苡冤伏波。土兮诚不仁，不与水德和。递转将司辰，预畏如龙蛇。黾勉事恭谨，曷容脱机囮。我知命理微，若海测以蠡。但此一节验，引伸悟其佗。所恨日月迟，飙轮去蹉跎。满持桑落酒，远饯崦嵫坡。十年一邂逅，否泰当如何。请回仁者心，纾我烦恼魔。"}