{"id":"1095333","title":"有虎","dynasty":"宋","author":"释居简","text":"悠悠天壤间，务各得其所。兽蹄交鸟迹，尧忧填肺腑。伟哉神禹功，明德迈前古。九畴既定位，万生斯按堵。奔驰服牛马，飞潜适鳞羽。虎豹嗜残暴，山林托深阻。云胡不奠居，出辄啸当路。昨来东家妪，云汝三瞰户。西邻竞相告，丰豕娄攘取。行苇既践履，生理靡繁橆。田野日搔动，老羸困病窭。遂使扊扅歌，不待黄昏?。唐虞全盛时，四凶怒如汝。赫然雷霆奋，四罪同一举。彼无罪汝意，汝特犯其怒。商监犹未远，与汝凶孰愈。蝮遭愚溪宥，鳄避昌黎去。大信及豚鱼，二子吾所与。彼暴化为仁，汝仁亦其伍。犹来仁暴心，不隔毫发许。度河速迁徙，负嵎毋跋扈。况今属多事，诛求猛于汝。两雄不俱立，孤踪曷足怙。勿谓三家市，智勇未易数。智者有馀怒，勇者有馀贾。排云叫阊阖，长歌捎林莽。四聪若旁达，百揆必鼓舞。毒机发必中，万悔竟何补。丁宁不汝欺，盍亦听吾语。苟如不我听，是不听尧禹。"}