{"id":"608090","title":"芦之水四章","dynasty":"明","author":"区大相","text":"芦之水，不容舠。炎夏仲月，火云熇熇。我行无期，仆夫告劳。虽劳矣，我心则敖。芦之水，不容苇。炎夏仲月，火云旆旆。我行无极，仆夫告瘁。虽瘁矣，我心则惠。奉命徂征，适彼王郊。王郊无毛，室家嗷嗷。仆夫之劳，犹可敖也。室家嗷嗷，不可敖也。奉命徂征，适彼王遂。王遂如燬，饥人如猬。仆夫之瘁，犹可惠也。饥人如猬，不可惠也。"}