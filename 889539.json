{"id":"889539","title":"和陶丙辰岁八月中于下噀田舍穫","dynasty":"宋","author":"吴芾","text":"渊明事南亩，躬自穫岩隈。虽复竭吾力，却得舒我怀。所收既不薄，卒岁事可谐。邻家相慰劳，竞持酒与鸡。留连相酬酢，入夜未能回。回思往岁歉，举目俱堪哀。忧心今幸释，笑口何妨开。须倾瓦盆尽，须放玉山颓。已是从吾好，宁忧与世乖。任他田父哂，未足为高栖。"}