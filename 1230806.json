{"id":"1230806","title":"余来四明见心禅师以诗见招既至山中使人应接不暇见心相与数日抵掌谈笑情好益洽故再倡秋风之句为他日双峰佳话云","dynasty":"元","author":"月鲁不花","text":"相过有约待秋风，今到招提八月中。已遂登临陪杖锡，不烦来往寄诗筒。双峰对立开金粟，两涧交流贯玉虹。政好云泉共清赏，江头归棹又匆匆。"}