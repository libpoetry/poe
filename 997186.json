{"id":"997186","title":"萧巽葛敏修二学子和予食笋诗次韵答之二首 其二","dynasty":"宋","author":"黄庭坚","text":"韭黄照春盘，菰白媚秋菜。惟此苍竹苗，市上三时卖。江南家家竹，剪伐谁主宰。半以苦见疏，不言甘易坏。葛陂雕龙睡，未索儿孙债。獭胆能分杯，虎魄妙拾芥。此物于食殽，如客得傧介。思入帝鼎烹，忍遭饥涎嘬。懒林供翰墨，砧杵风号噫。每下叹枯株，焚如落樵采。"}