{"id":"265587","title":"六歌·洞庭波","dynasty":"清代","author":"方殿元","text":"洞庭波，欲渡不得忧如何。岷峨六月下雪水，九江不流平如砥。朝朝日月镜中开，时时兰芷香风起。自从氛祲飞鲸鳄，白浪如山断衡霍。蛟龙一夜失窟宅，昼日冥冥风雨恶。四山阴火烧白骨，归梦无津湖水阔。夜半寒笳吹一声，哀猿尽叫丹枫脱。湘灵听之罢鼓瑟，九疑无路千峰黑。一时弹断五弦琴，惆怅南风来不得。江南日夜造楼船，澄清望断在明年。羁客穷途谁不老，何日湖边看春草。"}