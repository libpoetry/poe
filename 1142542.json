{"id":"1142542","title":"表甥何云峤舍馆而语游于其行赠之以诗","dynasty":"宋末元初","author":"方一夔","text":"书生事业窘一门，穷年独处三家村。蟾蜍爬沙鞭不走，无力号叫排天阍。曩闻将军狂可撼，往舍窠臼窥其藩。谰言稗说不暇择，谈笑抵当如优髡。诸公义财涩且薄，颇乐软熟憎嚣烦。今君穷饿坐百巧，安肯挟册媒朝昏。试探囊中秘花术，勇决不待中宵奔。吾闻武侯暗得司马法，平沙散布风云屯。多时奇杰了不悟，后来知者靖与温。子今持此说性命，祸福出口如澜翻。文章不作杯水直，不如薄艺随我两脚跟。滔滔世驾不可挽，行矣与汝倾离尊。"}