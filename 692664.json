{"id":"692664","title":"奉天殿早朝二首","dynasty":"明","author":"杨基","text":"双阙翚飞紫盖高，日华云影映松涛。万年青拥连枝橘，千叶红开并蒂桃。仗以玉龙衔宝玦，佩将金兕错银刀。乍晴风日欣妍美，阖殿齐穿御赐袍。锦裆绣帽列金挝，玉节龙旂拱翠华。甘露欺霜凝紫液，卿云如盖结丹霞。莺声近隔宫中柳，骏骑遥穿仗外花。圣主直教恩泽遍，香罗先到小臣家。"}