{"id":"501216","title":"别胡长之","dynasty":"明","author":"张以宁","text":"我家玉溪溪上头，流萍南北四十秋。闽中故人稀会面，乃见二妙岭外之炎洲。吾宗泫略佳公子，翠竹鸾停世其美。长之材名与之匹，三胡诸孙固应尔。我持使节安南行，忽逢联璧双眼明。建武驿中饮我酒，一笑万里蛮烟清。桂花榕叶天涯雨，把臂谈诗喜欲舞。虚名误我走俗尘，满意看君听乡语。敝庐荒垄狐兔盈，每一念至几无生。君乘长风破巨浪，功成即为吾乡荣。邕江东流日千里，明年不归如此水。锦衣行昼倘先予，为报音书万山里。"}