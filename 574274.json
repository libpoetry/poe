{"id":"574274","title":"中秋客歌东庐至邀南沙","dynasty":"明","author":"邵宝","text":"今夕中秋月有华，古奇石下有幽花。惠山泉水荆溪茶，酒名且出仙坛麻。客皆能赋无喧哗。南沙未来东庐去，抗手掉头不肯住。兴在王猷放舟处，雪月皆堪入诗句。东庐去后南沙来，草堂独对秋星开。晚云冉冉生苍苔，我行中庭往复回。鹤声报客慰我怀，海月东生酒在杯。亦有澜庵在我斋，今夕不乐何为哉。我题诗，如作史。明日挥毫二三纸，东报东庐公，南报南沙子。"}