{"id":"1041334","title":"十月二日邀邻几饮裴二如晦来遂留至夕","dynasty":"宋","author":"刘敞","text":"晚下渠石阁，方辔得倾盖。天寒畏干人，卮酒自相对。裴侯非宿约，来预心赏会。吾季方家居，四坐客解带。献酬杂嘲谑，欢笑以为快。幸无俗中士，形迹一不怪。蟋蟀鸣高堂，岁月聿已迈。于今鲜吏责，无所忧其外。但当勤来顾，数醉此庭内。良无德与汝，聊足纾慷慨。"}