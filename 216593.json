{"id":"216593","title":"女色无定美赠卿材","dynasty":"宋代","author":"李觏","text":"女色无定美，宠至美则多。士才无定称，用显称已过。长字小家子，粲粲秋池荷。性慧不觉耻，母怜不加诃。出户一囊麝，见人双眼波。情动笑难止，语娇音屡讹。都人口如沸，观者踵相摩。因缘幸充选，恩泽成偏颇。少费万金珠，一呼千绮罗。佯愁惨白日，猛唾倾天河。东邻有贤女，春绿涵脩蛾。花艳不裁翦，玉光无切磋。自小固闻礼，藏头岂知他。亲戚尚未见，媒官当奈何。过时谁访问，生世就蹉跎。岂不有配偶，市里或山阿。岂不有奉养，春{左食右喜}与机梭。列女不得传，乐府无人歌。容华日衰落，涕泣坐滂沱。富贵易脩饰，贫贱多笑呵。柳下无仲尼，小官终灭磨。进退在勇决，迟疑两皆蹉。退当事奇伟，夙驾追雄轲。进当取势位，健笔为干戈。胡然守一节，独自埋随和。"}