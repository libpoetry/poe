{"id":"1171748","title":"将游罗浮登广陵楞伽台别羽客","dynasty":"唐","author":"李群玉","text":"清远登高台，晃朗纵览历。濯泉唤仙风，于此荡灵魄。冷光邀远目，百里见海色。送云归蓬壶，望鹤灭秋碧。波澜收日气，天自回澄寂。百越落掌中，十洲点空白。身居飞鸟上，口咏玄元籍。飘如出尘笼，想望吹箫客。冥冥人间世，歌笑不足惜。朅来罗浮巅，披云炼琼液。谢公云岑兴，可以蹑高迹。吾将抱瑶琴，绝境纵所适。"}