{"id":"825666","title":"陈叔通属题江韬叔墨迹","dynasty":"清末近现代初","author":"郑孝胥","text":"拔可梅泉皆善诗，闻我说诗必称善。近日独推伏敔堂，笔力精深语能浅。诗境犹难在逼真，落落江君去人远。拔可初示缺后卷，未知所终意不满。梅泉诣市立得之，异哉江君神所遣。叔通复示江笔迹，逸气票姚纷照眼。诗中颇自矜其书，忽来此卷手中展。斯人冥冥想颠倒，急觅知音苦难缓。名心未死深可哀，文字沈埋谁解返？"}