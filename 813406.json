{"id":"813406","title":"将去归顺和乐天杭州二诗","dynasty":"清","author":"李宪乔","text":"除官去未闲，且复三月留。喜与吏役疏，日共诸生游。城西有古洞，廨东有新楼。晴昼及月夕，觞咏无时休。柰当岁试期，诸生趋邕州。纷去如落叶，始觉孤树秋。独有童氏子，经通行且修。能来同我居，对床置衾裯。夜半读《楚骚》，镫闇风飕飕。因与论今古，掩卷涕泗流。颇忆韩子语，君其张生俦。共言无倦听，晨坐尽更筹。边隅得此士，宁复嗟夷犹。诗成寄诸生，底用商声讴。三年为刺史，白公当内移。三年为刺史，李子去复来。前后三年中，问我何施为。催科不敢拙，那得抚字慈。弭盗苦无术，遑问道拾遗。惟民不我恶，我不民鄙夷。以此两相得，未免情依依。愧无西湖水，为汝溉田陂。亦无天竺石，为我压舟资。因我好吟咏，多投送行诗。山野黄发叟，里巷垂髫儿。伛偻各拜献，婉娈相扳追。肫意良可念，柰多虚泛词。恩德竟何有，吾犹自知之。若系倩人作，尤不应我欺。老者劝餐饭，幼者得携持。不言已可乐，待我再来时。"}