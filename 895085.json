{"id":"895085","title":"次陈一鹗韵","dynasty":"宋","author":"张九成","text":"大道若坦涂，践履何早晚。榛荆蔽不扫，日夜劳勤垦。圣门一以披，即日到堂阃。但办不已心，此道谁云远。譬如积水陂，万顷才一建。胡为不勇决，长年成连蹇。百事皆已馀，一心正吾本。人欲如火聚，急避勿缱绻。超然领斯会，故乡今已返。嗟我困不学，终日徒衮衮。羡子有渊源，浚治令深稳。斯文付诸公，容我老息偃。"}