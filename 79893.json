{"id":"79893","title":"三山卜居今三十有三年矣屋陋甚而地有余数世","dynasty":"宋代","author":"陆游","text":"印累累，绶若若，换君朱颜君不觉。冠如箕，剑拄颐，苍头庐儿笑君痴。不如短褐归乡舍，上毕租庸下婚嫁。横陂引水莳禾黍，高陆犁荒种桑柘。比邻毕出观夜场，老稚相呼作春社。鸡争舂米茅檐底，犬吠行人槿篱罅。数椽幸可传子孙，此地它年名陆村。藜羹一饱能世守，殊胜养牛并上尊。"}