{"id":"965366","title":"海月堂观涛","dynasty":"宋","author":"胡仲弓","text":"青天与海连，羲娥代吞吐。封姨助馀威，阳侯倏起舞。或奔千丈龙，或轰万叠鼓。蓬弱此路通，祇界一斥卤。浩浩无津涯，尾闾辟地户。嬴女驱鲛人，献怪扶桑府。琛球来百蛮，玭珠还合浦。独立象冈外，身世等一羽。宇宙纳溟渤，万山齐伛偻。清风与明月，造物不禁取。临流喜得句，玉栏失笑拊。眺望此一时，澒洞注千古。安得捲上天，霈作天下雨。"}