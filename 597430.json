{"id":"597430","title":"送梁少熙南还兼寄怀思伯","dynasty":"明","author":"梁有誉","text":"昨年君自乡园至，雪夜对谈如梦寐。送君此日玉河西，杨柳丝丝黄鸟啼。人生踪迹安可常，且向燕市倾离觞。狂风吹我乡心去，树绕关河愁更长。愁亦不足道，别亦不足惜。看君肮脏非凡姿，腰间宝剑蛟龙饰。人生富贵等惊尘，世上机关徒刻棘。请看锦绣庙中牺，何似飘飖云外翼。去矣风烟难重陈，得失何须挂胸臆。浮山道人冰雪颜，白日挥麈来人寰。梦中曾寄相寻处，生绡一幅图秋山。燕越迢迢离别久，别后新诗料千首。暂脱荷衣愧尔閒，碧桃花发相思否。"}