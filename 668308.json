{"id":"668308","title":"题虢国夫人夜游图","dynasty":"明","author":"文徵明","text":"紫尘拂辔春融融，参差飞鞚骄如龙。锦鞯绣带簇妖丽，绛纱玳烛围香风。春风交花光属路，后骑雍容前却顾。中间一骑来逡巡，秀眉玉颊真天人。翠微垂鬓衱称身，彷佛当年虢与秦。佳人绝代真难得，安得君王不为惑。岂知尤物祸之阶，不独倾城竟倾国。一时丧乱已足怜，后世方誇好颜色。晴窗展卷漫多情，百年青史自分明。莫言画史都无意，尺素还堪鉴兴废。"}