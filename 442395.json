{"id":"442395","title":"吊潮州西湖“乾坤一钓竿”景石（古风）","dynasty":"当代","author":"陈振家","text":"有石百丈高巍峨，耸立葫芦山北阿。上书五字峥嵘甚，乾坤一钓状不讹。常奇造化妙无比，此石由来费揣摩。昔日王母掷簪出，怒划牛女隔天河？共工头触不周山，一截天柱堕彼坡？或是鲁阳挥西日，兵落南天倒插戈？还是天孙织云锦，一时疏神失其梭？直指苍穹凛似剑，千古骚人咏叹多。而今重来隔廿载，半岭绿树空婆娑。潋滟湖畔失倩影，岩曲黄泥生葛萝。孰料浩劫诛及石，狂热之炽同魇魔。天地精灵难再造，自此湖山失婀娜。劫数已铸千秋恨，痛教后人鉴偏颇。欲吊遗迹余叹息，天公为我泪滂沱。"}