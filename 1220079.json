{"id":"1220079","title":"送郑有常学录之金陵","dynasty":"元","author":"朱晞颜","text":"康乐城西斗酒边，狭斜驱车逢郑虔。秋风萧骚两鬓雪，苍颜犹带东山烟。相看欲问心自语，老翁笑指行藏处。高堂素壁蚓行春，静院清风鹤翻露。年来漫浪湖海间，欲将老眼驱江山。自携破砚伴行脚，天公未厌斯人顽。金陵自昔繁华地，六朝风物今馀几。凤凰台下草连天，落日征帆满江水。"}