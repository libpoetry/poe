{"id":"1077304","title":"和志宏见示亭字韵","dynasty":"宋","author":"李纲","text":"今日苦不乐，驾言适林坰。散策寻远寺，披襟坐虚亭。云木上窈窕，涧泉泄清泠。千山自岑寂，一目皆葱青。嗟我得数子，不复叹飘零。扫虑味禅悦，茹蔬谢荤腥。时为亭上游，散发缓我形。騄骥行振足，倦鸟思归翎。何当返梁溪，教子名添丁。林泉益自得，华发从星星。"}