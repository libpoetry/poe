{"id":"686271","title":"寄谢逸人四溟二首","dynasty":"明","author":"卢楠","text":"汉京词赋多风雅，前拥邹生后枚马。四溟旅人兴最豪，冯轩落笔长河泻。醉中一别十经秋，落叶翩翩叹白头。思君恨无黄鹄羽，涕泗遥瞻沧海楼。海水飞动凌三山，巨鳌出没流其间。人生风波有如此，飒飒秋风凋玉颜。鲁连自是紫烟客，倜傥长揖二千石。一朝谈笑解聊城，东入海溟?无迹。"}