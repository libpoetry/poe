{"id":"1127500","title":"送周朝议赴郢","dynasty":"宋","author":"彭汝砺","text":"岩石沧洲一水涯，画船几夜宿芦花。芭蕉山谷灵峰寺，龟鹤池塘梅福家。今日岂应无白雪，当时亦未见皇华。兵厨且善为冰酒，当为公浮八月槎。驱马悠悠何所之，岘山南去习家池。莲花可爱肌如雪，鸥鸟何为鬓亦丝。一叶林头秋到处，片云溪上雨来时。公方紫绶金章贵，可要山公白接䍦。"}