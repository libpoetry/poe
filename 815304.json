{"id":"815304","title":"浣溪沙","dynasty":"清","author":"赵我佩","text":"燕子归来细雨中。春来春去忒匆匆。绿窗人静下帘栊。昨夜新寒浑似剪，梨花香雪柳花风。海棠微褪几分红。漠漠春阴绣户低。悄来花下掩双扉。生憎蝴蝶傍人飞。六曲阑边红芍药，秋千架上绿蔷薇。踏青时节雨霏霏。紫陌吹箫唱卖饧。江南春色可怜生。杏花寒食雨清明。芳径倦飞三月絮，绮窗愁听一声莺。断肠心事故园情。翡翠衾温麝霭浓。芙蓉幔掩晚妆慵。疏灯红透碧纱笼。月转花梢人去也，倚栏无语寂寥中。罗衣不耐海棠风。"}