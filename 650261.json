{"id":"650261","title":"为勉仁学士题王孟端所画松桧图","dynasty":"明","author":"金幼孜","text":"长松参天苔藓碧，飞泉迸落苍厓石。雾雨三秋入杳冥，风林六月含萧索。伊谁妙笔与神通，力斡造化千钧雄。此材卓荦为世用，老大犹当备梁栋。老桧苍苍拥高盖，交柯崛起蛟龙背。悬厓惨淡雷雨生，白日苍茫鬼神会。朝回坐对太古姿，凛然不受霜雪欺。为君歌罢久叹息，要知画好如此诗。"}