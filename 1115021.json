{"id":"1115021","title":"更漏子","dynasty":"宋","author":"杜安世","text":"雪肌轻，花脸薄。愁困不忺梳掠。眉翠袅，眼波长。偎人言语香。看难厌，怜不足。苦恨别离何速。珠树远，彩鸾孤。今生重见无。脸如花，花不笑。双脸胜花能笑。肌似玉，玉非温。肌温胜玉温。既相逢，情不重。何似当初休共。情既重，却分飞。争如不见伊。镂金环，连玉珥。颗颗蚌蛤相缀。偎粉面，映莲腮。露浓花正开。冷光凝，员影重。几度偷期摇动。山枕上，恐人知。摘嫌纤手迟。"}