{"id":"604211","title":"戊午巧夕天问台宴集诸君子用韩绪仲太史来韵","dynasty":"明","author":"张萱","text":"新秋风日好，有客停飙轮。晴霞渡远水，夕照翻重闉。眷言金兰契，愿结烟霞邻。君非避秦人，来问桃花津。入林已把臂，何必冠与绅。洒酒登高台，笑语排苍旻。清夜美遨游，燕衎娱嘉宾。威仪何憣憣，为乐难具陈。三寿既有朋，四美亦足珍。举头望河汉，乃值鹊桥辰。谁云一夕欢，我有千年身。离多会且嘉，会少意更真。数会亦数叛，古语闻先民。永好期千年，共此兰醑申。"}