{"id":"676663","title":"渡江望金山","dynasty":"明","author":"王宠","text":"肃舲溯洪涛，挂石展奇㟧。颇怀济川人，复羡临濠乐。兹山绝地脉，江海秀磅礴。突起无曼延，中流自瀺灂。太华巨灵擘，龙门神禹凿。崄峭由代工，位置非天作。仰干斗牛精，俯枕川薮络。中虚酿灵润，外观表封略。楼宇尽骞腾，岚翠汾沃若。潮音杂钟梵，人语怒蛟鳄。阳侯戏其涯，五采忽乘峤。趫捷慕飞猱，凌厉怜孤鹤。余本水乡士，夙负沧洲诺。一丘可栖迟，万事甘零落。"}