{"id":"1055899","title":"送孙叔静","dynasty":"宋","author":"李之仪","text":"浮云无定着，乍合还分离。廓开万里天，好是无云时。我怀苦萧屑，多感不自拾。奈何情所亲，容易成南飞。秦人虽受宝，睨柱谁瑕疵。空能九宾赏，终负连城归。此道固有命，如君应未迟。且从淮上游，霜浓蟹螯肥。载取一樽酒，里门相扶携。笑语欲难背，古人良可期。开编若对面，谑浪尤相宜。皎皎澄汉月，森森琼树枝。燕地重郭隗，吴儿轻陆机。晓来犹薄露，会见高风披。"}