{"id":"769632","title":"贺新郎·同蔚围、函九饮豹文宅。即送王十二之郡","dynasty":"清","author":"陆震","text":"滨海鱼盐市。笑无端、行踪落落，逢君于此。一片西风吹栗冽，记得彦升儿子。曾身着、练衣如是。且喜他乡多地主，好拚他、日日如泥醉。身与世，都休思。昨来又动分张意。望苍茫、蒹葭水阔，蒲帆雨细。到日郡城应有遇，莫遇揶揄路鬼。最此物、堪憎欲死。若遇当年遣老在，念而翁、才笔群相畏。或与汝，论先世。"}