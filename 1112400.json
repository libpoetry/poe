{"id":"1112400","title":"次钱申伯游东山韵二首","dynasty":"宋","author":"张元干","text":"东麓坡陀尽梵宫，我来泉上照衰容。解衣又作茶瓜客，倚槛同看烟雨峰。何用苦吟凌鲍谢，要须高节配乔松。海冰永閟锥沙画，绝叹故人遗墨浓。扫榻开轩走寺宫，吾曹终日得从容。夕阳初落鳣溪路，云气半遮狮子峰。试问丹砂回白发，何如瀑布煮枯松。暮年纵有壮心在，归意已胜山色浓。"}