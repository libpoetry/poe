{"id":"684564","title":"归舟四咏","dynasty":"明","author":"王佐（汝学","text":"十室今无四五家，遗民犹自种桑麻。南侬不管人肥瘠，子夜吴歌到月斜。万顷晴波浸月明，江天风露寂无声。今宵计到邳州泊，又是孤舟一驿程。花月当年燕子楼，花飞月落几春秋。佳人何处埋黄土，留得荒坟管客愁。当年望气识真龙，举玦何频向沛公。陵母独知兴废业，想应地下愧相逢。"}