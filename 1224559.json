{"id":"1224559","title":"六月十五日大雨雹行","dynasty":"元","author":"柳贯","text":"日月相斗鹑火中，晡时欲息云埋空。雨脚初来杂鸣雹，雷驱电挟声沨沨。排檐倒槛挥霍入，犀兵快马难为雄。中休颇意绝崩迸，转横更觉加铦锋。乱抛荆玉抵飞鹊，恣掷桃核随飘风。坐移向壁防碎首，急卷巾席何匆匆。上天号令岂轻出，摧残长养皆元功。阴凝阳烁鬼神著，气有至反诚则同。想兹试手鼓万物，特欲振槁昭群蒙。斋心变貌谨天戒，呜呼生意无终穷。"}