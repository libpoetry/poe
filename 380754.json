{"id":"380754","title":"沁园春·虎山桥重泊秋晚登眺","dynasty":"现代","author":"郑文焯","text":"衰柳西湾，冷枫南坞，秋横野航。见秦眉天镜，乍惊离合，越鬟水枕，能令低昂。残霸空丘，故宫成沼，赢得渔樵买醉场。清尊对，剩一螺顽碧，虎老山荒。苍凉重舣鸥乡，渐红叶，吹寒零雁行。记五湖雪棹，探梅诗瘦，两崦霜笼，报橘书香。寸岫仙云，尺波尘海，一笑登高理旧狂。移家好，信石芝堪采，剩赋沧浪。"}