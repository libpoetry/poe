{"id":"400238","title":"高阳台 寄怀红豆蔻词人陈襄陵","dynasty":"民国末当代初","author":"朱庸斋","text":"红豆愁题，碧丝庸理，梨花旧苑成秋。酒醒蓬瀛，春心尚困梢头。莺围蝶绕相怜惯，奈繁英、落尽难收。况禁他、燕影江南，空待高楼。移情漫向湾头水，记垂杨折罢，还驻兰舟。几换悲欢，风华少日都休。如今久断家山梦，问伊谁、共领温柔。自消凝，寸寸鱼波，渺渺蘋洲。"}