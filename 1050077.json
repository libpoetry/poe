{"id":"1050077","title":"赠辨才宗衍大师","dynasty":"宋","author":"郭祥正","text":"开帆出长淮，泊舟近禅刹。仰瞻窣云塔，俯压神物穴。衍语如悬河，事从古先说。欣闻佛力圣，降魔未尝杀。尔来居几年，戒履皎霜雪。领徒三百人，昼饭天厨说。重重殿阁阴，清爽无六月。固知出世缘，了与俗士别。此生犹孤蓬，惊风畏飘瞥。长林宿鸟尽，而我归路绝。出处既不同，净社无由结。三叹复何言，疏钟云外灭。"}