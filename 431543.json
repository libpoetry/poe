{"id":"431543","title":"浣溪沙 愿君","dynasty":"近现代","author":"卢前","text":"七尺昂藏一少年。举头日日望青天。胸中有恨不能言。采玉章须凭血染，军人魂尚在腰悬。愿君名氏勒燕然。海沸天崩豁积霾。轰然排炮怒如雷。我军突起敌军摧。八字桥头胆已裂，天通庵口骨扬灰。六年前地一来回。不辨雷声与炮声。沉沉四座各心惊。有人议论独纵横。点卷渐迷满纸黑，窥窗才觉一天青。飞轮戛轧绕楼生。小舰胡然号出云。我军才是出云军。飞来飞往尽天神。仰视轮机周碧落，平看日色近黄昏。白青两翼勇无伦。"}