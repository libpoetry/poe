{"id":"1072511","title":"酬刘震仲","dynasty":"宋","author":"王庭圭","text":"忆对秋风与公别，风吹云开露明月。高谈不作儒生酸，舌翻波澜吐奇绝。今朝马首从西来，笑我穷愁不掀揭。蟠泥蛟螭气如蜺，不肯一吐人安知。要令光彩射月胁，五色万丈天南垂。我闻此语中夜起，谁与插翼白日驰。低心逐驽骀，青衫走尘土。何当大醉骑鲸鱼，凌烟飞过蓬莱渚。"}