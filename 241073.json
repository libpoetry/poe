{"id":"241073","title":"书永嘉嘉禾驿","dynasty":"宋代","author":"王义山","text":"老来倦跻攀，悠悠憩山侧。层岚轶穷霓，纡萦困行客。崖倾觉嶮巇，径曲盘险迫。石老枕云根。桥横界野色。海峤吞暝晖，松标挂辰极。残烟罩成幄，长波曳如帛。天际鸟知还，溪涧鱼自适。几忘物无我，卢淡意常寂。泛观穷壤间，天亦局于迹。荣华忽雕枯，俯仰逃今昔。倾羲倏再旦，急轨等寄驿。"}