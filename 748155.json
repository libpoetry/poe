{"id":"748155","title":"宿洞霄宫","dynasty":"清","author":"蒋坦","text":"余杭西北多林峦，芙蓉削掌青巑岏。青山九锁锁不到，至今片石遗凡间。当时人物久寂寞，飞鼠衔花上池阁。一坛留得升仙名，白云荒山葬秋鹤。我生学道十二年，笋鞋厌蹋齐州烟。朅来寻仙坐溪上，一盏手掬桃花泉。回风飕飕翠蛟舞，千年芝菌迷仙所。隔溪水碓无人舂，满地松声捣秋雨。"}