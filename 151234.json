{"id":"151234","title":"沁园春·世路如秋","dynasty":"宋代","author":"陈人杰","text":"世路如秋，万里萧条，君何所之。想鲈乡烟水，尚堪垂钓，虎丘泉石，尽可题诗。橙弄霜黄，芦飘雪白，何处西风无酒旗。经行地，有会心之事，好吐胸奇。一邱封了要离。问世上男儿今有谁。但一尊相属，居然感慨，扁舟独往，可是嶔崎。齐邸歌鱼，扬州跨鹤，风味浅深君自知。匆匆去，算梅边春动，又是归期。"}