{"id":"85082","title":"重九日·岩翠冷欲滴","dynasty":"现代","author":"丘逢甲","text":"岩翠冷欲滴，泉飞破秋烟。中有碧血痕，终古长涓涓。九州已无池，一线犹有天。炼石思补之，天乎俄已颠。亦欲一叶舟，奉母终天年。吁嗟厄阳九，不死胡能贤？人生祗一死，死况忠孝全！峨峨故衣冠，寒潭写苍颜。山灵鉴孤贞，宁须史官编。荒祠清溪曲，遗蜕空山巅。采菊再拜荐，酹之以寒泉。"}