{"id":"845275","title":"少年游 得王子常同年凤阳书，并示《春感》四阕，即次来韵，并怀逸珊夫人","dynasty":"清末民国初","author":"樊增祥","text":"枇杷欲熟问园官。来佐酒杯宽。松下棋奁，柳边锻灶，宜称竹皮冠。白发同年江海隔，书字报平安。想见高楼，青娥送酒，半臂不胜寒。昆明无复汉时功。多难杜陵同。太史周南，庾郎关内，文字老来工。南望凤阳歌舞地，寂寞老王通。绛守园池，朱家陵墓，芳草夕阳中。春明好景梦中过。将寿补蹉跎。天宝宫人，贞元朝士，一例邈山河。谁唱当时供奉曲，老矣敬新磨。卌载名场，使君与我，天下恐无多。一麾江皖十年留。未办五湖舟。葑豆阴中，蘋花香里，还梦少年游。到处鸥波迎管赵，花月锦囊收。不栉词人，同根香草，桂叶两眉秋。"}