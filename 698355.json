{"id":"698355","title":"芳兰怨","dynasty":"明","author":"凌义渠","text":"合欢明月讵须论，梦入湘沅乍返魂。无可篆心香一点，将何寄远泪重痕。早嫌腕弱宁辞拙，为怯风多许护存。掷向道傍薪共束，衔恩未敢冒称恩。数枝缄慎过南金，忍遣尘沾与蠹侵。日落小窗频送眼，天寒翠袖好关心。初疑幽谷无人问，再虑危芳堕砌深。口嚼莲须应独苦，衔杯不语到而今。"}