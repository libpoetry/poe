{"id":"418396","title":"多丽 明霞洞纪游，邀螴弟同作","dynasty":"近现代","author":"黄公渚","text":"望昆仑。群峰插汉嶙峋。启岩扃、琳宫绀宇，明霞洞古栖真。翠云流、长松作队，绿天窈、修竹迎人。隥道盘空，山门依巘，清凉世界鸟俱驯。访洞天、种桃人去，梦影隔前尘。空留得、笼纱题字，蜗篆苔文。頫危阑。宝珠如画，山光襟袖相亲。断虹垂、一绳雁字，馀霞撒、千片鱼鳞。钟籁沉沉，佛灯隐隐，上清宫阙近天阍。昏鸦没、沧溟无极，横岭带斜曛。归途晚、纤纤眉月，送我飙轮。"}