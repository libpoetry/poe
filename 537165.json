{"id":"537165","title":"九友斋十歌 其五","dynasty":"明","author":"王世贞","text":"虽有吴钩名龙泉，匣之不试泣清铅。虽有蜀琴字松雪，五指不惯同无弦。何如万卷邺侯架，天与双眼长周旋。咸淳初刻班范史，往往八法开欧颜。其他七部可指数，浮提漆沈苔文笺。湘縢袭帙牙作签，清香古色时郁然。老夫不愿乘赤鲤，愿作白鱼游其间。归去来，饱吃三字成神仙。"}