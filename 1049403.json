{"id":"1049403","title":"答江安尉鲜于顷野翁","dynasty":"宋","author":"冯山","text":"宝峰首相聚，锦屏袂一判。音容阻良觌，岁月嗟易换。我观潼江曲，君尉泸水岸。到处逢酒徒，无人作诗伴。南风洒襟袖，佳句适我愿。汶蜀几万里，信息偶中断。三轩风雅会，萧条各分散。孤吟少俦侣，众喙易嘲囋。念君同所嗜，路近声可唤。唱酬实相眷，牵率岂辞惮。亹亹郊籍心，无为簿书乱。"}