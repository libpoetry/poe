{"id":"1106900","title":"病中书事上集贤钱侍郎","dynasty":"宋","author":"王禹称","text":"力疾奉期谒，归来倦送迎。老为儒术误，瘦爱道装轻。罗药幽香散，移琴细韵生。晨餐渐有味，笋蕨倍关情。妻儿惯蔬素，仆马任龙钟。一榻浑无物，孤琴对病容。风翻帘影乱，旱减井痕重。幽寂谁为伴，扶行赖瘦筇。食贫当岁旱，朝退百端忧。典笏逢休假，焚香愿有秋。病饥浑厌肉，瘦冷未更裘。梦见山村兴，披蓑钓乱流。郎署领制诰，十年未上坡。冯唐空潦倒，卫绾是谁何。犹赖紫垣直，聊遮白发多。归田未有计，村树绿婆娑。日日奉朝请，病多仍食贫。揶揄应有鬼，夷俟岂无人。凤阁十年笔，乌纱九陌尘。集仙知己在，应为指迷津。"}