{"id":"167352","title":"赠笔工沈秀荣","dynasty":"元代","author":"仇远","text":"吾家歙石锋芒出，不但挫墨亦挫笔。老懒作事苦不多，一笔才供两三日。近知沈子艺希有，洗择圆齐易入手。不论兔颖与羊毛，染墨试之能耐久。礼乐三千成昨梦。秃笔何止十八瓮。长枪大剑正当时，毛锥子者直安用。金渊万家籍百儒，学书用笔人岂无。管城欲重连城价，请攜椽笔游江湖。"}