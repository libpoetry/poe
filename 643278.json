{"id":"643278","title":"题竹雪山房","dynasty":"明","author":"胡奎","text":"吾闻王内史，种竹在山阴。人见此君节，不知此君心。昔年读书脩竹林，积雪拥门三尺深。一庭夜月琼瑶色，万壑天风环佩音。我知此君最清绝，岁晚相看面如铁。正色比公头上冠，爽气随公手中节。青骢蹋遍江南霜，请持玉节朝紫皇。裁为凤凰十二琯，坐使寒谷回春阳。"}