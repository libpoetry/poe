{"id":"459088","title":"梦岘山","dynasty":"当代","author":"卢青山","text":"宇宙以来有此山，宇宙灭后夫何物？羊公语时此山悲，语罢逝身宇宙末。人去山悲不能已，我来歌啸动山色。苍苍白雾层层壑，恍惚鸡子未开裂。气变阴阳凝后土，山南山北苔崖兀。老松盘礴盘古躯，春草辘轳岁循迭。盘古已死犹未死，草长岂非吮彼血？断碑未扣泪先堕，碑即永在人存灭？掘地我欲起公语，腐朽相对唯白骨。四顾望兮空苍穹，魂魄飘飘安可得。杜家小子好后名，名岂自彰后世悦。爱此山川爱此生，吾子千年欲登歇。名生转瞬如散沤，两般真幻谁能析。此山悲此百千回，虽能不朽孰如没。生如一梦死何如？我欲问山山闵默。梦起忽祈死如梦，得有推枕喜时节。"}