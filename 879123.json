{"id":"879123","title":"念奴娇 其十一 三和","dynasty":"宋","author":"刘克庄","text":"戏衫抛了，下棚去、谁笑郭郎长袖。小小草庵无宝贝，何必神呵鬼守。黄奶篝灯，青奴拂榻，莫要他桃柳。客来问字，此翁高卧摇首。彷佛曾子当年，商歌满屋，衣不完衿肘。混沌若教休凿窍，巧历安知其寿。文叔故人，仲华几个，输与羊裘叟。浮生如寄，切身之物惟酒。"}