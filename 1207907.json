{"id":"1207907","title":"赠答杨显民四方采诗","dynasty":"元","author":"范梈","text":"今人论学古人诗，事皆天者非人为。文章由来贵尔雅，但顾有法何妨奇。六经固已殊缓急，乐子飞腾自兹入。国贾宁怀大宝疑，宫工肯效微绡泣。志至言从意自足，何必王风系流俗？观变时时到黍离，宗周思近西郊哭。十道使者明如水，闾阎尽在冰壶里。观风本是使之职，太息幽人为之起。昨雨绿苔生晚阁，黄菊花前共秋酌。采采芳英不盈掬，月落树声连万壑。去去牛马汗如泉，既别勿计归来年。治平之音断可传，无庸使我心烦悁。"}