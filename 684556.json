{"id":"684556","title":"椰园写景二首","dynasty":"明","author":"王佐（汝学","text":"九天仙子送琼浆，散入园林万颗黄。清庙周罍云捧得，渑池秦缶化陶将。涵濡璞玉蓝田嫩，美满金茎霄汉香。欲和金丹餐玉屑，茂陵曾有寿生方。半空张翠复垂黄，彷佛云端见上方。黄目上尊看荏苒，高牙大纛倚苍茫。两间硕果输魁品，五岭高株在列行。遮莫中原多沃壤，只知琼岛是生乡。"}