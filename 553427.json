{"id":"553427","title":"洪武丁卯春侍从亲王朝京寄宋季子","dynasty":"明","author":"程本立","text":"诗翁金石奏，对客我能诵。翁亦哦我诗，松泉响幽洞。王门七年久，鸡鹜随鹓凤。同抱爱君心，义与丘山重。于今事何及，生死衔悲痛。我尚卧京华，翁已归梁宋。逢人叵旧欢，即事生新梦。彷徨中夜起，丹白银河冻。春风汴桥柳，臈酒钧州瓮。轻衫雪罗制，小骑青丝鞚。斯游岂不乐，老我无由共。冥冥北飞鸿，目极千里送。"}