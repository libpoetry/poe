{"id":"920889","title":"答任师中、家汉公","dynasty":"宋","author":"苏轼","text":"先君昔未仕，杜门皇祐初。道德无贫贱，风采照乡闾。何尝疏小人，小人自阔疏。出门无所诣，老史在郊墟。门前万竿竹，堂上四库书。高树红消梨，小池白芙蕖。常呼赤脚婢，雨中撷园蔬。矫矫任夫子，罢官还旧庐。是时里中儿，始识长者车。烹鸡酌白酒，相对欢有馀。有如庞德公，往还葛与徐。妻子走堂下，主人竟谁欤。我时年尚幼，作赋慕相如。侍立看君谈，精悍实起予。岁月曾几何，耆老逝不居。史侯最先没，孤坟拱桑樗。我亦涉万里，清血满襟袪。漂流二十年，始悟万缘虚。独喜任夫子，老佩刺史鱼。威行乌白蛮，解辫请冠裾。方当入奏事，清庙陈璠玙。胡为厌轩冕，归意不少纾。上蔡有良田，黄沙走清渠。罢亚百顷稻，雍容十年储。闲随李丞相，搏射鹿与猪。苍鹰十斤重，猛犬如黄驴。岂比陶渊明，穷苦自把锄。我今四十二，衰发不满梳。彭城古名郡，乏人偶见除。头颅已可知，几何不樵渔。会当相从去，芒鞋老菑畬。念子瘴江边，怀抱向谁摅。赖我同年友，相欢出同舆。冰盘荐文鲔，玉斝倾浮蛆。醉中忽思我，清诗缀琼琚。知我少所谐，教我时卷舒。世事日反覆，翩如风中旟。雀罗吊廷尉，秋扇悲婕妤。升沈一何速，喜怒纷众狙。作诗谢二子，我师宁与蘧。"}