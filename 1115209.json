{"id":"1115209","title":"寄贺建康留守范参政端明二首","dynasty":"宋","author":"杨万里","text":"寄衣不是未教归，不合威名满四夷。天与中兴开日月，帝分万乘半旌旗。春生锦绣山河早，秋到江淮草木迟。卧护北门期月尔，却专堂印凤凰池。一生狂杀老犹狂，只炷先生一瓣香。不为渠侬在廊庙，无端将相更文章。江南海北三千里，玉唾银钩十万行。早整乾坤早岩壑，石湖风月剩分张。"}