{"id":"269242","title":"兰陵王·次周清真韵","dynasty":"现代","author":"吴湖帆","text":"晓风直。娇眼枝头蘸碧。章台畔、微绽浅黄，不比隋堤旧颜色。春深记上国。应识。南都送客。抛红泪、攀尽万条，难织离情恨盈尺。风流话陈迹。羡老监书坛，京兆眉席。当门苏小慵眠食。思夹岸花丽，凭阑人损，青骢何处系画驿。伫官路南北。寒恻。故愁积。正蝶舞犹稀，莺啭还寂。楼头宛转魂消极。况白下轻舸，渭城长笛。清明时近，怕细雨，夜夜滴。"}