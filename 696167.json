{"id":"696167","title":"送工部林主事归羊城省祭三首","dynasty":"明","author":"罗亨信","text":"凤敕新颁出禁闱，承恩捧向岭南归。慈亲尚喜尤康健，严父堪嗟久弃违。游宦几年疏定省，褒封此日倍光辉。悬知拜庆称觞处，五色斑斓映锦衣。十年京国著英声，此日荣归促去程。疋马晓辞双凤阙，扁舟明到五羊城。褒封敕赐龙章焕，幽显恩沾宠渥荣。忠孝两全臣子事，早摅忠荩答升平。仙郎归省向番禺，送别长亭酒满壶。客路远随秋去雁，乡心偏切夜啼乌。已看泉下恩光满，犹喜庭前彩服趋。此日分携独南去，几时旋旆到天衢。"}