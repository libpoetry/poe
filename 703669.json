{"id":"703669","title":"酬彭进士羡门二首","dynasty":"明","author":"释函是","text":"世间安有閒云鹤，君独名成恣远游。野寺似曾题雪竹，木犀犹故放山楼。岂当再过辞生客，却讶前因拟狎鸥。且勒高文留贝叶，他年应记碧峰头。衰柳寒花岁岁同，光荣憔悴共秋风。欲知物理腾腾外，只在尘缘滚滚中。千里合违成雅遘，一宵言笑总无穷。含情更有凝眸处，别指庭前百日红。"}