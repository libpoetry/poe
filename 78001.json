{"id":"78001","title":"狂歌·少年虽狂犹有限","dynasty":"宋代","author":"陆游","text":"少年虽狂犹有限，遇酒时能傲忧患；即今狂处不待酒，混混长歌老岩涧。拂衣即与世俗辞，掉头不受朋友谏。挂帆直欲截烟海，策马犹堪度云栈。枵然痴腹肯贮愁？天遣作盎盛藜苋。发垂不栉性所便，衣垢忘濯心已惯。眼前故人死欲无，此生行矣风雨散。羞为尘土伏辕驹，宁作江湖断行雁。"}