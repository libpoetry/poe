{"id":"143432","title":"答林康民见和梅花诗","dynasty":"宋代","author":"朱松","text":"寒崦人家碧溪尾，一树江梅卧清泚。仙姿不受凡眼污，风斂天香瘴烟里。向来休沐偶无事，谁从我游二三子。弯碕曲迳一携手，冻雀惊飞乱英委。班荆劝客小延伫，酌酒赋诗相料理。多情入骨怜风味，依倚横斜嚼冰蕊。至今清梦挂残月，强作短歌传素齿。韵高常恨句难称，赖有君诗清且美。天涯负晚感乡物，归欤何时路千里。枕楼一笛雪漫空，回首江皋泪如洗。"}