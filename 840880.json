{"id":"840880","title":"咏火轮船","dynasty":"清末民国初","author":"金武祥","text":"峨峨千里马，西洋称巨舸。非车乃用轮，涉水翻利火。首尾形如梭，重楼咸豁閜。分房俨栖鸽，排列右复左。烟起声隆隆，两旁迅转輠。上有机如衡，时杌叹时堕。激浪拖馀波，遥舟尚掀播。有时遇惊飙，飞行仍贴妥。浔阳达扬子，为期一日可。岂有缩地方，浑疑天上坐。繄余曾乘此，偏虞夷性叵。忆昔严海防，惜哉论未果。遂令千馀年，中夏遍贻祸。深目与卷发，横行丑徒夥。圣世虽羁縻，防闲毋弛惰。值此时势艰，谁能胜担荷。书生抱杞忧，敷陈不嫌琐。临风一放歌，江波何淡沱。"}