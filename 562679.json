{"id":"562679","title":"邠风图","dynasty":"明","author":"董其昌","text":"玉书金简不足异，布帛菽粟真文字。委宛惊开先代藏，诗中尽绘农桑事。忆昔章皇全盛时，尧水汤乾总不知。千仓万箱陈陈积，祈寒暑雨谁其咨。田畯女红歌帝力，帝轸民艰情不极。因披承旨图邠风，亲洒宸章赋闵农。田家作苦非一状，深耕薄穫何茕茕。犁头风雨生绡幅，馀音散入春桑曲。但识宫中锦绣香，争知陌上蚕缫促。种苗卤莽应无功，提□饲蚕劳亦同。天文似雨苍颉粟，机杼还凌云汉工。曾闻姬满歌黄竹，明河霓羽纷相逐。讵举三推古籍田，肯怜四月新丝熟。大哉竹简羽陵书，可信农桑足开国。曲阜遗履乌号弓，精光喷薄摩玄穹。愿将装御连屏叠，率祖弥增圣道隆。"}