{"id":"742824","title":"咏史 其三","dynasty":"清","author":"章学诚","text":"大道如天，不著言诠。摩扃揣钥不可问，使我拔剑四顾心茫然。欲附高飞鹄，大风吹南而反北。欲骑长鲸鱼，惊浪骇汗如流珠。金门青琐佩玉琚，山斋茅屋闻读书。鹏图鴳笑各有志，昂然七尺将何如。登高山而望远海，乃见百川清浊纡疾之不同。八方殊风雨，安能顿使贤愚臭味之交通。或山而樵，或水而渔，独抱千古意，不可以杂居。春风东来入千家，桃李参差齐作花。一垄万木殊根荄，山高岩岩水无涯。"}