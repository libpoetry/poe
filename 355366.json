{"id":"355366","title":"薄倖·咏疟","dynasty":"清代","author":"贺双卿","text":"依依孤影。浑似梦、凭谁唤醒。受多少、蝶嗔蜂怒，漫说炎凉无准。怪朝来、有药难医，凄凉自整红炉等。总诉尽浓愁，滴乾清泪，冤煞娥眉不省。去过酉、来先午，偏放却、更深宵永。正千回百转，欲眠仍起，断鸿叫破残阳冷。晚山如镜。小柴扉静锁，愔愔残喘看看尽。春归望早，只恐东风未肯。"}