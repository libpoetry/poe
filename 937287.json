{"id":"937287","title":"题严州王秀才山水枕屏","dynasty":"宋","author":"陆游","text":"我行天下路几何，三巴小益山最多。翠崖青嶂高嵯峨，红栈如带萦岩阿。下有骇浪千盘涡，一跌性命委蛟鼍。日驰三百一乌骡，雪压披毡泥满靴。驿亭沃酒醉脸酡，长笛腰鼓杂巴歌。大散关上方横戈，岂料世变如翻波。东归轻舟下江沱，回首岁月悲蹉跎。壮君落笔写岷嶓，意匠自到非身过。伟哉千仞天相摩，谷里人家藏绿萝。使我恍然越关河，熟视粉墨频摩挲。"}