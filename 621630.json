{"id":"621630","title":"寒菊四章","dynasty":"明","author":"郭之奇","text":"凄葭一方，寒菊相俟。何以酬兹，晨阶夕几。欣慨其间，心目依倚。未敢从人，重觞泛此。人之初筵，浮英宜咥。人之载号，幽性宜疾。人亦有言，斯维隐逸。独立秋风，斑斑文质。我爱陶潜，菊之胜友。饥坐东篱，无钱得酒。白衣不来，金英堪糗。高怀逸咨，相彰益寿。岂其高怀，惟陶之辙。岂其逸恣，惟菊之悦。寄情则然，实爱秋洁。载寒载阳，孤梅来雪。"}