{"id":"816017","title":"念奴娇  题叶癯仙明府翠交阁二调","dynasty":"清","author":"曹尔堪","text":"孤亭新就，称葛巾潇洒，曲阑频倚。堪羡风流如昨日，不减元龙豪气。北海开樽，东山著屐，有数神仙吏。乌纱皂盖，晓来都染山翠。身在百尺楼头，临空一啸，万木无声坠。◇烛修书寒夜永，后阁争遗半臂。桃叶喉轻，柘枝腰转，白傅方微醉。胡床麈柄，自然江左风致。百城民社，却等闲抛去，故园归早。旧识黄莺双白鹭，重赴主人林岛。活水拖蓝，修林染碧，托出银蟾皎。蛮姬捧砚，两弯眉如扫。频向槛外澄观，伍塘帆远，只比寒鸦小。麦浪交风闻雉雊，北郭青青未了。十万兵藏，五千轻授，丙夜凭搜讨。渔歌唱和，一场春梦方晓。"}