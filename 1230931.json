{"id":"1230931","title":"送傅与砺交州教授","dynasty":"元","author":"刘闻","text":"君不见丹穴产凤雏，五色不是凡禽状。广文年少薄游吴，一旦诗名动天上。前年开诏赴交州，今年载书东海头。仙人骑羊渺何许，归梦先落江南州。树枝当窗灵鹊喜，綵服趋拜庭闱里。别有佳期隔片云，洞庭月照潇湘水。君歌有所思，我歌远别离。落花飞絮春去尽，杯酒相送都门时。一官冷热何足取，文章自可名不朽。沧波早掣钓鳌钩，莫遣玉堂人倚久。"}