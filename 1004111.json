{"id":"1004111","title":"杨子春酌饮清节亭示诸公旧赋索和","dynasty":"宋","author":"程公许","text":"雨馀热喘思澡雪，有客叩门筇九节。相携款竹墨池家，竹间张饮碧筒折。枞枞玉立肩相齐，何羡掖垣歌紫微。会须把臂入林去，山王掉首麾去之。骨相恐难飞食肉，功名浪费杀青竹。渭川自有千户封，持此较彼差不俗。平生我亦厌荣观，为君醉眠蕲簟寒。人间有此碧玉镜，那怕火伞张炎官。"}