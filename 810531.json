{"id":"810531","title":"念奴娇    送梁光禄葵石赴补之京和苍岩宗伯原韵","dynasty":"清","author":"丁澎","text":"征鞍乍整，暂徘徊分手，驿桥枫叶。十载灞陵高卧稳，恋阙此心常北。玉勒朝天，金门据地，双眼今还白。笑看赌墅，莫教屐齿轻折。漫说五岳堪游，二疏同去，拂袖匆匆别。大隐君门谁得似，煮就芝田丹石。扬子休嘲，稚圭莫诮，早定千秋业。叮咛猿鹤，疏林依旧霜月。木兰庭榭，值主人招客，月弦春仲。寒食东风，开小苑、共傍曲池觞咏。柱史仙才，元龙豪气，更有悲秋宋。佳辰虽再，劝君痛饮须纵。人生聚散亡何，少年走马，向铜街争控。而今齐溷酒徒中，忼慨樽前如梦。市上吹箫，城头击筑，再鼓渔阳弄。挥杯未落，飞花乱扑春瓮。沉沉小院，任梨花冷落，一春长闭，病入眉尖，红一抹、不断如丝微气。口里含酸，心头带苦，可似青梅味。那知薄幸，恼人故把书寄。最是双双燕子。巧语雕栏，少个人同倚。枕畔樽前都是梦，往事总休提起。为恁香消，因谁带减，难道无情意。待伊试问，只愁明日还未。"}