{"id":"863034","title":"寄廉仲载","dynasty":"宋","author":"王洋","text":"吾州阿载志尚古，瓦豆铏羹列尊俎。存心淡泊自有馀，过眼浮华俱不与。但知古人力可到，不管今人弃如土。白头老子举叹嗟，黄口小儿方靳侮。淮田平衍真乐所，地远溪山老清苦。天教置子一壑中，句曲海东疏药圃。道中小吏三四家，邑前傍海饶桑麻。初疑一饭不可饱，那知岁久今为家。别君十年劳肺腑，遣问寒温访儿女。一书还我报何如，志老益坚无软语。喜君书语谈古人，身虽隔远心相亲。扁舟何日载樽酒，共泛清江千尺纶。"}