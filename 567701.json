{"id":"567701","title":"方氏子园并蒂王瓜四予顷亦稍圃","dynasty":"明","author":"徐渭","text":"老去圃能便，艰难七十年。坏轳牵远井，破屋接邻烟。脱帽当茶灶，持锹掘笋鞭。忽来新莫逆，喜拜旧忘年。盛指蔬篱外，遥垂筱架边。瓜虽非五色，蒂却是双圆。杵向秋砧挂，旒当晓纩县。娇黄浓鬓钿，嫩黑橛针绵。莫问三眠柳，那论并萼莲。孪胎咽对纽，蜼尾鼻俱穿。灾正牲圭尽，权难雨露专。客欢浮白赏，妇喜用红缠。花落知谁后，藤升是孰先。墙蜗分队篆，野鼠别曹缘。女取持双髧，孙犹轸二弦。霜时宜画捲，月令好书传。杨尹歌成帙，柳州笺数联。他年收外史，并此入头编。骈拇从来贱，重曈自昔怜。冯渠閒估较，何处定媸妍。"}