{"id":"886914","title":"八声甘州 其二 再用韵述怀","dynasty":"宋","author":"何梦桂","text":"自辽东鹤去，算何人、插得翅能飞。笑平生错铸，儒冠误识，者也焉之。谩道寒蚕冰底，瓮茧解成丝。何许丝千丈，补得龙衣。镜里不堪勋业，纵梦中八翼，不到天墀。看墦间富贵，妻妾笑施施。对青山、千年不老，但梅花、头白伴人衰。严陵路，年年潮水，不上渔矶。"}