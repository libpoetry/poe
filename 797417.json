{"id":"797417","title":"齐天乐 题潘榕皋农部归帆图","dynasty":"清","author":"席佩兰","text":"片帆挂起秋风急，载得一船秋思。两岸青山，数株老树，不似软红尘世。归心何驶。把雨笠烟蓑，从容料理。笑指蒪鲈，樽前尚有故乡味。朝衫这回换却，问沙鸥渚鹭，盟成还未。橹带云深，蓬穿月淡，清福能修如此。中流不系。任花满长安，香难薰醉。莫又东山，重催安石起。"}