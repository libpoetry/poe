{"id":"1007489","title":"次赵屯","dynasty":"宋","author":"董嗣杲","text":"船沿江北行，不见江边树。飒飒芦苇空，栖雁泣如诉。波涛极冲撞，沙岸已颓仆。东傍赵屯来，结茅是谁住。檐破炊烟散，岂足禦风露。小儿索午饭，病妇织芒屦。良人籴米出，烟江未明度。妻儿久待归，颈伫想回路。今年迁避早，寒衣不曾具。薄业何能问，苟且遣朝暮。此地多遗基，向也盛生聚。关洛几时清，徒激冲冠怒。客子重吁嗟，半世多窘步。无位进瞽言，慨此岁月误。有地不可耕，有天不可吁。抆泪归来休，三径想如故。"}