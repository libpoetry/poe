{"id":"467421","title":"自题画兰四首","dynasty":"当代","author":"金鉴才","text":"乱山深处不成蹊，香草谷中烂作泥。迁客骚人何处去，溪头冷月唱荒鸡。渺渺空山接水涯，佳人晓镜动愁思。惊看鬓角星霜起，都被东风著力吹。乱头粗服不为贫，身不随流莫问津。寄语武陵捕鱼客，夭桃非合结芳邻。欲调青琴慰素心，松间明月旧知音。东君已老王孙远，幽谷荒凉草木深。"}