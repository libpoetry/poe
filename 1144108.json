{"id":"1144108","title":"偶书","dynasty":"宋末元初","author":"方回","text":"一日无酒饮，一日意不乐。一夜无酒饮，一夜睡不著。后生殊未知，老人今始觉。万卷漫读书，千金空服药。我有一杯酒，大胜凌烟阁。酣歌脱头巾，毛发动褒鄂。一夕五七起，起辄搔我头。明月挂檐前，独饮凭危楼。清晓上参井，黄昏移斗牛。残暑未云退，幸已臻新秋。天上有银河，化酒还肯不。大醉更无梦，小醉亦无愁。"}