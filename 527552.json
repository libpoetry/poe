{"id":"527552","title":"饮酒","dynasty":"明","author":"何景明","text":"平生多意气，四海盛交游。列筵亘长夜，谈辩雄名流。杯酒一言合，遽将肝胆投。入门顾儿女，忸怩但怀羞。齿年逮今兹，世故多所由。兴言念亲戚，骨肉婴我忧。寒宵寡欢悰，浊酤聊自谋。明灯耀室内，盘蔬代庖羞。岂必朋与宾，妻子前劝酬。语笑率真性，无嫌亦何尤。人生贵止足，吾志卑公侯。数觞已复醉，颓然万情休。寄言驰骛子，从今任去留。"}