{"id":"1228933","title":"结客少年场","dynasty":"元","author":"潘伯脩","text":"黄金千，白璧双。东燕市，秦舞阳。西咸京，张辟疆。舞阳言死即死耳，执策驱之类犬羊。辟疆任智持两端，为虎傅翼加之冠。汉廷诸老失措手，大节为之久不完。英雄俯仰伤今古，成败论人何足数。我今绝交谢少年，西山拂石卧秋烟。丈夫未遇亦徒尔，渑池奋翼龙鸾鶱。由来万事付天道，为蛇为龙身已老，结屋青厓傍林鸟。"}