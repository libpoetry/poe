{"id":"696140","title":"答陈石斋二首","dynasty":"明","author":"罗伦","text":"海上归来卧一丘，烟霞万顷胜封侯。青山未老我长乐，明月不来心独忧。云谷耦耕添此老，华胥高枕是吾州。苍天鼎鼎凭谁在，笑倚东风自点头。帝与华胥作睡侯，天厨无分饱珍羞。友朋爱我垂高谊，妻子耘春不解忧。十载驱驰归故里，两年漂泊落它州。草亭风雨潇潇处，却为苍生白满头。"}