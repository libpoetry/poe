{"id":"1135838","title":"中秋夜有客携酒","dynasty":"宋末元初","author":"方回","text":"中秋谓无酒，忽有携酒者。联翩二三客，柴门系嘶马。膨脝两大瓮，待月列堂下。空庭碧天阔，秋色极潇洒。皓魄初未出，稍觉云暗野。须臾冰团挂，细字可读写。琵琶拨旁行，此曲岂和寡。村伎杂南北，焉有容色冶。老夫但满饮，不复记杯斝。嘲诙颇恶剧，罚筹不吾拾。自从历丧乱，万事付苟且。应接日纷糅，口耳似聋哑。久旱百谷死，心望时雨泻。虽逢芳醑溢，更著纤指把。丈夫忽有念，外物皆土苴。客去欲夜半，一笑真醉也。"}