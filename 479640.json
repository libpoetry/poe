{"id":"479640","title":"腊月廿三日饮德卿宅用涯翁斋居联句韵","dynasty":"明","author":"顾清","text":"良游集南园，秉烛向深夜。盟寻旧雨馀，坐想重茵藉。墙阴有残雪，邻酒方索价。西瞻太行峰，皓白欺二华。兹惟藏春坞，岂伊淩风榭。洪炉赫彤霞，馀香袅檀麝。窗明疑若空，檐短不留罅。吟苦愁后成，棋勍斗先下。翻思前夕里，高宴久已罢。远钟送深更，疲仆催早驾。顾兹蚓窍鸣，试我蝇头写。得隽豪屡挥，沈思首频亚。忽看山月高，顾影独惊诧。情兼宾主忘，气已芝兰化。诸公信自贤，此夕颇堪讶。招要入拘牵，窘迫自閒暇。词非石鼎工，酒罄金罍泻。明朝逐馀欢，此榻宁许借。"}