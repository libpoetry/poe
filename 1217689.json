{"id":"1217689","title":"赠韩印曹归会稽","dynasty":"元","author":"乃贤","text":"韩君奇男子，意气凌秋旻。峨峨步摇冠，玉雪映长身。谭锋勇无敌，筹策捷有神。读书耻沿袭，投笔弃里邻。翱翔黄金台，慷慨倾缙绅。开口论利害，不避雠与亲。争欲出门下，荐剡相交陈。和林控大漠，天高地无垠。宗王锡茅土，蕃阃多重臣。带甲四十万，车庐日辚辚。诏设大宗正，抚绥播湛恩。长官挟权势，淫刑虐边民。椎剥尽膏血，游畋彻昏晨。君时主印绶，裂眦忿且瞋。陈书上东阁，愿言达枫宸。丞相惊吐舌，群僚汗沾巾。小臣敢讪上，封章竟沈沦。捃摭舞文法，苍蝇点贞珉。同列愤挥涕，将佐含悲辛。青天日惨淡，愁云夜氤氲。皇皇绣衣使，执法推忠循。飏言力辨雪，抑滞一朝伸。旦夕受殊擢，言归念鲈莼。蔷薇满东山，芙蕖映湖滨。白酒溢春瓮，高堂尽嘉宾。剪烛悦情话，牵衣叙亲姻。丈夫负奇气，终当追古人。张仪口有舌，范叔岂长贫。揽镜叹勋业，天运无停轮。念我客京邑，漂零六徂春。高歌送君别，握手金河津。因之怀东越，扁舟理丝纶。"}