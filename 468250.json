{"id":"468250","title":"超然台歌","dynasty":"明","author":"谢肃","text":"东方千里遭旱蝗，嗷嗷赤子何仓忙。使君适来守高密，快意岂复如钱塘。钱唐绝胜高密好，却背烟花行野草。雕鞍不稳画船安，脱粟易饥香稻饱。繁华回首得萧条，膏泽如流堪沃焦。吾民无忧使君乐，乐意超然谁最超。超然台高北城上，使君与民同登望。民爱使君如父母，千载牲醪不能忘。昔我读公文，今我登公台。台前风景发人兴，再拜公像还低佪。西瞻穆陵关，东俯琅琊岛。勃海汪洋碣石孤，常山嵚崟马耳小。潍淄流水更悠悠，叹息前人都巳休。唯有卢遨挟仙侣，至今来往卢峰游。因招羡门子，便约安期辈。嵯峨切云冠，缥缈凌风佩。纷然为我集台端，白日连空旌节寒。紫霞深杯和石髓，如瓜大枣行金盘。就中一翁称地主，调笑群仙迭歌舞。玉壶天开俄项间，碧桃春融千万古。我幸承清宴，妙诀从此传。会使日轮生月窟，神明无处不超然。"}