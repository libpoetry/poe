{"id":"479456","title":"送伍朝信守宁波","dynasty":"明","author":"石宝","text":"官柳风柔拂酒盏，渭北江东意何限。五马谁驱高盖车，画省秋云犹满眼。累累肘印腰带黄，太守年才三十强。闾门不敢鸣驺过，里中长老多父行。高堂日迟采衣舞，一觞一咏声琅琅。紫微钜公颜色扬，诸孙绕膝儿绕床。床头经史映簪笏，膝下欢娱殊未央。亲恩君宠两磅礴，膏雨还随使车落。深村无吠狵，公府多神雀。爱月还登镇海楼，寻幽或到烧丹壑。镜川几曲春澄澄，人言使君如水清。棠阴无事坐舒啸，惟听江声杂鸟声。"}