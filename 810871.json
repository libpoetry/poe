{"id":"810871","title":"题常理斋先生爱吟草","dynasty":"清","author":"王元翊","text":"志士捐躯本至诚，慰忠祠建死如生。千寻昔岭悲风急，尽是喃喃骂贼声。一点青燐蜀岭幽，忠魂泣月夜啾啾。行人每向山前过，拂面惊沙恨未休。象贤荣荫慰循良，青简争传姓字香。遗爱于今谁嗣也，浣花溪畔树甘棠。殉国知君慕义心，崚嶒白骨委荒岑。逆酋未殄身先死，泪洒西风读爱吟。"}