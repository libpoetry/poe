{"id":"811060","title":"水车谣","dynasty":"清","author":"王家相","text":"米有麦有，门前桑枣槐榆柳。赍钱买水牛，收秫酿春酒。南邻杯盘邀社叟，北邻箫鼓迎新妇。夜户不闭风大同，余一余三复余九。米有麦有。米无麦无，火云日日烧肌肤。烧肌肤，汗全枯。两足瘦损何人扶，一身屈曲如籧篨。此时劳苦不得舒，他日官吏来摧租。米无麦无。被当当，被当当，河枯田岸高于嶂。三步四步五步车，咿咿哑哑声不畅。一步车五人，人人各殊状。瓶中米麦久已空，出无腰襦入无帐。亦知性命悬须臾，且向中田谋馌饷。被当当，被当当。"}