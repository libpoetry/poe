{"id":"1205532","title":"摸鱼儿","dynasty":"元","author":"张翥","text":"记苏台、旧时风景，西楼灯火如画。严城月色依然好，无复绮罗游冶。欢意谢。向客里相逢，还又思陶写。金尊翠斝。把锦字新声，红牙小拍，分付倦司马。繁华梦，唤起燕娇莺奼。肯教孤负元夜。楚芳玉润吴兰媚，一曲夕阳西下。沉醉罢。君试问、人生谁是无情者。先生归也。但留意江南，杏花春雨，和泪在罗帕。"}