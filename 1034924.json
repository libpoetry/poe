{"id":"1034924","title":"四川茶马牛宝章修扬子墨池以书索题咏","dynasty":"宋","author":"魏了翁","text":"子云一去千馀载，惟有成都墨池在。草玄此地是邪非，玄文今在人谁知。虽逃刘歆酱瓿阸，鼠壤蛛窠蠹鱼宅。岂无学者工探求，不讥僣圣几赘疣。自从马邵造玄域，晁氏谱之张氏翼。亦云察矣人犹疑，试为诸老申其辞。易书广大包天地，辞变象占都一致。世儒造入各不同，有一于此均为功。况于易玄互相发，不同之同真善学。历家中首先黄钟，虽以坤复为初终。纪日天正始牛宿，又以日星分左右。起从冬至易玄均，玄意欲取臣承君。易书八八而用七，玄文九九而存一。易分六位中二五，臣志上通君下取。玄以一五而为中，君道君尊臣代终。玄文主日易主岁，易书为经玄为纬。谓玄于易地承天，就中邵子尤知玄。或云玄准卦气图，是图疑亦非圣书。岂知中复与咸遇，乃是阴阳自然数。或云玄仿太初历，黄钟之分八十一。岂知虚三与虚九，其数虽同其法否。或云玄象宗浑天，浑天方象包于圆。岂知兼用盖天说，盖以舆地承纯乾。易虽无玄不为阙，易更得玄滋有发。且如河图与洛书，发挥道数无遗馀。后来支干及声律，运气参同至太一。与易并行人不讥，千岐万辙同一归。况玄于易同而异，何独于玄苦讥议。子云之师曰林闾，鹤山之下谁其徒。自翻机杼作生活，律历图书无不合。若非马邵晁张伦，后世几无扬子云。后世子云今继作，而此玄文终寂寞。空馀绘象与棠阴，聊与文士供嘲吟。"}