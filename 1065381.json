{"id":"1065381","title":"次韵刘省元希范题孙伯温舫斋","dynasty":"宋","author":"吕颐浩","text":"昔年曾伴江湖客，泛宅浮家烟水阔。兰旌桂棹去夷犹，醉吟烂赏湖山色。即今别来四五年，渔蓑烟艇想依然。驱车终岁走尘土，梦魂犹在苕霅间。主人好事谁能敌，凿藓诛茅开一室。宛如画舫到江南，左列图书右经籍。嗟予踪迹若飞蓬，笑谈偃息幸相从。有时睡觉惊四顾，恍然身在船窗中。经营雅协沧洲趣，祇欠云涛破烟雾。萧萧风雨夜深时，忆著扁舟横野渡。羡君腹大饱诗书，笔端摛藻飞琼琚。行看乘槎犯牛斗，吾知此舍真蘧庐。"}