{"id":"263383","title":"冯汗老用雪字韵赋诗寄予，兼怀黟县胡君敬庵","dynasty":"现代","author":"方守敦","text":"几闻鹤语尧年雪，古调不弹广陵绝。祖龙祸起烧诗书，刑市终堪李斯裂。可堪覆灭到神圣，刍狗寒儒谁复屑。落落无侪冰雪人，江北江南聊点缀。冯公白首道心清，胡子闇修易理彻。豺狼丛中发啸歌，如此清风两不缺。鲰生偃蹇龙眠嵔，心伤地灵失人杰。故人道远梦魂殷，佳句缄来性情洁。未须叹息吾道非，因风更发长沙热。"}