{"id":"941202","title":"谢朱宰赋南园二十韵","dynasty":"宋","author":"陈宓","text":"先君昔归老，手自植六梅。结亭在人境，尺地阳春回。岂无林塘胜，可以榭与台。自云饱世味，一室足欢咍。朝诗坐亭上，暮月行徘徊。旁观笑不足，独酌兴攸哉。清风去倏远，湫隘成鹿埃。经营五亩地，得此城南隈。凿池寿水绕，开堂壶山来。脩竹翠成幄，低花锦繁堆。虽无亭馆巧，颇适疏散怀。尽日避车马，一径荒莓苔。有惭邑大夫，政成此衔杯。落叶风扫溉，山禽喜毰毸。哦诗动深谷，草木声喧豗。此邦渐惠泽，耆艾到提孩。独此小园植，秋芳迟君开。唯梅最辱爱，有句高崔嵬。青玉不足报，愿公坐中台。桃李满天下，绿野追唐裴。"}