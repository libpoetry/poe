{"id":"1071589","title":"尽心堂为张丞相题","dynasty":"宋","author":"汪藻","text":"道林岳麓天下无，下有万顷之重湖。群山奇变水清泻，紫气合沓来中区。张公扶持宇宙了，天与此境为公娱。烟云冲融几席上，幻出百态供朝晡。那知公亦寓焉耳，胸中炯炯如冰壶。平生忠孝心铁石，不磨要与兹山俱。向来卜筑营草木，汲汲可笑平泉愚。何如坐以眼为界，卷藏云梦吞衡巫。主人归来头正黑，剑履未给黄门扶。我虽忘世世不尔，唾手行取东西都。谁云古今不相及，今见谢傅东山图。"}