{"id":"537077","title":"题海日图赠刘司马","dynasty":"明","author":"王世贞","text":"天鸡叫沈碧，金波腾太阳。煜若万珊瑚，回光射扶桑。中有三老人，白发何昂藏。竞手海屋筹，兼携华封章。昔逢百六天地荒，长鲸吸海海欲狂。一书尽护诸校尉，片檄立散千馀皇。功成肯落鸱夷后，酒船茶灶无不有。葵藿虽悬捧日心，衡荆且袖澄清手。蓬莱仙人王子乔，中年瓠落仍萍漂。挽君鹏背且轰饮，看君水击抟扶摇。"}