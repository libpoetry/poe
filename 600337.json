{"id":"600337","title":"送翟从先布衣奉母还粤","dynasty":"明","author":"王弘诲","text":"驱车远游燕，言念高堂母。母依白下门，儿向华阳里。天涯一为别，悠悠嗟陟屺。岂不志桑蓬，胡能忘菽水。越鸟何依依，江鱼何瀰瀰。瞻云千里思，返驭从兹始。回睇黄金台，千秋犹下士。母在未许人，长揖谢知己。潞渚动轻帆，南风一何驶。入门相慰藉，一惧还一喜。愿言息蓬蒿，请学于陵子。"}