{"id":"1129115","title":"颂古十四首","dynasty":"宋","author":"释可湘","text":"右胁翻身已怪哉，那堪便解舞三台。做模打样无端甚，宁免傍观臭口开。当堂据坐宝花床，真相从来本自黄。百万参徒谁不见，何须重把紫金妆。灵山结舌举花枝，迦叶难瞒展笑眉。接响承虚到今日，儿孙棒喝竞交驰。覆水难收满竺峰，如何临死更摩胸。说无说有成生灭，并付春风一梦中。鞭影非惟示阿难，敲空作响孰知还。当时未必皆良马，应妒清风起赤幡。拨开日面与月面，彷佛前三及后三。病在膏肓重爝艾，昏兜院主可无惭。望见毗耶彼上人，十中有九丧精魂。只消一个浑崙石，打破群贤不二门。千年相逐太无知，你道金刚齐是谁。如是住时休说破，从教老汉自生疑。七处徵它天外天，毫光直射阿难肩。瞿昙忒煞怜儿切，逼得鲇鱼上竹竿。还还还后更无还，一个闲人天地间。昨夜大虫遭虎咬，皮毛落尽体元斑。不向经头识本真，纸堆讨甚法王身。未开梵夹承当去，免作循行数墨人。有句无句藤倚树，大似旱天开水路。正当树倒与藤枯，看看平地波涛注。上树垂机值虎头，自知覆水已难收。犹能觌面呵呵笑，转却三春作九秋。三番痛棒打驴腰，直往高安一款招。急水滩头翻巨浪，信知家富小儿骄。"}