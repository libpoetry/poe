{"id":"903329","title":"酌道傍古松下钱王水对山绝顶微露塔尖闻有僧院名益钱","dynasty":"宋","author":"张镃","text":"山围当车巾，佳兴坌满前。盘松俨如画，盖叠疏萝缠。沙平恰席许，坐荫宜铺毡。扶筇瞰根穴，湛碧泓寒泉。霏空雨方来，众绿争欣然。炎销道旁地，此倍凝阴烟。摩挲复漱涤，毛骨俱澄鲜。轮囷复清冷，肯受代谢迁。何必绝尘世，高洁自永年。钱王德民深，姓氏水为传。遥瞻窣堵坡，背立苍峦巅。人言有废寺，欲到愁攀缘。诸天散香华，顾我应恻怜。被役不为饥，凡质何繇仙。"}