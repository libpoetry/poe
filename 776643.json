{"id":"776643","title":"读书灯","dynasty":"清","author":"许梦青","text":"鸡窗独坐每邀君，继日空成不世勋。只眼遍窥天禄秘，寸心尽照石渠文。人誇暗室光明地，我道熙朝纠缦云。还有馀辉能射斗，压低剑气夜中分。白地光明是我师，忆来有味是儿时。辛勤到底无人识，甘苦唯应让子知。一点丹心星耿耿，千秋青眼月迟迟。夜阑还得生花梦，曾见文通绝妙词。"}