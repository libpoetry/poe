{"id":"838981","title":"乙卯菽庄修禊","dynasty":"清末民国初","author":"许南英","text":"天地役閒人，随时任歌啸。上巳集菽庄，招邀及同调。是日天气清，淡云敛灵曜。绝早新雨来，晌午旧雨到。童冠四十人，联袂恣游眺。一路草木生，迎门花鸟笑。潮声撼楼头，宿霤穿山窍。灵镜吸人影，雅集图惟肖。有如此胜游，触境皆诗料。主人兴未已，分韵各推敲。罚捐金谷严，诗步西园好。作叙传来兹，愧非王逸少。"}