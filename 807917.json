{"id":"807917","title":"贺新郎  诸城李渭清赠我以龙须数茎，同曹舍人实庵、陆编修义山、沈大令融谷赋。余箧中旧有虎须，故篇中及之","dynasty":"清","author":"陈维崧","text":"猛性何曾改。记当年、元黄血战，怒涛澎湃。一自海风吹阵破，神物居然颓惫。冷笑煞、纷纷虫豸。失势人豪多类此，有项王刎死田横败。也一样，归菹醢。虎须旧惯装腰带。是铜峰、猎徒脱赠，为防百怪。长恨此生谁配尔，瑜亮相遭宁再。忍竟使、淮阴伍哙。今日两雄都入手，便山魈、水蜮逢何害。况自有，吾髯在。"}