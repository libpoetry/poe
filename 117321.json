{"id":"117321","title":"送翟公巽赴中书舍人","dynasty":"宋代","author":"张耒","text":"韩筋柳骨世不闻，翟公笔力回千钧。十年声名满四海，淮阳邂逅双朱轮。老翁空疏亦何有，察公于我意甚真。高谈亹亹云汉上，一扫阘茸如灰尘。夜光明月不计数，坐使衰弊生精神。恨无金玉相报答，还家三叹嗟我贫。青灯论文夜未分，晓闻门外送使君。问君舍此去安往，紫皇诏归侍玉宸。锋铓发硎断犀象，好为明主裁丝纶。论思献纳乃其职，况公之意常在民。追还三代旧风采，主以事实致此文。圣君贤相有美意，笔端与物为阳春。"}