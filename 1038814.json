{"id":"1038814","title":"劝酒行","dynasty":"宋","author":"张方平","text":"众客醉归杯席阑，有客不醉坐长叹。不醉长叹客何苦，请以眼前近事观。客见南迁丁晋公，拥旄秉轴天禧中。昔岁羁游客此宇，穷秋萧索随飞蓬。渐达得意忘旧困，手提国柄矜权雄。矜权未足俄南窜，青衫白发穷衰翁。向者枯荣试回省，何异春宵梦一终。人事纷纭似飞絮，钟漏声中朝复暮。且脱鹴裘换酒来，与子相从醉乡去。"}