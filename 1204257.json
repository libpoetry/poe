{"id":"1204257","title":"满庭芳 赞道释寄助缘庐公武德","dynasty":"元","author":"刘处玄","text":"释氏禅宗，老君道祖，吕钟海蟾明天。重阳立教，东海阐良缘。唯度丘刘谭马，分异□、王郝先传。将来去，十洲仙会，霞友性团圆。成仙。非难易，行修八百，功了三千。待天书紫诏，性命完全。要出阳阴之壳，常无染、万物无愆。真了了，龟蛇蟠绕，阴尽去朝元。"}