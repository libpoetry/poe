{"id":"686654","title":"再至居庸二首","dynasty":"明","author":"边贡","text":"塞口重关惬素闻，壑烟岚雨镇絪缊。雄吞巨海山形断，秀压中原地脉分。锁钥还须寇丞相，长城不用李将军。倚窗时送东南目，双阙蓬莱五色云。山云冉冉石垂垂，公暇焚香晚对宜。窥牖乱峰青似戟，穴城孤涧白于丝。人家高下缘蹊见，风气寒暄入塞知。凭语抱关休偃仰，云中日夜羽书驰。"}