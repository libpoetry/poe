{"id":"810556","title":"恭跋中宪大夫常理斋先生传后","dynasty":"清","author":"马思圣","text":"讴歌德义自尧封，家世由来有政声。读竟一编心胆发，名流写得状如生。长白词宗蜀郡师，孤峰围绕乱妖旗。丈夫一死宁虚掷，想见提刀跃马时。浣花千载拜忠祠，父老春秋莫更悲。溪水沈沈明月夜，定将工部细论诗。金川铭勒十年馀，都下犹传昔岭初。汗简例应伸特笔，丹心炳炳武功书。"}