{"id":"1202651","title":"木兰花慢 寿陈公望","dynasty":"元","author":"王旭","text":"问东原豪杰，先屈指，到元龙。看潇洒风标，汪洋学海，磊落词锋。沂川几回来往，把乾坤、歌入舞雩风。妙理鸢飞鱼跃，尘心雪化冰融。梅花香外岁寒松。高节谢春容。有千岁神膏，扶君寿质，阅世无穷。仍呼九天鸾鹤，与王乔、相约叩琼宫。但使飞霞佩在，宁愁白玉堂空。"}