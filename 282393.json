{"id":"282393","title":"游龙井度风篁岭寻烟霞石屋诸洞经理安寺晚至虎跑泉","dynasty":"现代","author":"金天羽","text":"武林四月山泉凉，千山万山茶树香。泉流竹根鸟呜谷，阴岭阒闭阳崖张。我行先叩龙井寺，石幢花影风飘飏。龙泓水泉隐山曲，丛篁老树跨石梁。松枝活火煮石铫，瓶笙幽咽闻宫商。云腴露蕊粉瓷碧，禅榻乍梦蘧蘧长。梦行忽度风篁岭，西湖倒景浮林光。烟霞石屋两古洞，奥衍旷朗各擅场。佛狸中原侈佛教，造像祈福镌金堂。伏龙乾虎杨大眼，太妃孙宝王元详。道略五百更精绝，佛岩摩厓举国狂。靖康覆社马渡江，士夫憔悴皈空王。千斤万指病山骨，坐令翠壁生痏疮。鬼花献媚佛含笑，士女瞻拜誇明妆。山回谷转理安寺，高楠巨竹山遁藏。碧天无缝青嶂合，乾坤一色疑混茫。老僧曾作宰官梦，诞登觉岸凭慈航。文士结习未捐弃，法书名画收琳琅。虎跑泉当石屋面，樵风吹上松柏冈。谷泉澌澌响佩玦，香茗纂纂装筠筐。东南六泉我品七，此游风味当难忘。山钟摇暮下坡去，雷峰塔挂斜阳黄。"}