{"id":"1106946","title":"秋霖二首","dynasty":"宋","author":"王禹称","text":"秋霖过百日，岁望终何如。嘉谷就穗生，茁茁垂青须。宿麦未入土，大田多泥涂。河阔不辨马，原高恐生鱼。时政苟云失，生民亦何辜。雨若是天泪，天眼应已枯。山云百日雨，山水十丈波。田畴与道路，一夕成江河。巨石大于瓮，吹转如蓬窠。夏旱既损麦，秋潦复无禾。津梁尽倾坏，商贩绝经过。斗米二百金，吾生将奈何。安敢比夷齐，愚圣不同科。应如元鲁山，饿死深山阿。"}