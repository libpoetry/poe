{"id":"943708","title":"再次韵寄杨宰","dynasty":"宋","author":"陈造","text":"小家作活鱼脱渊，凶歉之备渠能先。劳勤颇似抱瓮叟，安得心数如计然。人方渴羌欲沽水，龙公睡足那容巳。怒捲淮江作飞雨，旱魃潜藏蝗蝻死。令君丘祷亦鲁雩，天心默随人意孚。百里旄倪歌载涂，我亦饱饭竟潜夫。今君岂复池中物，中年墨绶人称屈。高郎小邑径刺史，老子贺书当不日。"}