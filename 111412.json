{"id":"111412","title":"观鱼亭·有亭翼然山之阿","dynasty":"宋代","author":"汤汉","text":"有亭翼然山之阿，源头活水养鱼多。云山四面如画图，金梭上下光相摩。池上木深阴翳地，池下荷生香扑鼻。携酒邀朋池上观，圉圉洋洋真得意。咄，东海鲤，南溟鱼，自信时人莫浅窥，神灵岂是池中物。变化成龙会有期，一朝烜赫雷声壮。翻身直透三层浪，扬鬐鼓鬣横千丈。"}