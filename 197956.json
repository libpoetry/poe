{"id":"197956","title":"过澶州感事","dynasty":"宋代","author":"李复","text":"孙村黄河决北流，北使年年过澶州。澶州两城战格尽，七十余年废不修。昔岁契丹倾国起，欲投马箠渡河水。烽火夜夜照前殿，殿前群臣色如死。心忧社稷输至忠，殿上只有寇相公。默使敌计堕吾计，独屈黄屋亲临戎。敌惊溃奔虎北门，从此愿讲兄弟亲。平时危冠尽肉食，一旦仓猝方见人。"}