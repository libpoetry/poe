{"id":"722488","title":"题王给谏乌丝红袖图","dynasty":"明末清初","author":"屈大均","text":"芙蓉无数水中开，化作鸳鸯七十来。争爱夕郎辞赋好，持笺一一向琴台。太华仙人鲁女生，三千玉女不知名。何如少华黄门客，解和诗篇有丽英。西从西岳至罗浮，诗满天边二石楼。五色仙禽多狡狯，麻姑教向使君求。斑骓携得素馨花，陆贾风流映汉家。一片罗阳歌舞石，看君飞满笔端霞。"}