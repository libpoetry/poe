{"id":"1132027","title":"和许簿牡丹二首","dynasty":"宋","author":"薛季宣","text":"天与花王化日舒，可堪买酒共提壶。荒凉洛苑芳菲甚，落寞扬州气味殊。倾国几迷狂舞蝶，还钱不得迅飞凫。清愁怀抱多春感，一苇悬知此意无。清江不解蹋长芦，闷向花前问玉壶。秀色可餐谁是伴，浓装独立自应殊。醉倾镜外归钟酒，飞尽人间几血凫。多占春风称第一，檀心知有谢来无。"}