{"id":"951251","title":"高宗皇帝韦杜三诗御书赞","dynasty":"宋","author":"岳珂","text":"古者赋诗，惟以言志。或陈卒章，或摭首意。惟圣秉箓，启于多艰。北乡之悲，銮舆未还。岁时顾瞻，雪涕凝伫。宸毫寄心，亦或有取。惟唐二臣，一唱一酬。节物感怀，下笔不休。西清燕閒，念此夐隔。郁乎居南，凄其望北。璧跗琅钮，舒卷龙笺。白云其翔，契阔十年。臣之管窥，尝读国史。曹勋衣襟，洪皓幅纸。或恸或泣，或命以官。或间持书，或使问安。玉音琅琅，具记青汗。宜其注思，感此归雁。三诗之作，迭写杜韦。社日二篇，独书前诗。昭哉圣情，如古之赋。迄其弗偿，徒切舜慕。霜露之履，谁无此哀。止或尼之，谓之何哉。是帖之传，式媲遗训。敌忾于王，见者必奋。"}