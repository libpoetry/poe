{"id":"405228","title":"人月圆 庚寅八月十三日词社同人于稷园作中秋预集","dynasty":"近现代末当代初","author":"张伯驹","text":"相看座上须眉古，我亦鬓成霜。楼台寂寞，承平回首，莫问霓裳。金瓯依旧，浮云便有，不碍清光。酒如长满，人如长聚，老也无妨。将圆已放圆时彩，更不待团圞。芳华豆蔻，娉婷恰似，好好当年。秋光几易，贞元人老，殿阙依然。及时须赏，阴晴难定，欲买无钱。秋光何似春光好，见月易思家。忘年俦侣，青衫白发，同是天涯。宫城咫尺，红墙一水，银汉微斜。嫦娥不识，人间兴废，几换繁华。"}