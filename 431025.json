{"id":"431025","title":"翠楼吟 秋夜","dynasty":"近现代","author":"刘鹏年","text":"坠叶鸣霜，疏花颤雨，幽斋夜寒初凝。閒愁千万绪，半输与、缓斟低咏。青灯掩映。渐更鼓声声，残砧相应。何堪听、乍能成寐，又频惊醒。细省。哀乐中年，早鬓丝偷换，倦窥明镜。龙泉频自抚，怕英气、寻常消尽。萍踪谁定。只结习难删，鸿泥留印。流光迅。隔江梅柳，暗传春信。"}