{"id":"1122223","title":"送程道大归新安兼简宪使卢处道学士四首","dynasty":"宋","author":"俞德邻","text":"倦客思归整旆鞍，班荆祖道驻江干。浮云流水别离易，明月清风会晤难。携妓东山须载酒，上书北阙莫求官。诸公衮衮君休羡，得马还将失马看。十年故国黍离离，一日翩然赋式微。儒服政怜山鸟怪，机心何独海鸥飞。山中朝露閒观槿，岭曲春风自采薇。苍狗白衣从变化，是今非昔昔谁非。我生惭愧贾胡留，暮鼓晨钟复报秋。万里桥南存旧宅，十年客舍尚并州。青山是处堪埋骨，白发新来渐满头。此日送君何限意，长江万折有东流。戋戋束帛贲丘阿，有几英雄入网罗。少室山人徵不起，贞元朝士已无多。声光赫奕埋轮使，音调凄清扣角歌。倾盖相驩应恨晚，乔松千尺有丝萝。"}