{"id":"698357","title":"乙亥春日","dynasty":"明","author":"凌义渠","text":"黯黯城隅结午阴，风花过眼弗堪寻。依方觅睡犹嫌浅，挈伴寻山未觉深。不少讹言姑妄听，且随浩劫学安心。诗人握粟诚何意，出处无凭匪自今。也知理乱数难争，人事乖违私未平。何地从容承日影，普天毕剥战秋声。魂依蒲稗沟边骨，泪湿胭脂马上情。直逼寝园堪恸哭，兵戈无乃太纵横。垂戒由来叹积薪，徐思致变岂无因。官须刻急方称健，人到流亡始疾贫。白屋按戈嗔作语，圜扉入夜冷飞燐。缓刑薄税寻常药，聚口攒眉容易陈。迟日端居亦鲜欢，人情蹙蹙太无端。农乎失业争投耒，士也忧时愿解冠。见说趋朝诚孔亟，忍云藏野已粗安。天心伫望时来复，气绕中都龙正蟠。"}