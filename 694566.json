{"id":"694566","title":"漫题二首","dynasty":"明","author":"陈献章","text":"日月逝不处，奄忽几华颠。华颠亦奚为，所希在寡愆。韦编绝《周易》，锦囊韬虞弦。饥餐玉台霞，渴饮沧溟渊。所以慰我情，无非畹与田。提携众雏上，啼笑高堂前。此事如不乐，它尚何乐焉。东园集茅本，西岭烧松烟。疾书澄心胸，散满天地间。聊以悦俄顷，焉知身后年。仕者必期通，隐者必期高。麋鹿或可群，肉食安可饕。圣人履中正，白首济川舠。悠悠荷篑者，果识圣心劳。浮云驰白日，黍稷生蓬蒿。饭蔬食饮水，曲肱谢游遨。汶上去不顾，陋巷贫绝交。徒闻武城宰，割鸡以牛刀。"}