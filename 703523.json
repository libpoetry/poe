{"id":"703523","title":"留别余澹心二首","dynasty":"明","author":"释函可","text":"春风犹滞秣陵关，晓梦先飞黄木湾。弟妹可能存世上，笑啼徒自向人间。三年不见云中信，一钵终归何处山。最是与君情不薄，悠悠去住两难删。敷天处处谷为陵，剩水残山见老僧。乞得一餐常自足，饶他百事总无能。关心独有池生草，白首何堪鼠啮藤。归去把茅诗卷在，思君常剔佛前灯。"}