{"id":"815510","title":"满江红 寿禾中严质人","dynasty":"清","author":"徐釚","text":"甲子重开，看双鬓、丝丝记取。休回首、高歌亢节，壮怀几许。击碎唾壶冰一片，蠹残书卷香千缕。待葛巾、野服友柴桑，翁为主。君平肆，谁堪与。子陵钓，空延伫。指南山作寿，苍崖高踞。华萼堂中迷昼锦，鸳鸯湖畔看烟雨。但芒鞋、竹杖偏山川，无他语。彩鹢初停，柳塘外、碧波新涨。更堪喜、寒山夜半，钟声无恙。诗句自疑湘水阔，赋心却在梅花上。愧书生、餐字顿忘饥，神仙饷。抚瑶瑟，清音漾。最难和，高山唱。况新愁未洗，旧愁重酿。踯躅未能摹俊鹃，伶仃窃愿支筇杖。看穷途、俛首欲无言，萧骚状。泪洒江干，添几尺、桃花春涨。想别后、篷窗千里，布帆无恙。忽寄短书看未了，重挑离恨眉尖上。感君情、缕缕几千言，江鱼饷。忆昨岁，萍踪漾。恰相遇，同欢唱，更吹箫市里，垆头沽酿。玩世吾从方朔醉，登山君觅卢敖杖。到而今、去住总飘零，真无状。十里芜城，风景异、漫天飞雪。叹半载、蹇驴皂帽，空弹长铗。雁字不传云外信，梅花正忆窗前月。望乡关、咫尺路偏迷，堪呜咽。画虎志，终消歇。雕虫手，遭摧折。笑寒宵拥被，鹿裘如铁。世态何须防面冷，丈夫原不因人热。看热肠、清泪几销磨，英雄血。"}