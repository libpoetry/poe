{"id":"918144","title":"嘲贾似道","dynasty":"宋","author":"汪宗臣","text":"贾秋壑，魏公爵，台州鬼，扬州鹤。气盈色骄逞才略，欺天罔人无愧怍。帷幄不能筹，金汤弗能作。费尽世间铁，铸此一大错。关子形模贾字同，生儿德祐纪元中。甚惭婴杵心莽卓，十可斩书真谔谔。锣声三下东江头，铁鞭一挥南海角。假贾伪魏至于斯，呜呼似道道奚若。宋亡感激忠义多，遗臭如君枭獍恶。"}