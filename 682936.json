{"id":"682936","title":"答石城奉常六十自述之作四首","dynasty":"明","author":"尹台","text":"枢副中年已弃官，步兵长放酒杯宽。从知黼阁持衡贵，未换绳床隐几安。何地不宜扶老杖，几人能贱进贤冠。输君密罢任公钓，閒戏珊瑚碧海竿。白发怀人思不禁，旧游朝士不抽簪。夷门谁引侯生辔，洛市徒誇季子金。天远兰丛翳浚谷，岁残木叶下空林。后凋松柏知能耐，暗阅风光若处深。盈虚久向樽罍失，来往兼于杖履轻。白傅自耽香社好，王丞况筑辋川成。身辞北阙朋游少，家傍南山语笑清。见说餐霞曾受诀，夙心元与赤松盟。庭交杂蕊垂新锦，户荫疏榆点细钱。杜老诗篇浑遣兴，尚生婚嫁秪随缘。东征校尉愁蛮瘴，北伐嫖姚畏虏烟。老去高阳厌奇画，不妨长共酒徒眠。"}