{"id":"745716","title":"记爨使君碑十二韵","dynasty":"清","author":"龚鉽","text":"第一滇南石，无双庆道碑。建宁传胄远，庸蜀定迁迟。四姓崇乡望，千柯振本支。绍班爰采尔，氏爨实因之。世擅龙骧号，身丁狼暴滋。南中仗磐石，天邑仰风仪。纯懿清明扇，英雄高略姿。昼游曾衣锦，寝疾遽骑箕。铭既空千古，珉应重一时。文章真汉晋，字体亦繇芝。我幸临模在，仍当奕祀垂。阮公犹保护，书派此宗师。"}