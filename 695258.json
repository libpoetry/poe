{"id":"695258","title":"楚使来聘二首","dynasty":"明","author":"林光","text":"斯文衡鉴愧多贤，云水天催未了缘。衡岳风光劳梦想，洞庭秋色可谁专。直期心醉千山景，不用诗留万口传。何处明珠偏照乘，试留吾网白重渊。三千里外币书来，老眼湖南又一开。游走自知山有债，搜求谁道世无才。微官薄禄终何补，大地名花本欲栽。半幅秋帆乘远兴，洞庭江汉梦相催。"}