{"id":"1121931","title":"司马温公挽词五首","dynasty":"宋","author":"范祖禹","text":"伊吕为时耦，夷齐得圣清。精忠贯日月，至行格神明。微物沾仁泽，穷荒服德名。须知千载后，瞻仰重嵩衡。文母扶皇运，成王绍庆基。萧公翼左右，裴相系安危。共恨登庸晚，俄成殄瘁悲。旂常纪勋业，长与日星垂。上相经纶日，群生化育中。初开仁寿域，重立太平功。海宇还淳俗，朝廷复古风。英灵在王室，应佑宋无穷。尽瘁忧民瘼，孤忠简圣心。忘身甘首疾，报国竞分阴。天夺杨公速，人思召伯深。秋风咽笳鼓，行路泣成霖。自昔龙门峻，叨蒙国士知。紬书陪太史，问学仰宗师。一纪依林壑，千秋隔履綦。馀生愧簪绂，无路送灵輀。"}