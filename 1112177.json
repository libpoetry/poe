{"id":"1112177","title":"漱玉斋前杂卉皆龙图王至之所植各赋一章凡得八物或赏或否亦应乎至之意欤遂写寄至之 牡丹","dynasty":"宋","author":"宋祁","text":"压枝高下锦，攒蕊浅深霞。叠綵晞阳媚，鲜葩照露斜。移植自西南，色浅无媚质。不竞灼灼花，而效离离实。红白相嗣繁，色纯香亦浅。相对庭户间，俗尚焉能免。修茎无附叶，繁萼攒庭首。每欲问诗人，定得忘忧否。有名见郑风，今赏异畴日。采花当采根，可能治民疾。脩脩稍出类，辞卑不肯丛。有节天容直，无心道与空。纤茎寒始密，秀叶晚逾滋。芳意君须识，群葩摇落时。不枝惟叶茂，无干信中空。所以免摧折，为依君子风。"}