{"id":"524663","title":"初至全州","dynasty":"明","author":"顾璘","text":"跋涉既累月，始闻及清湘。长风卷舟幕，忽见湘山苍。黄发数老叟，迎予具壶浆。面色颇黧瘦，草际各跄跄。拜起问生理，辄言困兵荒。云望使君至，冀免沟壑殃。我闻老叟言，垂涕意彷徨。比岁牧梁宋，兵戈剧流亡。逮此越万里，民瘼乃同方。忆昔始观国，徒行不赍粮。皇舆非改辙，惠泽恒汪洋。闵兹丰俭故，所罪吏非良。噬肤遂及髓，割肉救疮疡。天高不能愬，仰失日月光。矧予既朽废，岂有仁风扬。登途入城府，恻恻心自伤。"}