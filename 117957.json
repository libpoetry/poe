{"id":"117957","title":"雪中访王定国感旧","dynasty":"宋代","author":"苏辙","text":"昔游都城岁方除，飞雪纷纷落花絮。径走城东求故人，马蹄旋没无寻处。翰林词人呼巨源，笑谈通夜倒清樽。住在城西不能返，醉卧吉祥朝日暾。相逢却说十年事，往事皆非隔生死。惟有飞霙似昔时，许君一醉那须起。兰亭俯仰迹已陈，黄公酒垆愁杀人。君知聚散翻覆手，莫作吴楚乘朱轮。"}