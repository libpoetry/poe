{"id":"1096406","title":"中秋月","dynasty":"宋","author":"释居简","text":"月是寻常月，云胡迥鲜洁。老火日就灺，尽扫群阴屑。三万顷天秋作底，连天灏气清如水。金波炫转光流澌，团团曷若初学眉。玉虹跨水腰百围，翩然飞佩湖云低。尺箠缓把单于笞，且复鞭虹随月飞。月中先枝少年日，老蟾老兔曾相识。镜里功名两鬓青，却碾冰轮洞八纮。"}