{"id":"1232985","title":"长门怨","dynasty":"元","author":"周巽","text":"金闺月色暗，玉树霜华寒。户外珠帘捲，时时望翠銮。还闻觞王母，池上宴将阑。甘露和玉屑，恩疏那得餐。昔为上林花，今为荒原草。草自近来枯，花能几时好。妾心君未知，君宠妾难期。宁食莲中菂，休牵藕上丝。不愁娥眉妒，常恐神仙误。君如天上龙，妾如草头露。长门夜未央，月阙近清光。新怨长相结，旧恩终未忘。"}