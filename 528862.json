{"id":"528862","title":"江南行","dynasty":"明","author":"陆深","text":"仆本江南士，请歌江南篇。江南佳且丽，沃野多良田。道旁采桑女，湖中木兰船。礼让季札后，文学言偃前。昆山产良玉，自古盛才贤。东通沧海波，西接阖城烟。既饶鱼稻利，复当大有年。登眺何郁郁，井市互纠缠。商贾竞启关，逋流愿受廛。使君楚邦彦，敷治若烹鲜。新从天上来，端坐理徽弦。齐民本同性，嗜好贵有先。谷中自虚旷，岂曰声难传。酌酒听我歌，我歌慎勿谖。"}