{"id":"1002832","title":"游金山寺作","dynasty":"宋","author":"曾巩","text":"候潮动鸣橹，出浦纵方舟。举箔见兹山，岿然峙中流。朱堂出烟雾，缥缈若瀛洲。十年入梦想，一日恣寻游。屐履上层阁，披襟当九秋。地势已潇洒，风飙更飕飗。远挹蜀浪来，旁临沧海浮。壶觞对京口，笑语落扬州。久闻神龙伏，况睹鸷鸟投。行缘石径尽，却倚岩房幽。颇谐云林思，顿豁尘土忧。昏钟满江路，归榜尚夷犹。"}