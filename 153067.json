{"id":"153067","title":"次韵何子楚食樱桃","dynasty":"宋代","author":"沈与求","text":"轻衫骏马飞弹丸，上林花开纷绣团。御廚赐笋未解箨，山樱亦复登金盘。宗庙荐新勤玉路，凡果纷纷不论数。风清日美雨丝收，朱实烘春燃绿树。筠笼采撷价万钱，北人羊酪雅所便。自从燕罢曲江曲，五湖十载身回旋。已作孤蓬任流转，万颗徒劳野人献。故无清梦大明宫，醉倚酡颜浮玉碗。"}