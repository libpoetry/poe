{"id":"1122233","title":"戏简友人二首","dynasty":"宋","author":"俞德邻","text":"百年何处筑菟裘，又向周南叹滞留。砧韵但能凄客枕，雁声浑不到歌楼。江湖展转鱼千里，今古驱驰貉一丘。回首金焦渺何许，潇潇风雨使人愁。茅斋蓬鬓静编蒲，谁使担簦问客途。万里晴云离塞雁，一天明月绕枝乌。羁愁浩渺夜将半，诗思凄凉岁欲徂。却羡故人沉醉处，红楼红粉拥红炉。"}