{"id":"195167","title":"又坐隐辞·快马疾驰","dynasty":"宋代","author":"戴表元","text":"快马疾驰，不如徒步。多金善贾，不如躬耕。日食八珍，不如强饭。封侯万里，不如还乡。我观古来丈夫子，何用桑弧蓬矢射四方。苏秦生为六印役，主父死愿五鼎烹，不如诸葛草间谈管乐，陶潜醉裹傲羲皇。南面之尊何如於据梧之贱，环辙之智无预於荷蓧之狂。高冈峻谷久亦变，青天白日书夜行茫茫。胡为忧愁浪自苦，百年齿发谁得长坚强。不如掩关扫迹成坐隐，清斋永日一炉香。"}