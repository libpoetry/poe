{"id":"898083","title":"寄陈九","dynasty":"宋","author":"张耒","text":"别来常思君，无异饥待哺。如何偶相逢，握手复告去。念初别子时，芳草才及屦。天时不可留，再见岁云暮。出门怪子瘦，告我困道路。飘飘千馀里，陆走复水溯。古来黄金尽，壮士色亦沮。斯人独何少，乃有衣食虑。才高穷不怨，志大贫若富。吾将告君理，子其听我布。人生不终穷，否泰亦有数。子其保所有，锥颖囊必露。古来立功名，其始不无忤。得难失自寡，进锐退亦遽。念君归海濒，谁与朝夕聚。我方困而学，每冀朋友助。一从城北归，梦魂见已屡。愿因南来者，时以尺书寓。"}