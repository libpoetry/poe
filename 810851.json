{"id":"810851","title":"怨王孙 和漱玉词","dynasty":"清","author":"王士禛","text":"碧天云晚。绿梧小院。帘额花轻，烟眉柳断。珠泪裹寄谁传。渍红绵。愁多自觉春相惹。怕相舍。则索厮守也。红窗刀尺初罢。银汉西斜卜灯花。画阁清悄。情思懊恼。旅雁生秋，哀蛩饯晓。叶底渐减蕉红。怯西风。莺花步步郎行处，将梦去。欢侬忍相负。楼头望断，千里思化春云。远随君。"}