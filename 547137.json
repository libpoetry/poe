{"id":"547137","title":"亭山洞歌上周师七十生辰","dynasty":"明","author":"于慎行","text":"岱宗西来未了青，结作秀山山似亭。亭坳石洞何窈窕，千峰万峰罗作屏。山翁少时隐山麓，数椽桃花源上屋。鹖冠凭几暮云生，牛角挂经春雨足。偶然随牒入燕城，博士惊传墨绶荣。赤县郎官原应宿，兰台循吏早书名。人间月旦吾何有，那能折腰为五斗。抛却河阳县里花，归来彭泽门前柳。山中回首隔风尘，绿发方瞳白袷巾。烟霞半结游仙侣，弧矢还逢献寿辰。此时凉飙入户牖，华轩松桂参差茂。有孙能采泽宫芹，有儿能致宜城酒。银河耿耿月上钩，座客谁者飞觥筹。同游门巷多苍藓，旧学生徒已白头。请翁拍浮莫辞满，人生七十古亦鲜。试探洞里玉函书，海水何时复清浅。"}