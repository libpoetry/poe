{"id":"1112669","title":"晚春初夏八首","dynasty":"宋","author":"张耒","text":"阴阴夏景变馀春，清晓园林未有尘。日日东风欺弱柳，鹅黄吹尽作青云。少室山前日日风，望嵩楼下水溶溶。卷将春色归何处，尽在车前榆荚中。吹尽成蹊桃李尘，兔葵燕麦一番新。只应解箨抽青玉，霜节棱棱尚可人。古柳参天鸣啄木，青芜覆地下鸣鸠。白头懒作留春计，睡起移时独倚楼。睡足高檐春日斜，碾声初破小龙茶。楼边绿树飞红尽，春色墙阴老荠花。青春已属明年事，昼漏初知夏景长。日日南风笋成竹，残红虽有不成妆。春归草木漫青红，半委尘埃半逐风。谁似长楸百馀尺，高张锦绣照青空。酴醾压架不胜繁，洗雨吹风更可怜。姑射仙人本仙骨，百花凋尽独婵娟。"}