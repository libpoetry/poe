{"id":"433478","title":"秋日杂诗八首","dynasty":"近现代","author":"黄浚","text":"寒号竞鸣秋，秋老虫转绝。不须哀众啾，微叹供一挈。四围秋浩荡，其气实凛烈。世间趋长夜，墐户那求热。可怜金天尽，凌晨更霜雪。入世如食蜜，要当彻中边。徇名始言愁，嗟子胡为然。我生本无忧，不系风中船。颓波终能随，何畏世缆牵。明镜无恒姿，秋云无定天。鸾翮有时贤，斤斤谋自全。昔年谢超宗，使酒好陵忽。尝因侍直省，恃醉对金阙。虏动三十年，佛出不能歇。吾恒爱兹语，隽爽扫理窟。世运赴陆沈，沛若万水发。钧天梦方酣，小士漫搪揬。秋原多烈风，负手看苍鹘。日车未能翻，但为秋天晶。出门长恻恻，难遣独往情。东家殷款庖，西邻勤抚筝。亦知今非昨，宁云死得生。邱山首空回，蝼蚁安得惊。不如长引酒，支解姜与橙。司空褚彦回，琵琶坐便殿。不为中书死，却侍华林宴。座逢沈文季，绝叫色俱变。斯人髯如戟，千载几望见。沈沈青简书，中有眼如电。竖儒偶饶舌，秃管蚀秋砚。金飙绝海来，离披奄梧楸。心知一叶落，遂先天下秋。江山忽变衰，岂唯吴王愁。时序循如环，白帝主杀收。卉木尔何冤，乘化遭虔刘。苑中剪綵花，犹歌清夜游。念彼桼室人，徒怀千岁忧。二王号居平，置身已甚巧。侍中谢敬冲，引枕色不挠。未如王僧祏，朝隐对佼佼。爱閒复多病，隽语令人饱。吾侪今温史，何用怒搯爪。亦莫闵人天，秋颜无由姣。弊庐托穷巷，曾无长者车。归时宵辄分，未尝得燕居。昨者犯小极，绳床理破书。返林风策策，蹈此窗纸虚。何时秋已深，起视庭叶疏。食贫寒每早，四壁嗟相如。卖赋今亦无，俯仰随群狙。"}