{"id":"736261","title":"次儿栋代运北征 其三","dynasty":"清","author":"顾永年","text":"一龄父见背，无知人所怜。如何白头子，有母抱终天。六旬顾复恩，尽付东流川。堂虚不敢登，衣敝不敢牵。苟知母已死，思归亦徒然。哀哉欲重见，非梦即黄泉。养儿空令老，何如早弃捐。栋也代父行，匹马走燕然。忘躯冒矢石，一往更无前。惭愧我为子，反不如汝贤。"}