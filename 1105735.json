{"id":"1105735","title":"落梅","dynasty":"宋","author":"王之望","text":"春意枝间忽暗惊，乘风作阵去纵横。苍苔可忍欺香骨，粉蝶无端乱舞英。有恨应羞霜月照，钟情犹赖晚风轻。梦回一夜频搔首，肠断空阶骤雨声。香残粉暗若为情，寂寞空馀瘦影横。雨后园林无玉树，朝来庭院满琼英。浮云冉冉当风尽，飞雪飘飘落砌轻。广武为君聊一叹，群花从此擅名声。"}