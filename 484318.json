{"id":"484318","title":"舟入蔡河怀徐幼文 其二","dynasty":"明","author":"杨基","text":"天然清真去雕饰，王嫱西施洗铅黛。漱芳隽腴再三读，项上之脔左手蟹。技痒砺秣互掎角，十捷一二八九败。余实羡君敏且博，君亦怜余强而迈。英雄敢夸君与我，强弱不止楚敌蔡。孟潴豪士渤海高，时复峙足如鼎鼐。高才于我十倍我，尚叹追君力不逮。纵横千字戚生笔，迭宕百韵余公莱。僧房秋迥钵声长，雪屋香销烛痕在。清游未竟夕漏终，落月残星悲一慨。激烈正醉金陵酒，漂泊共泛濠梁载。城荒地僻生计拙，时脱春衫倩人卖。破楼夜雨邻钟急，委巷秋风茅屋坏。斯时愁绝正难禁，君独相看劝余耐。别来奔走向西洛，面色痿黧病新差。章台握手须臾立，胸臆梗塞若有碍。平生耻作儿女悲，此别戚戚若有慨。今朝过蔡将入陈，渐见舟舻舣滩濑。平漪细石鱼跳渚，斜日低烟雁横塞。相思无奈客中愁，聊述长歌歌一再。"}