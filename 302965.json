{"id":"302965","title":"水龙吟·最怜匣里孤弦","dynasty":"现代","author":"黄侃","text":"最怜匣里孤弦，赏音去后凄无语。山阳怨笛，秋来思旧，深情待诉。人事萧条，故交零落，茫茫泉路。叹西风一夕，兰摧桂陨，哀蝉袅，天涯树。还忆花前同步。感年芳微吟自苦。青春别恨，红楼幽梦，断肠词句。写向蛮笺，芸香未冷，泪痕休蠹。想英华靡绝，楚歌重倚，当招魂赋。"}