{"id":"1126264","title":"政府生日十首","dynasty":"宋","author":"曹勋","text":"寥廓无尘腊雪晴，距正五日凤凰鸣。已膺一德明良会，更祝千龄辅太平。帝师位重侯王上，身任安危社稷臣。一国真封知简在，要教长似锦城春。郊祀三年大礼崇，上公翊赞极寅恭。清坛九奏应昭格，今岁人神识景钟。凛然汉相万人英，勋德绥怀海宇清。闻道茅峰献新植，松芽看到茯苓生。朝回宝勒照金狨，綵服熙熙笑语中。隔坐屏风未为贵，衮衣真是黑头公。中兴光启自元钧，比德褒功礼意新。是赞是图超古习，仪刑一代冠麒麟。近臣宣劝上恩隆，金石声和出禁中。礼貌元功宜异数，一门和气蔼春风。隆冬造化浃根荄，三白书功冻渐开。岁事穰穰如祉福，亦随春色九天来。从容国论对枫宸，今古无双第一人。永佐无为明大道，怡然高寿鄙庄椿。汛扫门前积有年，从来顶踵尽陶甄。应怜岁岁称觞客，又倚崇墉献十篇。"}