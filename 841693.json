{"id":"841693","title":"为郭三蓉汀题二妙册页","dynasty":"清末民国初","author":"曹家达","text":"儒生不幸落尘网，酒酣耳热发奇想。安能三绝身擅之，大好心手动倾赏。果园先生儒雅师，好画兼好书与诗。检搜当代得二妙，一双幼妇经色丝。戊申十月岁将晏，我访果园初识面。扶出琳琅资饱看，昔所未能今则见。我闻古来文字之初先有画，铸鼎象物出神怪。仓帝六书首象形，思邈作隶古法坏。又闻宋元以来没骨之法称绝奇，后来居上信有之。逸少俗书作鼻祖，二妙同原谁得知。我生已晚非古处，愿求一精快心虑。生羡先生并二难，抚此徬皇不忍去。"}