{"id":"808806","title":"清浪滩","dynasty":"清","author":"郑珍","text":"清浪四十里，独以恶石胜。上如刀山立，怒挺索人命。下藏万千剑，欲剚暗中刃。一刻失要害，立见头腹迸。舟子八牛力，经过最勇慎。使篙无空著，目到手即应。夺人出龙肠，拼身陷坚阵。神使哑哑叫，乃贺脱陷阱。旁岸数十家，横舟日伺侦。但祝估船沉，攘货一呼进。恃此闻有年，颓茅尚悬磬。"}