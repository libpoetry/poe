{"id":"577113","title":"赵仲穆拂郎马图为护卫指挥徐广渊赋","dynasty":"明","author":"陈琏","text":"忆昔前元全盛时，四海人物咸熙熙。拂郎远国奉职贡，进到神马尤权奇。是何生此异毛骨，双蹄雪白身抹漆。肉騣碨礧七尺高，骏气淩风欲超忽。朝夕立仗丹墀下，白玉之鞍覆黄帕。渥水神驹何足珍，瑶池八骏真其亚。吴兴王孙艺绝伦，闲将缣素为写真。笔踪慌怫韦夫子，精妙不减曹将军。吁嗟王孙不复作，纵有骏骨谁能貌。方今天厩尽龙媒，比与斯图宛相若。"}