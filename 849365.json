{"id":"849365","title":"送杨舒州","dynasty":"宋","author":"卫博","text":"我昔怀军书，西行尽淮泗。是时敌方张，长江饮渴骑。憨将何一律，两地一朝弃。川原厌膏血，关山接烽燧。岿然舒子国，屹立干戈地。中有裤襦民，未可文法治。疮痍待良药，天子念循吏。谁厌承明直，雅是诗书帅。淮扬君肯薄，吾丘世寡二。正须烹鲜手，往述羡鱼意。前驱触炎热，弭节及凉吹。朝衙百吏散，闭閤有馀致。临州古云乐，此理敢轻议。近闻今单于，已遣朝正使。公师杜征南，郡得汉龚遂。里闾息愁叹，捍牧殆馀事。政成多暇日，寄我千金字。淮鱼秋正美，灊山日空翠。匹马不作难，为公十日醉。颇见有此客，要使州人记。"}