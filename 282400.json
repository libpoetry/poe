{"id":"282400","title":"鸠逐妇暗中国之内讧也","dynasty":"现代","author":"金天羽","text":"鲲鹏变化诚多事，海上忽来青鸟使。雄鸠安分守巢居，话雨呼晴称多智。那知鸠妇厌藏拙，高飞便欲青云致。公然预此雀角争，弄吭梳翎求一试。鹊传吉语鸦报凶，纷纷国论安所从。妇言长舌知鸡喻，姑息讵肯为痴聋。一朝逐妇出门去，蜩鸠自乐榆枋趣。那知外结鹰隼援，鸷乌反栖金屋树。雄鸠蜷伏雌尊王，打鸭惊鸳走四方。杀敌未成先自扰，鹧鸪分霸越王乡。鸠巢自向津门结，幅员从此难收拾。年来喧鸟覆春洲，起倒相因为争食。安得饲尔疗妒羹，关雎麟趾享太平。"}