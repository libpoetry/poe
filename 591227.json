{"id":"591227","title":"喷玉岩长句","dynasty":"明","author":"欧大任","text":"天泉百道下晴潭，淙淙西岭霾烟岚。跳珠翻雪不知数，独称喷玉千丈岩。喷玉天泉水，源从山上起。倏看闪电来，半在青天里。洒流横激湿行云，溅沫时惊过鸟群。狂飙万里吹难断，皓月三更影不分。初疑白鸾在树出，更疑宝剑倚天立。寒气飒飒猿狖号，冷光泠泠山鬼泣。左潈右射洗青空，崩崖快泻双石谼。几见嵚崟下赤日，遂令澒洞来悲风。曾闻天台之南雁宕北，绝巘飞泉削苍壁。偃盖低飘□□松，明霞侧映五色石。匡庐九叠屏风张，银河倒挂三石梁。香炉郁葱吐云散，瀑布夭矫惊龙翔。台山庐岳遥相望，我昔扁舟恣长往。玉岩之水澄我心，归来福地何萧爽。漱石枕流奚所营，朝餐金液暮赤英。仙人招我彩云里，便御茅龙朝太清。"}