{"id":"447868","title":"台城路     过柘皋北闸老街，李鸿章当铺故屋圮于风雨矣","dynasty":"当代","author":"潘乐乐","text":"一椽留梦沧桑影，堪怜梦还吹去。草积虚栏，苔斑颓壁，谁认花深前路。秋虫最苦。正篱角微霜，海天重诉。泪洒春帆，断魂雪浪更何处。烟寒翠篁漫倚，对荒檐瑟瑟，能几风雨。燕别庭空，星垂木老，剩拾愁痕无数。残天未补。甚寂寞枯坪，恨馀今古。夜气沉沉，乱云嘘暗浦。"}