{"id":"786482","title":"赋赠林十","dynasty":"清","author":"洪繻","text":"忆昔承平馀，君家称再盛。棨戟交门前，裘马相辉映。朝廷宠金张，闾里誇剧孟。猎场夜炬明，射棚晓弓劲。枪炮带刀矛，行围火珠迸。以兹为乐图，閒即张觞政。拥妓青楼门，酒酣恣豪横。人畏周处狂，官恕徐邈圣！君独耽诗书，怀才事吟咏。万卷环酒杯，一编对灯檠。诸昆伯仲间，淡漠清风夐。当夫应试时，夺标则凌竞。春风二、三月，青衫行掉罄。琐院压同侪，旗亭得佳评。我时始识君，诗坛共高兴。君谓我诗豪，邱迟两敌称。自此车船间，簦笠偶合并。蛟洋静不波，鲸海澄如镜。欲采骊龙珠，来照齐侯乘。扬帆五虎门，看山八闽嶝。闽峤风景多，歌诗互投赠。望古吊无诸，钓台从空亘。秋色满中原，苍苍风雨暝。旗鼓分两峰，云涛相汀滢。感慨汉盛时，瓯疆奉禀命。日月曾几何？名场各蹭蹬。尘世起变迁，周郊弃南郑。茫茫大海天，于今失夏正！君家走苍黄，防军皆剽轻。君去为冥飞，我居作潜泳。鯈鳞难远逃，沧桑阅至竟。伏莽虽频生，鸿沟已大定。昨者君复归，山川非昔胜。问君江南地，风花俱艳靓。鹿上姑苏台，莺蹄采香径。士女犹酣嬉，江山未易姓。黑浊上海洋，夷氛流不净。此地岂桃源，同余恋栈性！遂向大荒沙，俱临小槛阱。寄托蟭蟟栖，称呼马牛应。酩酊醉乡甜，沈沦壑谷靘。种秫百亩嬴，供税仍无剩。庭前九十峰，秀色差堪饤。邀余作山行，青山排石磴。入山一以深，庶或逃新令。岂知大东州，早视如几凳！谢客空缒幽，蜀丁失依凭。世路既已穷，閒居非我病。咫尺汗漫游，膻中葆素行。与世为浊清，与人同醉醒。田园虽生涯，有时付破甑。世界蛮触争，潜龙以角听。或可免伧荒，相携出泥泞。投诗君勿传，此间多刺侦！"}