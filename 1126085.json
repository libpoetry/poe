{"id":"1126085","title":"病中杂兴","dynasty":"宋","author":"高登","text":"溶溶瘴雾暗朝暾，咫尺山关号鬼门。疾病年年不相贷，朱颜凋尽赤心存。垂老飘零万里馀，肌肤瘦尽鬓毛疏。皇恩若许归山去，豆地虽存不解锄。不羡云霄欲网罗，百年人物总相磨。死如归耳生如寄，造物从今奈我何。九死穷荒一病翁，晓来犹怯北窗风。谁知葵藿倾心切，待到日轮升太空。不辞南北叹飘零，俯仰乾坤一草亭。鸢堕水中从沓沓，鸿飞天外自冥冥。长袖深藏批敕手，短筇斜倚作诗肩。有时极目愧辽汉，兴在孤鸿落照边。病损腰围减未休，二毛垂领飒先秋。梦中那复化为蝶，林下不妨问斗牛。口腹相煎亦可羞，饥来欲食饱还忧。一编地下我无用，须学留侯辟谷不。"}