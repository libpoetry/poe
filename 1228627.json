{"id":"1228627","title":"释枯林铁如意歌","dynasty":"元","author":"刘诜","text":"君不是金谷园中石季伦，明珠买妾长安春。锦丝帏障轻一世，珊瑚高株碎如尘。又不是黄鹤楼边王处仲，万骑上流纵驰鞚。狂酾千石发浩歌，唾壶敲碎天为动。君是天台丞相之嫡孙，胸中八九吞昆崙。少年宝玦落荆棘，再拜禅林依世尊。手持铁如意，笑傲典午二豪之富贵。良工精发生碧花，古制蝉螭隐元气。木杯不用轻大江，蛟鲸辟易冯夷僵。蓟门骏马疾秋鹘，飞箭穿髀心如忘。谈经说史似支遁，四座公卿逊高论。古来豪杰多窜托，槁面布衫尘土混。画兰千纸生秋风，赋诗万卷老愈工。承平智策无所用，落魄行遍江湖中。嗟哉尔之如意兮，不愿为大梁游侠之袖椎。宁落为许行耕野之锄犁，宝光发匣闾里怪。珍重深藏莫轻卖，君不见干将莫邪困丰城。化为两龙飞去延平津，利器不识空有神。"}