{"id":"702547","title":"王介翁画梅为文远赋","dynasty":"明","author":"程敏政","text":"仙子凌波立晚风，铅华消尽玉奁空。横斜瘦影无人见，写入溅溅石濑中。玛瑙坡前夜色凉，天风吹彻缟衣香。平生自守冰霜节，不共嫦娥斗晓妆。一分春色望中深，点点瑶英缀石林。江路雪花空似掌，可能埋没岁寒心。晓霭轻笼玉雪颜，暗香摇动水云閒。依稀认得湖中景，僧舍茶烟午过山。"}