{"id":"405318","title":"木兰花慢","dynasty":"近现代末当代初","author":"赵尊岳","text":"趁一轮皓月，邀俊侣，唤新凉。任画毂轻驰，弓蛾淡扫，玉体初尝。行行。紫薇翠柏，渐宵深带露压莓墙。曲岸回潮宛转，移灯细语端相。难忘。了了旧时光。怎道是寻常。听逝水闲云，颓垣断羽，莫再思量。双双。锦笺凤管，且西园烟景付清商。检点他生影事，遽堪此夕清狂。自西园别后，曾几度，不思量。算点检花风，叮咛月约，断尽回肠。书堂。看朱似碧，尚浓阴星火缀斜行。娓娓瑶华屑玉，冷冷清籁吟窗。兰房。许度口脂芗。再与问檀郎。道泪已垂枯，欢应娇纵，莫负韶光。残妆。为君褪尽，待芙蓉尺幅护鸳鸯。海气宵侵更鼓，星河曙拂纹窗。"}