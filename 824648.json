{"id":"824648","title":"金缕曲 既和君佩寄内词，更作此以广之","dynasty":"清末近现代初","author":"胡汉民","text":"识我平生矣。十余年、韩檠杜椠，祇君相似。斫地狂歌歌未罢，且复纵横自喜。漫赢得、江山如此。云梦胸中吞八九，问谁堪、豪杰同生死。成败恨，徒为尔。西湖旧事重提起。怅新来、关山雨雪，游踪难纪。盼尽飞鸿芳讯阻，处处心魂相倚。见说是、天涯人迩。太上忘情仍不免，笑英雄、自古欺人耳。天下事，语还止。"}