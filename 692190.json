{"id":"692190","title":"游石湖兰若","dynasty":"明","author":"来复","text":"荷花荡西湖水深，上有兰若当高岑。客吟时见猿鸟下，僧定不闻钟磬音。雨香秋林橘子熟，云落空涧棠梨阴。闲来扫石坐竹里，静与山人论素心。五龙之峰云作屏，双崖削出芙蓉青。何人涧里拾瑶草，有客松间寻茯苓。林风不惊虎卧石，山雨忽来龙听经。吴王台榭今寂寞，秋香薜荔花冥冥。"}