{"id":"1139181","title":"赠笔生林君实","dynasty":"宋末元初","author":"陆文圭","text":"我爱古人巧，创物掩前闻。遐哉苍颉氏，赖此蒙将军。将军绝地脉，乃解开人文。模写不得力，制作空云云。祇今千载下，艺圃专策勋。贬黜毛锥子，褒进中书君。工拙无定在，好恶有殊分。老我翻墨沈，落纸无烟云。有生来被褐，倩客试书裙。双金惭报赠，只字寄殷勤。"}