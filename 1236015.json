{"id":"1236015","title":"寄京师吴养浩修撰薛玄卿法师兼怀张仲举右谒因寄","dynasty":"元","author":"张雨","text":"百壶美酒那消忧，数卷道书天与游。既雨秋城苦泥淖，未寒病骨思衣裘。看我目光牛背上，忆君佩声凤池头。情知契阔宁复语，白鹄斯举不可留。风起春城散客忧，玉京台殿忆同游。云开万象森丹阙，金织双龙盘翠裘。此日听鸡趋禁籞，何年骑鹤过山头。从君试觅王乔术，学化仙凫任去留。十年京国总忘忧，诗酒风流共贵游。溪月夜游鳷鹊观，滦云晓湿鹔鹴裘。书来慰我临池上，秋去思君到水头。更忆何人张仲举，于今江海为谁留。"}