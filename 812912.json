{"id":"812912","title":"鹧鸪天五首","dynasty":"清","author":"宋琬","text":"谁守柴门是野鸥，花边菜臼竹间楼。古人偏爱陶元亮，祭酒咸推陈太丘。九节杖，一扁舟。布衣焉敢谒诸侯。老人未鲠何须祝，且往前村饭㹀牛。细雨浓烟彴略横，渔灯几点灭还明。山如好友初谋面，路似生人未识名。风力缓，布帆轻。舻声伊轧杂鸥声。画师纵有王摩诘，一片空濛写不成。俯仰乾坤一草亭，科头箕踞眼还青。休妨南郭先生睡，不羡东吴处士星。泥药灶，护花铃。春来蜂蝶共经营。儿孙功课无他事，熟读龟蒙耒耜经。门外垂杨隐约船，醉来留客大床眠。风前铁笛谁三弄？壁上雷琴剩一弦。颜沃若，室萧然。盟欧狎路费周旋。笼中娇鸟歌偏好，辛苦教成十二年。且系兰舟上小坡，闲看春社杖横拖。数家白板鱼鳞屋，几道青渠燕尾波。灯烂漫，舞婆娑。朱颜暂借酒微酡。小儿何似香山妪，爱听衰翁赤壁歌。"}