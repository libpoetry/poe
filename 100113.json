{"id":"100113","title":"送乔仝寄贺君·君年二十美且都","dynasty":"宋代","author":"苏轼","text":"君年二十美且都，初得恶疾堕眉须。红颜白发惊妻孥，览镜自嫌欲弃躯。结茅穷山啖松腴，路逢逃秦博士卢。方瞳照野清而臞，再拜未起烦一呼。觉知此身了非吾，炯然莲花出泥涂。随师东游渡潍邞，山头见我两轮朱。岂知仙人混屠沽，尔来八十胸垂胡。上山如飞嗔人扶，东归有约不敢渝。新年当参老仙儒，秋风西来下双凫，得枣如瓜分我无?"}