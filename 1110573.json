{"id":"1110573","title":"四景图 荻塘柳影","dynasty":"宋","author":"孙锐","text":"日出烟消春昼迟，柳条无力万丝垂。韶光新染鹅黄色，偏爱东风款款吹。碧筒注酒晚风凉，浇得新诗字字香。吟罢临风开佛座，撚花笑指浴鸳鸯。月浸寒泉凝不流，棹歌何处泛归舟。白蘋红蓼西风里，一色湖光万顷秋。湖天雪景弄朝晖，清彻如云散雨衣。肌骨已随云影去，玄真仙代竟忘归。"}