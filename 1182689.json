{"id":"1182689","title":"同刘二十八院长述旧言怀感时书事奉寄澧州张员外使君五十二韵之作因其韵增至八十通赠二君子","dynasty":"唐","author":"柳宗元","text":"弱岁游玄圃，先容幸弃瑕。名劳长者记，文许后生誇。鴳翼尝披隼，蓬心类倚麻。继酬天禄署，俱尉甸侯家。宪府初收迹，丹墀共拜嘉。分行参瑞兽，传点乱宫鸦。执简宁循枉，持书每去邪。鸾凤标魏阙，熊武负崇牙。辨色宜相顾，倾心自不哗。金炉仄流月，紫殿启晨霞。未竟迁乔乐，俄成失路嗟。还如渡辽水，更似谪长沙。别怨秦城暮，途穷越岭斜。讼庭閒枳棘，候吏逐麋䴥。三载皇恩畅，千年圣历遐。朝宗延驾海，师役罢梁溠。京邑搜贞干，南宫步渥洼。世惟材是梓，人仰骥中骅。歘刺苗人地，仍逾赣石崖。礼容垂㻫琫，戍备响铔鍜。宠即郎官旧，威从太守加。建旟翻鸷鸟，负弩绕文蛇。册府荣八命，中闱盛六珈。肯随胡质矫，方恶马融奢。褒德符新换，怀仁道并遮。俗嫌龙节晚，朝讶介圭赊。禹贡输苞匦，周官赋秉秅。雄风吞七泽，异产控三巴。即事观农稼，因时展物华。秋原被兰叶，春渚涨桃花。令肃军无扰，程悬市禁贳。不应虞竭泽，宁复叹栖苴。蹀躞驺先驾，笼铜鼓报衙。染毫东国素，濡印锦溪砂。货积舟难泊，人归山倍畬。吴歈工折柳，楚舞旧传芭。隐几松为曲，倾樽石作污。寒初荣橘柚，夏首荐枇杷。祀变荆巫祷，风移鲁妇髽。已闻施恺悌，还睹正奇邪。慕友惭连璧，言姻喜附葭。沈埋全死地，流落半生涯。入郡腰恒折，逢人手尽叉。敢辞亲耻污，唯恐长疵瘕。善幻迷冰火，齐谐笑柏涂。东门牛屡饭，中散虱空爬。逸戏看猿斗，殊音辨马挝。渚行狐作孽，林宿鸟为?。同病忧能老，新声厉似姱。岂知千仞坠，秖为一毫差。守道甘长绝，明心欲自?。贮愁听夜雨，隔泪数残葩。枭族音常聒，豺群喙竞呀。岸芦翻毒蜃，溪竹斗狂{广/秝/牛}。野鹜行看弋，江鱼或共叉。瘴氛恒积润，讹火亟生煆。耳静烦喧蚁，魂惊怯怒蛙。风枝散陈叶，霜蔓綖寒瓜。雾密前山桂，冰枯曲沼蕸。思乡比庄舄，遁世遇眭夸。渔舍茨荒草，村桥卧古槎。御寒衾用罽，挹水勺仍椰。窗蠹惟潜蝎，甍涎竞缀蜗。引泉开故窦，护药插新笆。树怪花因槲，虫怜目待虾。骤歌喉易嗄，饶醉鼻成皻。曳捶牵羸马，垂蓑牧艾豭。已看能类鳖，犹讶雉为鷨。谁采中原菽，徒巾下泽车。俚儿供苦笋，伧父馈酸楂。劝策扶危杖，邀持当酒茶。道流徵短褐，禅客会袈裟。香饭舂菰米，珍蔬折五茄。方期饮甘露，更欲吸流霞。屋鼠从穿兀，林狙任攫拿。春衫裁白纻，朝帽挂乌纱。屡叹恢恢网，频摇肃肃罝。衰荣因蓂荚，盈缺几虾蟆。路识沟边柳，城闻陇上笳。共思捐佩处，千骑拥青緺。"}