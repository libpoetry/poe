{"id":"624095","title":"送傅贞甫随任苍梧十四韵","dynasty":"明","author":"欧必元","text":"送君南浦上，离思不堪听。秣马途方戒，骊驹唱欲停。春流涨江峡，细雨湿扬舲。烟是千家暝，峰疑九处青。断肠销泪竹，鼓瑟怨湘灵。化俗思题柱，移山好勒铭。青橦裁女服，绿发趁沙汀。月澹江笼雾，天高夜聚星。家怀羊是石，诗学鲤趋庭。鲁国中牟宰，苍梧左氏经。鸿飞遵北渚，鹏运徙南溟。万里空抟角，千秋尚典刑。但知愁异域，不必叹飘零。今夜尊前酒，应无有独醒。"}