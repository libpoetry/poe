{"id":"1173574","title":"入奏行赠西山检察使窦侍御","dynasty":"唐","author":"杜甫","text":"窦侍御，骥之子，凤之雏。年未三十忠义俱，骨鲠绝代无。炯如一段清冰出万壑，置在迎风寒露之玉壶。蔗浆归厨金盌冻，洗涤烦热足以宁君躯。政用疏通合典则，戚联豪贵耽文儒。兵革未息人未苏，天子亦念西南隅。吐蕃凭陵气颇粗，窦氏检察应时须。运粮绳桥壮士喜，斩木火井穷猿呼。八州刺史思一战，三城守边却可图。此行入奏计未小，密奉贤旨恩宜殊。绣衣春当霄汉立，綵服日向庭闱趋。省郎京尹必俯拾，江花未落还成都。江花未落还成都，肯访浣花老翁无。为君酤酒满眼酤，与奴白饭马青刍。"}