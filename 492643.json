{"id":"492643","title":"长律十四韵送彭公权教授还永新","dynasty":"明","author":"刘崧","text":"六千里外燕山客，白发还乡遂苦心。杨柳堠边风一叶，胡桃园里雪千林。路经齐楚冰犹壮，春到湖山暖渐深。龙庙读碑山窈窈，神冈分棹水沉沉。行寻梅洞跻危石，笑指荷峰数近岑。弟妹入门惊老色，邻儿候马识乡音。新城桃李从头看，故冢松楸逐处寻。竹底扫云安坐榻，花间载酒濯尘襟。糁盐芋粽朝供饤，下豉莼羹早溉鬵。定解狐裘披白苧，更从鸡黍饭黄金。山游曳杖应行乐，乡饮当筵亦醉吟。此日衣冠还旧俗，他年图画记斯今。茶园江馆曾题句，松室山房昔挂琴。我亦十年离旧隐，烦君一一访登临。"}