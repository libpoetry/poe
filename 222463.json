{"id":"222463","title":"寄题微州李君博文阁","dynasty":"宋代","author":"陈文蔚","text":"曾参一唯外，相顾了无言。颜渊但如愚，永谢枝叶繁。后人谓二子，独得道之原。脱落章句卑，统宗而会元。谁知圣门教，入道固有门。非博奚反约，溯流乃求源。颜曾日用功，如海众水吞。及其成功后，木落归本根。固非求捷径，大学废讲论。李君敞高阁，驾言避俗喧。藏书比邺侯，日夕手自翻，百家期贯穿，目击万里存。上下洞今古，高深察乾坤。一旦忽融会，豁然破篱籓。笑彼习忘子，读书尝惮烦。"}