{"id":"1143905","title":"九月初四日大风雨近重阳无酒夜成二首","dynasty":"宋末元初","author":"方回","text":"怕见秋深秋又深，青灯白发厌愁霖。百年剩几重阳日，万事都无一称心。自揣老怀饶感慨，可须佳节强登临。在陈自郐哦韩句，敢望空罍有浊斟。秋霖欲洗庾公尘，不管楼头客恨新。塞雁又为江左客，菊花曾识晋时人。百年虚谷先生老，一纪严州太守贫。几向客中度重九，苦无佳句答良辰。"}