{"id":"865700","title":"溯峡诗","dynasty":"宋","author":"邓深","text":"胪言峡山天下奇，欲观愁隔三千里。常恐因循孤此兴，非假夤缘那得至。偶逢月湖起仕宦，正指夔门愁凋敝。忻然谓我便登陟，久矣与予同臭味。何尝佳处倦扶藜，莫惮西征共行李。绣旆前驱抵江陵，画鹢迎车舣沙市。长年槌鼓转船头，川后回风送旂尾。侵寻崖石惬幽赏，汹涌波涛反轻视。雾船烟缆恣深游，露宿风餐浥清气。百巧千奇类神工，纷至沓来恼吟思。取句未佳恐难操，传笔欲书还复止。去岁延陵骇心目，指摘形容写行记。今年江夏袭见闻，掇拾绪馀循故事。试以七言用檃括，庶几二妙相表里。或若洞户之谽谺，或若楼台之峻峙。或若香山之插炉，或若笔架之横几。或遮护如重帘幕，或张展如大旂帜。或戍削如城堞高，或森列如刀剑锐。或若蕉叶之斜纹，或若莲花之叠起。或若顶相之初净，或若蓬头之未理。或剥落为枯松身，或刻画为古篆体。或斧伤而痕迹乱，或锯解而缝罅细。或如秋瓜作四分，或如笼饼裂十字。或如白盐之浮霜，或如红霞之散绮。或陈宝藏之所珍，或堆铁冶之所弃。或累万块而不危，或悬一发而欲坠。或飞磴而可扪天，或断崖而无立地。或窝如狐兔之穴，或窈如龙蛇之閟。或整如排立之衙，或鬌如对髽之髻。或皎如日光玉洁，或霭如云碧烟翠。或蜂腰而或蟆吻，或牛头而或马耳。或鸾飘而或凤翥，或猫伏而或羊跪。或如鼓卧如盘擎，或如幢垂如盖倚。或如塔孤如桥拱，或如壁立如屏翳。或激卧鲸之冲波，八月潮生怒不已。或送垂虹之飞瀑，四时雪缟瑩无比。或如壮士之宵征，十十五五相拥蔽。或如醉人之春游，两两三三互牵拽。变怪纷然莫穷状，约略陈之可推类。百篇须赋谪仙才，一石难施王宰技。是时致身何萧爽，几月清魂无梦寐。弱水蓬莱何用到，孤岸落伽宁有此。由来介性不婚宦，聊寓閒情在山水。既贪清致豁心胸，仍须长语琢肝肺。糟糠虽恶饥者厌，土炭无味病者嗜。万事终然总是空，一物未忘犹有累。况闻南山韩退之，不及北征杜子美。议论从公何足凭，唯阿相去真能几。浮屠公案无尽话，维摩法门不容喙。昭文不鼓无成亏，乞就先生参此意。"}