{"id":"739261","title":"白檀河过马","dynasty":"清","author":"陈兆仑","text":"檀州河水如奔雷，千山瀑涨争盘回。方舟渡人不渡马，人马竞渡声喧豗。佽飞射士逐凫藻，羽林骁骑鞭龙媒。投空撇波一以去，嗟呀万辈河之隈。善马神閒翘足待，驽马气夺低头催。常马辟易不计里，骄马偃蹇频来回。圉人或不谙马性，愿公无渡少徘徊。沙头赤立者谁子，塞下勇健伊为魁。自言百钱过两马，青铜吾宝金如灰。解鞍付与蹇共眇，双挽尾鬣相排推。口濆瀺灂巨鱼避，足蹴霜雪洪涛开。六尺无从辨腹脊，双尖未没时騀嵬。有如流沙自天产，贰师拔剑驱衔枚。又如牛渚自地出，神人执策左把麾。移时爬沙作蟾步，倏尔腾上辞沿洄。我马经危犹股慄，何渠作气殊未衰。同人三两并视此，一笑便欲倾金罍。洪钧铸物各有用，蠢愚何必非良材。马倚此人如良造，我倚此马犹舆台。大川何嫌径利涉，人马相得无相猜。"}