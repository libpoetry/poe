{"id":"693719","title":"饯别联句三首","dynasty":"明","author":"陆深","text":"稽山白璧产来双，亲向瀛洲沂玉淙。家近兰亭秋正好，梦回薇省醉初降。佛灯深照离筵菊，诗句频催永夜釭。江雁有书还寄石，寂寥慰我客边窗。楼船南下乞灵风，白露横江水接空。梦绕红云双阙迥，心随碧汉一槎通。离觞照蜡情偏切，授简催诗句未工。佳会良宵须记取，不妨写入画图中。离筵高启远公堂，漏尽何辞更举觞。光彩可怜双白璧，文章绝妙几青箱。飘飘仙躅丹霄下，渺渺乡心碧海傍。明日星轺当晓发，淡云应护雁天霜。"}