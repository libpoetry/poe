{"id":"466169","title":"七月十七鲁家湖看荷随书七首","dynasty":"当代","author":"卢青山","text":"向午渔归系短篷，满湖微雨与微风。孤荷擎出无边叶，自向枝头寂寞红。六尺湖湾等小池，岸藤水草共栖迟。荷花自有天然色，不在人间知不知。长竿短褂两从容，小艇摇摇自趁风。万顷荷花看不透，有时啼出鸟声红。层层瓣蕾束绯云，小立朝阳到日昏。百遍诗催开不得，深心自守待何人。谁同春卉竞时妆，吹向平湖满夏凉。艳透肌肤清透骨，荷花即此异凡芳。枝头暂寄冷年华，想像伊人有故家。堕瓣浮波如小艇，孤身自载向天涯。相逢一刹许难为，汝自飘零我自回。为我沿途传一语：他年亦趁此流归。"}