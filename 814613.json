{"id":"814613","title":"虞美人","dynasty":"清","author":"郑文焯","text":"啼红一枕酬恩重。暂见还疑梦。销魂未抵梦中多，怊怅新来无梦、奈君何。临分衣带留芗泽。此恨谁晓得。今年花满去年枝。莫待明年憔悴、绿阴时。佳期长比初三月。意好无圆缺。霜花抵死守阑东。剩得春心一寸、可怜红。玉钗头上花狼藉，堕地知谁惜。新愁重理旧眉端。著意人前妆澹、与郎看。"}