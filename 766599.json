{"id":"766599","title":"百字令 其一 题何子安广文汝枚日边红杏图","dynasty":"清","author":"黄燮清","text":"东风九陌，记轻尘一骑，看花前度。帽影鞭丝斜照里，旧梦几回飞絮。碧社销魂，丛兰写怨，四月江南路。先生归也，种成桃李如许。笑我六上燕台，残红马足，冉冉催迟暮。绿叶成阴芳事老，忍忆宋郎词句。补屋牵萝，闭门锄菜，且作园林主。小楼银烛，待君同听春雨。"}