{"id":"817294","title":"初秋过五峰山","dynasty":"清","author":"戴亨","text":"不是因公至，何知此境仙。奇峰争插汉，秋水远浮天。老衲藏深峪，疏钟出曙烟。到来心境寂，觅胜且流连。云构盘空邃，仙源入境清。过桥通鸟道，穿竹忽泉声。峰壑阶前秀，山禽时一鸣。林梢风叶落，点点动秋情。素性耽丘壑，兹游畅我情。野花随意发，山鸟不知名。圭组心俱淡，烟霞念颇生。携筇閒眺望，缓步觉身轻。坐久花时落，风轻水自纹。松阴寒欲雨，石罅暖生云。山寂樵歌起，风霄静里闻。忘机亲牧竖，鸥鹤亦同群。斜阳催返驾，无计复淹留。好鸟啼将别，清泉咽不流。霜催红叶曙，山养白云秋。再至幽栖地，应?信宿游。"}