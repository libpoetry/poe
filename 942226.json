{"id":"942226","title":"送郭圣与就监试归兼简其弟","dynasty":"宋","author":"陈起","text":"楚尾吴头月光冷，山鸟不鸣桂浮影。破霜采得蟾边香，兰菊无言秋耿耿。万年枝外浅红墙，胥山小阁憩晚凉。湖波江浪座中接，寒篝凝梦歌云觞。明朝忙踏槐花市，万丈光芒生璧水。瓜金茧纸市相高，兀兀钩提笑韩子。小雁汀沙振寒羽，亦复搴衣告归去。近别难甚况远离，一日仙舟隔轻雾。"}