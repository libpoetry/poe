{"id":"311550","title":"渡江云·秋夜阅报，怆怀不寐","dynasty":"现代","author":"刘凤梧","text":"霜凝天色晚，绕阑踯躅，新月照庭除。隔帘听燕语，软语商量，北返共将雏。芙蓉渐老，怨归帆、不渡重湖。犹记得，来时春柳，丝缕系香车。愁余，烟云陡起，雾霭沉昏，障家山何处？空太息书随雁杳，镜怯鸾孤。当年蝶向花丛醉，甚近来、香梦俱无？秋风起，今宵应瘦蘼芜。"}