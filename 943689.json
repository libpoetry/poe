{"id":"943689","title":"再次韵","dynasty":"宋","author":"陈造","text":"雪神再出奇，剪水谁佽助。群仙幻尘寰，落势未肯住。政成气乃和，此瑞岂无故。同云方颂周，恶氛已销楚。乾坤玉花中，客子眩回顾。人家占嘉平，酒处应起舞。了知及物功，当倍苏旱雨。前雪淮海燕，把酒欲轻举。今雪燕拂云，胜槩惊似许。客途一笑适，乐事诧晚遇。回思何人家，鸡黍羞季路。"}