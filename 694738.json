{"id":"694738","title":"倒用前韵二首","dynasty":"明","author":"周瑛","text":"自从骑马出莆阳，倒指流光二载将。华发每惊人世短，黄尘无柰客途长。酒沽竹叶排新闷，诗赋梅花添旧装。回首故乡转迢递，何时戏綵向高堂。客中幽兴二人兼，和尽新诗韵转严。山雪扑衣春后薄，溪风吹面晚来尖。带围旧眼频频换，鬓脚新霜故故添。何处人家堪买醉，近桥杨柳绿纤纤。"}