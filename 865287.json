{"id":"865287","title":"次韵王信州","dynasty":"宋","author":"邓肃","text":"煤炱飞上天，沉沉三日雾。银河一压摧，狂雨恣横骛。我恐铁骑来，疾驰不纳屦。气豪如项羽，势猛似黥布。瀰漫江海接高穹，石牛未洗血泥红。天吴八首真奇怪，咄嗟平地作银宫。我贫家火不星灶，赤脚灭没泥涂中。目断晓风生少女，又复茅檐飞白龙。惭愧北来王夫子，籍籍声名满都鄙。朝吟千赋暮千诗，松腴亦须枯海水。莫倚文章似孟坚，未用风流追乐天。且以光芒破阴晦，挽回日色到桑田。乐岁天公有严约，斥落旄头沉贯索。从公日醉三百杯，不怕西风动旗脚。"}