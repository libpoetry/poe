{"id":"677021","title":"西湖泛舟走笔戏呈同游诸子","dynasty":"明","author":"李流芳","text":"自我别西湖，且复经年矣。譬如心念人，一见真可喜。故人知我癖，置我浮家里。著意筹云山，恣情逐烟水。昨夜泊湖心，清月照瀰瀰。今朝向南屏，馀霞乍收绮。城头日欲上，山腰雾未巳。忽然飞雨至，烟云互迤逦。遥山正一抹，长林涤如洗。坐觉雷峰失，已诧皋亭紫。咄嗟旦暮间，变态纷如此。山光与水气，相将弄奇诡。平生爱山心，对此即欲死。觅句畏唐突，作图但形似。不如浇以酒，一笑铲磈礧。吾友五六人，大半羁城市。可怜两闻子，喀喀亲药饵。三严皆好奇，何为亦徙倚。良会不再得，参商限尺咫。使我情怅然，人事难具美。举觞属同游，当共惜此晷。"}