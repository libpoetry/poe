{"id":"1007532","title":"庐山中闻桂香忆游茅山时梦中游桂花下","dynasty":"宋","author":"董嗣杲","text":"我游三茅山，月下丹光丽。梦驾翠蜺车，凉云拥金袂。两耳波浪透，广漠不可际。犹记抟扶摇，乘风曾问帝。今秋游匡庐，身有飞举势。淩虚裹白云，白云镇相卫。毛发极森竦，草木露华缀。飞泉涌潮响，真可涤昏滞。向来句曲行，有遇抑何锐。岂知凡骨癯，不能于彼蜕。西风催此游，破我梦浮世。衣襟被月香，苍岩折丹桂。"}