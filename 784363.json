{"id":"784363","title":"汎舟东郭观打鱼晚直雨","dynasty":"清","author":"李锴","text":"蒙气变萧晨，秋坰森万象。舍策理扁舟，容与淳?瀁。肃杀顺金侯，佃鱼快心赏。鳣鲔连兹乌，次第丽予网。初焉乱蘋藻，歘吸凌菰蒋。犗饵何足投，蛟龙群震荡。竭泽义所妨，忘筌理宁爽。凝阴盛亭午，寒雨洒莽苍。生烟覆縠波，中流戛兰桨。涵虚纳澄照，抱寂应空响。卓彼赤水游，眷焉怀象罔。"}