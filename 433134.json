{"id":"433134","title":"籍亮侪先生五十寿时","dynasty":"近现代","author":"郭风惠","text":"贱子每怜生世晚，惜公亦见去灰飞。一官滇海藏身去，万里扶桑濯足归。顾影长松擎日月，借阴小草竞葳蕤。三多锡嘏应含笑，薛凤荀龙尽彩衣。无金铸岛应怜我，欲绣平原大有人。小试铅刀开九府，且冯木铎徇三春。立言立德难今世，知命知非惜此身。挥手群飞归去好，故山猿鹤尽佳宾。"}