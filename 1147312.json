{"id":"1147312","title":"妙喜寺高房期灵澈上人不至重招之一首","dynasty":"唐","author":"皎然","text":"晨起峰顶心，怀人望空碧。扫雪开寺门，洒水净僧席。言笑形外阻，风仪想中觌。驰心惊叶动，倾耳闻泉滴。岂虑咆虎逢，乍疑崩湍隔。前期或不顾，知尔隳常格。如今谁山下，秋霖步淅沥。吾亦聊自得，行禅荷轻策。松声畅幽情，山意导遐迹。举目无世人，题诗足奇石。贫山何所有，特此邀来客。"}