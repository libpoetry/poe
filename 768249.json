{"id":"768249","title":"摸鱼子 岁暮得锡鬯寄词，依韵酬之","dynasty":"清","author":"龚翔麟","text":"石头城、六花密洒，惊心时序频抚。怀君转忆临岐际，秋艇剪江飞雨。中山府。便从此、无人同谱尊前句。怜予久住。盼故国湖天，绿蓑渔榜，未许载情去。春明客，待向春来振羽。青骢花里腾距。须知簪笔翻书暇，念旧也应凝伫。宫烟暮。定应认填词、拍按红牙箸。柳飘香絮。可有梦相寻，二三朋好，日日醉吟处。"}