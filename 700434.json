{"id":"700434","title":"去年予谪湘源朱升之副使以二诗寄慰兹闻升之调按滇南凄然奉答","dynasty":"明","author":"顾璘","text":"题诗慰我潇湘谪，洒泪看君巂外行。怅望故山俱万里，苦吟秋月向孤城。风摧羽翼青云隔，尘满头颅白发生。世事近来无所爱，溪门春起欲归耕。曾摇彩笔歌天马，更借单车访碧鸡。栈道西盘秦塞险，滇池东压楚宫低。行台日月无来信，世路风波少定栖。莫向空山求薏苡，马援祠庙使人悽。"}