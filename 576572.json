{"id":"576572","title":"林大尹爱日堂卷","dynasty":"明","author":"黎贞","text":"奇花丽容色，好鸟和清声。花鸟无情物，爱之心自诚。自诚非勉强，好恶乃其情。其情尚可爱，况复恩义并。爱亲出天性，恒与理俱生。流汗心即动，齧指神还惊。孝慈古有传，千载嘉其名。金华礼义俗，里闾播德馨。一门五马贵，络绎旧簪缨。夫君尹和邑，讼理政自平。爱亲如爱日，耿耿心不宁。忆彼陶长沙，惜阴得英称。惜阴犹爱日，爱日尤可矜。但愿日如岁，我亲长妙龄。郑侯笔如椽，古篆书以旌。愿将遗子孙，永镇芝兰庭。"}