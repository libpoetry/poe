{"id":"200028","title":"天寒·树头谡稷风声来","dynasty":"宋代","author":"晁公溯","text":"树头谡稷风声来，木叶已尽吹黄埃。是时霜飞万瓦白，晓雾欲破晨光开。严天御寒惟酒可，急唤江南鹦鹉杯。一杯未尽醉色起，红入两颊惊春回。惟愁风守不少贷，酒力未解还相催。遥瞻浮云蔽北极，故乡何在心悠哉。茂陵先帝傥见梦，敢不奏记通天台。"}