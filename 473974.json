{"id":"473974","title":"拟古诗七十首（录一十三首） 其三 张黄门协苦雨","dynasty":"明","author":"盛时泰","text":"凄凄三秋时，寒风夜及朝。霖雨天中来，湿我旌与旓。我本从征士，道路走已交。飘飘如飞燕，不得归故巢。腹饥衣又薄，海隅久飘飖。盛年不可再，壮志日已消。逆旅逢主人，四壁多矰蛸。自我于役来，愁多欢弥劭。况此观获时，中心感田苗。漂泊不可拾，弃此东作劳。双泪落已尽，私意犹自胶。哀哀发短咏，聊以奏长谣。居人如见和，丝竹奚相嘲。"}