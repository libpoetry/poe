{"id":"1067765","title":"送润上人归宛陵","dynasty":"宋","author":"李彭","text":"我昔游宣城，稚节等雏凤。稍知风物奇，未解入嘲弄。歘尔鬓负霜，岁月杂机综。唯有谢公亭，颇复到清梦。上人宛陵秀，禅馀喜吟讽。胸中淡无畦，妙觉自能种。偶随欧峰云，悠然入茅栋。谈间无俗调，不应亭午供。谁云佳少年，意气极庄重。别我归故山，索我赠言送。邻邦古法窟，老衲妙擒纵。伽黎宴湖海，名字走梁宋。吾其从之游，射隼期必中。勿学汉阴人，终年徒抱瓮。"}