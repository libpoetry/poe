{"id":"679553","title":"行路难二首 其二","dynasty":"明","author":"杨巍","text":"君不见邯郸道上屠狗儿，纵博不知岁月驰。买酒放歌人不齿，一言许诺轻生死。又不见长安城中车马客，揖让宛若稷与契。一朝得君固权宠，回视同袍生胡越。胡越南北路不通，乃今共舟复同籍。眼前浪起不相容，遂觉茫茫天地窄。我歌行路难，使君心无欢。寥寥古道几时还，愿随四老卧商山，白首茹芝无祸患。"}