{"id":"1236811","title":"四体美人四首 正面","dynasty":"元","author":"郑允端","text":"似共春风别有缘，美人初见下鞦韆。花阴满地日卓午，芍药金盘五色鲜。宫样新妆剩宝衣，背人鹄立好腰肢。杜陵饥客长安道，隔水临花乍见时。半面红装似可人，凤环斜插宝钗新。若教端正婵娟面，东里西家总后尘。若个亭台绿水边，粉墙低处出婵娟。分明识得东风面，不见罗裙血色鲜。"}