{"id":"1031630","title":"行路难","dynasty":"宋","author":"滕岑","text":"行路难，东南地倾水瀰漫。三江五湖沧海宽，鱼龙出没肆神奸。万斛不劳一蹴翻，江水有潮溪有滩。钱塘潮头平越山，乘潮寄命呼吸间。上滩篙挽寸步悭，下滩小跌沦奔湍。我行河道差若安，亡奈众堰为阻艰。两牛力尽费跻攀，咫尺犹如限重关。行路难，西南之险更莫言。一山至有百八盘，猿猱欲上愁复还。汝如惮行要登船，恐汝胆落濆淖旋。此去投北经中原，昆崙万里倾浊澜。一吞数舟岁常然，舟楫么么吁难全。陆行崤函车不前，况复羊肠万屈蟠。其馀禹历诸山川，深入无底高㨖天。行路难，有如此，不如闭门且隐几。门前有地平如砥，无忧那忧勃堆起。"}