{"id":"1236405","title":"次韵西涧主人二首","dynasty":"元","author":"陈镒","text":"忧时心绪乱如丝，世事安危局面棋。倦骥长年悲远道，惊乌明月绕高枝。绝怜素发垂垂老，深念绨袍恋恋时。春晚故园归未得，想添新笋满阶墀。落花飞絮共游丝，长日闲消别馆棋。陇麦云深连宿穗，井梧阴合长孙枝。川原自觉同仙境，人事犹如未乱时。浊酒一尊聊自遣，坐看新月上前墀。"}