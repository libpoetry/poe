{"id":"788764","title":"过秦楼 秋月","dynasty":"清","author":"杜贵墀","text":"底事清光，照人孤影，不向那年亭畔。云凉荔浦，叶落兰汀，望断洞庭波满。十载对酒当歌，美景良辰，等闲都换。姮娥有恨，离人无语，绕栏千遍。长记得，擪笛楼边，吹箫桥侧，低傍彩罗纨扇。针穿几度，眼底晶帘，便比广寒都远。寂历关山，著我白露空庭，黄昏孤甲，拌今宵为汝，坐看河低斗转。"}