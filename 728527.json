{"id":"728527","title":"金浮图  夜宿翁村时方刈稻苦雨不绝词纪田家语","dynasty":"清","author":"陈维崧","text":"为君诉。今年东作。满目西畴，尽成北渚。雨翻盆、势欲浮村去。香稻波飘，都作沈湘角黍。咽泪频呼儿女。瓮头剩粒，为君殷勤煮。话难住。茅檐点滴，短檠青荧，床上无乾处。雨声乍续啼声断，又被啼声，剪了半村雨。摇手亟谢田翁，一曲淋铃，不抵卿言苦。"}