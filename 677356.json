{"id":"677356","title":"雉子斑","dynasty":"明","author":"胡直","text":"雉子斑，文章一何陆离，性行何刚狷。十步一啄，百步一饮。朝飞不过林，夕息乃在野田稚麦间，安能逃彼苏合丸。秦人张罗巧若素，空尔非爰爰者兔，何能超其藩。虽有哀响，讵闻九天。象以齿自焚，麝以香自残。鬼神好晦，恶用太妍。雉子何不刳尔绣裳，卸尔朱冠。远从王子乔，栖息缑氏山，弋人长缴讵能攀。"}