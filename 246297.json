{"id":"246297","title":"霜叶飞·卯秋暮偕京中诸侣访西山黄叶村","dynasty":"现代","author":"王蛰堪","text":"岫云凭断。登临候、吟怀惊又秋晚。漫循黄叶认孤村，冷梦凭谁唤。见说是、情缘曼衍。移来珠草灵河岸。算别有伤心，伴蜡泪、灯枯岁尽，曾寄哀怨。依旧射目酸风，层峦迷望，忍道尘世都换。俊盟能几赋清游，把酒芳痕饯。剩万缕、蚕丝自茧。寒英祗怕香吹乱。动客愁、相将处，小伫回眸，夕阳山半。"}