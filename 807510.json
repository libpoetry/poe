{"id":"807510","title":"念奴娇  题刘震修小像即次原韵","dynasty":"清","author":"陈维崧","text":"平生谩骂，笑纷纷眼底，汝曹何物。醉后擘窠盘硬句。涴遍倡楼粉壁。柳絮萦鞭，花枝低帽，狂煞何曾歇。侧身㩳翅，角鹰飒爽毛骨。谁料同学少年，半封侯去，剩我渔舠只。击碎唾壶颠欲死，往事明明如月。君赋离鸾，仆歌老骥，一样关情切。中秋近矣，人间万顷晴雪。"}