{"id":"955543","title":"赠棋者","dynasty":"宋","author":"范仲淹","text":"何处逢神仙，传此棋上旨。静持生杀权，密照安危理。接胜如云舒，禦敌如山止。突围秦师震，诸侯皆披靡。入险汉将危，奇兵翻背水。势应不可隳，关河常表里。南轩春日长，国手相得喜。泰山不碍目，疾雷不经耳。一子贵千金，一路重千里。精思入于神，变化胡能拟。成败系之人，吾当著棋史。"}