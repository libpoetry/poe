{"id":"1210830","title":"袁易静春堂木芙蓉","dynasty":"元","author":"杨弘道","text":"少昊秉秋律，白藏振严威。凄其庶物肃，飒然群卉腓。兹花性莫夺，于焉抱贞姿。纷披曲榭阴，布濩苍沼涯。沚莲混名族，丛菊相因依。众芳固殊品，相时各有宜。承露愈幽艳，被霜增华滋。虽微后凋操，讵先秋草萎。临流谁为容，倚风犹自持。踟蹰玩芳态，为汝发幽辞。"}