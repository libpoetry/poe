{"id":"1129110","title":"颂古九十八首","dynasty":"宋","author":"释印肃","text":"周匝无馀不著言，未离竺国意光圆。廓然无圣谁饶舌，万古腾辉世莫传。迷悟是谁先起立，忘躯失命老婆心。东西岂离摩耶腹，南北弥纶针不任。一念心开解脱门，倒骑铁马绕昆仑。一条脊骨纯金打，传与人间荫子孙。不奈何，不奈何，一长三短大誵讹。当时不是江西老，一口横吞起碧波。彻见无私欲度人，如张罗网罩飞禽。千万之中不得一，好申供养老婆心。未解空时决定疑，速教归去莫令迟。诸方罕辩无声句，师子还生师子儿。潦倒禅和足指天，被玄悬得到连颠。随声逐色非明眼，觌面全包更没言。教人梦里撮虚空，要显盲参离相通。色即是空空是色，色空不异体还同。自昧灵光怕黑风，向他直道转盲聋。声中露体希人会，药山紫玉意和同。驴嘶马唤不回头，古佛光中未肯休。解道探机无别物，相逢聊示指端头。举得分明和得亲，通方岂欲自瞒人。只要真底无丝隔，状若千灯一室明。经入藏，禅归海，普愿灵，正常在。除非道满月圆人，共话同知非向背。一音圆遍未尝停，苦乐同资不得名。敢借海潮千里韵，与君助发没弦琴。百丈澄潭彻底，妙高峰涌洪波。沩山应不胡吹，饥饱莫令放过。一中解无量，无量中解一。三千大千众，一个也不识。啼笑成梵音，敲磕通消息。色空明暗中，摩诃般若力。临时舒卷事幽微，人天交集有谁知。用处无心非即离，一声雷震动须弥。若不离四句，如何绝百非。直指西来意，西来意是□。权教参智藏，黑白转狐疑。妙得无非物，如如道不知。通宗透说，魂飞识灭。呈见无体，如水中月。金毛师子，说无说说。若人不会，弄巧成拙。古镜当堂不动光，自是揩磨不得方。一点□明含法众，森罗万象不能藏。团团如月画难成，头角完全鼻没绳。非是学人藏隐物，虽然识破未通真。本自一身光大，妄认虚空捏怪。智者无欠无馀，愚者轮劫还债。麟德殿光充六合，君臣和会少知音。老婆饶舌重重举，杜口难开意气深。净名也好吃棒，爱弄心肝五脏。除非到里脱顽机，不消一句超无量。本身卢舍意光周，碧云间举几千秋。被人叩诘无私答，山自青青水自流。披云带雨凤翔来，住色依声眼不开。那个不曾通线缝，徒奔南岳往天台。化身千百亿，不得个相识。伤嗟今古人，谁是知恩力。一击闻中宇宙宽，东西南北是谁鞔。须弥无缝槌相应，尘刹无空别骨圞。初心入处不为难，迷源逐境万重山。观音妙智慈悲力，连击三声体自闲。□去今何处去，悠悠空锁白云关。仰之弥高，钻之弥坚。瞻之在后，忽然在前。石头重举，隐峰无言。若更不会，三千大千。万卷诗书难却易，片衣口饭易却难。说甚须弥和芥子，堂堂体露指风幡。临事全提少作家，云堂徒自卧烟霞。赵州一塞无馀欠，万古弥坚应落花。无相光中罕遇人，恐参未彻滞疑情。横推直截何干碍，碾出灵明耀日新。个中须得意，□□又生疑。本不假脩造，识破现圆如。直入孤峰意甚深，相逢道伴少知音。无物堪比庞居士，分明解听没弦琴。红黄碧绿是谁成，会得无不合天真。祇这一株惊被梦，令知大地百花新。达人相见无交涉，不落丹霞正自瞒。赖得庞公无二解，迎来送去一般般。一个闲身用不尽，肯承当者奉相呈。黄金万两非堪比，东西南北至分明。万仞峰撑没底船，凭知有点海中灯。六月卧冰铺瑞雪，大笑三声作么生。日月灯光迥不俱，何须伴侣学真如。国师道在无相见，知音何处不文殊。鼻孔辽天老古锥，入泥入水惊贫儿。死中得活机锋疾，不断玄风彻紫微。师子全威境白闻，谁人敢扣鬼门关。除非体用知无我，瓶倾不出悟无难。无量光圆不动尊，亘今亘古语奚论。普云弥布香芬馥，周行无住海幢门。百亿化身唯佛知，含生经劫转沉迷。空花水月分三界，一念归元也太奇。头角完全不住行，沩山独步惊聋盲。牧童未辩牛消息，至今落堑堕深坑。闻道摩尼无价珍，得来转转似孤贫。师祖未谙申一问，南泉应不乱传人。拿云□浪透山川，独掉孤峰般若船。度尽四生超彼岸，九年面壁少林传。知有之人不出头，涅槃光里度春秋。一条水牯金穿鼻，万劫逍遥得自由。风舞岩松人不会，谩施巧便转惛惶。彻夜为伊坚不信，未知何劫肯承当。□苍天苍天。踢一踢时吹一吹，金毛师子现全威。赵州用处形言绝，争奈迷头不肯归。门外君子至，一切人不会。打这闲家具，甘贽与南泉。大地扶不起，为甚扶不起，果报还如是。东西南北，通彻交过。悟者清凉，迷者大祸。随流入流，法真不堕。若未全提，谁敢担荷。循水寻流不见源，逢人相问岂堪言。知君背觉劳生解，谩语皆真意普贤。等闲平地扫尘埃，须还知有肯相陪。悲风皓月猿啼急，穷子离家甚日回。关南老婆横木剑，不露锋铓大灵验。掷下威光绝见闻，丰城独卓无馀欠。标宗立法大瞒人，意气弥陀局局亲。黑白不分难下手，放过一著大惊神。心藏智宝少知音，全机付与水龙吟。忽然撞著无相似，谁解光和活死人。三圣戴角虎，德山独眼龙。未展机先合，非言意已通。风云融万象，笑哭是谁同。死中若不活，争免被他笼。察明表重验虚无，不久堪为唱导师。不觉惊动生灭相，临时撮略显精粗。云无踪兮雨无迹，事理绵绵有何极。卖金须是买金人，这里若真不相识。见道不生机，生机不见道。青峰年年青，白水常浩浩。生熟路不通，迷悟俱不到。青白未萌前，乐普大深奥。觌面相呈也大奇，更无分别与迟疑。自从收得非离合，岂可虚明放过伊。精金百鍊方为贵，脱体灵明绝见知。妙指闲柴意马师，失之千里费工夫。佛法不是这道理，拙用金毛作野狐。口说难穷意普通，世间希有义和同。三春万卉皆含笑，装点繁花只一风。提轮放线知深浅，把火烧山预辨宜。莫道逢场闲作戏，直须对病设良医。孤舟不系弄华亭，无限风光意气清。善会不干于耳目，岂容声色付元灵。没眼休谈见药山，免将明暗警盲参。特牛生子犹为易，石女生儿岂似凡。孤明独朗光无二，只恐痴猿搅碧潭。信地无闲处，知心用不非。微尘佛国土，妙在一毫釐。应当如是见，所说但随宜。古锥无做作，谩把布毛吹。青天白日常相应，眼明方晓猕猴镜。自从旷劫不揩磨，知音谩举无生令。难信难闻独眼龙，布云施雨觅无踪。却被普贤穿却鼻，如今众信永无穷。万里草不生，三昧号无诤。梦游观玉境，毕竟是谁行。在处曼曼地，只道无两般。法门非出入，学者莫颟顸。带识髑髅拨死尸，个中许道实难为。任渠碎我骨消散，终须不赚释迦儿。令导禅和翠微峰，铁壁铜墙路不同。遥指双林是归处，至今犹尚鬼儱通。古人投子续宗枝，相逢作者便呈机。含光知有庵中主，提起油瓶应不疑。道人到处，全示真如。若求言句，未免区区。探宗勘辨要当人，劫火燄中摝眼睛。渐源顿入洪波里，直至如今不见形。洞山活计未全包，太老钻龟罕辨爻。有物先天非相貌，岂干动用色相交。不识是真识有心，识心遍处不求人。江陵米满元无价，师子全威画不成。家不破兮人不亡，设机不应转郎当。龟毛拂子呵呵笑，六月炎天好大霜。释梵天帝，宝冠履地。不诵华严，佛不富贵。离四句非，绝百非是。绝百非非，离四句易。一拨眉毛露眼睛，只伤底许没瞳人。灯笼开口呵呵笑，衲僧和梦蹈车轮。古今学道与参禅，未谙眼耳妙言诠。一粒玄沙无住本，时时兴贩海南船。龙济兴云雨遍施，圣凡不落与谁齐。能持地藏无空印，具足圆方始不疑。镜含世界几千春，非相非形假立名。汩没未尝离镜体，怜生谁合饮光人。大秤秤不起，小斗量不尽。无量劫即今，无不是心印。船子寥寥载不空，几回明月弄清风。呈桡舞棹无他事，只欲教人解六通。何处无云不是门，藏锋不露理难论。雪峰未尽玄沙意，惹得村人村又村。似水煎茶待故人，知音吃了笑忻忻。茶水本来无一说，扬眉早是自瞒心。拈古谈今我尚无，木奴草女辨工夫。草木恰知非外物，含灵那信自毗卢。飞空著地情依识，大地山河情识磨。色空明暗无相似，挑起蛇时会也么。立亡坐脱不为奇，石霜迁化少人知。九峰师子连天吼，刹那惊杀野狐狸。打开兜率露王宫，摩耶夫人没老去。净饭国王生太子，字字言言说脱空。玄沙大用，雪峰三弄。大地山河，六遍震动。日里不可道人，夜里不可说鬼。无量劫来成道，一时都在这里。三脚驴子弄蹄行，只欲途中拶后生。一片丹霞尘不染，包藏万有岂称能。鱼在岸时活不久，人落深渊当下亡。川陆谁知同一性，恰如地狱与天堂。无相光中弄影人，形同异类性天真。披毛戴角冰和水，削发披衣水合冰。古人遗意不留言，婆子台山著一边。识得台山婆子了，赵州消息没休年。赵州火急要人成，大众浑无半眼窥。骑个金毛游物外，南泉滴滴意深深。"}