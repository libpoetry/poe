{"id":"709667","title":"青霞子歌为郭生赋兼简刘焕之阿字澹归二上人","dynasty":"明末清初","author":"陈子升","text":"青霞子，昔住丹霞山。壮岁从师客南越，家乡回首古秦关。自言十六十七时，脩真炼气寻希夷。静中虚室能生白，坐使元阳含早晖。参同契中颇紬绎，未叩羲文穷大易。丹霞跽请郁先生，三绝韦编观未画。要妙全窥太极图，绪言发挥二篇策。侍立匡床师返真，彷徨浊世求三益。旧友黄门久出家，亦持锡杖开丹霞。霞光照仙还现佛，并至珠江烟水涯。我向珠江得居止，主人意气云霄似。出身戎马心大儒，鞅掌勤劳归性理。閒邀禅客恣高谈，排关忽见青霞子。座中复有阿首座，舌长放出雷声大。一时四子三教同，惟我赘疣添一个。青霞子，丹霞僧，多谢主人能得朋。未可轻传讲德论，恐令闻者如苍蝇。"}