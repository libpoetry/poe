{"id":"807783","title":"沁园春  题徐二玉小像","dynasty":"清","author":"陈维崧","text":"貌君者谁，尺幅经营，天机渺漫。纵偶然位置，偏能高脱，无多笔墨，只取幽閒。缓带溪桥，微吟山寺，目送飞鸿自往还。萧疏极，任人情物态，了不相关。多君逋峭难攀。只日向衡门赋考槃。况霜红露白，秋冬之际，衫黄桕赤，山水之间。竹杖逍遥，芒鞋散诞，古树槎枒挂箨冠。从君去，好或穷岩岫，或弄潺湲。"}