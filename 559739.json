{"id":"559739","title":"为苏子英赋","dynasty":"明","author":"曹义","text":"忆我江南旧书屋，绕檐多种梅与竹。冰枝冒雪露琼姿，凤尾摇风动苍玉。书馀对此足怡情，拟结芳盟伴幽独。轻阴锁户碧云寒，淡月横惠暗香馥。有时群鸟忽飞来，■■啾啾竞栖宿。砺紫晴沾粉腻香，翛翎冷拂烟梢绿。朅来蓟北几经年，梦魂时落湘江边。湘江云晴九疑远，翠娥泣处心茫然。孤山雪霁春亦早，姑仙一别音尘杳。今朝画里偶相逢，感慨题诗心草草。心草草，隔远道。幽姿劲节两相宜，明月清风为谁好。"}