{"id":"483244","title":"水车行","dynasty":"明","author":"童冀","text":"零陵水车风作轮，缘江夜响盘空云。轮盘团团径三丈，水声却在风轮上。大江日夜东北流，高岸低坼开深沟。轮盘引水入沟去，分送高田种禾黍。盘盘自转不用人，年年秖用修车轮。往年比屋搜军伍，全家载下西凉府。十家无有三家存，水车卧地多作薪。荒田无人复愁旱，极目黄茆接长坂。年来儿长成丁夫，旋开荒田纳官租。官租不阙足家食，家食复藉水车力。一车之力食十家，十家不惮勤修车。但愿人常在家车在轴，不愁禾黍秋不熟。"}