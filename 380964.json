{"id":"380964","title":"庆春宫·冬绪羁吟","dynasty":"现代","author":"郑文焯","text":"红叶家林，苍烟邻寺，岁残未了秋声。门柳鸦寒，庭莎蚕老，浸霜月气冥冥。夜窗灯晕，镇摇落山川旧情。伤心年事，何限繁华，不抵飘零。追思结客幽并，连骑云骄，看剑星横。谁分萧条，哀时词赋，过江无泪堪倾。暮鸿天远，奈重拍燕歌自惊。一生怊怅，拼与江南，空老兰成。"}