{"id":"721366","title":"陶奉长以大父仲调简讨文集见贻且请作传次其来韵二首","dynasty":"明末清初","author":"陈恭尹","text":"才既无双数亦奇，高鸿难慕羽堪仪。长沙旧是陶公族，遗集重开晋义熙。良璞不售多在楚，灵珠无价本名隋。虽惭司马藏山笔，此志争光自可推。此身终隐复何名，应候哀吟自物情。本为诗书延一脉，偶从锋镝得馀生。沈埋我愧干霄气，继好君寻异代盟。正拟深谈逢积雨，把诗枯坐到三更。"}