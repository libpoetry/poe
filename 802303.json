{"id":"802303","title":"辛卯秋请假还湘迫冬霪雨雨止阴晦兼旬湿瘴之气感之辄疾余既卧疴颇耽岩壑二三知好或致药饵感兹高谊因述本怀 其四","dynasty":"清","author":"曾广钧","text":"石户农啼鹊不欢，漏天易补瓮难宽。碧渟从未忧菱税，红朽终须耻橘官。茅屋气能通玉座，蒲衣心欲到雕鞍。人才必召阴阳变，国势先觇善败端。"}