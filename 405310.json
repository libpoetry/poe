{"id":"405310","title":"河满子","dynasty":"近现代末当代初","author":"赵尊岳","text":"锦瑟长闲玉柱，绣帘懒上琼钩。乍寒轻暖春正好，年时记省欢游。柳叶才胜约指，花枝解恋搔头。是处韶华如梦，者回芳约都休。系情可奈游丝软，倚阑多少闲愁。得似画图依旧，云山尽意当楼。蹙黛谁知深意，横波自惜荣光。背人私系双绣带，花时懒去寻香。锁梦遥怜巫峡，流愁欲付潇湘。绵邈一春望眼，萦回九曲柔肠。碧云容易斜阳暮，遥山也倦眉妆。那更残红簌簌，桃花苦忆连昌。"}