{"id":"704468","title":"和陶徵君饮酒二十首","dynasty":"明","author":"黎民表","text":"天路何辽廓，吾生从所之。致身苦不早，奄忽非少时。迷途幸非远，回驾方自兹。但当饮美酒，任性勿复疑。有客款蓬庐，一觞欣共持。禽庆游五岳，仲长之邙山。鹏鴳各有适，大小安足言。委运属壮齿，建功惭暮年。所贵能遗形，岂愿竹帛传。羲唐去世久，缅然伤吾情。营营当途子，所徇利与名。乔松历千载，蜉蝣无久生。念此修短殊，徒令心骨惊。有酒且斟酌，驱驰竟何成。有乌具五色，乘云以翻飞。毛羽何摧颓，日夜鸣声悲。竹花久不实，饥寒无所依。高松生南岳，岁晏当来归。仲尼欲浮海，楚狂讥德衰。戢翼守寒贱，无令兹愿违。高台架林麓，眺听忘俗喧。颇惬旷士怀，孰谓兹游偏。轻烟起平陆，夕阳颓西山。众鸟赴乔林，吾亦念归旋。无闷徵在昔，铭骨事此言。怆然感昨非，方知今为是。白璧混青蝇，荆玉遭谗毁。田疆困二桃，论功固当尔。弋人亦何为，吾将寻园绮。秋风被庭绿，粲然擢孤英。变化每如此，底用惜其情。开轩盼流景，倏忽西南倾。携壶就花间，有鸟向我鸣。兹欢信可毕，扰扰劳吾生。翩翩繁华子，灼灼桃李姿。桃李虽不言，霜风摧其枝。荣期老带索，李广逢数奇。坎?良足念，天命不可为。安步聊复尔，讵用乘金羁。衡门昼常闭，好客每为开。谓我当远游，故居不可怀。明当偕子行，永与人徒乖。游必昆华期，止当庐霍栖。应龙志天飞，胡为乐蟠泥。感君吐中肠，素心固所谐。蹇裳自兹去，径路了不迷。逍遥无何乡，千年方来回。我昔游燕赵，览古登城隅。回风振槁叶，雨雪泥中涂。惨戚游子颜，岁晏坐驰驱。谋生一何拙，衣襦岂无馀。便当舍此去，息影穷山居。依依辞密亲，悠悠涉长道。十上竟无成，回车念将老。所希恢令猷，岂在忧枯槁。冉冉玄运徂，颜色无常好。彭殇等归尽，金玉焉能宝。吾将谢世人，抗情烟萝表。吾年已强仕，非复少壮时。都无怀禄心，尚耽古文辞。其人虽已远，玄解或在兹。欣与二三子，披襟瑩前疑。忘言诚未易，庄惠不吾欺。遵途有逸轨，逍遥随所之。桑麻翳蓬门，萧然断人境。欣无耳目营，既醉还复醒。知我诚已希，兹言贵深领。高矩谢夷齐，清风挹箕颍。天运固有常，得丧吾当炳。晦朔相环周，良辰已复至。开轩候良朋，一斗径先醉。衣带乘不理，杯盘乱无次。龙蠖自有时，人岂能贱贵。但愿餔其醨，独醒岂知味。炎洲负南海，中有神仙宅。我欲从之游，苍烟杳无迹。人生若惊电，年寿岂踰百。玄夜忽几何，晨曦将复白。霞举倘可期，脱屣非所惜。子云不晓事，白首窥玄经。我昔弄柔翰，窃禄翼其成。岂谓兹道非，年齿已屡更。顾影守空堂，枳棘塞中庭。灵芝尚三秀，鸑鷟待一鸣。赖此慰迟暮，可齐达者情。芳兰杂萧艾，颓俗散淳风。咄嗟可柰何，有酒时一中。噤吟笑唐举，幽忧怜敬通。真妄讵能辨，荆人遗其弓。世人营丹砂，系影无所得。夸父为邓林，古来共称惑。颓波赴沃焦，抔土安能塞。愿言乘虚舟，往就不死国。玄珠虽难求，获之在幽默。邴生长免归，于陵不求仕。古之贤达士，得失徇诸己。念此愧平生，屡进忘其耻。不能守田庐，胡为去乡里。虽云营斗储，力不任纲纪。周任有遗训，吾行固当止。蕣华不终朝，达生或可恃。余生素屯蹇，颇复怀清真。谬当盛明日，再睹玄化淳。人文固昭晰，宪章亦已新。岂起东蹈海，会将西入秦。征途不遑舍，所逐埃与尘。为策虽不就，斯志良已勤。奈何四海内，弃绝寡所亲。朅来二十载，皇皇尚迷津。念之动中怀，涕泪沾衣巾。置此勿复言，齐契在古人。"}