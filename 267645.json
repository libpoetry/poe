{"id":"267645","title":"还京乐·夜坐，和梦窗","dynasty":"现代","author":"朱祖谋","text":"塞鸿近，著意偎沙，度月成秋响。傍黄昏愁重，旋搀铁马，檐头悲哽。溅泪花孤坐，屏山背烛幢幢影。倦睡减，遥夜怨起，罗衣新冷。听壶莲竟。梦沧波残画，风鸦阵黑如尘，垂翅未整。江湖画角声声，暗惊回、雨凉烟暝。搅愁肠，是按笛人稀，餐霞伴醒。脉脉窥华发，清霜飞上明镜。"}