{"id":"1235501","title":"番禺谩兴","dynasty":"元","author":"吕诚","text":"炎方吊古易兴衰，知是昆明几劫灰。黄木湾围南海庙，白云山拥粤王台。百年此地衣冠尽，五月南风舶艑来。游览尚馀高兴在，匆匆莫遣二毛催。莫言南海是天涯，远客何妨岁月赊。岂谓居夷忘故土，直须浮海上灵槎。药洲日卧仙羊去，蕃塔风高铁凤斜。白首飘零谁慰藉，几回松菊梦还家。"}