{"id":"812326","title":"乌鲁木齐杂诗之典制","dynasty":"清","author":"纪昀","text":"金碧觚棱映翠岚，崔嵬紫殿望东南。时时一曲升平乐，膜拜闻呼万岁三。炉烟袅袅众香焚，春草青袍两面分。行到幔亭张乐地，虹桥错认武夷君。烟岚遥对翠芙蓉，鄂博犹存旧日踪。缥缈灵山行不到，年年只拜虎头峰。绿塍田鼠紫茸毛，搜粟真堪赋老饕。八蜡祠成踪迹绝，始知周礼重迎猫。初开两郡版图新，百礼都依故事陈。只有东郊青鸟到，无人箫鼓赛芒神。藁砧不拟赋刀环，岁岁携家出玉关。海燕双栖春梦稳，何人重唱望夫山。戍楼四面列高峰，半扼荒途半扼冲。惟有山南风雪后，许教移帐度残冬。户籍题名五种分，虽然同住不同群。就中多赖乡三老，雀鼠时时与解纷。烽燧全消大漠清，弓刀闲挂只春耕。瓜期五载如弹指，谁怯轮台万里行。绿野青筹界限明，农夫有畔不须争。江都留得均田法，只有如今塞外行。"}