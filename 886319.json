{"id":"886319","title":"和赵景贤使君入昌溪即事","dynasty":"宋","author":"阳枋","text":"东出峡如筒，北行溪似线。晨发怯春寒，午炊喜破晛。滩高石嵚?，浪急珠玑溅。平生忧患心，对此倍兢战。棹夫捷如风，舞篙接飞纤。昔观武陵图，今见武陵面。岩丛放斧斤，挂壁发葱茜。半天矗乱峰，横烟锁寒练。猿鸟生意深，诗笔写豪健。先生岩壑姿，对此聊自厌。险极复推奇，一览嗟未遍。老眼仰贪看，花生浑欲焰。人唤不回头，决眦强自勉。造化藏秘奇，人生能几见。夙昔困尘埃，比来得清玩。异境延高吟，胜览惬幽念。直疑紫雾深，秘隐丰城剑。便欲于此中，遁世真无闷。朝餐色䰐鬖，暮游光潋滟。还恐利名牵，回首成健羡。"}