{"id":"274422","title":"瑶华·昙花生，叶上倒垂，赤茎素花，状如莲。戌夜始开，至丑而足，未逮晚而萎","dynasty":"现代","author":"汪东","text":"非茎非叶。摇曳琼钩，挂一痕香雪。含苞才见，惊片时、射眼光华明彻。莲台多品，怕犹逊、旃檀芬烈。更鼓催、残梦消沈，长想玉瓯初缺。前朝未尽风流，叹仙李蟠根，依旧门阈。开筵唤客花径里，无数雄蜂雌蝶。拟凭并剪，长夜对、鸳衾虚设。笑问他、朝菌灵椿，共度百千尘劫。"}