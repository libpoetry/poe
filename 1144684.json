{"id":"1144684","title":"东门行二首","dynasty":"宋末元初","author":"戴表元","text":"春风颠狂卷地起，吹动江城寒劫灰。江城千家丹碧窟，过眼不复馀楼台。九辀烛龙竟为尔，六尺海鸱安在哉。平原无人金谷散，惆怅东门归去来。松枝可餐不可久，蕨萁可舂难入手。书生身业值无年，翰墨千囷不充口。烟州何客钓寒鱼，江郭谁门倚残柳。琴台歌管无处寻，惆怅东风几回首。"}