{"id":"1230032","title":"题赵仲穆临李伯时凤头骢图","dynasty":"元","author":"冯子振","text":"洪崖先生住西山，移宅深密逃人寰。幅巾乌靴腰角带，阔袖袍色浓岚斑。一筇九节相携惯，矮干家僮蕉扇攀。崎岖步武转蹒跚，皂服轻袪行计办。一僮肩裸鞚白骡，俊驶难驭驰坡陀。后鞦侧畔跷足势，奈尔决骤奔倾何。蓝衫只手操鞭逐，席帽背擎无世俗。一僮未了一僮催，高束文书赤双足。一僮绿袂麻屦觕，臂挑庄叟大瓠壶。先生家具即此是，焉用检校随身符。豫章穹岩钥幽谷，雨捲云飞雾如沐。神仙狡狯踪迹奇，写到吴兴赵氏屋。谁传画卷秦淮边，妙意拾得希徵怜。海翁一见心缱绻，赠以菊径归田篇。玉禾自熟犁锄废，黄犊乌犍有馀地。雪骡水草久驯良，却后千年丹发匮。"}