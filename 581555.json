{"id":"581555","title":"醉翁亭","dynasty":"明","author":"吴琏","text":"龙图学士滁之守，爱国恤民古稀有。政暇放情山水间，名胜追寻远携酒。城南数里琅琊山，胜迹森罗绝尘垢。太守开宴宾客喧，半是士民半僚友。太守之乐，乐生民之康宁。生民之乐，乐太守之贤明。太守归而悠扬六七里，非太守之真醉。归述文而垂光千万古，见太守之醒醒。太守乐民之乐，民亦乐其乐，上下通而政成。于时禽鸟亦乐其乐，而且非且鸣。乐事无涯，无可寄情，姑以醉翁名而更名其亭。太守谓谁，天挺欧阳公于庐陵。"}