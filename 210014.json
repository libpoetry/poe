{"id":"210014","title":"玲珑四犯·金屋春深","dynasty":"宋代","author":"陈允平","text":"金屋春深，似灼灼娉婷，真真娇艳。洗净铅华，依旧曲眉丰脸。犹记舞歇凉州，渐缥缈、碧云缭乱。白玉环、宝镜偷换。别後甚时重见。鸾帏凤席鸳鸯荐。但空馀、蕙芳兰茜。天涯柳色青青恨，不入东风眼。惆怅二十四桥，任落絮、飞花乱点。奈翠屏、一枕云雨梦，谁惊散。"}