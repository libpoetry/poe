{"id":"536931","title":"松楼歌","dynasty":"明","author":"王世贞","text":"金华真人列仙丈，叱石初成气愈王。自云神仙好楼居，结巢百尺松之上。黯淡曾回日月光，屈蟠尽作虬龙状。楼中之人鬓萧骚，岸帻独卧青天高。窗间数下千年鹤，障里常飞六月涛。不学秦封污岳观，欲同庄社混蓬蒿。松脂夜明茯苓白，手持长镵斸其侧。饱吸清泉九咽寒，更倚栏干啸秋色。"}