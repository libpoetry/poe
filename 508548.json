{"id":"508548","title":"母子虎图为前人题","dynasty":"明","author":"倪谦","text":"昔年曾侍朝元殿，虎豹守关龙驭辇。凤皇在薮麟在郊，济济四灵俱入献。圣皇端拱垂衣裳，大韶击拊谐宫商。至和感召及群物，凤仪兽舞争趋跄。就中于莬引三子，炳炳文章妥其尾。驯然拜跪伏阑圈，天子见之心亦喜。一从宦辙走西东，几年不复见汝容。良工笔态巧为此，将汝置之图画中。目光射人威百步，意气扬扬甚虓武。一声长啸岩壑间，疑有凄风振林薮。举头高为城，掉尾长为旌。生狞虽可畏，犹识子母情。一儿顾其母，一儿跳且舞。一儿当母前，相向得其所。怡怡不见怒与嗔，但觉哺乳恒相亲。磨牙吞噬向百兽，乃能骨肉全天真。君不见魏家良将初授钺，子肉遗之甘饱啜。又不见广武城头翁就烹，一杯欲索分其羹。何事人心忍为此，争如物性仁恩明。更忆弘农施化理，斓斑渡河还负子。胡为仓卒弃吾儿，天岂无知天不畀。人言虎猛，我言虎良，母慈子爱，蔼乎一堂。曾参之养闵子孝，对此为君歌慨慷。"}