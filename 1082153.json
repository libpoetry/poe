{"id":"1082153","title":"赠吾彦逸","dynasty":"宋","author":"刘才邵","text":"山上龙泓标水府，方欲往游逢雨阻。多谢山人会人意，约束群仙住朝雨。游氛洗尽天宇空，山色湖光相媚妩。就龙觅水酌清耳，雪山醍醐异凡乳。是中冷煖已自知，岂更将心求佛祖。流连清境不知晚，归来已踏鼕鼕鼓。年兄笑我太清生，旋扫风轩置樽俎。欲将歌管聊相温，为出红妆唱金缕。不信人言竹胜丝，昵昵朱弦将手语。更长语笑益諠哗，快饮不劳觞插羽。因思同榜七百人，翠琰镂名藏梵宇。迩来知有几人在，相遇百中无四五。与君是时俱少年，快马轻衫冒尘土。岂知重上君子堂，岁月惊人不堪数。相看斑鬓点秋霜，况复中间多龃龉。但馀契义敌杉松，青青不受冰霜侮。自怜忧患落穷山，册府不应重接武。流离更觉主恩厚，独惭未有涓埃补。因君感激歌此诗，满酌玉卮须对举。"}