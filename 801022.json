{"id":"801022","title":"送陈秋田先生之官长宁","dynasty":"清","author":"惠士奇","text":"善卷洞里咀丹客，玉液朝朝炼精魄。偶然作吏山水邦，衣裳犹带云霞色。昔年曾到瘴江滨，布袜青鞋万里身。邑里时逢乌蜑户，居民半是马留人。今年仍往西南徼，路远健鹰飞不到。剑阁回看北向云，石门遥指南征道。知君才似寇巴东，莫叹生涯类转蓬。登栈人行红树杪，隔溪猿啸白云中。平林芳草萋萋绿，从此连绵到西蜀。月上峨嵋一片秋，烟销巴水三回曲。泸川渺渺夕阳低，更在泸川西复西。遥想讼庭春寂寂，海棠花发杜鹃啼。"}