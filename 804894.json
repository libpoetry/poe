{"id":"804894","title":"寻碧山吟社遗址怀兴复诸先生","dynasty":"清","author":"邵燮","text":"胜朝遗大雅，今代溯休风。吟社谅匪异，斯人迥不同。布衣执牛耳，轩冕追芳踪。缅怀往哲规，来寻古华峰。断碑卧残藓，老树号悲风。花落梵宫寂，池荒春草封。流馨余破瓦，绍脩剩寒丛。逸响寄空谷，达观付苍穹。昔贤讵知我，嗣者亦慨侬。湖山有谁主，坛坫为谁宗。"}