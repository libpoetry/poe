{"id":"187452","title":"访李兴伯不遇其家人命二子留宿有古人截发撤","dynasty":"宋代","author":"姚勉","text":"暮烟苍莽浮林麓，征人尚殿归鸦宿。山前知有故人家，急往叩门惊啄木。主人多日出未归，鹊飞三匝愁无依。刲羊忽逢伯仁母，设馔乃有襄阳妻。竹窗挂灯见二子，褒已自佳融更伟。烹鸡炊黍罗酒浆，奴饭马刍更充美。慨然好客尚父风，谪仙家人自不同。古来如此能有几，截发留宾书入史。王圭他日贵勿疑，不须论客母可知。"}