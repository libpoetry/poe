{"id":"1051219","title":"和孙莘老题召伯斗野亭","dynasty":"宋","author":"张琬","text":"维舟得古寺，望远天四平。晴日晖晖散，晚风泠泠清。危亭下瞰野，层阁高连甍。起望斗与牛，淮海相奔倾。往来谁百年，今昔我平生。悠悠何所寓，台上多化城。与其逐影死，宁似不鸣烹。咄哉应有止，老矣将安行。中庭柜子落，丈室霜月明。此意竟萧条，犹然笑安荣。"}