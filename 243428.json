{"id":"243428","title":"续金铜仙人辞汉歌","dynasty":"宋代","author":"于石","text":"汉皇锐意求神仙，神仙之效何茫然。蓬莱弱水不可到，且立宫中承露盘。饿餐玉屑不堪饱，谁谓有方能却老。人生修短数在天，多慾未必能延年。秋风吹老茂陵树，年年空滴金茎露。建章宫阙随烟尘，块然屹立惟铜人。宫官西来果何意，一朝辞汉将归魏。吁嗟铜人如有知，口不能言惟泪垂。自从曹氏盗神器，父子相传已三世。汉宫故物无一存，汝独犹能感旧恩。凄然照影临渭水，一折铜人扶不起。宁为弃物委道傍，不忍漂泊离故乡。迢迢东望洛城路，回首长安愁日暮。长安繁华非昔时，洛阳寥落谁复悲。"}