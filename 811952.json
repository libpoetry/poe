{"id":"811952","title":"过旧园","dynasty":"清","author":"多隆阿","text":"皴皮经雨绣苍苔，半悴花苞懒欲开。几树棠梨枯若此，我曾亲见种时来。嫩碧菁菁草又芳，荠花细白菜花黄。苔侵乱石堆泥土，此是当年旧草堂。成围古木尚栖鸦，棘刺成丛杂野麻。断梗荒榛埋小径，相看不是昔年花。黯淡斜阳别有春，残花委地涴香尘。不知来往衔泥燕，可识从前旧主人。"}