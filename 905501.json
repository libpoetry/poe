{"id":"905501","title":"送萧晋卿西行","dynasty":"宋","author":"李伯玉","text":"上马能击贼，下马能草檄。萧郎负此文武之全才，当卧元龙楼百尺。屏山阅尽眼中人，磊落深沉只识君。冷官不受人料理，拄笏时看西山云。与君尝谈秘书阁，百二秦城锦相错。第恐羌儿或弄兵，今日始知先一著。自有龙图十万兵，请乘一障终权轻。初闻召至青油幕，袖中已草从军行。相国谋深古来少，想见智囊谈未了。贺兰鼠子不足平，底用西征出师表。凉州久苦寒烟埋，今年定见玉关开。凯旋只在春风后，趁取闲闲登吹台。"}