{"id":"765122","title":"登金山","dynasty":"清","author":"张晋","text":"大江发源自蚕丛，万里一泻流向东。天遣神山作砥柱，中流涌出金芙蓉。峰尖飘渺逼云汉，石根诘屈搜蛟龙。我来张帆指京口，推篷旷望初蒙蒙。少时烟消雾亦敛，赤日濯水磨青铜。舍舟理轻策，着屐披蒙茸。奇境快登历，一拓平生胸。古刹周遭绝枕藉，浮图四面开玲珑。振衣直上神益耸，阊阖呼吸疑可通。九江三楚列眼底，指顾尽得天南雄。铁瓮城头没荒草，北固楼下闻秋钟。寄奴王气久消歇，大业惟剩丹徒宫。侧身东望诧奇绝，焦山对峙浮江中。林峦万古浸烟水，如观图画嗟朦胧。我疑海上三山失其二，乃于此地俱相逢。老僧疑客煮香茗，山门散步聊从容。中冷泉畔吊郭璞，妙高台上怀苏公。游兴到此愿已足，始笑向来局促真盲聋。昨过平山堂，楼阁何重重。岸旁覆垂柳，水面横长虹。此乃丈夫彼女子，人巧定合输天工。倚栏狂叫一挥手，惊飙乍起摇丹枫。楼船回棹泊山足，鼋鼍踏浪乘江风。断霞挂天末，飞雁嘹长空。苍然暮色上，佛鼓声冬冬。羁怀畏晚寻归楫，恨未一见炬火照耀江心红。"}