{"id":"1125809","title":"寄题历阳王纯甫新作连云观二首","dynasty":"宋","author":"郭祥正","text":"久持使节别尧天，故起朱楼北斗边。势压江淮盘地厚，影分吴楚与云连。一声奏笛龙蛇晓，八法书牌剑戟悬。更借湓城庾家月，芟除桂树照樽前。闻道连云绝世无，急飞轻棹看规模。帘钩低挂半轮月，江岸平分千里图。飐飐金船流玉液，森森珠履踏冰壶。高材自是明堂柱，试作斯楼雄楚都。"}