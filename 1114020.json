{"id":"1114020","title":"岳阳楼三首","dynasty":"宋","author":"李纲","text":"缥缈层楼俯洞庭，湖光霁色两澄明。气蒸云梦浮天白，水合潇湘到底清。去棹来樯云共影，断鸿孤鹜笛连声。望中更觉君山小，一点青螺镜面平。翛然多难偶存身，又到苍茫楚泽滨。鼓舞鱼龙张乐地，佩纫兰茝独醒人。涉江哀郢空回首，极目伤心欲向春。鼓枻寅缘傍枯苇，故应渔父尚垂纶。常诵飞龙邅洞庭，登楼况复把骚经。琉璃万顷天同碧，翠黛一螺山更青。白鸟风高方倦翮，苍鹰冬暖正舒翎。客愁欲作长鲸吸，却笑三闾只独醒。"}