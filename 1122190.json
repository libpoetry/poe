{"id":"1122190","title":"王官谷十咏 竹径","dynasty":"宋","author":"俞充","text":"入谷修竹密，苍翠连前山。车马迹不到，鸡犬音亦闲。蔽日清影合，迎风碎声寒。渐近居士庐，溪水流潺潺。濯缨溪流上，清心共澄澈。人存鱼自跃，人亡鱼亦竭。此意虽冥冥，可与仁者说。遣音竞谁继，十里闲风月。洗耳谢市朝，构亭得馀址。三径草长深，一毫尘不起。支肘看青山，引鹤听流水。独有爱君心，时时拟纶旨。事去惟山存，遣祠临水曲。峻节凌雪霜，英颜瑩冰玉。至今崖壁间，尚耐尘埃辱。清风满林泉，千戴仰高躅。擎天有八柱，是峰居其一。根蟠地轴壮，群山俯为硕。共工触不折，万古耸崒嵂。幽人步绝顶，引手攀星日。野老传此水，源与洪河透。潺潺浩难穷，雨雹洒晴昼。岩头白龙挂，滩前寒玉漱。不见瑩心人，客衣冷如沤。屹立高峰东，峭直如昔贤。夷齐耻周食，巢由傲尧天。不畏风霜侵，所依松柏坚。五老静相对，森森莫知年。孤鹤去不还，云间犬空吠。犹闻溪鸟衙，尚有里人爱。岩花无开落，世事几兴废。我乘幽兴来，静邀秋月对。尝读表圣诗，云是秦王成。悯时著密史，对此潜经营。新雨净如洗，乱苔生复平。应误山中客，浪近翰墨名。谁凿浑沌死，智者争出力。悠悠蚁在磨，双轮转何极。机心连机械，随流还不息。莫笑抱瓮翁，终日亦饱食。"}