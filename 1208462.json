{"id":"1208462","title":"挽岭北省郎中苏子宁（真定人）","dynasty":"元","author":"宋褧","text":"河朔多奇士，栾城有令孙。策名游宦海，衍庆出儒门。两府推曹掾，群公听讨论。天池鹏远击，云路鹤高鶱。腾达初云迈，驰驱岂惮烦。河汾一白简，江浙两华轩。吏牍机权密，官联体统尊。流亡藉安集，诖误得平反。材器楩楠耸，胸襟云梦吞。北藩曾入幕，南国复攀辕。夙望存台阁，声能著塞垣。芸编严子训，芝检答亲恩。显达逢昭代，荒凉忆故园。脩程车骋辙，厚福水流源。政抚青霄立，俄瞻素旆翻。佳城俨新市，搔首赋招魂。"}