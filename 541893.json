{"id":"541893","title":"赋得峨眉山长歌寄酬刘中丞维南","dynasty":"明","author":"谢榛","text":"峨眉两山横蜀土，五岳之外更奇睹。千年积雪净含春，几道奔泉寒迸雨。四十阴洞生肉芝，多少仙粮谁是主。樵苏不到云霞深，莓苔堆径色自古。脩藤密萝覆涧户，众隐忘形淡相聚。真仙向之引凤鸾，老衲居然伏豺虎。神工开辟出丹青，人间画师心何苦。李白夜行见真景，千仞峰头月半吐。中原有客殊自惜，栈阁衰年万里隔。恍听杜宇枕畔啼，梦魂飞越剑门驿。山灵不识邺下狂，欲往登危虚谢屐。锦官城高锦江碧，残照疏林扬马宅。两汉接迹钟神秀，不餐烟火超凡格。六朝绮丽落后尘，大方雄浑浩无息。谋猷大展际昌期，宪台防秋坐深夕。君不见紫微光耀圣明世，阊阖森严百灵卫。健儿牧马尚龙荒，未许终童请缨计。今王宵旰劳宰臣，黄钺白旄任非细。佳政威声幕南北，材官乘障气逾锐。纥干冻雀向日飞，太宇茫茫绝纤翳。又不见漳河流水向东逝，野夫支筇望天际。"}