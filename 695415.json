{"id":"695415","title":"和南涧中丞九日韵","dynasty":"明","author":"林廷㭿","text":"万里秋空太廓寥，野云汀草径萧萧。酒逢佳节还增量，诗愧凡才每折腰。黄菊滞人花未放，青山伴我兴偏饶。烟波身世君栖稳，回首风帆浪里瓢。节过重阳菊未葩，市桥犹喜酒堪赊。乾坤秋老山如瘦，江汉风高帽欲斜。笔阵当年留谏草，棋声半夜落灯花。白云一榻容酣睡，遮莫青蝇乱集瓜。"}