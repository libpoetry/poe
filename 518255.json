{"id":"518255","title":"洪武庚辰八月一日为抚安人民至衣锦乡访安湖书院拜先圣殿谒先贤祠栋宇倾挠廊庑荒茀顾瞻感叹念欲兴修兹焉经始以俟毕工历初十日夜坐挈矩堂新月满庭谩尔兴怀成五言近体十首时儒生钟民敬亦次余韵以纪一时之清兴也 其五","dynasty":"明","author":"唐文凤","text":"夜坐庭前月，娟娟影倍清。眼看前代迹，心切故乡情。积水鱼龙起，空林鸟鹊惊。灵槎如可觅，吾欲上蓬瀛。"}