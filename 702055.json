{"id":"702055","title":"厓山吊古","dynasty":"明","author":"曾仕鉴","text":"草市行宫古木阴，闽杭回首一沾襟。双龙北去金瓯缺，六马南来玉玺沉。尝胆未消干隧愤，攀髯无限鼎湖心。凄凉莫问祥兴事，禾黍离离江水深。频年航海计难成，一旅扶天势易倾。双匣久无冬树骨，六更长罢夜钟声。月冲南斗铜驼冷，星陨东溟铁锁轻。不独金牌堪洒泪，汴京全盛杜鹃鸣。楼船载国沈沧海，厓树空栖万古魂。驻跸有山仍碧草，藏舟无壑自黄昏。酸风似咽田横恨，幽鸟如鸣杵臼冤。欲向客庐问兴废，只今燕冀是中原。"}