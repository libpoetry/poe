{"id":"1035140","title":"题东瓯王友直尚友堂","dynasty":"宋","author":"魏了翁","text":"士恨生世晚，不为三代民。谁知伊傅至孔孟，亦学古道嗤时人。岂惟三代时，尧舜万古师。犹云若稽古，不知古为谁。气数有诎信，义理无终穷。虽居尧舜地，常有一篑功。嗟哉秦汉后，去圣益以久。纵有间代英，仅为时儒首。况于随世就功名，甚者谐俗攫宠荣。此于圣门直蛙蠛，已谓斯世无与朋。多知正多惧，不知转矜负。亦云知矣恐未然，须验此心之权度。有师舜文学周孔，有拟管乐明申韩。亦有是商鞅，亦有趋异端。若言气合即为善，是中更要分明看。"}