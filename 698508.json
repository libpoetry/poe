{"id":"698508","title":"和沈公路除夕元旦诗六首 其四 辛酉除夕","dynasty":"明","author":"唐时升","text":"雨中街鼓不闻声，屡望东方尚未明。此夜已知阳道长，频年难见泰阶平。相逢父老忧加赋，欲遣儿曹出践更。豺虎纵横愁道路，东南处处急征兵。水暖池塘荇藻浮，鸬鹚晒羽立滩头。营巢喜鹊群相护，墐户阴虫尚自囚。野雀入帘将子至，游蜂闻酒傍人求。春来五日韶光动，梅柳芳菲媚小楼。"}