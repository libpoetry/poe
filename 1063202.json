{"id":"1063202","title":"次韵汉阳蔡守题阳关图","dynasty":"宋","author":"夏倪","text":"君不见季子敝尽黑貂裘，一生车辙环九州。使之负郭有二顷，未必肯相六国侯。此郎亦复何为者，浪自出入不肯休。东风夹道罗供帐，倚马欲行那得上。绿尊翠勺浩纵横，四坐哀歌互酬倡。阴云漠漠天四垂，行子多著短后衣。金羁滴沥鸣翠弭，负屩蹶倒从卢儿。渔舟微茫出浦溆，远山无数迎修眉。倾曦驮醉出关去，纵有离愁渠得知。长安春色浓如酒，乃向斯时别亲友。可怜儿女浪苦辛，奔走功名逮华首。浊醪百榼胸崔嵬，暮色惨惨羁鸿哀。羊肠鸟道天尺五，尔独胡为来此哉。水有蛟龙狞口眼，陆有兕虎潜岩隈。嗟尔游子不顾返，富贵有时终自来。"}