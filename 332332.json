{"id":"332332","title":"金缕曲·芝姊周期有感","dynasty":"清代","author":"曹景芝","text":"一别经年矣。问黄泉、芳魂缥缈，与谁相倚。剪纸招来招未得，空对冷清清地。更觉得、埋愁无计。悔不当初休识面，到而今、少了伤心事。挥洒尽，两行泪。今宵我已拚憔悴。况又是、敲窗风雨，助人闷意。怎及软红尘里客，终日醉生梦死。浑莫解、相思滋味。若解相思多薄命，道君生、也受情痴累。知己感，一而已。"}