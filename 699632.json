{"id":"699632","title":"幽兴","dynasty":"明","author":"袁登道","text":"初日耀阳林，潭景倚春树。时聆众壑声，不知夜来雨。微雨从东来，枝上遍潇洒。用尽东风力，还逐东风嫁。佳期复何在，策杖春山阿。林中有幽事，酌酒还自可。太虚恒寂然，众类纷以作。中有蓬栖人，游心在玄漠。仙人骑白鹿，夜卧南山云。举手揽月华，步虚声不闻。青鸟何时来，衔书过东海。报道瑶草春，三花日堪采。玉露飞松门，秋空桂花发。林深寂无人，一犬吠山月。幽人隐翠微，不知日云暮。手燃金光草，笑指瀛洲路。白云净空山，朗月照寒水。群动尽无言，如如印元旨。山翁蓺长松，却入云深处。岁月几何时，虬枝作风雨。和舒运双轮，界破红尘路。杳杳长征人，劳劳谁与悟。皎日丽春华，繁霜泣秋草。谁知寒松树，独向云中老。我欲将飞龙，遐举陵八荒。超忽尘宇外，俯仰复高翔。"}