{"id":"664676","title":"示习方","dynasty":"明","author":"康海","text":"汝母我之姊，同胞无别亲。不幸去年死，㷀㷀惟汝身。汝父既早没，汝依当何人。数数与汝语，令我泪沾襟。汝性颇灵慧，力作何不勤。青春易凋丧，岁月良可珍。汝能事卓立，非止裕汝屯。指名为令士，汝亲当见伸。何苦逐游冶，弗肯志讨论。挞之尚不易，况乃颊舌云。汝祖好男子，豪爽多誉闻。辛苦教汝父，冀登要路津。汝父乃不谷，漂荡成苦贫。幸以汝母故，托居我南邻。黾勉相劝讽，粗能禦寒温。谓将致兴发，岂意掩泉坟。遗汝无寸土，汝母复长沦。近日乏良吏，役赋甚纷纭。富者尚难理，贫者安可徇。不见抬舆者，四体如火薰。不见负输者，锁桎令肉皴。我年已五十，岂得常逡巡。作诗以告汝，请汝书诸绅。"}