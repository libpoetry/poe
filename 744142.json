{"id":"744142","title":"白山茶歌","dynasty":"清","author":"吴照","text":"山茶白者色胜玉，产自麻源第三谷。涪翁作贼始纪之，群芳著谱缺标目。我家旧圃有此花，不与红紫争丽华。苎萝美人含笑靥，玉真妃子披冰纱。野人只解花前醉，未经考订分种类。琅琊王公淹雅才，命题偶为诸生试。吾侪万事忽眼前，此花根种无能传。区区物产尚难辨，乡邦大者宁详焉。春风连朝动帘幕，又见琼瑶堆灼灼。花今与我为乡人，但愿年年对花酌。"}