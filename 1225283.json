{"id":"1225283","title":"和黄晋卿北山纪游韵","dynasty":"元","author":"吴师道","text":"三洞金华北，苍苍夹径松。泻空喷百涧，拔地立千峰。林石敧还整，岩梯绝复通。向田瑶草碧，隐树晚花红。嵌窦推舟入，椒庭载酒从。洗觥忙羽士，捧研喜山童。陟岭惊逾峻，沿流竟莫穷。千年杏仙鹿，两寺互僧钟。擘裂森开峡，传闻旧化龙。转霆奔雪浪，禜旱却玲珑。水际朱藤荫，岩阿青桂丛。亭荒馀磊磊，云出正濛濛。兰若知何许，芙蓉复在东。五盘随屈曲，一路听琤琮。山断俄为野，湍平不见空。暮房深榻静，朝磬小楼重。传玩遗髹钵，兴嗟对殡宫。拂衣登岭去，穿棘少人逢。飞殿仍遥峙，重关故不封。归寻草堂卷，坐恋水轩风。两纪三人合，相看一笑中。孤踪忻影逐，薄技愧才雄。别袂分残雨，衡门翳野蓬。后游宁未卜，思剧谩憧憧。"}