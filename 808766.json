{"id":"808766","title":"游苏门山示徐婿见初昆季并三子","dynasty":"清","author":"严遂成","text":"苏门山庳隘，濯濯无颜色。孙登鸾凤啸，阮藉鸱鸢嚇。风雨飒中天，百兽为之匿。临眺动群疑，虚名若浪得。而我不谓然，阐微贵摭实。此山空其中，上土下则石。万窍搜天根，一绵贯地脉。灵气萦绕之，源源通不塞。运济卫河流，滥觞罅缝坼。其功助灌溉，其害谢冲激。倒浸玻璃屏，山固兼水德。嗒然不自明，悃逼道用默。受侮于目论，甄藻赖宝识。朗朗见山心，白云澹夷怿。清辉良复佳，试泊张融宅。"}