{"id":"272457","title":"迈陂塘·看天街、嫩凉如水","dynasty":"清代","author":"吴藻","text":"看天街、嫩凉如水，知它今夕何夕。曲终酒醒人归去，怎遣者番岑寂。愁默默，但屈指连宵、不鼓云和瑟。病怀碎积。叹心似回潮，身同残烛，百感正交集。红楼外，猛地谁家倚笛。一声声又悽恻。故园杨柳依然在，报甚秋风消息。灯半壁。偏照得、纱幮有梦难寻觅。窗儿渐黑，早月堕回廊，钟敲远寺，满院晓烟碧。"}