{"id":"1252357","title":"夏日园中清暑二首","dynasty":"元末明初","author":"吴志淳","text":"青山地僻车马稀，十载倦游歌《式微》。傍溪卜筑面流水，拂石展簟消炎晖。老翁过从就蔬食，幼女补缀成絺衣。西亭去家苦不远，日暮共逐渔樵归。东湖万顷波渺茫，人家多在云水乡。《竹枝》调短阿家女，《桃叶》歌长何处郎。疏林归鸟度花影，近水流萤浮竹光。东山坐待月已出，不觉凉露沾衣裳。"}