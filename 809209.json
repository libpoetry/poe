{"id":"809209","title":"奉侍太皇太后临御温泉因孟冬享庙暂回京","dynasty":"清","author":"玄烨","text":"金风肃郊甸，秋光瀰颢穹。晓钟出长乐，羽卫临新丰。重闱庆康悦，游豫温泉宫。鸣镳玉舆侧，侍跸清尘中。晨夕奉慈颜，婉愉承欢衷。原野陪登览，瑞霭光熊熊。应钟忽届节，霜露霏空濛。夙兴感时序，庙祀宜钦崇。飨献荐圭璧，对越必微躬。暂辞琼岛月，还御瑶池骢。殿阙欣在望，斋祓明禋通。眷言整星驾，依恋心靡穷。"}