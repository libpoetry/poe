{"id":"902113","title":"仲冬冬至后","dynasty":"宋","author":"张嵲","text":"仲冬冬至后，春从九地回。去年逢春在此寺，今年复向此寺逢。春来春去无复见花草，但有东风刮地如惊雷。人生七十能几时，四度逢春祇在斯。祠官不复更递代，直若仓庾氏，久任无年期。大农赋禄随官品，丰俭由来皆有分。空尽天年在世间，饥饱死生皆不问。癃老非才固应尔，豪俊当年亦为此。谓非贬谪实累囚，谓是归田犹禄仕。忆昔汉唐与本朝，咸有自新及起废。如今岂无大眚及溥天，不在他时洒心例。人生如寓年年老，岁岁彫零人渐少。莫嫌四见魏唐春，尚得逢春到华皓。祠官之设自何时，闻是元丰宰相之所为。欲摈老成皆不用，托于优假创斯规。当时弊政出一切，岂谓疮疣后世遗。专宠持权事虽巧，荣华宁得多时好。君不见金陵零落故相家，一如寂寞韶阳庙。"}