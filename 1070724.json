{"id":"1070724","title":"客有见馈温剂云可壮元阳感而有作","dynasty":"宋","author":"李光","text":"世人服暖药，皆云壮元阳。元阳本无亏，药石徒损伤。人生百岁期，南北随炎凉。君看田野间，父老多康强。茅檐弄儿孙，春陇驱牛羊。何曾识丹剂，但喜秫黍香。伊予十年谪，日闻贵人亡。金丹不离口，丱妙常在傍。真元日渗漏，滓秽留空肠。四大忽分离，一物不得将。歌喉变哀音，舞衣换缞裳。炉残箭镞砂，箧馀鹿角霜。咄哉此愚夫，取乐殊未央。我有出世法，亦知不死方。禦寒须布帛，欲饱资稻粱。床头酒一壶，膝上琴一张。兴来或挥手，客至亦举觞。涤砚临清池，抄书傍明窗。日用但如斯，便觉日月长。参苓性和平，扶衰固难忘。恃药恣声色，如人畜豺狼。此理甚明白，吾言岂荒唐。书为座右铭，聊以砭世盲。"}