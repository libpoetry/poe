{"id":"1244669","title":"庚子日南至愚得子枫林朱先生允升赐书并诗举资中黄先生书成得子为况且其令郎以寅年寅月夜半生而是子以子年子月日中生偶亦相类次韵谢之","dynasty":"元末明初","author":"赵汸","text":"藏山竹简头堪白，海上桃生不记年。节日祯祥虽偶似，科名宦达总输先。成书谩付将来世，有后应观已定天。文字尧夫今不愧，敢辞端拜百王前。"}