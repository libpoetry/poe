{"id":"1139639","title":"慰陆子顺丧偶","dynasty":"宋末元初","author":"陈深","text":"岁晏登禹陵，山水清游纵。回舻舣西湖，埙篪谐伯仲。旅窗灯焰青，炊臼感幽梦。绝弦闻遗声，据藜发哀恸。重怜游子情，惧乏尊章奉。凄风动虚幌，斜月照飞栋。芳胶解钿朵，流尘昏翠凤。荀香怅未歇，潘诗应屡讽。孤兽骇哀鸣，离禽感幽哢。蒙庄亦何人，傲倪自惊众。遗情信良难，至理堪折衷。"}