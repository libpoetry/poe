{"id":"686352","title":"再叠图茔致思四首 宝涧西原","dynasty":"明","author":"史鉴","text":"遥遥天马山，群行出城外。涧水东南流，禾黍资灌溉。地幽抱神界，穴秘聚生气。绣衣念厥祖，营为卜迁计。谓彼谷城藏，于中犹有悔。兹焉事改作，辛勤阅年岁。种树皆十围，畚土非一篑。魂气无不之，体魄永攸利。夏官如有知，含笑于下地。载诵思亭章，令人发深嘅。茫茫天地间，寿者何其少。哀哉象峰麓，孤坟埋百草。下有潜寐人，长夜无时晓。当其盖棺日，孤儿未离褓。抱道竟不施，策名空太蚤。郡守解怜才，于焉卜其兆。穿中既深锢，营旁亦高燥。儿今立要津，英名流四表。褒封贲泉壤，奎章掞天藻。夫君身后名，有如白日皦。莆中地滨海，群山多象形。眷兹凤凰山，名之斯称情。盘回若飞舞，峙止疑栖停。五陇相起伏，形胜由天成。林侯卜其吉，为母开佳城。树槚匪求材，砻石斯为铭。五患既尽除，一抔期永宁。雨濡与霜降，春履仍秋行。感此狐兔迹，况闻风木声。凄然泪承睫，寒泉亦悲鸣。死生昼夜理，在人皆善言。及乎处其际，变色不能前。徬徨顾妻子，事事成悲怜。请看涂岭穴，中有长生天。上书论国忧，志欲除其奸。天人与顺逆，大义何昭然。玉工昩其理，反为和氏愆。营兹以待终，将归要领全。圣皇重直谏，再命居台端。直气不可回，风节故桓桓。容悦亮非欢，忠义素所安。岂如庄列辈，呴呴谈神仙。"}