{"id":"829784","title":"送汪毅白出都 六首","dynasty":"清末近现代初","author":"夏曾佑","text":"落拓长安秋已分，烽烟如此况离群。马头风雨连红树，笛里关山望白云。千古心期凭寸简，九州容易入斜曛。江湖断梗藩笼翼，一样生平负典坟。轻霜已下薄寒成，万恨茫茫对酒生。一自凭陵关白甲，频年辛苦朔方兵。馀皇失策无长鬣，右校求封有少卿。楼阁金银禽兽白，由来徐市未分明。丰沛从来拱帝畿，曾觇云起应昌期。连鸡失计开新局，聚米无谋覆旧棋。西帝欲窥周氏鼎，北庭谁卓海都旗。淩烟将相今何在，万里秋风入鼓鼙。长江直贯中原下，两岸青山挽不留。大泽几人书帛待，庸奴循例处堂游。金缯日见归鞮译，兵气宵来接斗牛。太息湘淮龙虎地，谁人慷慨策神州。羹沸蜩螗信不虚，于今亲见古人书。兴亡未必关殷浩，功罪何劳案仲舒。欲卜明夷愁亥子，直凭噩梦到华胥。驼铃雁阵浑閒事，次第宵来过敞庐。钧天帝醉谁从问，红烛光寒各自愁。缱绻骊歌凭夕照，沈吟龙战老扁舟。观河岁月皆青史，嚇鼠功名惜黑头。用舍皆非惟我尔，片帆开已愧沙鸥。"}