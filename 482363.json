{"id":"482363","title":"牧童谣","dynasty":"明","author":"周是修","text":"远牧牛，朝出东溪溪上头。溪头草短牛不住，直过水南芳草洲。脱衣渡水随牛去，黄芦飒飒风和雨。老鸦乱啼野羊走，绝谷无人惊四顾。寒藤枯木暮山苍，同伴相呼归又忙。石棱割脚茅割耳，身上无有乾衣裳。却思昨日西边好，旷坂平原尽丰草。短蓑一卧午风轻，长笛三吹夕阳早。"}