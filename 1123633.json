{"id":"1123633","title":"闰月二十日离玉山八月到馀干易舟又二日抵鄱阳城追集途中所作得诗十有二首","dynasty":"宋","author":"赵蕃","text":"摧轮荒水磨，涨潦失连湖。纵使非长路，能忘去此都。未应为物役，真复坐饥驱。好在佳山水，悬应识故吾。草草朝成市，匆匆客系船。荒鸡乱人语，细雨杂炊烟。岁月真前梦，江山殆宿缘。沙鸥应笑我，疏鬓异当年。岸尽催撑渡，风横促解桥。传闻记常岁，伟观得今朝。时有疏钟度，谁云隔岸遥。明当绝溪去，应为好山招。下水有放溜，溯流多哭滩。人能等迟速，事岂病艰难。返照千山赤，春风两鬓寒。生平惯行役，无复漫悲酸。汭口成孤泊，章岩说旧游。征商毋见挽，日暮自应休。烟暝栖鸦树，沙昏宿鹭洲。浮生真泛泛，吾道莽悠悠。借石谁为主，叫应呼莫应。楼高才隐约，树远更崚嶒。挂席凡三过，停桡欠一登。扁舟向何许，漂泊傍渔罾。楼殿何年寺，樯帆别郡船。溪山妙图画，井邑盛人烟。未觉乡音改，空惊岁事迁。桃花知不远，底处觅真仙。不见千株树，空留百尺台。仙人定无有，行客自裴回。更欲危栏倚，生嫌莫色催。病僧多不出，门外长苍苔。望望龟峰寺，行行番国船。林深寒日薄，沙迥晚风颠。能赋思孙楚，同行有惠连。好诗相拨触，才尽不能宣。唤渡风殊怀，穿林日向中。飞泉半崖落，峭壁与天通。往者名犹在，仙人事已空。徐岩不为远，归去若匆匆。试登云锦阁，还上揖仙亭。栋宇虽摧落，江山自典型。冲风聊策杖，晚日更扬舲。要写吴江句，初无六尺屏。草草天涯棹，悠悠江上鸥。琵琶千古恨，蓑笠十年游。莫向官亭泊，闲为佛界流。明朝更西去，依旧觅扁舟。"}