{"id":"1193729","title":"上元三首","dynasty":"唐","author":"韦蟾","text":"新正圆月夜，尤重看灯时。累塔嫌沙细，成文讶笔迟。归牛疑燧落，过雁误书迟。生惜兰膏烬，还为隔岁期。举烛光才起，挥毫势竞分。点时惊坠石，挑处接崩云。辞异秦丞相，铭非窦冠军。唯愁残焰落，逢玉亦俱焚。多宝神光动，生金瑞色浮。照人低入郭，伴月夜当楼。熏穴应无取，焚林固有求。夜阑陪玉帐，不见九枝留。"}