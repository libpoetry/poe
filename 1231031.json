{"id":"1231031","title":"醉时歌","dynasty":"元","author":"张天英","text":"挹翠楼前秋日清，挹翠楼下秋水明。海色屏开九峰晓，玉树时作蛟龙鸣。主人爱客劝客醉，凤弦欲语杯先行。杯上菊花黄似酒，碧袖双歌若杨柳。白日飞去红烛来，两两玉童争拍手。拍手笑，风飔飔。初疑蓬岛，何异瑶池。人生百岁，不乐何为。不愿发再黑，但愿长醉如今时。"}