{"id":"601662","title":"送梁先孔之韶州","dynasty":"明","author":"郑学醇","text":"君不见五羖大夫未遇时，其妻与之吹扊扅。一朝相秦拓土宇，勋名奕奕至今垂。又不见张仪楚相疑其窃，辛苦还家空视舌。连横计就竟强秦，六国之王皆破灭。功名富贵彼二子，通塞有时尚如此。古今贤达非一人，谁能早自纡朱紫。公孙季亦汉名臣，微时牧豕东海滨。六十始就郡国辟，终能拜相封平津。大器由来多晚成，班班青史垂鸿名。丈夫意气塞宇宙，何须役役趋浮荣。君今有才年少壮，握瑾怀瑜偏肮脏。功名富贵等浮云，大业千秋惟所望。公车未许通金马，高适渔樵孟诸野。赋就谁为狗监知，三千牍在时堪写。担簦此日过韶阳，高歌对酒声琳琅。遂成台接庚关道，北望彤云万里长。"}