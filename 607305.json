{"id":"607305","title":"送柯季和司榷扬州","dynasty":"明","author":"卢龙云","text":"春至凝寒已渐收，邮程一望古扬州。江乡可奈分南北，王事尤难任去留。跨鹤腰缠迹未拟，索梅诗动兴偏稠。舟车在处无遗算，军国于时待借筹。财赋东南昔陆海，江淮上下此襟喉。贤劳自合资分理，清赏还兼事胜游。景物依然存夜市，烟花何用忆迷楼。潮通瓜步樯俱集，月照芜城骑若流。琴调广陵音尚续，诗篇斗野句堪酬。琼花观想看春乐，皂角林奇破虏谋。萤苑终宵明达旦，雷塘五月迥生秋。使君别有通商惠，榷吏宁同裕国忧。物力操嬴卑仅晏，诗盟契阔念应刘。莫疏音信传云翼，肯使浮沉付石头。二十四桥箫并发，怀人遮莫动羁愁。"}