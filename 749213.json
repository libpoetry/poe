{"id":"749213","title":"潜默篇 其二","dynasty":"清","author":"徐树铭","text":"学术杂王霸，古圣忧方大。不知痒序中，戈矛自森荟。浮屠传老氏，已若粲与粝。异教来殊方，所得无一芥。旃檀媚庸俗，驾驭张旌旆。佥壬肆簧惑，致巧穷侈汰。世士疑信参，狡徒神隐怪。心外别安心，戒中仍破戒。盗窃夷狄语，互苞羲文卦。奇军用遂克，正义蒙且瘵。功高世所归，道齧丛心嘬。涂附千言说，绝馨而饭餲。末流益狂悖，后起攻易败。砥柱还太清，斯文兹一快。浅人然死灰，所见一何隘。君言得半实，譬以玉尺界。慎思义乃精，沈审文无害。"}