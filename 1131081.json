{"id":"1131081","title":"送兄弟还都至长葛河上四首 双禽","dynasty":"宋","author":"韩维","text":"双双河洲禽，文彩披丹质。飞翔不离渚，鸣戏自终日。寒鱼伏冰池，岁暮饥尔匹。不欲远求林，投身避罗毕。爱此霁景佳，舍舟步高岸。夕阳照渡口，急急水纹乱。霜鸦田间鸣，沙鸟波上散。登临岂非美，当轸别后叹。晴霜落波底，斗柄插堤外。扁舟灯火明，樽酒夜相对。临欢意暂遣，念离心已痗。篙师喜冰拆，理楫事晨迈。朔风吹惊鸿，行列失后先。苍苍雪压船，齿齿冰著岸。离马声正悲，别脸泪犹泫。却望携手处，危樯映林见。"}