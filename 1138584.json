{"id":"1138584","title":"燕歌行","dynasty":"宋末元初","author":"汪元量","text":"北风刮地愁云彤，草木烂死黄尘蒙。挝鞞伐鼓声鼕鼕，金鞍铁马摇玲珑。将军浩气吞长虹，幽并健儿胆力雄。战车轧轧驰先锋，甲戈相拨声摩空。雁行鱼贯弯角弓，披霜踏雪渡海东。斗血浸野吹腥风，捐躯报国效死忠。鼓衰矢竭谁收功，将军卸甲入九重。锦袍宣赐金团龙，天子锡宴葡萄宫。烹龙炰鸾割驼峰，紫霞潋滟琉璃钟。天颜有喜春融融，乞与窈窕双芙蓉。虎符腰佩官益穹，归来贺客皆王公。戟门和气春风中，美人左右如花红。朝歌夜舞何时穷，岂知沙场雨湿悲风急，冤魂战鬼成行泣。"}