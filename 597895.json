{"id":"597895","title":"西楚霸王庙","dynasty":"明","author":"林大春","text":"四壁歌声起，凄凉入楚宫。清宵开武帐，杀气贯长虹。壮士泣俱下，娇姬曲未终。重围疋马度，百骑一朝空。泽国身仍健，田家计亦工。始知非力屈，信乃是天穷。子弟嗟亡北，君王耻向东。霸图尽垓下，遗恨失关中。玉斗谋臣怒，金瓯汉将功。苍茫易代后，寥落竟谁雄。世事随流水，乾坤一楚弓。诸陵翳禾黍，古庙立椅桐。山色彭城近，川原丰沛通。惟馀百战地，千古尚悲风。"}