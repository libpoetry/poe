{"id":"761204","title":"角招 荷花","dynasty":"清","author":"谭献","text":"近来瘦。还如蘸水拖烟，渐老堤柳。欲寻云际岫。荡桨采菱，多刺伤手。悲秋病久。看褪尽、红衣莲亩。昨日柔香缥缈，有三十六鸳鸯，向花前低首。空有。抱香两袖。江南信息，争唱新词秀。翠盘珠乍溜。强雨微波，重来时候。登楼念旧。叹绿鬓、消磨尊酒。莫遣箫声更奏。怕双泪、湿青衫，人归后。"}