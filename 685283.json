{"id":"685283","title":"壬子校文南畿得诗十二首 其二 淮口值风舟几覆","dynasty":"明","author":"王鏊","text":"柁折樯倾舟晏如，风涛淮口戒心初。跛行岂赖娄丞相，鱼腹几从楚大夫。平地人于看处愕，阴功神定暗中扶。道人无惧还无喜，斜日船头自晒书。燕南倦客江东去，一见澄江眼为开。红日远疑从地起，青山近欲傍人来。中流击楫空怀志，南国持衡独愧才。渐觉故乡风物近，十年一到思悠哉。崩崖百丈俯惊湍，未到先忧到却安。夜枕江声宜客梦，午窗山色任人看。欲寻往事空题壁，不废公程且解鞍。眼底桑田与沧海，人间得失浩漫漫。王气东南日夜浮，画船十只向神州。山当好处如曾识，江到平时只似游。两岸人家从北固，六朝事业付东流。天风莫送征帆急，景物诗家要细收。大江东畔小蓬山，山下时鱼近可扳。苍玉千年浮浩渺，白银万顷漱孱颜。诸天眼见虚无里，一叶身惊出没间。不是舟人无次第，要将奇观与人看。白下秋风擢桂枝，桂枝今日岂吾司。钟山宛宛行来见，淮水悠悠别后思。平市烟花应我识，前朝陵寝没人知。道傍不用争先睹，便是当初赴试时。复阁周垣深复深，重门鱼钥夜沉沉。海潮忽涌嚣声动，山雨横来笔阵侵。镜出秦楼怜我沗，马空冀野定谁任。悠悠淮水东边月，十九年前此夜心。未谓中秋今夕是，外帘瓜果特多仪。月侵屋入窥文卷，席趁檐斜阁酒卮。艳魄不辞忙里看，新寒先报客中知。燕山海月同谁赏，北望诗成有所思。京城人马簇如烟，秋榜何人看独先。折桂也应怀此日，插花那复似当年。网罗麟凤东南尽，坐应奎星上下联。记得画堂东畔席，和家衣钵定谁传。碧城睥睨斲山根，山势东来耸独尊。天上龙文成五彩，地中乾象应三垣。平成万世功思禹，冠带于今制改元。圣烈神谟三百册，小臣瞻拜复何言。"}