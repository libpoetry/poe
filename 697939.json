{"id":"697939","title":"车遥遥二首","dynasty":"明","author":"胡奎","text":"鸦啼金井东方白，起送关山远行客。前车轧轧后车催，莫问东西与南北。天上日月无停轮，有泪不洒车中尘。黄尘如海车如水，出门遥遥千万里。相思日夜听车声，归时还待鸦啼起。车遥遥，上青天，门前路，直如弦。茫茫名利途，谁斲车轮圆。安得两轮生四角，朝朝相见心即乐。"}