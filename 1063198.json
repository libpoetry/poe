{"id":"1063198","title":"题宗室永年画犬图","dynasty":"宋","author":"夏倪","text":"公子朝回玉宸里，戏弄丹青歌扇底。兴来貌写到浓氂，拳尾如摇欲投胔。丰颅阔腋伟骨相，纵逸未饶卢鹊驶。庭除夜閒春尚寒，屈藏短喙眠朝暾。其一狺狺口若吠，欲前却立客在门。俗言犬马最难画，众所共识谁面谩。非如鬼物隐幽眇，反覆丑好悬毫端。纷纷众史坐叹息，笔仗突兀不可扳。乃知心匠本神授，以心运手不作难。我家败屋依破垣，偷儿踏瓦惊夜眠。四壁虽如长卿第，旧物犹存子敬毡。就君乞取挂墙壁，端能警我窥窬客。"}