{"id":"766097","title":"百字令 题鲍邱送别图","dynasty":"清","author":"鲍之芬","text":"天高海阔，任翱翔尘外，白鸥黄鹤。蓦地西风吹客袂，湖上莼鲈曾约。枫染林丹，葭飞渚雪。帆挂斜阳脚。蓬窗挥手，碧空烟净云薄。遥忆邱水潺湲，叔牙山好，在根盘枝错。西晋东川多慷慨，一叶天涯重落。十载乡心，三秋归梦，想故窝安乐。飞鸿目送，素衣怊怅京洛。"}