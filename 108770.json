{"id":"108770","title":"次韵无咎阎子常携琴八村","dynasty":"宋代","author":"黄庭坚","text":"士寒饿，古犹今，向来亦有子桑琴。倚楹啸歌非寓淫，伯牙山高水深深，万世丘垄一知音。阎君七弦抱幽独，晁子为之梁父吟。天寒终纬悲向壁，秋高风露声入林。冷丝枯木拂珠网，十指乃能写人心。村村击鼓如鸣鼍，豆田见角谷成螺。岁丰寒士亦把酒，满眼飣餖梨枣多。晁家公子屡经过，笑谈与世殊臼科。文章落落映晁董，诗句往往妙阴何。阎夫子，勿谓知人难，使琴抑怨久不和。明光昼开九门肃，不令高才牛下歌。"}