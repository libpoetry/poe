{"id":"1072582","title":"赠刘亚稷","dynasty":"宋","author":"王庭圭","text":"君家大父当元祐，赋压乡闾在人口。子今二十能缀文，已观落笔蛟蛇走。蓝田出玉果不非，岂知剖蚌得珠玑。乃翁高材卧林壑，眼中有此光陆离。炯然见子侍公侧，鹓雏翠倚碧梧枝。尝闻鹓雏之生破卵出，五色即欲摩天飞。陆机少年作文赋，河东小凤才亦奇。自古有英物，秀发皆如斯。我谓鹓雏排风整毛质，剪拂始光辉。尚须啄琅玕之实，饮瑶海之池。然后巢阿阁，集赤墀。赤墀阿阁无凡栖，期子当呼凤来归。"}