{"id":"692771","title":"山花子 咏软枝条同心山茶花","dynasty":"明","author":"杨慎","text":"袅袅同心巧笑分。粉霞红绶藕丝裙。软翠柔蓝擎不定，晓妆匀。醉露屏前双朵朵，舞风庭下一群群。不肯嫣然回一顾，为思君。瑞雪晴林暮霭消。锦云香坞彩霞飘。绝代佳人空谷里，路迢迢。鹤顶研砂添赤髓，猩唇滞酒晕红潮。小朵分心堪采掇，当琼瑶。"}