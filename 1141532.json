{"id":"1141532","title":"八月十六张园玩月得一字","dynasty":"宋末元初","author":"戴表元","text":"明河荡残云，青海收晚日。婆娑林端月，为我良久出。洗杯问劳苦，天女笑肸肸。月行虚空中，万古无损失。且可娱今宵，勿复思昨日。歌情天水遥，坐影入树密。嗔醒有微酒，徼诗或呼笔。仲容欢入林，怀祖娇在膝。初犹整裘褐，久乃忘冠栉。趋锵翻弈盘，笑傲惊帐室。宁来共喧呶，不许私暇逸。蚩蚩复扰扰，醉态不可一。情知此月下，此乐世无匹。月光本天性，清瑩本其质。动定极渟涵，声沈转萧瑟。匆忙寄醉语，悟迟已难述。"}