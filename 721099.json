{"id":"721099","title":"人日社集","dynasty":"明末清初","author":"王邦畿","text":"今年逢闰立春迟，人日梅花尚在枝。折取一枝赠行客，他宵应记别离时。诗人省却贺新年，此日期过众亦然。席次是谁应坐坐，一时人便给新笺。云霞初艳正开帘，春兴浓将社事严。就日命题皆一样，阄分各体自家拈。酒热银瓶箭插壶，何妨赤脚大声呼。千年人日人谁在，不羡雕虫小丈夫。酒筵欲罢蜡红催，例不成诗不许回。携得一双金橘子，袖中无计放将来。故事迎春世罕稀，鼓声高振路尘飞。朱门不厌多男子，牌额先前送白衣。"}