{"id":"861594","title":"过幕阜山","dynasty":"宋","author":"王炎","text":"昔闻幕阜古洞天，偶驰瘦马行山前。诸峰却立一峰出，苍龙堕地走复蟠。谁烧丹灶汲丹井，绝顶万丈巢飞仙。扪萝攀磴敢惮险，欲往未有一日閒。仙翁见我定拍手，笑我诘曲来人间。雨淋日炙行路难，何如鸾鹤游云端。人生不比金石坚，向来青鬓今苍颜。百年富贵草头露，何乃自苦縻一官。虽无道骨可不死，亦欲早挂头上冠。南山之南北山北，筑屋翠微高枕眠。"}