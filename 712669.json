{"id":"712669","title":"西湖秋月歌题臧介眉卷","dynasty":"明末清初","author":"陈恭尹","text":"月之可爱虽在水，有水无山非备美。人间好月是西湖，湖光即在山光里。三十年前湖上游，十度月圆湖外起。霜飘忽满六桥中，镜飞直印三潭底。四山隐映出楼台，百尺虚明见鳣鲔。是时丝竹在湖船，棹入琉璃水际天。闻歌或泊山边寺，煮茗遥深石上泉。君游与我谁先后，把卷沉思叹良久。何年高谢罗浮云，会须更买馀杭酒。"}