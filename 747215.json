{"id":"747215","title":"夏内史诗","dynasty":"清","author":"陈裴之","text":"《汉纪》表终军，鲁史传汪锜。弱龄赴大义，成败非所知。桓桓夏节悯，生遘阳九期。磨盾誓猿鹤，横剑轻熊罴。草檄厉士气，破产充军赀。天心厌胜国，遑许一木枝。升阶陨罗罼，胜兆遭幽羁。日生首授命，文麾同舆尸。考功暨黄门，先后沈江?。衔冤啸精卫，披发从湘累。四海无尺土，九鼎悬一丝。西山有薇蕨，不救志士饥。天荒复地老，恸哭将安之。唐王继鲁藩，遥荫忠臣儿。拜爵殊羽林，清望属紫薇。一官何足重，故国心不移。表称臣完淳，窃附勤王师。腾踔愿有济，刀锯安敢辞。表成谨封缮，转畀尧文赍。逻卒获以告，刑讯陈其私。望门泣张俭，复壁藏赵岐。按籍识姓氏，被逮经丛祠。九高幸相遘，被服如沙弥。暂时谢桎梏，附书报双慈。兹亲寄空门，漂泊愁无依。生母托异姓，菽水将谁资。门祚久衰薄，同气无埙篪。赖有女兄弟，端藉相扶持。善保双玉体，无烦念孤羁。新妇现有娠，未能辨雄雌。生男自可喜，生女慎勿悲。立后苟不肖，何如不立为。淳身君所用，淳身父所遗。还以殉君父，大节良不亏。武功洵大器，家事劳勾稽。年年寒食节，清酒酹一卮。俾免若敖痛，此外无他思。人生孰无死，每患不得时。今既得死所，赴难焉敢迟。桓山有弱羽，飘泊罹虞机。不如屋上乌，反哺毋相违。不如逵间鸿，王国辉羽仪。但如子规鸟，泣血中林啼。一书寄内子，义重非情痴。回忆结缡夕，花烛联旌旗。三月遘大变，外室成孤栖。肯以盛衰故，交谪腾中闺。贤孝媲德曜，和淑侪班姬。霜飙厉贞木，比翼长分飞。茕茕二九年，坐见成孤嫠。双亲叹白发，一女才孩提。养育职綦重，生是死则非。所悲负郭田，芜没成蒿藜。急难谁解慰，离乱谁提携。劝生复何赖，感此心魂凄。生平为他人，筹画无所疑，独于夫人事，生死两不宜。方寸一以乱，不认重致词。惟听自裁断，反袂长歔欷。从此卜归梦，远在天一涯。钟山何高高，江水何瀰瀰。孝陵宛在目，云树迷参差。趋承绝剑佩，清泪沾裳衣。不图垂死日，反得瞻皇畿。待鞫故珰第，囚首趋崇墀。经略谓年少，焉解扬戈戣。果能达顺逆，来者犹可追。懔懔中书君，壮气凌虹霓。但恨赍志殁，遑惜前程迷。回首语妇翁，慎勿陈哀祈。囧卿职当死，畏葸将贻讥。数语愧反侧，颜色憎忸怩。纪年逮丁亥，尺一颁彤闱。九月十九日，急景藏晨曦。狱吏加锒铛，传呼出圜扉。道闻鸣钲声，壮士持交铍。同心数公旦，蛩駏相追随。碧血誓不化，白刃甘如饴。麻衣从故君，植立森枯椔。风云为憀栗，日月为憯凄。求仁而得仁，含笑无凄其。徒令旁观人，泪下如绠縻。良朋赖任沈，雪涕收遗尸。归榇先茔旁，筑冢高崔巍。冢边何所植，夭矫青松枝。惜无大手笔，濡墨题丰碑。季世昧大义，侈口相瑕疵。动谓一青衿，名器关甚微。见危即授命，于国曾何裨。岂知毓至性，全受求全归。髫龄具卓识，论古昭端倪。逋逃侣诸葛，重惜弹琴嵇。出处商尽善，要在明伦彝。胆气凌顺平，眉宇秀紫芝。白虹继前烈，黄鹄悲慈帏。世父负奇气，遘乱潜披缁。城东结茅庵，其名曰竹离。终殉圣贤域，旷代高风希。女兄炳幽贞，苦志追磨笄。楚媭泣湘芷，鲁女悲园葵。忠孝我家事，此语良不欺。三年颜氏乌，半夜刘琨鸡。宇宙浩然气，久已铭心脾。此岂彊死流，所得矜瑰奇。堂堂钱尚书，东林扬芳徽。垂老甘毁节，不畏千秋嗤。浮名尔何物，坐令天性漓。当时辱赠言，自负冰鉴姿。遑意论定后，史山惭须眉。士生各有志，爵禄何尊卑。芳轨嗣袁勖，演洁其庶几。终输内史集，彪炳干珠玑。大哀自有赋，南冠自有诗。刘蕡发悲愤，正则怀履綦。惟悲幸存录，续著无留贻。更有《代乳集》，蜡凤殊儿嬉。篇帙付蟫蠹，冥漠腾光辉。侍宦经云间，刺促骖归騑。崇茔迟修谒，式毂心神驰。平生慕忠孝，瓣香乃在兹。掩卷发三叹，愿世长雍熙。"}