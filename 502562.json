{"id":"502562","title":"赠别陈少尹思孝服阕之天官","dynasty":"明","author":"王恭","text":"晨登无诸台，南望冶城阙。垂杨夹岐路，一日几人别。行人恶离别，仆御愁不发。斯须竟参辰，况乃千里诀。行人难久留，结驷登瀛洲。连宫出阊阖，上有佳气浮。鳷鹊丽飞观，铜龙起高楼。结托尽中贵，经过皆列侯。侯家连戚里，日夕歌钟起。金貂锡元勋，赤舄何几几。宦游良不恶，冠盖相萦络。谁怀长卿贫，沈疴守藜藿。"}