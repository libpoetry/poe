{"id":"431727","title":"蝶恋花","dynasty":"近现代","author":"刘东父","text":"春色娇酣红欲滴。嫩蕊香凝，似探春消息。沉醉芳魂无气力。不须打桨迎桃叶。鸳梦有情迷蛱蝶。傍枕兜衾，怕弄相思结。撩乱闲愁谁共说。凤灯挑罢鸾笺擘。我欲留春春不驻。飞絮游丝，掠遍芳菲路。帘捲春山迷远树。楼高不见伤春处。揽镜更看双鬓苦。花落花开，总把韶光负。倚遍阑干愁日暮。斜阳目送千帆去。"}