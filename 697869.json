{"id":"697869","title":"敬进宁王殿下仙人好楼居三章","dynasty":"明","author":"胡奎","text":"仙人好楼居，乃在青云中。金窗洞然开，咫尺与天通。上有太古音，被以龙门桐。左招广成子，右揖浮丘公。凭虚览八极，呼吸凌洪濛。寿与天地并，逍遥乐无穷。仙人好楼居，乃在蔚蓝天。东西九万里，日月相周旋。上有飞霞佩，五凤何翩翩。左招王子晋，右揖洪崖仙。含和鍊金魄，至真洞玄玄。无为以清净，寄傲羲皇前。仙人好楼居，下瞰凌虚台。鸡鸣海色动，万里云霞开。上有白玉虬，骑之上蓬莱。左招梁园客，右引邹与枚。吹笙弄明月，八鸾以裴回。俯视一泓水，终古无纤埃。"}