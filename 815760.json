{"id":"815760","title":"续哀","dynasty":"清","author":"钱澄之","text":"三年两遇难，时势岂全非！文物从今盛，坚贞自古稀。几人辞马革，何处问乌衣？血碧江南草，离离未可归！节义云间盛，陈登志更悲。九旬存大母，五世得孤儿！意气同人尽，株连一死迟。虏廷无血溅，长啸逐鸱夷。惆怅阊门路，鸡林手泽新。不容汉处士，宁禁宋遗民！道在乱离见，交从钩党亲。可知名义重，还是旧同人！昔岁疁城破，君家死丧多。此心终不改，天意欲如何！道貌冰壶映，佳儿玉树罗。一时摧折尽，回首剧悲歌！抗节钱塘令，湔衣血尚红。宁知三载后，又著一门忠！阖室容张俭，谁人释孔融！夜台应不恨，吾道泣何穷！泉明闻又殒，不愧裹尸亲。竟死忠臣绝，争传孝子真。从容公就义，激烈尔成仁！坐笑求生者，空劳涕泪频。孺子渥洼种，早龄特好奇。论年刑可免，取义死妨迟！笑改夏侯色，羞称潘岳诗！考功讵不祀，应有腹孤遗。入暮刘公干，元戎奉指挥。帐中机不密，海上约偏违！祗怪人谋失，谁言天意非！君看吴地败，江岭已全归。"}