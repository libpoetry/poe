{"id":"727022","title":"赋得黄鹄一远别诗","dynasty":"南北朝","author":"阮卓","text":"霜风秋月映楼明，寡鹤偏栖中夜惊。月下徘徊顾别影，风前凄断送离声。离声一去断还续，别响时来疏复促。聊看远客赠绫纹，弥怨闲宵雅琴曲。恒思昔日稻粱恩，理翮整翰上君轩。独舞轻飞向吴市，孤鸣清唳出雷门。王子吹笙忽相值，自觉飘飘云里驶。一举千里未能归，惟有田饶解深意。"}