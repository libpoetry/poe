{"id":"496030","title":"沁园春 其四 赠张亚卿督饷北征","dynasty":"明","author":"夏言","text":"谏闼封章，司农会计，久着贤声。忆奉使西川，赈荒全陕，风裁霜厉，节操冰清。朝论同归，帝心简在，督饷云中壮此行。指挥处，看三军嬉饱，万马腾鸣。天寒紫塞龙城。正坐拥、貔貅百万兵。念虎帐风严，辕门月冷，敌声夜撼，杀气朝横。诸葛神机，酂侯英略，刍粟如山转运平。策勋日，定功同汗马，麟阁书名。"}