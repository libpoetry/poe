{"id":"863156","title":"食鲙","dynasty":"宋","author":"王洋","text":"生长江湖中，厌食水中珍。从得脱死来，颇见乡味亲。每食无不饱，敢叹蔬茹贫。老妻生过计，为我鲙鲜鳞。饤饾盘箸间，玉缕铺缤纷。不知惊忧后，肠胃久不伸。疟馀病尚在，欲饫嫌膻腥。所以纵对此，凛如见严宾。由知饮啄缘，丰俭各有因。所飨苟无分，对面难沾唇。可叹赋分薄，一炙亦艰辛。在近犹参商，其大应吴秦。岁事已转毂，园葵行献新。勿拟春蔬薄，春蔬久向人。"}