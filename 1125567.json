{"id":"1125567","title":"郑惠叔阁学守建宁三首","dynasty":"宋","author":"袁说友","text":"天生栋梁姿，本作栋梁用。岂其天下望，可使觖万众。乾坤欲开泰，数定不可霿。我公胸中秋，万宝一未种。士其少须之，要以他日重。周之士也贵，如圭璧璠玙。东陕与南土，出入本裕如。高冠不可羁，位次实有馀。轻此一叶舟，孰肯戏鲁儒。自公抗章行，益以贵士夫。公乎斯文宗，学者仰泰北。而我幸姻娅，心切迹每梏。龙门甫登进，已动骊驹曲。江湖摇归心，我亦慕高躅。更愁帆风船，无路送双目。"}