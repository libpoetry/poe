{"id":"815226","title":"咸阳怀古","dynasty":"清","author":"祝德麟","text":"金虎宫邻事已遥，雄图想像祖龙骄。辟开万古官家局，梦断三山海水潮。白璧尚疑天帝醉，黄泉犹认八州招。谁知即借烧书炬，烧得阿房土尽焦。忽然亭长作官家，创业宁徒马上夸。祸水未防身后雉，天心终断道前蛇。金刀历数开基正，钟室功臣报施差。一样宠姬输项羽，楚歌歌罢恨无涯。"}