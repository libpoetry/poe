{"id":"535989","title":"秋胡行","dynasty":"明","author":"王世贞","text":"寒暑易遭，天地难为仁。寒暑易遭，天地难为仁。重华作相，焉宥四臣。周公虽圣，不得亲亲。鲁用仲尼，曷利壬人。歌以言之，天地难为仁。昼夜相敚，日月难为明。昼夜相敚，日月难为明。幽谷蔀屋，伏阴卒萌。象共滔天，水土是冯。岳荐何重，帝言何轻。歌以言之，日月难为明。七雄斗驱，英佐亦何多。七雄斗驱，英佐亦何多。等智齐力，卒莫相加。老骥皂伏，致远者驽。岂必中才，逢数则哿。歌以言之，英佐亦何多。脩辞曷量，显者自为工。脩辞曷量，显者自为工。等彼鸿鹄，唳霄则雄。世无太师，孰采民风。槐里渺邈，曷折充宗。歌以言之，显者自为工。俗累易捐，九州不足居。俗累易捐，九州不足居。道逢仙长，自称安期。手执大药，其甘如饴。谓女愤嫉，秘莫肯贻。歌以言之，九州不足居。"}