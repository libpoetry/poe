{"id":"568298","title":"苍鹰图","dynasty":"明","author":"陆深","text":"苍鹰瞥地风萧萧，狐耶兔耶狂欲跳。老拳未放轻一攫，侧目政尔愁双翘。天空秋老关塞晚，落日孤林万山远。览图令人气满膺，荆榛匝地移兰畹。林生五岭太平人，何事落笔心先嗔。忠贞立朝奸佞惧，貔虎负壑山林春。锦衣周君人中杰，意气要与图争烈。封侯万里看下鞲，一洒平芜遍毛血。"}