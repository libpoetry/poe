{"id":"1128128","title":"菩萨蛮","dynasty":"宋","author":"程垓","text":"和风暖日西郊路。游人又踏青山去。何处碧云衫。映溪才两三。疏松分翠黛。故作羞春态。回首杏烟消。月明归渡桥。春回绿野烟光薄。低花矮柳田家乐。陇麦又青青。喧蜂闲趁人。野翁忘近远。怪识刘郎面。断却小桥溪。怕人溪外知。平芜冉冉连云绿。斜阳衬雨明溪足。小鸭睡晴沙。翠烘三两花。春光闲婉娩。尽日无人见。试著小屏山。图归云际看。罗衫乍试寒犹怯。妒花风雨连三月。灯冷闭门时。有愁谁得知。此情真个苦。只为当时语。莫道絮沾泥。絮飞魂亦飞。夜来花底莺饶舌。把人心事分明说。许大好因缘。只成容易传。春阑无好计。唯有归来是。从此玉台前。晓妆休太妍。小窗荫绿清无暑。篆香终日萦兰炷。冰簟涨寒涛。清风一枕高。有人团扇却。门掩庭花落。少待月侵床。教他魂梦凉。东风有意留人住。熏风无意催人去。去住两茫然。相逢成短缘。平生花柳笑。过后关心少。今日奈情何。为伊饶恨多。去年恰好双星节。鹊桥未渡人离别。不恨障云生。恨他真个行。天涯消息近。不见乘鸾影。楼外鹧鸪声。几回和梦惊。浅寒带暝和烟下。轻阴挟雨随风洒。翠幕护重帘。篆香销半奁。平生风雨夜。怕近芭蕉下。今夕定愁多。萧萧声奈何。客窗曾剪灯花弄。谁教来去如春梦。冷落旧梅台。小桃相次开。人间春易老。只有山中好。闲却槿花篱。莫教溪外知。晓烟笼日浮山翠。春风著水回川媚。远近碧重重。人家山色中。野花香自度。似识幽人处。安得著三间。与山终日闲。扶犁野老田东睡。插花山女田西醉。醉眼眩东西。看看桃满溪。耕桑山下足。纨绮人间俗。莫管旧东风。从教吹软红。"}