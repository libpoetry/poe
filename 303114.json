{"id":"303114","title":"赠薛剑公·东城倦昔尘","dynasty":"清代","author":"陈子升","text":"东城倦昔尘，西山憺今雾。扬镳非爽术，戢翼有恒处。与子两世籍，爰得平生遇。挟荚悯亡羊，析薪从所务。妍思茂春华，贞心烱秋素。神理掇隋卞，太音锵咸頀。方执黄牛革，言终射雉誉。声微群喙张，浸广颓波赴。佳恶虽自知，方圆匪独顾。申章对妙匠，兰言在无斁。"}