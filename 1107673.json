{"id":"1107673","title":"奉和经略庞龙图延州南城八咏 迎薰亭","dynasty":"宋","author":"司马光","text":"华馆压清波，坐待南风至。须知明牧贤，善达吾君意。晨暮响寒泉，飞轮驶风转。士饱气益振，轻与先零战。依依烟未歇，漠漠风初静。浮花满波面，不见参差影。军中富馀暇，飞盖南城隈。雍容陪后乘，一一应刘才。雕檐日华动，滉瀁照漪涟。四月芰荷满，不似在穷边。枝分清浅流，纵横贯城市。还如恩在人，润泽无终既。逼汉敞高岩，缘云结飞阁。东山草树曛，致足登临乐。箫鼓震阳休，组练照芳洲。意气坐中客，羞笑山阴游。"}