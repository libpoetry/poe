{"id":"692833","title":"归田四咏为宪副卞苏溪赋 春耕","dynasty":"明","author":"杨慎","text":"五风十雨乐岁，东皋西崦人家。水心鱼浮菖叶，屋角鸠鸣杏花。饷陇青梅煮酒，访邻绿笋烹茶。问津宁知沮溺，祠田但祝污邪。长夏冷风清圳，新晴丹铅绿畴。山高羊群似蚁，水阔牛背如舟。半幅生烟幂幂，三腔短笛悠悠。柴扉归来早掩，斜阳影在檐头。日出烟消露晞，百丈清江钓矶。船似天边稳坐，鱼若空行无依。袄霭歌星独往，婆娑舞月方归。兆熊不梦渭叟，狎鸥久忘汉机。城阙软红尘远，林蛮空翠岚深。丁丁鸟惊斧重，霏霏雪压担沉。沙明东郭履迹，谷响南华足音。归去自换村酒，不须解却貂金。"}