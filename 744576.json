{"id":"744576","title":"癸亥闰二月廿四日夜半由徐闻渡海至琼州","dynasty":"清","author":"姚文田","text":"数年踪迹来南溟，地角天涯无不经。蓬莱方丈渺何许，挂席直指仙人庭。人言海水势震荡，白日无风走涛浪。天枢地轴助回斡，日驭雷车互还往。我闻始怖意转浓，眼界一洗江河空。平生忠信那可仗，或恐骇浪翻虬龙。天空无云驷星直，残月四更如半璧。轻舟试踏鳌背行，阳侯深潜飓母息。澄波下瞰鲛人宫，南极平悬龙伯国。世人举事争阴夷，安耶危耶谁获知。千金人守垂堂诫，万里安能破浪驰。此行合作纪游冠，珊网珠林搜浩汗。东坡昔日叹奇绝，况我南来非谪宦。马鞍山色入沧茫，却望雷州如故乡。海外一声鸡唱晓，早见红日升扶桑。"}