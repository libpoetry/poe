{"id":"835344","title":"齐天乐 徐积畲揽镜图","dynasty":"清末民国初","author":"沈曾植","text":"道人心性圆如月，帝网重重无量。百面交光，三生留照，不断字轮明相。蟠龙鼻仰。问青盖何年，玄冥无恙。鬓影春风，倚楼频看自惆怅。拓本几番相饷。有西池瞻敬，尊那供养。仕至公卿，传宜孙子，多贺国家天上。听声卜响。剩表圣心情，容成知状。不老山人，玉泉饶醉盎。"}