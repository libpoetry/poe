{"id":"699086","title":"锦溪八景为林熙吉题 团青岛","dynasty":"明","author":"徐熥","text":"春风吹锦溪，秀色盘孤岛。花落满苍苔，莫遣家童扫。振衣陟高台，岚光翠欲滴。半夜春雨来，飞泉泻石壁。高冈有五石，石石皆生云。晏坐松根下，前林正夕曛。怪石眠芳藓，危桥傍草亭。寥寥人境外，花坞带春星。晓步迁莺林，莺声何睍睆。把酒坐垂杨，不觉归来晚。岘山奇境饶，古洞藏幽谷。云深不可寻，但借玄猿宿。山中石作门，迫窄不可步。回首望藤萝，迷却来时路。风生松壑中，涛声聒人耳。中有绿发翁，长伴赤松子。"}