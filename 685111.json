{"id":"685111","title":"新晴过双鱼楼二首","dynasty":"明","author":"王渐逵","text":"玄云散碧昊，稀星尚纵横。仆夫整巾车，驾言渡回峰。曙色荫高林，群动起鸣禽。园子有好怀，导我舒聎登。芙蕖秀芳姿，橘柚盈繁阴。旬日滞所整，畦畹无颓容。乃知雨师意，因之谢丰隆。断渚无来使，环山多旧朋。一樽且独对，焉测否与通。登楼望平野，阡陌纷参差。我稼日已长，我迹日与俱。旬岁歉饥馑，一饱夫奚求。灌园养疏拙，代耕非所希。展书暇且读，古人有良谋。孺子歌伐檀，渊明赋归来。二君炳前脩，翛然舒我忧。鹪鹩隐榆枋，蔚岑相为期。虽无鹏鹄翔，可以远网罗。"}