{"id":"937255","title":"醉中怀江湖旧游偶作短歌","dynasty":"宋","author":"陆游","text":"无渡河，浪花无蒂高峥嵘。莫登楼，茫茫芳草难为情。华轩宝马只好路旁看，冶金伐石空留后世名。古来惟有竹林诸人称达生，一醉之外万事鸿毛轻。可怜痴人竞声利，坐使方寸森五兵。散花洲上青山横，野鱼可脍菰可烹。脱冠散发风露冷，卧看江月金盆倾。"}