{"id":"212936","title":"满江红·甲辰岁盘门外寓居过重午","dynasty":"宋代","author":"吴文英","text":"结束萧仙，啸梁鬼、依还未灭。荒城外、无聊闲看，野烟一抹。梅子未黄愁夜雨，榴花不见簪秋雪。又重罗、红字写香词，年时节。帘底事，凭燕说。合欢缕，双条脱。自香销红臂，旧情都别。湘水离魂菰叶怨，扬州无梦铜华缺。倩卧箫、吹裂晚天云，看新月。"}