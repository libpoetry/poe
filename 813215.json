{"id":"813215","title":"山居张湛虚司马枉驾山人以予壶餐不备为展待因要遂臣先辈","dynasty":"清","author":"张盖","text":"康乐游山信，先期报敝庐。宿春供野饭，晨扫净荒厨。径仄猿相引，云深虎伴居。果来寻牧子，真气拂林墟。山翁亦有意，招引过邻家。系马惊林鸟，催厨馔野麚。一镫先好月，杂果间疏花。瓮有蒲萄酒，村醪不用赊。月出楼阴静，天晴露气微。蛩声断复响，萤火起还飞。隐吏遗朱绂，山光上白衣。清谈忘夜永，相对两无违。"}