{"id":"707974","title":"永遇乐 其四 寄田髴渊孝廉","dynasty":"明末清初","author":"梁清标","text":"大雅犹存，云间驰誉，君才无匹。屈宋衙官，凌颜轹谢，早擅生花笔。何缘高卧，荒江寂寞，岁月闲中抛掷。忆当年、论文把臂，云树顿分南北。茂陵病免，襄阳坐废，万事总堪浮白。鞭弭中原，卿当独秀，领袖词场客。旗亭贳酒，梨园潦倒，佳句双鬟偏识。秋风里、莼鲈三泖，有人抱膝。"}