{"id":"502753","title":"雪溪行旅歌为古县陈齐之赋","dynasty":"明","author":"王恭","text":"君不见燕代城头雪花白，片片飞空大如席。居庸关口秋即寒，白翎冻损地椒乾。骆驼淩竞马不发，卷发虬须胆欲折。公主琵琶苦调多，都护狐裘冷如铁。行旆遥遥出柳林，贾胡车上尽驮金。葡萄十斗饮不醉，瀚海层冰千丈深。回看宫阙连天起，万岁山高玉华里。雪散春回宫草青，百年王气东流水。江南春早雪声残，行客休高行路难。西游大道青天上，不比居庸关外看。"}