{"id":"432152","title":"哭刘翼若律诗六首（选四）","dynasty":"近现代","author":"张瑞玑","text":"生天成佛悟前因，瞬息昙花四十春。二世交情推我厚，一身傲骨累君贫。年来恶梦都成谶，曩者妖言竟是真。吾道凋零频太息，商量旧学更无人。人海浮沉百不宜，飘零身世是残棋。故妻地下应双哭，娇女人间留一丝。倚杖望归犹有母，遗书能读更无儿。昨宵哭断三更梦，呜咽挑灯起写诗。中原风雅劫馀灰，吾党何堪失此才。愁思如潮常百结，文章卷土定重来。人间白玉偏无种，月下红丝悔做媒。一树梅花一杯酒，屋梁落月待君回。剪纸招魂哭失声，荒唐浪说主蓉城。人虽上寿终须死，天不怜才何必生。伤非幽铭留老友，痛文残稿有难兄。而今歌哭无人解，谁伴穷途阮步兵。"}