{"id":"703940","title":"魏太史为其尊公中丞请封册子","dynasty":"明","author":"韩日缵","text":"邈矣魏祖，远出姬系。大名肇开，毕万以继。倚惟我公，其后弥大。于休厥德，庆流子裔。其裔伊何，神之所笃。诞生哲嗣，为民之牧。用虽靡竟，往无不复。有开必先，以引以续。丰光伊茂，奕世振丕。于皇迪哲，启我后人。奋秉铨叙，为帝宰臣。亦有执法，翼翼其钦。桓桓司马，勋猷允赫。爰晋兵贰，是庸是锡。于显太史，载扬先烈。申命用嘉，永光大业。缵戎祖考，维此武功。保世滋大，曷云自躬。皇纶孔贲，宠誉式隆。君子万年，福禄来崇。"}