{"id":"1571","title":"打球篇·德阳宫北苑东头","dynasty":"唐代","author":"张敬忠","text":"德阳宫北苑东头，云作高台月作楼。金锤玉蓥千金地，宝杖雕文七宝球。窦融一家三尚主，梁冀频封万户侯。容色由来荷恩顾，意气平生事侠游。共道用兵如断蔗，俱能走马入长楸。红鬣锦鬃风騄骥，黄络青丝电紫骝。奔星乱下花场里，初月飞来画杖头。自有长鸣须决胜，能驰迅走满先筹。薄暮汉宫愉乐罢，还归尧室晓垂旒。"}