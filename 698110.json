{"id":"698110","title":"谒梅都官墓","dynasty":"明","author":"钟芳","text":"双羊山下土，萋草都官墓。禅林偃东偏，杰构逼祠宇。唐微二百载，词翰鲜淡古。庐陵与宛陵，倡和一机杼。时昌命转穷，调高心逾苦。临茔发幽想，风烟助恻楚。君莫讶，穷将老，嘉奖已承天子诏。君莫讶，无饙馏，知深喜有庐陵欧。明君良相一推重，材名烨烨京华动。美玉在山珠在渊，不逢采择知何用。呜呼，词赋之科久已亡，呫呫犹或宗苏黄。"}