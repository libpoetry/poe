{"id":"1251805","title":"参禅行赠荷藏主","dynasty":"元末明初","author":"无愠","text":"参禅乎，参禅乎，参禅须是大丈夫。当信参禅最省事，单单提个赵州无。行亦提，坐亦提，行住坐卧常提撕。蓦然打破黑漆桶，便与诸圣肩相齐。所以懒瓒不受黄麻诏，芙蓉不受紫衲衣。既是参禅了生死，谁肯逐物成自欺。近代参禅全不是，尽去相师学言语。纵然学得言语成，恰似雕笼养鹦鹉。鹦鹉随人巧调舌，白日千般万般说。问渠所说事若何，随问随言怎分别。劝后生，宜猛烈，著手心头便须瞥。三乘教典米中沙，百千诸佛眼中屑。参禅乎，参禅乎，丝毫系念非良图。堪叹神仙张果老，灼然不爱药葫芦。"}