{"id":"53831","title":"壬子夏端居二湖与二三子读书而苦热如焚一坐","dynasty":"明代","author":"贝琼","text":"地僻从吾放，山深少客过。昏昏蒸酷暑，郁郁抱沉疴。断酒愁为敌，抛书睡作魔。云生空望雨，水涸不通河。唱和闻蛙吹，遨游记鹤坡。辋川移绝境，瀑布激悬波。数子论新好，诸翁乐太和。百篇齐屈贾，五字逼阴何。共哂佯狂彻，焉知好辩轲。冰壶清莫比，铁砚老犹磨。公子时同载，将军夜不诃。结交真有道，与物总无他。每喜方舟坐，何烦信马驮。秋风千户竹，宿露半池荷。席赌藏钩令，亭邀窃药娥。颇黎行冻蚁，玛瑙进寒鼍。潦倒衣从湿，欹倾弁或俄。胡雏能觱栗，汉女善颦婆。对舞翻朱袖，群讴敛翠蛾。纷纷方大噱，浩浩渐微酡。壶中恒三马，诗成愧一螺。如何弃俎豆，却复老干戈。落雁长淮远，蜚鸿大野多。死生俱异域，出处不同科。泪泣荆人玉，肠回织女梭。祇怜成肮脏，及此叹蹉跎。室已如悬磬，门今信设罗。凌霄萦小草，平地引危柯。水鸟浮沉戏，林蝉断续歌。分甘留白屋，身免束青緺。晚牧幽湖上，春耕曲涧阿。丹砂寻旧井，金刹过祇陀。岂复同般乐，应知废切磋。茫然感平昔，兴发强吟哦。"}