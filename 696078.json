{"id":"696078","title":"送别傅贞甫纯甫二首","dynasty":"明","author":"欧必元","text":"素秋何萧萧，北风吹野草。四壁寒蛩鸣，窗前明月皎。明月尚在床，游子怀远道。晨起视众星，临岐苦别早。为乐当及时，颜容易凋老。黄鹄求双飞，千里鸣其匹。胡马厉北风，踯躅悲相失。何况同心人，分飞各南北。携酒上河梁，纵饮无颜色。行矣此二子，勖哉崇明德。"}