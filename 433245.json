{"id":"433245","title":"双梧馆选韵图四首","dynasty":"近现代","author":"寇梦碧","text":"半灯吟思入萧寥，呵壁无声影欲消。蓦地风来碧云乱，海红帘底月如潮。百怪腾拿生肺腑，万灵喑哑失宫商。爨灰无计留焦尾，起看天琴夜吐芒。泠泠青玉漫相呼，似唤骚魂入画图。安得苍梧朝发轫，看君飞梦上天衢。百年乔木见孙枝，骨重神寒枉自奇。不见高歌鬼神下，萤干蠹死汝何为。"}