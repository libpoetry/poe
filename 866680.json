{"id":"866680","title":"建炎庚戌中秋夜与同官相期于月下既为具顽云障空不可人意作诗以纪之得赏见二字 其一","dynasty":"宋","author":"冯时行","text":"散怀谁与俦，风月兹吾赏。好景会人心，宿约每不爽。蓐收溅明河，玉露洗穹壤。肃肃夜气寂，皎皎素沆漭。飞出未半弓，已照天地广。兹夕岂易得，久矣俟清赏。云师谁尔忤，屏翳蔽虚敞。万事不可必，变化如反掌。太清一滓秽，幽娥动悬想。谁为披层霄，快哉心技痒。闻君洗瓦盏，倒游有馀盎。何当数列炬，酣歌散清响。有月固来游，无月须一往。"}