{"id":"1065784","title":"送八弟赴官汝南","dynasty":"宋","author":"苏过","text":"丈夫志四方，弹冠苦不早。终童来请缨，贾谊试三表。二子俱弱冠，功名满怀抱。要非江湖士，未易语枯槁。君年逾三十，闭门事幽讨。父兄逼从仕，揽辔方稍稍。久安田舍乐，宁坐元龙笑。白发始为郎，定似冯唐老。效官曲糵间，区区营一饱。虽知浆馈薄，要使人无保。淮蔡山川类，民淳足鱼稻。作诗慰所思，梦绕池塘草。"}