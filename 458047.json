{"id":"458047","title":"贺新郎　平安夜室外监火，俄而雪至，独立雪中赋","dynasty":"当代","author":"卢青山","text":"微雪飘飖下。正弥天、深寒作作，满平安夜。似有谁家无限祝，欲寄无堪寄者；把琼笔、淩空独写。更倩长风吹满处，尽谁人拾得归谁罢。我亦得，两三话。荒坟柏死茅枯谢。向空山、一年望我，归来车马。我纵能归归何益？两对心尤如炙。倩此雪、替予归罢。为我层层笼墓拥，报今年我亦平安也，报我亦、平安也。"}