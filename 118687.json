{"id":"118687","title":"李方叔新宅","dynasty":"宋代","author":"苏辙","text":"我年七十无住宅，斤斧登登乱朝夕。儿孙期我八十年，宅成可作十年客。人寿八十知已难，从今未死且盘桓。不如君家得众力，咄嗟便了三十间。李君虽贫足图史，旋凿明窗安净几。闭门但办作诗章，好事时来置樽俎。我恨年来不出门，不见君家栋宇新。心安即是身安处，自揣头颅莫问人。"}