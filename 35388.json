{"id":"35388","title":"汉宗庙乐舞辞","dynasty":"唐代","author":"杨夔","text":"高庙明灵再启图，金根玉辂幸神都。巢阿丹凤衔书命，入昴飞星献宝符。正抚熏弦娱赤子，忽登仙驾泣苍梧。荐樱鹤馆笳箫咽，酌鬯金楹剑佩趋。星俎云罍兼鲁礼，朱干象箾杂巴渝。氤氲龙麝交青琐，仿佛锡銮下蕊珠。荐豆奉觞亲玉几，配天合祖耀璿枢。受厘饮酒皇欢洽，仰俟余灵泰九区。"}