{"id":"400372","title":"自白山造Assy山巅 用南山往北山韵","dynasty":"民国末当代初","author":"饶宗颐","text":"来时飙回雪，去夕日沉峰。攀条生别意，愁睨青青松。冰块久未消，水面浮玲珑。那知万山外，更有百丈灇。巉岩四围里，绝顶寻仙踪。琉璃开诡巧，连蜷图灵容。高台何偃蹇，安惮披蒙茸。明神将夕降，袅袅生和风。徵今念独深，眷往情弥重。驱车临崇冈，骋望孰与同。怀哉佳山水，不与世穷通。"}