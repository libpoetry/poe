{"id":"1214234","title":"栖碧","dynasty":"元","author":"周权","text":"此山山人乐乎栖碧之趣，乃为歌曰：红尘扰扰兮毋将车。白云邃幽兮山之隅。地偏兮心远，爰处兮爰居。种菊兮满径，植梅兮绕庐。竹娟娟兮堂下，草蔚蔚兮庭除。操风瓢兮酌春酒，蹑露履兮锄秋蔬。涉芳洲兮采杜若，汲清泉兮瀹云腴。听松声兮宴坐，和樵歌兮啸舒。外视兮不足，内乐兮有馀。彼失此得兮何异于梦鹿，朝三暮四兮奚取乎。诈狙穷兮未必非，达亲兮亦或为疏。樗臃肿兮全天年，骥权奇兮困驰驱。客有过余而和之曰：维子之乐兮固放情于丘壑，逢时之清兮胡不徼世之名誉。既隐居以求志，何语怪而言迂。不若忘言以栖碧，吾将从子兮维吾驹。"}