{"id":"908302","title":"比观仲结诸公课会皆勍敌也行就举南宫作此赠之","dynasty":"宋","author":"李流谦","text":"文章末流乃科举，剽东掠西何等语。得者矜誇失者羞，其中往往分贤否。一官垂涎傥不勉，譬之北辕求适楚。诸君堂堂万骑将，折箠自足笞狂虏。收拾波澜著盆盎，却恐蛟龙愁窘步。信手拈来即三昧，安用区区备先具。朝窗暮几不停缀，宝玉牵联斗奇富。论如过秦有古意，赋拟两都多杰句。朝来次第出示我，两耳卓槊惊咸濩。华歆便可置龙头，牧之岂肯居第五。我骇虚弦痛方定，未暇相从执旗鼓。请君勿见小敌怯，一战而霸在此举。归来净洗科场业，别与斯文立门户。"}