{"id":"765773","title":"买陂塘","dynasty":"清","author":"殷秉玑","text":"乘轻桡、满船凉翠，载将明月同去。蝉声唤醒红闺梦，引我花间容与。天乍曙。浑不辨、瀰瀰万顷湖山路。烟波深处。看架树为巢，结芦作屋，只有老渔住。看花意，安得与花常聚。芳情领略何许。荷花似与侬相识，隔浦盈盈欲语。且慢诉。还怕被、闲鸥听去先相妒。重来恐阻。索折取卿卿，携归珍重，付与胆瓶贮。"}