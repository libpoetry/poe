{"id":"836403","title":"摸鱼儿","dynasty":"清末民国初","author":"沙元炳","text":"蓦思量、镜中人影，春风犹识娇面。青风才落沧桑改，拂拭画奁重见。看万遍。抵一霎、灵洲聚窟香痕现。桃哀柳叹。问前度刘郎，当年张绪，对此恨深浅。青溪曲，当日枇杷庭院。寒烟衰草相半。梅边便唤香魂起，争奈地移天换。君莫怨。犹博得、黄金骨贵江山贱。鸳鸯冢畔。指两点金焦，眉横黛损，极目水天远。"}