{"id":"729824","title":"台城路  湘中送星海还粤","dynasty":"清","author":"文廷式","text":"笛声吹冷关山月，离情与天俱远。客里年光，愁边节物，赢得满襟依闇。湘云絮乱。化一缕轻烟，欲迷春眼。祇有孤芳，嫣然不受暗尘染。明朝江上望极，片帆欲没处，烟水弥漫。此地相逢，何时重见，楚水吴山越岸。回肠已断。更苦雨酸风，助成凄惋。珍重芳华，绿蕉心未展。"}