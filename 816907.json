{"id":"816907","title":"檨","dynasty":"清","author":"谢金銮","text":"篾络筠篮到处攒，黄金青玉乱堆盘。陂塘夏税争鱼市，园圃秋租补橘官。投老风情甘润滑，少年趣味太辛酸。儿家一碗蓬莱酱，待与神仙下箸餐。呼名谬与蒜同科，吮蜜含浆到口和。锦字旧从翻夹漈，金刀今见剖如何。凉天晓市争坡早，斜日高林坠果多。不与长卿忧渴病，碧盂常并地波罗。"}