{"id":"693705","title":"元年除夕试笔二首","dynasty":"明","author":"陆深","text":"岁寒冉冉夜将除，景物依依绕故庐。大禹三江俱到海，春王五始合教书。山中日月从閒积，天上风云入望馀。何用青铜看勋业，自应愁鬓已萧疏。蜡炬含风夜不寒，得从儿女簇杯盘。粗知万里归犹暮，老觉多情遣更难。期与青春酬寸草，羞将白发付弹冠。百年尘世同官历，今夕明朝取次看。"}