{"id":"766090","title":"满江红 辛未仲春，归宁有日，留别璞斋夫子","dynasty":"清","author":"邓瑜","text":"如此江山，归帆里、子规声急。才赋就、原泉淇水，暂时轻别。剧饮莫和春醒醉，订期好数轮圆缺。只声声、珍重不多言，心如结。蘼芜外，灵妃瑟。杨柳畔，桓伊笛。总一般滋味，百般情结。摺叠衣裳防冷暖，殷勤笔砚传消息。但书来、两地说加餐。长相忆。"}