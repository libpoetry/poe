{"id":"812458","title":"题邓弥之白香亭诗稿","dynasty":"清","author":"许振祎","text":"泪河西注返湘舟，死尽浮生旧匹俦。岂忍衰龄为远别，更堪一诀是千秋。贤名信有蛇年厄，旅寓终罹鵩舍忧。我恸匪关知己尽，四朝文献恐难求。少日都梁一俊人，褐裘岸帻照青春。小心四海能求友，茧足千程急卫亲。文字江湖余涕泪，遭逢天地有风尘。同时落魄长安道，尊酒招呼话苦辛。怅望人间百事违，辞官重恋老莱衣。重围趋死义不辱，尽室报恩情庶几。完节居然名地好，冒功那问几人非。当时祇有西江月，曾照危陴泪暗挥。北兰寺前荒草稠，娄妃墓下寒江流。兵尘一扫无陈迹，旅客伤心更独游。避地酒徒颜尽墨，傍湖春树色先秋。可堪符节无人绾，付与书生类楚囚。钟陵直下古临川，新领苍头士八千。劝客南行焚笔砚，从征西市买鞍鞯。异才不信为时出，强寇能摧弃甲旋。终是虎头无骨相，中山一谤又空拳。霜天黄菊作重阳，战地书来更断肠。烈士尽为知己死，寒郊枉是哭人忙。鲸鱼失势成京观，燕雀何人处画堂。秋尽风蓬从西散，始知吾辈可怜伤。同谒征南幕下年，麻源高会最多贤。迂辛短李为欢谑，刻烛摊笺放老颠。告别又经新岁月，鏖兵重访旧山川。不堪并马城南路，暮雨萧萧绝可怜。京尘相逐忽轩眉，三月杨花似海时。客久鸾龙雄意气，交深金石少磷缁。直言尽罢刘蕡策，远适终伤王粲诗。讵料吾军真早废，茫茫詹尹似先知。变起仓黄天地昏，累臣无复谒修门。满城一溃皆鱼鳖，失路方将化鹤猿。海国沧桑催返棹，楚歌兰杜与招魂。乘时各奋风云会，那有巫阳下问冤。青山红树白香湖，免为君王再荷殳。返哺尽闻乌鸟乐，献嘲嗟幸草堂无。水中金石看千变，谷口池亭记八愚。犹有高名动寥廓，著书愤世陋王符。翰墨场推老伏波，故人招隐出烟萝。军筹檄笔雄谁并，铜柱勋名勒几多。拜表元戎闻荐达，罢官下噀自蹉跎。萧然百粤经行地，祇草龙蛇落涧阿。悔别师门三十年，西州重过泪潺湲。遂良早白清湘鬓，供奉休回贺监船。曾感吐茵容国士，共来持菊荐江天。平生风义凄怀甚，更苦城危夜雨悬。河鲤江鱼各自流，劳君高兴动扁舟。不辞千里迫年尽，相引一觞为道忧。老大心情双白鬓，啸歌天地总青眸。追欢却有前时感，力与排愁未解愁。雨丝风絮黯平台，此别分襟更可哀。目极天涯孤客返，梦悬江表尺书来。苦怀未忍从深诉，慰语重游约后回。白发故交寥落尽，不禁清泪湿苍苔。千里飞书自告亡，一惊断尽故人肠。临危所眷惟知己，阅世如流益可伤。留集东林谋不朽，修文碧落恐犹忙。素车行哭吾无及，惭负人间范与张。濡泪吟成纪实词，还如杜集有严诗。骑鲸天夺胡偏遽，扪虱谈深故可思。一例文章憎命达，从来孝友是男儿。龙骧鹊起俱尘土，且读林宗第一碑。"}