{"id":"370892","title":"高阳台·缟月啼香","dynasty":"清代","author":"厉鹗","text":"缟月啼香，青禽警瘦，遗环与恨俱飘。雪没鞋痕，何人为扫溪桥。东风欲避层台远，禦风归、第一春销。恼相思、枝北枝南，冷梦迢迢。山空记得吟疏影，拾参差片脑，自裹冰绡。湖水无声，流残旧怨新娇。馀酸已在浓阴里，怕重屏、半萼难描。更堪他、消息经年，雨暮烟朝。"}