{"id":"798217","title":"庆春泽慢 元宵日和竹樵翁","dynasty":"清","author":"俞樾","text":"人日才过，元宵又至，春风乍度饧箫。剪雪描凫，安排乐事今宵。银花火树缤纷甚，映琼筵、未许风摇。月分光，一曲新歌，唱彻晴霄。无端触起中年感，忆儿时鸠竹，随处嬉遨。竟夕看灯，喧阗史埭潘桥。雪瓯重泛浮圆子，问前尘、已逐萍飘。偶书怀，冻笔烘开，兽炭添烧。"}