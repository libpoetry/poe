{"id":"523226","title":"苦寒行","dynasty":"明","author":"李梦阳","text":"太行之山何崔嵬，天寒溪谷禽兽饥。黄熊赤罴力相食，翠衿绣翼徒南飞。啄食饮泉百意足，野田椎子寒无衣。张罗挂毕伺鸟雀，口作雌雄鸣且悲。鹌鹑小鸟鼓翅落，鼎食之家意不乐，顿箸待尔登品错。奏应钟，开玄堂，毡帏锦幄冬夜长。微禽效体樽俎光，秃鹙驾鹳当檐翔。"}