{"id":"502413","title":"澶州行","dynasty":"明","author":"刘炳","text":"澶州城头河水浑，南城北城如虎蹲。当年敌人犯畿甸，烽火照夜惊边尘。庙堂大臣惟肉食，幸南幸蜀俱身利。臣琼历练老知兵，臣准忠肝陈谠议。九关半夜一鸡鸣，大驾南征诏书出。虎臣武将争骏奔，龙旋豹尾如星屯。六军野宿犯霜雪，万乘路次昭风云。金节翠支先六辔，黄盖城头压妖彗。天戈晓渡国威张，神箭星驰敌将殪。重瞳一顾转乾坤，万岁山呼震天地。敌人气慑不敢当，稽首俯伏称诚惶。三边清宁海波霁，四野桑麦纷牛羊。至今惟有莱公庙，箫鼓年年歌岁康。"}