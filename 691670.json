{"id":"691670","title":"送田生读书上方寺三首","dynasty":"明","author":"李梦阳","text":"嗜静甘违俗，藏修合就僧。绿移开径竹，寒扫护窗藤。殿阁秋阴下，琴书爽气增。不须匡氏壁，常有玉莲灯。寺压孤城断，堂开积水围。一僧当茗灶，群鹭狎荷衣。被酒时登塔，持书晚坐矶。鹤腾知客至，嗟汝咏而归。凉雨满庭户，冷然松桂幽。隔云清磬湿，向夜一灯留。萤火辉书幌，乌啼上佛楼。让多今古意，先著宋春秋。"}