{"id":"1123079","title":"和余汝霖雪七绝","dynasty":"宋","author":"胡寅","text":"无数天花斗舞风，迷离玉色映寒空。共誇破腊逾三白，更喜新诗报屡丰。虽无谐谑去相携，且乏舆梁济涉溪。之子惠然须痛饮，醉眠应梦镇帏犀。日日东园探早梅，那知一夕万林开。君诗还似扬州句，扫尽因风柳絮才。周宣辟国号中宗，六月兴师洒汗同。莫为苦寒辞出塞，采薇归戍亦论功。燕山大雪暗胡云，将士何人欲赐勋。闻道玉宸温诏出，绝胜纯纩被三军。低唱谁家有女伶，映窗那用读书声。何当翠被同君猎，得兽雄夸得句清。朱老能诗更谨虔，叶公好学亦穷年。饥寒共保凌霜操，未羡重裘食万钱。"}