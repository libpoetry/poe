{"id":"976156","title":"两溪","dynasty":"宋","author":"唐士耻","text":"矧今两溪间，溪间足风物。水清石泚泚，林横山兀兀。春日鸣仓庚，夏夜风月清。秋亩金颖秀，冬洲暮雪平。比为二皇所旁薄，赤松屹立羊纵横。叱石而兴真戏耳，可羡人家好弟兄。西则三洞足仙灵，奇哉石穴声铿铿。瀑泉喷写资照耀，俨如冰蚕之所成。夕阳斜带九华度，何愧芙蓉峥且嵘。鼎湖遥望在其东，翠气郁郁初日争。或资登览逸杖屦，或供睇望烦留情。山川如此足所产，所产足以冠群英。圣明常重育才地，遴选鸿儒为博士。傥膺是选真出群，礼乐诗书四不悖。有如孔门来不拒，迪以至理滋无外。将见吴邦如鲁国，鲁多君子非虚伪。我公未期年，弦歌溢民编。论其淑吾邦，不为淹巨贤。旦夕会诏至，四大岂在边。"}