{"id":"1121225","title":"九江朱长卿挽诗","dynasty":"宋","author":"林希逸","text":"精神满腹气英英，早岁宜登要路津。名是平原门下客，字同先汉蜀中人。已趋文石班犹浅，虽拥油幢志未伸。壮士不留强虏在，交游相吊泪沾巾。江番相望两年馀，度度书来有壮图。安已弹筝思海道，武空鸣剑说伊吾。公閒未久骑鲸去，我远先惭倩雁无。宿草不知秋几度，衰年何计奠生刍。班行一见便欢然，意气相求似夙缘。得古鼎彝多鉴定，常时樽俎每招延。郊吟愈和曾成轴，晋帖唐碑不计钱。见说旧藏今散尽，传家犹幸子能贤。"}