{"id":"944072","title":"寄安抚程丈","dynasty":"宋","author":"陈造","text":"书生次舍先菜把，乃有甘肥来箸下。今日之羊我为政，属餍敢忘分甘者。府公宽容盖代豪，怜我诗穷仍老饕。卧沙九肋匕不箸，出甑嫩颤如花糕。即今野饭山栖地，食指屡动饥涎坠。谷城明府府公似，割鲜庸继台无馈。食神黄媪喜欲颠，一夜搜诗不得眠。将军问腹汝见负，世用官业俱茫然。论情少须分袂处，未敢径指房山路。饿鹰得饱遽飏去，政恐陈登轻吕布。"}