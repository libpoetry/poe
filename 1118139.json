{"id":"1118139","title":"冬日排闷二首","dynasty":"宋","author":"陆游","text":"老欲躬耕力弗强，但应卖药似韩康。陈编时见古成败，旧友不知今在亡。已返山林遗世事，尚凭诗酒答年光。此身自笑如稊米，加损宁能系太仓。地炉微火伴寒灰，垂野江云暝不开。欲睡手中书自堕，半酣窗外雪初来。渡头照影闻征雁，篱角吹香得早梅。佛粥春盘俱不远，离离斗柄欲东回。"}