{"id":"504295","title":"遣疟鬼","dynasty":"明","author":"李昱","text":"汝本颛顼子，变化逃其形。胡不肖厥祖，骑龙升帝青。而为疟鬼徒，屑屑居沧溟。复游人间世，所在行威灵。舌光霹雳飞，怒目张朗星。坐令命蹇子，狼狈汝所丁。其寒谁致然，其热孰使令。凄凄挟絮纩，喘喘思风亭。肉黄面亦皱，呻吟不可听。巫师用桃茢，医师进猪苓。汝常固蟠结，百艺无一宁。嗟汝圣王裔，区区独伶俜。迁善乃令德，肆虐非常经。我今赋新诗，送尔扬归舲。东方有苍龙，鼓腹生雷霆。西方有白虎，利口惟膻腥。赤鸟司南方，丹砂耀脩翎。玄武在北方，闪目光荧荧。四方汝无往，恐汝罹天刑。汝宜返故乡，寒泉肃泠泠。绿荷以为衣，丹霞以为扃。珠帘水晶幌，贝阙琉璃屏。洛妃奏清曲，湘娥荐芳馨。飘飘曳鸾旗，洋洋下云軿。速行如风火，昼夜不可停。从此勿回首，一去三千龄。"}