{"id":"804612","title":"赛神会","dynasty":"清","author":"顾敩愉","text":"丝竹声满堂，木偶不解欢。锦绣衣满身，木偶不解寒。宝殿连云起，金碧高屼巉。日暮赛神会，井邑何喧阗。前驱盛珍丽，游人夹道观。摐金伐大鼓，络绎出庙门。霓旌何摇曳，芝盖如飘云。对对鹊尾炉，兽炭香氤氲。四角垂璎珞，珍珠一一穿。团圞雀羽扇，婀娜风子幡。鼓吹相追随，清音激云端。市中簇仗齐，寂静无敢喧。黄纸斜封敕，马上七宝鞍。稳畀沉香舆，庙貌何魏然。日近继以烛，华灯尚蝉联。翡翠琉璃盏，落索垂青莲。但夸嚣物丽，遑计财帛艰。入庙更排班，庙令自言尊。何以犒执事，请彻堂上筵。何以肥囊橐，请捐里巷钱。牲牷何腯肥，庙令恣饱餐。上述岂有知，感此为长叹。"}