{"id":"1142258","title":"东野平陵图","dynasty":"宋末元初","author":"牟巘","text":"鞅掌不可耐，壮士缚申卯。驱驴古平陵，水木乐幽茂。苦吟到斜日，危坐类持钓。俗情见摆落，鹅雁极众口。两曹第忍之，适满百乃报。吾终不以此，而易彼升斗。小裁鹤料案，官事竟未了。斯人坐诗穷，咎在亏天巧。有如发其羃，为谑岂不暴。理宜得嫌憎，枵腹镇雷吼。区区尤李氏，此颇天意不。"}