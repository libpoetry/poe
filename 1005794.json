{"id":"1005794","title":"次韵袁伯长寄赠之作","dynasty":"宋","author":"舒岳祥","text":"维时十月闰，收穫已登场。朋旧喜我至，殷勤置壶觞。问我何方来，忧墨见清扬。答言辱君问，欲报不成章。忆昔盗起初，坚冰由履霜。妖民纵愚妄，敢凌太阳光。贱子久客鄞，移家入新昌。完璞保贞吉，训猷谋善臧。嵚岖远荆棘，瘏痡辟锋铓。五男不挟册，四妇废条桑。长孙病风挛，二孙鹤未昂。三孙始周晬，疡垢浴兰汤。曾孙客中产，敢拟门户当。复有四女孙，包裹针线装。步涉青店溪，伏莽突长枪。性命幸完免，翁媪扶笋将。回首烟焰涨，搜山发窖藏。家林付瓦砾，书籍罹咎殃。赍粮中道绝，万事慨以慷。坟茔失洒扫，祖祢废蒸尝。瀼西非吾里，浣花无草堂。猛兽难与群，我亦思还乡。又闻来屠剡，玉石恐俱伤。冒暑去雪村，故里隔一冈。棠溪吾故茇，父老不相忘。昔行梅未落，今憩梅再芳。皇皇一年馀，儿孙幸成行。破屋涉寒暑，旧隐渺相望。越公之贤孙，访我欲具航。老我日已短，公孙意何长。悲歌寄赠什，歌罢复徊徨。"}