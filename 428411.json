{"id":"428411","title":"壬午夏，从梦苕师谒梅村墓于石壁山前，墓为予考定后募资重建于原址之上者。梦苕师作《贺新凉》词赐寄，因用原韵勉成此阙","dynasty":"近现代","author":"冯其庸","text":"底事冲冠怒。为红颜、天惊石破，只君能语。魑魅魍魉同一貉，忍见故宫狐兔。天已堕，臣心如剖。故旧慷慨都赴死，问孱翁，何处逃秦土？天地窄，寸心苦。一枝诗笔千秋赋。捧心肝、哀词几阙，尽倾肺腑。我叹此翁天欲丧，幸有文章终古。更认得，松楸故堵。重树丰碑石壁下，仰词翁、百岁来瞻顾。魂应在，感知遇。"}