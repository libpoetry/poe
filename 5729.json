{"id":"5729","title":"岁日寄京师诸季端武等","dynasty":"唐代","author":"韦应物","text":"献岁抱深恻，侨居念归缘。常患亲爱离，始觉世务牵。少事河阳府，晚守淮南壖。平生几会散，已及蹉跎年。昨日罢符竹，家贫遂留连。部曲多已去，车马不复全。闲将酒为偶，默以道自诠。听松南岩寺，见月西涧泉。为政无异术，当责岂望迁。终理来时装，归凿杜陵田。"}