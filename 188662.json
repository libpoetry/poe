{"id":"188662","title":"送朱熙载改官还乡","dynasty":"宋代","author":"傅察","text":"陶唐名臣有朱虎，揖逊夔夷尊文祖。后来杰出汉云孙，折槛当时谁敢侮。煌煌圣代见斯人，凛凛遗风振千古。乘牛不数鲁家侠，衣锦何妨买臣窭。十年牢落困胶庠，五斗栖迟尚环堵。唯馀豪气自不除，倾盖向人肝胆吐。忽然结束事片鞍，轩轩气色浮眉宇。谓予倚门亲久待，况复枫宸拜明主。朝廷公卿重荐延，骞腾一鹗生毛羽。高义如君世所稀，早据要路思裨补。"}