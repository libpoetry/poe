{"id":"466343","title":"四章","dynasty":"当代","author":"卢青山","text":"侵循岁云暮，苍苍吾怀来。坐看昏雨落，万山渺尘埃。挂席想都尽，青春时已非。犹剩疲惫心，空茫迷九垓。止酒乐相弃，破誓如归乡；所历何亲切，一一昔所尝。欹倒梧桐下，烂漫蠹书旁。若入五里雾，时堕云霞苍。譬若青春岁，回首已微茫。浅睡如葫芦，浮水莫能入；时时烈梦来，长鲸破浪急。悲欢皆苦短，最长揽枕立；尚胜白昼尘，一劫浑一日。所思即所苦，此理吾今知。不必爱别离，已爱遂如兹；岂定怨憎会？爱会愈加之。面会心相隔，何如不见时。犹从梦想里，幻构两相知。"}