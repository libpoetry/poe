{"id":"698016","title":"高玉翁左史见枉用韵赋简五首","dynasty":"明","author":"赵完璧","text":"夜堂酣若下，春豆荐王馀。酒兴珊珊后，乘龙过太虚。孤云弃朱祓，五柳谢金鱼。萧散风尘外，相将慰索居。山鸟避人飞，丘林遁自肥。不缘黄鹤度，尽日锁烟扉。春残兼暮景，志协怨离居。处处堪乘兴，时时有报书。南极星飞彩，东溟月渐西。青藜扶去晚，伴影度云溪。"}