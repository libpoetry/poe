{"id":"696018","title":"学士萧老师招陈明府道见刘文学章甫朱孝廉瑞徵游对江九莲庵分赋","dynasty":"明","author":"欧必元","text":"改席江边寺，招携门下人。不脩居士业，聊现宰官身。绀字幡幢古，丹楼宝座新。玄言酬永日，知是渡迷津。藤萝沿径入，桃李争春妍。幸列法王座，同参小乘禅。环江依古郭，积雨乍晴天。向晚多幽思，中流放画船。"}