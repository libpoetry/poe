{"id":"1191218","title":"斗鸡联句","dynasty":"唐","author":"韩愈","text":"大鸡昂然来，小鸡竦而待。峥嵘颠盛气，洗刷凝鲜彩。高行若矜豪，侧睨如伺殆。精光目相射，剑戟心独在。既取冠为胄，复以距为镦。天时得清寒，地利挟爽垲。磔毛各噤㾕，怒瘿争碨磊。俄膺忽尔低，植立瞥而改。腷膊战声喧，缤翻落羽皠。中休事未决，小挫势益倍。妒肠务生敌，贼性专相醢。裂血失鸣声，啄殷甚饥馁。对起何急惊，随旋诚巧绐。毒手饱李阳，神槌困朱亥。恻心我以仁，碎首尔何罪。独胜事有然，旁惊汗流浼。知雄欣动颜，怯负愁看贿。争观云填道，助叫波翻海。事爪深难解，嗔睛时未怠。一喷一醒然，再接再砺乃。头垂碎丹砂，翼拓拖锦綵。连轩尚贾馀，清厉比归凯。选俊感收毛，受恩惭始隗。英心甘斗死，义肉耻庖宰。君看斗鸡篇，短韵有可采。"}