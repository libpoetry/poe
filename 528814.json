{"id":"528814","title":"鲁桥热","dynasty":"明","author":"陆深","text":"赤日行空正当午，老夫畏热如畏虎。计程归路三千七，值我行年六十五。昨过任城旧酒楼，山川信美非吾土。仲宣太白俱仙才，安得并载黄龙浦。此日池塘杨柳风，此时庭院芭蕉雨。牙缃架插馀万卷，衮钺心传破千古。满座时看羽扇摇，半酣起拂吴钩舞。已约清风成故人，更须霖雨歌明主。回瞻殿阁忆微凉，却向园庐依茂树。"}