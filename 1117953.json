{"id":"1117953","title":"新辟小园六首","dynasty":"宋","author":"陆游","text":"人生如意每难全，草草园池却自然。世事已抛高枕外，春风常在短筇前。堕空花片纷红雨，遍地苔痕长绿钱。酒户渐增诗兴在，天容此老剩狂颠。西戍归来鬓已霜，生儿又过乃翁长。眼明身健残年足，饭软茶甘万事忘。学废仅能书姓字，客来懒复倒衣裳。山园寂寂春将晚，酷爱幽花似蜜香。席地幕天君勿嘲，随宜野蓛与山殽。幽花避日藏深叶，归燕寻人理旧巢。曲水咏觞空念昔，斜川邻曲自论交。清贫尚愧茶山在，送老湖边有把茆。新展山园半亩强，笑人车马出笼坊。山禽乍暖慇勤语，野蘤无风自在香。点点水纹迎细雨，疏疏篱影界斜阳。出门遥向邻翁说，释耒相从共一觞。东轩嫩日上疏棂，吹尽浮云作意晴。林暖墙头双鹊语，水清池面小鱼行。畦添药品谁能别，架引藤阴忽已成。倚杖怡然便终日，老夫那复不平鸣。祠禄縻人未弃官，春深幽谷有馀欢。笋生遮道妨行药，果熟团枝碍整冠。煮酒拆泥初滟滟，生绡裁扇又团团。退飞风际由来事，莫羡青霄刷羽翰。"}