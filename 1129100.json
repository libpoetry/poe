{"id":"1129100","title":"金刚随机无尽颂 福智无比分第二十四","dynasty":"宋","author":"释印肃","text":"世界须弥主，法身遍寰宇。拄地复撑天，切忌知人举。三千等大千，佛化进程言。恒河沙众义，会底岂劳诠。皆为七宝聚，布施心所住。人天小果因，争得入佛位。广施布无边，终不了心源。于性无利益，福尽果还偏。未抵如来智，通明成大慧。用处不换机，隐显头头是。无为福胜田，顿觉如来禅。阿鼻刹那灭，八万及四千。海门风静夜，满月辽天挂。除非知不知，实相凭谁话。天际月轮圆，澄澄湛觉源。无风休觅浪，说甚老婆禅。"}