{"id":"587529","title":"送二子归四峰兼戒示山中诸子七章","dynasty":"明","author":"霍韬","text":"天皇丁酉，五月之吉。二子南征，仆夫是敕。渭氏曰都，二子于逖。是尔龄稚，是尔稚识。如彼卵鹪，曾未习翼。如彼孽梧，曾未孽植。乃尔于逖，离训日夕。逖矣行矣，胡不日惕。日惕则那，尚念尔祖。我肇有家，祖作之祜。祖之肇祀，实维轩辕。载嗣帝喾，实配姜嫄。时维姜嫄，实震后稷。至于公刘，实农家室。我祖启迹，稼穑是职。嗟嗟小子，念尔祖德。念祖则那，至于霍叔。不克公厥心，贻忧宗室。不克孚厥兄，贼戕肉骨。不克嗣厥世，自诒伊戚。我祖是胤，敢不祖念。我祖是念，曷敢则曰，覆辙是践。敢则不曰，懿德是宪。是宪则那，祖德则远。去病之勋，子孟之忠，汉臣之选。汉东之谞，翊善不倦。徂唐踰宋，狄污中土。我祖播迁，南雄是处。粤宋之季，南海是旅。我祖南旅，实自担负。嗟我孙子，念祖担负。念祖则那，岂曰负担。宋元之季，我祖婴多难。我明肇祀，我祖试多难。起家育鸭，人之言曰，是凫鹜氏，实肇有家。起家粥布，人之言曰，是泉帛氏，实肇有家。正统之难，黄贼覆我家。我祖抗贼，是灾我家。贼平旋归，乃复有家。尚念尔祖，茕茕保有家。尔小子行矣，尚念尔祖。稼穑艰难，勿忘本始。勿忘负担，职力是耻。勿忘粥布，资生之理。勿忘焙鸭，起家之始。勿忘抗贼，家运中否。兢兢视履，毋忝尔祖，尔源尔祉。尔小子行矣，尔敬尔身。尔视尔听，尔动尔言。勿欺尔心，以辱尔亲。尔脩尔身，循圣训则。尔脩尔身，作世准极。近一家则，远百世式。勿罟尔名，闇焉尔惕，念尔祖德。"}