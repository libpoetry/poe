{"id":"688348","title":"丙午岁九月廿日余偕同寅李由道罗象州过于冯佩之先生馆因留小酌联句三首","dynasty":"明","author":"江源","text":"鲤鱼风动橘初黄，邂逅西堂共一觞。过眼光阴人易老，及时嘉会兴难量。独惭市远盘餐薄，且喜官清肉味忘。更下残棋三五著，不知西崦已斜阳。聚首留连思不禁，不劳人奏德星临。桂花庭馆秋初薄，雾谷帘栊日未沉。世享谩论棋局变，宦情休叹岁时深。出门倾倒连三酌，未尽东人爱客心。贤主嘉宾岂偶逢，簿书闲暇此从容。便须烧烛供清夜，更爱联诗到暮钟。碧汉秋高鸣两鹤，翠涛风涌落孤松。几回欢会几回别，怪得诗成兴更浓。"}