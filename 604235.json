{"id":"604235","title":"钟陵道上苦雨歌呈周韦西明府","dynasty":"明","author":"张萱","text":"今日苦雨昨苦雪，武阳古道行人绝。春光已送二月来，何事蛟冰犹未折。寒烟漠漠草萋萋，林花不放鸟不啼。渡口狂涛作人立，我来问渡声酸嘶。策马长驱登玉岭，高天未午日已瞑。舆籓已裂盖亦破，彳亍仆夫泥过胫。居人为指钟陵城，湿云压城城欲倾。罗溪新堤大如线，后推前挽空屏营。仆夫有趾不敢举，睊睊相对黯无语。一堤已过复一堤，咫尺钟陵杳如许。四山昏黑一声雷，电光迸射心胆摧。篝灯欲灭雨复注，停车慑伏空林隈。我母鱼轩幸前发，嗟此艰危能自拔。入门长跪问母安，惨淡灯前犹吐舌。钟陵仙吏贤主人，授餐授馆为居停。笑我别来头半白，逢君此日眼能青。问余奉母将何适，母已年衰踰八十。十载为郎尚抱关，相逢悔捧毛生檄。山川跋涉转踌躇，破雨冲泥御版舆。即使怀羹长可饱，不如归去赋閒居。"}