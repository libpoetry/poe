{"id":"816899","title":"示文石书院诸生","dynasty":"清","author":"蒋镛","text":"簿书七载勉从公，政拙还兼课士功。讲贯苦难音语译，品评惟赖道心同。八行制胜词须洽，五字呈才句必工。自愧拥皋非博物，敢云西蜀效文翁。寒毡诵习贵心坚，晷继三冬念勿迁。屏去俗情徵实学，阐来新义获真诠。诗书到熟方生妙，志气能勤始益专。莫谓科名遗此地，蓬瀛有愿竟登先。"}