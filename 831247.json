{"id":"831247","title":"卖陂塘 题吴趍印人谢慵梅石盦图","dynasty":"清末民国初","author":"程颂万","text":"认萧寥、盦中佛火，梅边人共花老。评量铁史先生传，一幅溪山画稿。天亦恼。尽元气雕劖，八体穷妍妙。秦搜汉讨。怪顽石能言，梅花有约，两两点头笑。阑干外，压断盈盈翠筱。冰魂一鹤孤傲。鸳鸯湖水春前长，双桨有人摇到。臣所好。但刻画能为，白发供吟啸。陈黄邓赵撝。漫割就云腴，排成篆势，遗派浙东巧。"}