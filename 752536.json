{"id":"752536","title":"登岱绝顶放歌","dynasty":"清","author":"王以敏","text":"乱山北走如游龙，岱宗屹立东溟东。胚胎元气孕万有，独踞震位鞭群雄。我来二月雨新霁，喜见突兀凌苍穹。云声涛影接咫尺，呼吸似与神灵通。天梯万仞不可以径度，朱阑一线悬长虹。峨峨南天门，双阙缥缈中。秦观日观左右峙，俯视下界青冥濛。摄衣直走太清宫，两袖浩浩来天风。齐烟飞青吴练白，混茫八极畴能穷。海水一变河一勺，何论凫绎兼龟蒙。惜哉西山去我远，举首不见扶桑红。手折秦松下山去，半岭星月摇青空。我闻蓬元仙药寿无极，青天跨鹤何匆匆。笑谢山灵约息壤，誓晞绿发寻崆峒。"}