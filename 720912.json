{"id":"720912","title":"玉蝴蝶 雪窗忆卿谋","dynasty":"明末清初","author":"尤侗","text":"淅淅萧萧瑟瑟，疏疏密密，整整斜斜。算有三分墙角，数点窗纱。响茅檐、风敲断竹，迷野渡、月上平沙。浪相誇。瑶林琼树，种玉人家。嗟嗟。闭门高卧，羔儿无分，且吃团茶。翘首天涯，空吟冰柱忆刘叉。盼书邮、浮沉征雁，寻驿使、冷落梅花。问君家。剡溪不远，可泛星槎。应是三生杜牧，深红浅绿，再接花枝。正好珠珰佩解，金雀鬟垂。定情诗、早怜碧玉，小名录、恰比红儿。尽绸缪，描残翠管，写尽乌丝。相宜。绿衣方小，青衫未老，绛缕初飞。顾曲郎君，记歌娘子按新词。学秦筝、争传妾解，偷吴语、未许欢知。画中人，五湖一叶，载到西施。"}