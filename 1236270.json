{"id":"1236270","title":"题画梅四首","dynasty":"元","author":"贡性之","text":"湿云压地雪花乾，一日狂风十日寒。不管春光满邻屋，却从墙角借来看。美人别后动深思，春到南枝总未知。记取灞桥明月夜，忍寒花下立多时。罗浮山下著青鞋，蹋雪曾看烂熳开。好似人家茅屋底，一枝先占短墙来。十月江南正苦寒，花开如雪雪成团。如今老尽咸平树，只写前身画里看。"}