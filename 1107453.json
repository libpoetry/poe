{"id":"1107453","title":"再次韵马德骏郎中","dynasty":"宋","author":"史浩","text":"父老骈肩不可麾，炉烟争绕御班围。共瞻帝所天光近，更识淮壖马迹稀。丹扆预传雄算去，元枢先奏凯歌归。由来干舞苗民格，即是姚虞上上机。戈鋋掣电万人麾，无霸空矜大十围。关外羽书长踵至，路旁烽火觉烟稀。已闻异域离心久，行见名王稽首归。个是吾皇用神武，小臣宁能泄天机。"}