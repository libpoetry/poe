{"id":"755663","title":"哭旅儿 其三","dynasty":"清","author":"邓瑜","text":"十月有八日，儿病渐不支。宛转衾簟中，气息馀一丝。依依握母手，问爷归何迟。伏枕还和南，声声念母慈。儿身惟母爱，儿病惟母知。勿厌儿扰母，扰母祇此时。愿母强自宽，向后毋思儿。此语诚可痛，此情那可思。夜台风雨黑，儿今去何之。喧寒与饮食，谁为儿护持。呜呼我阿寄，汝当知我悲。小春有良辰，行为汝娶妇。汝母拮据筹，备此合欢酒。颇闻彼姝子，堪称汝嘉耦。庶几小鸳鸯，婉娈侍左右。岂谓连理枝，摧折如此骤。此岂吾罪愆，致汝不克寿。抑或儿命薄，无福一消受。冥途焉可知，灵璅渺难叩。汝兄幸有子，聊使承汝后。缞绖拜汝前，足慰汝心否。"}