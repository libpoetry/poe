{"id":"785736","title":"感事三首 其三","dynasty":"清","author":"黄遵宪","text":"地球浑浑周八极，天设区域限西北。绳行沙度不可涉，黑风况畏罗杀国。咄哉远人来叩关，凿地忽通西南蛮。贾胡竟到印度海，师船还越大浪山。婆罗苏禄吾南土，从此汉阳咸人楚。长蛇封豕恣并吞，喁喁鹣鲽来无路。可仑比亚尤人豪，搜索大地如追逃。裹粮三月指西发，极目所际惟波涛。行行匝月粮且罄，舟人欲杀鬼夜号。忽然大陆出平地，一钓手得十五鳌。即今美洲十数国，有地万里民千忆。世人已识地球圆，更探增冰南北极。精卫终偿填海志，巨灵竟有擘山力。华严楼阁虽则奇，沧海桑田究难测。堂堂大国称支那，文物久冠亚细亚。流沙被德广所及，却特威远蔑以加。宋明诸儒骛虚论，徒诩汉大夸皇华。谬言要荒不足论，鸟知壤地交犬牙。鄂罗英法联翩起，四邻逼处环相伺。着鞭空让他人先，卧榻一任旁侧睡。古今事变奇至此，彼己不知宁勿耻。持被入直刺刺语不休，劝君一骋四方志。"}