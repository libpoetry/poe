{"id":"1240244","title":"题支离叟","dynasty":"元末明初","author":"高明","text":"钱塘门里支离叟，短发萧疏色黧垢。雪霜岁晚结轮囷，风雨年深增老丑。挫箴糊繲总无能，欲与冥灵齐上寿。天公怒此怪且懒，敕遣灵官下搜取。勾娄吉利忽飞来，虎倒龙颠尽灰朽。女萝飘腾白鹤去，琥珀迸裂青羊走。繁阴已逐谢仙车，枯干徒存韦偃手。迩来好事犹痛惜，叹息形模无复有。宁知百年皆梦幻，静看万变互纷糅。荣枯相寻无已时，成坏有数原非偶。南山谁信梓化特，昆仑俄惊柳生肘。朝菌何曾阅晦朔，棫朴那知避薪槱。全躯孰似栎社树，絜之百围今在否？人生根蒂不可牢，况为草木计近久。野客空叹倚江楠，老奴谩泣琅琊柳。寒烟落日西湖边，衰草荒庐园数亩。不见当时铁门限，春蚓秋蛇徒蚴蟉。玄云飞尽墨池空，直寄亭前谁酹酒。"}