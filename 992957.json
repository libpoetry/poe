{"id":"992957","title":"送梵才吉上人归天台","dynasty":"宋","author":"梅尧臣","text":"顷余游巩洛，值子入天台。当时群卿士，共羡出氛埃。荏苒逾一纪，却向人间来。问子何为尔，言兴般若台。虽将发愚闇，般若安在哉。此教久已炽，增海非一杯。我言亦爝火，岂使万木灰。盖欲守中道，焉能力损裁。子勿疑我言，遂以为嫌猜。忽闻携锡杖，思向石桥回。城霞与琪树，璨璨助诗才。嘉辞遍入口，幸足息岩隈。"}