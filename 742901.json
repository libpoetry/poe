{"id":"742901","title":"萧尺木楚辞歌图","dynasty":"清","author":"冯敏昌","text":"诗人无媒安问天，画手欲并前人肩。谁云画史胸次狭，有此人物神鬼仙。潇湘洞庭渺风烟，苍梧北渚云连绵。屈子神游向何处，飘荡恍惚凌风船。天阊不开吁可怜，鸾凰蛟龙相后先。湘君夫人环佩捐，云之君兮下翩翩。幽丛山鬼媚余笑，坐使狸豹工攀牵。猿狖悲哀草木泣，雷雨昏绝枫篁颠。呜呼重华不可作，汤禹祗敬忧其愆。王佐霸功几遭遇，孤臣孽子多迍邅。不闻谗鼎铸饕餮，共说飨雉私彭篯。女娲炼石补不尽，缺限首在磨兜坚。搔首问之不得对，无声第写愁诗篇。古来作者俱精专，妙手须附词人传。略如蝉嫣有苗裔，鬼才贮锦仙青莲。我昔长江浩洄沿，太白楼高矶势偏。匡庐峨眉接云气，云台日观森钩缠。谁呵四壁吐墨沈，不食七日愁笞鞭。画成长嗟果绝笔，事过感激难为缘。再游京国今几年，萧斋寄寂来骚笺。读罢想像得真契，使我坐叹心茫然。昔画何减吴道玄，今图何谢李龙眠。谁能御气出天地，披发往逐烦忧蠲。"}