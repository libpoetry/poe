{"id":"583501","title":"耕渔图","dynasty":"明","author":"王缜","text":"耕渔居人人不识，耕渔空留图画迹。一失人间今几年，孝孙获之如获璧。嗟哉孝孙能孝思，见图若见祖容仪。一日手持耕渔卷，过我试作耕渔诗。我抚画图重叹息，斯人岂是烟霞癖。一竿烟雨一犁春，绿水青山聊自适。有时踏浪弄月明，波翻浪涌鱼龙惊。有时荷杖冲云雾，陇头秋霁黄云平。云黄酒熟鲈鱼起，烂醉浩歌拍手喜。人生志趣贵所安，鹿梦输嬴何足齿。君不见伐檀人，坎坎用力河之津。河水清涟河路杳，终焉饥饿宁甘心。又不见渭川叟，头白犹持竿在手。不是非罴入梦奇，终了渔翁归腐朽。所以古人重其食，非劳心兮则劳力。下有巢由上有尧，泽天分定各安职。或从雷泽咏沧浪，穷年兀兀无安康。或依莘亩作安堵，日耕夜读忘炎凉。南山白石旦复旦，南阳草舍拥膝叹。乃知坐食非良谋，贤达从来勤苦惯。岂若后世务安閒，作者日寡用者繁。子孙反笑古无见，宁思稼穑之艰难。嗟嗟耕渔不可忘，华君孝思其贤良。"}