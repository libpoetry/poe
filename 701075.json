{"id":"701075","title":"寓思行沙庄呈尊甫南山隐翁三首","dynasty":"明","author":"符锡","text":"短棹辞喧聒，长林坐阒□。岸明花绕舍，畦暗水通潮。陶令何曾返，庞公不可招。未应经世略，老向此中销。清风竹林下，宛见南山翁。高节真无比，芳尊那与同。海涛生枕席，花月隐房栊。独自怜疏晚，登堂愧阿戎。急雨喧茅屋，流云弄夕晖。莲衣疏更脱，萤火湿犹飞。夜久渔将入，秋来客未归。何当更东下，沧海故人稀。"}