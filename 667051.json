{"id":"667051","title":"追和先君子九日斋居韵","dynasty":"明","author":"华复初","text":"忆昔长干道，登台雨正晴。长飙枫树远，独鸟大江清。柳巷三洲隐，芦花两岸明。当杯愁落木，揽古爱佳名。敢抱遗珠叹，难忘泣玉情。诸方来梵响，是处起歌声。紫蟹香粳饭，银鲈菰米羹。三秋怀鹤驭，十载记鸾笙。此日黄华早，悲风白露横。似闻华表语，翘首彩云生。"}