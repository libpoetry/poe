{"id":"468090","title":"踏莎美人    车行","dynasty":"当代","author":"蔡淑萍","text":"叠叠关山，重重烟树，此时莫问人何处！夕阳淡淡倦凭窗，过尽千村皆不是家乡。北辙南辕，风朝雨暮，浮生行遍天涯路。更行更远意茫茫，只怕青青山色著霜黄。秦地茫茫，蜀山隐隐，寒鸦数点遥空尽。独凭窗处若为情，才是短亭过罢又长亭。暮霭遮眸，霜风侵鬓，苍茫万绪无从论。不如睡去任凄清，却被车声碾碎梦难成。"}