{"id":"1131699","title":"挽周宣教宗沂二首","dynasty":"宋","author":"廖行之","text":"子职勤劳众莫攀，巴丘高节世尤难。一官未抵琴书乐，三釜何如菽水欢。傥有轩裳存妙句，平居丰俭只儒酸。音容渺邈今何在，云黯江南万木寒。始别犹承笑语温，昭晖相望几晨昏。伻来骇听言传异，泪哽悲怀饱不餐。归拜文帷人已去，痛瞻灵室像徒存。反思博我谆谆意，何日能酬知遇恩。"}