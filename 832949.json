{"id":"832949","title":"惜红衣 其三 年时与叔问有买邻之约，逡巡未就，今将卜居吴氏听枫园，书报叔问，申以是词，再用姜韵","dynasty":"清末民国初","author":"朱祖谋","text":"雁老长云，鸦翻去日，断愁无力。未了菟裘，苕山怨凝碧。寒花鼓点，还解笑、庞眉书客。湛寂。西崦老仙，约鸥边将息。红香旧陌。撩梦铜驼，巢痕半尘藉。三年一觉瘴国。渺南北。好约岁寒胥宇，雪棹五湖吟历。只过墙清饮，轻负落杯山色。"}