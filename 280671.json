{"id":"280671","title":"眉妩·寄调高谡园纳姬京邸","dynasty":"清代","author":"李符","text":"把光珠换得，细马驮来，燕玉斗荆艳。携手螺屏内，相怜处，仙鹅解弄芳翰。断肠旧卷。合付伊、湘竹轻按。更良夜、帐底鬟春腻，胜凫藻熏暖。最忆昔游吟馆。料钿筐新设，罗额遮遍。几载铜驼客，到此时、荔枝腰带应缓。五茸路远。且漫商、归贮深院。但晓画双蛾，须似九峰翠浅。"}