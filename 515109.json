{"id":"515109","title":"寿查以华","dynasty":"明","author":"程敏政","text":"弧南一星光烛空，堕地化作庞眉翁。静携白鹤抚玄鹿，杖舄来自东华东。此翁不见几千载，入眼谁谙旧丰采。香风吹上君子堂，晏岁忽惊春叆叆。君家累叶为清门，孝良不愧龙图孙。年登七十有馀乐，红尘一任惊涛奔。金家郎君美如玉，再拜升堂献新醁。绮筵冰玉重丹青，岁岁来听洞仙曲。"}