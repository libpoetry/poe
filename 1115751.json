{"id":"1115751","title":"赏菊四首","dynasty":"宋","author":"杨万里","text":"老子平生不解愁，花开酒熟万缘休。更教不为黄花醉，枉却今年一片秋。菊花肯为别人黄，长怨先生不断肠。两鬓尽凋无地插，一杯细嚼入神香。菊生不是遇渊明，自是渊明遇菊生。岁晚霜寒心独苦，渊明元是菊花精。物性从来各一家，谁贪寒瘦厌妍华。菊花自择风霜国，不是春光外菊花。"}