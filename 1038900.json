{"id":"1038900","title":"送韩三子华还家","dynasty":"宋","author":"苏舜钦","text":"人在天壤间，共为气躯逐。岁月自崩奔，冉冉若转毂。荣乐随云烟，凋零共草木。亨屯固常物，达者安可速。奈何此躯骸，未免混世俗。前年奔大凶，况复堕手足。零丁旅山阳，逐熟聚衰族。相逢眼尽白，闭户甘退缩。左丞镇景亳，相去路重复。数遣令子来，十里吊荼毒。子华勇此行，东下甚匍匐。入门未及言，相向且恸哭。嗟我颜色枯，须苍鬓又秃。相别始踰年，世事何反覆。晤言出世表，但觉白日速。勘书春雨静，煮药夜火续。襟怀两澄澹，炯炯抱明玉。时苦外物喧，又嗟别期促。和风送归帆，盎动淮气绿。早寄别后篇，微吟慰孤独。"}