{"id":"640072","title":"题梁氏偕老诗卷","dynasty":"明","author":"汪广洋","text":"在昔有夫妇，隐居随岩巅。饥食岩中芝，渴饮岩下泉。一朝化双鹤，飘飘上九天。蹇予好事者，览兹怀古先。迩来安宜生，叙述梁氏贤。交游崇信义，举指节周旋。雍容家室间，琴瑟协鸣弦。宾客敬相待，子孙罗其前。秋霜照白发，消遥各忘年。世虑素超越，一日同弃捐。乡里悉惊羡，诗赋多流传。我思人之死，渺如风中烟。偕欢尚莫遂，偕老难必然。王国道化行，仁风被八埏。俾民生无虞，俾民死获全。我歌汝坟章，再赓偕老篇。一为梁所重，一为圣所宣。"}