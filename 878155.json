{"id":"878155","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 西狩获麟","dynasty":"宋","author":"刘克庄","text":"获处从西鄙，胡然瑞物臻。子因书曰狩，世始识为麟。出匪于中国，来常以圣人。皆云麇且角，谁辨兽而仁。已叹吾无位，于嗟汝不辰。茂陵好奇怪，得者惜非真。"}