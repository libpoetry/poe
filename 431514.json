{"id":"431514","title":"得余漱石书知病中犹尽力照料留锡藏书并写寄目录喜极寄却二首","dynasty":"近现代","author":"冯振","text":"平生何所好，性命只图书。况有丹黄遍，真成心血馀。我躬犹削迹，子意独怜渠。万一遗珠返，重光水竹居。喜极翻疑梦，忧深却畏真。火炎浑玉石，霜重出松筠。呕血何多病，惊心为老亲。艰难好将息，时序已回春。"}