{"id":"155185","title":"由上饶之贵溪舟中书事","dynasty":"宋代","author":"喻良能","text":"日月三秋杪，江山万象殊。小舟浮舴艋，广信出闉阇。草木关诗律，云烟入画图。水清沙可数，景好句难摹。汀际寒鸣雁，樯端晚噪乌。樵村人语静，商棹夜灯孤。冷水寻宵泊，焦滩就晓餔。雾销分浦溆，风定少帆蒲。爱日生篷背，奇峰涌坐隅。芙蓉多落蒂，杨柳有枯株。枫叶红绡翦，芦花白雪铺。扁翩两行鹭，泛泛一双凫。断岸几千尺，诛茅间一区。鹚岩清港急，龙濑碧涛粗。断已凭三老，那能贵一壶。酒垆劳问讯，渔艇费招呼。鲜鲫还堪买，香醪亦任沽。不妨成酩酊，聊复免驰驱。汭口真萧镇，钱仓岂旧炉。藂篁惊外裹，怪石觉中刳。渐喜三吴近，宁辞十里纡。波平如泻镜，罡密似连珠。啸咏知谁和，欹眠只自娱。市声喧戈邑，山雨闹莲湖。拟傍桃花宿，容繙贝叶无。鸟栖方舣楫，鲸吼又乘桴。野菊新收艳，官梅未吐须。贵溪端爽洒，贱子小踟蹰。王事三旬外，舟程六驿逾。更判弦月上，应得彩衣趋。"}