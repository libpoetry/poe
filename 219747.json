{"id":"219747","title":"卜居遣兴·老懒清吟口角钤","dynasty":"宋代","author":"苏籀","text":"老懒清吟口角钤，任真虚一性安恬。士农轨范一身任，孔老穷探两者兼。斋舍晦晨鸡弗已，翱翔晚节蔗弥甜。平生缘业今何憾，伫返神魂倍蓰添。若个生涯论屋谷，课催童子具醪盐。俊游稍谢出囊颖，道念常嗤隔日痁。拟古纰疏何柳骨，摄生精密必张髯。鹤轩发兴从讥晏，雁塔乘时定合尖。"}