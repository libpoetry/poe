{"id":"705113","title":"画梅为陆简敬","dynasty":"明","author":"明桓","text":"荒鸦盘云山月低，山头雪花初化泥。沧江万里冻蛟死，元精耿耿难为稽。珠光剑气霜霰质，清寒不散香四出。天涯岁晏孰华予，东皇夜驾罗郁居。空山寂历苦延伫，千年老鹤作人语。仙人不来生白晓，天光梦影堕烟渚。似闻踪迹寄幽崖，欲往从之无处所。瑶华散下青云端。一声白纻春灯寒。朔风飞呼木叶嘶，东方欲明星汉低。酒阑顿忆隔宵梦，但闻郊野催寒鸡。芳心岁晚不摇落，微阴冥冥光照溪。山中一夜啼翠羽，玄云叫破漏寒雨。神人独立藐姑射，绰约容光歌昔昔。怅望寥天无与归，星光照野动寒碧。微风泠泠摇杂佩，掩抑芳心伫遥夕。荒山无人石路古，悄然何处寻行迹。谁家处子愁不眠，绿苔珠露生春烟。"}