{"id":"1118121","title":"春晴二首","dynasty":"宋","author":"陆游","text":"雨断云归两作晴，夕阳鼓角动高城。客愁正得酒排去，草色直疑烟染成。莺为风和初命友，鸥缘水长欲寻盟。不须苦问春深浅，陌上吹箫已卖饧。常年春日少春晴，拂面今朝暖吹轻。水阁家家横小舫，园亭处处听新莺。桃花不管诗人老，菖叶空催野叟耕。自笑此生馀几许，铜驼荆棘尚关情。"}