{"id":"761527","title":"八声甘州 葬花一剧，属梅郎擅场之作，为赋两调","dynasty":"清","author":"况周颐","text":"向天涯、丝管已难听，何堪恁伤春。算怜卿怜我，无双倾国，第一愁人。仿佛妒花风雨，逐梦入行云。芳约啼鹃外，回首成尘。占取人天红紫，早颓圆断井，分付消魂。拌随波未肯，何计更飘茵。便三生，愿为香土，费怨歌，谁惜翠眉颦。肠回处，只青衫泪，得似红巾。"}