{"id":"491666","title":"寄答夏仲寅","dynasty":"明","author":"刘崧","text":"宜春才子清时望，精神峭紧才疏放。野服不游城市间，扁舟秖在江湖上。往年访我珠林湾，草屋榛溪相往还。是时八月十五夜，明月东上仙槎山。君船政系湾头树，玉瓶双倒金陵酒。满洲风露听歌呼，水面寒光碎星斗。别来鸿燕邈相疏，宋郎忽寄云中书。碧笺丽句细作字，秋水掩冉生芙蕖。东南转战几千里，白云在山招不起。使者空寻颜阖庐，神仙还入东吴市。今年五月劳远寻，快阁矶头江水深。手持轻箑忽赠我，使我披拂清烦襟。如何相逢即相别，回首音尘忽超越。松桂早已见清贞，云月何由比高洁。知君惯作汗漫游，扬帆鼓枻春江流。重湖烟雨葭菼绿，我亦飘飖随白鸥。"}