{"id":"1049353","title":"石室洞","dynasty":"宋","author":"韦骧","text":"天王峰南石室洞，怪特不与寻常同。石门巉岩天所凿，门内夷旷驱车通。偃然灵穴邃且广，步履出没忘西东。其间异状多所类，悬乳往往成鼓钟。龟头俯视露岩腹，寿与岁月应无穷。团团一窍透千尺，天使日月光来容。洞前佛氏殿阁峻，相直气象增其雄。我为俗吏虽局蹐，所至安肯遗幽踪。金华灵岩著于婺，每越疆境为游从。尝恨昔年之富川，便道不得寻龟峰。尘怀不惬十馀载，每见图画加忡忡。去春来此路复过，篮舆暮触烟霭重。纵观虽未尽吾兴，聊塞所欲平饥空。到官萍邑已逾岁，坐拥民事劳颛蒙。滞祛敝革固用日，佳趣不暇先牢笼。称来公馀得兹洞，疏爽为我开情悰。金华龟峰虽未及，此地有此为难逢。谩拈秃笔写白石，但记姓字于其中。却登净宇祇独宿，蒲牢压旦还撞舂。归鞭遽去有馀约，后会结客临春风。"}