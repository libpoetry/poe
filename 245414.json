{"id":"245414","title":"古灵山试茶歌","dynasty":"宋代","author":"陈襄","text":"乳源浅浅交寒石，松花坠粉愁无色。明星玉女跨神云，斗剪轻罗缕残碧。我闻峦山二月春方归，苦雾迷天新雪飞。仙鼠潭边兰草齐，露牙吸尽香龙脂。辘轳绳细井花暖，香尘散碧琉璃碗。玉川冰骨照人寒，瑟瑟祥风满眼前。紫屏冷落沈水烟，山月堂轩金鸭眠。麻姑痴煮丹峦泉，不识人间有地仙。"}