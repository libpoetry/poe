{"id":"683221","title":"夏日小理花榭漫兴","dynasty":"明","author":"王世贞","text":"谢客冠长解，抛书酒渐亲。陋甘为圃问，拙忆灌园人。引瀑全宜暑，栽花已过春。忽惊摇落思，高柳暮蝉新。小树僮能接，繁花手自修。闭门疑在野，积雨乍成秋。万事何青眼，诸公岂黑头。还嗔妻子问，祇为俸钱留。落落孤松树，空斋意敞然。谁来醉明月，独坐看青天。解发步兵啸，披襟中散弦。那能畏官长，骑马问流年。握管真凭我，衔杯不让人。风尘世已甚，慷慨复何陈。岁月持螯手，朝廷食肉身。无为互嘲诮，各自有沉沦。"}