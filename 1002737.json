{"id":"1002737","title":"京师观音院新堂","dynasty":"宋","author":"曾巩","text":"九衢言语乱人耳，三市尘沙眯人目。猿狙未惯裹章绶，鱼鸟宁忘慕溪谷？恨无栖宿在清旷，欲弄潺湲愈烦燠。道人谁氏斥佳境？决汉披霄敞华屋。骈罗嶷嶷三秀石，丛迸娟娟两修竹。云蒸雨泄被岩壑，海倒河垂动林麓。顿惊俯仰远嚣浊，岂直形骸摆羁束。解衣坚坐暝忘返，饮水清谈心亦足。丈夫壮志须坦荡，曲士阴机谩翻覆。青鞋赤舄偶然尔，安用区区巧追逐。"}