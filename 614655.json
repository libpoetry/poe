{"id":"614655","title":"盆莲","dynasty":"明","author":"韩日缵","text":"新荷吐芬葩，庭阶何袅袅。芳华忽在兹，托根亦不恶。的皪鲛珠碎复圆，轻盈翠盖欹还弱。云是太华玉井来，一朵雨朵相当开。主人散帙遥怜汝，巡檐索酒屡徘徊。湖上采莲兰作楫，种得纤柯才几叶。红英照日故亭亭，绿茎著水长帖帖。英红茎绿自菁葱，把酒相看意不穷。疏影偏翻当砌月，轻香时引隔帘风。与君容与长如此，濯淖污泥真不滓。忽对故人思故乡，罗浮玉女郁相望，白莲池上竞芬芳。花潭叶屿年年在，披为裯兮缉为裳。"}