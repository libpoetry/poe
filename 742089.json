{"id":"742089","title":"九日登皋兰山作","dynasty":"清","author":"龚景瀚","text":"皋兰山，远在焉支之西千余里，金城城外安有此。隋人不学误题名，清秋九日策马来，登高远望赤雄哉。是非往迹何足问，对此茫茫且举杯。持螯饮酒歌慨慷，置身如在青天上。俯视秦川一气中，万里关河何莽苍。丈夫未得际风云，低头矮屋日论文。祭酒书生封侯相，功名何必三将军。四顾踌躇忽不乐，满目哀鸿在林薄。已费司农百万钱，诸君何以忧民瘼。南望况有欃与枪，洞庭两岸纷屯营。黄河之水滚滚从东去，安得挽入湖湘洗甲兵。"}