{"id":"775180","title":"剿番行","dynasty":"清","author":"洪繻","text":"山獠穷居深山中，亘古不与秦人通。重重叠嶂云烟阻，缈缈危峦霜雪封。生聚虽如三僰众，杀锋未似五溪凶。如何下策用火攻，西海直侵东海东。不比牂牁下庄蹻，岂同巴蜀通唐蒙。忆昔汉家天子诏，划将瓯脱为边徼。侏离有语安耕猎，烽燧无熇封岭峤。南北輴蛮虽棱威，中央靡草未原燎。长与深林养鹿茸，何事将军誇◆鹞。乃今穷兵踏◆◆，炮火所飞狐狸叫。重崖阴阴无日曜，滚滚溪流石陡峭。暑寒不时风叫窱，冰块纷纷随潦漂。役夫开道身虺隤，兵士重毡镜远眺。酒保技师收厚利，台人号咷倭人笑。台人久作釜中鱼，生番熟番奚安居。耕地一蹂无秸粒，山庐一火无籧篨。番人逃窜成猿狙，山中来往随豪猪。可怜千炮深箐溜，顿使三危众骨菹。回视番巢万蚁垤，一朝如蚁遭扫穴。白石苔封苦役骸，青山瀑泻藤猺血。花莲港与合欢山，两军遥举互包截。东西战队未双连，南北挽输劳九折。寄言番妇莫冤啼，嗟我周黎亦靡孑。"}