{"id":"751173","title":"平山堂怀古","dynasty":"清","author":"方燕昭","text":"残月在天蜀冈晓，无数青山隔江小。欧公携客昔登堂，梅花万树生寒香。太守与客共欢醉，放眼江山皆渺茫。如云胜事去未久，佳地又为苏公有。苏公谪宦守淮南，公余赋诗兼命酒。呜呼老髯与六一，此去彼来无多日。文采风流甲一时，千百年中无与匹。名山终古依名郡，物换星移几更运。贱子乘槎海上来，登堂不觉思高韵。佳景依然人事捐，万峰空自列堂前。汀花岸柳半湮没，轻烟十里斜阳天。谁能高唤二公起，狂歌痛饮开华筵。"}