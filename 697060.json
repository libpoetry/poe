{"id":"697060","title":"哭汪司马伯玉十首","dynasty":"明","author":"胡应麟","text":"北阙悬车蚤，东林曳杖馀。神留中土卧，帝命太函居。五岳藏玄草，三天坠白榆。庭阶双玉在，雪涕茂陵书。青萍悬虎穴，赤帜树龙门。居后杨宁耻，齐名杜转尊。星枢摧轸翼，天柱折昆崙。白玉楼前侣，飞云限九阍。杖钺平边塞，麾戈逐战场。风霆流武库，河斗烛文昌。玉帐三韩外，铜标百粤傍。祗今吉甫颂，犹自播夷方。黄山初谒帝，玄扈旧栖神。华夏悲司马，春秋痛获麟。名犹标泰岱，魄已化星辰。寂寞东南事，文章孰后尘。一榻中林畔，如椽大海头。丰碑腾六合，巨榜揭千秋。妓狎东山卧，宾残北海游。琅琊双墓在，天意合吴钩。汉阁空刘向，扬亭逝子云。中原谁步武，上界已修文。马骨骊黄外，蛟珠鸭绿濆。异时传汲冢，一代有三坟。浮生偕电露，名理悟幡风。浊酒谈中圣，清斋问大雄。净名居士榻，忉利梵王宫。此日三车去，悬知二业同。黄粱殊未熟，大梦竟难呼。兜率天高下，遮须界有无。文成歆上帝，草定属潜夫。伏枥今谁辩，长歌碎玉壶。龙宫开净业，鹫岭学枯禅。障息三天外，神游万劫前。空花函谷梦，祇树肇林缘。谁复偕苏晋，长斋绣佛筵。邂逅平原饮，飘然夜雪过。寸心雄海岱，只语废江河。落日生刍远，悲风大树多。如渑犹夙昔，万恨掷蹉跎。"}