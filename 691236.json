{"id":"691236","title":"过朱季美池馆","dynasty":"明","author":"李孙宸","text":"春光淑气转氤氲，步入桥西一访君。地迥有风偏响竹，冈寒无雨亦生云。閒情偏洽尊中赏，高调难将世上闻。指点墨池誇胜事，晚烟笼处乱鹅群。篙人未夕驻兰桡，七十峰边夜听潮。山水生来怜有分，云霞到处解相招。风含瀑布疑环佩，峡束江声似洞箫。未信出山为小草，与君天际且逍遥。"}