{"id":"316298","title":"念奴娇·扬州平山堂","dynasty":"现代","author":"魏元戴","text":"上清沦谪，莽乾坤、赢得二分明月。几度客星淮海畔，寂寞江都相业。铁骨冰心，忠魂寄托，梅岭今萧瑟。蕃釐观在，天人一例香歇。午瓯清茗寒泉，何须浊酒，翠袖襟尘泼。六代江山趋眼底，全胜淮东揽得。烟雨楼台，风流人物，几换红羊劫。御题留处，南朝旧恨休说。"}