{"id":"840003","title":"陶社欢迎章砚芳先生驻社编书歌","dynasty":"清末民国初","author":"祝廷华","text":"吾侪结社愚山旁，十年觞咏兴飞扬。努力风雅兼文章，抗志前哲搜遗芳。东山文史富曹仓，胸罗掌故考据详。南园襄校扫叶忙，永朝永夕心徬徨。诗钞刊竣发储藏，补编文字垂光芒。丛书搜采穷混茫，不遗片羽閟吉光。继以遗书徵各方，网罗珍秘搜岩廊。先哲文字光燄长，几历劫火经风霜。私家珍弆犹琳琅，汇利奚啻百宝箱。兹事兴趣我欲狂，礼聘耆硕为赞襄。宏农名宿古南疆，名山著述盈缥缃。先生累世家江乡，龙砂十里时徜徉。摛文掞藻金石锵，有若丹凤千仞翔。乃祖崛起山之阳，史馆儤直瞻堂皇。久依日月肃拜飏，策名筮仕书贤良。儿曹黉序同趋跄，食蘋绿野何辉煌。孙枝秀特尤轩昂，克恢祖业潜德彰。吾师一第夙愿偿，壮心未已思腾骧。日编诗史盈仓箱，墨痴唱和相颉颃。介弟诗学穷毛苌，不敢轩轾棣与棠。再传四世有馀庆，亭亭玉树森几行。家承诗礼靡不昌，奚啻八龙三凤凰。吁嗟今世纷蜩螗，生丁否运多感伤。横流汹涌溃堤防，悍民猖獗同豺狼。俯仰枨触涕浪浪，试问何以扶颓纲。吾侪世味甘苦尝，力维风教为提倡。阐幽师古化岩疆，俾嗜哲学同圭璋。先生私爇南丰香，科名迟早遥相望。岂知文运阨黄杨，造物用意难忖量。然而身佩古锦囊，能抉云汉呼天阊。有时翔步游康庄，有时惜力登梯航。琴川险处犹瞿塘，荡湖周览恣相羊。梁溪之水恒汪洋，九龙山下思褰裳。六朝金粉悲苍凉，繁华乃复穷苏杭。朅来游倦归束装，枌榆欢迓作表坊。先生之才美且臧，不徒骈俪工齐梁。矧复馀事精岐黄，编书行道无相妨。昨过书斋夜未央，蟫编蠹简堆盈床。小园地僻南城傍，迤西满目污莱荒。刘伶有墓非北邙，无碑指认惭未遑。西畴岁岁占丰穰，愿俟公暇谈农桑。年来耆旧嗟沦亡，风流云散增恐慌。重徵佳士与劻勷，许多人杰来衡湘。社中祭酒寿而康，才老乃如百鍊钢。其他贤达金玉相，琼琚雅韵流笙簧。曹陈诸子羁名缰，同年祗剩笏山堂。偶然邑故相咨商，多识乃推徐介常。笑余当暑忽罹殃，无端大病胃与肠。不才生日空壶浆，几疑废却芳筵张。趁兹雅集为补觞，既成例举毋相忘。我题长什多荒唐，不堪侑酒娱欢肠。君山兮苍苍，江水兮汤汤。快哉此举歌引吭，莫笑淋漓酣畅飞夜郎。"}