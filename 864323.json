{"id":"864323","title":"毕少董翻经图诗","dynasty":"宋","author":"王铚","text":"我知君子有常心，谁谓春秋无定法。常心定法皆一途，万变在前吾不惑。锦衣白马青油客，回首伤心沦异域。缟带喜赠延州来，一见浑如旧相识。片时偷生万年泣，倘得义成身乃立。已将死生委天公，要因笔削明吾迹。偃蹇榻上书千帙，坐使群儒仆墙壁。凛然紬史行天诛，扫除坦涂大搜索。赞辞自昔非游夏，叛去于今无籍湜。鸿雁书闻到上林，管弦声任来凝碧。嫣然侍侧两少丽，桃叶桃根莫能及。豆蔻梢轻露有华，早梅花嫩春无力。欲将婢子固君心，岂料君心坚铁石。果闻远使报还家，万里精诚初不隔。书成初奏未央宫，金马石渠皆动色。不与左氏作忠臣，忠欲天王坐中国。圣人大法先能识，节义大闲今独得。伤麟叹凤非道穷，千载相逢犹咫尺。尊王便是祝釐心，圣人寿与天无极。"}