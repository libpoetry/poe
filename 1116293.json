{"id":"1116293","title":"七言滑州新修东园","dynasty":"宋","author":"沈遘","text":"汉家东郡古延津，诏属王畿命迩臣。仪物增荣都府旧，恩光流浃吏民新。已明条教康罢俗，更饰林园乐盛辰。蚤赋中和来奏御，知公不久整归轮。北辅为藩自昔优，使君深壮称公侯。楼台重拂前人记，池圃更新此日游。比岁丰和多恺乐，乘春临赏几迟留。使君诗藻无穷思，宾席谁堪奉唱酬。"}