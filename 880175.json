{"id":"880175","title":"舟过横塘有感","dynasty":"宋","author":"刘宰","text":"平波浅草横塘路，曾挽扁舟冲急雨。朱颜绿鬓气崔嵬，欲斥九关挥玉女。万古功名付汗青，九天光宠生门户。邯郸一梦两周星，霜压孤蓬日始晴。风树不停身已老，病容衰鬓鬼犹惊。东乌西兔自昏晓，北来南征几时了。海上欲觅安期瓜，山间却值孙登笑。泽畔殷勤讯渔父，掉头不言吾已悟。蚤求富贵晚长年，老少不同均计误。连年旱魃失祈禳，人肝不厌犬豕肠。今年稻肥家有酒，万事且付无何有。"}