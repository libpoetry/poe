{"id":"269322","title":"念奴娇·赤壁怀古，次苏东坡韵","dynasty":"现代","author":"吴湖帆","text":"怒潮来去，荡不尽、多少仙灵閒物。浪打矶头，依旧是、千尺银翻绝壁。孟德当年，周郎一世，彼此雠谁雪。山花犹媚，不分儿女雄杰。回想坡老清游，扣舷高唱，把临皋舟发。两度磨厓题姓名，千古终难磨灭。胜迹风流，长留图画，腕底穷毫发。疏疏烟树，雪堂重话风月。"}