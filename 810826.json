{"id":"810826","title":"送同年伊翕庵中丞巡抚云南","dynasty":"清","author":"王士禛","text":"金马山前驻碧油，青蛉塞外阵云收。天威近已通诸赕，王会依然遍九州。铜弩雨深诸葛垒，丛祠春赛颍川侯。《铙歌》鼓吹征蛮府，万里昆明是壮游。柏台新命帝亲除，重译西南罢羽书。雒将朱鸢皆内属，越人黄屋竟何如。赐来天厩飞龙马，行避中丞赤棒车。荒服祇今劳睿虑，要令绝域化耕锄。"}