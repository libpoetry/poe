{"id":"807809","title":"沁园春  为钱塘女史雪仪作并戏示雪持","dynasty":"清","author":"陈维崧","text":"鬓影疏芜，吟卷丛残，讽净名经。忽谁家偷递，香词一箧，人间那得，璧月双星。顿惹诗颠，重温昔梦，绮语澜翻忏未能。吴山下，想歌飘檀板，酒点银瓶。龙堂已泮春冰。说小妹天人嫁许曾。只捧心处姊，莺啼南国，扫眉才子，蝶怨西陵。绿萼为媒，红丝作聘，伫盼飞琼入画屏。东皇约，要两般艳雪，玉戏前棂。"}