{"id":"1143365","title":"元鞑攻日本败北歌","dynasty":"宋末元初","author":"郑思肖","text":"东方九夷倭一尔，海水截界自区宇。地形广长数千里，风俗好佛颇富庶。土产甚夥并产马，舶来中国通商旅。徐福庙前秦月寒，犹怨旧时嬴政苦。厥今犬羊贪犹炽，瞠目东望心如虎。驱兵驾海气吞空，势力虽强天弗与。鬼吹黑潮播海翻，雹大于拳密于雨。七千巨舰百万兵，老龙怒取归水府。犬羊发怒与天敌，又谋竭力必于取。已刳江南民髓乾，又行并户抽丁语。凶燄烧眼口竟哑，志士闷闷病如蛊。虽传漳州气燄盛，又闻襄阳已大举。割据固足稍伸气，律以大义竟何补。纵遇圣明过尧舜，毕竟不是亲父母。千语万语只一语，还我大宋旧疆土。曾梦苏武开笑口，云牧羝羊今尽乳。仗节还汉欣欣然，须发尽白心如故。一念精烈无不通，天地为宾我为主。高悬白眼混沌前，那肯以命落尘土。翻身鼓掌一笑时，万古万古万万古。"}