{"id":"1219180","title":"送范子方掌教","dynasty":"元","author":"郑元祐","text":"江南乔木几家存？魏公犹多贤子孙。根株久浸诗书泽，萌蘖长承雨露恩。美化山长尤秀出，翩其令仪如玉温。观光帝都富述作，传经亲闱加讨论。一官不厌客毡冷，暂尔定省违朝昏。侧身霄汉度林岭，照眼井络逢人村。东风吹衣昼袭袭，北斗横屋夜暾暾。公侯复始自今日，浩荡恩波白兽尊。传闻吾家光禄坟，青松上啼古帝魂。大眦十围阅世久，禅旁徂杙无留根。贞元丞相久寂寞，不辞为庶为清门。得从君去拜桑梓，胜倚孤云溅泪痕。"}