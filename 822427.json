{"id":"822427","title":"西河 金陵下关暝望，和美成韵","dynasty":"清末近现代初","author":"周岸登","text":"寻梦地。依稀梦影难记。山簪树发水如环，画楼对起。夜镫碧浸小江天，姮娥迎笑眉际。伴箫凤，声自倚。客怀共此牵系。当歌最忆莫愁堂，燕空古垒。醉吟笛步晓星沈，潸潸红泪铅水。板桥废址傍旧市。访秦淮、沙顿乡里。殢酒欲忘身世。入愁城、麝月龙绡，凄对西北神州，深尊里。"}