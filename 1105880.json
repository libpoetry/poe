{"id":"1105880","title":"桃源忆故人 其二","dynasty":"宋","author":"王之道","text":"不知春色归何处。但见茂林芳树。庭巷落花如雨。斗乱穿窗户。晚行溪上东风住。荷点青钱无数。蛱蝶飞来还去。错认花间路。南园最是花多处。门掩绿杨千树。别后几番风雨。碧藓侵苔户。侬家旧在郊西住。门外远山无数。谁道不如归去。咫尺长安路。望中风絮迷烟草。愁结几番昏晓。花径有时亲扫。载酒应须早。人情曷似春山好。山色不随春老。旧隐何当重到。迎得平安报。"}