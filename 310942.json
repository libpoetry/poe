{"id":"310942","title":"摸鱼子·叠前韵答胡玉津","dynasty":"现代","author":"邓潜","text":"洒金仙、梦中铅泪，醒来痕满襟上。老年吉语常占鹊，怎说变身陈项。空色相。漫穿冢他年，拟傍要离葬。红腔自唱。笑减字偷声，邯郸学步，欣赏到君亮。麟和凤，那有皇家结网。相怜消瘦模样。樵风朝暮分南北，切莫再吹惊浪。休惘惘。挨过了春头，马齿还加长。壶龛清旷。羡捋虎生还，冥鸿远引，更比放翁放。"}