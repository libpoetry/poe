{"id":"503337","title":"还山吟","dynasty":"明","author":"王恭","text":"我所思兮商颜之峰、首阳之岑。烟霞明灭澒洞不可极，但见迸泉飒飒飞雨愁深林。中有玄猿叫月，鸣鹤在阴。采芝行歌不复听，食薇远引终难寻。古来龙蠖皆有道，至人舒卷应无心。吾不能学蔡泽取卿相，又不能学季子多黄金。耦耕忘世志何洁，楚狂歌凤讥已深。我欲还山发哀吟，天冥冥兮云阴沈。白石兮粼粼，流泉兮涔涔。拂商羽兮弦素琴，山之灵兮来赏音。彼聋俗之颠倒兮乐淫淫。骎骎吾将捐其袂、解其襟，脱苍龙之佩、荆玉之簪。怅佳人于极浦，涕淋浪而沾襟。"}