{"id":"1239957","title":"杂诗十一首并序 其五","dynasty":"元末明初","author":"张羽","text":"昔予居南山，乐有同心人。形迹不暂乖，栋宇复为邻。有酒更相呼，得粟还共分。时时榛曲中，相携采荆薪。两贤不相猜，所贵得其真。一朝各异路，隔涉吴与闽。拙宦失其宜，薄责恒苦辛。慈母抱沉忧，兴言涕盈巾。昨者访故庐，松竹稍或存。依依亲旧迹，戚戚感良辰。命驾欲相求，风波限通津。尚想古人交，俯仰愧此身。"}