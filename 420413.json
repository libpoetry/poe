{"id":"420413","title":"泸江月 题顾明分水云丝图","dynasty":"近现代","author":"沈轶刘","text":"过黄平泸水，蟠胸千鹤，湔梦千篁。路南拜石千林走，凭谁捣、月窟千霜。桂海奇文，摩围新志，铸丹曾采芝房。风帆无恙，墨妙托长康。又溪痕、绿透诗囊。年年餐玉髓，化瑶峰万朵，独迸云光。丈室空花，仙坛宝鼎，洞中香饭误刘郎。游踪诡、频经岭曲，诧遇非常。夜郎。邛笮难忘。霞丝亿兆，泫朝露清苍。九天残局投壶戏，银虬烂、密抖雄芒。左浸蠡波，长庚杯酒，到来尽变荒唐。江山百怪，役鬼有神方。陋相如、越巂冉駹。浮生三两屐，但掀翻金马，踏遍瞿塘。霞客重寻，钓鳌终返，问伊何日戒归装。劳凝待、巴蒙坐话，剪烛西窗。"}