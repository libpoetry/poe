{"id":"743350","title":"宜沟驿纪事","dynasty":"清","author":"杨兴植","text":"漳水之南宜沟驿，野潦纵横古道失。太行风雨从西来，势如万马冲缰逸。我车纵辔越平冈，斗逢山涨来汪洋。仆夫不幸入坎窞，马蹶车翻水入箱。电光{上八下几右王}磹雹珠落，人影何殊雨淋鹤。后车冒雨至仓皇，始附前轩觅栖泊。行囊检点杂泥涂，且趁烈日铺阶除。破帽敝裘俱被毁，残书秃管亦遭污。吁嗟乎，紫绶金章不可得，玉轴牙签购无力，区区箧笥岂逾分，忍使书生削行色。人生忧患来无端，得马亡羊事渺漫。当前有酒须痛饮，幸勿悲歌《行路难》。"}