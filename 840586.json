{"id":"840586","title":"朱旭辰以道光五年缙绅录属题邵伯絅用其先德半岩庐集中顺治缙绅录诗韵先成因次其韵","dynasty":"清末民国初","author":"夏孙桐","text":"朱君持示旧官录，道光朝事吾颇知。宣皇初政勤宵旰，渊然恭俭文景姿。歙县秉钧称一德，墨守文法无敢畸。当时京师播谣谚，松倒鹦叫鹊跳枝。旧相托戴或留去，仪徵一老天南垂。老成分陕孙与蒋，岂不共济期雍熙。儒臣从容谏臣直，人循绳尺爱羽仪。惜哉厝薪祸潜伏，肉食无谋识者嗤。花门酿乱由吏黩，嚄唶诸将犹振威。河漕交困鹾纲坏，当者城火殃及池。济宁宝坻相继败，安化辣手真嶷嶷。海运票盐救时计，弹章求备纷彤墀。海疆锁钥维岭峤，使相贪庸轻远夷。毒烟漏卮耗中国，奷民篝火呼神祠。鸿胪抗疏定禁令，奉行无状奈有司。侯官才略冠当世，一击不中遂颠危。忽和忽战不暇择，天潢联翩弃旄麾。坐令当宁拊髀叹，不见乾嘉节制师。穆琦耆伊相表里，城下谨奉插血匜。藩篱已撤户牖撼，亡国朕兆其在兹。雨云翻覆到朝籍，崇祯之案元祐碑。此中一一名氏见，怀忠辨奸犹可追。昔贤题咏顺治册，咸恨生不与同时。呜呼，成康穆宣已悬隔，今日同作黄虞思。"}