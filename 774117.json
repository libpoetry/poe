{"id":"774117","title":"秋杪同人至东湖久憩归过黄园饮于韩家园 其一","dynasty":"清","author":"胡承珙","text":"海国秋光迟，出郭试一访。野花犹有香，碧草浑无恙。十里见澄潭，环流抱清旷。树簪堤外影，山眉镜中样。一篙划空明，水云互摇漾。可惜在蛮村，好景付孟浪。是时风日佳，晴波绿犹涨。见说湖畔田，馀润资酝酿。耕馀供牛租，钓罢足鱼饷。西顾语海若，回面漫相向。万里安用驯，一沤自神王。吾侪洗眼来，未要烦供张。非无白接䍦，所欠黄篾舫。地偏暂勾留，兴逸转惆怅。何当明月夜，还来听渔唱。"}