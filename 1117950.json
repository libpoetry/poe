{"id":"1117950","title":"溪上作二首","dynasty":"宋","author":"陆游","text":"落日溪边杖白头，破裘不补冷飕飕。戆愚酷信纸上语，老病犹先天下忧。末俗陵迟稀独立，斯文崩坏欲横流。绍兴人物嗟谁在，空记当年接俊游。伛偻溪头白发翁，暮年心事一枝筇。山衔落日青横野，鸦起平沙黑蔽空。天下可忧非一事，书生无地效孤忠。东山七月犹关念，未忍沉浮酒盏中。"}