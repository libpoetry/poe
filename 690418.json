{"id":"690418","title":"花鸟图二首","dynasty":"明","author":"张弼","text":"天台山里刘郎来，玄都观里刘郎去。人来人去花不知，金衣鸟啼春满树。绿窗孤眠如玉人，闻道春归未识春。欲起推窗看花鸟，还将罗扇障流尘。青青幽禽岂凡翼，传书曾谒秋风客。廷臣宫妾蔼如云，只有偷桃小儿识。流光忽忽能几时，旧日桃花无一枝。幽篁独抱岁寒节，飞来与凤同栖迟。"}