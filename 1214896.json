{"id":"1214896","title":"四月十三，书所见","dynasty":"元","author":"刘鹗","text":"天历二载春客燕，河清海晏消戈鋋。上林四月风日妍，乘舆思乐游龙船。凤辇并驾花云軿，骑麟翳凤骖群仙。鸾旂属车相后先，牙樯锦缆相蝉联。万马杂遝蒙锦鞯，千官扈从控紫弦。和风不动舟徐牵，琼童玉女歌采莲。黄门传宣奏钧天，龙伯国人夜不眠。金支翠旆千花钿，光怪出没明遥川。红云翠雾覆锦筵，青鸟飞去当帝前。珍羞玉食罗纷骈，驼峰骆乳繁馨鲜。御炉紫烟浮龙涎，金瓯璚液凝醴泉。才人歌舞争取怜，南金蜀锦轻弃捐。龙颜一笑春八埏，臣子拜舞呼万年。呜呼！吾皇圣智轶汉宣，但恨子虚之赋，无一能为君王传。"}