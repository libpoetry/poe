{"id":"332533","title":"三姝媚·题仇十洲箜篌图","dynasty":"清代","author":"梁清标","text":"茅亭连涧草。看青山一抹，白云遮了。髹几桃笙，有翠眉红袖，浅颦低笑。寒出春纤，二十五、冰弦缥缈。密坐焚香，牙拍轻催，双鬟娇小。捲幔东风吹早。更萝径烟深，药栏花绕。曲奏云和，伴林中高士，瑟琴静好。江树归舟，向梦里、相逢偏巧。记取箜篌朱字，青春未老。"}