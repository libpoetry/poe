{"id":"688448","title":"避暑郝园赠主人谦亨","dynasty":"明","author":"祁衍曾","text":"过棹邗沟入，停居暑欲逃。园林消午梦，花萼引香醪。蜀井泉流迥，隋桥月色高。广陵无旧谱，谁可续遗骚。万里同归日，淹流有棣花。风云双鬓短，岁月一樽斜。大石通清溜，浮城落晚霞。主人不厌客，吾意欲移家。野草连千亩，琼花只一枝。轻衣迥越女，短笛散吴儿。别野今为寺，连珠旧有池。从来歌舞地，君下广川帷。僦屋东南会，维阳汝俊人。散金唐李白，投辖汉陈遵。酒送黄龙浦，瓜沉白马津。相看河朔饮，一笑万家春。"}