{"id":"807694","title":"解连环  再咏弈用云臣原韵","dynasty":"清","author":"陈维崧","text":"荷香清燠。更松风满院，檐铃戛触。有数客、清昼围棋，俨地割袁曹，疆分楚蜀。布算凝思，渐髹几、光连幽竹。笑都无下意，敛子收奁，只倚空局。须臾山飞海覆。惹旁观争看，枰际纷逐。料得橘叟功成，怕枕畔黄粱，定已炊熟。何似安眠，且辍戏、閒消三伏。任人猜、弈家劣手，阿奴碌碌。"}