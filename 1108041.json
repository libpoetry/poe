{"id":"1108041","title":"上枢密生辰","dynasty":"宋","author":"仲并","text":"家住东南最上游，一从束发侍宸旒。文兼钟阜古今秀，庆与秦淮日夜流。盛业行刊千琬琰，馀威坐折万貔貅。伫看拜后恩荣异，槐鼎相联鲁与周。谤焰谗波岂易然，功成方验古无前。十年险阻忠偿国，万口纷纭诚格天。已遣烽消边障火，行看贯朽大农钱。如今闻道持盈业，旦旦开陈黼扆边。儿童犹解仰芬芳，合缀韩门弟子行。久矣飘蓬疏望履，幸哉拥彗即升堂。夔龙会合时千载，鸥鹭留连天一方。遥愿衮衣仍鹤发，年年今日侍君王。"}