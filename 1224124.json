{"id":"1224124","title":"古墙行","dynasty":"元","author":"杨载","text":"建炎白马南渡时，循王以身佩安危。疏恩治第壮舆卫，缩板栽干由偏裨。下锸江城但沙卤，往夷赤山取焦土。帐前亲兵力如虎，一日连云兴百堵。引锥试之铁石坚，长城在此势屹然。上功幕府分金钱，欢声如雷动地传。尔来瞬息逾百年，高崖为谷惊推迁。华堂寂寞散文础，乔木惨淡栖寒烟。我入荒园访遗古，所见惟存丈寻许。废坏终嗟麋鹿游，飘零不记商羊舞。王孙欲言泪如雨，为言王孙毋自苦。子孙再世隳门户，英公尚及观房杜。如君百不一二数，人生富贵当自取，况有长才文甚武。公侯之后必复初，好把家声继其祖。"}