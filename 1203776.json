{"id":"1203776","title":"月中仙 对松","dynasty":"元","author":"丘处机","text":"落落长松，倚浮云大山、高占幽僻。亭亭隐士，爱洞天岩穴，深藏虚极。对门开是景，挂猿狖、离罗峭壁。尽日无佗事，唯调虎龙，交媾坐磐石。时时鹤听嘉音，动笙篁转流，空外飘激。人明至道，恶管弦幽噎，花间沉溺。出群常羡此，岁寒重、孤凝黛色。炼性超于彼，身闲永同居寿域。"}