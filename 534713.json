{"id":"534713","title":"谭秀才归茶乡将过金陵往讯龙湖公诗以述赠","dynasty":"明","author":"尹台","text":"苍然百里山，黄雩抱月水。逦迤入茶乡，崒立千峰起。维南表衡岳，朱鸟跋其趾。洣湘荡交流，秀美蔚兹峙。中产豪俊人，经纶奋天纪。往往垂盛业，清芬振当世。谭生何激昂，家声袭膴仕。诗书耀闬闾，钟鼎谢绍嗣。一经老不售，耻曳王侯履。青衫三十年，萧索困蓬里。朅来提残箧，行歌燕京市。骐驎不受緤，湛卢空在鞞。圜桥辞罄折，棘寺暂徙倚。迩将反旧庐，舟楫问河涘。复欲履新屩，东南访奇诡。金陵皇祖基，枢垣奠书轨。神京列众英，冠裳何济济。尔乡太宰公，余也门下士。尔今往致讯，述余私诵拟。良才出有须，国事望章揆。三阶孰正平，万方注忧喜。道宁管萧同，绩必夔龙似。巨镛破哇昏，高楝㮹颠圮。古来君臣契，夹辅茂先治。力岂陈列求，术乃平居视。大贤沛虬霖，小夫怀骥尾。余也偃蹇人，素业惭树砥。那因歌子行，长言肆纷哆。子乎慎勖修，茶乡振未已。"}