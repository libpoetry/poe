{"id":"1109340","title":"南征二首","dynasty":"宋","author":"刘攽","text":"汉皇开五岭，虞帝事三苗。定有南征问，遥知用武朝。前筹皆庙略，选士?风飙。潦水江湖大，云山故国遥。天阴凝杀气，师老听哀谣。猿鹤愁君子，鼋鼍忆架桥。绣衣方责战，虎节竟乘轺。白骨不归葬，冤魂谁为招。犹传发闾左，愿得听箫韶。旅泊时流动，何由问九霄。扬越旧秦兵，苗颁尚禹征。初惊一使任，那用万人行。友户凝昏祲，沧波触骇鲸。越裳无信息，铜柱定将倾。服岭东南尉，戈船万里程。江通夜郎道，秋入伏波营。插羽频封檄，驰轺屡请缨。介鳞悲物色，猿鹤怅民生。几日封京观，归时捲旆旌。休闻七科戍，无用五阳兵。海国犀牛远，南琛紫贝轻。平生一长剑，岁暮望欃枪。"}