{"id":"886659","title":"龙渊","dynasty":"宋","author":"何耕","text":"门前大江河渺漫，昔人饮牛水为乾。水乾龙逝亦其理，近在咫尺聊泥蟠。鱼暇玩侮妩獭笑，纵有灵怪谁当看。德人问舍压我境，便尔筑室相遮栏。坐令异类皆屏伏，恃有此耳差少安。却纡朱绂去监郡，遣我守舍良独难。昨来过门恍如梦，龙致此语催归鞍。先生不信反不笑，谓我饶舌狂丰干。"}