{"id":"528948","title":"中山图次韵俞国昌都谏送许补之侍御谪定州","dynasty":"明","author":"陆深","text":"中山风物美且都，无乃贤达避世区。芝山许子今钜儒，虬髯逸论如大苏。只手欲作回天图，七月诏狱朱颜敷。我生有癖惰且迂，辱子契谊时与俱。两都三试要不殊，空怜警夜雁有奴。寂寞府中栖树乌，剸割修复见昆吾。聊试儿童夹道呼，中山山中劝种榆。"}