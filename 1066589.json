{"id":"1066589","title":"刁马河上书事呈提举张圣用","dynasty":"宋","author":"葛胜仲","text":"稻人掌稼存周书，荡以沟洫蓄以潴。为田一夫顾尚尔，有大于此其亡诸。所以当时多善岁，黍稌高下无莱污。史公引漳变舄卤，郑国注洛通廞淤。寂寞井地已不复，二子兴利犹居居。常平新书出圣考，岁积羡入为留储。毫釐不以给公上，补助力役宽农夫。意谓舍此欲富国，不几缘木求渊鱼。猗欤吾皇始即阼，骏惠成宪追前摹。民田利病特经意，诏俾海县交修予。刍言舆议满青匦，论及刁马尤勤渠。一劳暂费不足惮，要使长利相乘除。水衡衔命出护役，使节适野同伻图。劝勤警惰诏赏罚，尺一径下随都俞。择材分干自不乏，犹如采芑从菑畬。薨薨畚插事疏凿，坎坎钲鼓催勤劬。伍符尺籍用兵法，保受团结从州闾。施功堑中每绝蚓，得肉道上时衔乌。河流广深事股引，清波涨绿涵灵胥。劝农使者旧京兆，眉妩曾画闺房姝。鲁邦都尉古循吏，谋视韩许直庸奴。经营土功费心画，埤益王事成仙臞。清明不归对花柳，独冒埃壒驰轺车。香名巍巍镂翠琰，绩用蔼蔼飞皇都。横流不复灌旁郡，万室按堵安田庐。陪京沃壤袤千里，旱乾水溢从今无。谁言酾渠百世利，政在起役三旬馀。荒功经始自勿亟，烦尔讫事歌骊驹。役夫云翔指千万，北返曹濮南青徐。愿修厉禁比川泽，张官督察称衡虞。"}