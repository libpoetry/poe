{"id":"424312","title":"金缕曲","dynasty":"近现代","author":"袁思亮","text":"旧曲徵歌地。记相逢、盈盈碧玉，破瓜年纪。别有伤春幽绪在，篆缕难烧心字。早自判、忏除情绮。不分今宵重相见，把新愁、旧恨都钩起。浑如梦，十年事。东风开遍闲桃李。只秋娘、旧家声价，依然如此。自是瑶英人第一，卷上珠帘十里。但病渴、文园老矣。懊恼当时真铸错，负横波、一笑千金意。空湿遍，青衫泪。"}