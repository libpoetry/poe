{"id":"692756","title":"秋日杂诗","dynasty":"明","author":"杨慎","text":"秋霖溢城阙，后土何时乾。周行无轨辙，出入阻且艰。长安有一士，荜门昼长关。开径理蓬蒿，荒我蕙与兰。蕙兰日将歇，蓬蒿不可删。仰首向浮云，慨然增永叹。羲和运天晷，候虫和岁阴。昔为莎鸡羽，今为蟋蟀吟。感彼萧条节，动此栖迟心。旅人在异乡，相思梦同衾。登临一以眺，但见丘与岑。清泠含广泽，悲商印遥林。结轸还归来，当轩抚鸣琴。幽兰久不奏，谁哉知此音。"}