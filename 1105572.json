{"id":"1105572","title":"林黄中少卿出守吴兴芮国器司业以诗送之有今日桐城王刺史异时遗爱在吾州句用韵寄二公","dynasty":"宋","author":"王十朋","text":"出处平时正且严，犹于瓜李谨疑嫌。两溪水照新明月，六客堂逢旧紫髯。安定化应孚学校，谢公思已结闾阎。湖山清远使君好，想见邦人慰所瞻。贤关今日阳司业，家在白蘋溪上州。笔下波澜含震泽，胸中意气属清流。弁山叠拜南金赠，泉岭远蒙明月投。老矣惟公独青眼，一言褒惜胜封侯。"}