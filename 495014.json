{"id":"495014","title":"虞山歌赠陈元习中丞抚南赣","dynasty":"明","author":"湛若水","text":"虞山、虞山，乃在洞庭姑熟之间。遥遥东驰到海，截屼峍而嵯峨。琴川浟浟以渟滀，扶摇清淑之气郁积成衷和，是生魁奇俊特之士何其多。就中有如二陈者，元方季方宜同科。长公扬历遍天下，身佩明月胸星罗。白眼向空思吁咈，开口不绝如悬河。又如银汉天上落，昆崙之水千流万折生层波。庖丁十牛中理解，八面应敌如君何。前年知命始添丁，联翩三凤过徐卿。始知有子万事足，岂能无官一身轻。迩来光禄席未暖，命抚南赣连漳汀。自古大才当大用，丈夫四海还经营。区区问我借聋盲，此去可作咨阳明。四省夹攻有遗策，狡兔三穴失其灵。不然亦有智将术，威风肃肃流先声。如以口舌代斧钺，胸中百万藏甲兵。弄兵之徒化赤子，归放牛马耕为农。洗兵于江湖，四省见永清，神武不杀方来庭。"}