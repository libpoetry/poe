{"id":"696787","title":"赠彭埙还长洲","dynasty":"明","author":"金幼孜","text":"与子连宵对客床，觉来犹听诵琅琅。已看丱角超馀辈，想见成人更老苍。自昔才华推阮谢，只今述作愧班扬。明朝独上扁舟去，遥望姑苏隔渺茫。旧时山口说彭家，文献相传岂浪誇。故老百年成梦寐，诸孙今日见才华。青灯黄卷心逾苦，流水高山意更赊。相送临岐无限思，重来好赋上林花。"}