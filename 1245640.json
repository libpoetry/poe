{"id":"1245640","title":"寄张太乙张时留江浙","dynasty":"元末明初","author":"危素","text":"我曾身着芙蓉裳，笞麟游遍蓬莱乡。蓬莱仙人留我住，醉枕大石歌瑶章。高秋及上麈湖顶，下頫八极天茫茫。石林风烟白日静，但有灏气如飞霜。张君独乘紫凤凰，我得霞佩骖翱翔。星官下谒奏广乐，众客燕集翻琼浆。曾楼高空不得寝，神飙夜撼金琳琅。归来云林闭户坐，忽忆旧事心飞扬。窃闻三月之初吉，飞车直过东海傍。莫从故乡叹禾黍，定驾大舶穷扶桑。浙山迢迢浙水长，何由寄赠双明珰。"}