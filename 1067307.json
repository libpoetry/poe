{"id":"1067307","title":"复用前韵示内","dynasty":"宋","author":"谢薖","text":"尝闻藁砧词，破镜喻月半。为期望夫还，顾影兴妇叹。乃知同室处，一笑日可玩。所悲孩抱中，聚沬何易散。嘹然唯一雏，单栖若无伴。抚枕中夜吁，不寐常达旦。藜羹具一杯，日举天随案。还胜在板屋，秪使心曲乱。小鬟维槁项，聊可奉掷盥。每观绩麻手，捷急真不缓。娉婷或阶楇，今古同一贯。颇知食薇清，凛凛可立懦。仍甘作诗穷，乌银以喻炭。行看春日暄，妇事勤茧馆。所求亦不奢，勿遣儿号暖。布衾幸无恙，不换角枕粲。"}