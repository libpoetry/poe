{"id":"961826","title":"山园四咏 其三 烟壑","dynasty":"宋","author":"姜特立","text":"苍然者为烟，呀然者成壑。赖此十八公，与之相领略。中间制小亭，面势巧安著。千山攒脩眉，一水环青玉。勃图映高标，觚棱翼飞角。夜深或沈沈，月澹还漠漠。趺坐者谁子，草衣复芒屩。素发照晴昊，飘萧如野鹤。傥非违世者，何以有此乐。向夕下坡陀，清兴寄寥廓。此境真可画，此意终难貌。"}