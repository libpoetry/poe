{"id":"508349","title":"和陶诗 与殷晋安别","dynasty":"明","author":"李贤（原德","text":"忆昔初会时，杯酒接殷勤。倏忽已十载，交情晚弥亲。所嗟久离阔，无由卜为邻。徘徊共携手，行乐及兹辰。如何日欲暮，临岐袂将分。不知自此去，相隔复几春。人生无定迹，聚散若浮云。我观古贤达，出处各有因。君负长卿志，我甘原宪贫。白鸥为伴侣，天地一闲人。"}