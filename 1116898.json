{"id":"1116898","title":"方公说通直见示与小子京和答棋诗四篇因次本韵继蒙宠惠前后凡十五篇牵强奉答","dynasty":"宋","author":"苏颂","text":"思涌如倾潮汐池，才高早契圣明知。省中一语开天意，江表三年得吏师。通旧辱投文举刺，可人欣对费袆棋。更观丽句贻初学，岂谢韩公荐士诗。衰病常求饮上池，药投坚痞苦难知。閒挥绿绮歌三乐，静玩韦编诵九师。纵有文章忧瓿酱，剧无机智懒行棋。爱君高唱多才思，撩摘羁怀入小诗。久从閒僻向沧池，忽见嘉宾喜可知。触热正烦思美荫，卧疴方苦遘良师。欲留尽兴时须饮，要取忘忧祗有棋。二者已欣陪造适，解颐仍得鼎来诗。"}