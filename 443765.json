{"id":"443765","title":"夜宿庐山，耿耿不寐，独步中庭，浩然放歌","dynasty":"当代","author":"熊盛元","text":"秋梦迷秋山，缥缈谁同寻？秋蛩啼秋月，凄恻谁同吟？四顾灏然空蒙里，秋风飒飒满素襟。踽踽独行清泉畔，遥听涛喧青松林。秋怀寂寂谁与诉，纷来万感亘古今。谪仙坡翁飘然下，邀我箕踞五老岑。青莲笔底剑气寒，削出芙蓉片片如散金。玉局不识庐山面，蹙眉坐愁茫茫云海深。我谓此山乃为神女精魂之所化，不然何事峰峰皆插碧罗簪？二公不言但颔首，相视一笑莫逆于寸心。商声蓦从幽篁起，知是山灵抚瑶琴。流光碎摇参差影，修竹千竿自森森。划然弦断如裂帛，应惜人世少知音。太白空沮丧，子瞻泪涔涔。我亦无一语，幽幽恨难禁。始悟须眉本浊物，蛾眉安肯由衷钦？万籁齐歇响，空山静愔愔。仙踪倏然逝，长河晓星沉。临风一啸叶簌簌，云端惊飞五色禽。"}