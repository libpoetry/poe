{"id":"635440","title":"分卫榄溪信宿西园谢何赤木惠米","dynasty":"明","author":"成鹫","text":"人生岂能高飞似鸿鹄，千里赍粮半枵腹。人生岂能久聚如麋鹿，白首沉埋真面目。霜边坠叶风中萍，空界浮云天上星。从来吾道贵无情，放身便住挥手行。出山便作居山计，还山不免来分卫。逢钱索钱米索米，有条援条无援例。三年不复到西园，一朝冒雪还入门。主人坐我池上轩，坐久细问寒与温。昨日客从何处去，今日客从何处住。客亦无所去，客亦无所住。钵盂驱我出东林，吹篪鼓腹无知音。喙长三尺藏在心，欲语不语终沉吟。主人知我故来意，西窗话到月沉地。年来瓶笠集如猬，彼此伤廉更伤惠。见所未见闻未闻，无心出岫秋山云。太仓拨出赤白军，使我冷灶生氤氲。呜呼，安得天下尽如西园主人者，虚名实相无取舍。由我在山还在野，日暮途穷来毁瓦。"}