{"id":"967066","title":"留侯庙下作","dynasty":"宋","author":"贺铸","text":"文成念韩痛，破产伺强秦。千金募健士，椎断属车尘。东去变名姓，浮游淮泗滨。忍耻奉遗履，得书何老人。十年风云会，赤帝资经纶。鸿门祸端结，一言即解纷。英彭既合纵，楚项提孤军。伟哉借箸谈，竖儒无复陈。分疆饵两将，来若从龙云。释怨俾侯印，谋销蛇豕群。定都天府国，推功归奉春。四老落吾术，拂巾辞隐沦。东朝羽翼就，楚调徒悲辛。出处能事毕，致君终乞身。岂眷万户封，仅与萧酂均。淮阴败晚节，顾亦非吾伦。愿访赤松子，逍遥云汉津。强饭示终殁，爽灵方上宾。严祠镇川湄，馀泽及斯民。客子老将至，低回冗从臣。惭无应时策，肝膈空轮囷。可教固无类，慨然辄求伸。未应终万古，黄石独能神。"}