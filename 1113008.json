{"id":"1113008","title":"浣溪沙 荣国生日四首","dynasty":"宋","author":"张纲","text":"罗绮争春拥画堂。翠帷深处按笙簧。宝奁频炷郁沈香。海上蟠桃元未老，月中仙桂看馀芳。何须龟鹤颂年长。腊日银罂翠管新。潘舆迎腊庆生辰。卷帘花簇锦堂春。百和宝薰笼瑞雾，一声珠唱驻行云。流霞深劝莫辞频。象服华年两鬓青。喜逢生日是嘉平。何妨开宴雪初晴。酒劝十分金凿落，舞催三叠玉娉婷。满堂欢笑祝椿龄。"}