{"id":"1067747","title":"送杲上人复往荆南","dynasty":"宋","author":"李彭","text":"荆州老居士，宁著进贤冠。似欲专一壑，其谁知孔鸾。苍苔门巷秋，不许造席客。世无王粲流，倒屣端不惜。上人宣城彦，俊气横九州。学道贫彻骨，与世初无求。马驹大道场，属者失宗匠。欲铭窣堵波，见此真汉相。行乞千里馀，朔风枯叶颠。晓踏涧下雪，暝宿天边烟。赤手泛沧溟，笑此太草草。不为丞相嗔，乃得照乘宝。归来寂无闻，翠琰开险艰。精卫既填海，愚公果移山。力贫办行李，复作南郡去。游子多苦颜，开士淡无虑。霜风木飕飕，便当赋式微。日涉望烟霭，扶筇迟来归。"}