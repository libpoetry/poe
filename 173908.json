{"id":"173908","title":"题李彦泽紫云洞","dynasty":"宋代","author":"郭印","text":"老李天中仙，一念人间世。簪裳四十秋，不取公卿位。星斗烂文章，日月悬忠义。缘断还帝乡，飘飘若蝉蜕。玉骨瘗高丘，乃其所卜地。山川暨草木，拱揖浮苍翠。向来峰之巅，勃郁蟠紫气。神物常护持，景色多秀异。郎君久慕道，泥滓唾声利。石洞琢青苔，万古开天秘。非关痼烟霞，稍欲远朝市。要栖老仙灵，以奉香火事。不知骑鲸去，尘宇宁俯视。洞兮既清幽，且尽人子志。"}