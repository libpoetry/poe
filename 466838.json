{"id":"466838","title":"峡江女儿行五首","dynasty":"当代","author":"张海鸥","text":"白帝城中花满枝，峡江女儿态最痴。不知少陵非刺史，笑对游人说杜诗。一处江山一处春，峡江女儿怯问君。君为千古江山客，谁是襄王梦里人。一段巫山一段云，峡江女儿思纷纷。船行万里君归去，奉节年年望夔门。秋水盈盈望江涛，峡江女儿自清高。此心已随飞鸿去，白雪阳春满碧霄。山高月小露华浓，峡江女儿泪朦胧。心香一瓣情无限，谁作峡江女儿行。"}