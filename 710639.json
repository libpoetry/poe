{"id":"710639","title":"花田饮陶十一白郎","dynasty":"明末清初","author":"邝露","text":"夜凉明月高疏槐，招摇西倾大火颓。滔天懭恨旻天开，繁星璀璨天崔嵬。蟋蟀悲吟烈前阶，高天愈高思徘徊。引觞惨礉不能裁，燕昭高筑黄金台。孙阳懪懪奔驽骀，鱼目当御月不才。悬鹑含菽仳离哉，曲学阿世吾不回。中饮欲罢伤心怀，非酒与君孰堪谐。江干鸥下无嫌猜，花田仙酿足樽罍。专饮致醉能婴孩，连蜷桂树南山隈。四皓之出八公哀，淹留招尔行归来。"}