{"id":"699061","title":"爱妾换马","dynasty":"明","author":"徐熥","text":"如燕如龙户外嘶，行云行雨意悽悽。青蛾永别黄金屋，赤兔新翻碧玉蹄。虽有飞腾空冀北，更无歌舞出楼西。他时紫陌相逢处，望见银鞍不住啼。双眉颦蹙四蹄翻，皂枥无声被不温。憔悴难忘当日宠，悲鸣犹恋主人恩。强随夜月登妆阁，愁逐秋风出塞垣。金埒玉楼遥骋望，几多汗血几啼痕。"}