{"id":"707980","title":"望海潮 其一 镇阳怀古","dynasty":"明末清初","author":"梁清标","text":"雄风河朔，燕南都会，名城古说中山。带绕滹沱，屏开恒岳，连营剑倚青天。主父故宫闲。叹霸图灰劫，鹿走邯郸。璧返相如，坟高颇牧总荒烟。军声成德当年。有北潭舞榭，赵苑歌弦。菡萏送香，菰菱映水，秋来依旧争妍。衰草冷平原。信陵立功后，结客空传。战垒乌啼，笛吹关戍夕阳寒。"}