{"id":"816260","title":"王仲撝侍御过龙虎草堂","dynasty":"清","author":"黄宗羲","text":"十年有五惊弹指，又复烦君入剡中。斜日蜂喧荞麦路，断云犬吠瀑花东。相看髯鬓都成雪，岂料乾坤尚在笼。应是未还车马债，枉教南北遍游踪。剡湖岂是乏茅蓬，那得君来住此中。百卷纬书真绝学，千秋国史附江东。古松流水宵移算，红药青棂晓负笼。方伎儒林凭位置，谁知世外有行踪。"}