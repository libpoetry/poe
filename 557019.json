{"id":"557019","title":"同何侍御游大云寺十二韵","dynasty":"明","author":"宗臣","text":"骢骑中原下，招提绝域边。黄金原布地，青石正参天。齐鲁停杯外，蓬莱落雁前。沙平楼阁直，路僻斗牛偏。法有玄猿听，经知白马传。慈云千岭合，慧日万家悬。树结空中果，池开定后莲。晨钟飘积雪，夕梵度轻烟。群鸟频窥偈，双龙欲护禅。阴阳悲荚砌，今古慨桑田。代色东无尽，河流西可怜。问君逃苦海，何以赋甘泉。"}