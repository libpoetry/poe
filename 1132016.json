{"id":"1132016","title":"诚台雪望怀子都五首","dynasty":"宋","author":"薛季宣","text":"不见子都子，诚台一壮观。烂开梅骨峭，高耸玉峰寒。谁共云霄目，诗亡锦绣肝。梦魂千里道，应更酒肠宽。故人一相遇，七返霰瀌瀌。辞采应奇甚，颠狂即在不。寻思落帽会，乘兴锦官游。皎皎诚台暮，诗肠独自搜。白也今良嗣，千年璧一双。文思泉漱石，色照月明窗。朴樕空樊渚，飘零远汉江。此情谁与度，木介响琤瑽。狂游失可人，萍聚我和君。千里共明月，几山空白云。击雕飞堕毳，嚼雪冷冰龈。百岁无多子，离居困索群。掩胫诚台雪，吟头祇自昂。梅花开岭路，冰玉皱池塘。良马日千里，美人天一方。尺书不可寄，道义两相忘。"}