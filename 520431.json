{"id":"520431","title":"泰风","dynasty":"明","author":"祝允明","text":"岁律默迁，夕飙儆物。起坐多念，歌以永言。灏商回秋，泰风薄宵。冲堂袭惟，其音萧萧。蜩咽乌栖，蟋蟀试吟。岂无忧欣，以耿遐襟。肖形声气，亦有裳衣。无作我羞，朝日将晖。昔之抚景，鲜驩薄游。今之抚辰，力弗及脩。五十无闻，先师无畏。无曰其迟，其日如驶。皇序递代，漫漫百年。天之将旦，无然爰爰。"}