{"id":"1126238","title":"次韵程机宜感怀","dynasty":"宋","author":"曹勋","text":"几见秋风来，坐念岁月改。宫蕉泣白雨，孤愁越青海。十年戈甲际，四海烟尘中。惨惨鼓角晚，萋萋禾黍风。至交类萍梗，离合宁前知。相思梅花发，岂待中郎吹。老骥千里志，元龙百尺楼。想同湖海心，逸气横清秋。阿俊平生友，忘言金石志。永怀菡萏晚，应想峨嵋翠。北塞草色黄，吹作边风驶。惟公发踪谋，莫并横经士。浩荡气明絜，慷慨念废兴。何能一念息，空令众愁增。敌疆未寻盟，天王日尝胆。边声入河岳，孤臣增百感。"}