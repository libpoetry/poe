{"id":"1235438","title":"石洞杂赋三首 石洞","dynasty":"元","author":"刘诜","text":"蜿蜒辞夷皋，迢递陟穹巘。绵绵千万峰，苍秀入遥见。既疲犹穿云，小息仍下阪。崎岖到祠庵，高桧挂日晚。人家绕稻田，窅然复平远。园庐接烟火，篱落散鸡犬。虽知非仙源，谅亦乐农畎。卜居兹未能，抚景徒缱绻。冬旱水愈涸，微流行石间。炯如玉琐窗，屈曲相交关。泠然落幽罅，隐约闻佩环。择石踞其高，兀兀相对閒。日宴遂相酌，持觞看青山。疏雨作还止，徘徊澹忘还。重岩括元气，云窦出涌泉。迸流络广石，百尺高帘悬。微风度午日，烨烨生红烟。始知穷幽讨，奇观满垓埏。我友趁奔鹿，搴裳陟其巅。蹇步独竛竮，矫想为欣然。瓢汲试茶鼎，庶足凌飞仙。"}