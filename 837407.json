{"id":"837407","title":"赠集安善堂四十周纪念","dynasty":"清末民国初","author":"郑国藩","text":"指囷笃交谊，前史传其名。赠麦助孝思，千载垂芳声。周急诚君子，惠及惟友生。仁浆与义粟，所济量尤宏。独念穷檐下，困阨向谁鸣。病侵患无药，魄掩苦无茔。造物虽云大，弥憾嗟未能。善哉集安社，轸恤心常萦。良医萃卢扁，寿域期同登。公墓符周官，馀泽逮幽冥。善社如林立，课绩孰与京。迩来四十载，规模日益增。权舆何自起，道是翁与邢。邢君吾老友，见善能力行。建议为兹社，筹款囊先倾。作善果降祥，继志有宁馨。弘毅先贤训，善作当善成。寄语诸善士，莫忘旧典型。"}