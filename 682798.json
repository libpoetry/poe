{"id":"682798","title":"饮邓宪副溪园","dynasty":"明","author":"区越","text":"溪园召饮意偏浓，亦有浮眉九尺筇。才过中和三月节，尚馀花信几番风。思援逸驾诗无敌，为制颓龄酒有功。至境更寻花柳外，百年行乐许君同。红雨争飘绿转浓，野桃溪畔住方筇。数声杜宇松杉露，百啭流莺杨柳风。南畹艺兰空费日，东山种竹未成功。春光并入溪园望，青子累累万树同。"}