{"id":"684151","title":"送顾中秘仲方请告南还","dynasty":"明","author":"王弘诲","text":"江上园亭似辟疆，殿中休沐寄翱翔。最怜顾恺称三绝，岂厌侏儒奉一囊。春过蓟门冰雪尽，风回茂苑芰荷香。承明亦是栖迟处，何事逃名入醉乡。淋漓墨妙尚方传，隐几幽斋见辋川。岂为膏肓痼泉石，时从盘礡弄云烟。莼鲈恰及还家日，金马犹堪避世年。未信少文能稳卧，清朝供奉正推贤。"}