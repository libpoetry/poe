{"id":"420651","title":"水龙吟 杨花","dynasty":"近现代","author":"许宝蘅","text":"问他何处飞来，蒙蒙似雪空中坠。不见开时，怎生便落，揽人愁思。初扑帘旌，旋粘画灯，锁窗春闭。忆当年谢女，闲庭高咏，曾举似，因风起。不恃色香兼胜，任蜂狂，蝶痴难缀。卷地成团，漫天作阵，珠零玉碎。无奈春残，共人飘泊，流年如水。漫攀条诉恨，江潭洒几许英雄泪。"}