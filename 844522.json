{"id":"844522","title":"赠阿环女史","dynasty":"清末民国初","author":"施士洁","text":"满眼秋瓜尽系匏，名葩一朵出林梢。烟花俗尚分冰炭，露草情缘比漆胶。妒虎何颜偏腹诽，媚狐甚口岂心交。嗤他钱树连枝并，究竟庞廉孰解嘲。频年俗累客中纷，怎比樊川乞紫云。我似塞鸿常印爪，卿如厩马久空群。六宫粉黛休争宠，五夜帏房且策勋。待得蓝桥寻玉杵，可能新妇配参军。"}