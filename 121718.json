{"id":"121718","title":"陈学正孙学录有诗复次韵","dynasty":"宋代","author":"陈造","text":"俗子败兴蚊咂肤，独赖胜士相嬉娱。彼异趣者嗤我迂，岂知木茂水不枯。繄山韫玉渊怀珠，二子豪爽廉隅。才名角立风义俱，诗笔为我翻重湖。雨膏雾沐春模糊，佳节尚忍孤云腴。古来左角计赢输，但有丘陇埋烟芜。原言公等常娱予，不辱裋褐荣琼琚。山雌卑飞未妨臞，更用鸟乌歌吾吾。"}