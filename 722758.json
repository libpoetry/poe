{"id":"722758","title":"诉衷情 忆家","dynasty":"明末清初","author":"梁清标","text":"绿杨影里子规啼。催得鬓丝丝。撩人暮春天气，画阁晚妆时。新柳困，远山低。思依依。五更细雨，半夜归鸿，一片花飞。猩红弓样试风流。贴地软香浮。凌波巧笼纤笋，锦幄倍清幽。莲折瓣，月微钩。玉温柔。苔痕池上，泥印花间，尘迹楼头。夕阳古道敛残霞。南雁数行斜。何缘人却如雁，迢递驿程赊。回首处，凤城遐。乱云遮。灯寒香阁，风起邮亭，人去天涯。雪儿十载罢歌喉。一纸远相投。为伊暗想当日，牵动几般愁。银烛夜，彩云留。笑回眸。三更幽梦，千里风烟，何处红楼。"}