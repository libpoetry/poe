{"id":"504618","title":"永康胡元祚义士哀诗","dynasty":"明","author":"李辕","text":"人于天地间，百岁聊寓形。生当秉节义，死用垂芳声。馀子知爱身，丈夫在成名。胡君花溪秀，家世乃簪缨。少小失其怙，操持如老成。胸藏白雪净，气敌苍山横。年强不肯仕，力学还躬耕。忠义素所敦，信重千钧轻。我虽不识公，得与贤嗣并。为言丁酉岁，世事多搀抢。括苍地险阻，山势高峥嵘。青天魑魅啸，白昼豺狼行。流恶邑里间，所至烽烟生。永康属边徼，相去无远程。跳踉恣威虐，百里皆震惊。我翁奋高义，下令募乡兵。手提龙泉剑，寒光射云旌。浙东宪府官，遣使来相迎。问君计安出，要使巢穴倾。君言计已遂，奉命寻前征。麾兵与之战，桓桓谁敢争。遂令括苍地，流血尸纵横。馀孽未尽除，其势复喧轰。我兵势已孤，力竭终难平。壮志不少衰，竟陨占田营。吾昆抱哀痛，奉榇归佳城。鲤溪山水佳，泉香草丰荣。溪水共呜咽，山禽亦悲鸣。义声驰四方，孰不伤中情。祭酒措哀辞，翰林铭墓茔。我诗何足徵，焉敢溷时英。感君涕泗言，聊用摅哀诚。下以敦俗化，上以规公卿。要令千载后，臣子怀忠贞。"}