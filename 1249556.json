{"id":"1249556","title":"题古木幽篁图","dynasty":"元末明初","author":"刘永之","text":"近者天下写竹枝，息斋子昂最奇绝。金钗折股锥画沙，直以高情寄豪墨。后来小李用家法，更觉纵横脱羁勒。御榻屏风或诏写，流落人间岂多得。我家真迹兼数公，锦囊玉轴复壁中。旧宅荒凉经战伐，故物多随烟烬空。此图寻丈小李作，位置颇殊标格同。半身古树色苍润，筼筜因依相澹浓。长林无人秋气入，蜿蜿蛇蛟起幽蛰。蟏蛸垂丝昼阴静，老鹤陊翎昏雨集。黄陵庙前湘水深，捐玦江皋思俯拾。浮槎寻源溯空阔，折旌低渡玄云湿。何郎兄弟最好奇，爱此不减珊瑚枝。幽居正在兰峰下，亦有乔木当窗扉。共展长图幽兴发，六月凉飔生葛衣。还君珍袭增叹息，他日重看覛旧题。"}