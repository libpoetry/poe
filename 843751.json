{"id":"843751","title":"寿林季绳四先生并和林健人公子韵","dynasty":"清末民国初","author":"许南英","text":"小阮词章出竹林，空山风雨蛰龙吟。酒延臣叔无量寿，诗入郎君有古音。真乐东山闻唱和，虚名大陆任浮沈！黄英落尽寒梅瘦，枨触春晖寸草心。西河公子旧知名，屈指风骚两美并。万轴纵横藏小酉，一星灿烂谪长庚。璧人叔宝神逾逸，锁子长源骨自轻。一笑系匏吾老矣，斯人未可量前程！弱冠昂藏不可几，茫茫人海贵知稀。策鳌大海雄心在，放鹤孤山夙愿违。座有旧人皆皂帽，居仍古国认乌衣。周京禾黍离离甚，怅望西风蕨菜肥！未必今生遂隐沦，琴歌酒赋养閒身。遗民草莽还思汉，渔父桃花且避秦。冷眼残棋争一劫，放怀浊酒醉千春！三河年少休相问，此是中华命世人！"}