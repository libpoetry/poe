{"id":"1203974","title":"摸鱼儿 奉题雪楼先生鄂宪公馆岁寒亭诗卷","dynasty":"元","author":"卢挚","text":"为君歌岁寒亭子，无烦洲畔鹦鹉。江山胜概风霜地，要近鲁东家住。丘壑趣。应素爱、昂霄老柏孤松树。登高作赋。想白云阳春，碧云日暮，别有倚楼处。金闺彦，尚忆西清接武。年来乔木如许。团茅时复羲皇上，我醉欲眠卿去。歌欲举。还自悟君亭，琢就琼瑶句。疏斋试与。倩倚竹佳人，湘弦赴节。凉满北窗雨。"}