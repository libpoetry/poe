{"id":"549191","title":"和冯慕冈年兄五诗 其一 械系吟","dynasty":"明","author":"曹于汴","text":"臣工壅主泽，万姓苦如焚。怨气干天怒，重罚夺良臣。譬如家有谴，贤子应邅迍。有士颈如雪，一朝系黑组。一组活万人，巨珰亦去楚。木械更不恶，木械真有灵。能令三湘众，滂沱涕泗横。能令夏畦子，忸怩颜可憎。能令忠烈士，芳名齐岱恒。亦或唁其忠，亦或贺其祸。烈士意如何，脉脉不可揣。引袂时掩饰，吾君那械我。"}