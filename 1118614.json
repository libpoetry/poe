{"id":"1118614","title":"读唐人愁诗戏作五首","dynasty":"宋","author":"陆游","text":"少时唤愁作底物，老境方知世有愁。忘尽世间愁故在，和身忘却始应休。清愁自是诗中料，向使无愁可得诗。不属僧窗孤宿夜，即还山驿旅游时。天恐文人未尽才，常教零落在蒿莱。不为千载离骚计，屈子何由泽畔来。我辈情钟不自由，等闲白却九分头。此怀岂独骚人事，三百篇中半是愁。飞雪安能住酒中，闲愁见酒亦消融。山家有力参天地，不放清尊一日空。"}