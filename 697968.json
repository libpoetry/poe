{"id":"697968","title":"适中驿得报虏寇通州次西山势獗京师戒严不胜愤惋","dynasty":"明","author":"贺一弘","text":"京国河山百二重，无端烽火入云中。胡笳关内吹边月，汉帜城头捲塞风。惊报朝廷忧近辅，恨因锁钥失元戎。孤臣耿耿心如刺，投笔何当立战功。欲将长剑欹空挥，净扫胡氛振国威。六月尚歌征俨狁，八公何算胜淮淝。华夷无限那容越，忠义人心讵尽微。报主此生应不惜，请缨无路祇空悲。"}