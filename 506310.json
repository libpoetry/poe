{"id":"506310","title":"门有车马客行","dynasty":"明","author":"刘璟","text":"门有车马客，言自云中来。朔风吹雪送秋雁，白杨东下单于台。雁门之关何壮哉，楼烦石岭高崔巍。董君文武之长才，雄藩书诺称奇材。偶丁内艰归故里，终制三年犹撚指。风云又作从龙起，骐骥终当致千里。男儿有策须济时，定应前席陈谋为。奋身立功报明主，庙堂制胜须投机。好悬金印大如斗，分茅仍望家山归。临河送别金屈卮，南风锦帆去如飞。"}