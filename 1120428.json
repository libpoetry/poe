{"id":"1120428","title":"竹枝歌上姚毅夫","dynasty":"宋","author":"周行己","text":"秋月亭亭扬明辉，浮云一点天上飞，欻忽回阴雨四垂。人生万事亦尔为，今不行乐待何时。翠幕留夜灯烛光，主人欢娱客满堂，龙船盛酒蠡作觞。秦吹齐歌舞燕倡，夜如何其夜未央。佳人玉颜冰雪肌，宝髻绣裳光葳蕤，齐声缓歌杨柳枝。歌罢障面私自悲，坐客满堂泪沾衣。酒当毒药色当斤，人生行乐如浮云，一杯更尽客已醺。美人不用歌文君，客有相如心不春。壶倾烛烬乐事衰，堂上歌声有馀哀，主人谢客客已归。风荡重阴月还辉，皎皎千里光无亏。"}