{"id":"689378","title":"壶庄八咏 云庄缥缈","dynasty":"明","author":"佘翔","text":"素性耽林丘，卜此栖杖屦。一啸洞中天，白云任来去。灵岩类削成，不结茅为屋。欲觅炼丹人，逍遥此辟谷。借来壶作枕，笑傲足烟霞。莫著籓篱想，空中纳九华。兰津环一带，万古自春秋。时发沧浪咏，矶头濯足流。昔人云此石，原应天中宿。可是魁三象，山间长孕秀。隐隐梅台外，雉垣入眼赊。仙风如可御，咫尺赤城霞。长随鹿豕群，有时瞻太乙。顿觉振衣宽，扶桑低海日。野趣偏耽鹤，从容坐翠微。云霄万里迥，健翮任高飞。"}