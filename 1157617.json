{"id":"1157617","title":"寄卢少尹","dynasty":"唐","author":"白居易","text":"老诲心不乱，庄戒形太劳。生命既能保，死籍亦可逃。嘉肴与旨酒，信是腐肠膏。艳声与丽色，真为伐性刀。补养在积功，如裘集众毛。将欲致千里，可得差一毫。颜回何为者，箪瓢才自给。肥醲不到口，年不登三十。张苍何为者，染爱浩无际。妾媵填后房，竟寿百馀岁。苍寿有何德，回夭有何辜。谁谓具圣体，不如肥瓠躯。遂使世俗心，多疑仙道书。寄问卢先生，此理当何如。"}