{"id":"721177","title":"望江南　　本意","dynasty":"明末清初","author":"吴伟业","text":"江南好，聚石更穿池。水槛玲珑帘幕隐，杉斋精丽缭垣低。木榻纸窗西。江南好，翠翰木兰舟。穿袖衩衣持楫女，短箫急鼓采菱讴。逆桨打潮头。江南好，博古旧家风。宣庙乳炉三代上，元人手卷四家中，厂盒斗鸡钟。江南好，兰蕙伏盆芽。茉莉缕藏新茗椀，木瓜香透小窗纱。换水胆瓶花。江南好，五色锦鳞肥。反舌巧偷红嘴慧，画眉羞傍白头栖。翡翠逐金衣。江南好，蒱博擅纵横。红鹤八番金叶子，玄卢五木玉楸枰。掷采坐人倾。江南好，茶馆客分棚。走马布帘开瓦肆，博羊饧鼓卖山亭。傀儡弄参军。江南好，皓月石场歌。一曲轻圆同伴少，十反粗细听人多。弦索应云锣。江南好，黄雀紫车螯。鸡臛下豉浇苦酒，鱼羹加芼捣丹椒。小吃砌宣窑。江南好，樱笋荐春羞。梅豆渐黄探鹤顶，芡盘初软剥鸡头。橘柚洞庭秋。江南好，机杼夺天工。孔翠装花云锦烂，冰蚕吐凤雾销空。新样小团龙。江南好，狮子法王宫。白足禅僧争坐位，黑衣宰相话遭逢。拂子塞虚空。江南好，闹扫斗新妆。鸦色三盘安钿翠，云鬟一尺压蛾黄。花让牡丹王。江南好，艳饰绮罗仙。百裥细裙金线柳，半装高屧玉台莲。故故立风前。江南好，绣帅出针神。雾鬓湘君波窈窕，云幢大士月空明。刻画类天成。江南好，巧技棘为猴。髹漆湘漆香垫几，戗金螺钿酒承舟。钑镂匠心搜。江南好，狎客阿侬乔。赵鬼揶揄工调笑，郭尖儇巧善诙嘲。幡绰小儿曹。江南好，旧曲话湘兰。薛素弹丸豪士戏，王微书卷道人看。一树柳摧残。"}