{"id":"1241023","title":"湖州行送人作郡","dynasty":"元末明初","author":"戴良","text":"湖州岁岁修城堡，敌骑时烧城外草。城外居民如野鹿，目睽睽兮尾促促。去输官税输不足，半在军中半在狱。独留新妇饷姑前，也执吴绡供税钱。吴绡已尽归未得，复到官家候消息。我相闻之忧尔湖，命选贤侯此剖符。贤侯若为湖作主，便须罢却徵求苦，留得湖民障兹土。"}