{"id":"1043002","title":"和永叔春雪","dynasty":"宋","author":"刘攽","text":"陬筒吹灰变冥朔，生气萌泉天不觉。凝阴忽升气横厉，重云大同势绵邈。通衢漫漫走流沙，近甸稍稍堆乔岳。焚炉姹女姿飞扬，匝野神奸谁彫琢。刀圭不惜透墙隙，捷业俄然垂屋角。户斜尺剑未及收，窗缺连环如可握。鲜妆宫女喜深印，红手庠童斗坚搦。暝鸡误晓屡咿咿，饥雀冲人犹啄啄。虽怜林篁有摧折，却喜陇苗就优渥。贫庐败褐憎破牖，富屋珍裘转深幄。使君高义仍泛爱，颍士多文方力学。猎师得隽鲜弃薧，厨酿荐甘清间浊。气随阳春破凝烈，巧夺钧工畏名貌。吾知郢人不复歌，古声比今为拙朴。"}