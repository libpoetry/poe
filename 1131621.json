{"id":"1131621","title":"和益阳赵宰六首","dynasty":"宋","author":"廖行之","text":"为邦何所急，劝学最留情。数仞新儒馆，千年继武城。梁间珍篆古，门外碧波平。会有明伦士，培风纵鹗横。食黮从吾化，安舆本若情。有能奔晋盗，何用筑秦城。一邑诚天幸，三年赖政平。儒功固如许，仪舌漫纵横。驭吏胡为术，临民若用情。两难诚具美，双璧重连城。威爱无偏举，权衡自适平。吏忠民更乐，协气日流横。世治不忘兵，公深爱国情。雄张新汉壁，势压旧吴城。夜月鸣笳肃，秋风列燧平。农耕浑自适，是处亩从横。底事及幽冥，仁人恻隐情。怜渠犹旅骴，为尔返乡城。泚颡人应化，分香讼亦平。存亡俱惠泽，高义与云横。胸中涵万象，江上漫怡情。突兀飞华屋，依微出化城。所欣逢岁有，此意乐时平。登览多新句，何须马槊横。"}