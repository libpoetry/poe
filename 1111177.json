{"id":"1111177","title":"酬南寿","dynasty":"宋","author":"许及之","text":"穷当坚似亚夫营，谁似任安事卫青。欲使威仪还汉旧，未伤风景隔新亭。功名薄处书慵读，志节高边我爱听。过午尚思茶一碗，休将后蔡比前丁。身世悠悠莫苦营，是他松柏只长青。宽于茧瓮茨为舍，大似鸡栖草作亭。虫臂鼠肝元自定，龟毛兔角惯曾听。胪传天语君须记，第四科名合是丁。"}