{"id":"230979","title":"松梢诗·朽屋延暗暝","dynasty":"宋代","author":"陈舜俞","text":"朽屋延暗暝，凿明快吾魄。西墉偶面势，开牖遂生白。兹焉玩图史，亦以置床箦。岂能来清风，犹苦对残赫。炎天适暵旱，永暮坐燔炙。宾客何可处，儿女哀不获。咨取或献诗，盖覆乃其策。架木凑檐瓦，铺竹施苇席。聊且纾暴酷，未足为佳适。北山多乔松，倚天不知尺。绸缪星日暗，戮轕鬼神宅。栋梁尚匪材，枝叶固何益。敢告持利斧，斩伐遵指画。束缚如见遗，无使曲傅直。此身得馀庇，阴德佩无斁。"}