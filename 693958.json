{"id":"693958","title":"都门晤梁非馨别十七年矣今昔之感情见乎诗","dynasty":"明","author":"陈邦彦","text":"绣错河山忽半分，却从相见惜离群。旅獒底贡知何日，青犊纵横尚报闻。列剡只今推国士，先鞭应许勒殊勋。故人亦有新亭泪，弱羽无因致五云。记得当年别路遥，音尘寂寂度先朝。颇疑望气依南国，犹有啼痕泣旧辽。侯霸素痴仍是昔，景差能赋为谁招。越台春好蘼芜长，驷马何时重过桥。"}