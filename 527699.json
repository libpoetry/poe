{"id":"527699","title":"苦热行简问陶良伯","dynasty":"明","author":"何景明","text":"六月二十火云发，京师毒热胜吴下。清晨衣冠不敢出，对食欲餐汗满把。闭门袒跣真发狂，隐几寤寐何由假。风云昨日忽入城，疾雷破墙雨破瓦。此地楼台更郁蒸，西山殿阁室潇洒。姑苏才人玉堂客，邻近不得同杯斝。因君欲访姑苏台，台下清江千尺泻。上有万竿脩竹林，干云蔽日森炎夏。君不见九衢亭午日如赭，鸟飞投林兽奔野，红尘骑马何为者。"}