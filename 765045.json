{"id":"765045","title":"哨遍 听弹琵琶","dynasty":"清","author":"徐釚","text":"响急秦声，越女休听，何处埋忧地。倚酒悲、床上碎胡琴，正恹恹、驱愁无计。唤狭邪，秃衿短衣行酒，鹍弦夜拨凉于水。听拂面惊沙，沉沉秋雨，知是本师绝伎。似小窗、儿女喁深闺，又起看、霜林落叶飞。慢撚轻笼，斜抹低挑，做些情味。记白草黄沙，桑乾铁骑。穹庐内，风雪偏漻慄。诉关山、便流涕。喜今夕看花，新愁似梦，半湾逻逤尊前起。转阁住琵琶，伤今吊古，茫茫百感生此。想庭花、玉树小江南，也只为、那一两三声，把家山、一般抛徙。听歌原且无据。婉转筹前调，却疑两岸猿啼雁语，肠断今宵不止。江州司马泪难乾，已拚湿、透青衫矣。"}