{"id":"1144042","title":"彭湖道中杂书五首","dynasty":"宋末元初","author":"方回","text":"一夜大雷电，神喧复鬼哗。横冈风折树，涨路雨颓沙。小小閒篱落，依然自野花。近传群盗息，稍免大军兴。闭户闻村学，挑包遇野僧。篱间犬见客，狂吠极堪憎。阴风号乱树，薄日照荒原。古堠泥埋字，空庐棘障门。无人天欲暮，谁谓不销魂。四月农家雨，新晴冷似秋。炊烟笼屋润，田水破塍流。老父携孙子，牵耕教小牛。每逢田野老，定胜市廛人。虽复语言拙，终然怀抱真。如何官府吏，专欲困农民。"}