{"id":"780289","title":"念奴娇 十二夜，陪月村先生登长洲廨东小阁看月，时江北诸郡县大水，既事拈前韵写感","dynasty":"清","author":"周星誉","text":"月吾问汝，照几家欢宴，几家漂泊。刬尽吴山千万叠，放眼大江南北。鸡犬荒凉，鱼龙跋扈，烟树长淮黑。戟门深处，此时歌舞如织。可笑王粲穷愁，贾生痛苦，何补匡时策，但得升平温饱过，说甚杜陵契稷。卧看诸公，龙骧虎步，只手回天劫。腐儒无用，登楼且醉江月。"}