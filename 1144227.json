{"id":"1144227","title":"再和","dynasty":"宋末元初","author":"牟巘","text":"饥年得雪意殊佳，天亦终怜田父家。是处连云畦宿麦，一时积水散空花。预占饼饵真堪喜，若比琼瑶未足誇。我正坐须来岁麨，夜中踏瓮喜无涯。正思觅食绕诸村，咄咄今朝雪塞门。屋角空囷饥雀噪，床头败絮冻鸱蹲。分无醽醁能相熟，赖有符赀仅自存。堪笑少陵穷不死，区区苦欲问黎元。"}