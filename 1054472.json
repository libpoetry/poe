{"id":"1054472","title":"星名诗呈提刑曾朝散","dynasty":"宋","author":"孔平仲","text":"华胄参元后，高门辅弼臣。庄池初奋翼，舜旦早逢辰。云木千寻秀，炉金百炼纯。日边虚位著，楚尾望车尘。尚德真肤使，存心信吉人。包含誉尤美，平格泽惟均。短发怜衰老，黄金愧拊循。礼容长不责，恩义极相亲。最要箕张口，深怜井有人。孤危荷全度，谋报毕馀身。"}