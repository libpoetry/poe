{"id":"1236307","title":"至元壬辰呈翰林院请补外","dynasty":"元","author":"陈孚","text":"微臣官蚁虱，无力报乾坤。政尔广文馆，何如神武门。世情三峡险，归梦五湖昏。朝市山林上，无非荷国恩。万里家书到，催归未得归。山妻愁掩袂，稚子病牵衣。客舍园林僻，官曹簿领稀。清时鸳鹭满，容得一鸥飞。索米长安市，光阴电影移。酒尊贫不饮，药裹病相随。愤激樱桃赋，凄凉苜蓿诗。臣心清似水，暮夜有天知。"}