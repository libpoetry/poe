{"id":"831648","title":"二叔祖母罗太恭人七十晋一寿诗四首 其四","dynasty":"清末民国初","author":"林朝崧","text":"羽人重服食，谓可获高年。闇河采桂实，郦县汲菊泉。谁知此术妄，修短均由天。恭人识道纪，委命顺自然。不求五福备，唯求四德全。迈种天佑之，寿同金石坚。孙曾联五代，玉立扶鱼軿。双双花下拜，齐诵九如篇。是时华堂暮，仰见秋月悬。寿星出南极，光射宝婺躔。亲姻既毕会，敕厨铺贺筵。虽无蟠桃果，来献彩觞前。窈窕梨园伎，霓羽舞翩翩。或弹八琅璈，或鼓云和弦。何殊瑶池饮，法曲奏云仙。"}