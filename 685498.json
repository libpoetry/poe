{"id":"685498","title":"立秋日张园荷亭社集三首","dynasty":"明","author":"邓云霄","text":"名园载酒共夷犹，水木凄清宿雨收。正对白莲堪结社，俄惊碧树已迎秋。亭虚玉笛缠风急，夜静银河倒槛流。遥想海潮乘月满，江南蘅杜动离忧。坐久凉生白夹衣，叶翻乌鹊自飞飞。休誇雨霁蟾偏皎，又恐秋高马正肥。几处传烽催晓角，谁家罢杵上残机。年年芳草看摇落，惆账王孙未易归。曲入清商调转高，醉乡今已属吾曹。闲披爽气窥飞镜，懒向西风问大刀。谈笑幸逢三语据，遨游真愧五陵豪。当筵共是悲秋客，岂独潘安叹二毛。"}