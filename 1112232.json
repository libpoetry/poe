{"id":"1112232","title":"金陵相公赴镇二首","dynasty":"宋","author":"宋祁","text":"代邸横庚佐，商岩梦弼才。萧公左右手，轩老上中台。利见攀龙后，重明捧日来。聊持枢柄族，旋运一陶坯。师石兼为砺，形盐本和梅。树容他语答，车问少阳回。丕绩推时乃，宸歌续喜哉。陈平安注意，邓禹退无猜。焘社南邦重，轻裘太府开。舍装宁晚计，行复坐公槐。慈宸念方国，上宰辍谟明。即拜三公府，还为万里城。松姿终自直，鼎意未尝轻。恋结云帘对，恩颁玉节荣。一经传令子，双璧聘材卿。鹢汎江南棹，犀罗帐下兵。台轓凝画绕，仙袂赤松迎。粟脱宾筵饭，羊均宴豆羹。吴农观耨水，芜壤叹糊赪。此日东山咏，惟公继颂声。"}