{"id":"1038933","title":"览含元殿基因想昔时朝会之盛且感其兴废之故","dynasty":"宋","author":"苏舜钦","text":"在昔朝元日，千门动地来。方隅正无事，辅相复多才。仗下簪缨肃，天中伞扇开。皇威瞻斗极，曙色辨崔嵬。赤案波光卷，鸣梢殿尾回。熊罴驱禁卫，雨露覆兰台。横赐倾中帑，穷奢役九垓。只知营国用，不畏屈民财。翠辇还移幸，旻天未悔灾。群心争困兽，回首变寒灰。曾以安无虑，翻令世所哀。行人看碧瓦，独鸟下苍苔。虽念陵为谷，遥知祸有胎。青编遗迹在，此地亦悠哉。"}