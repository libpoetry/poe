{"id":"720231","title":"晚上焦山绝顶至暮归宿山庄","dynasty":"明末清初","author":"潘高","text":"初日江荒荒，晓烟不可罢。稍行见青螺，渐次辨兰若。人行穿鹘巢，路窄盘石罅。逾时攀险绝，早已惊衰谢。树古岩就穿，楼高云许藉。一尽巅崖趣，旋从别径下。落木响萧骚，寒潮势奔泻。欲归路非远，问渡风稍借。可怜江上月，先我在茅舍。酌酒劝影形，嗒然坐清夜。"}