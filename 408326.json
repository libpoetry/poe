{"id":"408326","title":"伤楠儿四首 其四 楠儿以廿六年八月二十八日晨七时殁于无锡","dynasty":"近现代","author":"冯振","text":"弥天掀浩劫，岛国来虾夷。首祸芦沟桥，播毒申江湄。屈指五十日，杀人遍城池。沙场赴国难，义死固不辞。老弱与妇幼，惨戮竟何为。铁鸢尤肆虐，巨弹常妄施。城市变瓦砾，人畜成肉糜。一弹千百人，死者知是谁。残尸无人收，徒饱豺犬饥。来日真大难，何人不自危。汝死胡非福，得免身手离。此理然不然，聊用杀我悲。"}