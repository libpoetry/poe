{"id":"560577","title":"祝郡侯母夫人寿","dynasty":"明","author":"徐庸","text":"族出名家配旧家，闺门柔淑秀天葩。母仪妇道于今见，四德三从自昔誇。琴瑟鼓来谐曲调，凤鸾分后屏铅华。秋霜洒鬓朝缝线，春雨惊心夜葺麻。皎皎清冰原有瑩，温温白玉竟无瑕。枫宸圣主恩图治，柏府贤郎荷宠嘉。简任黄堂荣皂盖，颁封紫诰织金花。年逢七秩兴居健，节值初辰寿福加。□写蓬莱光绚日，杯倾琥珀气凝霞。愿焉岁岁开瑶席，长进安期枣似瓜。"}