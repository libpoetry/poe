{"id":"842701","title":"八叠寄和实甫独游石鼓听水楼见怀之作","dynasty":"清末民国初","author":"陈宝琛","text":"出郭旋寻山，君行诗随至。岂伊趁幽事，傥荡验意气。可惜仆未从，纪游欠数字。春云羃涧谷，瞥若飞鸟坠。残僧汝何脩，松牌亦损惠。听泉不留宿，眷此一榻置。雨晴坐然疑，空色了真伪。吾生分沦寂，卜筑取人弃。无意晚遘君，临分顾纡辔。翻遗一尘在，令我思成瘵。归艖万摇兀，风涛宛相试。壮君视此游，不夺志逾帅。"}