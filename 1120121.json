{"id":"1120121","title":"次韵梅花四首","dynasty":"宋","author":"陈棣","text":"得得寻梅已觉迟，凭栏空赋惜花诗。流传远信人千里，漏泄春工雪一枝。照水丰容妃子浴，傍山瘦影伯夷饥。最怜清绝牵情处，月落参横画角悲。冻合千林暖未回，一枝先见腊前梅。寒溪淡月凭谁赏，冷蕊疏香不自媒。赖有此君为伴侣，略无凡卉作舆台。攲危百折江头路，应为多情得得来。镂玉凝酥若未匀，南枝髣髴露天真。横陈月下无双影，占断人间第一春。屈子浪吟兰畹佩，韩公羞卜杏花邻。广平见谓心如铁，翻学高唐草赋人。爱花长苦恼天君，政恐因花赋洛神。江上风霜方破腊，岭头冰雪已回春。故人远信来千里，浪蕊凡香隔一尘。天与孤高超世俗，肯将剩馥乞蜂臣。"}