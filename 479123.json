{"id":"479123","title":"刻李贞伯篆书海月庵扁","dynasty":"明","author":"吴宽","text":"篆法久欲绝，李公得真传。近时乡先辈，仿佛如滕权。昔为我题扁，握笔指腕悬。顾盼张髯须，起立竦背肩。俯仰为陈迹，屈指十五年。破屋垂雨溜，庳墙上蜗涎。三字被侵蚀，黑騕犹高县。海月夜照之，墨光却新鲜。正如公性气，精悍老犹然。见物不见人，吴山隔重泉。惜哉不可作，手迹忍弃捐。寿以西川木，良工善雕镌。庶几如坐对，仰面在屋椽。"}