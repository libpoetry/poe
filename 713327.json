{"id":"713327","title":"王川南使君紫诠招同李宫詹山公袁通政密山梁太史药亭蓝山人采饮游灵洲予以事不果往诸公分韵及之仍同游韵八首 其二","dynasty":"明末清初","author":"陈恭尹","text":"本是闲身偶不闲，支颐吟望海头山。离怀黯黯伤今夕，渔火星星别一湾。声气相求南北合，行藏难定去来间。当年颇记寻僧夜，隔水呼船月半环。"}