{"id":"229097","title":"曾知合相宜堂","dynasty":"宋代","author":"释宝昙","text":"竹不解俗语，颇识天语香。经年北窗梦，十倍西湖凉。隐几湖上人，恰恰修竹长。有时共竹语，风雨撼一床。屋间恐飞去，著绣围上方。念君爱臣心，如爱竹在傍。亦如夜深月，照我冰雪肠。闲官固自好，要地庸何伤。约束万卷书，提携双锦囊。日边有新宅，不种一亩桑。朝回碧幢底，真上相宜堂。"}