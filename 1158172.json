{"id":"1158172","title":"江南书情二十韵寄秘阁韦校书贻之商洛宋先辈垂文二同年","dynasty":"唐","author":"皮日休","text":"四载加前字，今来未改衔。君批凤尾诏，我住虎头岩。季氏唯谋逐，臧仓只拟谗。时讹轻五羖，俗浅重三缄。瘦去形如鹤，忧来态似獑。才非师赵壹，直欲效陈咸。孤竹宁收笛，黄琮未作瑊。作羊宁免狠，为兔即须毚。枕户槐从亚，侵阶草懒芟。壅泉教咽咽，垒石放巉巉。掣钓随心动，抽书任意杴。茶教弩父摘，酒遣僰童监。默坐看山困，清斋饮水严。藓生天竺屐，烟外洞庭帆。病久新乌帽，闲多著白衫。药苞陈雨匼，诗草蠹云函。遣客呼林狖，辞人寄海?。室唯搜古器，钱只买秋杉。寡合无深契，相期有至諴。他年如访问，烟茑暗髟髟。"}