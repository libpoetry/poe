{"id":"687157","title":"题高先生画竹二首","dynasty":"明","author":"刘璟","text":"忆昔江南时，追凉隐篁竹。静观生意妙，息我尘外躅。修干质尚柔，新叶阴始菉。披衣抚寒玉，逍遥散烦溽。十年塞北游，梦想结心曲。披图忽见之，潇洒畅心目。题诗谢客去，言尽意未足。高公妙笔墨，独得造化先。閒将北窗意，写入云华笺。中庭白日静，重阴亦蹁跹。赤霄舞孔翠，阊阖来飞仙。飘飘出尘态，岂为凡累牵。斯人隔山岳，企望心茫然。"}