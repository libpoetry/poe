{"id":"523116","title":"夏日田居苏生携酒过","dynasty":"明","author":"李梦阳","text":"疾风六月树枝折，火云累锤白絮裂。城南老夫正高卧，荒郊款段苏生过。尘埃满面髸发乱，手携清壶来饷我。季子才名三十年，射杨百发百叶破。逢时幸首南宫荐，塌翮尚忍西山饿。丈夫生世古难同，苏也巷西我巷东。追寻不计褦襶热，淹留秪恨金尊空。君不见昨朝雨雷今则风，世事反覆谁豫通。得时无誇好身手，失意岂必皆愚蒙。野池纷披莲半红，黄鹂噤语空林中。劝子尽醉休匆匆，人生几何吾巳翁。"}