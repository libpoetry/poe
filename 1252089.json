{"id":"1252089","title":"送林孔逸从军北上","dynasty":"元末明初","author":"陈亮","text":"脱却缝掖衣，更结曼胡缨。安能郁郁事笔砚，男儿本自重横行。越王山下秋风起，塞北此时严保垒。皇家选士重防秋，迢递征途从此始。从军莫问所从谁，抱艺怀才无不宜。筹边亦自有奇策，专事弓刀徒尔为。此行壮气何激烈，酌酒送君那忍别。万里封侯非所难，玉关功成须早还。"}