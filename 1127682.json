{"id":"1127682","title":"游张公善权二洞四首","dynasty":"宋","author":"曾几","text":"此邦胜处名天下，今日争来入眼中。筇杖一枝舟一叶，山行冲雨水冲风。缦缨乳盖张公洞，风驭云軿定不无。勿以衰翁作生客，旧时相识选仙图。自疑身是洞中仙，才出张公又善权。只道石田无用处，种成玉粒至今传。善权石状说不尽，怪怪奇奇惊倒人。大屋脩廊岩下路，凄风冷雨洞中春。"}