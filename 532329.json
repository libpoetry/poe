{"id":"532329","title":"寿百岁翁林公诗","dynasty":"明","author":"朱浙","text":"海上神仙不可期，河车金鼎诚支离。乾坤大璞凿已久，人生满百岁者谁。黄石之阳林氏叟，皓如松雪垂双眉。行年一百不计闰，三万六千日又奇。神强骨壮善食饮，手足便利无倾攲。旦出里门事拜谒，礼数舂容忘倦疲。传闻邻境作春事，排当古物惊群儿。赪肩骈足快一往，道路见者咸叹嘻。殷盘周鼎失颜色，兑戈垂矢谁顾之。平生胸腹极坦荡，语言易直无嵚崎。里中子弟薰雅俗，千载下见羲皇时。天寿平格自应尔，令德寿岂将奚疑。天下乱多治日少，百年升平古所稀。安得生逢明盛世，列圣继作登丰熙。有目不曾见甲胄，有耳不曾闻鼓鼙。岁时闾里相欢洽，姻族共保无参差。圣明推恩遍庶老，乌纱白发光期颐。人生如此足可乐，和气之会谁能希。长夏芳辰属初度，草堂旭日春迟迟。云仍满目环膝下，缤纷贺客陈文辞。远近来观填巷陌，氤氲瑞气光门楣。此翁精神真大耐，将来岁月浩无涯。天马山人镇无事，年年来送寿翁诗。"}