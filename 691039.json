{"id":"691039","title":"杂记八首","dynasty":"明","author":"李云龙","text":"茅斋近接野人庐，竹径松阴十亩馀。巢鹤数声清梦晓，碧桃花下检丹书。会仙桥西多酒家，日浇溪水酿松花。山深客少无人贳，共酌茅堂对月华。宿雨山中睡起迟，看花偶过白莲池。朱明道士迎余笑，昨夜南岩长紫芝。石楼西望霭氤氲，几处青山带白云。手挹茏葱吹夜月，碧溪飞起凤凰群。铁桥西去是蓬莱，千树万树琪花开。遥隔彩云闻笑语，王家兄妹踏歌来。水帘千尺挂晴空，沸日冲云半带风。五月严霜吹不散，却疑身在水晶宫。日暮天池洗药回，手扳芝草下瑶台。黄龙洞口香风起，隐隐箫声鹤背来。洞门霜落鸟群稀，山路无人枫叶飞。童子遥歌紫芝曲，白云村里钓鱼归。"}