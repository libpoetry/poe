{"id":"700186","title":"次日夜酌用前韵","dynasty":"明","author":"顾清","text":"明朝尘海各西东，莫惜清欢此夜中。韵好不妨还用雪，杯深那复畏冲风。阅来世事常多感，语到心期每自同。飞矢夺枭成一笑，插花犹忆醉南宫。插花犹忆醉南宫，尊酒三年此会同。嘉绩已看书上考，醉吟何惜到春风。楸枰的历棋分角，壶耳铿鍧矢跃中。回首不堪凝望眼，白云长满五湖东。"}