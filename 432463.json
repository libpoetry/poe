{"id":"432463","title":"赤嵌楼","dynasty":"近现代","author":"苏大山","text":"枯筇西指掀髯笑，独立苍茫古与论。大陆荒时无甲子，中原尽处有儿孙。受降城坼图仍在，索地书还土不存。朝代再更谁主客，国殇终痛未招魂。慧妖未扫鬼当昼，染遍头颅甓尚殷。牛借一皮沽尺土，鹿撑双耳拄残山。渐低星斗窥窗大，未了风云挂剑閒。燕麦兔葵争欲哭，英雄莫再住人间。"}