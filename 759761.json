{"id":"759761","title":"送李伯质太守归里","dynasty":"清","author":"丘逢甲","text":"船头伐鼓升船旗，潮州老守今南归。天公予閒兼予健，人生七十古所稀。方今中朝重耆硕，衮衮公卿头毕白。但非策免皆固留，夜望三台自深惜。如公此行今所难，文书十上辞一官。即论知止亦高绝，况复远识时能观？大海茫茫正龙战，老眼饱看犹健饭。布帆无恙归去来，且喜春江鱼价贱。公家旧住蕲黄间，结庐更向霍太山。儿孙教识忠孝字，馀事广种山中田。公归自得山中乐，累我中年别怀恶。何时寄我山居图，相思远慰南飞鹤。"}