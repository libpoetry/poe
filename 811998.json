{"id":"811998","title":"俚言四首哭挽黻廷四哥大人","dynasty":"清","author":"孙曰秉","text":"辽水钟人杰，文章早起家。长才憎命达，远志肇名嘉。报国孤忠耿，酬庸渥典加。清芬垂祀永，史乘播芳华。妙技牛刀擅，交章鹗荐频。神君名不忝，良牧政常新。岳岳峨峰峙，迢迢锦水春。至今遗爱在，颂德遍州民。玉垒驰烽日，金川搆衅年。飞刍劳出塞，借箸仗筹边。裹革言偏验，书旂业竟传。闻鸡怀旧侣，洒泪向秋烟。蚤托忘形契，同吟励志诗。喜窥边笥富，愧著祖鞭迟。宿草增新怆，停云感故知。德门多积庆，还与象贤期。"}