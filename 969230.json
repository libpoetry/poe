{"id":"969230","title":"东湖歌","dynasty":"宋","author":"赵汝燧","text":"湖光荡绿春拍塞，百雉之东才咫尺。五步一亭十步榭，轩窗处处临水辟。露浓昼淑花溜红，烟嫩堤平草连碧。俯窥萍罅鱼上下，仰听木杪禽格磔。拂拭尘埃读祖碑，摩挲峰窍怜卢石。中年怀抱多感慨，东西跳丸驹过隙。山林钟鼎同一尽，可笑世网甘形役。瓮边吏部真得计，右酒左蟹船中拍。明朝风雨那可料，且对湖山醉今夕。沙鸥许我再寻盟，从此时携杖头百。"}