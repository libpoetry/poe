{"id":"1112684","title":"福昌官舍后绝句十首","dynasty":"宋","author":"张耒","text":"淮南梅柳想春还，怯见西州岁暮寒。惟有看山心未厌，晴明终日在阑干。小园寒尽雪成泥，堂角方池水接溪。梦觉隔窗残月尽，五更春鸟满山啼。无客门阑尽日扃，两行乔木拥寒厅。吏胥借问官何在，流水声中看竹行。漫与东风作主人，栽培花草伴閒身。不辞伐竹成高架，收拾蔷薇一片春。卧听堂南布谷鸣，陇头细麦已青盈。殷勤谢汝催春种，我为无田岂懒耕。翠竹留人不忍还，暖泉春涨已潺潺。寄言山鸟休归去，与尔同来乐此间。洛川春色几时归，漾漾清流照翠微。日暖雪消沙岸软，鸳鸯相对不惊飞。风吹春日下南山，尚有轻冰结暮滩。何事鸳鸯故相守，清溪不怕夜栖寒。不扫竹根藏笋茁，旋培残雪拥兰芽。为君更接樱桃树，付与春风换却花。清明山色到前檐，汩汩溪流聚小潭。一榻竹窗晴昼睡，依依春梦入江南。"}