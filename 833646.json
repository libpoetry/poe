{"id":"833646","title":"霓裳中序第一 其四 咏茉莉","dynasty":"清末民国初","author":"樊增祥","text":"瑶台一剪雪。小朵冰莲和露拆。新沐绿鬟犹湿。便彩缕细穿，佩纕亲结。柔枝遍掐。认杨妃、纤爪痕迹。残妆卸、小花落枕，宝簟暗香袭。乡国。岭南万里，与豆子、相思无别。珍珠帷帐竞织，任啖麝瑶英，沁香肌骨。春明坊里客。更小甑、浓薰建叶。三杯后、傍花寻梦，梦化旧时蝶。"}