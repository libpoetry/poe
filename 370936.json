{"id":"370936","title":"庆宫春·冬夜泊舟鸳湖有忆","dynasty":"清代","author":"厉鹗","text":"倦柳惊鸦，澄湖低月，坠霜初度篷罅。摇落心情，交加魂梦，水天离思难写。赋笺词笔，忆相见、秋娘淡雅。凄凉只在，学绣村边，晓钟敲罢。可能负却西风，两桨来时，暮云凝乍。啼红唾碧，衫痕犹涴，尚记那回帘下。怨人轻别，是才识、香囊分麝。孤鸿遥去，说与教知，酒醒今夜。"}