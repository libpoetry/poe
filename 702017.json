{"id":"702017","title":"碧山社会次俞是堂韵二首","dynasty":"明","author":"强仕","text":"雪泥踪迹动经年，重捧芝函意恻然。宿德久悬丹陛望，闲心欲伴碧山禅。嗣音正羡空桑奏，为国时搜下泽贤。问俗画熊来早暮，水沉一炷石楼烟。微官晚岁只虚名，旧学清时足隽声。偶向月中聊桂籍，欲从天汉拂尘缨。菲葑下采知同味，桑梓难忘自有情。白首郎瞻黑头相，可能冷落断金盟。"}