{"id":"1126390","title":"上湖广总领赵郎中","dynasty":"宋","author":"曹彦约","text":"总角为儿百未更，已陪先进识英名。惯闻似觉雄风近，因问从知看日明。千里未迎天子诏，一同先说长官清。吏师况有桐川旧，敢向题舆问去程。春风湓浦驻行轩，独许愚儒夜叩关。六路方迎新遣使，五年犹念旧登门。薄缘未许南楼分，归梦唯惊丙夜魂。幸自秋江好天色，一帆风月际真源。岂无山水惮登临，未话平生语欲清。得马经营今搏手，伤弓忧患几惊心。所思未觉荆山远，欲往宁辞沔水深。山水有情弦未绝，请从千里抱鸣琴。"}