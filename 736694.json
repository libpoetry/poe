{"id":"736694","title":"姜西溟北归相值吴门即送其还四明","dynasty":"清","author":"孙琮","text":"忆昔南湖杯酒歇，秋风秋雨人离别。依稀光景二十年，啸吟梦断吴山月。今春访旧来虎丘，偶到阊门一泊舟。城门贳酒逢姜子，执手惊看雪满头。雪满头兮犹未苦，闻说朝趋丞相府。可怜燕许庙廊才，索米长安望烟火。相君罢政宾客散，客亦南归返乡县。春风茂苑喜重逢，殷勤话旧堪三叹。劝君不如归故山，读书依旧掩柴关。风尘几许纷华子，转眼亦复非朱颜。嗟我年华过半百，诗酒溪山还莫逆。四明山水是君家，憾不相随挂帆席。"}