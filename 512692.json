{"id":"512692","title":"郑公钓台","dynasty":"明","author":"沈周","text":"忠宣义死堂堂节，死到师山义亦明。家国两人均患难，干戈满地正纵横。聊因心画通相感，未必渔竿果可旌。何处江湖无此碣，几人标榜有高名。龙跳旧刻还堪拓，燕贺新亭又喜成。岳势不迷人仰德，石痕固在字含贞。萧萧风雨鬼神泣，汹汹波涛鱼鳖惊。一个聘君孤搆耳，乾坤今许作双清。"}