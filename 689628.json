{"id":"689628","title":"赵樵山见和复用韵以答之","dynasty":"明","author":"宋讷","text":"半年学稼入田中，时访村西鹤发翁。草径暖烟晨牧犊，蓬窗秋雨夜闻鸿。瓜香果熟园林趣，酒浊鸡肥里社风。野鸟不知兴废事，争枝择树满林同。故里初归整顿中，草堂欲学浣花翁。芳樽酒熟浓浮蚁，老眼诗成远送鸿。晚节半篱黄菊露，秋声一榻碧梧风。于今只有樵山在，暮景何妨事事同。"}