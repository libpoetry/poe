{"id":"808625","title":"左少保光斗","dynasty":"清","author":"严遂成","text":"扶掖登皇极，冲龄善病身。狐雄殊跋扈，鸡牝欲司晨。盗宝词旁及，投缳事岂真。震惊凡几日，哀痛甫经旬。私憾徐良彦，昌言贾继春。上方随请剑，当道竟埋轮。实草应山疏，宁逢丞相嗔。见危防二法，兴利验三因。督学人伦鉴，调元物议均。废庄封不启，假印获初巡。缇骑犹加礼，诬赃不贷贫。诸生金荟萃，群从系逡巡。羹饷黄泉泪，鸰原夜雨神。飘零小弱弟，南渡作逋臣。"}