{"id":"721827","title":"容州咏绿珠遗事","dynasty":"明末清初","author":"屈大均","text":"绿珠江水绿，人向镜中留。金谷知谁似，翔风见亦愁。月中教横笛，花里坠飞楼。自作懊侬曲，风华不可求。自舞明妃罢，何曾秘玉颜。裁缝丝布涩，游戏犊车閒。笛响虚无外，楼高烟雨间。容州谁不羡，双角美人山。卫尉多音乐，新声号石家。明妃怨秋草，房老惜春华。素手携云阁，清心叩海霞。绿珠蒙赠曲，恩重在琵琶。自教绿珠曲，明君与楚妃。匣中怜玉洁，粪上恨花飞。一嫁乌孙去，难将黄鹄归。房中惟此引，最湿美人衣。石子风流甚，凌云志更长。佳人怜博白，别业忆河阳。泪洒穹庐外，情深玉笛旁。翾风那殉汝，憔悴在兰房。一代红颜尽，珍珠信足珍。房中徒有老，楼下更无人。未得还金谷，难忘戏孟津。同归多石友，情以岁寒新。"}