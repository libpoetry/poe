{"id":"809330","title":"自长城岭至台怀","dynasty":"清","author":"玄烨","text":"山行竟日夕，风景一以殊。万马鱼贯前，宛若登天衢。云际冠层峰，雪外辨修途。丛卉未甲坼，寒禽互喧呼。曲涧响环玦，空籁鸣笙竽。纵乏绮丽观，烟萝澹相娱。流览多所欣，未觉道路纡。五台遥入抱，郁郁诚灵区。翠微未及上，身已临清都。佳气惬遐赏，旷怀抗远图。陶唐此故土，馀泽仍渐濡。刻玉缅往迹，游河景前模。载咏蟋蟀吟，遗风今有无。"}