{"id":"1049901","title":"康王洞呈同游讷禅师","dynasty":"宋","author":"郭祥正","text":"康王洞口无尘埃，青山崭岩水邅回。飞桥百尺渡天险，下听谷响如奔雷。凭栏要识物外物，泬寥寥兮何有哉。但见东阜耸楼阁，碧瓦鳞鳞何崔嵬。虹电披猖雨新歇，金云点缀芙蓉开。斜阳疏光照不入，异景万变谁能裁。仙家遗象已可爱，是时况与禅宗来。瞳人照耀骨森竦，皎如皓月凌寒梅。险句卷起谷帘水，真珠万斛收苍崖。猿不能啼鸟无语，巨石枯木为之摧。达即善用用即妙，斯游何异登蓬莱。回头碌碌利名士，日蠹日朽令人哀。"}