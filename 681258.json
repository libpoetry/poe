{"id":"681258","title":"题雁送邓宗周宪副","dynasty":"明","author":"李东阳","text":"黄芦簌簌鸣秋雨，北雁南征度江渚。群分旅逐各有情，侧睨回看似相语。啄者自啄飞者飞，忽然长叫入斜晖。片时残梦断还续，千里关山归未归。谁令岁序多反覆，转使道途成骨肉。水有菰蒋原有粟，犹胜鹪鹩一枝足。我家旧在湘江东，十年祗住京尘中。送君无限思乡意，昨夜南楼闻朔风。"}