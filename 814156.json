{"id":"814156","title":"忆旧","dynasty":"清","author":"陈斌","text":"顾影方徘徊，何如适交亲。交亲望衡宇，不嫌时过存。入门果无恙，童仆交相温。握手重欲诉，迫切翻迁延。时时心中思，不能口中言。相视生欢颜，接席歌且谣。缱绻亦不厌，未觉长日销。忽已镫烛张，侍者顾寂寥。皎月入照膝，月移天为高。转辗君子心，良夜多饥劳。安坐且勿行，良会不可轻。促瑟弹余曲，种种陈故情。谓余忖度之，勿为悲平生。白石见水裔，北风见高城。明月三五缺，又见三五盈。"}