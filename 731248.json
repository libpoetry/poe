{"id":"731248","title":"高宗纯皇帝御制乡饮酒礼乐章补笙诗六篇乾隆十年 日华四章章六句","dynasty":"清","author":"弘历","text":"有白者华，不污纤尘。咨尔士兮，宜修其身。不修其身，乃贻羞于二人。有白者华，婉兹静好。咨尔女兮，宜修妇道。不修妇道，乃贻羞于二老。有华匪玉，湟而不淄。白华匪兰，芬乃胜之。我撷白华，载咏载思。白华匪玉，质玉之令。白华匪兰，臭兰之净。我撷白华，载思载咏。"}