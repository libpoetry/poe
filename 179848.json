{"id":"179848","title":"挽张主簿·尝闻种德如种木","dynasty":"宋代","author":"李流谦","text":"尝闻种德如种木，百年培壅犹不足。君看牛羊践履行，岂有寸椽撑破屋。我方撮发访耆旧，已妆定国多阴德。昆峰荐璧渊出珠，天敕百灵介多福。后来源委谁导之，刊木濬川君有力。一官缚死不须说，天定胜人理则必。鵷鶵览辉下其庭，一举万里群鸟伏。我耕我获我其食，夸者流涎疑者夺。桃李荫繁春不留，琼瑰梦断月空白。煌煌貂冕侈殊渥，尚冀他时贲幽宅。死而不忘谁者是，呜呼公乎妥沈魄。"}