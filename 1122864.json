{"id":"1122864","title":"次信文早春韵","dynasty":"宋","author":"洪皓","text":"一星终后尚蹉跎，四壁如悬已化梭。方殢圣贤排旅闷，忽惊天地应人和。春风乍扇融冰雪，佛火初收散绮罗。遐想故园桃李下，旧蹊好在有谁过。丘壑幽怀日已蹉，宁论邻女戏投梭。干戈未戢贪修怨，玉帛还留误讲和。恩许养痾徒受粟，老来便静任张罗。春回又起江湖念，愿致山翁一叶过。"}