{"id":"496437","title":"六州歌头 吊诸葛","dynasty":"明","author":"杨慎","text":"伏龙高卧，三顾起隆中。割宇宙，分星宿，借江东。祝东风。端坐舌战徂公。激公瑾，连子敬，呼翼德，挥白羽，楚江红。乌韵惊飞，虎踞蚕丛地，炎焰重融。吞吴遗恨在，受诏永安宫。尽悴苍穹。鉴孤忠。念行营草出师表，心匪石，气凌虹。岁去志，年驰意，早成翁。目断咸潼。出五丈，屯千井，旗正正，鼓冬冬。天亡汉，将星陨，卯金终。巾帼食槽司马，生魄走、死垒遗弓。遣行人到此，千古气填胸。多少英雄。"}