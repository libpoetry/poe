{"id":"685390","title":"至日","dynasty":"明","author":"贝琼","text":"独客无家望转迷，山空木落气凄凄。愁催短发浑如鹤，病觉长身不称犀。书断蓟门天万里，禅经秦树雪千溪。何由去学神仙术，一鼎丹砂夜自泥。日上扶桑晓色红，闭门慵似杜陵翁。干戈送老甘人下，江海生春尚客中。雪尽南枝开大庾，天回北斗挂空同。试倾百斛芜城酒，未叹飘零两鬓蓬。"}