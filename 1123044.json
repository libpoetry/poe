{"id":"1123044","title":"酬诸同官见和三首","dynasty":"宋","author":"胡寅","text":"初看绿净已红稠，有艳无情不障羞。依倚铅华閒写镜，霏微风露早涵秋。虎溪香社应难入，玉井长梯未许游。同赋诸仙语皆妙，坐令芳色句中留。兰塘清暑瞰稀稠，早见排房结子羞。照水华灯宜独夜，薰香翠被欲争秋。潜珍不荐霓裳步，凝伫谁同汉女游。欲种此花须摘实，自怜踏藕漫淹留。莫道同时岸卉稠，背萱无态侧葵羞。金蓬未实犹韬日，玉节深藏更耐秋。肯把仙姿供鹭悦，故标高致待龟游。期君秀色莲峰似，终古名垂华岳留。"}