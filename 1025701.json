{"id":"1025701","title":"雪中从邢怀正乞酒","dynasty":"宋","author":"韩元吉","text":"櫑具高拄颊，风尘客长安。长安不宜客，岁暮仍苦寒。夜闻阴风喧，晓看雪漫漫。天公非恶剧，笑我貂裘单。坐令歌南山，白石空巑岏。正不妨我啸，凭高事遐观。四海同一云，更觉天地宽。平湖发远景，松竹如龙鸾。巉然两峰高，玉峙峨琼冠。缅怀邢公子，重城有家园。水石带林沼，幽亭厌云端。仙妆映疏梅，秀色若可餐。璇题散冰箸，晶盐贮牙盘。清歌出绝唱，笔閒走波澜。几欲泥君饮，持杯听幽兰。君家碧琳腴，到手无复残。正岂须羔儿，尚能追清欢。蹇驴不敢出，强作哦诗酸。诗成不能寐，起舞清夜阑。傥可致曲生，当筑白玉坛。"}