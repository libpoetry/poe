{"id":"1130957","title":"夜坐","dynasty":"宋","author":"韩淲","text":"经年仕吴会，风埃满书剑。迢迢秋夜长，静坐生百念。浮荣本何益，微禄已属餍。露气入窗寒，青灯散馀焰。吴山岁夜雨，巷深杂泥土。白发倚高楼，长吟自怀古。人人寻酒杯，处处亦歌舞。万事付灯檠，寒炉听更鼓。夜时对青灯，朝晨向红日。渴饮一杯汤，饥餐两器食。荣衰受荣衰，得失顺得失。一事到眼前，一事与擘画。不到眼前者，空思乱胸臆。非惟昏人神，且是长戚戚。吾今知此愆，念之戒勿失。"}