{"id":"844240","title":"古别离二首","dynasty":"清末民国初","author":"林朝崧","text":"不独河梁是别离，郁金堂外即天涯。桃花带露春灯见，柳叶含颦晓镜知。入梦雨云翻覆易，传书鱼雁往来迟。此身悔被琴心误，分定单栖欲恨谁！一炷盟香绣佛前，当时密誓致缠绵。竟成地上难收水，羞比泥中不染莲。迹辱魂惭空自怨，病多欢减有谁怜！愿将点点伤春泪，奉坠徐陵笔架边。"}