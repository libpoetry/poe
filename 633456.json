{"id":"633456","title":"禅山歌","dynasty":"明","author":"释今无","text":"珊瑚洲接沉香浦，乘潮直溯禅山坞。禅山六市日繁华，户排文锦家玛瑙。桑麻万井散鸡豚，竹苞箭茂相参伍。文犀翡翠杂明珰，连衢列肆何辉煌。击毂摩肩竞奔逐，憧憧杂沓尘纷芳。回环曲水映清泚，朱楼对峙如翱翔。西樵山抱芙蓉密，千红万绿争秋霜。黄木湾头梅欲白，寒香迢递连阡陌。夜市鲛人鬻绡归，朝烟估客乘槎泊。鳀海岚波十万重，虞泉日月双环黑。一从郊外事戎马，巢风穴雨愁家室。坐数鹏溟百二乡，缘仆其人皆裙虱。南海风光自太平，竹弦丝管争相鸣。雄籓柱壮欃枪远，朝阙台高碧汉清。今岁秋闱典特新，凤书馆阁来文臣。远甸文风愈兴起，隽拔髦士皆麒麟。太史春秋亦正富，翔龙威凤殊惊人。当年陆贾亦说客，宣布帝德犹未真。太史读书明国体，一觞一咏皆精神。越王城下嗟陈迹，粤女花田坐锦茵。手持金玉双笔管，随其道合能屈伸。牙樯閒作禅山游，禅山观者如山丘。未觉羽书生战垒，喜看天泽来龙洲。务使闾阎生景色，能令海国见风流。太史更能閒物外，禅机与我相唱詶。一路梅花密相送，磬声敲彻海门秋。"}