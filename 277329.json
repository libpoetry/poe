{"id":"277329","title":"网毬·客馆虽褊小","dynasty":"现代","author":"汪荣宝","text":"客馆虽褊小，形势颇弘敞。前林郁蓊薆，右野旷泱漭。比邻富隙地，行乐得宽壤。砥逾驰道平，辟拟射圃广。画局奕有罫，周阹猎张网。东西俨若序，甲乙书在榜。冉冉薰风至，曈曈朝曦上。俦侣稍已集，宾主各为党。入门气始振，临敌技愈痒。拱立如有疑，决起忽难象。暂绝笑语喧，微闻击触响。明月初入怀，大珠犹在掌。激若奔星流，瞥作飞电晃。一落且及跟，再跃仍过颡。贾馀数援桴，示暇一掉鞅。斗鸡相随旋，惊鸿自还往。十决宁知疲，百中竟无爽。弹雀亦何有，掇蝉差可仿。多谢逢门子，庶几痀偻丈。楚汉偶决胜，晋齐迭争长。质旁佐以史，居高立之两。纪录必有程，铨评信无枉。须臾一军惊，奚啻百城赏。拙手殊纷纭，裹头空扰攘。十击恒失九，俯拾不遑仰。欲逆目转迷，未挥腕已彊。萟成贵熟精，道胜资修养。习健验在今，观德闻畴曩。投壶礼意微，蹴鞠兵谋昉。凭轼傥有会，临风一长想。"}