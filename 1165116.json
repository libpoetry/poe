{"id":"1165116","title":"和吏部李侍郎见示秋夜望月忆诸侍郎之什其卒章有前后行之戏因命仆继作","dynasty":"唐","author":"张九龄","text":"清秋发高兴，凉月复闲宵。光逐露华满，情因水镜摇。同时亦所见，异路无相招。美景向空尽，欢言随事销。忽听金华作，诚如玉律调。南宫尚为后，东观何其辽。名数虽云隔，风期幸未遥。今来重馀论，怀此更终朝。"}