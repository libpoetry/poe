{"id":"815645","title":"出山留别","dynasty":"清","author":"袁绶","text":"别母牵衣感，随郎远宦情。白云千里隔，华发一时生。愿祝萱常茂，还期草并荣。蓬窗今夜梦，定绕石头城。弱弟心如一，相依又十年。长贫惯弹铗，小别亦传笺。菽水同商略，芸编莫弃捐。家声惧中落，盼尔继前贤。束发尤相契，同根姊妹花。卅年荣瘁判，几辈世情嗟。白水盟心迹，青云感岁华。春来宴桃李，应念落天涯。娇女初离膝，邗江白下分。温凉调乳褓，镫火伴辛勤。妇德宜相勖，夫怜想更殷。他时《遂初赋》，馌饷助耕耘。"}