{"id":"1144686","title":"次韵答邻友近况六首","dynasty":"宋末元初","author":"戴表元","text":"十百琅玕接屋山，麦花淡白菜花班。村园富贵谁消得，更看溪南墨牡丹。炊成日影三竿直，睡起溪流十尺高。懵懂不知何岁月，山风吹白镜中毛。祝鸡归后放牛初，小立溪梁看打鱼。渐喜村邻尽相识，向来朋旧却无书。剡源田舍谁能识，只此桃源有路通。草长岸漫渔堑北，月明人语纸槽东。三间瓦屋数弓园，旋学桑麻又一年。村酒沾唇频得酒，山歌出口即成篇。舍南舍北种田郎，唱得田歌曲曲长。莫学傍村游侠辈，茜红抹额臂擎苍。"}