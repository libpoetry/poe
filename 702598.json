{"id":"702598","title":"秋后戏柬吴中亲知二首","dynasty":"明","author":"程嘉燧","text":"莫论楚客易悲哀，况值经秋信始回。抱影不知江上住，连宵微觉浪声来。镜中白发千梳雪，屋里乌皮一寸埃。若问身心调伏否，相将都是不燃灰。虚舟早已逐萍蓬，环堵依然半亩宫。勋业不劳看镜里，生涯聊复闭门中。携来茗饮仍吴饷，隔绝人烟断楚风。譬是在家禅丈室，多时未与故交通。"}