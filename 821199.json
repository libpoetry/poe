{"id":"821199","title":"清波引 葆斋夫妇迎余至黑石街养疴，其所居在万竹间，境极幽邃","dynasty":"清末近现代初","author":"汪东","text":"冷风如剪。送幽径、落花几点。卧游程缓。笋舆带轻幰。卅里重回首，似度千岩深远。暮看童稚迎门，慰岑寂，两眉展。余生自遣。反招隐、谁为赋遍。故交心款。恨相见犹晚。茅柴任倾倒，不待园蔬供馔。笑指窗外千竿，对人青眼。"}