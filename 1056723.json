{"id":"1056723","title":"山中即事寄上知县宣德","dynasty":"宋","author":"吕南公","text":"一钱重丘山，斗粟轻粪土。昔闻丰年乐，今识丰年苦。东家米粒白如银，西家稻束大于鼓。再三入市又负归，慇勤减价无售主。刀机纵在屠伯瘦，杯勺长閒垆妇去。了无蹊径近甘肥，只有呻吟厌寒暑。相传城邑尚牢落，村野萧然安足数。鄙夫自分为儒生，坎壈薄佑来蚕耕。言章自昔枉用力，债簿几许能除名。连旬暴露颜面黑，弥月菜茹肠肚青。原田常恐不遇岁，及此遇矣当何成。昨日邻翁咨种播，相与竹下团团坐。共嗟衰暮值艰难，未觉丰登胜饥饿。望天窅邈叵致诘，得令贤明聊尔贺。不驰干隶扰租输，更秉公心悯盐课。何乡巨恶不手敛，有处宿奸皆胆破。且勿恤失得，且毋论福祸。但愿令尹住三年，钱重物轻犹可过。"}