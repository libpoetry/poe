{"id":"815350","title":"赋呈李制府","dynasty":"清","author":"赵翼","text":"忽随使节别江村，为扫闽南瘴雾昏。朝依重臣威海国，我惭高士入军门。笔无草檄新才思，刀有征蛮旧血痕。莫笑挂冠翻入幕，报师恩即报君恩。沧波一岛起蚍蜉，牵动东征万斛舟。盗薮故多陈吊眼，军咨何藉贾长头。扬帆风信催犀甲，传箭威声压蜃楼。谁道书生无胆力，也思摇笔杀狂酋。忍坚却聘卧江皋，知己生平不易遭。万里寒喧怀袖字，八驺临访驻郊旄。尚惭老秃难磨盾，敢说英雄在捉刀。凭仗临淮平贼早，归程要踏武夷高。"}