{"id":"543356","title":"古离别二首 其二","dynasty":"明","author":"胡应麟","text":"驱车出郭门，徘徊望都邑。念我平生亲，聚散何仓卒。白露涂中逵，清霜被原隰。惊飙动地起，黄叶无宁夕。羁禽怀故林，疲马倦行役。群雁西南翔，哀音正嘹呖。岂无盈尊酒，执手歧路侧。飞觞属华筵，行子相向立。别离在须臾，沈忧万端集。去去勿复论，红颜中道掷。"}