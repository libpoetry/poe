{"id":"713897","title":"长歌为玉龙子寿","dynasty":"明末清初","author":"屈大均","text":"蒲桃美酒金叵罗，银盘堆炙高嵯峨。请君酣饮当秋月，世上功名奈尔何。月出凉州雪海涌，琵琶羌笛閒相弄。卫霍鹰扬自有时，荆专狗盗终何用。我有纯钩一雌雄，三金吐焰芙蓉同。纷纷虎豹不足刺，出天入地如飙风。自从搀枪犯帝阙，四渎波翻天柱折。包胥恸哭无人闻，勾践深冤难自雪。因之游心八阵盘，奇正相生环无端。龙蛇变化在掌握，全师一掷非所安。狐裘蒙茸垂锦带，遨游东走邯郸外。倾家交结高阳徒，燕姬酒楼争摴蒱。千山杀气渔阳惨，五夜笳声大帐孤。逢君沙漠至，意气相欢呼。长兄张子房，小弟周亚夫。肝肠剖出如白日，太山一诺堪捐躯。岁月滔滔若流水，忽别江南数千里。天心不肯厌□孥，世态那能留国士。我如梅福弃妻子，蓬头垢面栖吴市。桃花春满会稽山，鼓棹南湖苍翠间。凭谁寄语鸱夷子，载取西施月下还。西施还兮一携手，逢君忽在胥山口。衣服犹沾马汗红，风流不减虬髯秀。莫嫌三十犹沉沦，夷门曾有抱关人。才似文渊不惜老，美如曲逆宁长贫。看花且乘青雀舫，朝斗且戴华阳巾。悬黎追琢始成器，豫章郁结方有神。天生我技能穿杨，时来三箭谁能当。汉贼繇来不两立，男儿岂必封侯王。瓶中况有丹砂在，只须功成便翱翔。"}