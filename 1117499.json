{"id":"1117499","title":"和通判王定国承议游竹西","dynasty":"宋","author":"邹浩","text":"流年忽忽又残春，策杖郊原肯厌频。往古来今何足校，閒花幽草自争新。旋开酒蚁成高会，共解名缰作逸民。随处怡然真有味，不须千里忆吴莼。一霎狂飙破晓阴，春光极目几千寻。会须胜事追莲社，更约幽人访竹林。渺渺平田涵白水，萧萧苍桧聒清音。郑虔才大犹遭骂，重愧持杯许脱簪。"}