{"id":"240608","title":"宿毗沙院诸友相送","dynasty":"宋代","author":"王灼","text":"出门风喧号，半道雨飘洒。行役已堪厌，投宿小兰若。葱笼林樾中，一径仅容马。古屋数十橼，佛事走村社。王赵两故人，清诗壁间写。读遍已曛黑，尚有相送者。见可逞雄辩，譊譊欲唇哆。伯威弄长笛，哀音振原野。子仁喜捷敏，德常号醇雅。来共一夕寒，樽酒肯屡把。明朝定西去，山路泥没踝。此地当迴首，想见烟苒惹。平生受性僻，所至徒侣寡。因诗记离忧，踟蹰孤灯下。"}