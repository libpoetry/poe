{"id":"695838","title":"宫人望幸词四首","dynasty":"明","author":"欧大任","text":"玉貌临风几欲仙，掌中歌舞为谁怜。自知不洒门前叶，只待羊车日似年。暗数佳期欲渡河，罗衣休问夜如何。汉宫恩泽如秋露，万岁枝头得最多。同时豹尾数相随，自许当熊亦不辞。红粉三千各秋色，独悬明月照蛾眉。碧落空歌去莫攀，彩云不散候龙颜。寄书为问西王母，更宴瑶池几日还。"}