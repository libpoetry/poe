{"id":"1145330","title":"享庙乐辞十八首 其十三 武德乐昭烈舞","dynasty":"隋","author":"无名氏","text":"天造草昧，时难纠纷。孰拯斯溺，靡救其焚。大人利见，纬武经文。顾指维极，吐吸风云。开天辟地，峻岳夷海。冥工掩迹，上德不宰。神心有应，龙化无待。义征九服，仁兵告凯。上平下成，靡或不宁。匪王伊帝，偶极崇灵。享亲则孝，洁祀惟诚。礼备乐序，肃赞神明。"}