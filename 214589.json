{"id":"214589","title":"偈颂·去年十月十七","dynasty":"宋代","author":"释普宁","text":"去年十月十七，被命来尸败席。陈逋弊积如山，中外仓库亦立。勉效佛在世时，持钵沿门求乞。不惮涉险登危，波波为众竭力。逗到四月十五，恰满六个月日。诸方禁足安居，双林岂容禁足。领众展转求贤，然后求已的实。心空及第归来，和这自己抛掷。更有一事告报，古圣言端语的。宁可热铁缠身，不受信心人衣。宁可鎔铅灌口，不受信心人食。吃饭忽咬著砂，一生参学事毕。若不量彼来处，水也难消一滴。且譊在什麽处，直待当来问弥勒。"}