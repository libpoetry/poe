{"id":"404925","title":"玉漏迟·丁未正月入春苦雨，芳讯都迟，触绪伤怀，孤怀谁托。适得企止先生新制，藉韵奉酬，不觉遂成凄唱也","dynasty":"近现代末当代初","author":"袁荣法","text":"雨丝笼晓院。檐梅半落，客情先倦。乍暖还寒，兀自饾饤春浅。都道烧灯过了，好偿却、莺花心愿。春若便。便将草木，霎时俱换。也知不算飘零，总废酒疏吟，镇难消遣。浪迹天涯，锦字未逢归传。谁卜青毡在否，漫赢得、乡心凌乱。愁正满。沉沉碧云天远。"}