{"id":"496487","title":"满江红 檃括潜夫词，忆李中溪种玉园梅","dynasty":"明","author":"杨慎","text":"角寂钟沈，清梦到、罗浮翠麓。种玉园中同醉处，暗香犹扑。月落参横增怅望，天寒日暮悲幽独。讶陇头、不寄一枝来，萦心曲。茅屋稳，辞金屋。藜烛焰，羞银烛。叹出尘风韵，背时妆束。争羡东邻姬傅粉，岂知空谷人如玉。问扬州、何逊有新诗，谁堪续。"}