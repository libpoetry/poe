{"id":"309381","title":"水龙吟·题史益珊喻庵图","dynasty":"现代","author":"赵尊岳","text":"幕天席地随宜，幼舆丘壑殊多事。商量去住，图书四壁，云山万里。芥纳为缘，茆留有约，个中高致。付倪迂墨妙，经营意匠，无言处，成心会。何必买山真隐。莽尘涯一椽堪寄。茜窗清课，银钩铁画，芝英花蕊。胸次悠然，梅林月影，濠梁鱼戏。伴茶烟禅榻，唯应弥勒，证参同契。"}