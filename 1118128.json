{"id":"1118128","title":"北窗即事二首","dynasty":"宋","author":"陆游","text":"衡茅随力葺幽居，扫地焚香乐有馀。分食时能下檐鹊，作洲常悔诳池鱼。游归又失相寻客，睡起重开未了书。袖手悠然便终日，不辞世俗笑迂疏。北窗最与懒相宜，世上纷纷了不知。露井甘寒初浚后，小山葱茜乍晴时。粗餐岂复须鲑菜，蓬户何曾设扊扅。幸有床头藤杖在，登临未遽叹吾衰。"}