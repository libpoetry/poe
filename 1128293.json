{"id":"1128293","title":"是游也得小松黄杨各四本植于公署之西窗戏作五绝呈邑令张寺丞","dynasty":"宋","author":"程颢","text":"中春时节百花明，何必繁弦列管声。借问近郊行乐地，潢溪山水照人清。心闲不为管弦乐，道胜岂因名利荣。莫谓冗官难自适，暇时还得肆游行。功名不是关心事，富贵由来自有天。任是榷酤亏课利，不过抽得俸中钱。有生得遇唐虞圣，为政仍逢守令贤。纵得无能闲主簿，嬉游不负艳阳天。狱讼已闻冤滞雪，田农还喜土膏匀。只应野叟犹相笑，不与溪山作主人。"}