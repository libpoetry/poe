{"id":"697485","title":"婺七贤诗 吕太史伯恭","dynasty":"明","author":"胡应麟","text":"于越称上游，婺实文献域。唐末何式微，宋南复中辟。太史虽儒宗，词华蔚天植。惜哉掩艺成，端居圣门籍。同甫真人豪，矫矫谢拘局。宁为跃冶金，肯作瓦全玉。四上阜陵书，十返紫阳牍。至今华川阳，英气贯岳渎。与正颇负奇，翩翩孝皇代。作吏弘风流，经国纪乡遂。世尊考亭疏，迄掩干城锐。细行诚足矜，大德岂终累。侍讲起胜国，举代推词场。高踪峙虞揭，遗躅开宋王。遂令婺女颠，光焰万丈长。惜哉骆刘绪，缅邈空梁唐。文肃兴闾阎，挥毫走当代。文事既渟泓，儒宗亦映带。毫濡瀫川涘，研涤浦阳濑。一传太史公，粘天决千派。金华本学薮，渊颖弥锵锵。潜心事大业，奋志游羲皇。一命讵足荣，千秋在文章。鸱鸢亦奚事，腐鼠矜鸾凰。元季多奇人，出语必惊众。山川纵吞吐，造物时簸弄。魂梦游玉楼，敲推入醋瓮。嗟彼龙豹姿，甘为鬼才用。"}