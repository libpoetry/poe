{"id":"740374","title":"题吴樵史就鸥阁","dynasty":"清","author":"汪仲鈖","text":"寥天漠漠风猎猎，我居硖中旬已浃。青衫白发笑逢君，芦苇夤缘意稠叠。三椽巧与市廛避，一榻凉多风露接。阁前看山山拥帘，阁里读书书满箧。游湍戏渚趣略同，泛宅浮家情敌惬。一线寒流且伴眠，四围翠影常闻唼。容颜五十未衰飒，景物东西恣收拾。索处自怜虽作赋，长贫乞米空书帖。周旋渔弟与樵兄，扶持山童并灶妾。定心纵断隔楼钟，照眼还开满林叶。瓢不空心酒细倾，屐无前齿苔争蹑。旅人地主两相忘，看君醉启丹砂颊。"}