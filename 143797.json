{"id":"143797","title":"沁园春·碧瓦霜融","dynasty":"宋代","author":"吴势卿","text":"碧瓦霜融，绣阁寒轻，春浮寿杯。羡华年七帙，人生稀有，新阳七日，天意安排。丹凤门开，黄麾仗立，此际应须召促回。人道是，却暂时绣斧，索笑盐梅。吁江假守非才。犹记得当时传庾台。算良机再会，抠衣来久，归鞭何速，祝寿方才。应与邦人，传为佳话，只为先生诞日来。明年看，是侬方九曲，公已三台。"}