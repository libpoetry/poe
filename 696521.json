{"id":"696521","title":"题蔡琰归汉图","dynasty":"明","author":"郑真","text":"玉颜没入左贤王，万里天高恨雪霜。名父不应儿失节，九泉羞杀蔡中郎。呜咽胡笳曲未终，秋风马上路匆匆。梦回暗忆恩情重，毡帐寒深雪满空。銮车处处看春花，又过陈留董祀家。不是戎王荒塞夜，夜深何事咽悲笳。历历风沙貌得真，两雏牵挽意逡巡。不知野店黄昏后，谁画当年断臂人。"}