{"id":"109666","title":"石州慢·月上疏帘","dynasty":"宋代","author":"胡松年","text":"月上疏帘，风射小窗，孤馆岑寂。一杯强洗愁怀，万里堪嗟行客。乱山无数，晚秋云物苍然，何如轻抹淮山碧。喜气拂征衣，作眉间黄色。役役。马头尘暗斜阳，陇首路回飞翼。梦里姑苏城外，钱塘江北。故人应念我，负吹帽佳时，同把金英摘。归路且加鞭，看梅花消息。"}