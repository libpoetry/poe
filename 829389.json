{"id":"829389","title":"九月以事至天津季湘苕雪治芗子安楚生八兄寥志二弟皆自京来会适逢九日就市楼小饮即别去途中感赋二首","dynasty":"清末近现代初","author":"陈曾寿","text":"悤悤北上止天津，不过西州拟未伦。岂料京人为异客，何堪门历注亡臣。相关岁晚馀亲友，一笑灯前孰幻真。草草杯盘作重九，天涯半日尚逢辰。回车念念盈眶泪，未解真为徐李哀。从掷千冤争一恸，已空旧梦可重来。天寒白雁江湖尽，秋老丹枫日夜催。未了馀青迷望眼，参天岱色只成灰。"}