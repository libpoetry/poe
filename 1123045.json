{"id":"1123045","title":"和信仲喜雨二首","dynasty":"宋","author":"胡寅","text":"云汉吁嗟堕杳冥，德音雷动走群灵。天心自契犠牲祷，田畯先闻黍稷馨。帘捲西山增爽气，水通南涧漫平汀。一篇可嗣东坡记，北榭今成喜雨亭。天公知我亦顽冥，不许山川借宠灵。何事民谣为膏泽，祇因君德荐明馨。楩楠未厌云迷谷，鸥鹭初便水满汀。试揽秋光澄北榭，千峰争翠岌岩亭。"}