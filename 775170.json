{"id":"775170","title":"田亩叹","dynasty":"清","author":"洪繻","text":"拮据置田亩，苟且充鹤餔。姑为口腹计，岂暇子孙图。视彼连阡陌，勺水与江湖。奈何丁官厄，向我开广途。横攘十亩地，顿减十斛租。五鹿逢与块，空对野人呼。昔人谋肥遁，日夕思莼鲈。我食犹被夺，况望千木奴。回头视野老，颜色惨更枯。负耒无田耕，思欲作亡逋。见说浊溪水，架有假铁桥。一溪溉万田，万户仰以饶。昨者洪潦生，桥梁被冲漂。铁路畏濡滞，遏水修泥橇。至今八堡浍，未有涓滴浇。秧针初插土，日中旋枯焦。况在夏秋交，大火似焚烧。沾体涂手足，叹息腹空枵。无以宽赋敛，岂复免征徭。田家及佃户，助长思揠苗。勺水不得濡，复欲徵水租。水租犹尚可，地租恶追呼。水租为公用，地租为国帑。厉行籍没法，不比偿宿逋。窃叹商鞅家，无此聚敛徒。丁户计口收，房屋亦征输。入市复算缗，锥末及锱珠。削朘将到骨，未止占剥肤。茫茫沧海桑，何日变膏腴。损失泣万家，我亩良区区。今人言避世，漫欲托渔樵。岂知山海间，无处可逍遥。环牢绝隙地，林壑惨不憀。斧斤及网罟，薮泽宁汝饶。区区数卷书，牖户亦萧条。惟我读书窗，生意草色摇。砚田废不耕，诗酒乐箪瓢。漱石枕流水，看山忘饥枵。盘桓五柳下，斗米未折腰。收穫望明春，歌啸过村桥。"}