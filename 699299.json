{"id":"699299","title":"匡山五咏 看松阁","dynasty":"明","author":"袁华","text":"匡山何崒峍，如拳突中心。万松列岩岫，天蟜蛟龙翔。若人抱贞节，眄柯日徜徉。微吟息高荫，燕坐弦清商。茅屋三四楹，萝翠友岚光。谡谡灵籁响，阴阴芳昼长。采花酿秫米，斸苓充糇粮。何殊陶贞白，结楼居华阳。英英白云飞，瀰漫被岩谷。倏若大瀛海，洪涛互起伏。好风来自东，流膏润山木。揽之不可得，卷舒一何速。危亭俯松抄，冥搜入遐瞩。灵物既深潜，阴渊寒气肃。有时出肤寸，海宇溥沾沃。终乘游帝乡，矫首谢尘俗。众山皆部娄，小亭立孱颜。仰观逼霄汉，俯视迷人寰。一勺沧溟水，数点瓯闽山。朝暾照涧谷，红紫何斓斑。兰荑茁石罅，鞠丛冒溪湾。芳林春夏交，好鸟声关关。醉骑黄鹄去，笑挟飞仙还。朗吟莱公句，高风谅能扳。层峦壁亭北，灵渊汇亭西。野芳新绿合，岩扉空翠迷。林深不见日，地迥惟闻鸡。草木气胶葛，六月流冰澌。达人逍遥游，散策凌丹梯。澄怀适野性，观物和天倪。易同醉侯讲，诗为应真题。急流能勇退，名与三高齐。崇冈积苍雪，罗立展屏幛。巘崿荦确中，芟夷得平旷。四顾何巍然，镵云开叠嶂。山如众星列，环拱皆北向。一亭据中心，势欲两相抗。天高氛翳消，春还淑气畅。激水流羽觞，鸣琴发清唱。俛仰宇宙间，览古兴慨忼。"}