{"id":"277947","title":"赋得林屋洞送归愚先生给假南还","dynasty":"清代","author":"李重华","text":"洞天窈窕藏金庭，诗翁选胜旧所经。烟销镜净落山骨，想见琼宫贝阙排岩扃。重寻阃奥入地底，行空浪激闻奔霆。芝英钟乳气沈积，变幻诡谲纷殊形。燃犀散耀扑仙鼠，搅扰万怪惑万灵。是时诗翁振策风泠泠，手挤丹壁搏翠屏。人言路断隔凡处，到此天穿地豁，双涌日月流光荧。三十六帝之外臣，倒冠落佩趋竛竮。灵威秘笈并传出，云是夏王缄鐍垂千龄。诗翁含笑受玉牒，愈使余豪剩墨罗华星。我今梦游杂醉醒，为救劖石作篆铭。峰巅缥缈聊复坐相待，迟我同乘倒影飞云軿。"}