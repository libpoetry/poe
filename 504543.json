{"id":"504543","title":"秋暮游橙尖下村居八韵简王彦璧","dynasty":"明","author":"李昱","text":"秋尽山行日未昏，萦纡林壑隐乾坤。径深黄叶疑无路，岸转清溪别有村。盘谷纵幽何足羡，辋川虽好未须论。过桥苔藓生岩罅，坐石萝藤挂树根。老妪蒸藜邀上客，阿翁剥枣引诸生。新茅盖处鸡啼屋，短杖敲时犬吠门。避地正须营草阁，逢人何用问桃源。不通姓字相宾主，愿子情亲作弟昆。"}