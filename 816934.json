{"id":"816934","title":"咏怀诗十首","dynasty":"清","author":"释敬安","text":"昔余慕灵异，南游经九疑。复泛蓬山舟，远游浮丘期。隆冬草木茂，朱华何葳蕤。湘灵拊瑶瑟，海若扬桂旗。仙人隔烟语，贻我琼树枝。云此最吉祥，佩之忘忧思。长跪谢仙人，此物非我宜。我本自在仙，一念落人间。人羊既更易，识性亦推迁。舍身复受身，来去如轮旋。白骨何峨峨，高于毗富山。已忍多生恸，乐土何由还。疾风扬波涛，起灭无端倪。波波相续流，宁复住斯须。嗟余久沉沦，泊然无止依。真源失湛寂，谁能鉴渊微。步出城西门，高坟何累累。年深坟土裂，白骨委蒿莱。坟傍哭者谁，云是白骨儿。生既为死泣，死亦待生悲。哀哉亿千劫，无有泪绝时。弱龄逢丧乱，田园逐萧条。坐为衣食故，豪门屈见招。顾无五斗禄，宁折壮士腰。拂衣谢城阙，高步淩风霄。金仙虽云远，灵鹫尚岧峣。超然方外游，永用泯尘劳。去岁展先茔，路栖桑树边。村老向我言，此桑齐汝年。汝父昔在时，耕此桑下田。人牛今无迹，兹意复谁怜。感此不能语，涕下如流泉。余生秉微尚，块独甘云栖。幽涂盛荆棘，兰蕙何离披。鸱鸮相叫啸，猿狖复鸣悲。真如既不变，万有徒纷驰。将舍有漏身，一饱豺虎饥。吾钦忍辱仙，运心仁且慈。手持如意珠，百劫行檀施。宏法亦已勤，六师谬见疑。冤亲普平等，焦芽同时滋。智果既圆成，永为天人师。少读高僧传，抗志希远公。澄神五峰表，灭影二林中。迟回虎溪月，缅想刘雷踪。斯人邈千载，莲漏犹未终。涔涔浔阳潮，汩汩恨何穷。我闻安养国，贤圣俱栖迟。讲堂极壮丽，行树相因依。湛湛七宝池，矫矫珍禽飞。金绳界道明，天乐随风移。衣食应念至，不假人力为。文殊既戾止，慈氏亦来仪。长揖三界苦，永绝四流悲。逝辞五浊世，金手引同归。"}