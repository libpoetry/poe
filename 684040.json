{"id":"684040","title":"五歌","dynasty":"明","author":"王世贞","text":"我所痛，在蓟门。青蝇蔽天白昼昏。苌弘之碧灵均魂。失不奉之偕九原。嵎曦荧荧回覆盆。安能照枯使复温。呜呼一歌兮乌鹊翻。使我万事惭生存。何况食肉复乘轩。我所悲，在泽州。惨淡一纸青天愁。乞身为母母不留，几欲掷身黄河流。升堂穗帷啼素秋。别时音徽今在否。呜呼二歌兮霜风遒。色难志养未尽酬。有颜敢从毛义游。我所钦，在绵竹。偏鬌明眸映空谷。峡涛栈云莽相属。奋欲从之路诘曲。倏忽万里难踪逐。飞书自天炯可读。呜呼三歌兮戛哀玉。篯铿七百叹局促。朝闻大道夕死足。我所思，华不注。美人读书未渠暮。陨壁湛珠黯非故。是时孤臣晋阳路。青灯夜闻鬼啼诉。痛无宝钩挂君墓。呜呼四歌兮逗秋雨。君今一语成万古。白头公卿纷可数。我所惜，在容城。弱弧奋欲除欃枪。词组触天天怒惊。狴犴血肉纷纵横。为君轻身破不平。君言汝身未可轻。呜呼五歌兮昼吞声。气塞万古长如生。彼竖父子五鼎烹。"}