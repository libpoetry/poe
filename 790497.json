{"id":"790497","title":"读陶靖节五柳先生传，五古集杜少陵句","dynasty":"清","author":"王家枢","text":"卜邻南山幽，青云动高兴。步屉过东篱，圃畦新雨润。青柳鉴前梢，独绕虚斋径。养拙蓬为户，决渠当断岸。千章夏木清，萧萧理体净。贫病固其常，万物附本性。性豪业嗜酒，洗杓开新酝。终焉托长啸，读书破万卷。有情且赋诗，诗律群公问。恨无抱瓮力，耕凿安时论。"}