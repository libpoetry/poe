{"id":"825215","title":"赠林赞虞侍郎","dynasty":"清末近现代初","author":"郑孝胥","text":"我朝二百年，未尝用闽士。闽人入军机，有之自公始。公虽负清望，峭直素难比。特擢由圣明，此外更何恃。孤立固甚危，诡随亦吾耻。愿先收人心，以此立宗旨。用人与行政，切忌犯不韪。但令识轻重，缓急差可倚。亦莫太矫激，徐徐布条理。朋党兆已萌，勿使祸再起。时艰至此极，任重宁足喜。连宵语月下，含意深无底。惟将忧国涕，珍重付江水。"}