{"id":"984270","title":"挽丞相忠定公","dynasty":"宋","author":"袁燮","text":"孝皇龙飞策多士，宗英第一天颜喜。力言万事实为原，要与邦家立基址。堂堂硕望耸中外，耿耿丹心贯终始。绍熙之末天步艰，忠臣义士肝胆寒。元枢扶日上黄道，指顾宗社磐石安。亿万生灵疑虑释，转移愁叹为欣欢。帝谓忠劳无与并，爰立作相专魁柄。大开公道延时髦，相与同心究民病。区分玉石殊薰莸，贤人得志憸人忧。不堪狂云巧妒月，何意积羽能沈舟。衡阳道上霜松劲，日色惨澹风飕飕。行路咨嗟泪相续，兴怀安靖恩难酬。皇情怆然思旧德，辨诬雪谤分白黑。诛锄元恶氛翳扫，昭揭殊勋鼎彝勒。由来物理屈必伸，况此柱石真伟人。莱公获谴死海上，至今勋绩摩苍旻。中兴赵李二人杰，亦复身后褒忠纯。嗟尔谗夫太无识，徒把巧言污硕德。正人摧折不妨荣，尔辈羞愧宁有极。蚤知此事悔难追，当年讵敢怀奸欺。我作此诗慰忠烈，因为人间息邪说。"}