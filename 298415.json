{"id":"298415","title":"曲游春·菜花","dynasty":"清代","author":"庄棫","text":"小院飞花尽，看一畦寒菜，争弄晴色。点染馀春，共水边藻荇，陇头麰麦。路转野棠隔，似刺绣、缕金交织。已遍开、万紫千红，休怪蝶衣无力。漫忆，沟塍溜碧，记匝地榆钱，忙到寒食。美景匆匆，任翻阶芍药，画栏烟幂。叱犊横箫笛，醉又醒、罗衫风逼。笑有人、绮阁深深，那会相识。"}