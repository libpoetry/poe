{"id":"698644","title":"舟行三首","dynasty":"明","author":"夏良胜","text":"轩冕维身丘壑怀，神交万里故人偕。秋风入棹思归路，夜雨连床忆小斋。几处樵歌惊耳聩，一声渔笛破心霾。仙舟却也无前誉，折角巾归笑满街。物色都收上笔尖，惊人句法俗人厌。云横水蘸天移棹，风泊花飞昼捲帘。暂息敢忘黄鸟知，浪游应惹白鸥嫌。归来小坐温残蠹，一夜悠悠过几签。朝野牢牢两系身，十年疏更一朝亲。交游自古能无别，张范于今又有人。风力摇摇江上柳，晴光漾漾水中蘋。相期何处梅花发，深夜寒檐再共巡。"}