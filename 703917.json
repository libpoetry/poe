{"id":"703917","title":"赠海丰何令君","dynasty":"明","author":"韩日缵","text":"凌云彩笔太峥嵘，万井弦歌播颂声。不见应刘誇吏迹，可曾卓鲁擅诗名。蛟龙溪畔行春地，甲子门前吊古情。防海不须烦尺组，五言君自有长城。曾从噩渚挹芳尘，频捧鱼椷自海滨。制锦化应移卉服，还珠恩已到鲛人。花明讼案凫还集，吏散琴堂鹤转亲。早晚治行徵第一，玺书伫看紫泥新。"}