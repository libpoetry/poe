{"id":"748796","title":"重安江","dynasty":"清","author":"孙鼎臣","text":"楚水壑洞庭，湘沅势争大。沅江莽西流，穷源奖州界。西望见凤山，突兀万古砦。兽蹄鸟迹间，混混凿一派。澹瀩凝不流，绝壁照石黛。繁星丽金沙，驳荦得文贝。根蟠水府深，岸陀断峡隘。长年色惨沮，板坼百舟坏。射工掠浮影，暗伏虺与虿。日月避其幽，昼夜云雨晦。中流夐回首，艰远念行迈。浩荡越乡心，崎岖五溪外。"}