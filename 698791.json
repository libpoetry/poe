{"id":"698791","title":"白纻歌四首","dynasty":"明","author":"徐祯卿","text":"三星烁烁花满堂。素腕盈盈出洞房。垂罗映縠耀明妆。皦若云中开月光。流情盼君君莫忘。停歌节舞进玉觞。愿君安坐夜未央。中庭桃枝连理倾。琼卮含霞玉醴盈。歌舞君前流目成。丝桐顺耳感人情。持觞把袂君不违。愿作梁间双燕飞。旨酒千壶列东厢。美人如花娇北堂，齐歌合舞圣世昌。愿得欢娱永未央。脂车秣马且踟蹰，百年之会忽须臾。东流之水西飞乌，今我不乐何为乎。炰琼膏，击素鲜。金弁峨峨宾四筵。赵瑟高张调蜀弦。长袖翩翩陵七盘。华歌妙舞及春妍。兰苕参差桃欲然。上天明明降醴泉。皇帝陛下寿万年。"}