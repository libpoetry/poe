{"id":"571792","title":"梦中题尊经阁醒后述之博笑","dynasty":"明","author":"袁宏道","text":"壮哉尊经阁，缥缈入烟雾。千山列鲁儒，拱揖不知数。俗竞形家言，两塔遥相顾。累土作尖峰，上有参天树。海阳多贾人，纤啬饶积聚。握算不十年，丰于大盈库。富也而可求，执鞭所忻慕。金口亲传宣，语在述而处。师与商孰贤，赐与回孰富。多少穷乌纱，皆被子曰误。"}