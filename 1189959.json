{"id":"1189959","title":"杂曲歌辞 西洲曲","dynasty":"唐","author":"温庭筠","text":"悠悠复悠悠，昨日下西洲。西洲风色好，遥见武昌楼。武昌何郁郁，侬家定无匹。小妇被流黄，登楼抚瑶瑟。朱弦繁复轻，素手直凄清。一弹三四解，掩抑似含情。南楼登且望，西江广复平。艇子摇两桨，催过石头城。门前乌臼树，惨澹天将曙。鹍鵊飞复还，郎随早帆去。回头语同伴，定复负情侬。去帆不安幅，作抵使西风。他日相寻索，莫作西洲客。西洲人不归，春草年年碧。"}