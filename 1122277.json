{"id":"1122277","title":"题西湖竹阁寺","dynasty":"宋","author":"姚勉","text":"入门才见万琅玕，便觉玲珑日影寒。峰势近环檐外立，湖光更好竹中看。烟霞古淡僧容瘦，风露清高鹤梦残。已占两亭凉坐足，再须登阁倚栏干。千古清风白乐天，昔时曾此饱谈禅。自从西阁无吟迹，惟有东坡嗣旧传。来往祇应湖上寺，听闻误说海中仙。我来再拜祠堂下，笑摘岩花荐井泉。"}