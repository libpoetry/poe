{"id":"980441","title":"三川诵杜老观水涨诗","dynasty":"宋","author":"晁说之","text":"平生少陵诗，佳处岂尽识。何敢窥意韵，尚且昧形迹。身到三川来，瞀瞀迷咫尺。连天穹谷句，忘饥三叹息。高高方若悬，下下仍如绩。扶上而削下，乃在吾行役。突然念此老，镕写不可极。意中无遗境，象外有馀力。后来群偷儿，蠹鱼恣口食。安知九鼎珍，宜尔终身瘠。此行敢告劳，顾影若有得。不见水涨时，两眼犹历历。"}