{"id":"198768","title":"寿邵阳唐倅·君不见大士化身兜率天","dynasty":"宋代","author":"廖行之","text":"君不见大士化身兜率天，地涌两足双金莲。光明照耀十方界，至今犹记周昭年。当年刹利西王国，才见薰风入炎日。菩提广转大法轮，普现宝身千百亿。即今应感湘江涯，一念甫为群生迷。诞弥犹是旧来日，尘世已觉心南移。宰官未向朝端去，暂作资阳大慈父。惟将四谛妙真来，一洗含灵愁叹苦。海近岂久淹王祥，沙堤指日催鸣璫。心华定力莫思议，福利四海为津梁。斯民正赖觉空觉，应世因缘讵能度。椿龄永劫未渠央，会看优昙几开落。"}