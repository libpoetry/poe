{"id":"797082","title":"水龙吟 题停琴待月图","dynasty":"清","author":"钱斐仲","text":"清秋院落初晴暮，烟散尽、天如洗。残蝉乍歇，暗蛩时度，月来犹未。文簟舒波，晶帘卷玉，安排焦尾。料纤阿幽独，姮娥淡□，尚迤逦、沧溟底。几曲阑干遍倚。漏沉沉、凉添秋袂。香吹老桂，露溥修竹，绛河垂地。佳茗徐斟，水沈细爇，素弦重理。正天风浩浩，银云栉栉，□冰轮起。"}