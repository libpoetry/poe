{"id":"1077300","title":"次韵俞祖仁寒翠亭翠字韵","dynasty":"宋","author":"李纲","text":"爱奇走山林，蜡屐穷幽閟。萧然岩壑趣，乃在经行内。缅怀谪仙人，名湖自张谓。至今郎官湖，邈与岘山对。我游古兰若，殿阁烟霞外。眷兹道傍亭，胜境久翳昩。洗开松竹林，寒色霭苍翠。戏题榜间名，笔墨聊自恣。时方春雨馀，涧水正横溃。泉声落亭前，散作珠点碎。景物岂殊昔，因之不遐弃。佳哉二三子，诗酒作文会。留连不忍去，吟哦薄昏晦。我咏诗中言，端有亭上味。"}