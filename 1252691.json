{"id":"1252691","title":"张仲举待制以京口海上口号见寄瑛以吴下时事答之五首","dynasty":"元末明初","author":"顾瑛","text":"白昼惊风海上号，水军三万尽乘涛。书生不解参军事，也向船头著战袍。冉冉长蛇汉水东，嘘成黑雾满虚空。腥风怪雨重阴底，化作黄虬不是龙。莫辨黄钟瓦缶声，且携斗酒听春莺。河西金盏新翻谱，汉语夷音唱满城。红绿油牌去复来，长身碧眼更䪹腮。口传催办军需事，一日能无一百回。和籴粮船去若飞，兼春带夏未曾归。用钱赠米该加七，纳户身悬百结衣。"}