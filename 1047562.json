{"id":"1047562","title":"和颖叔冲寂观","dynasty":"宋","author":"沈辽","text":"畴昔学轻举，衰龄恨未逢。慇勤寻福地，邂逅听山钟。陵阜规模古，烟霞气象浓。滆湖开左派，勾曲耸西峰。宫殿瞻黄皓，风期想赤松。区中诚久厌，物外或能容。落日窥三岛，阴云隔九重。蛟渊无往害，兔井识遗踪。遐企旌阳隐，旁邻函里封。翘心冥有感，稽首敢忘恭。幽士期相访，扁舟志未从。拳拳望仙境，尼父叹犹龙。"}