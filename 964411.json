{"id":"964411","title":"聚道斋","dynasty":"宋","author":"洪皓","text":"古人以道寓诸器，今人谓器与道异。不知器存道亦存，制器尚象皆其类。张公榜斋为聚道，古器仍居三代宝。鼎彝雕镂出神怪，篆籀文章资探讨。虬螭怒目肆攫拿，犀兕顿足纷交加。云雷华蘤靡不有，巧妙肯使毫釐差。词严义密见款识，传之万祀期不坠。仲淹著书非著论，侍郎独识先公意。见说侍郎才更优，牙签插架如邺侯。从来器宝待人宝，此器此人今罕俦。"}