{"id":"332193","title":"大酺·石林席上闻弦索","dynasty":"清代","author":"曹贞吉","text":"正酒船行，人声寂，好月如圭偷照。鹍鸡初入破，响风筝刀尺，麻姑手爪。银甲徐调，冰丝轻拨，啄木丁丁小鸟。空山无人处，任花开花落，洞天深窅。忽变作玉关，千群铁马，平沙衰草。吴侬歌缥缈。叹旧曲、谁似临川好。遮莫向、岐王筵上，崔九堂前，琵琶弹出伤心调。未抵繁弦巧，引蝶翅蜂须相恼。但羁客、青衫老。奈何频唤，顿减中年怀抱。鬓边明日白了。"}