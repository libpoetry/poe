{"id":"845579","title":"嘉祐七年四曲 其四 十二时","dynasty":"宋","author":"无名氏","text":"承平世，嘉祐壬寅。九月上旬辛。酒醪香旨，谷实丰珍。宗祀敞中宸。宾延上帝五方神。以严亲。诚心通杳杳，文物盛彬彬。金声玉色，和奏翕铿纯。荡无垠。天地一洪钧。明天子、至化深仁。一意奉精禋。感时怵惕，即事恭夤。用孝教斯民。多仪举，大恩沦。福来臻。清风动阊阖，皓气下天津。币诚玉腆，朱燎焜槱薪。积欢欣。皇历万斯春。"}