{"id":"704025","title":"送钱学士","dynasty":"明","author":"韩雍","text":"海珠尊酒惜分违，宦迹如君剩有辉。丹诏特增循吏秩，锦袍重拥谪仙归。舟横野渡明秋水，剑倚长天耀夕辉。圣主临轩念耆旧，调元行见入黄扉。漫嗟清世隐才能，自古名高造物憎。碧水丹山须暂乐，玉堂金马待重登。一杯朝雨伤摩诘，万里秋风送季膺。我欲从归归未得，海天长望起鲲鹏。"}