{"id":"743010","title":"盘龙松歌","dynasty":"清","author":"谢振定","text":"盘山万松无寸土，法藏一松更遒古。根蟠巨石破石腹，宛转游龙依卧虎。鳞甲参错护苔藓，亸地屈铁意伛偻。石幢支肘有神力，回枝突出折腰舞。自南自北性所便，纡余揖让相周旋。忽焉西向开华屏，苍髯低拂环翠亭。有时天风来谡谡，龙吟不似丝竹肉。传闻此树五百年，鄂公手植金刚坚。老僧辟地思剪伐，道人示梦得舍旃。老物信有鬼神护，不第拳曲全其天。有美斯爱爱斯传，作歌赞颂谁其镌。"}