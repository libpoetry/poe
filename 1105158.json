{"id":"1105158","title":"张道宗比部挽诗三首","dynasty":"宋","author":"文同","text":"学富词章妙，才高志力强。帝方知可用，官欲渐难量。始得西原使，才终右省郎。念公今止此，无语问苍苍。见说关西讣，危肠已似刀。抚膺成一恸，复魄遂三号。旧馆州名桂，新居里曰蒿。九泉休负恨，兰玉满儿曹。忆在南岐日，于今十二年。宦途聊邂逅，宾馆重留连。正喜谋黄峒，俄惊葬圃田。无由执行绋，徒尔泪如泉。"}