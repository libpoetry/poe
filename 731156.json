{"id":"731156","title":"固济尔巴图鲁璊绰尔图尽节诗","dynasty":"清","author":"弘历","text":"璊绰尔图者，索伦侍卫员。曾以血战功，因赐号旌贤。固济尔何谓，敢勇能摧坚。亦云其勇耳，大节乃炳然。兆惠定回城，驿章一一宣。云有玛穆特，被回虏去年。其人厄鲁特，随军厮役焉。将军遣侦骑，彼亦随往旃。忽被贼回遮，众寡敌实难。矢尽守空屋，奋突挥以拳。莫宁察战役，岱屯命亦捐。璊绰尔图在，伤重饮剑艰。猝被生缚去，至霍集占前。卓立唾贼骂，裂眦发冲冠。巴图鲁侍卫，岂惧尔狂㹪。天兵今少至，数万继进连。以千敌尔万，汝灭踵不旋。霍集占乃怒，持刀向颈剸。其达什策凌，同时遭系牵。霍集占忿詈，尔厄鲁特人。唇齿应相依，何受中国官？铁钩钩四肢，其死最可怜。是皆所亲见，饰语敢取愆。徒以无足数，旦夕命苟延。渠逃定回城，乃复得见天。兆惠闻此语，既悦继涕涟。悦以我有人，涕以己所遣。据实历详陈，痛泪不忍看。心与帅臣同，恩加宁惜骈。为齿睢阳张，为舌常山颜。古有今岂无，诗录其人传。"}