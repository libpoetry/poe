{"id":"211822","title":"酹江月/念奴娇·岁寒相命","dynasty":"宋代","author":"刘辰翁","text":"岁寒相命，算人间、除了梅花无物。窥宋三年又不是，草草东邻凿壁。偃蹇风前，沉吟竹外，直待天骄雪。白家人至，一枝横出终杰。寂寞小小疏篱，探花使断，知复何时发。北驿不来春又远，只向窗前埋灭。好在冰花，著些风筱，怎不清余发。补之去後，墨梅又有明月。"}