{"id":"737247","title":"同人中秋集陈寄斋宅","dynasty":"清","author":"查慎行","text":"南游我昨逢佳节，两度中秋瘴如墨。去年对酒洞庭湖，万顷平波铺练雪。电光一瞬等闲过，倏忽还家又今夕。良朋折柬邀共醉，怜我匆匆复行色。晚来微雨过城西，影落人衣月东出。明河一洗秋容净，海气天光较然划。街头无人市声敛，相国门前月尤白。门前看月堂上歌，白月红镫互相射。绣屏屈膝围娇面，赴节红牙夜深拍。沈沈箫管索索丝，微动梁尘堕犹涩。清商一线徐引去，桂树流飔叶初脱。此时中庭月停午，窈窕穿帘巧相觅。须臾腰鼓忽句阑，假面西凉群啧啧。欢场冷落年数久，对此翻令感萧瑟。却忆江湖载酒时，芦花深岸闻吹笛。故人颜色就归梦，羽短途长莽飞越。此来会合殆天幸，竿木逢场看跳掷。徵歌自笑胆气粗，起舞偏惊耳轮热。东南盘敦君眼见，供帐如云扫无迹。独留好景付我曹，莫向瑶台话尘陌。只愁客散月易斜，人事苍茫难料得。来年作客知何地，此地来年召何客，南枝栖鹊催五更，东野寒蛩号四壁。殷勤酹月还一杯，珍重清光照离别。"}