{"id":"374533","title":"贺新郎·何处相思水","dynasty":"清代","author":"蒋士铨","text":"何处相思水。桂林边、山城一角，伏波岩底。插笋牙樯分岸泊，漠漠汀唇沙觜。是送客、之图如此。作郡几人从此去，剪寒波、直到漓江尾。潞河景、颇相似。方千风度思量起，记曾见南昌香令，恺之堂里。十二年来人事改，感逝伤离而已。问司马、鬓丝馀几，榕树门东支手版，忆长安、梦绕零陵矣。题画者、共悲喜。"}