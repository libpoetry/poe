{"id":"659970","title":"咏泉为宋通政乃翁作","dynasty":"明","author":"谢迁","text":"钜野擅幽胜，源泉引庆长。卜居元世业，志道拟成章。酿秫延宾满，研朱点易忙。閒来时一酌，澹久日相忘。酒渴频濡吻，诗枯或润肠。濯缨尘灭迹，洗砚墨生香。桂籍多分?，芹宫剩采芳。谩为曾点咏，不作次公狂。归老真成逸，褒封荷宠光。承欢羡莱子，称寿寄霞觞。"}