{"id":"65714","title":"巨浸诗·庚午七月之初吉","dynasty":"元代","author":"吕诚","text":"庚午七月之初吉，断虹挟雨蔽西日。石尤声撼天为昏，飓母驱车走沙石。鲸跳鲲掷地轴翻，阳烁阴凝鬼神泣。银涛驾空山岳摧，转眼奔流浸扉壁。三江弥漫灭无口，孤城漭漭天一碧。衰年疲薾动兢畏，变貌斋心戒夕惕。忆昔前年大鱼入，三洲漂荡海水立。近者侧闻复罹此，海湾流尸头濈々。岸塌沙沉绝往来，塍断瀼深苗不实。呜呼！上天震怒岂无由，谁其尸之复谁诘？"}