{"id":"496433","title":"滇春好 寄李南夫、钱节夫、毛东镇","dynasty":"明","author":"杨慎","text":"滇春好，韶景媚游人。拾翠东郊风袅袅，采芳南浦水鳞鳞。能不忆滇春。滇春好，百卉让山茶。海上千株光照水，城西十里煖烘霞。能不忆滇花。滇春好，翠袖拂云和。雅淡梳妆堪入画，等闲言语胜听歌。能不忆滇娥。滇春好，最忆海边楼。渔火夜星明北渚，酒旗风影荡东流。早晚复同游。"}