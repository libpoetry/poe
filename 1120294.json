{"id":"1120294","title":"曾英发运干顷携二诗相过今复寄赠大篇且惠汉唐金石刻辄次前韵道谢","dynasty":"宋","author":"周必大","text":"君家奕叶播芳馨，室有图书暴两荣。诗什编成风雅颂，宝章临遍草真行。兴来文阵千军扫，醉后谈锋一座倾。已许春风来过我，从今日日听严程。屡空不拟论钱神，多病惟思对药臣。骤获断碑胜与缟，徐观妙语可书绅。起予字字兴三叹，集古骎骎访九垠。欲寄佳州选何物，折杨聊复和韶钧。"}