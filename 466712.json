{"id":"466712","title":"秋感四首步黄仲则都门秋思韵兼谢晦窗唤云","dynasty":"当代","author":"吴金水","text":"如林广厦势摩空，迢递宫墙映日红。天幻云峰千载共，风催商气九关通。高门惯见淮南犬，新路何须冀北骢。四十馀年闲岁月，侧身闹市作壶公。无边秋色冷燕京，回首浮生感慨并。对酒情怀狂阮籍，著书岁月老虞卿。梦中寥落孤鸿影，檐外飘萧乱叶声。难觅星槎泛河汉，升沉不必问君平。展卷无闻破柱雷，书馀退笔已成堆。难于盛世谈忧乐，且共清风赋去来。宝剑自须和血铸，散材不必倚云栽。胸中十万浣花锦，只为佳人作剪裁。鹪鹩随处可栖迟，斗室依然抱素丝。款段红尘时下客，蒹葭白露梦中诗。谁听梅韵连三弄，自写兰亭换一炊。却喜吟边鸥鹭友，云笺常代陇头枝。"}