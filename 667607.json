{"id":"667607","title":"闺情二首 其一","dynasty":"明","author":"王廷陈","text":"种木期息阴，结交期得心。与君初婚时，安坐调瑟琴。系我大秦珠，贻我玳瑁簪。携手同车游，徘徊步春林。俯拾并蒂华，仰听和鸣禽。折芳交赠持，言誓一何深。宁期被谗妒，弃我忽如沈。旷岁不一接，尘埃生锦衾。明月入空帷，中夜坐悲吟。发箧理故物，泪下谁能禁。故物犹光彩，故心人安在。畴知恩爱移，不俟颜色改。"}