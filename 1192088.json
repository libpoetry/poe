{"id":"1192088","title":"度自到洛中与乐天为文酒之会时时搆咏乐不可支则慨然共忆梦得而梦得亦分司至止欢惬可知因为联句","dynasty":"唐","author":"裴度","text":"成周文酒会，吾友胜邹枚。唯忆刘夫子，而今又到来。欲迎先倒屣，亦坐便倾杯。饮许伯伦右，诗推公干才。久曾聆郢唱，重喜上燕台。昼话墙阴转，宵欢斗柄回。新声还共听，故态复相咍。遇物皆先赏，从花半未开。起时乌帽侧，散处玉山颓。墨客喧东阁，文星犯上台。咏吟君称首，疏放我为魁。忆戴何劳访，留髡不用猜。奉觞承曲糵，落笔捧琼瑰。醉弁无妨侧，词锋不可摧。水轩看翡翠，石径践莓苔。童子能骑竹，佳人解咏梅。洛中三可矣，邺下七悠哉。自向风光急，不须弦管催。乐观鱼踊跃，闲爱鹤裴回。烟柳青凝黛，波萍绿拨醅。春榆初改火，律管又飞灰。红药多迟发，碧松宜乱栽。马嘶驼陌上，鹢泛凤城隈。色色时堪惜，些些病莫推。涸流寻轧轧，馀刃转恢恢。从此知心伏，无因敢自媒。室随亲客入，席许旧寮陪。逸兴嵇将阮，交情陈与雷。洪炉思哲匠，大厦要群材。他日登龙路，应知免曝鳃。"}