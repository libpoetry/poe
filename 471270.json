{"id":"471270","title":"观猎篇","dynasty":"明","author":"徐渭","text":"茅刀割水娇红茜，风偃寒梢卧长堰。青林疏树隔荒坟，白水茫茫看不见。将军本是北平豪，记得依稀身姓曹。怕向扬州作贵客，惯从下泽骤鸣镳。万里秋郊平似舸，千骑围中一是我。箭叫饿鸱，龙腾快马。趁鹿逐獐，解绦掣锁。耳后生风，鼻头出火。自来此州，杀贼不暇。皂雕气销，韩卢魄堕。昨见儒生，衣长履大。入揖令公，挥金不谢。抽笔制词，弯弓辄射。住释挟屠，刳牛食鲊。外枯中腴，无所不可。促骑请邀，徵徒出野。牵犬莫迟，见兔辄打。傥遇大兕，一发断髁。为先生寿，引满十斝。健儿跪领将军言，翻身上马去如烟。宝刀映日不足数，角巾受风真可怜。浅草平堤水痕聚，万蹄避水移家去。沙拥肥螯掠岸飞，丝牵小豸当空乳。汉将穷追路欲阑，胡家瓯脱避何难。今朝立马祁连上，不见匈奴一骑还。"}