{"id":"703317","title":"送胡绢庵郡丞赴秦中","dynasty":"明","author":"释今无","text":"黄河策马到潼关，却似梅花岭外还。一县政成留姓字，千秋交谊重人间。临岐道路迎红叶，济世风云起白山。西岳芙蓉多秘迹，好从方士授金丹。来暮歌声此际欢，王程深雪拥征鞍。搴帷坐见青山入，布政行看紫气团。月影秋河光更动，鸡鸣荒戍树尤寒。分明记得斯时节，他日还寻共倚阑。"}