{"id":"369081","title":"金缕曲·尺幅传心素","dynasty":"清代","author":"杨芳灿","text":"尺幅传心素。傍南枝、淋漓题遍，相思新句。慷慨短衣随玉帐，不道此行良苦。看挥洒、尽饶风趣。只我沈吟添别恨，黯销魂、细雨关山路。佳人远，碧云暮。飘零总怨前尘误。漫裁诗、嘲桃谑柳，赏心难遇。记否巡檐同索笑，雪北香南俊侣。空回首、旧游何处。甚日相携官阁畔，对疏花、重把凄凉诉。展瑶席，酌兰醑。"}