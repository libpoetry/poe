{"id":"350133","title":"西河·燕子矶览古","dynasty":"清代","author":"程颂万","text":"凭吊泪。矶头化作江水。金焦矗处海门孤，峭帆去矣。暮鸦回首石头城，南朝烟树如荠。黛和粉，芦共苇。江山此日孤寄。台城半截蒋山云，暗凋玉垒。降旗飐出美人魂，阑干遥指天际。江皋燕子并接翅。听军声、北府何似。打岸荒涛而已。问新亭痛哭，英雄有几。斜日楼头，人千里。"}