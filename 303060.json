{"id":"303060","title":"次韵寄答某","dynasty":"清代","author":"陈子升","text":"有怀秋色里，西望极乡关。人远三湘水，天开独秀山。图书森宪府，牙戟换仙班。儒行惟尊宋，诗名恰类颜。虞章披豸合，汉贝劳师颁。挥斥风云际，绥宁楚粤间。辕门邀七萃，妆阁侍双鬟。子月阳方进，臣年鬓未斑。建陵飞檄出，临武凯歌还。招隐承相念，衰迟敢浪攀。掞天雄笔丽，照日大旗殷。秖觉西江注，能浮钓艇閒。"}