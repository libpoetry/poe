{"id":"747389","title":"苦雨吟","dynasty":"清","author":"冯钺","text":"肝人之肉日不给，岂谓穹苍亦解泣。变作阴霾黯八荒，沈沈苦雨掣风急。堕井颓堤无处无，昔日高原今下隰。沈灶生蛙釜有鱼，百粤连旬俱饮湿。大风吹梦忽宵惊，万瓦争与排墙倾。子妇颠踣无户庭，得人无恙从屋鸣。陇头遗穟卧生耳，屋底秸珠长有尾。崩角吁天天不闻，百室劬劳今已矣。大江南北忽夏枯，河渴时还涓滴无。尺泽尽汇岭一隅，谁言大地同洪垆。"}