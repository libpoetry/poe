{"id":"691131","title":"绝句四首","dynasty":"明","author":"李兆先","text":"酒家高楼临水边，门前柳枝好系船。北人过来醉一晌，南人住此又经年。堤上茅房已可怜，中流无家更泊船。去住彼此两不顾，日落荒城生暝烟。行人折柳寄相思，又见春风换故枝。若问无情闲岁月，恰是新条未出时。秋来贾客泪沾巾，路草墙花各自春。莫向中流歌楚调，舟中多是赣州人。"}