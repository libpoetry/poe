{"id":"742084","title":"安庆谒余忠宣公墓","dynasty":"清","author":"龚景瀚","text":"石人挑动黄河岸，汝颍蕲黄先作乱。二十四郡无平原，守臣望风如鼠窜。谁欤健者忠宣公，孤城血战波涛中。江淮蔽障岂敢必，尺寸亦以完吾忠。清水塘边公死处，血化为磷香入土。墓门松柏风萧萧，行人泪滴秋江雨。同志惟闻泰与李，元室科名三人耳。?城何似石头城，千载宁为袁粲死。太仆当年最有名，可怜国史竟无成。寺僧真误乃公事，白发兴朝闻履声。"}