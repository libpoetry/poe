{"id":"203783","title":"乔松歌·华阳有乔松","dynasty":"宋代","author":"王迈","text":"华阳有乔松，直干千太强。盘根据厚土，劲直凌秋霜。不知种者谁，拱把由羲皇。不受秦人封，铁立心慨慷。下有青牛蹲，中有琥珀藏。长恐蛟龙姿，夜逐雷雨翔。我愿为胎仙，高风下相羊。共此清与高，保此坚与刚。共闻尧舜君，至治垂衣裳。玉帛交万国，朝觐开明堂。我愿为榱桷，翼松为栋梁。斩此冰雪根，绘画旋青黄。万古永不朽，长久天日光。"}