{"id":"711880","title":"赠别陈季长","dynasty":"明末清初","author":"陈恭尹","text":"白玉有美不自言，陈生虽讷何温温。天球大贝在高阁，见之使我惭轻薄。问君何来东海滨，蓬莱宫阙浮金银。峨冠仙人挟龙杖，高步绰约行青云。觞倾松花大笑起，挥手三招鲁连子。丈夫济世有苦心，安用辛勤求不死。回车万里趋南极，神州九点秋烟黑。离家有子正孩提，发白身长不相识。夜梦三山芳草春，挂帆辞我别愁新。重来肯料相见否，尹也东西南北人。"}