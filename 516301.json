{"id":"516301","title":"摩尼岭","dynasty":"明","author":"史谨","text":"昔闻摩尼岭，今次摩尼驿。自分天地来，险障西南域。山高日色冷，悲风惨松柏。人烟渺何处，我心恒戚戚。空畏豺虎飧，行人自相食。吁嗟微命存，苦被瘴疠袭。生者含疮痍，死者委荆棘。骨肉不相保，弃掷如瓦砾。眷兹飘零际，沈痛迫胸臆。去家日已远，前程杳难极。蔽体无完衣，充肠但梨栗。徘徊秋风前，倚剑三叹息。"}