{"id":"703657","title":"次韵答侯若孩太傅二首","dynasty":"明","author":"释函是","text":"海阔天空鸟不藏，孤城日暮怯微霜。烽烟暗锁千门柳，羽檄分驰万里骧。戎马十年肠亦冷，竹床二月梦先凉。一般桃李春开尽，今古云山漫度量。野寺孤村泣断燐，半生魂梦若为真。可怜按剑看投夜，始信寒岩独有春。沐雨栉风多载恨，锄云耕月一身贫。劳生扰扰同今昔，更莫长歌恸鬼神。"}