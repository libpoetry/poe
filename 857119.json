{"id":"857119","title":"龙兴双树","dynasty":"宋","author":"王令","text":"春城花草穷朱殷，俗儿趁走脚欲穿。闲来无悰喜自适，时到双树为奇观。庄如天官植幢盖，毅若壮士苍衣冠。老枝又芽忽并出，似欲并力擎青天。灵根深盘不可究，疑与地轴相拘挛。不知培栽竟谁手，而又始植为何年。行扪步绕不可问，但见茂色连云烟。东风牵人少游此，佛屋日日重门关。虽有大荫人不及，于此尤得志士怜。束蒿为楹樗为柱，居者略不忧其颠。乃令遗材抱美植，不得总载桷与椽。高堂倾攲未支柱，匠者日亦经其边。不思大干有强用，反以斧钝难其坚。吁今谁是爱材者，定知惜此双树篇。"}