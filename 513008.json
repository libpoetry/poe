{"id":"513008","title":"送薛尧卿漫游言登泰山谒孔林而迤?求仙海上","dynasty":"明","author":"沈周","text":"尧卿掉头狂且忙，结束东游如子长。拟将足迹试天下，三月已自储糇粮。出门长啸振林木，蒯缑短剑秋风凉。临岐调我老不及，登高健步如飞翔。岱宗未到已在眼，齐鲁指点青微茫。书生浩气久愤激，要倚日观攀扶桑。秦镌汉刻多漫漶，且莫苦苦求其章。东封何有许功德，文武未必能张皇。惜哉君行差较晚，烬后洒泪悲灵光。素王有道自六籍，固是不死之仙乡。羽人丹丘何足问，勿以汗漫穷荒唐。丈夫汲汲在事业，白发须臾成老苍。无人荐达自陈列，朝廷求贤正无方。颇闻北事近扰扰，毛锥未抵丈八鎗。边头合有班定远，天下岂无张子房。山东李白恃必用，莫自两生追所亡。不然归来且高卧，共吃饱饭歌陶唐。"}