{"id":"915205","title":"岁之二日欲游翟园以寒风而止","dynasty":"宋","author":"杨万里","text":"岁前问讯翟园梅，不知作么不肯开。岁后遣人访消息，春风一夜花都拆。老夫闻此喜欲癫，小儿终夕不成眠。南烹北果手自饤，漆櫑银瓶色相映。千骑朝来填戟门，双旌已复指梅园。东风无端动地起，横作清寒止游子。老夫孤闷搔白头，小儿劝翁翁勿愁。人言好事莫作意，雨妒风憎鬼神忌。欲游不必言，阻游不必计。从今只拣天色佳，走就梅花求一醉。"}