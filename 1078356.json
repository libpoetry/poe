{"id":"1078356","title":"许崧老赋三友篇以遗东林圭禅师余尝次韵和之未几余被命宣抚荆广崧老复以诗来曾未一岁间闻吴元中薨于柳崧老东归薨于虔余方罢帅事屏居长乐圭禅师自江西见过阅箧中得崧老二诗相与读之怆然因复追和其韵 其二 次群字韵长句","dynasty":"宋","author":"李纲","text":"转头良友死生分，独鹤如何不念群。慨想平生空洒涕，追吟佳句只看云。只鸡墓隧违徐志，群盗潢池尚楚氛。赖有幽人慰岑寂，此方教体在音闻。"}