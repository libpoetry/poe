{"id":"704947","title":"奉别黄碧川大参归番禺四首","dynasty":"明","author":"霍与瑕","text":"黯黯同云雨脚纤，正宜高阁涤新炎。忽惊天上雷霆迅，遂使人间聚散兼。谈虎每怜色独变，画蛇偏恨足多添。赐环应见皇恩重，试听啼乌午夜占。三年威惠遍洪纤，晋秩苍梧火正炎。岂谓狼胡蹄载跋，因之熊掌味难兼。关心忍听离歌苦，聚首深嗟别绪添。便欲与公同握粟，卜居寻向泰人占。昼绣飘飘罗带纤，暂于榕下避天炎。行藏用舍人难定，离合悲欢事每兼。墟市笼烟风致远，池塘过雨涨痕添。看馀鱼鸟秋光满，好玩羲爻变豹占。碧水湾湾树影纤，同堂真有弟兄炎。黄蕉丹荔香殊绝，沉李浮瓜味且兼。乡曲旧知牺酒共，社中新喜豸冠添。鸡声唤醒东山梦，早慰苍生安石占。"}