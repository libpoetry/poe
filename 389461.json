{"id":"389461","title":"南浦·次李肇卿司马韵留别","dynasty":"清代","author":"薛时雨","text":"鸿雪偶然留，證前因、抟沙争可常聚。琴剑一身轻，飘然去、长揖旧时鹓鹭。万缘是幻，泥人只有情难诉。酒怀诗趣。除付与，歌楼小红低谱。年来放浪烟波，惯托兴兰皋，搴芳蘅浦。吟草满江湖，伤心事、多在灞桥烟雨。春风杨柳，旗亭又到消魂处。停桡小住。听笛里阳关，涕零无语。"}