{"id":"1191063","title":"孟生诗","dynasty":"唐","author":"韩愈","text":"孟生江海士，古貌又古心。尝读古人书，谓言古犹今。作诗三百首，窅默咸池音。骑驴到京国，欲和熏风琴。岂识天子居，九重郁沈沈。一门百夫守，无籍不可寻。晶光荡相射，旗戟翩以森。迁延乍却走，惊怪靡自任。举头看白日，泣涕下沾襟。朅来游公卿，莫肯低华簪。谅非轩冕族，应对多差参。萍蓬风波急，桑榆日月侵。奈何从进士，此路转岖嵚。异质忌处群，孤芳难寄林。谁怜松桂性，竞爱桃李阴。朝悲辞树叶，夕感归巢禽。顾我多慷慨，穷檐时见临。清宵静相对，发白聆苦吟。采兰起幽念，眇然望东南。秦吴修且阻，两地无数金。我论徐方牧，好古天下钦。竹实凤所食，德馨神所歆。求观众丘小，必上泰山岑。求观众流细，必泛沧溟深。子其听我言，可以当所箴。既获则思返，无为久滞淫。卞和试三献，期子在秋砧。"}