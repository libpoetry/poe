{"id":"1062582","title":"次张邦式韵","dynasty":"宋","author":"谢逸","text":"君家剑气干牛斗，焰焰寒光半天倚。胡不长携西入秦，曳裾侯门飒珠履。奈何俛首桁杨间，手决大狱如倾水。不向南楼按歌舞，乃提健笔誇豪靡。独步诗坛数挑战，虽欲争锋吾老矣。晚来搜揽饥腹空，戏抱添丁玩岐嶷。苍头剥啄叩我门，急得长篇惊抚几。嗟予敢望幼度才，哦诗粗可玄晖比。紫囊成坏本来空，心悟香严聊尔尔。君如暂辍画眉手，我亦闭关防折齿。"}