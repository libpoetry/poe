{"id":"200759","title":"敬饯刘兴伯提干之官","dynasty":"宋代","author":"张榘","text":"平生子刘子，劲气横秋霜。不肯作短簿，海漘驾飞航。棱赠高颊观，碧眼须眉苍。莺花风月夜，锦绣颂肝肠。诸公盍推毂，置之白玉堂。筦库着此士，四海空茫茫。仆也客於浙，云阡凄故乡。退鷁岂坦率，瞽无预文章。乘除君晚泰，尚欲思激昂。年饥仅半菽，羞涩无酒浆。赆别祗此诗，君无诮凄凉。"}