{"id":"1246140","title":"普济寺用恭行巳上人韵","dynasty":"元末明初","author":"刘基","text":"偶从灵峰来，遂作双峰游。双峰何峨峨，俯映耶溪流。炎天正埃郁，欲往安所投。喜见农事成，粳稻满中丘。步入古寺门，信美无与俦。渌池对径路，水木自深幽。飞萝昌松柏，上有猿与候。登楼散烦热，坐挹山绸缪。更爱山下泉，泠泠泄阴沟。青苔閟脩竹，竟日凉风留。披轩眺西崖，焕若丹霞浮。神剑去安之，起望空斗牛。沉思终永夜，月白银潢秋。"}