{"id":"516318","title":"白帝城","dynasty":"明","author":"史谨","text":"孤城崭岩枕鱼复，四面皆山少平陆。白盐赤甲近相峙，下控荆蛮上巴蜀。赤符天子中兴时，乃是公孙子阳筑。跃马成都僭称帝，隗嚣虽附非心服。回首英雄草头露，城下瞿塘险如故。孔明八阵尚依然，千载犹疑鬼神护。经过半是南迁客，蹑磴扪萝览陈迹。不知何处是阳台，一片寒烟锁荆棘。落日空闻野猿啸，况乃无家百忧集。速宜沽酒向城沽，醉倚江楼看山色。"}