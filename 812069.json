{"id":"812069","title":"怜才","dynasty":"清","author":"孙原湘","text":"九州四海一倾城，独感怜才出至情。绛帖愿称诗弟子，红楼许拜女先生。隔帘遥授簪花格，立雪微闻咏絮声。佛意仙心多占却，最慈悲又最聪明。满楼明月满楼诗，独赏江东第一枝。书罢便誇王逸少，吟成定压沈佺期。擎荷尽有生怜意，浮麦终无见面时。空忍两行知己泪，碧桃花下雨如丝。"}