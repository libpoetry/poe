{"id":"743564","title":"家秋塍大令复以嘉庆元年九月与黄小松易武虚谷亿为嵩少伊阙之游寻碑选胜作图纪事其年十二月往求孙渊如星衍篆题其首明年五月以书抵余华亭官所求诗","dynasty":"清","author":"王芑孙","text":"生平济胜苦无具，僵卧瓮牖如蚕眠。九峰三泖衣带物，坐隔雾雨如天边。忽漫打门有题寄，龙门伊阙来吾前。吾家令尹老簦屩，部下山水雄且妍。脚靴手板了不困，能致二客宁非贤。高厓长谷势开阖，琼花瑶草光新鲜。昆都仑水黄界地，古陆浑火红烧天。奇怀正逐秋兴发，秣马径往联鞍鞯。仙扃森沈蓄灵閟，从傔包裹携椎毡。瓦棺篆鼎遍搜索，断钩蚀画争摹填。攸绪早存丘壑志，鲁直惯注虫鱼篇。洛下迦蓝补前记，嵩阳石刻增余编。伻来以图要著句，不远千里驰封笺。我无簿领自蹙缩，君宰紧剧翻清便。何须较量问才地，只论胸次区霄渊。侧闻秦蜀颇有事，羽书旁午从三川。楚氛沿江飞炮石，豫州错壤横戈鋋。虽经剿杀鸟兽散，尚尔团结蜂蚁缠。嗟余季为国殇哭，归魂血面爪透拳。三途太室古厄塞，公等那得心飘然。诗成火急遣来使，引领北望空云烟。"}