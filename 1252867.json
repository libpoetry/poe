{"id":"1252867","title":"感怀十首","dynasty":"元末明初","author":"王冕","text":"太极本一气，胡为两仪分？生生立名字，万汇遂纭纭。洪荒不足征，至精亦已沦。蓩莸茂佳景，葱茜争葐蒀。葐蒀漫渚泽，蒙茏冒兰荪。菲菲白日晚，飒飒秋霜繁。华滋竟萧条，芳情欲何言？蒙庄旷达士，鲁连倜傥生。不徼一时利，乃有千载名。雎泽务诡谲，仪秦尚纵横。反复弄小技，于道未为贞。圣贤久不作，余生复何营？赖有白鸥鸟，可与忘世情。写字不适俗，读书难疗饥。蘧蘧尘网中，遑遑欲可之？仁风霜原隰，草树发幽姿。群动正翕集，游云未来归。怀哉鹤上人，徘徊感良时。无以慰蹇劣，樽酒聊自怡。傍溪种篁竹，十年望成林。不图列货殖，愿布九夏阴。变化期为至，枝叶渐萧森。忽值桑田移，根苗竟沈沈。炙筠无事书，断节少赏音。东里已寂寞，空持岁寒心。槲衣山中人，短发披襟领。寸心雄万夫，片语重九鼎。不作好颜色，遂与世俗迥。始旦旭日明，默默有深省。上愧饭牛戚，下怀扪虱猛。乞慷复乞慷，照镜可怜影。高楼古明月，孤坐感凉夜。云胡远行客，不悟岁年迈。风暖百草芳，露冷众木瘵。天地岂无情？物色有荣谢。人生匪金石，焉得不朽坏？寄语茹芝翁，细故奚蒂荠。浮生失故业，穷岁无宁居。朝行汧陇间，暮止沧海隅。凄其风雨交，饥寒呆泥涂。寥寥太古怀，目击谁与俱？齐君不好瑟，嬴氏不爱儒。举世媚同尘，出类为疏迂。何如归去来？且作耕田夫。紫霞结重盖，五城十二楼。中有青眉仙，翠织鳞花裘。天浆饭玉稍，恣乐无停休。自谓能长生，可与造化游。悲风一何来？吹动人间秋。琼窗漱寒响，深闺起离愁。欲飞肘无羽，延颈望玄洲。玄洲不可到，始悔违前修。志士惜白日，愁多感夜长。夜长固无奈，况复重凄凉。昔我同心友，漂流在他乡。他乡各异俗，所习谅非常。道路阻且远，无由吐中肠。俯闻流水声，仰叹明月光。振衣风泠泠，矫首天茫茫。芳草拥幽翠，嘉树郁层阴。山光到窗户，禽鸟和好音。阅兹清景逾，古怀独沈吟。沈吟奚以为？摅情委鸣琴。"}