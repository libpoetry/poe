{"id":"797448","title":"贺新凉 秋燕","dynasty":"清","author":"钱湘","text":"犹是梁间语。记来时、绿波对掠，红帘双舞。阅历光阴香垒外，无限落花飞絮。又早被、凉秋催去。雨细风斜都别意，只依依、尚为缠红缕。重相见，定何许。茫茫云海无边路。闻乌衣、往来何处，是伊家住。一半年华抛客里，底事这般辛苦。且喜得、相随伴侣。差比人间离别少，便天涯地角长相聚。书付尔，莫传误。"}