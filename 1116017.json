{"id":"1116017","title":"偶成","dynasty":"宋","author":"杨简","text":"春入园林种种奇，化工施巧太精微。山禽说我胸中事，烟柳藏他物外机。既遣杏桃呈似了，又令蜂蝶近前飞。如何有眼无人见，只解西郊看落晖。脚踏和风步步春，石鱼楼上等閒人。兴来冲口都成句，老去游山不动尘。李白谁知他意思，桃红漏泄我精神。忽逢借问难酬对，只恐流莺说得真。"}