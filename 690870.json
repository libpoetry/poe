{"id":"690870","title":"杂感和集归来辞","dynasty":"明","author":"李之世","text":"东风吹百卉，枯条难再荣。良时一弃置，世路绝逢迎。迹与飘蓬逝，身将委羽轻。潸然中夜起，感叹若为情。戒楫拟浮海，巾车命仆夫。鸟还知倦翮，马老谢长途。强出官无效，思归园欲芜。独行何踽踽，背负一青壶。世法不相假，人情强作欢。鴳鹏均有适，大小等齐观。敝带犹堪惜，瓶居讵近安。清时有衡泌，何地不盘桓。藜杖不觉远，春光何处寻。听鸟清砭耳，窥泉空到心。山霭天开画，松风涧奏琴。官閒殊亦好，时不废登临。去去复去去，夷犹马不前。云心轻出岫，溪语恋鸣泉。涉世聊委命，将心难问天。生来不作计，负郭悔无田。渐还归闾里，于役未云休。来时数僮仆，经过认川邱。黎母山应远，陆公泉尚流。吾生亦幸矣，垂老海天游。久客人情厌，归踪那可留。山灵如惠我，川后幸安流。剑有冲星佩，槎疑贯月游。囊中无薏苡，忌者亦何求。三山虽已到，犹未遇安期。青鸟昨有信，停桡一问之。饮罢生黎酒，赓钱海外诗。行携水云去，持以赠相知。归马不用策，畏途难载奔。问程才海口，乡梦已江门。下榻陈诗卷，行游络酒樽。故人天外窅，时遣尺书存。未必归全得，谁云昨尽非。草应萦墨绶，荷欲制山衣。久阅宦情淡，忘言交谊微。一槎醉梦过，数摺健帆飞。"}