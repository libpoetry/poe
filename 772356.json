{"id":"772356","title":"梅伯言、马湘帆、汤海秋、王少鹤四农部，何子贞编修，陈颂南、苏赓堂、朱伯韩三侍御，叠次召余同亨甫为觞宴之乐。九月二十六日，复集蒹葭阁；盖丙申年入都，伯言、湘帆置酒处也。诸君各以诗文见赠，余行有日，辄成七律数章酬别 其五","dynasty":"清","author":"姚瑩","text":"诗尝避舍惟亨甫，天不馀才又海秋。剑气盘回霜在匣，冰怀朗照月当楼。但须于越寻吴耻，不用新亭泣楚囚。抵掌闻鸡曾共寝，别来惟独著浮邱。"}