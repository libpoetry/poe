{"id":"704010","title":"春日小酌和杜荀鹤雪韵","dynasty":"明","author":"韩雍","text":"塞外逢春春意生，江山风景最分明。半消残雪腾寒气，将泮流凘露水声。壮志肯教孤宠眷，菲才何以佐承平。人生嘉会从来少，莫厌尊前酒再行。自怜昏瞆度浮生，忽报春来觉渐明。雪压乱山秦塞影，风传刁斗戍楼声。每怀南国愁无限，未灭西戎恨不平。浅薄将何报明德，愿骑骢马谩巡行。"}