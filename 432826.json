{"id":"432826","title":"漆塘纪游四首 湖亭晚眺","dynasty":"近现代","author":"侯学愈","text":"烟树郁苍苍，孤亭易夕阳。荡胸秋水阔，极目暮云凉。黛色连军嶂，涛声撼石塘。此中容久坐，若为涤诗肠。风物遏残秋，波平野艇浮。两三人恰受，千万壑争流。渺渺蒹葭远，萧萧芦荻秋。自来还自去，能不愧闲鸥。一槛势凌空，窗开月正中。宵深闻犬吠，露重咽号虫。皓魄鉴人影，清谈迟鬼雄。归途吟兴逸，觅句对寒枫。鼓勇蹑层颠，拈花古佛前。上人今不作，杰阁故依然。雪浪半空叠，茶烟几缕圆。何当谢尘网，来此学逃禅。"}