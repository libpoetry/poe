{"id":"491537","title":"赠写真孙君德","dynasty":"明","author":"刘崧","text":"庐陵写真谁最良，昔有昌叔今孙郎。风流未觉前辈远，远有意气能专扬。家临官道青山下，白日垂帘绝潇洒。滩口频回使客舟，绿杨惯系行人马。人言精艺自有神，下笔可夺形容真。吾常按图究所貌，神爽岂是寻常人。清如春兰茁芳谷，润如秋波出寒玉。壮如泰华倚石桧，劲如筼筜濯霜竹。少年红颊桃花枝，老人白发春蚕丝。心同衡鉴见机颖，功与造化穷铢锱。吾家祖母年八帙，老父前年逾五十。当时写置慈寿堂，老稚来看动趋揖。喜君绝艺感君情，作歌赠君当远行。清朝奋志写褒鄂，会且见子趋承明。"}