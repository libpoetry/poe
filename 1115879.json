{"id":"1115879","title":"柳梢青 其五","dynasty":"宋","author":"杨无咎","text":"月转墙东。几枝寒影，一点香风。清不成眠，醉凭诗兴，起绕珍丛。平生只个情钟。渐老矣、无愁可供。最是难忘，倚楼人在，横笛声中。玉骨冰肌。为谁偏好，特地相宜。一段风流，广平休赋，和靖无诗。绮窗睡起春迟。困无力、菱花笑窥。嚼蕊吹香，眉心贴处，鬓畔簪时。为爱冰姿，画看不足，吟看不足。已恨春催，可堪风里，飞英相逐。只应自惜高标，似羞伴、妖红媚绿。藏白收香，放他桃李，漫山粗俗。水曲山傍。寒梢冷蕊，隐映修篁。细细吹香，疏疏沈影，恼断回肠。为伊驻马横塘。漫立尽、烟村夕阳。空袅吟鞭，几多诗句，不入思量。天付风流。相时宜称，著处清幽。雪月光中，烟溪影里，松竹梢头。却憎吹笛高楼。一夜里、教人鬓秋。不道明朝，半随风远，半逐波浮。屋角墙隅。占宽闲处，种两三株。月夕烟朝，影侵窗牖，香彻肌肤。群芳欲比何如。癯儒岂、膏粱共途。因事顺心，为花修史，从记中书。瑞鸭烟浓。晓来弦管，声在霜空。却退寒威，借回春色，满苑香风。几时人下瑶宫。记千载、今朝庆逢。满捧瑶觞，芝兰丛里，锦绣光中。江月轩中。拍堤新涨，绕院熏风。深注瑶觞，低歌金缕，声在晴空。新词尽索无穷。断酩酊、衰颜为红。愿得年年，繁枝子满，绿叶阴浓。灼灼红榴，垂垂绿柳，庭户清和。罗绮香中，十分春酒，几叠高歌。遐龄欲问如何。记平日、阴功数多。千载今朝，笑看池面，龟戏青荷。暴雨生凉。做成好梦，飞到伊行。几叶芭蕉，数竿修竹，人在南窗。傍人笑我恓惶。算除是、铁心石肠。一自别来，百般宜处，都入思量。"}