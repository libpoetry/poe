{"id":"722158","title":"庚午季秋六十有一岁生日作","dynasty":"明末清初","author":"屈大均","text":"婆娑膝下舞衣回，老子还童作少莱。尊母九旬颜并驻，烈皇三祀历重开。芝华总作西王养，萼绿全充侍女才。鸿鹄翩翩需羽翼，商颜莫使子房来。六十婴孩九十亲，殷勤阿母与长春。生儿幸匪神仙子，养老欢馀洁白身。朔雁偏知霜信早，凉蝉更得露华新。还迟四日方重九，且掇秋英满饮醇。年来益作古沉冥，亦学鲸鱼吸巨溟。地有醉乡留老大，天生酒德与仙灵。江城远映鱼云白，海阁高含蜃气青。童稚满前争上盏，二豪在侧似螟蛉。梦寐羲皇独旦人，弱年时已作遗民。先生何许知元亮，男子其谁是富春。初度只今忘甲子，嘉名在昔爱庚寅。楚丘方少多神智，未欲人称踰六旬。"}