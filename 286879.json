{"id":"286879","title":"应天长·题叶遐庵选词图，用屯田体","dynasty":"现代","author":"夏孙桐","text":"江关淹赋笔。正月照梅边，伴客横笛。一代风花，待付何人评骘。珧窗烟乍寂。话坛坫、鹭鸥分席。试记取，弦外音传，梦湘瑶瑟。作者几薪积。问柳思周情，了了心得。环燕谁憎，兰佩幽芬同袭。诗龛尘境隔。对淞岸、暮潮如雪。尊畔惜。鲈脍秋怀，目送南翼。"}