{"id":"1129910","title":"投赠张斗野","dynasty":"宋","author":"释善珍","text":"雪曲从来难赏音，无机古路绿苔深。骥寒远放雁为伴，鹤晚未归鸦满林。紫领宽袍笼袖醉，乌纱侧帽掉头吟。公侯多少身名灭，李杜光芒尚至今。曩岁怀忠扣帝阍，东游未久赦虞翻。流芳千载凛生气，拜赐九河湔泪痕。钓艇带烟飞鹭渚，辔驴冲雪早梅村。虽云冷淡穷生活，刺绣终胜倚市门。"}