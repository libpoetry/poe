{"id":"1114700","title":"游仙二首","dynasty":"宋","author":"李彭","text":"昔日汉公昉，畦瓜真人旁。试此尘外姿，持献分甘芳。神丹为之寿，千里还故乡。劾鼠得被具，妙处固难忘。云生五亩宅，鸡犬亦得将。应持八琼文，往酬九霞觞。江叟冥寂士，邈非刍豢流。悠然扬舲去，路穷仍曲讴。野笛三美罢，变徵荆卿愁。我怀乃昭旷，兴寄真沧洲。只应清夜鹤，时过缑山头。"}