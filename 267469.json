{"id":"267469","title":"渡江云·望苍虬不至，倚此致怀","dynasty":"现代","author":"朱祖谋","text":"春装喧远素，倚楼倦睫，雁外数南程。旧京花事减，去住无端，坐阅柳条青。催人怨鴂，背夜月、啼到无声。何计寻、白头料理，聚散隔年情。消凝。炉烟依恋，药裹流连，分萍蓬不定。浑未忘、延秋湖舸，话雨床灯。心魂老去须相守，办岁寒、尊酒平生。吟望苦，终期共惜伶俜。"}