{"id":"844480","title":"洞仙歌 七月六日泛舟虎邱，即事有作","dynasty":"清末民国初","author":"冒广生","text":"女坟湖畔，正万荷香绣。众里牵他暗携手。向曲阑干处，小立多时，浑不怕、心事旁人猜透。沈沈天欲雨，虎阜船回，刚是华镫上时候。一语最销魂，明日星河，有痴女騃牛僝僽。把密密银蕉教郎斟，问酒醒今宵，甚时来又。蘋波画桨，荡春魂无定。刬地杨花扑香径。听橹声摇过，斟酌桥西，蓦一阵、飞起鸳鸯红冷。天然图绘好，洛浦明珠，临水芙蕖倍娇靓。软语试商量，得作篙师，便犊鼻从伊都肯。又残照催人乍归船，早眉月弯环，前溪相等。"}