{"id":"1106409","title":"张德夫园亭八咏 其二 山堂","dynasty":"宋","author":"王炎","text":"四顾尽皋壤，此山何可无。翠岚侵户牖，瘦石出江湖。灵运谩著屐，宗文空画图。钓鳌真有力，移得一蓬壶。万个龙孙长，梢梢上半天。清风长满屋，苍玉总如椽。秀色到今日，深根凡几年。宜封管城子，濡首落云烟。闻道江村好，人家罨画中。持杯听欸乃，支策望空濛。日落收疏网，潮生系短篷。君尝询访否，恐有陆龟蒙。百尺云根老，斑斑长绿苔。幽寻穿䆗窱，远眺步崔嵬。地脉元无此，人心亦巧哉。千年湖底石，幻作小飞来。小凿苍苔破，潴为玉鉴平。最宜孤月浴，亦有白云行。须发尽堪烛，肺肝元自清。微风莫吹皱，虚静即生明。"}