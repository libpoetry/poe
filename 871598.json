{"id":"871598","title":"闻鹤叹","dynasty":"宋","author":"白玉蟾","text":"霜翎雪羽胭脂顶，玄裳翠距白玉颈。何年乘风下太清，芝田烟暝瑶池冷。天台山上玉京天，何似青天玉帝前。晓云黯淡但欲唳，夜月凄凉那得眠。君不见东海苍鱼浮吞舟，一朝失却风涛秋，陆地蝼蚁俱逆谋。又不见南山白虎啸裂石，一朝不得山林力，平原狸兔起图食。如彼茅圊蝇，不知天池翔大鹏。如彼布裈虱，不知白鸾舞空碧。世间炎凉相渭泾，是非宠辱无限情。彼鹤暂尔耳，自警聊自鸣。山灵更须勤爱护，忽然鼓翅翔四溟。上有昆台琪花红，下有蓬山芝草青。山头知音复能几，几人得如华与丁。那堪九霄去，人世无此声。"}