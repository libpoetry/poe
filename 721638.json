{"id":"721638","title":"福禄咫尺边界停车怅望有作","dynasty":"明末清初","author":"屈大均","text":"水族随潮至，居人捕蟹多。客愁消七箸，乡梦畏关河。树作长边界，风呜小港波。萧萧一茅宇，双泪滴蛮歌。万里干戈路，间关真可怜。心从天北死，眼向日南穿。杨仆楼船在，唐蒙策略传。牂柯春水涨，直至石门边。未夕茅茨宿，临溪置一床。海鲜沙白美，山果木威香。妇子朝成市，牛羊晚入庄。风前一偃卧，亦足傲羲皇。雨急不成瀑，林高知有山。拨花寻径口，攀竹上天关。儿女穿黎锦，生涯鬻白鹇。晚来飞騕马，投宿有欢颜。狼水惟蓬远，徭山是白梅。妻孥多射猎，虎豹少蒿莱。风俗歌村好，烟光伏峒开。乱峰盘鸟道，行客意迟回。"}