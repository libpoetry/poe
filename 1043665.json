{"id":"1043665","title":"冯当世生日 其二","dynasty":"宋","author":"刘攽","text":"阳月方开旦，商行接素秋。声华临盛际，勋业动前修。旧物诗兼礼，公望砺与舟。谏行扶庙算，威克弊邦雠。翻欲危晁氏，皆能苦绛侯。孤城虽莫可，具美亦谁侜。北关虚前事，南冠记昔游。客惟论药饵，书不号穷愁。迥有閒中趣，高于物外求。宾朋依白傅，润泽借裴休。跂也身方族，时哉岁欲遒。愁无缩地术，赖有置书邮。理楫王猷拙，称觞小陆优。倾心日夜急，滚滚大江流。"}