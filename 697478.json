{"id":"697478","title":"送林贞耀藩参之岭南","dynasty":"明","author":"胡应麟","text":"晨餐怅不御，飞龙在河梁。驾言奉王命，千骑巡东方。材官负旌节，组练纷路傍。还州震华鼓，里闬烂生光。伟哉图南鹏，八翼顺风翔。把袂即修途，行行涉炎荒。岂无临歧戚，执手互徬徨。与子异形骸，去住安得双。丈夫志万里，六合如帷房。勉哉策高足，铜柱流芬芳。大荒极东南，山川莽回互。四百罗浮峰，参差矗云雾。关河信纡郁，人文亦横骛。阛阓连城壁，吹嘘竞相慕。兴言适远塞，甘棠夹广路。猗与振大雅，始兴并风度。落帆炎海陬，舍筏曹溪渡。勾漏饶丹砂，行歌白日暮。绝域宁久淹，金茎湛仙露。万仞飞云巅，帝阍会平步。"}