{"id":"855064","title":"属者观池槛清明泉激石立芦丛交碧文禽并绚翛然发湖山之远态无辇毂之浮埃杜子美云朱门之泥涂士子不见其泥涂良非是也","dynasty":"宋","author":"毛滂","text":"图书多似道家山，池槛清虚不绮纨。万壑春藏三石秀，五湖秋入两芦寒。冰泉喷激珠成贯，绣羽沉浮花作团。谁伴玉皇香案吏，光风霁月在阑干。"}