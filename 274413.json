{"id":"274413","title":"满庭芳·立秋期近，而炎威愈虐，作此祓之。寄远人","dynasty":"现代","author":"汪东","text":"树隐鸣蝉，花栖残蝶，小庭长日清寥。宴眠初起，风阵芰荷摇。休羡南皮乐事，瓜果彻、渐近凉宵。凭阑指，烟澄雾敛，星海未成桥。回思天上伴，飞琼萼绿，无处招邀。只采莲泾畔，遗迹偏饶。怅望鸱夷一舸，五湖去、别载娇娆。秋期忆，归潮有信，千里莫辞遥。"}