{"id":"145228","title":"道狭踟蹰行","dynasty":"宋代","author":"释文珦","text":"道狭难并车，相逢苦踟蹰。踟蹰将何念，所念在康衢。康衢平如砥，八达无斜迂。君子之所履，所履常虚邪。折旋应规矩，永矢无越逾。有时亦壅底，久之还廓如。狭道殊径捷，小人所争趋。夙夜不遑止，草露多沾濡。势利迭相颂，旋踵成迁渝。迷眩不知返，逝将致沦胥。康衢吾所遵，狭道吾所吁。遄车返山林，守一以自娱。大道既凋丧，安能复区区。"}