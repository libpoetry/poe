{"id":"1125270","title":"留春令","dynasty":"宋","author":"晏几道","text":"画屏天畔，梦回依约，十洲云水。手捻红笺寄人书，写无限、伤春事。别浦高楼曾漫倚，对江南千里。楼下分流水声中，有当日、凭高泪。采莲舟上，夜来陡觉，十分秋意。懊恼寒花暂时香，与情浅、人相似。玉蕊歌清招晚醉，恋小桥风细。水湿红裙酒初消，又记得、南溪事。海棠风横，醉中吹落，香红强半。小粉多情怨花飞，仔细把、残香看。一抹浓檀秋水畔，缕金衣新换。鹦鹉杯深艳歌迟，更莫放、人肠断。"}