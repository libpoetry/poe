{"id":"979579","title":"淮壖","dynasty":"宋","author":"晁补之","text":"淮壖日没风卷沙，黄昏飞雪如落花。孤舟有客寒不饮，攲枕关篷夜忆家。雪飞篷底洒我额，篷隙虚明来晓色。纸屏布被风飕飕，惊起开篷满船白。船头雪重折黄芦，下有宿雁惊相呼。天寒四野无行客，冻卧孤舟愁盗贼。厌闻淮浪打船声，原上风号天正黑。土膏已动春阳来，安得长风扫雾开。豁然天外见白日，为君挂席凌清淮。"}