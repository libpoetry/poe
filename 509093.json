{"id":"509093","title":"六月十三日德兴道中苦热小憩林下偶成","dynasty":"明","author":"韩雍","text":"高堂广厦六月寒，我虽逸居忧素餐。炎风烈日道路难，我虽驱驰心始安。却怜仆夫力已殚，流浆满背何曾乾。马头红尘滚雕鞍，四蹄汗血尤汎澜。使我目睹心悲酸，停车解辔聊盘桓。九州无人服冰丸，苍生多少颜无欢。我欲大布云阴宽，吁嗟不能生羽翰。"}