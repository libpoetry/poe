{"id":"136315","title":"青华吟·罗浮山中春昼长","dynasty":"宋代","author":"白玉蟾","text":"罗浮山中春昼长，风吹兰花满面香。博山香断一欹枕，飞神直到玉帝旁。火铃将军同直舍，忽觉羽衣惊羽驾。三千神女笑回眸，整裾端简龙墀下。奏言臣昔因饕酒，醉堕红尘如此久。袖藏一卷玉雷书，进前再拜重稽首。今朝天开九虎关，乃将见帝玉鍊颜。令臣奏毕速回首，下界一去思帝难。此时侍仙小黄散，手执金书贴玉版。精神缥缈素光中，不觉琼文照心眼。於中最妙何所言，青霞命下龙台昏。脚拨南辰开地脉，掌翻北斗透天门。香烟未灭乌云走，风驱火猪逐铁狗。紫童飞出碧霄中，剑光只见雷声吼。梦回无人可与言，一啸天地阴晴分。"}