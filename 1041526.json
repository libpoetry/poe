{"id":"1041526","title":"依韵和永叔即席送择之出守陜府","dynasty":"宋","author":"刘敞","text":"骊驹在门且勿喧，主人留客姑进酒。一时转盼巳陈迹，千里相望更何有。祖侯声名二十年，天下英豪共奔走。谁云白发寄郎曹，更喜朱轓入吾手。扬雄天禄就寂寞，召伯甘棠变枯朽。乃知人事不如意，自古十常有八九。男儿何曾计出处，时运由来有奇偶。莫嫌青云晚著鞭，会取黄金大如斗。君能食饮和天倪，馀事无可付庄叟。"}