{"id":"695294","title":"方伯孙先生居宪长时论荐官迁国子博士代书奉谢四首","dynasty":"明","author":"林光","text":"白首青天总不疑，片言飞奏感明时。先生远过臧文仲，贱子何如柳士师。丹汞铁顽归点化，阳春物育本无私。他年进学追韩解，肯解饥寒负所知。骨相非侯我不疑，钓台来伴未多时。明扬误入贤臣疏，迂拙犹惭僻郡师。恩旨有情迁职业，篇诗无路达吾私。铜瓶笑汲严滩水，更插梅花献所知。残山剩水老无疑，未识先生已识时。知己最难逢此日，暮年何处觅吾师。云龙上下欢相逐，茅茹牵连岂自私。祇恐乌龙山笑我，括囊那得有人知。忠诚为国果无疑，有位其如更有时。名器显传三世业，人龙何止一方师。神雷鼓舞风皆动，甘雨沾濡物自私。误检衰残归药笼，了无伎俩答公知。"}