{"id":"920340","title":"送任伋通判黄州兼寄其兄孜","dynasty":"宋","author":"苏轼","text":"吾州之豪任公子，少年盛壮日千里。无媒自进谁识之，有才不用今老矣。别来十年学不厌，读破万卷诗愈美。黄州小郡夹溪谷，茅屋数家依竹苇。知命无忧子何病，见贤不荐谁当耻。平泉老令更可悲，六十青衫贫欲死。桐乡遗老至今泣，颍川大姓谁能箠。因君寄声问消息，莫对黄鹞矜爪觜。"}