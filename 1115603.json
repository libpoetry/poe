{"id":"1115603","title":"和段季承左藏惠四绝句","dynasty":"宋","author":"杨万里","text":"个个诗家各筑坛，一家横割一江山。祇知轻薄唐将晚，更解攀翻晋以还。遮莫蟠胸书似山，更饶落笔语如泉。阴何绝倒无人怨，却怨渠侬秘不传。道是诗坛万丈高，端能办却一生劳。阿谁不识珠将玉，若个关渠风更骚。四诗赠我尽新奇，万象从君听指麾。流水落花春寂寞，小风淡日燕差池。"}