{"id":"431711","title":"鹧鸪天  辛丑除夕","dynasty":"近现代","author":"刘凤梧","text":"声震邻村腊鼓挝，深山今又易年华。围炉共向棚柴火，守岁聊烹谷雨茶。羞画虎，漫涂鸦，桃符新换几人家。竹因雪重多垂首，梅怯春寒未著花。爆竹声中一岁残，合家儿女喜团圞。屠苏酒饮浑忘醉，险韵诗成恐未安。憎世网，误儒冠，归田买犊学耕难。梦醒蕉鹿应含笑，裘敝金貂可奈寒。"}