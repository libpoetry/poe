{"id":"1053554","title":"与田承君宗丞话旧","dynasty":"宋","author":"释道潜","text":"赤日下西谷，松门敛馀晖。萧萧征马鸣，客子来者谁。故人田子方，六月并州归。崎岖千里道，问子来何为。君命不俟驾，讵敢辞炎曦。禅庭梵呗歇，软语同逶迤。梧桐挂凉月，清润含裳衣。人生实萍梗，同附一渺瀰。惊风或暂先，波定还相依。昔我在南兖，识君英妙时。轩轩勇气节，凛凛如熊罴。声名固已早，时命殊淹迟。今兹向魏阙，骥足将腾夷。圣君隆至治，谏诤求瑕玼。尝闻至人语，子可补拾遗。一言开尧聪，四海风俗移。无为外重失，蹇谔当自持。赠言古者事，吾岂忘前规。"}