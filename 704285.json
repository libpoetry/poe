{"id":"704285","title":"南庄八景为孙封君题八首 白云洞口","dynasty":"明","author":"潘希曾","text":"深洞回尘鞅，閒云锁石扉。采芝从此入，愁湿薜萝衣。地脉回沧海，源头泻碧山。滔滔长此水，谁解洗尘颜。久羡流觞事，重寻曲水湄。山灵应有约，岁岁好花时。不快红尘涴，高峰独杖藜。怪来衫袖冷，空翠落袍绨。山泉清可爱，绝顶日淙淙。一派已奇甚，飞来况复双。小桥横断涧，扶醉往来轻。日暮不归去，临流弄月明。地偏邻古寺，僧过偶相逢。未了无生话，深林咽暮钟。千载欧翁醉，遗文亦壮哉。几经亭下路，留读憩阶苔。"}