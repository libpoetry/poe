{"id":"621478","title":"赠黄逢永","dynasty":"明","author":"欧主遇","text":"每经益寿佩萸枝，上客看花对咏诗。公望公才推国士，不臣不友是吾师。弓旌小试雕虫技，皮骨劳生海鹤姿。七有不堪从懒性，六陈太息恨明时。家风早锡难兄誉，文苑多题幼妇词。传乘浙闽赢选胜，去官荆楚鲜馀资。壁藏书在重垂业，围困琴鸣且乐饥。好是孤居同养拙，百年盟定齿参差。"}