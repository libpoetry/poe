{"id":"700946","title":"浮邱社怀赵太史","dynasty":"明","author":"梁绍裘","text":"浮邱真境久堙芜，古径重开蒋大夫。楼挹山光临睥睨，窗含灵气接虚无。中朝大雅风流远，千载高贤胜事俱。遂使至尊劳顾问，忍分廊庙与江湖。白社孤楼引望频，于今学士掌丝纶。洞云尚带宫袍色，峰日犹悬馆阁春。鹤驭飙轮仙客迥，銮坡天阙帝臣亲。江南处处多芳树，得似甘棠覆缙绅。"}