{"id":"205990","title":"东嘉倦雨遣兴有怀浙右兄弟二十韵","dynasty":"宋代","author":"李洪","text":"南国地卑湿，兼旬雨不停。气昏江练白，云蔽石崖青。倦听涔涔霤，全遮渺渺汀。柳低齐户牖，竹密亚窗棂。坏壁蜗成字，衡门犬守扃。莓苔侵座榻，鸟雀聚寒厅，欹卧淮南枕，淋漓座右铭。向空书咄咄，搔首叹星星。乳燕穿帘入，子规和恨听。消忧须酒圣，破睡问茶经。异俗徒鸡卜，乡书赖鹊灵。蒪羹怀笠泽，鹤唳忆华亭。旅梦惊蝴蝶，原情念鹡鸰。弹冠即台阁，通籍在朝廷。徼福成虚诞，忘机契杳冥。蛙喧私鼓吹，蚊斗幻雷霆。药裹开空笼，山泉汲小瓶。研蜍临古蠒，香篆读黄庭。林屋连苍弁，松恨长茯苓。江湖长在眼，何日遂在眼，何日遂扬舲。"}