{"id":"829075","title":"金台（三十二首选三）","dynasty":"清末近现代初","author":"朱青长","text":"破柳荒榛噪暮鸦，寒灰尸气召群邪。昂头说国三千辈，奋舌谈兵五十家。江外我同鸥最好，天边微剩月无瑕。金沙走海澄清少，闻说黄流更可嗟。燕台吴会十经秋，雨舫烟灯处处留。金殿升贤天子黜，绿林为贼丐儿羞。且分峨岳当窗眼，并取嵩高作枕头。得此仅堪梅鹤住，鬼车龙血听悠悠。新华门柳绿毵毵，南鸟哑哑北燕喃。灭世勋猷裁五帝，夷殷鸡犬笑三监。平成戈马争戎首，破碎伊周让阁衔。秋水读完庄子笑，而今方信有生黬。"}