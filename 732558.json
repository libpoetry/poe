{"id":"732558","title":"听蓼庵处士弹汉宫秋","dynasty":"清","author":"吕师濂","text":"雪云垂幕风飕飂，天荒地老客倦游。多君开手抚玉轸，凄清弹出《汉宫秋》。初如洞庭下木叶，复如滟滪泻寒流。得无酒徒击别筑，得无嫠妇泣孤舟。又疑猿啼向空谷，又疑雁叫落高楼。借问此曲声何悲，令我忽忆国破时。先帝有琴曰翔凤，玉熙宫里常携随。时当中秋开夕宴，袁妃敛衽弹《关雎》。意静指闲人月下，商流羽激声云飞。星河斜度仙人掌，鸾鹤齐鸣百子池。玉槃进酒葡萄暖，一挥再鼓天颜怡。须臾寇盗肆窃发，衣宵食旰筹征伐。无复重闻《金缕衣》，何曾还对丝桐月。翔凤无端霹雳鸣，朱弦一一如刀截。至尊惨澹竟攒眉，宫妾惊惶群吐舌。事在甲申春之初，传其说者中涓吴。不道三月十九日，乾翻坤陷龙鼎湖。峄阳之桐识治乱，八音遏密钟虚换。金枝玉叶坐彫残，凤尾谁怜应出爨。吾民从此忆薰风，师旷师襄逐断蓬。臣本恨人闻苦调，依稀泪带甲申红。翔凤而今安在哉，手琴囊锁亦休开。亟须满饮三百杯，将愁遣去无使来。"}