{"id":"1196632","title":"风流子","dynasty":"唐末宋初","author":"孙光宪","text":"茅舍槿篱溪曲，鸡犬自南自北。菰叶长，水荭开，门外春波涨渌。听织，声促，轧轧鸣梭穿屋。楼倚长衢欲暮，瞥见神仙伴侣。微傅粉，拢梳头，隐映画帘开处。无语，无绪，慢曳罗裙归去。金络玉衔嘶马，系向绿杨阴下。朱户掩，绣帘垂，曲院水流花谢。欢罢，归也，犹在九衢深夜。"}