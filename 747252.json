{"id":"747252","title":"衎石兄自大梁书院用东坡闻子由瘦韵见寄次答","dynasty":"清","author":"钱泰吉","text":"十年安坐髀生肉，未至举家常食粥。讲堂夜饱散学徒，静看檐楹掠蝙蝠。性情但觉渐疏慵，嗜好焉能别流俗。吾兄手书时一开，宝之不异径尺玉。遥天相望隔银河，古寺何年访金粟。会须海上聚沙鸥，共住山中友麋鹿。元方将车季持杖，那用红尘走驺仆。儿曹谨厚赖家风，待效伯高嗤刻鹄。"}