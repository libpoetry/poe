{"id":"1067770","title":"游同安寺","dynasty":"宋","author":"李彭","text":"雨歇涨江急，野兴聊胥疏。漾舟拂林表，击汰惊飞凫。云端僧坐夏，遂造林公庐。猊坐演妙理，法筵沧海珠。舌本落雄辩，奔放悬江湖。巽公庭宇净，炉烟堂晏如。略无客造请，杳黑耽毗卢。吾家大长者，惠光充太虚。著论役天女，宝笈负于菟。开图拜遗像，悲叹随卷舒。归来掩关卧，念冷无赢馀。譬如能櫜鞬，境界自于于。"}