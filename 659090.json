{"id":"659090","title":"瓦屋山歌","dynasty":"明","author":"王鏊","text":"瓦屋山，瓦屋山，乃在邛崃九折平羌间。上有搀天壁立之孤峰，下有奔流赴壑之惊湍。神光夜现普贤相，紫气昼满玄元关。娑罗花开锦绣斑，蒙芽紫竹长琅玕。谁云风俗混髳蛮，世途险巇乃独安。武陵桃源在人间，丹厓万丈谁能攀。君今此去何当还。长洲父老翘首日西望，愿君少住慰我吴下之羁鳏。"}