{"id":"1068874","title":"酒官张君造曲以十八仙为名作诗戏之","dynasty":"宋","author":"张扩","text":"旧闻饮中有八仙，日多铛杓相周旋。今之十八岂其裔，何为复效枕曲眠。痴人但作从事呼，妄起清浊分圣贤。那知风味古无有，名字真从天上传。留侯旧与赤松游，馀韵到今千百年。看君风骨颇似祖，日酌九酝追天全。我嗟谱系漫难考，流落恐缘濡发颠。穷愁政在禁酒国，未免口角生馋涎。出门欲作一斗计，谁乞三百青铜钱。"}