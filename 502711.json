{"id":"502711","title":"陆推府望露思亲卷","dynasty":"明","author":"王恭","text":"陆侯东胶士，家林西楚乡。别来念亲舍，目极孤云翔。孤云飘飘洞庭渚，梦飞不到三湘浦。天门西望数峰遥，澧水东流寸心苦。昨日承恩别紫宸，闽州父老候车尘。争看壁水环林秀，来佐朱幡皂盖臣。莫言束带恒推府，韩琦赵抃多殊遇。三尺探知犴狱情，一帘隔断苞苴路。朝朝讯谳不辞烦，名宦由来古所言。若待锦衣归省日，夫人含笑问平反。"}