{"id":"446027","title":"夏日山乡小住","dynasty":"当代","author":"熊东遨","text":"园田辟高处，因势成池台。烟村三两家，门户当山开。白云在怀抱，竹石相摩挨。我非避秦人，小住亦悠哉。行止无拘管，交游忘形骸。有时采溪毛，赤足凌尘埃。有时听林鸟，枕手卧莓苔。偶然过瓜田，纳履期人猜。田翁见我趣，憨笑如童孩。眉间上古风，仿佛生蓬莱。因缘得如此，万物皆朋侪。向晚扶醉归，独坐宣幽怀。明月不需约，虚窗还自来。"}