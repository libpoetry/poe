{"id":"483341","title":"尹母行","dynasty":"明","author":"管讷","text":"云间尹母年十七，嫁夫三年夫病卒。舅姑在堂儿在褓，自分茕茕守空室。家贫何以为生理，纫缝得钱奉甘旨。门外春风自往来，寒心一寸如灰死。东家议姻张绮筵，西邻通媒续断弦。有山可移志不改，冰霜凛凛心逾坚。孤儿今年三十五，教养成人应门户。舅姑百岁俱寿臧，华榜旌书照乡土。九峰三泖清且奇，柏舟泛泛淞之湄。吾乡风俗有如此，终古不愧尹母诗。"}