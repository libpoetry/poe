{"id":"721136","title":"赠吴季延三首","dynasty":"明末清初","author":"何巩道","text":"海上相逢似有期，虬须如雪为谈诗。名齐二陆登坛早，家在三吴入梦迟。短榻偶从僧院寄，寸心惟许佛灯知。九州踏遍芒鞋路，又向香山访荔枝。话别姑苏每自伤，吴王歌舞至今香。澧兰未免思公子，鹦鹉犹能问上皇。泪滴古淮声共咽，梦迷秋草路空长。文山相业人何在，君过零丁更断肠。青山题遍粤中诗，江左风流总在兹。渡海亦知寻此地，倚楼同是忆当时。旧邻不忍重闻笛，别墅何缘更奕棋。寂寞忽谈徐孺子，其人如玉久相思。"}