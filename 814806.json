{"id":"814806","title":"课农七首","dynasty":"清","author":"金朝觐","text":"田连阡陌亩南东，锄雨耕云处处同。只为相驯欢笑语，翕然绘出太平风。时当春季识农忙，笠影婆娑趁夕阳。偏是老人知岁稔，占晴占雨半荒唐。昨夜沾濡雨一犁，春融袯襫又涂泥。朝来试向东郊望，人迹依稀遍晓堤。曾从郊外去迎春，又看东皋播种人。虽际太平农事乐，谁知颗粒总艰辛。好是和风旭日时，分明画出大田诗。愿将粉本陈丹陛，当日豳风想见之。三春休说日迟迟，有鸟催耕恐失时。欲报西成且东作，农歌半是赛神诗。每从耕凿识民情，依恋家山课雨晴。他日长安西望处，可能回首忆躬耕。"}