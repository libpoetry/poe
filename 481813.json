{"id":"481813","title":"咏史 其六","dynasty":"明","author":"王称","text":"戍役赴关陇，驰车经洛阳。群公蓊云集，节钺何辉煌。炎精启初辉，云定神鼎方。顾瞻瀍涧濒，山川蔚苍苍。脱挽弃道左，蹑履整敝裳。叩军陈便宜，炯目如曙光。析此利害端，吐论何轩昂。咸秦古天府，百二诚帝疆。丈夫镜时机，识此理乱章。一语弃贫贱，笑谈绾银黄。此儒竟何为，空守蓬蓼场。"}