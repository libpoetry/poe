{"id":"880574","title":"前槛十二韵","dynasty":"宋","author":"刘筠","text":"垂柳阴岑院，游丝旷荡春。蘅皋谁驻马，罗袜自生尘。四姓良家子，三年赋客邻。折腰行太缓，连琐语何频。倭堕云争媚，便娟月斗新。灭瘢难辨玉，约指不胜银。电笑投壶胜，江澄捣练匀。东南劳鹤望，西北限牛津。宝唾凝兰气，鸣黄咽绛唇。笼禽思陇树，洞犬谢秦人。咏絮才无对，闻琴意始真。长安足轻薄，慎勿走琼轮。"}