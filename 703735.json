{"id":"703735","title":"复生松四首","dynasty":"明","author":"释函是","text":"太薇夙植岁寒心，移覆祇园大树阴。不向人间轻一死，鸾溪桥北早成林。八十年前事莫论，轻烟重见吐灵根。磊磊满腹谁堪委，历尽冰霜到石门。莫誇地久与天齐，偃盖谁为树下栖。更欲影连高顶上，龙蛇千尺动辰奎。神爽登临匪一丘，万年香火肇青牛。遥思负铁人何在，十里香回紫柏秋。"}