{"id":"1089389","title":"舁石行","dynasty":"宋","author":"许及之","text":"沙河塘路飞晴泥，夹道睨立如凫鹥。千夫舁石自何所，相以柝节当鼓鼙。一夫流喝相和答，声与步应如采齐。观者局蹐汗通下，彼独閒暇轻如携。此石非是装玉砌，此石非是筑金堤。不为文陛仪禁卫，定作润础承榱题。俨然一柱方峙立，何者偃植为拱枅。呜呼自昔良工心独苦，大材小用俱难取。"}