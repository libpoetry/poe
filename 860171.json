{"id":"860171","title":"送陈君保作哲赴广漕","dynasty":"宋","author":"王迈","text":"昔我与君俱妙龄，同时充贡乡曲英。君携令名逊伯氏，天性好义甚好名。薄俗斗粟有德色，君视名第鸿毛轻。此事今无古亦少，百鸟群中孤凤鸣。老天相知苦不早，囊书匣剑犹书生。累年文屋提铁骑，共我掎角参齐盟。我于再战偶得隽，君虽屡衄无弱兵。长须忽持双鲤至，短褐欲访五羊城。红粉蛛丝期已近，金滩鸂鶒眼偏明。知君图南非左计，九万扶摇第一程。畴昔韩苏行脚处，一草一木被光明。鳄鱼久出海若避，白鹤诗留泉石清。葛仙丹井未湮没，伏波铜柱馀峥嵘。君行窥奇摘海异，浇沃磊块气愈盈。闽士南征可车载，间有铁中夸铮铮。商瑚夏琏只君是，此宝岂久道边横。吹送鹗书风借便，殿前奏赋摩空声。当家魁相衣钵在，会趾前美大门闳。寿母一笑春生颊，绣舆锦诰来将迎。牵衣儿女莫惜别，为君为亲在此行。计程何日到庾岭，梅花雪片飞琼瑛。魁占群芳差易耳，相期心事在和羹。"}