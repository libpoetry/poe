{"id":"420051","title":"高阳台 自题词稿","dynasty":"近现代","author":"邓嘉缜","text":"风里飞花，雨余黏絮，些些情境谁知。渐老红蚕，可能抛却冰丝。鸡鸣如晦人间世，托微波、剩有清词。但其间，莫写闲愁，只写幽思。近来韵事翻新藁，纵不逢胜侣，忍负襟期。无语东风，等闲吹皱春池。中心涌起弹棋局，留寒山片石嵚奇。谱银笺，莫付歌鬟，只付家儿。"}