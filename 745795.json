{"id":"745795","title":"芊子戈续歌","dynasty":"清","author":"冯云鹏","text":"芊子名婴见《汉志》，一十八篇成往事。儒家者流书不传，得此一歌犹快意。内业六韬名目连，想见谈兵铸兵器。造字古文书作造，《说文》可证神通寺。楚王授师不到鲁，鲁亦无闻羊舌至。芊子七十子之徒，宁无手泽存遗地。周公庙侧土花香，宵光尚带英雄气。此戈不与正师同，二千年上贤人制。内倍胡三援四之，考工尺寸无殊异。好与周公负扆图，精灵永寿人间世。"}