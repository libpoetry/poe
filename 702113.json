{"id":"702113","title":"十一月十八日作会限韵二首","dynasty":"明","author":"湛若水","text":"立冬之后冬之先，病骨偏宜爱日天。喜把新诗酬酒伴，从看好景到新年。人苦几番忧大暵，谁将只手挽天泉。诸公不作商霖雨，留滞周南秀句传。官舍潇条似仲先，茶烟匝地鹤飞天。沉吟莫恨无新句，短景那堪送旧年。政简身閒兼吏隐，南宫东畔有林泉。自惭著述无裨补，添与龙门胜事传。"}