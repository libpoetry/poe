{"id":"734960","title":"大鹏咏","dynasty":"清","author":"申颋","text":"蒙庄赋《逍遥》，北溟生胸臆。奇气化为鹏，扶遥渺八极。寰中小世界，谁睹垂云翼。我欲乘其背，不使六月息。回翔与天处，俯仰周万亿。戏掷一羽坠，尽屈人间力。庶几服愚顽，永绝戈与弋。气嘘阴阳转，雨旸无愆忒。翅簸山海平，天下无倾仄。两爪握双曜，岁序无催逼。我乃驱之游，逍遥玩物色。浩荡无古今，曾何辨畛域。"}