{"id":"597378","title":"峡山飞来寺","dynasty":"明","author":"黄榴","text":"美哉江上亭，乐矣泉中水。挹泉识亭名，定心亦泉理。涓涓靡晦明，混混无终始。静定蓄天光，畴能测兹泛。野猿啼向人，老衲卧隐几。至人独冥会，对此屡徙倚。未论涤尘嚣，酌之等石髓。云何柴桑诗，乐饥忘此止。我诵泉亭篇，惕然悟深旨。长歌震林木，大啸惊鸟起。安得定心者，来共挹崖泚。"}