{"id":"532346","title":"和江少峰二府壶山诗","dynasty":"明","author":"朱浙","text":"海上嶙峋百二峰，紫气青霭遥相通。中有贝阙蕊珠宫，高标万古称壶公。开刱原因造化功，巍然特秀寰区中。乔岳名山罕与同，青天阔幅无画工。撑拄日月自西东，范围野马行平空。层峦叠岫各巃嵷，龙拿虎攫争豪雄。此公卓立势自崇，邃谷沕穆多淳风。混沌未凿犹颛蒙，神光煜煜照祝融。古木郁郁蟠苍穹，野人开户对茏葱。朝挹爽气烦襟冲，援笔欲赋惭未工。逝往山中攀桂丛，罢官已买青云骢。禁垣词客誉望隆，诗成寄我农家翁。江湖廊庙意无穷，山风水月兴弥充。已幸宽政苏疲癃，手斡元气成岁丰。摆脱尘鞅披心胸，黄堂吏散坐高舂。此山相见明双瞳，作诗琅琅写真衷。有时不见情忡忡，轻烟积翠相溟濛。石淙疾走白玉虹，仙翁放出霱云笼，天地一气但冲瀜。"}