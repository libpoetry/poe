{"id":"644676","title":"送一宗和尚次蜀王诗韵","dynasty":"明","author":"方孝孺","text":"浮云出山中，浩荡随去来。来非有所系，去亦忘所之。若人释门秀，矫矫孤鹤姿。林泉三十年，喜誉如波驰。平生西方学，所蕴未及施。一朝忽乘兴，来谒岷峨师。微笑坐谈空，倾城走群缁。遂令好事者，懒问子云奇。清香焚柏子，细雨洒杨枝。相逢话乡曲，尘尾不暇麾。越蜀万里途，各处天之陲。胡为偶至此，欲语忘其辞。历历世间事，星星鬓中丝。迢遥无所婴，老大秪自知。巴江复举棹，故庐访遗基。散怀天台月，濯足楢溪漪。我亦倦游客，归耕有深期。身在华山阳，梦绕大海湄。徘徊将何说，秪恐负明时。"}