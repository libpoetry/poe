{"id":"911342","title":"合欢带","dynasty":"宋","author":"杜安世","text":"楼台高下玲珑。斗芳草、绿阴浓。芍药孤栖香艳晚，见樱桃、万颗初红。巢喧乳燕，珠帘镂曳，满户香风。罩纱帏、象床屏枕，昼眠才似朦胧。起来无语更兼慵。念分明、事成空。被你厌厌牵系我，怪纤腰、绣带宽松。春来早是，分飞两处，长恨西东。到如今、扇移明月，簟铺寒浪与谁同。"}