{"id":"1109754","title":"九日依唐生韵五绝句","dynasty":"宋","author":"刘摰","text":"三岁重阳负玉觞，悲欢不定客途长。元光节物真虚掷，赖有新诗付锦囊。白醪趁节醅已发，黄菊候霜花未开。独上荒城拱双袖，风云惨惨雁声来。无处登临百尺楼，若为销散仲宣忧。拒霜寒菊常烟雨，愁满江城冷澹秋。悄悄登山临水兴，纷纷泛菊佩萸人。不须吹落簪花帽，但愿常存漉酒巾。长松老桂风霜足，细草幽花雨露沾。天寒日下音书少，雁自高飞鱼自潜。"}