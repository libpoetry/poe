{"id":"463961","title":"秋登燕子矶怀古","dynasty":"当代","author":"杨雪窗","text":"接天帆去眼中微，石燕凭虚作意飞。细雨冥蒙洗千树，倚亭空翠湿人衣。烟涛蹴岸喷成雪，壁立截江江势折。可怜六代随流水，世事浮沉生诡谲。我来盘磴细如蚓，我去青山归一发。输与鸥凫恣翔舞，沙行岩宿爱清绝。江客登临失要津，此水年年落涨痕。遥忆谪仙凭览处，楚江作酒石为樽。兴酣邀月许知己，石上苔衣卧醉魂。风流销散空回首，此矶阅世成耆旧。造物由来若等閒，坐使万灵皆入彀。挥手西风吹木叶，梦中一夜云山瘦。"}