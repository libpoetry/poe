{"id":"675038","title":"相思行寄中州和大龄","dynasty":"明","author":"杭淮","text":"与君一别后，两见滁花开。花开花落自春色，思君高卧梁王台。梁王台深三尺雪，哀弦急管缘云切。至今风流空耳闻，秖见台高上新月。明月照君心，手弹绿绮琴。夜静声激烈，谁为听君音。罢琴对酒还复歌，春风万里吹黄河。相思欲见知何地，雪台竹色今如何。"}