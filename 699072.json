{"id":"699072","title":"无题","dynasty":"明","author":"徐熥","text":"数声残漏满帘霜，青鸟衔笺事渺茫。剖赠半规苍玉玦，分将百合紫罗囊。空传垂手尊前舞，新结愁眉镜里妆。一枕游仙终是梦，桃花春色误刘郎。无缘翻悔意相关，云雨巫阳一梦间。独抚朱弦琴哽咽，背流红泪烛潺湲。新分半玦终难合，旧赠明珠未忍还。纵使章台零落后，长条犹自望君攀。锦衾罗帐泪潸然，淡月微霜夜可怜。啮臂尚思当日约，同心空结片时缘。瓶沉古井浑身碎，珠孕灵渊几个圆。一别天台成隔世，桃花流水自年年。一寸湘筠泪满枝，百年幽恨是幽期。朱弦忽断鸾难续，锦字私传鸟不知。新唾花痕沾广袖，旧分香气散重帷。此生欲了寻春约，须及清阴未绿时。剑化雌雄玉匣空，寒潮东逝信谁通。金生莲步双缠白，钏约冰肌一线红。事去欢娱并作怨，缘乖魂梦也难同。芳菲零乱春光晚，满地胭脂半夜风。兰心迷蝶柳藏鸦，绮阁银灯照九华。百尺蓝桥通步障，几重巫峡隔窗纱。魂销翠带胸前草，肠断青铜影里花。落尽深红春色晚，肯容刘阮更思家。镜中双鬓绾如鸦，广袖新看染石华。晓起靓妆消翠靥，昼眠香汗浸红纱。半沟腻水堪流叶，一尺雕栏不障花。总为多情眉黛蹙，怪他人说是西家。愁见流苏百结同，绣帏寒夜一边空。几痕斑泪孤生竹，十指朱丝半死桐。在野鸳鸯虚桃被，出山鹦鹉怨樊笼。臂纱不解缠绵意，长护嫣红旧守宫。归期无定数难占，凤蜡烧残夜未厌。几点金徽桃后谱，半边铜镜嫁时奁。红销榴带丝空结，朱褪樱唇酒不沾。梦醒碧纱窗外月，梅花疏影满雕檐。玉殒珠沉思悄然，明中流泪暗相怜。常图蛱蝶花楼下，记刺鸳鸯绣幕前。祗有梦魂能结雨，曾无心胆似非烟。朱颜皓齿归黄土，脉脉空寻再世缘。"}