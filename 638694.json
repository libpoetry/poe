{"id":"638694","title":"题金陵折桂图","dynasty":"明","author":"林光","text":"昔年曾记金陵游，衣冠文物称神州。千年王气凝钟阜，万里襟带长江流。东梁西梁辟门户，三山驱逐江天浮。龙蟠虎踞没天险，中原形胜那能俦。大明神祖扫区宇，江淮百万驱貔貅。西望鄱阳东震泽，群雄接戟咸殍囚。百年宇内混腥秽，天戈一洗无停留。攘夷绥夏功莫比，普天率土同歌讴。遂开明堂宅斯胜，巍巍大业过商周。金银宫阙插星汉，祥云瑞霭深龙楼。宫墙绕护松百尺，屈铁偃仰蟠蛟虬。琉璃闪烁争台殿，凤阙掩映罗罳罦。南都岂止天一柱，储养俊乂资旁求。词官典领在桂籍，鹿鸣三载歌呦呦。蓝袍济楚谁氏子，手持仙桂欢遨游。酒酣欲过石桥去，马蹄踏碎台城秋。少年我亦狂如此，至今语亦犹含羞。是谁好事貌此幅，操笔欲语倦还休。六朝文物今何在，俯仰不觉生閒愁。乌衣巷口白鹭洲，古来文士添语柄，长江滚滚风飕飕。"}