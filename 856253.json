{"id":"856253","title":"再用前韵谢张济之见和","dynasty":"宋","author":"王之道","text":"我欲访蓬莱，长笑挹浮丘。此身插两翼，泠然御飕飗。楼台耸琼瑶，草木丛珠球。周旋于其间，不知尘世忧。愿言久未遂，俛仰今白头。茅斋夜飞雪，碎玉敲风瓯。平生铁石肠，化作绕指柔。年饥百无赢，接新待来麰。君才似雕鹗，脩翎正横秋。冲天在不日，入侍岩廊游。"}