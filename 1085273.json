{"id":"1085273","title":"太白昼见","dynasty":"宋","author":"王十朋","text":"煌煌太白生东方，追逐残月生光芒。太阳中天不肯藏，过午一点犹微茫。太史占之此何祥，咸忧兵起人流亡。金行用事多灾伤，大风地震水旱蝗。有一于此宜预防，杂然并见何以当。臣言天意未可量，滔天赤地兴尧汤，偃禾拔木悟成王。宋景一言国乃昌，灾异不作忧楚庄。吾皇修德应彼苍，去谗远佞任忠良。推诚纳谏正纪纲，内修政事仍外攘。誓雪国耻还封疆，强虏当弱吾当强。天戒为福非为殃，愿勿徒以虚文禳。"}