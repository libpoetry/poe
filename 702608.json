{"id":"702608","title":"听曲赠赵五老四首（太仓人。名淮，字长源，号瞻云。善医，能诗）","dynasty":"明","author":"程嘉燧","text":"菊花閤里殷勤唱，芍药园中仔细闻。此后但逢歌曲伴，何曾听罢不言君。好友相邀不用催，况闻君到我须陪。茶香酒辣浑闲事，且趁朝凉听一回。纷纷酒事少心情，只办停杯斗耳明。翻恨听时心太切，归来摹得不多声。逐调安排见典刑，缘情巧妙是心灵。寄言度曲红颜子，白却髭须始解听。"}