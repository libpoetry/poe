{"id":"699752","title":"铜陵阻风二首","dynasty":"明","author":"郭之奇","text":"东风何谑敖，白日不能柔。阳乌失驻足，庵忽欲西流。迥车莫可挂，应使六龙羞。龙羞引蛟泣，浩荡一江忧。泪涌洪波出，涕涟白沤浮。倦客敢言事，同兴万古愁。晓风自东发，吹折扶桑樛。六龙未及载，一叶飘中流。横江不可受，洪澜为之勾。赫光淩万顷，淜湃激扁舟。我欲裹粮上，苦为江伯留。此物夸然大，匏落无所收。海若御风至，闻言笑不休。连呼巨鳌出，戴往天池浮。"}