{"id":"1194519","title":"春山三朅来","dynasty":"唐","author":"李涉","text":"钓鱼朅来春日暖，沿溪不厌舟行缓。野竹初栽碧玉长，澄潭欲下青丝短。昔人避世兼避雠，暮栖云外朝悠悠。我今无事亦如此，赤鲤忽到长竿头。汎汎随波凡几里，碧莎如烟沙似砥。瘦壁横空怪石危，山花斗日禽争水。有时带月归扣舷，身闲自是渔家仙。山上朅来采新茗，新花乱发前山顶。琼英动摇钟乳碧，丛丛高下随崖岭。未必蓬莱有仙药，能向鼎中云漠漠。越瓯遥见裂鼻香，欲觉身轻骑白鹤。采药朅来药苗盛，药生只傍行人径。世人重耳不重目，指似药苗心不足。野客住山三十载，妻儿共寄浮云外。小男学语便分别，已辩君臣知匹配。都市广长开大铺，疾来求者多相误。见说韩康旧姓名，识之不识先相怒。"}