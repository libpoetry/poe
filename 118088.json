{"id":"118088","title":"送葆光蹇师游庐山","dynasty":"宋代","author":"苏辙","text":"建城市中有狂人，纵酒骂市无与亲。敲门访我何逡巡，头蓬面垢气甚真。截河引水登昆仑，下洗尺宅骨髓匀。告我入室要自门，仙翁道师岂遗群。归来插足九陌尘，独游凝祥芳草春。萧然孤鹤鸣鸡群，子欲不死存谷神。海山微明朝日暾，丹成寄子勿妄云。出入无朕穷无垠，相思一笑君乃信。"}