{"id":"1109872","title":"相见欢","dynasty":"宋","author":"向子諲","text":"亭亭秋水芙蓉。翠围中。又是一年风露、笑相逢。天机畔。云锦乱。思无穷。路隔银河犹解、嫁西风。桃源深闭春风。信难通。流水落花馀恨、几时穷。水无定。花有尽。会相逢。可是人生长在、别离中。腰肢一缕纤长。是垂杨。泥泥风中衣袖、冷沈香。花如颊。眉如叶。语如簧。微笑微颦相恼、过回廊。"}