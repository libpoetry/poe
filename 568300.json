{"id":"568300","title":"次荅姚子明石屏歌","dynasty":"明","author":"陆深","text":"乾坤奇秀皆储精，老我俨山偏多情。是中犹有爱石癖，一见奇石双眼明。十年去国行八省，参谒咨请兼逢迎。晚蒙圣恩召自蜀，置之金马白玉京。晨趋黄扉暮紫闼，左图右史心无营。赐金月俸有馀镪，买得一屏当座横。人言此屏本无价，我亦得意还若惊。烟云缥缈天台路，岩壑隐映芙蓉城。瑶池东来降王母，仙掌擘出烦巨灵。有时坐对一长啸，便觉毛骨随风轻。滇南蒙段昔开国，此石充贡万里程。携归东海添秀气，聊与平泉作后尘。得君长歌更增重，五色光燄辉文衡。"}