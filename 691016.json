{"id":"691016","title":"和邓玄度少参楼居诗次韵","dynasty":"明","author":"李云龙","text":"风尘未了宰官缘，归隐于今亦偶然。漫道投閒容寄傲，暂凭飞梦托游仙。荒郊落日啼秋雁，几处孤城带暮烟。若使一枝栖便稳，东山何事不安眠。竹里茅堂一径赊，半池新水浸鸣蛙。清尊时酌云边路，野服初裁岭上霞。斜日庭除双舞鹤，晚风门巷半飞花。看山满载篮舆去，人拟柴桑处士家。萧斋清似玉壶冰，望去常惊紫气蒸。卖药频停采芝侣，摘蔬时供折芦僧。探来金检知无数，梦到瑶台定几层。最羡罗浮青入目，名山长向席边登。身世悠悠可自知，人间堪笑有情痴。阴阳往复双过鸟，今古兴亡一局棋。春去名花浑入梦，暖回病草又逢医。衰荣无定皆如此，且把新声付雪儿。"}