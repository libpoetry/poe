{"id":"303767","title":"陌上花·东风换了花光","dynasty":"清代","author":"陈方恪","text":"东风换了花光，凉节谢娘池馆。漫熨春衫，犹认酒痕轻浅。那时小槛追欢处，一径蘼芜堪剪。奈芳盟几许，琐香金箧，寄情都懒。叹年涯荏苒，销磨绿鬓，梦醒碧山钟板。两袖霜华，送到月明秋坂。玉楼十二骖鸾去，愁共彩云天远。刘郎病后，凤帷深下，夜长思遍。"}