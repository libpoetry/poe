{"id":"964012","title":"送潜同年调官归","dynasty":"宋","author":"洪咨夔","text":"以君一年长，为我异姓兄。衡从玄圃玉，出入武库兵。急手搏苍兕，隽气鞭长鲸。议论到千古，慷慨吐不平。汉以初元衰，唐以天宝倾。附势妾媚妩，避事儿嚘嘤。颓靡寖成俗，忠良竟吞声。自谓倚南山，不知坏长城。君子勇于义，小人罔而生。傥不饿采薇，远可死结缨。每闻壮其语，亦尝用吾情。有馀不必尽，尺浑胜丈清。六经源岷嶓，百家派渭泾。归求性内学，莫计身外名。春风两鬓绿，秋月双眼明。通德拥高髻，勤勤剔寒檠。"}