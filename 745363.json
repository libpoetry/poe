{"id":"745363","title":"观梅舞剑行赠梅庄士","dynasty":"清","author":"姚瑩","text":"空山老树争奇芬，冬寒吐枝如喷银。又如蓬来作香国，千树万树琅玕新。有客五年来海滨，梦寐不见江南春。繁花明艳忽照眼，对此不觉清心魂。何来壮士夜到门，花前下马径入轩。虎行鹗视气轶群，问我得非姚公孙。语君一事君当闻，尚书当日忠且淳。治狱平反多宽仁，危坐秉烛入夜分。案牍之外惟一身，我时突出当阶陈。要公铁笔为屈申，左出珠衣右按巾。匕首半露无逡巡，尚书顾叱生怒嗔。吾不畏死爱汝珍，如山之案不可翻。试君不动见公真，再拜一跃出重阍。受吾赂者不复记，即已白昼亡其元。迩来事经百余载，见君仿佛尚书亲。我闻此语惊且欣，人耶仙耶莫敢询。又言尚书貌绝伦，丰颔大颡七尺身。当时侪偶四五辈，各已湮没归荒原。侠骨不死独我在，邀游日远遗垢氛。对花发兴气益振，手出二丸赤白分。掷空化作双龙文，腾身起舞不动尘。左决右荡力势均，初见长虹交青旻，雌雄蜿蜒杳入云。渐作团风变霜雪，鏦鏦铁响寒侵人。却愁梅花急摧落，琼英玉屑飘缤纷。是时天冷月半昏，参旗倒卷星焞焞。花光剑光两不辨，一片白到蛟龙奔。生平快意此为最，心摇目眴不能言。吁嗟此技妙入神，所向何止当千军。舞罢入坐余火温，烹茶巨枕为君吞。眼中奇士惟见君，我诚寥落不足云。君言世事苦颠倒，肉食之辈徒膻臐，一发之义垂千钧。名公子孙慎自爱，宁为谔谔无訚訚。感君此意敬再拜，梅花为证书吾绅。"}