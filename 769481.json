{"id":"769481","title":"绮寮怨  以畴丈鹤公所书联吟词卷属叔问作感旧图于后卷，中同人惟瑟公与予尚无恙，而十年久别，万里相望，叹逝伤离，不能已已。用美成涩体以写呜咽","dynasty":"清","author":"王鹏运","text":"莫向黄垆回首，断歌催恨生。听燕语、似惜华年，行吟处、藓径尘凝。东风吹愁不去，空赢得、泪墨怀袖盈。忆旧游、望渺孤云，人天感、叹息还自惊。想念素襟共倾。阑干万里，花前惜别同凭。顾影伶俜。剩华发、对山青。江关故人无恙，试说与、若为情。今宵酒醒。空梁月落处、愁更明。"}