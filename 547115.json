{"id":"547115","title":"荆门歌送沈澄川太史奉使楚藩","dynasty":"明","author":"于慎行","text":"荆门望望渺何许，横跨三巴控三楚。高台落日大王风，明月空江帝子渚。侍臣持节下蓬菜，三楚豪游意壮哉。银扉朱邸江边峙，玉检金泥阙下开。青门柳枝日未午，胡姬压酒当花坞。聚散浑如陌上云，别离苦恨尊前雨。驿楼官树潞河西，七十长亭路不迷。赠客几投青玉案，当歌一听白铜鞮。南登即向巴陵道，苦竹香枫相映好。旆指芙蓉泽畔花，槎凌鹦鹉洲边草。兰台仙馆白云秋，飞盖争随上客游。应教非同灵运赋，怀乡不上仲宣楼。嗟君声名何炜煜，彩笔惊人珠万斛。论道三年侍石渠，校书乙夜开天禄。长安春色正霏微，侍从翩翩满禁扉。早看方朔归金马，莫学相如恋锦衣。"}