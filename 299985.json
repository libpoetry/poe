{"id":"299985","title":"贺新郎·久别蓬瀛客","dynasty":"现代","author":"喻蘅","text":"久别蓬瀛客。算年年、家山路邈，锦鳞睽隔。每向鹏天驰倦眼，海晏何时见得。终盼到、春风消息。去岁南鸿归倩侣，已长年、静对达摩壁。缘未遂，持心偈。忽闻沧海生明月。已双栖、玳梁海燕，共参心佛。故国江山邀俊赏，北去南来比翼。堪缱绻、神州秀色。风动西湖华鬘柳，似靓妆、西子曾相识。情不尽，思何极。"}