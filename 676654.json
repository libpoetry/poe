{"id":"676654","title":"入林屋洞","dynasty":"明","author":"王宠","text":"白鹤已仙去，碧山遗宝符。斋心扣灵阙，企石窥清都。云堂袅撑拄，百人可跏趺。白玉斲隆栋，青莲缀流苏。音人鍊液处，床第郁金铺。石乳累而长，交错如珊瑚。蛇行屡回互，磬折穷有无。恨乏嵇生识，鸟篆空模糊。时闻神钲鸣，地底越江湖。冥濛翳日月，窈窕通蓬壶。悠然遂云卧，心将天与徒。羽毛如可就，千载有龙徂。"}