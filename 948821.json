{"id":"948821","title":"正月三日胡季亨及伯信仲威叔贤昆仲欧阳宅之李达可同自永和来雨中小集叠岫阁用金鼎玉舟劝酒下视梅林戏举说命五说戏祝六君蒙次前韵赋佳篇各徵旧事各以一篇为谢 答胡叔贤","dynasty":"宋","author":"周必大","text":"朱颜青绶忆秦淮，白鹭洲疑鳌驾来。侧畔交游欣作者，中间赓和负康哉。新春渐觉风光好，陈迹时将日记开。惟有诗情不如昔，旁观抚掌倒绷孩。"}