{"id":"836504","title":"磺溪三高士诗 其一 诗人洪寿春","dynasty":"清末民国初","author":"陈肇兴","text":"磺溪有诗客，隐居于市阛。甘心执贱役，不肯事长官。吟诗祗自适，不予俗人看。当年杨伯起，一顾空冀闲。下士得知己，列肆为名山。读书识忠孝，万卷胸中蟠。采花酿成蜜，百代供一餐。我昔幸得之，琅琅诵百环。誓将付剞劂，用以表微寒。孰料霓裳曲，不许传人间。神龙破壁飞，万古去不还。至今思片羽，激烈摧心肝。"}