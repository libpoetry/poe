{"id":"262852","title":"台城路·夜凉不寐，闻隔院小儿唤母声，极似文儿。悲从中来，更不能已","dynasty":"现代","author":"丁宁","text":"微凉一枕音尘远，喁喁绿窗何处。聒耳呢喃，惊魂隐约，兜转伤心无数。低迷认取。似学步阶前，揽衣娇语。强起凭阑，絮蛩催泪堕如雨。年来怕闻楚些，那堪温旧恨。灯下儿女，贴水犀钱，缨珠象珥，肠断优昙难驻。重逢莫误。待沤灭空泯，白杨黄土，唤月啼烟，北邙吾觅汝。"}