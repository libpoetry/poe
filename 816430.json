{"id":"816430","title":"临江仙二首","dynasty":"清","author":"龚自珍","text":"一角红窗低嵌月，矮屏山蹙罗纹。梨花情性怕黄昏。泪怜银蜡浅，心比玉炉温。底事雏鬘憨不醒，冬冬虬箭宵分。起来亲手放帘痕。春空凉似水，西北有娇云。酒渴思茶交午饭，沈烟闲拨钗梁。小梅花盒教添香。填词浑已懒，何况脱衣裳。才把梦儿牢捉住，无端又著思量。十分情愿是回肠。欲抛抛不得，敧枕数鸳鸯。"}