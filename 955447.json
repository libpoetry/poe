{"id":"955447","title":"依韵奉酬晏尚书见寄","dynasty":"宋","author":"范仲淹","text":"徽音来景亳，盛事耸吴乡。上象三台照，高文五色章。纯如登乐府，渊若测天潢。寒谷春重煦，幽宫草特芳。感知心似血，思报鬓成霜。新定惭无惠，姑苏惜未康。尧汤馀水旱，刘白旧风光。北阙云霓远，南园橘柚荒。愿闻歌画一，敢议赋长杨。碌碌嘲须解，循循教弗忘。迹甘荣路外，情寄圣门傍。几托为鱼梦，江湖尚渺茫。"}