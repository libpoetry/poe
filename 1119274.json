{"id":"1119274","title":"挽赵秋晓","dynasty":"宋","author":"陈庚","text":"泮水题名记，灵光独此翁。袖衣隽曼倩，折角郭林宗。湖海襟期别，风涛患难同。斯人宁复得，些罢涕无从。客至支筇出，俱云步履强。礼犹尚筋力，病忍谓膏肓。此别终千古，相陪苦一霜。萧萧亭畔柳，回首重凄凉。取友惭何益，论昏不厌贫。亦公自为德，而我竟奚因。事巧缘何浅，言深死已濒。枕边呼别意，生死见情真。"}