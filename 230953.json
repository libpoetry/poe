{"id":"230953","title":"骑牛歌·我骑牛，君莫笑","dynasty":"宋代","author":"陈舜俞","text":"我骑牛，君莫笑，人间万事从吾好。千金市骨骏马来，乘肥大跃须年少。薄为鞯，草为辔，瀑布山前松径里。看山听水要行迟，驻策缓驱尘不起。布袍葛带乌接{上四下离}，山家装束不时宜。匏樽注酒就背饮，缥囊贮书当角垂。吟或狂，醉欲倒，同醉同吟白云老。此老不可天下人，一住庐山三十春。声如钟，目如电，七十神光射人面。上牛下牛不要扶，合与山中作画图。汴州马上竟何如，春泥没腹雨溅帽，夜半归来人已痡。天真丧尽百忧集，衣食毛发归妻孥。争如来骑牛，水光山色同悠悠。"}