{"id":"1122579","title":"绝句五首","dynasty":"宋","author":"洪朋","text":"支径雨浓草色，短墙风动筠梢。黄鹂犹啭夏木，紫燕才出春巢。千里烟波渺渺，四时啼鸟匆匆。堤柳日浓旧色，庭花月换新红。江柳风吹袅袅，池荷雨洗田田。吟鸟千声夏啭，薰炉万宇晨烟。南窗棐几净隐，北园藤杖閒携。在野秋风蟋蟀，界天暮雨虹蜺。窣堵坡临南户，给孤园映北窗。未能掌擎千界，会须口吸西江。"}