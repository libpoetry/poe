{"id":"432985","title":"杨柳枝十五首  和癸叔蓟门春柳词，仍借比竹馀音均","dynasty":"近现代","author":"胡先骕","text":"东皇著意酿妍春，一夕倡条舞曲尘。从此莺花回上苑，大堤争看踏青人。因风眠起怨风吹，露叶凝烟故故垂。莫道凤城频点染，惹人终古恨成丝。舜死尧囚旧话残，旗亭岁岁绾雕鞍。行人错说春光好，如此柔条莫浪攀。雨骤风狂困昼眠，灵和春色忆当年。凤靴人远钿车逝，空向离亭泣暮烟。袅袅春风响佩环，顿惊莺语度重关。几番花信年光老，错觅衔泥旧燕还。软舞差差过一生，家山破碎总心惊。新莺不管兴亡恨，飞上柔条故弄声。飘尽秾春桃李妆，剩将螺黛换宫黄。春风十里江南路，禁得游人暗断肠。婀娜烟丝覆画堤，坠欢如梦鸟空啼。春城依旧繁笙管，催送斜阳过水西。九十春光逗嫩寒，几番风雨百花残。桃源路杳渔郎逝，休作东南好景看。烟眉露眼最堪怜，中有临风蜕骨蝉。一自彩云南去后，至今遗恨会金钿。哀丝豪竹杳歌尘，飘尽杨花了却春。金谷繁华久消歇，明珠空换坠楼人。休蹙宫眉莫弄颦，楼头寄语断肠人。等閒花事年年在，开遍嫣红又是春。飞絮无端化作萍，莫嗟随水任飘零。枯杨尚有新稊在，凭藉东风眼又青。易醒好梦竟魂销，流水空还廿四桥。狼藉千红春事了，定教愁损沈郎腰。年来断梦已成尘，欲溯仙源试问津。眼底虫沙供一笑，避秦行逐武陵人。"}