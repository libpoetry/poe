{"id":"291478","title":"满江红·题冬青树，步书中宋昭仪王清惠驿中题壁原韵","dynasty":"现代","author":"高燮","text":"满目沧桑，已无复、赵家春色。最难堪、乾坤板荡，犬羊登阙。肠断故宫环佩底，变生列圣山陵侧。叹堂堂、万古汉官仪，都消歇。擎天柱，一朝绝。亡国痛，向谁说。剩冬青树上，杜鹃啼血。野老独听南内雨，孤臣恸哭西台月。奈而今、大好旧河山，仍残缺。"}