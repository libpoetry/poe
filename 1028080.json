{"id":"1028080","title":"陈表道惠米缆","dynasty":"宋","author":"楼钥","text":"平生所嗜惟汤饼，下箸辄空真隽永。年来风痹忌触口，厌闻来力敕正整。江西谁将米作缆，捲送银丝光可鉴。仙禾为饼亚来牟，细剪暴乾供健啖。如来螺髻一毛拔，卷然如虿都人发。新弦未上尚盘盘，独茧长缲犹轧轧。旴江珍品推南丰，荷君来归携来东。知君正直如羔羊，贻我素丝踰五总。仙禾本出从嘉谷，色味俱同无饼毒。鼎深熟煮葱豉香，大美元年加脔肉。有时饭素芼以齑，馋口属餍味更奇。束晰一赋不及此，为君却作补亡诗。"}