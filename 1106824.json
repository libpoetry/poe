{"id":"1106824","title":"挽徐次翁","dynasty":"宋","author":"王洋","text":"仁义功高泽子孙，衣冠由是古王门。位升五品鹓鸾贵，政在三州民社尊。一旐岂期江汉远，千年惟有德风存。了知大末渊源在，功业皋夔付后昆。自想温容耳诲词，他乡已恨重分违。送人作守乘轩去，结草为灵象俑归。会合只如风过烛，花阴何异月澄辉。相门子婿诸侯服，除却清名百事非。"}