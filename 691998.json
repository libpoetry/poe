{"id":"691998","title":"送郭子坤别驾之庐州","dynasty":"明","author":"李攀龙","text":"诸生垂白困谈经，何似雄飞出汉庭。客自燕台知骥足，人从金斗识屏星。耆阇海外来峰色，大蜀淮西拥地形。匣里佩刀谁所赠，龙鸣风雨未堪听。吴楚西南郡阁重，庐江小吏日从容。濡须不是天河水，霍岳争齐紫盖峰。京洛仙舟飞似鹢，并州竹马健如龙。已知家世多名士，难道明时可易逢。"}