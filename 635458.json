{"id":"635458","title":"题云台摩汉图赠马卧仙移镇汉中","dynasty":"明","author":"成鹫","text":"汉家台阁齐云峙，廿八元勋列筵几。簪缨搢笏相后先，文采风流无彼此。阳虚新息弟与兄，附凤攀龙均济美。名高南国推伏波，铜柱铭勋著交趾。后来绳武谁象贤，隐泉卧仙今继起。出身便作第一人，中原尽识无双士。当时直节著云州，大人侧目宵人靡。一朝移守香山城，海不扬波郊不垒。兵民安堵如一家，远近闻风若归市。铃阁招宾仰白眉，棘门揖客来珠履。分题授简续风骚，闭户著书先鲁史。宦情澹薄孝心真，去国瞻云频陟屺。乞休三疏屡陈情，传入长安纸争贵。年来永废蓼莪篇，壮志犹存长剑倚。摩汉台高瞰八荒，运海风生搏万里。帝心西顾在崤函，简书南下推廉李。粤人欲借寇雍侯，岘首长思羊叔子。饥氓受赈感恩多，四野壶浆戴筐篚。口碑留在路旁人，棠荫分阴遍桑梓。我本东林猿鹤群，笑傲烟霞聊复尔。多君不厌野人狂，入林十载成知己。知己去兮天路长，山中人兮吾老矣。他年棨戟许重临，云日溪山别还似。写将一幅摩汉图，云台回首丹青里。行矣先生莫惮劳，千秋事业踪前轨。"}