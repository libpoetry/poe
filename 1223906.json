{"id":"1223906","title":"同开先南楚悦禅师观息斋画竹卷于崇仁普安寺煜公之禅室盖煜之师一初本公所藏也因记延祐甲寅息斋奉诏写嘉熙殿壁南楚与之同寓庆寿寺时予同为太常博士俯仰之间已为陈迹乃题其后云","dynasty":"元","author":"虞集","text":"嘉熙殿里春日长，集贤奉诏写苍筤。迩来二十有五载，飘零残墨到江乡。匡庐高人昔同住，每见挥毫凤鸾翥。木枯石烂是何年？修竹森森长春雨。"}