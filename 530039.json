{"id":"530039","title":"梦采药王屋山小有洞","dynasty":"明","author":"孙一元","text":"夜来何所梦，所梦在名山。采药小有洞，长镵乱云间。忽觉异人境，已知自不凡。青厓贴天日，下照芝草斑。双辕驾白虎，遥见仙人还。向前心自喜，飞步相追攀。手把翠云盖，恳求启秘关。长日不肯语，相待神自閒。但教食云霞，要留好容颜。一笑还自悟，白日游尘寰。"}