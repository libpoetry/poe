{"id":"956819","title":"九月三日宿胥口始闻雁","dynasty":"宋","author":"范成大","text":"故人久不见，乍见杂悲喜。新雁如故人，一声惊我起。把酒不能觞，送目问行李。曾云行路难，空濛千万里。塞北多关山，江南渺云水。风高吹汝瘦，旅伴今馀几。斜行不少驻，灭没苍烟里。羁游吾亦倦，客程殊未已。扁舟费年华，短缆系沙尾。物生各有役，冥心听行止。江郊匝地熟，场圃平如砥。归期且忽念，共饱丰年米。"}