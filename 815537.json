{"id":"815537","title":"前在海上见会稽徐僧佣所作《九老》诗，意警词练，因仿为之，并限其韵 老将","dynasty":"清","author":"殷葆诚","text":"百战归来贼已平，君王推毂又专征。三朝元老军司命，万里穷边虏乞盟。帐下偏裨新节钺，寰中颇牧旧威名。卅年鞍马头如雪，解甲封侯喜罢兵。旧梦生花笔已枯，今吾未胜昔年吾。衣冠恰称须眉古，乡党咸嗤面目迂。终日咿唔钻故纸，等身著作背时趋。青毡一片传家物，世守楹书异俗儒。循良随处口碑腾，上考频书荐剡登。手笔迥殊三字掾，头衔旧署一条冰。片言折岳推吾党，执法如山奏尔能。治行不同严酷吏，得情原未失哀矜。饭钟粥鼓两忘年，久住深山雪满颠。弥勒半龛闲入定，牟尼一串懒谈禅。蒲团坐破终成佛，芋火煨残好證缘。搔首斜阳空徙倚，肯教妙谛落言诠。服我先畴乐太平，星霜催老岁华更。须眉真可推前辈，腰脚依然胜后生。幸际唐虞忘帝力，偶携妇子饷春耕。瓜棚豆架邀邻叟，共话桑麻验雨晴。月中高唱摸鱼腔，有叟皤然坐钓窗。半世生涯馀破网，一门眷属共轻艭。鬓丝几欲霜争洁，酒兴还输雪与降。怪底龙钟人易老，羊裘岁岁卧沧江。头童齿豁额添纹，家事由来赖处分。剩有馀生酬少主，惯从老婢话前闻。职司管钥宵忘倦，粪扫庭园晓更勤。犬马年衰筋力减，勉供驱策讽同群。悔谈风月学时流，小字无端唤莫愁。去日苦多来日少，他生未卜此生休。称心欢乐难圆梦，透骨凄凉易感秋。车马稀疏人老大，十年辜负钿箜篌。历劫犹存老病身，频年沦落向风尘。一筇以外无馀物，半菽难求叹彻贫。笑我永为门外汉，问谁能识市中人。蹒跚托钵乡村路，黄犬狺狺慎莫嗔。"}