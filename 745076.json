{"id":"745076","title":"虎门行","dynasty":"清","author":"姚元之","text":"东方日出天为红，明霞万叠排秋空。水光倒射摇五色，黄人矗立摩青铜。攒峰列嶂隐青翠，芙蓉乱插沧波中。天鸡大叫洞穷发，豁达不觉空双瞳。我闻昔者此水东，马衔当蹊挈海童。朝游大鹏夕鸡笼，明珰大髻坐艨艟。船头伐鼓声逢逢，鲛人蜑人怒发冲，瞪目不敢偏师攻。赫赫重臣总元戎，慨然追慕郭令公。轻舟一叶无短篷，独立虎门呼其雄。告言圣恩宽且洪，刀斧不肯膏闇瞢。群焉蹈舞声呼嵩，争先叩头输厥衷。水师不用占天弓，倏忽万里无飞蓬。尔来日照黄金宫，鬼物慑伏天吴穷。河泊使者休赤騣，黑齿国人歌来同。方壶员峤遥相通，飞墙上下如游鸿。元虚作赋状莫终，二李将军画难工。少文虚愿何足论，我来不待乘长风。"}