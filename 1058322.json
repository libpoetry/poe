{"id":"1058322","title":"赠别新渭府机宜蔡二同年","dynasty":"宋","author":"华镇","text":"贾生流落处，寒日照山郭。江湖行欲尽，客意正寂寞。毂击逢蔡侯，旧交宛不若。立谈露底里，贞意销垠堮。握手笑登舟，杯盘已纷错。初言叙交契，次问何漂泊。苦道行路长，舂陵亦硗埆。仲冬才薄寒，秋水虽已落。湘山尚重叠，湘水亦浩漠。水深莫暮止，路远宜晨作。委曲话津途，纤悉指栖托。前修共科名，分义曾不薄。此道久沦替，后生多落寞。颂君古人风，不为一杯酌。我舟尚南迈，君马方西跃。各指天一涯，何以慰离索。平凉古名镇，扼控开戎幕。绿发照青衫，从容预经略。从军古所贵，清世尤多乐。已见六翮修，行看上辽廓。"}