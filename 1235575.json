{"id":"1235575","title":"和李克约东皋杂兴四首","dynasty":"元","author":"成廷圭","text":"一春开遍雨中花，几向东园管物华。老去始知身是客，愁来空拟醉为家。江楼帘箔飞香雾，野寨旌旗绚采霞。曳杖归来还自笑，夕阳原上数残鸦。芍药花开江雨晴，几时重作看花行。松间携妓从教俗，竹下留宾也自清。一夜春愁无处著，三分月色为谁明。贫家亦有琴堪典，好把平生意气倾。闭户拙于公是非，似与江湖踪迹稀。酒中从令客骂坐，爨下却念儿啼饥。松江之鲈固可食，沙苑有鸟宜高飞。干戈满地正如此，万水千山何处归。李家园内好亭台，老去一春能几回。街头酒贵我当买，陌上花开君不来。长绳难系白日住，清镜莫掩朱颜催。明朝有约速相就，慎勿打碎玻璃杯。"}