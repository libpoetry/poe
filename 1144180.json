{"id":"1144180","title":"秋景 月色醉远客","dynasty":"宋末元初","author":"刘辰翁","text":"明月有佳色，客中迷远游。自应眠不得，更似醉时留。玉屑凉堪吸，金波香欲浮。顿忘乡国恨，如在酒家楼。鸾镜惊相对，霓裳卒未休。天风扶我起，不用典貂裘。远客坐长夜，缠绵月色留。明知不是醉，为尔更无愁。玉雪三千界，金波十二楼。谪仙迷采石，小杜在扬州。雁背如流水，蛾眉也白头。一声长啸起，满眼故山秋。"}