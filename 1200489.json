{"id":"1200489","title":"送陈行之之信州推官","dynasty":"元","author":"宋无","text":"汉守曾悬榻，家声复世纶。赞廉推雅士，列郡重嘉宾。昭代详刑谳，贤僚体圣仁。裤襦怜故老，狴犴念冤人。英干登时望，文华异等伦。固宜膺宠渥，岂但活罢民。江左名藩旧，风流佐幕新。平反须有颂，刚决看如神。郤鉴初荣养，黄香早缔姻。锦还乡已昼，綵戏室俄春。自补寻山屐，谁亲垫雨巾。拊循恩易洽，煦妪俗当淳。曲动《阳关》叠，樽移祖帐陈。未能忘手握，何得更情亲。羡尔丹霄贵，悲余白发贫。尚期金鼎药，犹客素衣尘。岩壑将幽赏，烟霞欲隐沦。交游千古事，离别百年身。楚泽寒多雁，吴波暖见鳞。相思不相见，音问莫辞频。"}