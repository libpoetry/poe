{"id":"432056","title":"临江仙 落叶","dynasty":"近现代","author":"张克家","text":"落叶当阶人未埽，秋园一片商音。萧萧摵摵总难寻。明河何处雨，白月几家砧。点水便为槎上客，涡旋篱角墙阴。薄寒侵袖且横琴。不知风乍定，惟有候虫吟。摇落不禁悲宋玉，高槐我是东邻。垂髫犹记北窗深。一镫肠欲断，听到梦中云。苦恨金天胡自喜，教他堕溷飘茵。繁华消尽幻耶真。炼形须换骨，留作隔年春。"}