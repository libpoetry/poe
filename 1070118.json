{"id":"1070118","title":"同叶翰林游虎丘分韵得丘字","dynasty":"宋","author":"程俱","text":"四顾渺平野，孤撑见林丘。常疑涌地出，傥复海所浮。上有千人台，灵踪想前脩。无情肯深义，顽石亦点头。下有百尺渊，神光干斗牛。阴崖不见日，草木皆先秋。两晋多达士，东亭抑其流。结庐远车马，寄此山之幽。一朝施白足，弃去如毛輶。矧伊桑下宿，肯作贾胡留。"}