{"id":"271573","title":"百子令·题同音集","dynasty":"现代","author":"吕景蕙","text":"缥缃一卷，似骊珠、颗颗夜光飞吐。鲍谢家风传诵久，颁到鸾笺快睹。镂月缝云，搓香团雪，绝唱兰亭句。玉台人物，瑶清月姊应妒。曾记画舫笙歌，衣香鬓影，半面微波注。畴昔湖山供点笔，雅称词坛高据。结社评花，褰裾斗草，疏竹芳梅侣。霓裳同咏，棣花集又重谱。"}