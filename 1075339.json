{"id":"1075339","title":"青阳道中望九华诸峰作","dynasty":"宋","author":"周紫芝","text":"平生爱山意，瞑目想奇崛。东南号多山，万岭空峍屼。不知垆锤工，铸此一尤物。峰峦与天近，紫翠争日出。何年飞三山，此事亦恍惚。要欲移嵌岩，下作仙圣窟。我愿从之游，飞升蜕尘骨。山行尚悠悠，客意殊忽忽。弱水不可渡，瘦马聊自兀。落日回寸眸，飞鸟但灭没。"}