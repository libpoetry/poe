{"id":"939309","title":"尹馆作此觅酒召李顺之饮","dynasty":"宋","author":"陈东","text":"今日天色恶，酒壶恰已空。何来进童子，挈榼问主翁。主翁正对客，兀坐书堂中。诸生功课毕，鼓瑟歌醉翁。爱酒欲出门，杖头无青铜。春衣典又尽，搜索计已穷。酒兴不可遏，不免作诗呼进童。空壶挈将纳宅库，为我却致䨥灰红。得酒须寻爱酒伴，更烦与召陇西翁。"}