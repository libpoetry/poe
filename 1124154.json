{"id":"1124154","title":"发隆兴后寄宋茂叔赵然道昆仲并属达后篇于待制侍郎二首","dynasty":"宋","author":"赵蕃","text":"连朝南浦亭，系此一叶舟。未去已欲动，既行奚复留。篙撑尚依岸，风至忽打头。中宵渺无际，清晓浩莫收。行止固有定，淹速宁与谋。我友邈难见，西山澹凝秋。晁君父之舅，徐子我之友。晁诗紫微来，徐学新安后。徐固困箪瓢，晁复厌奔走。当今诸侯贤，孰愈豫章右。经行见虽屡，款语不能又。烦君因几席，为我探怀袖。"}