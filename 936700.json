{"id":"936700","title":"离堆伏龙祠观孙太古画英惠王像","dynasty":"宋","author":"陆游","text":"岷山导江书禹贡，江流蹴山山为动。呜呼秦守信豪杰，千年遗迹人犹诵。决江一支溉数州，至今禾黍连云种。孙翁下笔开生面，岌嶪高冠摩屋栋。徙木遗风虽峭刻，取材尚足当世用。寥寥后世岂乏人，尺寸未施谗已众。要官无责空赋禄，轩盖传呼真一閧。奇勋伟绩旷世无，仁人志士临风恸。我游故祠九顿首，夜遇神君了非梦。披云激电从天来，赤手骑鲸不施鞚。"}