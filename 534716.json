{"id":"534716","title":"送薛仲常视学浙江","dynasty":"明","author":"尹台","text":"鸑鷟戢威羽，孤鸣灌树枝。抟决岂尔志，振迅思有施。哓哓百鸟集，孰辨鸢与鸱。小夫自龌龊，安知旷土规。夫子怀耿亮，束发谢磷缁。守官旷历纪，明义皦不亏。铅刀竞铦割，葱卢空按持。一朝幸淬拭，晶芒耀九维。往哉恭嘉命，树教扬民彝。蒸蒸于越士，摅材信瑰奇。彬然陈艺极，慕企得所师。巨杗登采斲，底法由匠倕。农人望岁秉，镈艾勤良菑。注射期前鹄，敩学观始基。傥非抗明德，彀律能不隳。拚飞畏桃鸟，啄食忧窃脂。行矣慎兴寝，申章竟此词。"}