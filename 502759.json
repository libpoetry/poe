{"id":"502759","title":"赠别曾君伯刚游广东访陈潮州","dynasty":"明","author":"王恭","text":"曾君远游何所亲，潮阳太守君故人。豪士满堂皆赆别，嗟予四壁常家贫。看君岂是弹冠客，闻道芹边久虚席。网罟宁加纵壑鳞，樊笼不掩冲霄翼。家林别去且迟迟，道过温陵谒旧知。司校閒堂连别墅，参军遗像有新祠。清漳山水旧城池，罗氏繁华昔在兹。驲路停骖空吊古，河桥买醉更题诗。双旌出迓韩山口，未话乡心即携手。远道休愁馆谷稀，故人俸禄堪沽酒。"}