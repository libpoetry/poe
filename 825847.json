{"id":"825847","title":"述隶示陈六向元","dynasty":"清末近现代初","author":"郑孝胥","text":"礼器超诣含高深，《史晨》淳奥法易寻。《石门》彫疏《华山》密，闳博肃括惟荡阴。意理古淡若《西狭》，樊敏难遇怀萧森。渐方渐厉氛甚恶，降及曹魏加㟢嵚。墨本摩挲疑莫释，一玩坠简如生擒。千年无隶殆欲绝，东都作者难知音。墨卿猿叟粗可语，笔骄意狭空相针。积之已久或有得，子能起予勤摹临。抗颜举世孰矜式，当风殊快聊披襟。"}