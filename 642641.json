{"id":"642641","title":"木兰辞","dynasty":"明","author":"胡奎","text":"纂纂墙下枣，人生不如在家好。木兰夜织流黄机，窗间络纬啼复啼。平明军帖疾如羽，阿爷无男止生女。木兰下机换戎装，灯前不洒泪千行。髻捐金雀钗，耳脱明珠珰。左持白羽箭，右挽青丝缰。一朝姓字上军籍，军中不知是女郎。祁连山前秋草白，马上单于吹筚篥。霜花如钱风格格，万里黄云度沙碛。木兰在边十二年，论功还谒九重天。九重敕赐尚书诰，木兰感恩不敢言。乞身朝出金门去，还家犹记庭前树。入门先解战时衣，明朝复上流黄机。木兰忠孝有如此，世上男儿安得知。雄雉声角角，雌雉嘴啄啄。两雉上天飞，谁能辨我是雄雌。"}