{"id":"834880","title":"绕佛阁 灵虚道人有佛事于灵栖，以书见招。欲往未得，书此寄题，不啻身在寺中也","dynasty":"清末民国初","author":"何振岱","text":"万篁吟箨，烟锁断磴，天影疑坠。罗襟溅翠，露华细浥，蝉老引凉思。一花亸蕊，含意欲语，红出萧寺。钟曳寒吹，上方树顶，微茫带江气。丈室礼文佛，依约胸光瞻卐字。愿咒钵龙根，尘消彻底。恁剑雪雄心，巾冰红泪，漫萦离思。只苦劈莲丝，明白初地，对龛灯、竟宵无睡。"}