{"id":"1116818","title":"送淡公二首","dynasty":"宋","author":"苏轼","text":"燕本冰雪骨，越淡莲花风。五言双宝刀，联响高飞鸿。翰苑钱舍人，诗韵铿雷公。识本不识淡，仰咏嗟无穷。清韵生物表，朗玉倾壶中。常于冷竹坐，相语道意冲。嵩洛兴不薄，稽江事难同。明日若不来，我作黄石翁。何以兀其心，为君学虚空。坐重青草公，意合沧海滨。渺渺独见水，悠悠不闻人。镜浪洗手渌，剡花入心春。虽然防外触，眼前绕衣新。行当译文字，慰此吟殷勤。"}