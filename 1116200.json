{"id":"1116200","title":"陈子尚博士休官还京口作此诗饯之","dynasty":"宋","author":"沈与求","text":"勇退曾无屋数椽，挂冠神武便飘然。陶潜去家一百里，张翰收名四十年。平世深知还有几，少时健决已无前。侏儒饱食堪羞死，莫浪狂言为著鞭。西风江上荻花秋，鲙玉频年念昔游。世事真成一可恸，身名那问二宜休。公卿礼饯何为者，僮仆欢迎有此不。鬓影毵毵纷翠葆，晚来钟漏亦怀羞。"}