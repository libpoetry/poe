{"id":"691966","title":"秋日村居","dynasty":"明","author":"李攀龙","text":"隐几怜清晓，开轩命浊醪。西风行薜荔，白露缀蒲桃。气逼蝉声苦，天含雁影高。壮心堪自见，秋色正滔滔。病色还相假，秋光溘自开。清羸堪傍竹，潦倒重衔杯。返照湖边尽，浮云海上来。即今知九辩，无处不悲哉。秋意长西北，苕荛望里分。青含仙署雨，白动帝乡云。屈宋终难达，巢由故不群。江湖三十载，摇落好谁闻。南山伏枕前，北渚濯缨边。林薄秋逾厉，云霞晓自鲜。谈诗成白首，把酒望青天。万里中原色，萧条此地偏。不必知名姓，中原一病夫。柴荆存古色，药饵泥穷途。落日悬鱼笱，西风缠辘轳。生涯君自见，百亩白云湖。高斋清自掩，遥夕病相看。片月花间净，明河树杪乾。流萤含火著，宿鹭抱霜寒。何限同袍意，江湖坐渺漫。白云不摇落，湖上长悠悠。世事衔杯过，人情把袂休。秋光栖自老，日色澹相愁。况复多风雨，萧条傍倚楼。摇落唯高枕，风尘且闭关。醉来双白眼，病起一青山。交态元难作，诗名已自闲。有人湖海上，无事马蹄间。"}