{"id":"1131668","title":"挽李主簿长民二首","dynasty":"宋","author":"廖行之","text":"蚤擅湘中二妙声，一官政尔为亲荣。倦游未试胸中蕴，苦学徒遗身后名。踵武世科知有子，尽心色养足生平。可堪膝下称觞处，不见伯仁贤弟兄。帝里从游情最亲，江头一别几经春。追思语笑恍如昨，时枉音书宁厌频。忧患自嗟非故我，昂藏不复见斯人。每哦风月无边句，西望潸然泪满巾。"}