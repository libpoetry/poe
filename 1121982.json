{"id":"1121982","title":"和君实喜雨三首","dynasty":"宋","author":"范镇","text":"夜中间点滴，晓后见沉阴。正惧一时旱，何妨三日霖。著花开稍晚，入麦润还深。想象离栏处，高张烂锦衾。图馆春无赖，田家岁有收。那能垤鹳咏，还似土龙求。木荫疏成密，云容去复留。已然为恶客，泥泞亦须游。一春忧旱熯，田里欲蹉跎。正合为霖望，翻成击壤歌。风缘帘隙至，云压舍檐过。大尹今朝喜，应同野老多。"}