{"id":"644989","title":"谒青阳公祠","dynasty":"明","author":"解缙","text":"维舟大江浒，西登皖城隅。遐思浩无际，怀古在踟蹰。桓桓青阳公，忠节溢寰区。坚军守兹垒，七载枕戈殳。上书久不报，援绝形势孤。全家俱守死，取义捐厥躯。时去事己往，令名天壤俱。入祠拜英姿，灵爽犹俨如。褒封显幽愤，庙食扬休都。起敬仰馀烈，临风发长吁。媲美巡与远，伟哉皆丈夫。"}