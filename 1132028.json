{"id":"1132028","title":"复和仲蟠二首","dynasty":"宋","author":"薛季宣","text":"开缄豁豁皱眉舒，一首新诗酒一壶。寒食禁烟春已半，佳人倾国态悬殊。园荒不减游群鹿，才尽应悲短续凫。有墨牡丹君种否，乡邦能借一畦无。一见春红意已舒，何须幻化入悬壶。含芳镇日香千和，作态临风色万殊。曲槛乍开金缕凤，清池斜照玉为凫。洛阳拟问门园在，王后如今解接无。"}