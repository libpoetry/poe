{"id":"1066588","title":"从人求鳆鱼","dynasty":"宋","author":"葛胜仲","text":"海邦邾莒固多品，此族称珍乃其伯。沈泉湘瀹付饔宰，姜桂煎调奉佳客。视书已觉明病眼，点酒偏能醒醉魄。君看忧愤不眠人，快啖取厌亦何择。岂如吾曹饮文字，舆台不复沾馀沥。昔官馀杭饱下箸，两载杯盘厌凡核。朅来瑕丘问鲑菜，樽俎遍索未云获。愿从褚公弃千万，免使刘郎鞭二百。"}