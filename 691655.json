{"id":"691655","title":"寄王子苏州三首","dynasty":"明","author":"李梦阳","text":"独立望南天，秋空月会圆。此时一尊酒，忆尔隔婵娟。并马游燕日，孤舟去越年。断肠今万里，心折暮江前。三十乌台使，投冠竟黑头。田野是故里，江海有新舟。把酒看鸿举，开窗面虎丘。不须嘅今古，吾伴鹿麋游。旧交多鬼录，吾子独仙乡。幸自饶强健，何心说庙廊。稻输吴郡白，橘足洞庭黄。饱饭教儿女，摊书日满床。"}