{"id":"1124503","title":"拟感兴二首","dynasty":"宋","author":"项安世","text":"日出群动作，日入万物休。君看霄壤间，还有二本否。鬼神浩来往，一穟不可投。杀机甫毫芒，举世极戈矛。将亡神已降，欲杀鬼先谋。所以君子心，不敢殊显幽。吾心本虚直，万象同一流。坐遭云沙矇，次序失九畴。习空徒妄想，致察在勤修。学问日以广，思辨日以周。行行重行行，马迹遍九州。始知亿万叶，一干本同抽。"}