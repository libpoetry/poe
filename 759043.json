{"id":"759043","title":"貂裘换酒","dynasty":"清","author":"季兰韵","text":"残绣鸳鸯谱。未模糊、针痕线迹，助侬凄楚。记得当年红窗暇，悄听画眉人语。将一幅、吴绫裁取。谁料罡风摧比翼，忍愁丝怨缕都抛置。未了事，向伊诉。茫茫碧海骖鸾去。问天孙、织残云锦，甚时重补。依旧空箱深深锁，添了啼痕几许。但消受、连番愁绪。夜雨孤灯重展处，寄相思、谱作销魂句。人去也，恨千古。"}