{"id":"1119733","title":"复次韵四首","dynasty":"宋","author":"陈造","text":"诸李辞章推李白，向来蜀道赋噫吁。房陵山险犹如许，石穴巴邛定不诬。昔上瞿塘滟预堆，盘涡如井放船开。山行欢喜今非错，备见梢濆撇漩来。十里髻鬟谁绾结，半天苍翠自嶙峋。教儿莫惮依山住，阔领裁衣尽土人。病肺还孤竹叶青，小园春去尚深扃。春衫红药强相比，婢子可怜无性灵。"}