{"id":"770918","title":"西江月慢二首 其二","dynasty":"清","author":"王时翔","text":"珠帘梦醒，闲院宇、雾丝烟缬。浮浪惜春残，痴魂摇漾，柳花如雪。纵遍寻、巷陌蘼芜，钿车路满，也成愁结。念绣裙、曾送回廊，半醉怨轻别。叹彩笔、知音今世绝。只俊眼、能怜英杰。破袖郎当纨绮内，怎这般情热。自别后、锦翼难凭，当时真悔，离杯漫啜。更甚日，细把断肠心事说。"}