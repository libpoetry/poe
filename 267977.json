{"id":"267977","title":"意难忘·盆兰为虫所伤，未几复茁。喜赋","dynasty":"现代","author":"何振岱","text":"瑶苑仙真。度人天小劫，还茁灵根。映窗依旧月，倚石续前云。千种意，耿无言。相对越温存。费梦思，茎边叶底，几次逡巡。闲苔绿遍瓷盆。愧抛离十载，一溉无恩。恨多偏不怨，啼湿却留痕。湘水晓，楚烟昏。辛苦返香魂。忍负他，风寒酒醒，暗泽微闻。"}