{"id":"1037775","title":"送刘学士出守衡阳","dynasty":"宋","author":"胡宿","text":"需奏登中掖，除书出上台。兽随朝带结，隼映使旌开。地接朱陵近，人从藏室来。蠹蟫侵旧帙，浮蚁入离杯。岭势遥连楚，星文却视魁。云依苍野住，雁隔楚峰回。夕梦惊湘瑟，春心托陇梅。南方本宽教，东里复多才。驷马荣星驾，千金庆寿罍。未应嗟远守，素志在循陔。"}