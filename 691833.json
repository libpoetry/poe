{"id":"691833","title":"九子浴九首 刘户部远夫","dynasty":"明","author":"李梦阳","text":"远夫振英驾，乃自仪封里。孟复既鹰奋，秉衡亦飙起。献贼拟扬雄，弹铗笑冯子。时异各暌隔，蓬转自兹始。矫矫王邃伯，深心托玄素。岂谓万里空，见此天马步。独行迕流议，苦志涉烦务。曰余驽钝姿，倘辱导前路。职方昔垂髫，邂逅在梁汝。游关匪豹隐，攀邵遂鸾翥。鸿词振宛洛，一一中音吕。访戴谅不惜，纵凫非所许。清庙播芳叹，朱鹭激潜调。沉冥会诠理，刻苦尤逾耀。注易在今兹，醴酒企馀照。载吟古离咏，蹇拙惭赓绍。敬臣闺闼彦，处世怕自拘。朝谒金马门，暮向青琐趋。朝隐慕方朔，修辞剧相如。太阿不在掌，非君独嗟吁。陶子三泖英，妙小富篇翰。至响本无声，隐璞畴能辨。运甓不云若，漉酒聊自玩。解龟幸心许，倾盖荷清宴。君卿素所昧，密竟宛相向。醉酒似马周，读书薄刘向。时人固不识，古志益肮脏。试睹同游子，磈礧尽英行。南州实才窟，小戴亦横骛。探镮乃叨窃，对孔岂在屡。左右佩采荠，追趋信阳步。倾城在夙昔，赠我陆机赋。孟生瑚琏器，英迈徵古篇。登泰夙所期，望洋岂徒然。钦趋瞠颜后，抗志耻卢先。吾方把任钓，倘借襄阳蝙。"}