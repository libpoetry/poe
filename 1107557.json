{"id":"1107557","title":"安抚待制侍郎徐公挽词二首","dynasty":"宋","author":"叶适","text":"玉质金章映海滨，养成天德异凡伦。曾颜窈渺关前圣，管葛粗疏付后人。惆怅穷途三讫癸，吁嗟厄岁再逢寅。送公何物堪将去，留在埋铭石色新。饮冰那得不醒然，北看成南丑又妍。建策须为万世虑，孤忠亦有一身全。星文忍向生前坠，梦事方从死日传。莫指鸣山归路熟，青林黄叶度年年。"}