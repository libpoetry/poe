{"id":"1114575","title":"杂言二首","dynasty":"宋","author":"李流谦","text":"春来无处无芳草，但觉故园春更好。海棠前日梦见之，今日看来浑未老。樱桃红杏相因依，梅阴吐芽青满枝。世间亦有如意事，酒熟正是花开时。一萍无根托瀰渺，分头常多聚常少。天涯碧草又伤心，况是一分春已了。啼禽飞来窥酒樽，樽中绿波吹鳞鳞。东君可只令人瘦，更在花边冷笑人。"}