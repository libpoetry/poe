{"id":"1128275","title":"自仲嘉云亡未始见梦舟行夜入吴兴境有梦如平生感而赋诗四首","dynasty":"宋","author":"程俱","text":"江子隘斯世，翛然向方蓬。一朝成千古，寤寐不复通。夜入霅溪境，胡然见幽梦。高标何所似，俯仰风中松。笑谈如平生，炯炯双方瞳。去年经行地，陈迹亦已空。故应玄真老，相与游无穷。诸人久不死，而使武子先。斯言太痴绝，爱恶无乃偏。君看雅正情，播在三百篇。秦人哀三良，百身宁可捐。相鼠有深刺，嗟哉胡不遄。此岂惑者欤，加膝坠诸渊。乃知孙楚狂，未必非公言。世以势论士，君诚不如人。扬扬乘轩者，志满气甚振。外见七尺躯，中有万斛尘。凿枘固难入，鹗鸾岂相伦。炙手苟可热，行路为雷陈。高栖冷如铁，骨肉不得亲。谁能独无死，荣辱久乃真。皇天非无知，伯道固有后。百年能复几，仅比一昏昼。久知彭篯夭，不及殇子寿。向来箪瓢生，庙食至今侑。东陵虽饱死，千载有馀臭。枭藩得刳肠，苕折谩遗鷇。试当问玄夫，此理或可究。"}