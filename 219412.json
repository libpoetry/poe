{"id":"219412","title":"小瓮瓶·小瓮瓶，形模端正玉色明","dynasty":"宋代","author":"钱时","text":"小瓮瓶，形模端正玉色明。乌聊山边才百文，见者叹赏不容声。乃知物无贱与贵，要在制作何如耳。轮囷如瓠不脱俗，虽玉万镒吾何取。王止二日闻斯言，欣然为赋瓮瓶篇。浊世愦愦随风旋，跖不夷谋吁可怜。百年气节一朝捐，身落粪壤心窬穿。岂不见齐田鲁季势薰天，万世之下箪瓢贤。"}