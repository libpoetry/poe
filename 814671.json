{"id":"814671","title":"咏闽儒三则 李延平先生","dynasty":"清","author":"郑用锡","text":"遁世终无悔，平居四十年。科名惭末第，河洛悟先天。一室箪瓢乐，千秋衣钵传。机倪阐神鬼，奥窔洞山川。斯道存文字，吾身可圣贤。冰壶真了彻，圭角独磨研。况抱邱林志，能操笔削权。忧时长默默，恋国复拳拳。大节完忠孝，名言记简编。风云当路幻，日月此心圆。危坐能终日，豪情属少年。至今过剑浦，水竹荐羞笾。千古樵川水，重招丞相魂。文章肝胆在，社稷姓名存。十议终何补，两宫休更论。君王自明圣，臣子独烦冤。先世推西陇，何人割太原？输金真左计，刺臂有危言。我更悲坏士，长嗟过墓门。遗书成劫火，残碣入田园。华表无丁令，丹青付子孙。已醒三月梦，难叩九重阍。铸铁汪黄错，观兵樊邓屯。独怜留血食，庙貌太师尊。一卷参同契，读书破万行。测天知朒朓，吹律叶宫商。河洛千秋秘，韬钤百技长。先生能啖荠，老友许联床。忽下门人泪，何来御史狂。含沙多鬼蜮，昭祸岂文章。风雨孤舟别，江湖去国忙。难忘萧寺语，长恸道州亡。斗酒空山酹，遗编败箧藏。不孤属吾道，小谪亦何妨！有子称同调，何人吊故乡。九原应一慰，两字迪功郎。"}