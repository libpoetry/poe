{"id":"731710","title":"将去关中别中尉存杠于慈恩寺塔下","dynasty":"清","author":"顾炎武","text":"廓落悲王子，栖迟爱友朋。荒郊纡策马，猎径傍韝鹰。土室人稀到，衡门客少应。倾壶频进酒，散帙每挑灯。叹昔当忧患，先人独战兢。薄田遗豆面，童阜剩薪蒸。疾病嗟年老，虔恭尚夙兴。芋魁收蜀郡，瓜种送东陵。世业为奴有，空名任盗憎。幸余忠厚福，犹见子孙承。渭水徂年赤，岐山一夜崩。低头从灶养，脱迹溷林僧。毒计哀坑赵，淫刑虐用鄫。忠魂依井植，碧血到泉凝。困鬣时防罟，惊禽早避矰。屡扪追驷舌，莫运击蛇肱。谬忝师资敬，多将气谊凭。深情占复始，积德望高升。子建工诗早，河间好学称。堂垣逾旧大，国邑与前增。九鼎知犹重，三光信有徵。沈埋随剑玺，变化待鲲鹏。树落龙池雪，风悬雁塔冰。更期他日会，拄杖许同登。"}