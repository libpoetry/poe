{"id":"63329","title":"林泉怡性歌为东晖上人作","dynasty":"明代","author":"香严智闲","text":"伽黎分付参玄人，水边林下颐天真。须就松间结茅屋，竟无闲事劳精神。碧草苍苔净如洗，却教何处飞红尘。占得白云万余亩，山猿野鸟来相亲。林泉行长镵，独荷寻黄精。云路迢迢过桥去，琅然耳畔喧溪声。林泉住清幽，正是安身处。人皆热恼我清凉，心空环绕旃檀树。林泉坐忽见，光阴弹指过。道人乐道绝思惟，对景不觉蒲团破。林泉卧梦里，惺惺能几个？满天霜雪闻晨钟，&lt;囗力&gt;地一声枕子堕。威仪寂静谁能收，任他法性常周流。极尽玄微是何物，揭开宇宙舒双眸。明月堂前度九夏，太阳门下经三秋。妙夺饥人口中食，田夫手内驱耕牛。临济儿孙要如此，若也颟顸难挂齿。一喝当机宾主分，迥脱罗笼无定止。万象之中独露身，掇转山河归自己。虚舟纵浪任悠悠，夜深棹入芦花里。碧眼胡僧没处寻，体露堂堂元是你。大千沙界掌中观，何啻林泉而已矣。"}