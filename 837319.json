{"id":"837319","title":"续重阳湖山登高","dynasty":"清末民国初","author":"郑国藩","text":"为订登高约，裁笺尽日忙。鹤鸣频倡和，驹隙易参商。落帽晨空过，题糕愿待偿。展期开胜会，佳话续重阳。湖面蘋吹碧，岩腰菊吐黄。联翩争拾级，婉娈喜成行。迟客僧开径，窥人鸟坐墙。微霜寒石室，疏桁静禅房。竹籁添朝爽，茶烟飏午凉。青精分枣饵，白堕泛萸觞。选胜穷幽磴，探奇出上方。解衣同磅礴，掉臂任清狂。雁塔题摩藓，雷台屦试芒。乘风高阁立，待月小亭望。席布谈徐纵，歌徵兴倍长。双声翻绛树，三叠谱霓裳。倚笛云都遏，横琴耳更洋。旋宫知换律，刻羽看调簧。易水首收筑，雍门韵绕梁。观棋猧乱局，品画客登床。地僻尘缘隔，秋深桂子香。鸿飞留雪爪，鳷擘壮诗肠。砵击红裁候，珠联翠剪刚。烟霞供吐属，天地共低昂。竞病争䤹句，尖叉孰擅场。百篇才重李，四杰首推王。凤岭思陈迹，乌台演旧章。群贤皆入室，馀子亦升堂。罚例依金谷，摛词异醉乡。遥峰千稿本，大块一行囊。所慨天心异，凭谁国步匡。采风馀板荡，论世感沧桑。外侮交相逼，殷忧未易搪。处裈多蚤虱，同室况蜩螗。缺孰金瓯惜，冥如擿埴猖。釜鱼徒泼泼，幕燕故翔翔。薇蕨看谁采，安危在自强。二仪催短景，一笑下崇冈。唱晚渔歌起，吹归牧笛扬。人声喧夕照，鸦影乱疏樟。屐齿无前后，游踪互较量。回头烟霭合，黛色郁苍苍。"}