{"id":"1048743","title":"和观雪二十韵","dynasty":"宋","author":"韦骧","text":"纷纷随朔吹，及物任洪纤。足以称为瑞，疏哉比撒盐。朝飞收羽翼，夜象晦钩钤。农望先知喜，童心岂易厌。对疑银界色，啖胜露华甜。寸隙期皆遍，微埃迥不兼。豪筵宾酒壮，远塞虏兵歼。长坂愁羁旅，空山困隐潜。尘怀经岁挠，清兴此时添。已变琼铺砌，还惊絮扑帘。扁舟谁念戴，采笔自追淹。野思生犹浅，诗情雅若爓。凝眸万顷白，引袖六花尖。和寡思琴操，赀高忆酒帘。江潮云盖水，楼阁玉妆檐。折竹惊寒雀，衰葭拥暮鹣。冷官饶寂寞，僻邑养安恬。坐患凶年久，行忧疠气渐。探深评尺咫，均庆及闾阎。仰恃贤侯德，无劳太史占。"}