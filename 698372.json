{"id":"698372","title":"夏日漫兴","dynasty":"明","author":"凌义渠","text":"触目凋残泪暗倾，朝来初踏御街行。马头山色还依旧，喜听涂人说太平。上林树树借栖乌，树下何人转辘轳。早晚入门先问主，就中谁菀复谁枯。眼前一勺即沧浪，傍午爞爞暑气长。粪积泥犁堆面熟，也随驴背入诗囊。无蚊恰称晚凉天，高捲纱幮薄似烟。饱类樱桃饥类絮，尽人坦腹讵妨眠。镇日劳劳费送迎，梦馀尘土未全清。一般看到中天月，裁觉江南分外明。庙市争趋朔望馀，观乎既往复踌躇。稍赢月俸钱堪质，为检摊门叶子书。厌闻折简漫相呼，酒肉淋侵下箸无。且忍须臾随例散，一匙浓茗胜醍醐。相逢曾否订心交，早趁凉阴学架巢。笑我有时触热到，等閒热客未须嘲。乡思泽国渺难通，菱芡茭芦候略同。百颗无繇持饷远，冰盘初浸麝香红。昵昵留人独有情，魏家酿法近知名。别饶香色添新妙，朝贵相遗只数罂。近晓西风作意寒，衰荷夜半泣丛残。分明官舍同僧舍，总有繁花不耐看。摇唇鼓翅憎蝇多，扇不能驱奈汝何。见说城南冤雾黑，新埋战骨未销磨。率然携榼即为群，共简藏书到日曛。依旧尘封兼鼠耗，可知读律不论文。祗凭一静远多机，奕旨琴心参较微。胜固欣然败亦喜，挥弦不了送鸿飞。"}