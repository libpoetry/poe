{"id":"991900","title":"正月二十二日江淮发运马察院督河事于国门之外予访之蔡君谟亦来蔡为真草数幅马以所用歙砚赠予","dynasty":"宋","author":"梅尧臣","text":"江南砚工巧无比，深洞镌斲黑蛟尾。当心隐隐骨节圆，暗淡又若帖寒朏。样传孔子留庙堂，用称右军书棐几。皇皇御史从东来，役徒四万如屯蚁。春风摆撼桃杏醉，野亭置酒话亹亹。是时复有蔡中郎，笔法纵横字瑰玮。入门下马索纸书，虬腾虎攫惊神鬼。主人得书不惜砚，赠予觅句题花卉。醉携惟恐失手坠，包以弋绨藏以篚。明朝聊记一时事，驰骋文章诚不韪。"}