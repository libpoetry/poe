{"id":"786388","title":"雨后述事","dynasty":"清","author":"洪繻","text":"春深草木苏，万物思雨泽。勾萌欲发生，原野资膏液。连旬无雨云，生意咸欲息！年来况歉荒，粒米等圭璧。一金八、九升，携囊难告籴。雨膏复不行，嗷嗷安求食！去年徵敛苛，不念民饥色。今春迫徵期，无地为逋客。不知上天心，何以处苍赤？此邦硕鼠多，民物皆不惜！天苟为旱灾，彼且啖人腊。时事无一堪，言之填胸膈！昨夜闻迅雷，不觉喜跳踢。天有爱物怀，一雨救穷阨。大者如倾盆，细者亦滴滴。可怜未多时，不及起枯塉！水源乏雨滋，末流不洋溢。慰情却胜无，此际可多得？我作喜雨诗，农夫有忧戚。救死尚未能，税敛来相迫。安得兼雨金，万民皆悦怿！"}