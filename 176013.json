{"id":"176013","title":"云际赠施子","dynasty":"宋代","author":"刘子翚","text":"惊沙惨淡连云起，曳杖悲歌行复止。春城是处闻鼓鼙，好风依旧开桃李。对花惆怅忽逢君，把酒无欢如啜水。六年丧乱两相见，世路艰难嗟若此。江边盗贼真游魂，挟虏声援图并吞。金陵失守数骑入，会稽移跸千官奔。只今州县多阻绝，消息时听行路说。百川背海欲西流，八柱搘天愁更折。苻坚陈乱丘山摧。夜闻鹤唳犹惊猜。莫轻赤壁一炬火，曹瞒气焰随飞灰。功名邂逅有快意，岂在今日无人哉。天方稔祸祠豪杰，故遣君辈多沈埋。亦知兴衰运有极，天时一半因人力。男儿遇事不作难，看君赤手排荆棘。"}