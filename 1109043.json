{"id":"1109043","title":"再送蒙仲二首","dynasty":"宋","author":"刘克庄","text":"昔人曾叹择栖难，今子翱游二相间。对弈未妨看露布，论诗未合上斋坛。沉来铁锁真儿戏，吟退毡裘却凯还。班固作铭繇捷表，待揩老眼细传观。送君怀旧一销魂，谢墅孙陵髣髴存。下濑楼船皆万斛，曲江宫殿尚千门。笑陈狎客为俳体，与晋诸贤洗泪痕。定有奇谋裨玉帐，莫挥麈尾事清言。"}