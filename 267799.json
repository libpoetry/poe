{"id":"267799","title":"金缕曲·寿恽澹翁六十","dynasty":"现代","author":"朱祖谋","text":"一澹从天放。尽区中、秕糠尘垢，了无我相。身是凤皇池上客，彩笔曾干气象。但赢得、白头吟望。世变轮云千万态，算故山、猿鹤犹无恙。资格称，五湖长。森森风骨长松样。羡今朝、紫芝餐罢，葳蕤自养。谁奏鹤南飞一曲，神与臞仙俱王。似行入、玉山朗朗。此老胸中无块磊，笑谈閒、况有高歌荡。浑不用，瓮头酿。"}