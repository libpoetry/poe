{"id":"816980","title":"留别朱愚谷 其二","dynasty":"清","author":"鲍台","text":"湛湛零露繁，摵摵朔风栗。主人惜分携，华钱中宵设。玉管声参差，兰肴恣餔啜。坐久夜已阑，寒镫半明灭。出户霜天高，星斗灿以列。方晖透绮窗，明明如可掇。对此发欢颜，聊复纾郁结。反辔期诘朝，骚歌何激烈。悠悠陌路间，与谁论金铁。浮云西忽东，圆景盈复缺。知君倜傥人，饮冰忘内热。玉树有芳阴，瑶琴无促节。愿言加餐饭，努力师前哲。"}