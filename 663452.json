{"id":"663452","title":"赵南渚席上送秦凤山分体得柏梁","dynasty":"明","author":"边贡","text":"我家东海君东吴，一日相逢游上都。官居并结城南衢，会面不问晨与晡。登山临水时一呼，白马青衫光照途。见者谓是游侠徒，岂知义气卑王卢。中宵坐感头白乌，朝辞阙庭暮江湖。云泥忽如鸿与凫，夕阳下树秋巘孤。回风策策鸣脩芦，于嗟离心不可图，何时归来江上舻。"}