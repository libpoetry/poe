{"id":"813132","title":"校番禺萧少熙大令近体诗集题句四首","dynasty":"清","author":"张洵佳","text":"不须藻彩绘新词，自有生花笔一枝。省识温柔敦厚意，性情以外本无诗。梦绕梅花庾岭东，频年宦海感飘蓬。兰成去国怀乡思，赋到离愁句句工。无端兵火起江乡，幕府羁栖感慨长。杜先生逢天宝乱，偶吟风月也凄凉。长怀君国发高歌，一念思亲泪更多。哀怨文章忠孝谱，此编精气不消磨。"}