{"id":"1130078","title":"春日杂兴","dynasty":"宋","author":"释道潜","text":"池南池北日融融，水荇风蒲各占丛。幸有花枝能照眼，可无诗句补春工。城根野水渌逶沱，飐飐风船掠岸过。日暮蕙兰无处采，渚花汀草占春多。柳外披烟舒远目，花边植杖坐芳茵。能言百舌深藏叶，解舞鹍鸡不避人。雨阕中庭暖日浮，春禽百种聚喧啾。粉腰蜂子尤无赖，挠遍花须未肯休。去岁春风上苑行，烂窥红紫厌平生。而今眼底无姚魏，浪蕊浮花懒问名。碧流如镜转春渠，时送残红出雨馀。可怕莓苔黏屐齿，强扶筇竹过邻居。雨洗楼头碧瓦昏，五更残月堕金盆。辘轳索转玉绳晓，花底宿禽无数喧。戢戢篱根紫笋长，满城桃李罢芬芳。东风虽是无情物，送谢迎繁亦更忙。树萱移菊助春荣，沐雨梳风擢翠茎。童子新能理荒秽，不教萧艾并丛生。"}