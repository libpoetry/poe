{"id":"534793","title":"德州李主政濯缨亭集","dynasty":"明","author":"尹台","text":"使君堂左侧，一径转幽森。地阻青林僻，亭开碧水深。薄遗投绶意，因寄濯缨心。邃廨稀人入，名园得独寻。官閒从岸帻，客至罢鸣琴。偶访谐沾席，交欢展盍簪。云霞流晚憩，虫鸟助秋吟。水尽蒹葭色，风疏柿栗阴。烟霜行色变，时序旅愁侵。短剑晶荧气，哀丝幻眇音。淹留成剧坐，感慨扼雄襟。愤世思长往，怀贤惜所钦。有才谁逮古，无力岂忘今。去矣吾焉适，怀哉此滞淫。"}