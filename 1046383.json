{"id":"1046383","title":"妙莲阁","dynasty":"宋","author":"杨杰","text":"天台有新阁，胜地近塔庙。影浸碧琉璃，沿洄去山峤。莲生污泥中，白日有明窍。花实相表里，光色互炳曜。处空不染水，烈火岂其燎。宝藏诸如来，端坐满法要。青目付上士，不待举花笑。芳香初洞达，宿病已能疗。净土记珍色，机感愿力召。三时有开发，一本常寂照。不读智者书，岂知此莲妙。"}