{"id":"1049848","title":"前云居行寄元禅师","dynasty":"宋","author":"郭祥正","text":"忆云居，乃在汇泽西南修川之隅。山盘盘兮，石门屹立磴道绝，飞瀑万丈淙冰壶。云沈沈兮方昼而忽暝，古木交错兮藏鼪鼯。攀崖欲上复自止，投险却忆骑鲸鱼。崖向时复造平野，绝顶乃有百顷之膏腴。群山下瞰若聚米，殿阁枕藉非人区。露华洗出太古月，桂子摇落阴扶疏。清风欲借羽仪展，秽念顿觉秋毫无。老禅底事不度我，红日东上还驱车。如今正似武陵客，放舟已远嗟迷途。青春一往二十二，白雪渐变千茎须。西来忽遇归飞鸟，青纸远寄黄金书。灵茶香味胜粉乳，满箧所赠遇琼琚。玉川七椀吃不得，灌顶未识真醍醐。南暹北讷惜已死，唯师秀出孤峰孤。潜深隐密自得所，岂不悯我栖榛芜。倒影射岩犹入石，异日三椽容野夫。"}