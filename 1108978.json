{"id":"1108978","title":"八十吟十绝","dynasty":"宋","author":"刘克庄","text":"就莆食菜国恩优，昼锦全胜万里侯。却笑向来师尚父，磻溪不老老营丘。至道之精以治身，推其土苴足经纶。矢诗自儆侬衰惰，未有工夫儆国人。汉承秦后古书亡，太息高文总未遑。六叶蒲轮迎一老，元来却是议明堂。文叔差增似往时，君房只是向来痴。谁知有个羊裘叟，汉鼎悬渠一钓丝。逃秦博士浮丘伯，传说今犹在海中。自古仙多儒者做，安知吾不蹑高风。八十馀岁老儒生，见帝谆谆劝力行。应被伏生辕固笑，两贤终是十年兄。纵心以后决求归，曰耄之年永息机。蔬食不消人祝饐，布裘安用妾熏衣。诚翁仅有四千首，惟放翁几满万篇。老子胸中有残锦，问天乞与放翁年。试笔懒题新郁垒，拂尘聊挂古钟馗。斑衣纪节诸孙喜，白首添年一老悲。伯伦酒颂老叉诗，腹愤胸奇略泄之。别著潜书并悔藁，后千百载有人知。"}