{"id":"1116624","title":"赠孙莘老七绝","dynasty":"宋","author":"苏轼","text":"嗟予与子久离群，耳冷心灰百不闻。若对青山谈世事，当须举白便浮君。天目山前绿浸裾，碧澜堂上看衔舻。作堤捍水非吾事，闲送苕溪入太湖。夜来雨洗碧巑岏，浪涌云屯绕郭寒。闻有弁山何处是，为君四面意求看。夜桥灯火照溪明，欲放扁舟取次行。暂借官奴遣吹笛，明朝新月到三更。三年京国厌藜蒿，长羡淮鱼压楚糟。今日骆驼桥下泊，恣看修网出银刀。乌程霜稻袭人香，酿作春风霅水光。时复中之徐邈圣，无多酌我次公狂。去年腊日访孤山，曾借僧窗半日闲。不为思归对妻子，道人有约径须还。"}