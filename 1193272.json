{"id":"1193272","title":"长门怨","dynasty":"唐","author":"魏奉古","text":"长安桂殿倚空城，每至黄昏愁转盈。旧来偏得君王意，今是无端宠爱轻。窈窕容华为谁惜，长门一闭无行迹。闻道他人更可怜，悬知欲妒终无益。星移北斗露凄凄，罗幔襜襜风入闺。孤灯欲灭留残焰，明月初团照夜啼。向月唯须影调逐，不如畴昔同八屋。云浮彫练此城游，花缀珠衾紫台宿。自从捐弃在深宫，君处芳音更不通。黄金买得《长门赋》，祇为寒床夜夜空。"}