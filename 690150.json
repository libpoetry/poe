{"id":"690150","title":"次韵娄诚善春日楼居四绝","dynasty":"明","author":"张吉","text":"匹马寻春到瓮城，城中春色自分明。半空丝竹轰清昼，绕榻晴云阁鸟声。春事俄惊欲尽头，强舒眉宇此登楼。笑谈唤醒幽人梦，共倚檐花看水流。三月看春尚未齐，楼中聊共片云栖。欲知深暝无言处，众鸟飞来寂不啼。伯子移舟向古陂，晚漪觞我不嫌迟。小楼独下湘帘坐，也到斜阳半壁儿。"}