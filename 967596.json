{"id":"967596","title":"解语花 东湖赋莲后五日，双苞呈瑞。昌化史君持以见遗，因用时父韵","dynasty":"宋","author":"赵以夫","text":"红香湿月，翠影停云，罗袜尘生步。并肩私语。知何事、暗遣玉容泣露。闲情最苦。任笑道、争妍似妒。倒银河，秋夜双星，不到佳期误。拟把江妃共赋。当时携手，烟水深处。明珠溅雨。凝脂滑、洗出一番铅素。凭谁说与。莫便化、彩鸾飞去。待玉童，双节来迎，为作芙蓉主。"}