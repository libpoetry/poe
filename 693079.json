{"id":"693079","title":"雪","dynasty":"明","author":"沈守正","text":"衰苇败柳尽琅玕，孤客拥裘饱意看。只学袁安真简易，欲寻安道也艰难。霏霏着树催梅蕊，故故随风绕画栏。若谓撒盐差可拟，似来傲我水晶盘。同云漠漠风凄凄，雪花如掌高复低。深山似欲过牛目，怒岭遥知绝马蹄。鸦背渐高栖不稳，雁群屡拆阵难齐。到门开雪今人少，纵令能来扫即迷。"}