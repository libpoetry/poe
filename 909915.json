{"id":"909915","title":"上姑丈闾丘通牧少卿","dynasty":"宋","author":"李廌","text":"天下一大器，安危系平倾。哲王慎民监，措术如和羹。辛甘或偏长，非可制割烹。五味既可口，君子尝曰平。方今太平君，戒攲如持盈。乞言用龟鉴，履德均权衡。庶民虽惷愚，一或非所营。视之如己内，涂污千仞坑。是用选贤德，告戒敷至诚。曰虽一人良，万邦咸以贞。尚赖尔庶牧，裨朕来聪明。分符授虎节，专政千里城。朱车轮两轓，画戟门十旌。礼文既光华，远煜如杕英。良图沃朕心，蠲瘼求民情。如意运手足，乃与朕力并。朕所戒假乐，难慎惟守成。愿昭先人功，奠枕临周京。群方政咸乂，惟海隅苍生。鱼盐机巧利，凉德多矜争。版图庶汇徵，雉垒侵荒荆。矧乘荐饥后，鲂鲿尾多赪。古既无罪岁，此独何所令。明明普天下，孰非圣人氓。当求善仁政，如解中山酲。时公罢仙班，入觐中天闳。帝优老成人，锡祉升名卿。吏能素严翼，公望方峥嵘。物赖山愈静，川纳海益竑。齐安汉中治，政迹如韶茎。刚明济清净，锦组辉琼瑩。果毅将慎智，佩玦锵璁珩。英英众人师，落落天地晶。是用简上心，佥议如预盟。公辞臣老矣，已与世累轻。东吴富山水，烟霞氛紫清。乐郊适所愿，逍遥挂尘缨。赏延及孙子，荣庆并弟兄。智恬欲相养，为寿期老彭。帝云东州民，思济求令名。窒如相忘鱼，喣沫涔辙泓。瘁如旱麓木，枯槁需春萌。朕意慎许可，当赖王国祯。如翩皆飞鸟，遴集惟鹪鹏。无辞逆朕意，钦哉卿惟行。公承帝眷异，竭节期有亨。郡民幸其来，争以先见荣。实篚携浆壶，马首拜且迎。谓言前掾曹，执礼无私评。远兹三纪历，位重德愈宏。下车始授政，季秋末徂正。囹圄屡空虚，盗止无黥刑。康庄夜达旦，户敞民不惊。柔远戒慢令，荒政先缓征。榛楛已济济，莪蔚将菁菁。熙熙春台乐，苾苾太室牲。尝闻至仁化，政立可去兵。又闻公明心，罚罪能驱鲸。古云州县劳，此语非准程。韩侯功固高，羞比于绛婴。光初必凶终，进锐多反瞠。如彻礼饮酌，彊酒奠兕觥。虽云快壮心，泰至多酗醟。孰知安行健，履坦非掀横。圭璋贱珉玼，山川贵刚骍。良弓岂苟饰，利用关以弸。斯为古循吏，业广惟励精。孤生何所罹，自幼忧患萦。遭家屡不造，省始离呱喤。迩复远所恃，羁迹如漂萍。操心但书危，固户赖巧甍。曲蒙惠私重，哀愚斯独茕。字抚得不违，俾就三龙黉。曰余欲玉汝，谁何吝金籯。愚非苟恩者，锐志思迅铿。为修不敢殆，希彼农夫耕。勤勤虑寇至，豫蓄终岁盛。战战与心竞，中林亦丁丁。渊崖视鸟道，履冰越深瀛。刚克素自许，窃亦轻申枨。永言念眷勤，愿以坚白鸣。作诗谓云何，姑以纪颂声。"}