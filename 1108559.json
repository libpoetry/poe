{"id":"1108559","title":"徐潭即事二首","dynasty":"宋","author":"刘克庄","text":"不要元戎访草堂，勿烦儿子表泷冈。一窗看设囊萤几，四壁惟安梦蝶床。聊与僧分半间屋，且无人夺上三房。韩公作志潘郎诔，得似先生自举扬。一生常寄人篱落，入手斯丘得自专。防墓向来封四尺，骊山何必锢三泉。暮年已作饰巾客，它日那无挂剑贤。种万株松千本桂，不忧千载不参天。"}