{"id":"832929","title":"庆春宫","dynasty":"清末民国初","author":"朱祖谋","text":"凫玉封烟，蝉梳抛黛，凤窠旋旋黄昏。流管梅芳，缘屏兰旧，怨蟾不照孤颦。絮繁丝乱，又重叠、清寒著人。宫衣添未，催罢鸾笺，销瘦真真。相思化作仙云。捐玦中洲，心事虚陈。伤别啼妆，端忧灵体，蘅皋重梦无因。坠欢寻去，镇呵泪、红绵镜尘。回衾镫暗，还数中宵，鹃语残春。"}