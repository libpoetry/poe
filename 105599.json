{"id":"105599","title":"题刁经臣山居时已应辟西幕","dynasty":"宋代","author":"梅尧臣","text":"向不乐郡府，遂云归田园。结庐复种蓺，草树日已繁。散帙理旧学，了然无俗喧。春雨一回过，览耕登古原。青山每自爱，霁色当衡门。故人苟来往，名宦未尝言。趣适已不浅，道心良亦存。忽闻辟书至，便令驱犊辕。岂期同瓠瓜，长系蒿莱根。始知古君子，出处惟义敦。"}