{"id":"726235","title":"长安有狭邪行","dynasty":"南北朝","author":"徐防","text":"长安有勾曲，勾勾不通驿。涂逢二绮衣，夹路访君室。君室近霸城，易识复知名。大息登金马，中息谒承明。小息偏爱幸，走马曳长缨。三息俱入门，车服尽雕轻。三息俱上堂，嘉宾四座盈。三息俱入户，室内有光荣。大妇缣始呈，中妇绣初营。小妇多资媚，红纱映削成。上客且安坐，胡床妾自擎。"}