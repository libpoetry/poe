{"id":"171545","title":"石渠行送别福建参议李著作器之","dynasty":"宋代","author":"林光朝","text":"我来石渠五十六，双鬓如蓬腰未曲。岂为健笔有徐庾，自数来时六十五。谁解辛苦续子虚，长安有客四十余。已成老翁不肯去，青藜当户夜读书。东观丈人起遐想，无为岁月空踟蹰。去作诸侯老宾客，可无绿水兼红蕖。我家东下才百里，钓螺一曲清无滓。草堂为筑荔枝斜，濯锦江头有如是。子思子方道为尊，南国佳人如秋云。不知公侯有朱箔，要问常州李著作。"}