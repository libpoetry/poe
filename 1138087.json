{"id":"1138087","title":"次省斋韵觅友梅索笑集不蒙见惠再借韵","dynasty":"宋末元初","author":"杨公远","text":"巨编藏古锦，风雅续遗音。雷电欲下取，辟易不敢侵。真趣谁领会，一如陶潜琴。所言正而大，讵比郑声淫。疑有造化炉，炼铁成黄金。个是绝世宝，何必问西琛。有时吟竹外，竹影弄清阴。有时歌梅边，梅香散水沈。所以形之句，毋乃得之心。俗子敢再请，幸尔勿沈吟。"}