{"id":"504630","title":"题永康贰令周复初草窗诗十韵","dynasty":"明","author":"李辕","text":"濂溪夫子是我师，霁月光风想见之。杰出贤孙怀祖训，官居民宰际明时。雉驯虎服名堪敌，鱼跃鸢飞道已推。公退小窗吟处稳，閒观芳草静中宜。萌芽不遣牛羊牧，朝夕须凭雨露滋。太极成图还此意，阳春生物本无私。清光照眼何曾息，佳趣关心只自知。官舍寒烟青冉冉，乡园晴日翠离离。萱情万里思莱服，诗梦三更忆谢池。回首江山家第远，且存斯道继前为。"}