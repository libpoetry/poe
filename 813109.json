{"id":"813109","title":"醉后愤歌二首","dynasty":"清","author":"张洵佳","text":"猾夏凶锋自古无，别开眼界看单于。中原从此嗟何及，首祸焉能释勿诛。秦甸河山朝走马，赵家寝殿夜升狐。长城战血长安火，知有冤魂夜夜呼。延秋门上听啼乌，西去旌旂望眼孤。九庙神灵皆痛哭，一枰棋子竟全输。烟尘关内重围合，兵火辽阳万骨枯。从此乾坤无净土，茫茫身世付长吁。"}