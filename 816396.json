{"id":"816396","title":"蝶恋花 题程雪研女史素贞折枝画册","dynasty":"清","author":"黄燮清","text":"一寸纤毫螺粉腻。不画长眉，不写鸳鸯字。冷韵疏烟吹欲起。误他瘦蝶香魂滞。流水芳华容易逝。未许东风，偷入生销里。却笑寻常花并蒂。等闲青了垂垂子。第六桥头曾唤渡。万叶摇云，绿断红尘暑。隔水盈盈娇欲语。引人秋思香中去。别后西湖谁可付。让与蜻蜓，占得花房住。一镜相思无寄处。陂塘八月多烟雨。"}