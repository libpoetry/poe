{"id":"1109517","title":"代柬答合淝苏刑曹兼呈淮西帅同年赵宝谟二首","dynasty":"宋","author":"刘宰","text":"青衫拟掾袭芳尘，短褐归来理钓缗。二纪期君绍先烈，一官投老祇参军。宦情自与秋光薄，公论犹期岁晚伸。见说宗工好风鉴，荐书何日到严宸。闻道中原百战馀，遗民亿万企来苏。浪言恢复真疏矣，绝意怀来亦可乎。北望凄凉皆故土，南来睥睨几狂胡。祇今淝水山川改，寄语元戎盍远图。"}