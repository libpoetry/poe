{"id":"722027","title":"钟山","dynasty":"明末清初","author":"屈大均","text":"高高双巘削屏风，紫翠晴飞万井中。一自轩皇成宝鼎，遂开天阙作玄宫。千秋龙虎归真主，六代烟花送狡童。岁岁貂珰驰传至，樱桃春荐思无穷。苍苍辇路但斜晖，月出衣冠事已非。六代松楸辞玉殿，中峰阴雨见龙旂。蛮奴小队呼鹰过，汉女春魂化燕归。多少哀笳吹不散，五云犹绕御床飞。"}