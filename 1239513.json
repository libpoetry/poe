{"id":"1239513","title":"郊居次韵张善初","dynasty":"元末明初","author":"陶宗仪","text":"南村有遗逸，白首轸黎元。平生厌趋竞，甘分老丘园。未知轩冕贵，但识纲常尊。匪敢异流俗，亦云道所存。纵酒破愁垒，煮茶资诗魂。仰见冲霄鸟，剡剡脱尘樊。俯怜纵壑鱼，戢戢含愁冤。怀哉鹿门庞，以安遗子孙。苟可脱世虑，何辞农事繁。深衷誓无渝，持此与谁论。"}