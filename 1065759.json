{"id":"1065759","title":"寄题任况之樗翁轩诗","dynasty":"宋","author":"苏过","text":"豫章生而奇，蔚有千寻志。柯为直见伐，根中万乘器。自贻斧斤厄，信坐文章累。不如樗与栎，生理默自遂。荣枯同蒿艾，老死徒弃置。我愿处不材，一官隐官市。岂知夏畦劳，乃负渊明愧。却羡任公子，萧然居畏垒。弹冠聊尔尔，颇似漆园吏。官居接农舍，稼穑云靡靡。放衙日亭午，吏散饱春睡。此语慎勿出，请为仓庾氏。"}