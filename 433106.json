{"id":"433106","title":"蝶恋花","dynasty":"近现代","author":"徐谦","text":"柔肠宛转情如许。咫尺天涯，一倍含辛苦。空阶玉立可怜生，凝眸幽怨浑如诉。早托微波达诚素。渺渺余怀，青鸟难传语。丁宁记取月生明，枕边暗泣销魂处。浇风晚近谁唐许。作茧残身，春蚕徒自苦。思量惟可与言情，寸衷未敢从头诉。真诚一点为原素。之死靡他，天日非虚语。此生形影愿无违，襟裾永及君同处。密意浓情深几许。好事多磨，回忆倍辛苦。人间惟愿月常圆，闲愁幽怨何须诉。蛮笺未足传心素。漫道多情，都是销魂语。银缸拨尽未成眠，应怜汗湿香襦处。"}