{"id":"821039","title":"绕佛阁 中夜不寐，有怀汉江诸弟，依梦窗声韵","dynasty":"清末近现代初","author":"汪东","text":"乱红碎锦。都换暗碧，春谢机杼。愁丝万缕。夜阑付与，幽人铸幽句。寸阴逝羽。孤雁吊影，分散吴楚。顿惊倦旅。羁情摇荡，随风堕轻絮。镜里看华发，回首机云偕隐处。声似动人，春雷方启户。甚梦觉邯郸，利名炊黍。履霜纤屦。叹自警荒鸡，谁伴宵舞。暗徘徊、泪零如雨。"}