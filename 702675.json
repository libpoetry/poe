{"id":"702675","title":"三次韵奉简太史宋先生","dynasty":"明","author":"童冀","text":"忆昔公车徵待诏，束书岁晚起岩栖。蓬莱望日三山近，阊阖倚云双阙齐。当宁每承宣室问，退朝多在掖垣西。山林此日惟高枕，畴念彤庭拜紫泥。蚤岁能文赋子虚，挂冠甫见二毛初。久依丹地朝王所，恒忆钧天梦帝居。紫禁九关严虎豹，青山一榻注虫鱼。汉家天禄新云构，刘向能忘旧校书。一舸秋风下大江，归来寄傲倚南窗。平生诺重黄金百，有子才如白玉双。进善旧师羊舌赤，退耕近学鹿门庞。山田见说秋多秫，云液悬知酿满缸。太史在官多病久，几年簪笔侍金华。上尝赐告踰三月，内锡黄封酝九霞。退直不言温室树，归休每忆上林花。云山未觉青宵远，星汉遥连海上槎。帝乡一别又经年，却向丹丘访羽仙。阊阖五云丹凤阙，江湖春水白鸥天。儒林接武登群彦，官署弘文易旧联。颇念草玄扬执戟，白头能复赋甘泉。东华晓漏听朝鸡，几见彤庭簇仗齐。一夜榻前催草诏，九重天上降芝泥。拜官西掖承殊渥，策士南宫忆旧题。此日江湖殊恋阙，蓬莱北望五云低。"}