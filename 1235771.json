{"id":"1235771","title":"致亭诗","dynasty":"元","author":"吴当","text":"瞻彼绎山，绵绵其麓。爰有君子，乐尔贞卜。有倬斯亭，荫此嘉木。悠悠永歌，衍衍春服。先民有觉，昧兹寡闻。我其致之，匪学曷敦。问辨言析，反思其存。焕若融彻，大明初暾。顾瞻周行，玄邈奚绪。曷其致之，惟圣有矩。我车既坚，我马孔阜。无远弗至，式谷尔御。潏彼川流，昼夜斯逝。溯溯无端，原原无已。于惟缉熙，不杂不二。我是用希，夙夜敬止。既种既耨，廪积孔殷。既狩既猎，鼎餗具陈。秩秩大猷，俛焉日新。勖尔尚友，予亦何人。"}