{"id":"101207","title":"送范中济经略侍郎分韵赋诗以元戎十乘以先启","dynasty":"宋代","author":"苏轼","text":"梁李久乐祸，自焚岂非天。两鼠斗穴中，一胜亦偶然。谋初要百虑，善后乃万全。庙堂选世将，范氏真多贤。仁风被宿麦，绿浪摇秦川。号令耸毛羽，先声落虚弦。我家天一方，去路城西偏。投竿困障日，卖剑行归田。赠君荆鱼杯，副以蜀马鞭。一醉可以起，毋令祖生先。"}