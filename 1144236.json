{"id":"1144236","title":"题束季博山园二十首 垂柳","dynasty":"宋末元初","author":"牟巘","text":"是谁挼蓝染，千条万条碧。我欲问东风，东风澹无迹。轮囷肖天巧，沾䨴含雨意。惟应野老知，此是丰年瑞。云卧不禁冷，误把岩扃触。翻动若木枝，红光被空曲。落落金弹丸，飞鸟不敢下。卢橘不到吴，杨梅同过夏。行行西崦西，暝色苍然入。芸芸各归根，我亦坐内息。绿醅春滟滟，绿水烟渺渺。百年散诞内，空以愁自绕。倚阑发长啸，援笔记旧游。想见同来者，俱非第二流。桃源逃不彻，真境宛在目。要令千载下，知有古风俗。泉脉十字过，石廉千里通。汲来聊煮茗，风味故应同。青青南涧芹，雪消春已动。如闻修废笕，岩半发流湩。穷鳞无处避，网罟如云密。悠然钓台畔，袖手看落日。神仙好狡狯，空飞万里行。石桥小如许，铁杖响彭铿。扪萝上复上，未省所历高。忽与归鸿值，万里一羽毛。冷石眠夏天，冰室透毛骨。所以安乐窝，大暑苦不出。澄然蓄清浏，百尺往往深。不放寒沤发，可以观我心。此处若为关，自来还自去。中有无心人，不妨相伴住。都将千石危，化作一林雪。尽日无别香，五月何曾热。幽人读书处，皎皎霜月烂。香影不可掇，高花在岩畔。别来五百岁，于焉驻飙驭。吴市梅子真，解后亦神遇。好著在眼前，世上少人觉。留此妙不传，付与神仙著。"}