{"id":"649028","title":"题竹为族孙挺","dynasty":"明","author":"杨士奇","text":"少年祗北觐，初命戒南驰。虎踞石城壮，龙蟠钟阜奇。国崇根本地，政肃纪纲司。佐幕先修己，趋台自履卑。小心勤职务，一意谨操持。有过须知改，凡痾莫已医。赴公恒起早，退食每归迟。损友非吾类，前贤尽我师。谦虚终受益，敖惰恐招危。寡欲堪常乐，多营枉自疲。勿贻君子贱，何畏小人嗤。馀力披书卷，平时远酒卮。夭桃朝暮色，贞桧雪霜姿。永矢平生志，毋因薄俗移。每虞端有道，万邑洁无私。左右亲规诲，兴居视表仪。顾余今潦倒，念尔远暌离。行矣图树立，庶当光远期。"}