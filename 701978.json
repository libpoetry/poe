{"id":"701978","title":"周如心溪庄八首","dynasty":"明","author":"龚敩","text":"闻说溪庄上，先生旧隐居。村舂閒野水，高栋接茅庐。城客朝携酒，溪翁夜打鱼。功名身外事，不醉复何如。城南烟景好，日晏渡溪迟。一径竹深处，四檐花落时。雨晴莺唤友，风煖燕呼儿。境寂观群动，悠然乐不支。溪深才数里，尘静少波涛。宿鹭便青草，娇莺妒碧桃。户当松径黑，桥倚石梁高。尚有丝纶在，犹堪掣巨鳌。昔人今已矣，溪馆为谁开。野鹤穿云去，林鸠唤雨来。松边深涧谷，花外小亭台。俛仰成陈迹，披图一快哉。开径通幽屿，临流结小亭。引来溪树碧，分得泮芹青。灯火书连屋，壶觞月转庭。因悲城市促，尘土漫劳形。故园虽久废，风景尚依然。鹭起滩头雪，蝉吟涧底泉。汀烟浮苍莽，野竹杂潺湲。祖笏虽堪宝，宁无二顷田。冰溪清浅处，潇洒一菟裘。竹色侵书幌，荷香拂钓舟。黄云孤岛没，落日乱山稠。我亦淹微禄，无因得少休。主翁生事少，佳兴在樵渔。野客陪尊俎，朝官问起居。月移窗上竹，风乱枕前书。寂寞百年后，方知有宁蘧。"}