{"id":"491672","title":"流江八景歌","dynasty":"明","author":"刘崧","text":"望龙门，渺飞雪，皎若三山白云阙。仙人踏岩石，石上迹欲灭。恍惚重楼珠幢夜腾结，北风吹沙江水裂。望西山，愁暮雨，青屏冥冥龙出舞。真僧入定石卧虎，遥见绝壁中开露。祗树邅予游兮江之南，月皎皎兮浸汪涵。素娥抱玉骑紫蟾，冯夷缩手不敢探，但见光采烂烂千丈摇虚潭。招予舟兮石浦，春涛浩兮不可以渡。风轰铿兮雷怒，忽中流以回顾，闻阗阗之戍鼓。宣华屹其云中，天鸡鸣兮咽霜钟。耿疏星之光曙，见十二之青峰。复忽兮将夕，落景飞兮乱山赤。眺长洲兮汎珠湖，棹木兰兮拾明珠。山有松柏兮水有芙蕖，高可樵兮深可渔。乐哉江南兮伊美人之所居。"}