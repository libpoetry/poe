{"id":"769008","title":"翠楼吟·梦 其二","dynasty":"清","author":"黄之隽","text":"面面纱窗，层层绮帐，宵来料难遮定。依稀游戏处，在明月、花香幽境。迷离无影。待缭绕天涯，寻欢俄顷。嗟孤另。几番隔断，水昏烟暝。夜永。眠也难成，嘱暗风，休便把人吹醒。相思仍一路，向云雨、前头先等。无人拘领。奈一两栖鸦，来啼金井。残更剩。尽拚重做，枕寒衾冷。"}