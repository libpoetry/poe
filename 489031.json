{"id":"489031","title":"挽吴主簿词","dynasty":"明","author":"梁兰","text":"侯登庸兮龙飞初，皇心恳恳兮治之图。侯莅我兮我以舒，弱之植兮彊之锄。生理遂兮租罔或逋，弗遑宁处兮侯云痡。枳棘剪兮鸾凤徂，我始闻之涕涟如。深山穷民走且呼，阳灵匿兮天欲晡。魂杳杳兮征修途，侯乎侯乎世所无。侯之生兮我无苟趋，侯之没兮我非空誉，噫吁戏兮云何盱。"}