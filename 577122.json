{"id":"577122","title":"哀李江州","dynasty":"明","author":"陈琏","text":"元纲告衅天柱倾，太白夜夜摇光晶。陈胜之徒起相继，首陷颍蔡次鄂荆。浩浩妖氛塞天地，不意来薄浔阳城。浔阳江淮一保障，李侯忠义能支撑。完城练卒矢杀贼，君臣义重视死轻。十万红巾夜飞渡，晓觇山前皆贼营。羽书沉沉烽火急，霜露肃肃边笳鸣。挺身大小百馀战，斩刈无算贼胆惊。鼓鼙无声日光薄，阴风西来膏血腥。奈何中外失救援，皇天后土呼不应。挥戈跃马决一战，临终骂贼口不停。英英烈气排山岳，落落芳名照汗青。人生自古谁不死，侯今虽死犹如生。我来泊舟谒祠下，奠以寒泉荐菊英。坐招五老歌楚些，山光水色含馀情。"}