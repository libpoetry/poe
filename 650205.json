{"id":"650205","title":"日省斋为驸马赵晖赋","dynasty":"明","author":"金幼孜","text":"君子秉高志，夙负冰玉姿。斋居静无哗，玩习书与诗。兢兢日自省，名贤为之师。力行务忠信，跬步恐或违。讲授资劘切，宁敢怀自欺。黾勉竟朝夕，念兹复在兹。弘毅期远到，一息罔有亏。作辍或靡常，德业因以隳。况乃托戚里，忠孝实所资。嘉猷思献纳，仰图赞雍熙。作诗匪为颂，庶以效箴规。"}