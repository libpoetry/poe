{"id":"996494","title":"用前韵谢子舟为予作风雨竹","dynasty":"宋","author":"黄庭坚","text":"子舟诗书客，画手睨前辈。挹袂拍其肩，馀力左右逮。摩拂造化炉，经营鬼神会。光煤叠乱叶，世与作者背。看君回腕笔，犹喜汉仪在。岁寒十三本，与可可追配。小山苍苔面，突兀谢憎爱。风斜兼雨重，意出笔墨外。吾闻绝一源，战胜自十倍。荣枯转时机，生死付交态。狙公倒七芧，勿用嗔喜对。此物当更工，请以小喻大。"}