{"id":"506862","title":"送宪副王裕之山东","dynasty":"明","author":"杨荣","text":"圣明重风纪，简任须才贤。惟才政绩举，惟贤德泽宣。外台表郡邑，二者宁可偏。王君荷美质，擢桂当妙年。衣绣立霄汉，峨豸侍日边。风采动百僚，能声人共传。属兹公道开，鹗剡横九天。於焉被高擢，骢马行翩翩。山东古齐鲁，海岱遥相连。民俗尚淳朴，儒风犹蔼然。君今贰宪纪，临政须勉旃。中心抱虚白，雅操持贞坚。凛凛晓霜肃，皎皎秋月悬。令德一终始，践履惟乾乾。庶以罄厥职，行见禄秩迁。"}