{"id":"1108314","title":"呈李漕","dynasty":"宋","author":"刘过","text":"默祷神仙政隐忧，天心人意已周流。旱苗已槁七八月，甘雨如期十五州。风月冷吹云梦晚，水花新浸武昌秋。异时白粲输官处，知有丰年万斛收。尘埃破帽倦骑驴，一雨穷途快有馀。盆盎自天倾屋瓦，龙蛇平地起阶渠。冷侵絺绤觉太甚，声满梧桐殊不疏。口业未偿诗有债，夜深灯大小窗虚。"}