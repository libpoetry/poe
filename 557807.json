{"id":"557807","title":"哀杨伯仲词","dynasty":"明","author":"张弼","text":"鸿雁南北飞，万里相追随。鄞江有杨氏，兄弟不相违。伯兄富文学，早被名迹羁。廿年走京国，一命官海涯。禄薄不自给，季弟力又持。中道遽沦谢，肺肝为之摧。仲兄守弃梓，奄奄就衰颓。努力理门户，力尽不言罢。弟也乃如此，岂特情怡怡。遂令乡邦重，亦感皇大知。天知锡遐寿，遐寿过期颐。孰谓彼卒远，鉴照良不遗。相尤阋墙者，视此将何为。"}