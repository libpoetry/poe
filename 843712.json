{"id":"843712","title":"台感","dynasty":"清末民国初","author":"许南英","text":"小劫沧桑幻海田，不堪回首忆从前！某山某水还无恙？谁毁谁誉任自然！我信仰天无愧怍，人讥避地转颠连。浮沈薄宦珠江畔，已别乡关十六年！居台初祖溯前明，二百馀年隶圣清。九叶孙枝备族谱，三迁母教起儒声。郑祠马庙邻观舍，旧社新昌纪祖茔。无限秋霜春露感，耳边况有鹧鸪鸣！风雨先人一敝庐，羁人何日赋归与？世情似水分寒煖，宦迹如云任卷舒。酒后喜谈高士传，灯前时展故人书。里邻乡党平安否？翘望东溟讯起居。不为猿鹤与沙虫，毕竟书生误乃公。伯乐有心收冀北，项王无面见江东！毁家纾难民为乱，观过知仁论有同。剩此须眉还愧杀，漫劳摄影照青铜！台湾蛮语「埋冤」字，我道无冤不用埋。天演例原优者胜，地归民定与之偕。青衫落地怜昭谏，黄绢多才老伯喈。时景自甘心自苦，残棋一局费安排！日出烟销气象新，自南自北净无尘。文明输灌青年会，武健追随白种人。教育普通兼妇女，抚绥特别化狉獉。他生或者来观化，不愿今生作殖民！"}