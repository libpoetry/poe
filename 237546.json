{"id":"237546","title":"回程宣义贺生日诗","dynasty":"宋代","author":"阳枋","text":"锦章卷遗书八分，独蚕抽绪浮金盆。太羔玄酒淳风浑，秋草得暖生华门。隔溪来往如幽村，百年时叙从君论。直谊高情无绮言，寒陬冷宇回春温。郑公耆英思陶园，顾我芒屐羞高轩。感君昭昭排昏昏，心期好语饶温存。惠然长风来孤骞，九苞后乘彤庭鵷。肯令穉榻依陈蕃，相对怡愉弟昆。跋红从久金炉翻，天鸡不觉鸣昆化。清萧满腹烟霞餐，归来捧枵哦空樽。新题壮笔流飞湲，欲持此诗排帝阍。祈我友君同寿尊，座间谈笑知莫扪。伊洛派脉探共源，与世无穷振振绳绳之子孙。"}