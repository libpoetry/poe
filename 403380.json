{"id":"403380","title":"惜余春慢","dynasty":"近现代末当代初","author":"石声汉","text":"绿绽圆荷，黄堆新杏，小院南风催暖。搴襟晕减，唾袖殷残。惆怅去年人远。曾是幽阶画阑，午阴初静，懒擎团扇。乍经年，还到木兰香殢，翠蒲云展。空念想南岭飞云，西湖停霭，光景一般零乱。伤春中酒，带褪衣宽，憔悴更无人管。已自千端旧愁，添得相思，倍教肠断。漫沉吟、罗袂凄清，又看泪痕红泫。"}