{"id":"807552","title":"绕佛阁  由剑池循石磴上至平远堂侧觅径复折而下至小武当有奇石纵横林立伫眺久之","dynasty":"清","author":"陈维崧","text":"岭欹栈仄，循壁俯瞰，潭子深黑。风起涛涌，此身几被，包山老龙得。古苔绣蚀。腾掷直上，霜磴如拭。高处奇绝。旷望邓尉，支硎翠螺滴。暂息塔铃侧，又蹈虚空临不测。藓滑境危，盘盘深曷极。见老树槎牙，三两离立。雨淋风裂。似猱狖须髯，作烂铜色。忽颓唐、化为奇石。"}