{"id":"755585","title":"种菜","dynasty":"清","author":"王采蘋","text":"蔓草盈中庭，荒秽不遑理。晨兴课老妪，辟径携耒耜，蕴除绝其根，萌蘖庶可止。隙地颇有馀，众芳惜已萎。园蔬随意栽，御冬谋蓄旨。翠甲喜渐肥，黄芽美无比。霜严能耐冷，雨过净如洗。亦有岁寒心，青青常不改。地僻无珍羞，官贫少俸米。佐我菽水欢，足以充簠簋。朱门餍粱肉，沟壑多冻馁。山陕犹用兵，茌苻苦难已。空留诸葛名，莫有奇人起。浮生丧乱馀，一饱亦已矣。国计难与谋，世事何足齿。抚兹学圃心，贤者亦乐此。毋辞灌溉劳，抱瓮时汲水。聊当秋花看，一碧亦堪喜。骚客去已遥，凭谁艺兰芷。"}