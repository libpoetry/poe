{"id":"815553","title":"恭题晋赠中宪大夫四川崇庆州牧理斋常公殉节纪略后","dynasty":"清","author":"涂日烜","text":"元戎西指正桓桓，昔岭犹传转运难。蛇豕跳梁施贼伎，风霆叱咤发忠肝。妖氛毕竟歼将尽，壮节须臾事已完。岂独文章能报国，英魂飒爽暮烟寒。儒臣赴义植彝常，恤典从优贲宠章。祀纪昭忠辉汗简，恩垂荣荫续清芳。花溪漫忆鹃啼血，辽海犹闻鹤返乡。见说遗徽应立懦，当年慷慨重睢阳。"}