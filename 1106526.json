{"id":"1106526","title":"用元韵答麟老","dynasty":"宋","author":"王炎","text":"登临倚木末，下瞰鱼龙宫。我方解墨绶，著身丘壑中。翩然一清游，飞舄可御风。前瞻凤山尾，老衲如懒融。见处诣实际，非色仍非空。笑我蜡屐行，亦与玩物同。燕坐不出门，心游妙高峰。七闽名家子，祝发隐梵宫。碧海掉尾鲸，不堕世网中。熏炉起香雾，棕拂生清风。寂寂枯木岩，中有春意融。杖屦厌山水，习气一洗空。违俗非崖异，入俗非雷同。乃知行市廛，宛如坐孤峰。"}