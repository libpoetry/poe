{"id":"685362","title":"六十三初度君谦以词为寿和之 一封书","dynasty":"明","author":"王鏊","text":"悬弧又诞朝。六十三年鹿覆蕉。勋名紫阁高。起何迟，归独早。玉堂近日无宣召。且是山中卧得牢。治如虞圣如尧。洗耳还容由与巢。且作山中宰相，依然玉带蟒绣为袍。扁舟范蠡去迢迢。五湖烟景无人要。金庭玉柱，傲彼伊皋。清风明月，卑他管萧。洞天福地谁曾到。镇日逍遥。过去韶华不可招。幸有还丹大药，绝胜盐梅金鼎和调。百年过半总劳劳。奔名逐利何时了。慨彼时豪。东门黄犬，徒增烦恼。古来富贵谁长保。早是抽身好。裴相午桥庄，疏傅都门道。到如今，尚瞻高节操。"}