{"id":"1133531","title":"花心动","dynasty":"宋末元初","author":"仇远","text":"醒眼明霞，问染成、晴堤几分秋色。腻困未醒，欲语还羞，掩映雾笼烟幂。艳姿相亚柔枝妥，恁娇倚、西风无力。只疑是、彩云散影，误留仙魄。不见芳卿消息。但晓沁嫣红，雨湿轻白。落日光中，窥影横塘，恰似试妆脉脉。芳心空有韶华想，忍拼与、清霜狼籍。雁声里、丹枫伴人泪滴。"}