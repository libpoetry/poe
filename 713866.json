{"id":"713866","title":"临邛行","dynasty":"明末清初","author":"屈大均","text":"临邛令前请奏琴，王孙有女能知音。一曲艳歌传绣户，无端挑起凤凰心。侍者殷勤通彼美，风流放诞那能已。罗敷不肯见金夫，文君苦欲依才子。临邛还作酒家胡，脸际芙蓉绝代无。钱多会数黄金错，丝短能提白玉壶。雍容时浣锦江水，慷慨或裂红罗襦。嫁时衣物俄分与，家童钱帛兼无数。归向成都作富人，宫商一任勤綦组。子虚有赋无知者，一日声名动金马。心存风谏本离骚，靡丽曲终方奏雅。大人颂成欢至尊，飘飘气欲凌寒门。生幸长卿共时代，得闻仙道齐轩辕。长门复幸陈王后，一赋能令恩似旧。金与文君取洒来，不为长卿作婚媾。茂陵求女成荒淫，非关妾妒绿衣深。祗为君多消渴疾，凄悲故作白头吟。自君为郎每称病，草木书成图养性。两意俄分乌鹊栖，一心未毕鸳鸯命。为君羞看女贞花，为君羞对离鸾镜。同衾共枕方须臾，忍教燕婉成蘧蒢。鲤鱼离蓰亦有尾，鸳鸯缠绵将有雏。妾身自同山上雪，君心好似云间月。月肯回光阙复图，雪益含辉彻肌骨。意气如何让妇人，凤凰始终须一身。永托孳尾言尚在，愿为比翼长相亲。"}