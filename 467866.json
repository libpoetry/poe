{"id":"467866","title":"春晓曲 字纸","dynasty":"当代","author":"黄绮","text":"尽抛仿效无拘束。刻鹄成功非活鹄。透穿纸背突毛锥，圭臬遗忘随所欲。酱瓿有臭终当覆。书就自知难入目。此颠不识彼张颠，笑进一杯春酒绿。啖名不用饥餐米。掉口翻言人利齿。始知迂阔属书生，守缺抱残无别枝。有何面目堪羞死。投向长河供洗髓。从来我自爱春风，开遍万千桃与李。"}