{"id":"648520","title":"圣孝瑞应诗","dynasty":"明","author":"杨士奇","text":"惟皇御极，八纮率俾。曰孝曰仁，爰教爰理。惟皇考妣，著存无间。岂曰羹墙，斯须有见。洋洋圣灵，陟降在天。遑遑孝思，皇心有虔。乃循玄范，乃脩金录。爰伸终慕，暨惠普率。惟皇渊衷，斋庄纯一。对越有严，有恪有翼。上帝有言，忱孝予子。百神有言，笃恭于主。至诚感孚，祯应骈臻。缟鹤傞傞，青鸾䎙䎙。下上坛壝，周旋庑序。徘徊翱翔，如掖神驭。煜煜宝盖，绛节黄麾。流越端门，如神往来。复有神人，有言有告。出入倏忽，邈不可究。复有卿云，五章烂垂。轮囷葳蕤，琪叶金支。粲粲天乳，湑湑甘露。既零道苑，亦降陵树。厌浥琼脂，淋漓玉津。以荐以餐，统和天人。讫事秉虔，如盥未荐。绳绳休徵，叠出层见。有深规甃，有泉潗潗。苾芬充达，沾者酡颊。穹祇发祥，式昭孝诚。群臣拜手，皇德之徵。皇曰匪予，天地考妣。降鉴畀祐，锡时蕃祉。自昔明圣，膺祥务敬。汝予恊恭，庶臻永庆。群臣拜手，惟皇圣明。皇不自圣，臣敢怠宁。有臣士奇，纪载是职。敬陈歌诗，永播无极。"}