{"id":"1065978","title":"和任况之","dynasty":"宋","author":"苏过","text":"簪裳如缧囚，我生三年系。一落罝网中，遂负山林志。忆故晋阳城，访古寻前事。萧凉麋鹿游，正坐金汤累。西山郁峥嵘，气势翔天际。因知神所托，千岁有其地。绵绵邑姜祠，盛德百世继。汾横地轴壮，泉涌山骨碎。我时正行役，忽此烟雨滞。颇遭溪谷留，使失乡关异。是时薰风初，殿阁微凉至。碧井照眼寒，山光湿衣翠。文鲂纵弱浪，野鹤下晚吹。平生谢公心，雅在东山醉。端来乞五斗，兹事复且置。悽悽百僚末，举首触嗔忌。早知折腰恶，谁敢朱云吏。愿君志吾言，身外皆沤寄。临渊休羡鱼，早决归来意。荣枯梦已破，何待邯郸记。"}