{"id":"692702","title":"赠王民望 其二","dynasty":"明","author":"杨慎","text":"言笑豁相思，有约当后期。云峤苔屐并，风檐兰襟披。衢步拾瑶草，池酌系青丝。俊游希白下，高会继南皮。南皮驶清流，北渚爽金?。去骖俨立鹄，走舸歙飞鸥。胡然婴痾疢，临岐隔欢游。望美天咫尺，何以慰离忧。离忧一何丛，我心一何忡。紫芳行采采，翠管坐濛濛。开奁熭宝饵，隐几拂彫桐。驰神随去鹢，缄情付归鸿。"}