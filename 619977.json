{"id":"619977","title":"白马篇十六韵","dynasty":"明","author":"区怀年","text":"騕袅千金装，银鞍七宝光。臂鞲横翠羽，腰剑淬鱼肠。蹀躞趋平乐，传呼入未央。女兄专内阃，家弟拜中郎。塞北惊烽火，关西迫犬羊。奋身膺虎旅，衔命捷龙骧。毅勇锋先夺，豪雄殿每当。三秋收陇阪，百战定河湟。懋赏彤弧出，殊恩紫诰香。繁缨归邸第，刍秣厌膏粱。牧竖争垂组，奚官尽佩珰。风流倾霍卫，意气薄金张。觱栗吹秦女，琵琶拥赵倡。桂钗徵妙舞，桃莞狎清觞。解甲听宫漏，投鞭近苑墙。宁知人代里，憔悴有冯唐。"}