{"id":"119561","title":"送罗提举·万口歌谣里","dynasty":"宋代","author":"陈造","text":"万口歌谣里，临岐挽使车。五云金碧际，平步闯天居。皇眷须裨益，清朝有诏除。致君真夙素，活国此权舆。壮岁持英节，春风满比闾。民皆耕凿，吏敢狃侵渔。日者流离叹，时方旱暵馀。饱饥亲劳来，骨肉费勤渠。汲直开仓后，韩分报政初。重前汉皇席，肯挟子公书。冠豸传应实，婴鳞可待徐。规恢今日事，抱负与时摅。吏治捐邦蠹，群妖信鼎鱼。衰翁怜命蹇，违世坐才疎。但有江山助，曾无甔石储，登门仍造次，作意借吹嘘。此去游丹地，能无荐子虚。壮心翔碧落，归梦谢黄淤。凝睇成分袂，从人更曳裾。念为天下贺，不拟赋愁予。"}