{"id":"405298","title":"御街行","dynasty":"近现代末当代初","author":"赵尊岳","text":"琼枝倚立凝香露。如怨韶光暮。晓莺惊觉玉楼人，一抹翠阴笼树。镜奁愁照，绣帷嫞卷，苦忆关情处。柔丝不系东风住。一霎成歧路。映花门巷梦魂中，恰似玉骢轻去。清明过却，将离开遍，惆怅佳期误。新萍总是风中絮。迢递横塘路。画船回首碧云西，约略茜纱朱户。一奁明镜，数声柔橹，又过长亭树。流云不作无情去。却作留人雨。绿波总是接天涯，春色几分能驻。骊歌易阕，鸾肠禁续，掩袂伤离处。"}