{"id":"1123982","title":"木犀四首","dynasty":"宋","author":"赵蕃","text":"细看秋露黄金蕊，不减春风白玉枝。人道江南富山水，江南山水富于斯。人言山水钟人物，我道英灵属此花。枯死犹堪作香供，不同桃李混泥沙。浪说西京斗大花，赤栏青幄五侯家。那知林下馀幽物，雨打风吹不怨嗟。我生天与山林相，不羡人间富贵花。折得幽芳顿何许，纸窗书屋伴煎茶。"}