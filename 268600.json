{"id":"268600","title":"念奴娇·题何梅叟二分明月簃联句图","dynasty":"现代","author":"吴重憙","text":"夕阳西下，正天开霁宇，星河耿耿。犹忆红桥排廿四，水部曾教管领。帘押双丁，阑阴卐字，依样琼楼迥。尖叉正斗，云边推上金饼。雅似苏子当年，承天夜访，荇藻交横冷。幸遇怀民犹未寝，竹柏惊看清影。韵选牙牌，烟霏茶鼎，彷佛梅花岭。急催诗钵，夜寒半臂当省。"}