{"id":"432270","title":"读黄泰泉陈白沙两集","dynasty":"近现代","author":"李洸","text":"浩劫千年现在身，悬知平等孰冤亲。万机出入庄生语，瓦砾何能妒道真。阿堵真灵难举却，分金谁道故人疏。诸公劳苦端知我，自笑何如山泽臞。文物殚残劫火馀，中郎何处访遗书。市人那有黄金买，饱食争教似蠹鱼。困眠饥食滞芳时，往事凄迷恋酒卮。倘许焚香趋静境，无思无虑对枯棋。不断蟾声万木深，骄阳尽压雨霪霪。潜夫著论谈经国，罔两原知奇物心。秋光领略夜如银，万里冰轮战骨新。愿照大千灰劫里，看余橐笔作征人。"}