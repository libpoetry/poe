{"id":"1141573","title":"少年行赠袁养直","dynasty":"宋末元初","author":"戴表元","text":"我昔如君初冠时，见君垂角儿童嬉。君今长大一如我，但少头上斑斑丝。诵书如流日千纸，更出清言洗纨绮。明珠在侧真自失，挟册茫洋吾老矣。人言四十当著书，春风半负黄公垆。僮奴哂笑妻子骂，一字不给饥寒躯。儒学无成农已惰，履穷始悔知无奈。人生少年还易过，请君努力无如我。"}