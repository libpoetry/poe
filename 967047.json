{"id":"967047","title":"送鄂州刑狱掾王懋元功罢官还海陵兼简金陵和上人","dynasty":"宋","author":"贺铸","text":"暖云芳草横塘路，送客何之官鄂渚。江皋暑淫气如蒸，别来何之还海陵。海陵鄂渚非吾土，每后君来先我去。人无根蒂本悠悠，况指沧波是舟路。君方少健我衰迟，局蹙辕间不自持。因行寄声雁门远，岁暮敢忘林下期。好去将无同语掾，行见春风花满县。隐显它年不我遗，为续白莲社中十八传。"}