{"id":"722069","title":"何仙姑坛作","dynasty":"明末清初","author":"屈大均","text":"咫尺春冈接凤台，朱明门户井中开。金精不使吴王得，云母难贻葛令来。帝赐霞衣留洞府，人传玉舄在莓苔。绿珠艳曲先南越，争似仙灵更有才。少小长桑梦里逢，天花鍊就不乘龙。飞过海上麻姑石，化作云边玉女峰。井有寒浆如太华，冈馀红雪似芙蓉。鲍家尚尔婚勾漏，仙李多情笑彼秾。"}