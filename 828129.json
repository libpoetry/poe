{"id":"828129","title":"觚庵先生挽诗 其二","dynasty":"清末近现代初","author":"陈曾寿","text":"身世惟残山，供眼伤春心。閒居费幽屐，佳处分微吟。摘茶蹩狮峰，冲雪僵云林。僧楼饭疏雨，树屋眠潮音。还极汗漫游，江舟纵攀寻。上餐子陵鱼，下招真逸禽。往往嚼佳句，却病愈苓蔘。我拾后山馀，君痼简斋深。难放一字过，索瘢契虚襟。哀哉所历妙，回相成萧森。良辰怯孤往，腹痛当何岑。神伤后难继，坡语谶我今。"}