{"id":"807438","title":"三姝媚  寄远用梅溪词韵","dynasty":"清","author":"陈维崧","text":"柳线吹碧瓦。记才倾别酒，泪同铅洒。低拍萧娘，等吴枫红了，再来帘下。讵料而今，折挫煞、游梁司马。孤负伊家，蟢上琼簪，麝湮绡衩。况是关河旅夜。数长短更声，甚时方罢。斜压红裯，曾化为蝴蝶，此欢无价。恰又平明，好梦与、釭花都谢。拟倩锦笺论恨，恹恹难写。"}