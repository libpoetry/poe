{"id":"739601","title":"岩门","dynasty":"清","author":"孙廷权","text":"叠嶂高于云，人在云之上。混茫一气凝，罡风不能飏。万柄青芙蓉，亭亭尽舒放。俗尘我已离，奇观谁所贶。远郭浮蜃楼，孤村萦蚁圹。密疏棋布局，连断卦分象。伟哉真宰功，顷刻呈千状。数折入岩门，厥势更雄壮。危崖碎欲倾，乱木森相向。龙虎久郁蟠，何年方得畅。王公重设险，兹山为保障。窃据何代无，乘机扼其吭。平羌策自良，改土事为创。列戍戢干戈，职贡登纁纩。休教伯图启，敢与王师抗。戎马限虽宜，榛荆辟须旷。致远舟车通，深慰黎民望。"}