{"id":"518235","title":"题秋江捕鱼图","dynasty":"明","author":"唐文凤","text":"秋江云浮岛屿孤，澄波万顷平若铺。烟收日暮鱼正出，渔人群聚相喧呼。或垂大罾或举网，小船如梭捷来往。天空嗷嗷鸿雁鸣，风轻淅淅菰蒲响。行客步迟心急归，盘湾隔崦通径微。恍类黄州赤壁岸，又疑青山采石矶。我生惯识江湖景，已历风波尘梦醒。短蓑圆笠钓丝轻，结盟鸥鹭从渔隐。酒酣耳热成清歌，吴音越调商声多。羊裘已敝身自老，玉璜未得心如何。令我披图发长啸，满目枫林半残照。东津谁续观鱼篇，少陵曾鼓三巴棹。"}