{"id":"466880","title":"读史绝句八章","dynasty":"当代","author":"李梦唐","text":"商略安如武略深，邯郸歌舞用黄金。可怜赚得秦天下，子是君王父是臣。萧曹绛灌佐君王，定计还须赖子房。谁信英雄如好女，直教天下属刘郎。兵戈无力起佳人，报得君王尝胆心。事毕有家归不得，若耶溪浅五湖深。驱遣八荒恩未行，汉家疆土赖秦争。论功纵使凌千载，一代劳人气不平。六军之俑没蒿莱，海上楼船去不徊。汉武暮年能罪己，露盘金掌下高台。土木功多不养廉，尚方更造五铢钱。诸臣俱有相如渴，不择贪泉与盗泉。田兴不现过江身，便语严光是逆臣。光武心胸压洪武，治平先恕采薇人。欲造中兴势已难，两朝纲纪为谁宽。登楼永忆范丞相，万古忧思说后先。"}