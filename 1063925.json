{"id":"1063925","title":"游龙王赠云老","dynasty":"宋","author":"释德洪","text":"正中妙叶百怨门，宝镜孤风天下闻。缁州道价直乾坤，毛骨真是延公孙。杨广山头草木熏，公独深密护灵根。衲子雷动云崩奔，暗中明露泾渭分。醉李有叟笑脸温，胆大三世一口吞。枯木能花为谁春，春光化为吴山云。即今住山典刑存，木蛇且无刀斧痕。我游山隈野水濆，松间见之鬓为掀，留我更宿听啼猿。人间行役膏火煎，公特见戏非诚言。颓纲已坠引手搴，乃欲奔走鞭短辕。要当努力续烈燄，大兴洞上追曹源。"}