{"id":"1164373","title":"赠李长史歌","dynasty":"唐","author":"吴融","text":"危栏压溪溪澹碧，翠袅红飘莺寂寂。此日长亭怆别离，座中忽遇吹芦客。双攘轻袖当高轩，含商吐羽凌非烟。初疑一百尺瀑布，八九月落香炉巅。又似鲛人为客罢，迸泪成珠玉盘泻。碧珊瑚碎震泽中，金锒铛撼龟山下。铿訇揭调初惊人，幽咽细声还感神。紫凤将雏叫山月，玄兔丧子啼江春。咨嗟长史出人艺，如何值此艰难际。可中长似承平基，肯将此为闲人吹。不是东城射雉处，即应南苑斗鸡时。白樱桃熟每先赏，红芍药开长有诗。卖珠曾被武皇问，薰香不怕贾公知。今来流落一何苦，江南江北九寒暑。翠华犹在橐泉中，一曲梁州泪如雨。长史长史听我语，从来艺绝多失所。罗君赠君两首诗，半是悲君半自悲。"}