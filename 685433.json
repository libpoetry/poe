{"id":"685433","title":"铜陵执热书怀十首，时苦旱","dynasty":"明","author":"邓云霄","text":"悲秋谁作赋，病客反思秋。赤日高如许，金风不可求。闻雷空望霈，过雨黯然收。时著芒鞋去，临江倚竹楼。火云连赤阪，永日苦如年。转恐金成溢，翻忧海变田。商羊何处舞，阴石更须鞭。愿得仙公术，端居在冷泉。峨眉多积雪，冬夏不曾消。野鼠甘寒冷，长松荫泬㵳。科头思绝巘，赤脚望层霄。缩地安能到，因期白鹤招。回思童稚岁，转忆舞雩凉。散发夏终日，持竿水一方。长为冠带束，辄苦应酬忙。内热非关暑，无何有是乡。纵有冰纨扇，难消大块炉。玄霜何日致，肺病几时苏。河朔须豪饮，肥?立可屠。铜陵多洞穴，怪不类宜都。吴牛犹喘月，阴鸟未呼风。直苦炎难度，虚疑日再中。冷然期列子，挥手问鸿蒙。更有清凉宇，徒思沧海东。吾家有丛竹，下映碧潭幽。过夏疑无午，含风早觉秋。茶瓜时可禦，童冠日同游。一别红尘远，星霜已八周。铜陵虽执热，犹胜在吴门。已脱簿书累，而无车马烦。下帘成小隐，对客祗清言。悟得逍遥理，凉风满北轩。忽忆弹清角，呼儿理素琴。弦长知调古，夜静觉堂深。山水千秋意，鸾皇此夜心。客愁连玉轸，早已变南音。新茶烹顾渚，寒簟展湘波。睡破一床月，清消午夜魔。暑深秋气近，帘静砌虫多。节序催乡思，临风发浩歌。"}