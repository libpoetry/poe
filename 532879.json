{"id":"532879","title":"送邝和仲之郁林","dynasty":"明","author":"黎民表","text":"邝君视我同门友，廿载交情最相厚。下笔翩翩掣凤皇，一代词人尽回首。少年折桂登皇畿，黄金台上倾珠玑。直气屡千星象表，赤手欲补山龙衣。绨袍旅邸无人荐，金马门前稀召见。起家才得中大夫，出守遥临旧京甸。摧眉伏谒意所轻，卧治烹鲜徒有名。推毂不闻思魏尚，催科谁复识阳城。以兹修途还折翼，世路羊肠堪叹息。白衣苍狗在须臾，骐骥驽骀同一枥。嗟君宦拙诚足悲，羡君有才何不宜。朝廷侧席思化理，苍生引领苏疮痍。行部倘过勾漏洞，啜古可读罗池碑。丈夫遭逢信不偶，雌伏雄飞会有时。我今风尘胡见羁，效颦半额羞蛾眉。江皋已绿王孙草，烟雨欲折商颜芝。慈亲倚门待吾归，孤帆破浪杳然去，赠君万里遥相思。"}