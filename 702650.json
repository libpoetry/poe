{"id":"702650","title":"宫词集唐句五首","dynasty":"明","author":"童轩","text":"水流花谢两无情，还到春时别恨生。明月自来还自往，夜深前殿按歌声。紫烟衣上绣春云，但保朱颜莫保恩。玉佩无声画屏冷，梨花满地不开门。建阳昨夜起春风，凤辇时巡出九重。独见綵云飞不尽，碧霄何路得相逢。花飞蝶骇不愁人，争奈君恩别处新。翠辇不来宫殿闭，东风二十四回春。禁门深掩断人声，花落閒阶宿雨晴。竟日倚阑空叹息，一场春梦不分明。"}