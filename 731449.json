{"id":"731449","title":"集海棠院送梅耦长南归分得春字","dynasty":"清","author":"吞珠","text":"古寺白日丽，东风吹蹄轮。川红澹颜色，落砌痕犹新。群贤会高座，送客兼送春。春既不我留，客复追红尘。梅君都官裔，卓落洵绝伦。诗得敬亭秀，心焉愿卜邻。今日离歌发，三叠为伤神。莺啼绿杨枝，蝶恋芳草茵。长途远千里，橐囊仍羞贫。停鞭斜阳里，觅句应怀人。归及宛溪绿，好寄双文鳞。"}