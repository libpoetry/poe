{"id":"694324","title":"次韵伍南山贺碧玉楼新成","dynasty":"明","author":"陈献章","text":"脚底江山不浪开，小楼占此是天裁。光流南极窗前枕，春满东溟掌里杯。碧玉久亡今复见，白云朝出暮还来。梅花又报罗浮信，月上江门载影回。百尺空中天眼阔，三更月底梦诗成。安排枕几还公睡，已有阑干信客凭。乡里过从卢行者，海山或遇羡门生。当年碧玉无留赋，何处青云更拟陵。"}