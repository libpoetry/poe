{"id":"1004699","title":"挽朱侍郎","dynasty":"宋","author":"程珌","text":"卜宅从先垄，驾言练日良。飞盖骛玄驷，古柳被龙㡛。按辔且徐驱，听歌薤露章。忆昔朱峰仙，浩劫思陶唐。貂蝉换羽衣，翩然来帝旁。西车极岷峨，南佩窥潇湘。高牙开桂林，瑞节照襄阳。多少经纶业，春风散八荒。归来不言功，低簪鸳鹭行。一朝侍甘泉，天渥方对扬。堂堂山立姿，九尺鬓眉苍。胡为勇不留，瑶宫去路长。夫人有令德，威凤趣归凰。轮摩同入道，未忍遽相忘。春天渺无际，春花堪断肠。祇今枫林岗，双玉一时藏。西南多甘棠，日莫人凄凉。风月三千篇，烂烂光生香。佳郎与快婿，门户未渠央。三者无一憾，呜呼公不亡。"}