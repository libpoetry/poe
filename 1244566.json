{"id":"1244566","title":"摸鱼儿 和彭中和双头菊","dynasty":"元末明初","author":"郭钰","text":"压秋香、并肩如舞。情缘天似相许。结根自是孤高者，何乃含娇凝伫。似秦女。乘鸾仙袂凌风举。精神清楚。便带绾重金，环连叠胜，心事自相语。情深处。此事人间最苦。多少蝶来蜂去。蘋婆茎命同生死，尚恐翻云覆雨。休折与。算太液、芙蓉不到人间睹。伤今怀古。想墙里笑声，池西流水，红叶漫题句。"}