{"id":"815699","title":"樾庭弟至京夜话","dynasty":"清","author":"钱仪吉","text":"瞿唐江峡桂林山，已惯操心道路艰。北上焉知苦霖潦，店门争掩楚兵还。元年忆尔赴官初，金盛门风逝不居。白首朝饥兄弟散，秋镫忍泪读家书。心短正如汲眢井，事难常若上青天。家风莫以艰危失，犹仗诸公器汝贤。忧来各瘦讵关贫，相慰相扶勉卧薪。况是奇荒今目击，临觞不御话流民。"}