{"id":"154874","title":"和提刑子功喜雨","dynasty":"宋代","author":"文同","text":"时雨已可喜，况当春发生。入地如流膏，浸灌万物萌。真宰每自惜。才洒复却晴。常时稍沾湿，庶汇亦已荣。昨宵忽盛下，栏宇翻瓶罂。高原与庳陆，旦可一尺盈。寻观太阳起，红光吐峥嵘。万里洗氛浊，四顾苍烟平。群农悉就野，上下罗晨耕。父老荷锄锸，林间笑相迎。尽言此美泽，天意恤下甿。麻麦固已定，预见禾黍成。且幸赋输办，敢望求他赢。次第还与官，口腹甘别营。愿常获丰稔，自觉所取轻。言罢乃散去，沟垅纷纵横。使者有职事，其喜谁与并。高斋听淙淙，不寐达五更。岂不省文移，赖此一夕倾。天明作浩歌，满纸编和声。"}