{"id":"814133","title":"满江红  题尤悔庵小影次韵二首","dynasty":"清","author":"陈维崧","text":"快马健儿，记当日、先生自许。谁信道、骅骝一蹶，长鸣忆主。凄切新词杨柳月，悲凉杂剧梧桐雨。更北平、回首暮云低，呼鹰处。朝共市，难容与。山共水，聊延伫。且岑牟单绞，搔头箕踞。千石硬弓千日酒，三条桦烛三挝鼓。正男儿、失路述生平，踦闾语。天语琳琅，曾比汝、殿前之柳。今老矣、漫云才子，居然聱叟。三弄笛吹桓子野，双丸髻挽王昙首。尽数来、作达昔人多，如君否。脚有鬼，还叉手。舌尚在，终开口。肯车中闭置，学他新妇。曲道士为盘内舞，铜将军侑花前酒。对董龙、半醉语喃喃，何鸡狗。"}