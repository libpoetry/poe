{"id":"80766","title":"龙眠画马","dynasty":"宋代","author":"陆游","text":"国家一从失西陲，年年买马西南夷。瘴乡所产非权奇，边头岁入几番皮。崔嵬瘦骨带火印，离立欲不禁风吹。圉人太仆空列位，龙媒汗血来何时？李公太平官京师，立仗惯见渥洼姿。断缣岁久墨色暗，逸气尚若不可羁。赏奇好古自一癖，感事忧国空余悲。呜呼，安得毛骨若此三千疋，衔枚夜度桑乾碛！"}