{"id":"1041446","title":"同梅圣俞送尹郎中监舒川灵仙观","dynasty":"宋","author":"刘敞","text":"真人西度关，乃祖独知之。强著五千言，竦身弃喧卑。灵光无时没，人世自超忽。上下千岁间，裔孙亦清出。论兵复击剑，远与道同符。功名不如意，白发笑桑榆。藏书天禄阁，卜居天柱山。此职无吏责，去去何时还。山中醉白云，山下弄流水。吾已了损益，未知生死耳。聊登千仞巅，下视寰中尘。更因长风来，挥手谢世人。"}