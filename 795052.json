{"id":"795052","title":"满江红 题洛隐周宝镫女士坐月浣花图","dynasty":"清","author":"蒲映渌","text":"彼美人兮，婉相对、珊珊欲下。恰满院、月华如洗，花枝低亚。盼到圆时仍未满，看当开半还愁谢。与花神、月姊细商量，归来罢。怜嫩蕊，银瓶泻。爱清影，晶帘挂。奈晚妆犹怯，镜台初架。二十馀年芳草恨，两三更后长吁夜。几时将，络秀旧心情，呼儿话。"}