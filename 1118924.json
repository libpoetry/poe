{"id":"1118924","title":"少年游","dynasty":"宋","author":"陈允平","text":"兰屏香暖，松醪味滑，湖蟹荐香橙。雁宇秋高，凤台人远，明月自吹笙。轻寒剪剪生襟袖，银漏渐催更。暗忆年时，桂风庭院，笑并玉肩行。斜阳冉冉水边楼。珠箔水晶钩。拍点红牙，箫吹紫玉，低按小梁州。双鸾已误青楼约，谁伴月中游。倦蝶残花，寒螀落叶，长是替人愁。画楼深映小屏山。帘幕护轻寒。比翼香囊，合欢罗帕，都做薄情看。如今已误梨花约，何处滞归鞍。待约青鸾，彩云同去，飞梦到长安。翠罗裙解缕金丝。罗扇掩芳姿。柳色凝寒，花情殢雨，生怕踏青迟。碧纱窗外莺声嫩，春在海棠枝。别后相思，许多憔悴，惟有落红知。"}