{"id":"741115","title":"天圣寺壁管夫人画竹","dynasty":"清","author":"蔡环黼","text":"琉璃宝地清于玉，掩映檀栾数科竹。乍道寻香檐卜林，忽疑驻屐筼筜谷。闻昔名闺管道升，唱随琴瑟住吴兴。奁中翰藻文人似，腕下丹青哲匠能。玉湖晴彩流香陌，钟磬无声梵王宅。鹿苑间停金犊车，龙宫新垩银泥壁。天女持花散道场，徘徊揄狄兴逾长。随身自有珊瑚架，侍婢还携翡翠床。净土无尘更莹拭，铜台砚发淋漓墨。攘腕经时阁笔看，错刀叶叶生鲜碧。东竿写罢又西筠，雨箨风梢骨力均。妙真兼胜苏居士，变化能无梅道人。贝树祇林共终古，一片苍烟满庭庑。琅玕影外石玲珑，残沈曾传松雪补。今古帷房第一俦，晶宫毕世足风流。仲姬应惜龙孙节，写向空门特地愁。"}