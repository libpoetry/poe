{"id":"532901","title":"鲤鱼图为大司徒三川刘公赋","dynasty":"明","author":"黎民表","text":"谁剪生绡画神鲤，黄金作鳞丹砂尾。大者矫健凌飞涛，小者唼喋随波起。赤日簸弄扶桑潮，此鱼有意排青霄。气连海岱成肤寸，势挽天河注沃焦。良工画此有深意，不独研机在山水。君臣遇合将无同，龙变云蒸亦如此。燕市何人购此图，宝之不减双璠玙。持归华屋生烟雾，倏尔沧洲落五湖。是日天高秋瑟瑟，宾客满堂皆动色。朱弦喜奏凤将雏，瑶阶更叶兰生日。知是祯符不偶然，麒麟事业旧青毡。佩刀王氏元名德，经术玄成本象贤。腐儒亦解知英物，看尔扶摇上九天。"}