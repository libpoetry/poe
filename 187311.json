{"id":"187311","title":"题腾芳书院","dynasty":"宋代","author":"姚勉","text":"若稽隆古时，教者家有塾。英材归乐得，粹学就私淑。粹学就私淑。淳风日云远，美意久不续。朱君魁杰士，卓见拔流俗。燕山霭椿桂，谢砌峙兰玉。所居必精舍，高继紫阳躅。朅来十亩地，建此一书屋。前山画屏列，暖翠泼晴麓。腾芳揭佳扁，意匠雅营筑。依墙御史柏，绕舍君子竹。雪香冠春葩，月馥播秋肃。回廊启斋扉，云荫纳乔木。亭桥跨天沼，槛影浸寒绿。中堂富图史，缥帙照笺轴。仰瞻圣贤像，冠履森在目。虚棂设棐几，日静尝好读。南窗最明快，天籁响琴筑。延师启堂坛，规矩倣白鹿。义方已家庭，仁意更闾族。朋来秀子弟，户屦辐辏毂。击撞金石乐，真趣寄沂浴。似闻入腴壤，将使任教育。如斯迈种德，丰报在名禄。愿言众友驹，相与策骥服。体兹胜芳意，誓必播芬馥。濯缨揽荃蕙，结佩撷兰菊。艺文摘香艳，义理浸醲郁。学苗勉哉植，仁种贵乎熟。大学先致知，中庸必谨独。胸襟富道德，词藻自充足。当知宏施设，得自大涵蓄。云龙起蟠泥，雾豹出隐谷。芳名会轩腾，霖雨天下福。"}