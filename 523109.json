{"id":"523109","title":"太华山人歌","dynasty":"明","author":"李梦阳","text":"山人昔居太华峰，结屋玉井餐芙蓉。夜随金精朝白帝，误挝天鼓撞鸿钟。帝怒谪之荒江滨，泪添江汉齐朝宗。阊阖九重豹虎蔽，霜雪十年鸿雁冬。江边诸山不可眼，梦寐犹跨双茅龙。有时梦到西嵿坐，环海内物尽么么。一线黄天泾渭流，拳石白昼岷峨破。翳凤骖鸾觐玉京，羽节云軿度婀娜。织女虚无指前路，沐发有盆不借我。山鬼含笑倚岩立，仰看明星斗如大。猿啼蛇吟万壑静，山人归来泪交堕。"}