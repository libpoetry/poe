{"id":"48968","title":"观朱泽民所画山水有感","dynasty":"明代","author":"袁凯","text":"朱公画图爱者众，声价端如古人重。王卿巨公数见寻，往往闭门称腕痛。我时挟册游郡城，朱公爱我诗律精。时时沽酒留我宿，共听西窗风雨声。清晨起来忘洗盥，短衣飘萧临几案。太行中条眼底生，岩岫冥冥气凌乱。禹凿龙门疏洚水，根入黄河源不断。南及衡阳抵桂林，东入会稽连海岸。是中置我一亩宫，正如浮萍在江汉。溪流涴涴石齿齿，夹岸桃花途远迩。原头烟雾散鸡犬，屋里诗书杂童稚。扁舟远来知是谁，岂是昔日鸱夷皮？五湖翾菜殊可乐，千古功名何足奇。只今四十有三载，公竟不归画图在。世间好手岂易得，终日纷纷劳五彩。感时念旧心独苦，况我头颅白如许。呼儿卷却不忍看，白发高堂泪如雨。"}