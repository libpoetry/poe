{"id":"1132290","title":"约任千载大卿同王万里杨仲博汎湖任赋二诗和其韵","dynasty":"宋","author":"魏了翁","text":"满目亲朋似故乡，梦邪非梦梦何长。春风坐上白云屦，玉鉴光中明月珰。酒到湖山嫌逊避，话逢气类省称量。谢家内集如斯否，一味诗书无别香。翠舫青帘白玉舟，风轻日淡相兹游。芙蓉覆地锦衾烂，杨柳雕空印篆缪。月上酒痕浑未觉，山撩诗思浩难酬。颇怜此会何时又，相伴江湖归去休。"}