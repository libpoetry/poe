{"id":"683659","title":"西城宫词十二首","dynasty":"明","author":"王世贞","text":"芙蓉新样紫霞冠，细拥珠琲小凤团。一片香烟丛里出，玉真朝罢簇回銮。新传牌子赐昭容，第一仙班雨露浓。袋里相公书疏在，莫教香汗湿泥封。五雷坛上雷一声，海子闸口雨纵横。祈灵验后催传赏，马上朱提玉手擎。色色罗衫称体裁，铺宫新例一齐开。菱花小样黄金合，昨夜真人进药来。花底传筹到五更，隐囊斜倚到天明。寒霜不敢蒙头坐，暖阁时聆謦欬声。红轩步挽碧油轮，白玉阶头不动尘。阿监排当须次第，喜来俱作放班人。两角鸦青双箸红，灵犀一点未曾通。自缘身作延年药，憔悴春风雨露中。梨园弟子鬓如霜，十部龟兹九部荒。妒杀女冠诸侍长，大罗天上奏霓裳。鳌山烟火冠春城，步辇龙旌倒褪行。忽报大官供法酒，玉音宣唤五先生。西苑传看白鹿归，金鳌桥下立依依。不论供张能如鹿，愁见鸳鸯接翅飞。侍女俱传厌虏符，猫为铁骑鼠为奴。挦扯一博天颜喜，八宝金钱踠地铺。不御坤宁二十年，玉阶埋月树迷烟。联房自信无人到，閒放猧儿自在眠。"}