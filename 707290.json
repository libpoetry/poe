{"id":"707290","title":"潇湘逢故人慢 赠李简尤初度简尤方五十髭髯如雪已十馀年矣","dynasty":"明末清初","author":"王夫之","text":"潇湘一曲，记前时相念，此地相逢。掀髯一笑中。问霜雪因甚，早上青松。多情自昔，阅桑田、沧海重重。有吴市、洞箫孤奏，碧天吹裂晴空。酌君酒，为君舞，怕长沙、袖短举手难工。把袂且从容。但五弦挥罢，目送归鸿。随时梅酒，又何有、今古英雄。莺花在、年年三月，绿杨柔亸春风。"}