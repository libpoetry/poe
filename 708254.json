{"id":"708254","title":"齐天乐 咏蝉","dynasty":"明末清初","author":"尤侗","text":"小园疏柳斜阳晚，凄然数声低唤。吸露频啼，迎风乍咽，迸出悲丝急管。宫商偷换。和五夜寒螀，一天哀雁。恨杀螳螂，惊回焦尾鹍弦断。当年齐女曾变。故宫衰草外，何限秋怨。罗袂无声，玉墀尘满，落叶几番零乱。余音宛转。想动影低鬟，妆残帘捲，杜甫山妻，夜飞人不见。"}