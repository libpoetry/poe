{"id":"443964","title":"探春慢 次白石韵","dynasty":"当代","author":"熊盛元","text":"溪水流红，岫云炫碧，泠然孤啸荒野。一笛横吹，群仙纷降，惊见青鸾紫马。春酿霞觞底，蘸琼液、凭虚狂写。醉中邀取东君，茗边相对闲话。争奈庄生梦浅，嗟小院蝶飞，歌扇慵把。泪滴芸笺，霜侵菱镜，忍看玉楼人冶？谁唱霓裳曲，伴素影、蟾宫飘下。倦立芳丛，披襟吟到深夜。"}