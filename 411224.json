{"id":"411224","title":"咏时人","dynasty":"近现代","author":"洪存恕","text":"独钟衡岳灵，崛起亚洲杰。壮气亘长虹，丰颐挺健鹘。工农驱战斗，神鬼动飘忽。用少惯乘虚，出奇常奏捷。大军终席捲，广土尽囊括。汉武逊雄才，秦皇同督责。英贤多禁锢，舆庶重磨折。革命非汤武，倾心唯马列。放言四卷书，揭橥万年策。马未华山归，鲸犹溟海掣。三关烽火连，百越藩篱缺。荒服既堪危，同袍更叵测。居然成触蛮，谁可辨尧桀。赤县甲兵兴，苍生肝脑裂。不祥先有兆，诗里残阳血。"}