{"id":"722399","title":"送袁休庵通政","dynasty":"明末清初","author":"屈大均","text":"几日浮生已作翁，依稀屯难记相同。静江宫府多遗事，一笑兴亡似转蓬。黄门未老竟抽簪，清绝罗浮访道心。此处丹砂依旧少，仍从勾漏洞中寻。昭江西上片帆飞，相送津亭当夕晖。惆怅漓南与湘北，无穷杨柳共依依。都峤联绵似九疑，重华遗迹少人知。梧州斑管君多取，为写青莲古别离。三江春涨一江同，金谷佳人庙貌东。吾过定闻吹玉笛，月明环佩挟翔风。故园风物趁春华，归及昭平即见家。僮女正薰临贺笋，畲人初制富川茶。徭洞绵蛮语不真，竹枝多作与茶人。西瓯士俗工歌唱，莫向花前听入神。漓山漓水苦多滩，鱼逆惊流取不难。无数鸬鹚乘雨放，君钩不用下琅玕。桂林一水牵罗带，阳朔千峰削玉簪。君爱玲珑多洞穴，山山应作读书龛。犀角先尝四月红，青黄相杂未冰融。留君少住看全熟，夏至千林火齐同。勾粤东西总故乡，乘流三日即羚羊。嘉鱼十月冲寒出，来系兰桡大小湘。建陵春酿更多携，桂酒名将寄酒齐。明岁故人如健在，玉壶先到越台西。"}