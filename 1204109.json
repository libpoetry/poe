{"id":"1204109","title":"【中吕】阳春曲 知几","dynasty":"元","author":"白朴","text":"知荣知辱牢缄口，谁是谁非暗点头。诗书丛里且淹留。闲袖手，贫煞也风流。今朝有酒今朝醉，且尽樽前樽限杯。回头沧海又尘飞。日月疾，白发故人稀。不因酒困因诗困，常被吟魂恼醉魂。四时风月一闲身。无用人，诗酒乐天真。张良辞汉全身计，范蠡归湖远害机。乐山乐水总相宜。君细推，今古几人知。"}