{"id":"743689","title":"题奚徵君墨梅为邱少尹并寄怀奚君","dynasty":"清","author":"黎简","text":"梅花消息天地静，夜气空寒逼清醒。花光月白地如雪，亦恐同行踏人影。村中花事几年阔，天涯画笔何人骋。饱听奚生致通素，也似梅花绝孤颖。秋云棱厉日争力，阁雨坚凝土交迸。凄然置我铁桥上，皎月正压飞瀑顶。想当邃古无人处，有此幽光贯骨冷。似恐仙人太寒瘦，转怜春女媚桃杏。双桨绿波横水渡，一抹朱霞暮山景。终嫌多丽工世情，不如独行抱深省。题诗寄远慰海角，怀人骤雨响天井。是时秋气动泽国，凉风西湖皱千顷。樵夫未归花里屋，先役吟魂度梅岭。奚生应感露下衫，独棹湖阴返荷艇。"}