{"id":"1143849","title":"次韵送张文焕","dynasty":"宋末元初","author":"方回","text":"廊庙端非岩壑姿，慵庵未是可慵时。浮荣故自无心向，素抱其如有己知。天上要途终一武，江南绝景已千诗。欲从远祖赤松子，小待功成亦未迟。深愧衰残蒲柳姿，忽思同眺万山时。各将谷雨崖烟写，独许溪鸥野鹭知。两载再逢怜我老，五更不寐和公诗。愿闻事业如房杜，一曲清商自尉迟。"}