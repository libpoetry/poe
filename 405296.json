{"id":"405296","title":"六幺令","dynasty":"近现代末当代初","author":"赵尊岳","text":"柳眠花亸，绿意暗芳阁。画屏远山眉蹙，巧向晚妆学。已忍残寒料峭，那更愁边觉。带宽围匝。琵琶曲怨，苦忆檀痕旧谁掐。别恨凭谁诉与，影问惟形答。怕见华月团圞，绣幕耽银押。兰夜苕苕玉漏，底事流光霎。泪珠销蜡。青鸾无信，几盼佳期误张角。柳条初展，阑畔晚风息。日迟暖熏芳草，草亸玉阶碧。叶样眉妆巧缀，扫黛安檀的。暂来歌席。遏云一曲，绛爉烧残赋狂客。银汉西流月上，絮絮鳞云拆。别后孤负闲庭，夜合花堪摘。比似阳关更苦，怕听宁歌笛。梦余岑寂。欢悰逝水，总付明朝醉时忆。宝钿琼佩，晚镜靓妆束。回眸桃靥红晕，越恁娇娆足。烟约湘裙浅翠，步步香风逐。鬓轻蛾绿。尊前小立，为唱韩娥驻云曲。一向低鬟亸裒，软语偎红烛。生怕莲漏忽忽，晓梦流莺促。珍重云屏半摺，曾是欹香玉。旧欢重续。麝熏褥绣，看取金鸳也双宿。"}