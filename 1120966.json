{"id":"1120966","title":"秋怀三首","dynasty":"宋","author":"周麟之","text":"雨沐秋容净，云横天宇高。溪流走城堑，木叶下亭皋。兴引渊明酒，寒侵范叔袍。清愁不能已，高枕诵离骚。燕去帘帷静，蛩鸣机杼忙。凄风万籁息，夜月一奁光。自喜襟怀豁，宁为景物伤。幽窗有佳致，坐挹桂花香。江远莼鲈晚，径荒松菊寒。近知秋信好，更觉旅怀宽。远杵风催急，横琴夜向阑。飘零莫惆怅，吾道久艰难。"}