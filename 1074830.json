{"id":"1074830","title":"次韵刘元亢读白乐天与刘梦得书","dynasty":"宋","author":"周紫芝","text":"香山天下士，直道可事君。口语作奇祸，后来成积薪。巨栋虽已捐，白璧原自珍。百年付春梦，千载期斯人。可怜肉食子，议者空反唇。文华一照耀，今古无搢绅。才高固不世，盛德终少邻。鹿鹿数馀子，琐琐非公伦。丰盈与名誉，讵可钟一身。暮年林壑意，觞咏全天真。君子与小人，两者自此分。寄言颜巷徒，勿语伤哉贫。"}