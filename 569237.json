{"id":"569237","title":"郡伯嘉兴沈侯自署曰五湖钓叟吴人孙枝写图周天球篆首而世贞歌之","dynasty":"明","author":"王世贞","text":"蟠溪老翁八十余，此翁钓侯非钓鱼。若言轩冕异丘壑，虞圣亦曾雷泽渔。胸中但贮小云梦，焉用形迹分区区。沈君家住莼鲈乡，绿蓑衣底天茫茫。一朝鹏化击寥廓，九万里翼云飞扬。虽然得意挂朝籍，忽忽旧游中不怿。晨从大国问烹鲜，夕向穷阎忧竭泽。孙枝为写湖头色，展着烟波流几席。贺监秃酒徒，病昏无所知。始乞黄冠去，鉴湖能几时。桓家小孺子，躁心在尘网。何必解郡符，始称五湖长。而我故是王弘之，钓亦不得神长怡。藉令物色羊裘去，终许菰芦明月知。"}