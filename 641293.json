{"id":"641293","title":"苏武慢 八首 其七","dynasty":"明","author":"林鸿","text":"养就婴儿，孕成姹女，一派华池清沼。朝饮秦楼，暮游炎海，倒著雨巾风帽。铁篴一声，瑶琴三弄，隐隐月高星小。笑梁园、物换人非，蛱蝶又飞烟草。想从前、广漠归来，崆峒宴罢，人世几经昏晓。瑶草长春，玄珠不夜，前后紫鸾飞绕。生死如休，荣枯似梦，欲了几人能了。指白云、深处吾庐，无数野花啼鸟。"}