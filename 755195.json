{"id":"755195","title":"龙幺妹歌","dynasty":"清","author":"多敏","text":"弓刀小队花如雪，英雄儿女真奇绝。良玉曾闻乐府篇，兰珠争诵人才笔。丁香小幄明春华，游龙使女出龙家。肌肤妒雪眉欺月，窈窕生香海外花。小姑独处菱枝弱，姓字薰香护花叶。不将眉黛斗星妆，自有功名望南阁。绛袍斜罥丁香绦，不喜珠华喜宝刀。书开秘笈亲军事，令下如山不动摇。日将骑射教姝丽，粉腻脂香三百骑。瘴地蛮天任指挥，雪剑霜矛精击刺。昔年小丑生潢池，碧鸡无声金马痴。名地夜陷官偷活，冷月宵荧鬼守尸。王师驿骑流星急，熊罴十万分驰入。铜鼓边城拥护劳，铁券家声宣慰袭。阿兄意气如雷巅，连环双槊黄金鞯。锡封自号百蛮长，象犀远贡元和年。龙幺小妹金闺彦，姽婳将军经百战。星舒猿臂竹枝弓，秋晕霜华杨叶箭。白莲妖孽阵云凉，髑髅夜泣天徬徨。羽书一纸星火急，檄催猺勇驱天狼。阿兄抱病经秋苦，阿妹从容请缨去。芙蓉旧部领蛮奴，螭虎兵符照劲旅。扫眉傅粉女儿营，沈沈刁斗春无声。羽旗影飐鸳鸯叠，绣幕香园翡翠轻。永夜谈兵剪青烛，龙娘妙计群酋服。白头老将空咨嗟，苍鹘游军尽慑伏。猺中妖女何娉婷，娇云焰焰雄风腥。七圣刀飞古雪白，天魔神舞枯魂青。将军血战战未已，娥眉报国誓以死。三千铜弩射无声，八队云旗势如驶。人龙马虎踏营空，捷书早报甘泉宫。若从诸将论勋伐，屈指龙娘第一功。翩翩孝廉旧入幕，曾见猺仙话亲故。绿字双笺赠客诗，朱丝一角回文赋。当时佳话人传扬，至今香冢烟水荒。歌成自酹梨花酒，蛮云不语天茫茫。"}