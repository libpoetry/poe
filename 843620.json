{"id":"843620","title":"金缕曲 题次珊前辈日照楼饯别图，用臞盦前辈均","dynasty":"清末民国初","author":"冯煦","text":"北望浮云叠。记楼阴、斜阳欲暝，脂车将发。衿上酒痕犹未浣，已远汉家宫阙。忍重话、软红烟月。苍狗白衣经几变，更倚天、长剑商歌阕。浑不为，伤春别。江南丛树栖岩列。算年时、杜陵奔走，渐空皮骨。谏草如风传宙合，世事争禁千蝎。问朝士、贞元几绝。霜隼摩秋凋劲翮，况相逢、双鬓都成雪。铁如意，击将裂。天际山重叠。黯销魂、霜高木落，飙轮催发。闻道百官翻旧谱，知否官箴王阙。且消受、沧浪风月。楚尾吴头翩竹马，奈秋禾、生耳民心阕。玉尊罢，惨将别。经年幸厕杨卢列。算难忘、蓬莱文笔，建安诗骨。热恼渐蠲机渐泯，一任秋蝇夜蝎。正起舞、尘缨都绝。富贵浮云非我愿，愿孤舟、归钓寒江雪。重话旧，唾壶裂。"}