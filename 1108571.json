{"id":"1108571","title":"用强甫蒙仲韵十首","dynasty":"宋","author":"刘克庄","text":"病著经旬卧小斋，一窗萤雪与谁偕。季宣易尚资到溉，茂叔书曾取寿涯。志苦白头宁退惰，论孤黄吻竞攻排。兔园册子俱拈起，且放芙蓉月照怀。绝无上足担簦至，仅有长须荷锸从。乍可沙边狎虫鸟，谁能池上送夔龙。入耆英社老能几，举力田科今不逢。翠管檀槽方迭奏，未应考击到编钟。不数浮溪与止斋，网罗欲与巽岩偕。极知浩博窥辕固，未肯轻浮学祐涯。愧我孤根难树立，误君初草未编排。藏山行世俱闲事，莫把穷通累雅怀。俊物终当腾踏去，钝桹犹欲溯洄从。邻家东岂无□子，小屋西堪住士龙。掷笔不求佳传作，署门怕与恶宾逢。山歌亦自谐音节，莫管人嘲似哑钟。老病难持绣佛斋，田翁泥欲与之偕。凤凰渺渺翔千仞，牛马区区辨两涯。骥尾传休劳附见，蛾眉班不待推排。得君小住为佳耳，姑置闲谈叙别怀。久矣设罗无客至，居然执简尚予从。微辞幸不遭阳虎，几谏谁能谅触龙。窃曼倩桃无复味，闻安期枣有谁逢。残年饮啄随缘过，能费支离粟几钟。玉堂岂必胜茅斋，误得虚名与谤偕。法吏淬磨真出角，先生度量莫窥涯。谤书堪丑毋庸辨，闷赋虽工未易排。已设葛幮安菊枕，投床不觉到无怀。幼磨铁砚翁同学，晚捧铜槃客鲜从。十二相宁分虎鼠，两家子各判猪龙。有时扪虱灯前话，亦或骑鲸海上逢。自是老人眠睡少，梦回原不为晨钟。已傍先庐敞便斋，善和万卷与君偕。少时岁月真驰隙，圣处工夫未涉涯。海浅蓬莱疑可近，云深阊阖不容排。信书至老成何事，有酒聊浇磊块怀。先生拟把衣冠挂，稚子能操杖履从。叔夜只堪伴鱼鸟，子云何至况蛇龙。豹皮尚欲留名死，鸡肋安知与怒逢。老去自鸣还自止，篑桴何敢间金钟。"}