{"id":"121826","title":"银葫芦·山水佳有余","dynasty":"宋代","author":"陈造","text":"山水佳有余，我与之周旋。江行已久矣，今复领其全。漾舟银葫芦，雪在春渐妍。素琼间苍玉，化工与雕镌。屏围无空缺，护此百顷天。图画别浓淡，粉墨生云烟。人间有此境，定属水府仙。先生嗜奇胜，久驻无由缘。命名失雅驯，吾意终慊然。玉鉴扁山石，取重须时贤。可无泊舟所，作亭近江壖。登临付楚客，当有云锦篇。"}