{"id":"684484","title":"行路难五首","dynasty":"明","author":"王廷陈","text":"北风萧萧雨雪滂，辞我亲友之朔方。中闺少妇走徬徨，劝君斗酒牵衣裳。道路纵横多虎狼，岁暮天寒百草黄。结发本期不下堂，君独何为慕他乡。东流之水不西归，宛转蛾眉能几时。人生富贵亦有命，辛苦驰奔空尔为。纵令鼎食有别离，贱妾但愿共餔糜。磁石引铁金不连，饵可得鱼龙不吞。蜡戟虽妍不可刺，明珠虽贵不可餐。水中之车何殊陆地之船。玉卮无当不以注，白刃倒持安用铦。手中虽有丈八矛，试之井底难回旋。虽有轻舆驾良驷，途穷日暮安能前。丈夫虽有磊落才，生不逢时终蒿莱。面不同兮心亦殊，执一求之君何愚。星有好风或好雨，世人岂得均所图。孔赞《韶》兮墨非乐，遵叱驭兮阳回车。林中亦有嗜腐鸟，海上犹闻逐臭夫。此欲前兮彼则却，彼所吐兮此复餔。促席接襟议靡惬，异域殊疆志或投。达人旷视任自然，小儒曲士竞区区。忠信不获显，众人害其上。世事风波纷荡漾，变化无方何可状。公旦金縢功罔判，伏波铜柱师何壮。周王汉帝岂不明，谗言入耳心不谅。骨肉天亲尚有疑，他人岂得无迁放。生命飘蓬随所向，繁华谁保不凋丧。何为坐叹行复嗟，郁陶终日忧讥谤。四坐且莫諠，听我促节歌路难。我今四十迫衰残，盛年一去何当还。昔斥为遭绛灌怒，今来岂受金张怜。泰山可移志不徙，寒烬从知无再然。但愿长随击壤民，优游鼓腹歌尧年。"}