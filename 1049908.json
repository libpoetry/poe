{"id":"1049908","title":"白玉笙","dynasty":"宋","author":"郭祥正","text":"白玉笙，咸通十三年琢成。琢成匠人十指秃，进奉明堂声妙曲。当时应赐恩泽家，流传至煜煜好奢。高堂日日听吹笙，不知国内非和平。仁兵万众一旦至，国破苍黄笙堕地。虽然讹缺未苦多，却落人间为宝器。管长纤纤剥笋束，况值吴姬指如玉。不见排星换掩时，自然天韵来相续。昔时祸乱曲，今日太平歌。兴亡不系白玉笙，但看君王政若何。"}