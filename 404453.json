{"id":"404453","title":"金缕曲·题《近代词人手札墨迹》，呈台北缦庵词长","dynasty":"近现代末当代初","author":"田遨","text":"三卷诗人札。蓦打开、群星灿烂，风云吐纳。多少沧桑漂泊客，中有肝肠酸辣。况尽是、瑶函花押。多赖缦庵疏凿手，把词坛、文献存箱匣。流光彩，付新榻。平生不惯弹长铗。羡一时、龙门双杰，隔江酬荅。我有芜词忝同列，又被丹黄周匝。欲招饮、酒寮茶榻。忽报梁溪人去远，只对书、坐听风萧飒。感今昔，搔霜发。"}