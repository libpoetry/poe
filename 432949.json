{"id":"432949","title":"咏事（二首）","dynasty":"近现代","author":"洪存恕","text":"禹图无人私半亩，粮供国用尚难敷。九原垦辟髑髅碎，五夜耕耘手足痡。大稔偏多农茹草，偕亡安得后来苏。老夫贪作刺时句，且趁饥肠转辘轳。浣尽缁尘西笑无，老依畎亩送居诸。农忙应为馈壶箪，儒腐犹堪饱粝粗。草市江居原不有，桐棺墨葬且无须。家抄身戮眼中夥，一例豪奢祸所都。"}