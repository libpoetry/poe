{"id":"845187","title":"武昌感怀二首","dynasty":"清末民国初","author":"缪荃孙","text":"片帆又到武昌城，江上青山倍有情。游子重来黄鹤笑，故人无恙白鸥盟。梅花笛里诗心淡，荒草洲边客梦清。太息吴刚已仙去，临歧涕泗忆纵横。旧时同学半应官，愧我疏狂觅食难。劫火江山犹绮丽，少年意气渐阑珊。半生落拓张仪舌，万里栖迟阂叔肝。日暮乡关渺何处，苇花萧瑟北风寒。"}