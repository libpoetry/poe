{"id":"121657","title":"赠章宰·汤池潴巉岩","dynasty":"宋代","author":"陈造","text":"汤池潴巉岩，房祠踞穹隆。向来偕君西，寒雨斜惊风。虚檐吞山川，悗若困樊笼。往来三十里，兀兀妇车中。颈方学缩鳖，眼不到飞鸿。迄今簿领前，老面潮羞红。昨夕县麻势，子亦胡能东。如子亨衢人，不应分我穷。山灵两介士，不屑陵原通。我辈吏尘涴，枨触肯见容。高兴未渠尽，佳节宁易逢。调琴家治具，竹堂小窗栊。酬酢十客优，疱隶良易供。登山与听雨，取醉政自同。玉友陪从事，共达吾深衷。逮今强健时，数近玻璃钟。丹杏正媚妩，柳枝颇昌丰。古今共陈迹，春事尚匆匆。此欢不可失，此广傥见从。对花但忍渴，请看衰病翁。"}