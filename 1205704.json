{"id":"1205704","title":"沁园春 赠静庵口诀","dynasty":"元","author":"李道纯","text":"历劫元神，旦初祖气，太始元精。道三般至宝，同根并蒂，欲求端的，勿泥身形。息定神清，缘空气固，清静无为精自凝。丹头结，运阴阳符火，慢慢调停。尤当固济持盈。把铅汞银砂一处烹。四象合和，命基永固，三元辐辏，觉性虚灵。性命两全，形神俱妙，与道合真无变更。逍遥处，任遨游八极，自在纵横。"}