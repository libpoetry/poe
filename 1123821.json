{"id":"1123821","title":"雪后三首","dynasty":"宋","author":"赵蕃","text":"松竹夜枕听，窗扉朝起看。虽成见睍喜，敢废履冰难。照映形知秽，嘘呵诗故寒。要能穷极览，安得振飞翰。阴巘犹施白，朝林已沐青。坠乌飞蔌蔌，射日粲荧荧。便恐归无迹，聊须记所经。耳声并目色，佳处若为形。一雪岂戏我，顿晴还起予。寺逢东野古，梅误北枝疏。发兴清无极，深行画不如。冰泥渐融释，却恐污衣裾。"}