{"id":"1127874","title":"仁宗皇帝挽词三首","dynasty":"宋","author":"曾巩","text":"纳谏终无牾，知人久更明。恩波通四海，寿域载群生。异俗衣裳会，诸儒雅颂声。威灵空想象，盛德讵能名？日转归人外，天移入画中。冕旒馀泽在，惊跸旧仪空。卜宅三川绕，方丧万里通。初寒石门路，松桧飒悲风。沧海难回日，青云如送春。服丧三月遍，遏乐四夷均。感格英灵在，褒扬大号新。依然社稷计，王业付真人。"}