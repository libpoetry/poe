{"id":"196076","title":"漕使李宝文先生除宣城守","dynasty":"宋代","author":"赵孟坚","text":"幕客崇酒觞，渠渠饯行舟。先生蘸甲饮，不使涓滴留。竺盏顾谓言，汝复能吟不。尔不歌吾行，而俟吾言求。沃尔满锺酒，畀尔笔力乃。扶舆懵懵醉，梦化蝴蝶游。夜分起展烛，落笔莼丝柔。请歌先生行，真与人不侔。前者亦云归，金抽囷载收。今惟明月耳，舴艋轻浮浮。视彼掊斂徒，推剥藂怨尤。逮其去国日，竞欲瓦砾投。此乃恋宽恩，说着涕泗流。国用既云裕，民瘉亦去瘳。而令分左符，远从牧山州。投鼠戒忌器，矧我无是谋。弹鸟或惊鸾，盍亦谨厥筹。兹焉皆汩汩，去矣从休休。伊惟小门生，莫计攀前辀。尔溪桃花水，舟行愿悠悠。行有赐还诏，伫立螭坳头。"}