{"id":"699523","title":"至日集山响斋送陶孝若谕祁门限韵","dynasty":"明","author":"袁宏道","text":"时节回燕谷，家山问渚宫。头颅将化雪，腰领渐成弓。郑草终为带，杨经竟是虫。瓶无濡鬣水，笔有怒鹏风。古道水添石，寒崖翠倚枫。门前端木过，瓢里子渊空。白脯聊从俗，青襟解恼公。四箴书两壁，二礼语诸蒙。皱瘦多盈袖，芎藭尽入笼。廪人供麝墨，月俸买肌红。小史髭皆皓，邻斋耳未聪。萧然心澹远，自振乃孤蓬。梦回青草峡，人远细腰宫。意气争欣锷，文章宝大弓。白头耽月露，苍简注鱼虫。墨老研秦土，衣宽变鲁风。苔文镌翠壁，兰楫十丹枫。山市烟如滴，溪潭影似空。饮猿知接臂，言鸟解呼公。门下疑夫子，吴中怪阿蒙。异书搜古穴，珍茗出筠笼。北海林中白，彭宣座上红。拔钗妻子怒，识字小儿聪。著述门常掩，微风语断蓬。马上千盘岭，中山数仞宫。词场犹负弩，文战忍韬弓。韵减石家醋，仙成脉望虫。长官天子谚，乡里大王风。水影皆涵岫，人家尽树枫。烧松云满市，登阁翠流空。山鸟呼閒客，奇峰礼上公。鱼胞真自别，龙尾珼相蒙。谢屐常移齿，张髯免入笼。夜泉频点白，晓露自研红。古鼎时留目，蛮音每塞聪。读书师仲蔚，三径任高蓬。"}