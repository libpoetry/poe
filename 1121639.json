{"id":"1121639","title":"送洪景卢内翰使虏二首","dynasty":"宋","author":"范成大","text":"金章玉色照离亭，战伐和亲决此行。国有威灵双节重，家传忠义一身轻。平生海内文场伯，今日胸中武库兵。万里往来公有相，淮濆阴德贯神明。檄到中原杀气销，穹庐那敢说天骄。今年蕃始来和汉，即日燕当远徙辽。北土未乾遗老泪，西陵应望孝孙朝。著鞭往矣功名会，麟阁丹青上九霄。"}