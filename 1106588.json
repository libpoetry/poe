{"id":"1106588","title":"栗里华阳窝辞 栗里床","dynasty":"宋","author":"王质","text":"昼亦蝴蝶，夜亦蝴蝶。普天长春，芳草无歇。在我窝兮不可妨，玳瑁珊瑚终剥床，枕中江汉菰蒲香。曲江锦茵，白蘋红巾。我茵不文，虽吐奚嗔。在我窝兮不可骄，深陷溪山花柳毛，松房竹馆栖身牢。礤礤其粗，㛁㛁其紧。夫惟无华，可与相永。在我窝兮不可嗤，径微树繁行稍迟，倦即倚床齁片时。"}