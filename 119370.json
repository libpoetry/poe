{"id":"119370","title":"夏夜对月·大火直南方","dynasty":"宋代","author":"苏辙","text":"大火直南方，万物委炉炭。微雪吐凉月，中夜初一浣。老人气如缕，枕簟亦流汗。披衣绕中庭，星斗嘒相粲。鸣蜩思清露，抱叶一长叹。栖鹊亦未安，绕树再三转。我生仰田食，候雨占云汉。枵然未可期，无食终谁怨。褰帷竟不寐，夜气净如练。爱之不忍触，惟恐朝来散。"}