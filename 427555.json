{"id":"427555","title":"清波引 雨后游梵王渡公园，沈阴在林，落英满地，徘徊久之。与吷庵同作","dynasty":"近现代","author":"黄公渚","text":"柳眉青妩。为春到、翩翩起舞。冷莎如雾。眼明旧游路。但愿花无恙，月额匆匆红雨。尽凭万串金铃，怕难系、好春驻。明霞半坞。映桃靥、赪到姹女。暂时欢绪。让莺燕为主。东廊几花信，开落樱桃一树。爱晚默数昏鸦，伴人归去。"}