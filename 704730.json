{"id":"704730","title":"辰溪二首","dynasty":"明","author":"薛瑄","text":"分司门外大江横，怪石参差岸不平。眼底秋山无限好，坐中凉吹有馀清。枣垂翠叶丹砂重，蜡满青林素练明。莫道蛮荒少题咏，龙标诗有五溪名。辰溪县里驻华骢，人俗虽殊景物同。隔岸好山高耸玉，绕门流水远涵空。雨过晚砌苔痕绿，凉入秋堂蜡炬红。为念远氓情未已，夜深欹枕翠帷中。"}