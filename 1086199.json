{"id":"1086199","title":"病中食火山荔枝","dynasty":"宋","author":"王十朋","text":"前年夔州食荔支，同僚共赋新红诗。妃子名园世所贵，不似诗史堂前奇。去冬分符来南土，半月身行荔支圃。三州嘉木皆眼见，更阅君谟向来谱。临漳一种名火山，品虽云下熟则先。从今渐入荔佳境，陈江未擘先流涎。老病馀生怯嘉果，日啖那能三百颗。慇勤为破绛纱囊，心火惊添火山火。"}