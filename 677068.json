{"id":"677068","title":"寿方孟旋母郑太夫人","dynasty":"明","author":"李流芳","text":"去年方子就我别，荷风疏疏送馀热。执手欲话燕路长，低头倚闾心已折。今年春风失意归，别子又见秋风飞。遥知秉烛情相似，欲寄壶觞伴綵衣。俄闻介寿当兹辰，愿言持此称千春。山川悠悠隔吴越，虽有怀抱无繇伸。翻思燕市击筑时，与子心期岂尔为。陶母厨中正辛苦，区区升斗犹参差。男儿变化未可料，安能屈首甘常调。由来菽水亦自欢，朱门粱肉徒誇耀。我怀此意私吐吞，非子莫敢相为论。亦知阿母自圣善，不至河汉吾此言。倚云山头卜筑成，千头木奴绕宅生。阳溪百仞清见底，夹岸朱实丹霞明。美哉风土神仙居，阿母保之乐有馀。烂柯日月长不老，回看尘土将何如。"}