{"id":"491627","title":"迁坛曲","dynasty":"明","author":"刘崧","text":"鼓鼕鼕，角呜呜，铜钲铮铮趋小巫。小巫僛僛大巫舞，陈席开坛作神所。坛前指画起楼殿，阴役鬼功人不见。神来龙陂自有程，神马只向空中行。大巫短袍红抹额，手携纸钱歌啧啧。攒兵凿门分五方，置鞭坐坛横竹鎗。牲肥酒香神尽乐，更聚童男捉牛角。喝右即右左即左，旋转如风神降坐。田禾好收牲畜多，官府不扰人安和。主人再拜占珓卜，掷得中平喜如簇。尽驱疠鬼置狱床，收兵回洞安此堂。竹鎗衅血神送远，新岁阖门如所愿。干戈早罢国无殇，年年迁坛神降祥。"}