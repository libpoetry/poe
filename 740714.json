{"id":"740714","title":"马嶰谷半查兄弟招同程风沂午桥闵玉井陈竹町金棕亭集行庵同题东坡海外石刻像用集中赠写真何充秀才韵","dynasty":"清","author":"王又曾","text":"春梦无痕随露电，精城裂石同强箭。谪来东海殊萧然，冷若饥鹤投空山。邦人刻像纪公德，缅想风流元祐间。饱饭和诗妙齐物，雪泥指爪何形迹。秀才写貌太清寒，此老胸中仍大适。苍茫独立冰雪容，归心片月峨嵋中。瓣香径下涪翁拜，笠屐无烦更画公。"}