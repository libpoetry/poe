{"id":"610272","title":"端州候萧玄圃先生","dynasty":"明","author":"韩上桂","text":"倚星岩兮望月轮，桂香泛兮蟾光新。仙槎缥缈兮何时至，绛节飘摇兮迥绝尘。公子乘秋兮朝王阙，珩佩交岳兮曳明月。芝作盖兮兰作襟，一代君臣共一心。徵书几托飞霞远，愿矢卷柯和凤吟。昴星之精光孔扬，昔年炎汉待之昌。天朝龙起连丰沛，公今辅之续匪常。朗宁一水牂牁接，欲寄幽兰凭桂楫。望美人兮久不来，秋江极目飞红叶。"}