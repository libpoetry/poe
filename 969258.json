{"id":"969258","title":"昭君曲","dynasty":"宋","author":"赵汝燧","text":"禦戎岂别无经纶，娄敬作俑言和亲。或结或绝患不已，至呼韩邪朝竟宁。稽首愿得婿汉氏，秭归有女王昭君。临时失捐画工赂，蛾眉远嫁单于庭。玉容惨淡落紫塞，粉泪阑干挥黄云。下马穹庐移步涩，弹丝谁要胡儿听。年年两军苦争战，杀人如麻盈边城。若藉此行赎万骨，甘忍吾耻縻一身。闻笳常使梦魂惊，倚楼惟恐烽火明。狼子野心何可凭，呜呼狼子野心何可凭。"}