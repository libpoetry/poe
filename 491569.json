{"id":"491569","title":"卢仙坛歌","dynasty":"明","author":"刘崧","text":"我思昔人有卢仙，冥栖乃在三顾巅。后来乘云去不返，荒坛委绝成千年。坛角峨峨石色古，上隔青天应尺五。飙车笙鹤时下来，白日松梢度飞羽。云霞东南五色开，当时旧宅安在哉。林间驯虎去已久，池底神鱼呼不来。我惭学仙苦局促，十日寻幽憩林麓。月中缥缈见乘鸾，示我玄文不成读。中峰积翠凌紫冥，下有流水声泠泠。丹崖千仞不可陟，黄叶满山秋露零。"}