{"id":"563437","title":"登泰山五首 其二","dynasty":"明","author":"王守仁","text":"天门何崔嵬，下见青云浮。泱漭绝人世，迥豁高天秋。暝色从地起，夜宿天上楼。天鸡鸣半夜，日出东海头。隐约蓬壶树，缥缈扶桑洲。浩歌落青冥，遗响入沧流。唐虞变楚汉，灭没如风沤。藐矣鹤山仙，秦皇岂堪求？金砂费日月，颓颜竟难留。吾意在庞古，冷然驭凉飕。相期广成子，太虚显遨游。枯槁向岩谷，黄绮不足俦。"}