{"id":"666302","title":"战城南","dynasty":"明","author":"薛蕙","text":"战城南，军败归，却行入城为虏围。虏围急，士心悲，外无援兵虏马纵横驰。顾谓同舍儿，旦暮迫死期。虏来杀我尽，何人报我子与妻。战城南，良可哀。今年出战不复还，明年更驱生者来。暴虎或可活，击虏决不回。请看长城下，白骨何垒垒。吾闻古者天子，守在四夷。何必使中国之民，填沟壑于匈奴之地为。"}