{"id":"243826","title":"沁园春·真一长存","dynasty":"宋代","author":"张继先","text":"真一长存，太虚同体，妙门自开。既混元初判，两仪布景，复还根本，全籍灵台。浩气冲开，谷神滋化，渐觉神光空际来。幽绝处，听龙吟虎啸，蓦地风雷。奇哉。妙道难猜。鲜点化、愚迷成大材。试与君说破，分明状似，蚌含渊月，秋兔怀胎。壮志男儿，当年高士，莫把身心惹世埃。功成後，任身居紫府，名列仙阶。"}