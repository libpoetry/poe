{"id":"709589","title":"辛丑拜墓作 其一","dynasty":"明末清初","author":"陈子升","text":"灵洲亘南海，石门揵西山。斯备衣冠气，而出清洌泉。重华韬九疑，妫裔流瀛堧。茫昧逮有宋，哲祖卜终焉。屡分齐市宅，亦归京兆阡。累累溯高曾，默默开云元。表碣俨斑驳，楸梧蔚葱芊。聚族长兹守，行道咸欲观。如何值丧乱，动止暌故田。奠浆封树间，垂涕翁仲前。"}