{"id":"1131279","title":"送元积弟赴永嘉酒官","dynasty":"宋","author":"楼钥","text":"宦游五载住中川，似与邦人有夙缘。昔日江山知好在，旧游人物想依然。吾衰无复逢梅福，子去惟应梦阿连。或问故侯霜鬓未，为言潘令是齐年。我家清白世相传，工部真清更有年。百口未曾营活计，一生惟喜种心田。吾方奉母耕绵上，子更移封向酒泉。兄弟凋零期自勉，只将家训作青毡。"}