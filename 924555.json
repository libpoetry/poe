{"id":"924555","title":"次韵子瞻题薛周逸老亭","dynasty":"宋","author":"苏辙","text":"飞鸟不知穴，山鹿不知流。薛子善饮酒，口如汲水虬。吾观肠胃间，何异族党州。人满地已尽，一介不可留。谓子试饮水，一酌不再求。谓子饮醇酒，百釂岂待酬。酒可水不可，其说亦已悠。以我视夫子，胸腹百丈幽。譬如田中人，视彼公与侯。未省破颜饮，何况裸露头。鸱夷谓大瓠，皆饱安用浮。多少苟自适，岂害为朋游。"}