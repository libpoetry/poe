{"id":"460391","title":"贺新郎　四月二夜步往橘子洲头，已立为公园矣，而铁将军把门，不得入。予立栏外赋此","dynasty":"当代","author":"卢青山","text":"春夜凉如雨。看谁家、短衣来诵，湘江北去？万里靴纹风皱水，疑有老龙私语。可记得、当时人否？终古江山无佳丑，要英雄浩荡为之主。翁撒手，遽如许。平生自笑蚕巢缕。便雕虫、倏然误却，无边心绪。猛忆少年淩云意，沧海横流一柱。且不必、惶惶悽楚。天地无馀孰谓大，更秋毫曾几自惭沮？各曾以，夙心付。"}