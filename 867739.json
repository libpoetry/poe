{"id":"867739","title":"木兰花慢 有序知明州王侍郎生日","dynasty":"宋","author":"史浩","text":"喜阳和应律，启佳气、满寰瀛。正雪洗疏梅，云浮淡月，昨夜生明。熊罴信占梦好，当年相阀再蟠英。收拾仙风道韵，萃兹一点台星。功名。壮岁逢真。主紫橐、耀西清。向玉笋光中，瑶林宴里，来拥双旌。青毡家旧物，看长参、鼎鼐乐升平。春醑休辞介寿，鹤书已播彤廷。"}