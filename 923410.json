{"id":"923410","title":"南郊大礼庆成诗五首 其四 赐赦宣德门","dynasty":"宋","author":"苏颂","text":"帝陟圜丘，天降之祜。嘉与士民，均承福祚。还御端闱，躬布皇度。鸡星验占，鹄书胪句。庆浃天渊，恩霏雨露。涤垢弃瑕，蠲租薄赋。三泉靡封，五刑几措。太和充塞，群心率吁。自古无赦，孰除诖误。我朝本仁，实清弊斁。赦匪其私，仁则有裕。万民以怀，邦基巩固。"}