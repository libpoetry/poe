{"id":"1120314","title":"立春帖子 皇帝阁","dynasty":"宋","author":"周必大","text":"日向皇都永，冰从泰液融。八荒开寿域，万国转春风。綵胜年年巧，椒盘岁岁新。君王千万寿，长与物华春。暖律催花蘤，晴晖活柳枝。发生虽有信，造化本无私。翠舆黄伞下祥曦，德寿宫中奉玉卮。天上融怡和气满，人间那得不熙熙。延英议政恰朝还，选德观书时暂闲。昼漏稍稀高閤报，教添内引两三班。淑气潜飞玉管灰，无情草木得先知。一如圣主行仁政，晨发岩廊夕海涯。"}