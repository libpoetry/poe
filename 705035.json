{"id":"705035","title":"经金山用杜韵四首","dynasty":"明","author":"霍韬","text":"万里波光填空白，一拳浮沤见山青。金鳌背出蜃楼幻，砥柱中撑鹍涛行。龙漱石潭春气暖，日腾紫水晓烟晴。凭高踏破琼瑶窟，鸾鹤箫笙天外声。火轮西碾鹤喙暖，玉兔东飞僧磬寒。兀嵂见尔中流影，奔波不惊万古看。寻芳步虚淩石磴，大醉吊古空金坛。鼋鼍戏跃澄潭下，魂梦岂知海宇宽。镜里楼台影着僧，琼瑶浮漾银棱层。颓波滚滚羡孤跂，绝径登登又短藤。透出空虚虬角碧，撑持海宇石骨胜。鼋鼍卧听磬声晓，觑破天心谁许曾。蜀雪荐凉春浪满，海涛割瘦夜潮生。吐吞星斗波心净，跳跃龙鱼石罅行。隔岸杉松搂鹤影，半天钟磬彻秋清。鸡声唤破沧浪月，遥见擎空玉柱明。"}