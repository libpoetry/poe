{"id":"580427","title":"放歌行","dynasty":"明","author":"江源","text":"我生不与草木同，胸中慷慨气吐虹。经纶于我若固有，古人糟粕何须攻。也曾独对黄金殿，也曾三挂天山弓。蹉跎岁月苟不学，昨日少年今老翁。人生万事无不有，世故浮云变苍狗。逆旅匆匆谁百年，贵贱古今骨同朽。走马红尘三十秋，老大徒伤未回首。腹中不生丁固松，门前学种陶潜柳。淮阴事业绝世奇，胡为富贵昧先几。狗烹兔死良可惜，钟室千年怨阿谁。不闻三杰中更杰，封留先与赤松期。功成身退乃天道，不然鸟喙终见疑。令人不如古人好，为官未老休官早。我且五湖归去来，黄菊青尊任倾倒。生前若不各尽欢，死后身名亦枯槁。试看金谷旧池台，败瓦颓垣没秋草。"}