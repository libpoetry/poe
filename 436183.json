{"id":"436183","title":"送孙仲文行台之召","dynasty":"金末元初","author":"段成己","text":"仲也何人斯，不满六尺长。言议閒英发，入耳音琅琅。胸怀湛秋水，面目严清霜。读书及城旦，寓迹凫鹥行。自公少馀暇，婉愉奉高堂。甘旨未及亲，有饭不敢尝。颜色或未怡，綵衣戏亲傍。执丧三年中，哀慕如新丧。回思顾复劳，此意何时忘。日闻辟书下，且喜还且伤。捧檄念吾亲，不觉涕泗滂。拔英外台选，列布皆圭璋。掾吏须几人，亦必求循良。世人岂无才，要以德自将。纠擿谁弗能，吾心恐无常。诗人有明诫，茹柔吐其刚。孝为百行先，子孝吾既详。苟能推此心，前路未易量。慇勤养云翼，行矣勿悤忙。"}