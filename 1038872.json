{"id":"1038872","title":"送李冀州诗","dynasty":"宋","author":"苏舜钦","text":"冠盖倾动车马稠，都门晓送李冀州。冀州绿发三十一，??千骑居上头。眼如坚冰腼河月，气劲倢鹘横清秋。不为膏粱所汩没，直与忠义相沈浮。干戈未定民力屈，此行正解天子忧。男儿胜衣志四海，实耻坐得万户侯。旆旌明灭朔野阔，笳鼓凄断边风愁。孤云南飞莫回首，下有慈亲双泪眸。自古忠孝不两立，功名及时乃可收。众人刮目看能事，著鞭无为儒生羞。"}