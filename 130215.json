{"id":"130215","title":"为韵见·吾仕竟三黜","dynasty":"宋代","author":"方岳","text":"吾仕竟三黜，吾气竟再鼓。百年会有极，等作一捧土。宁当友鱼虾，勿谓怒豺虎。静中试遐观，一一皆自取。但恨齿发衰，无力供保伍。结茅得幽深，杉竹自成坞。食贫秋田少，酒不供少户。醒眼对佳山，日夕迭宾主。有谈及世故，使我舌屡吐。常恐天地间，愧仰而怍俯。所以猿鹤居，不嫌蓬藋拄。可惜秋风至，送君又南浦。"}