{"id":"1123456","title":"缘识 其二","dynasty":"宋","author":"赵炅","text":"玉浆时复咽于津，通畅全胜百味珍。满口馨香兼自得，颜容改变作真人。雅颂文章顺化风，馨香不必在芳丛。阳和远近随田亩，春雨如膏有大功。如花遇雨湿泷冻，审此言谈大道中。世上几人知举措，故然不与我心同。上短下长人莫笑，信缘披得便前行。衣裳不是颠来倒，凭仗丹青画取成。花间春鸟语喈喈，道在其中动我怀。红艳几时长久住，年年依旧看相挨。年年柳与韶光契，春风便作开花使。黄莺到处不绝声，嫩叶芽新生悲翠。信天缘便信天缘，那是凡夫那是仙。勿枉用心闲过日，来随福报猛如泉。五恶贪嗔皆自起，高深海岳犹穷矣。无明发在一时间，对面如同千万里。凡愚不取自逍遥，其奈心如似火烧。虚过光阴速似梦，随缘尽向暗中销。皇天不事但多罗，莫道无缘奈我何。上有天堂下地狱，分明种麦不生禾。南来北去无时节，举翅抬头飞似雪。当日离春今日秋，汀江浦上旧明月。常思清净世情闲，遥认天平我扣关。莫道玄谈些子是，凤飞鹤宿九疑山。乾坤运转是寻常，人有依违自短长。不觉贪生身外苦，如驹过隙百年光。逍遥物外未曾抛，念诵时将玉磬敲。虽不临坛深发愿，梦魂常忆大仙教。居山城市罕逢人，傲世名高混世尘。满目烟霞常作伴，言知寒暑易为春。患脚法师不解走，少年心尽爱花柳。争知道味却无言，时得茶香全胜酒。逍遥物外包相传，远望清虚碧似天。莫道精修无报应，今生便见旧时缘。十洲宫殿海漫漫，天上人间是可观。风袅长空清境界，凡夫兴念大应难。无名大道气雄雄，日月昭明显圣功。舒卷好将浮世誉，亦同天上在人中。逍遥圣境洞中天，五色云藏大道仙。七宝装成银世界，玉人皆是善心田。心如明鉴照纤微，大道之中没是非。拂拭尘埃高挂阁，天边日月有光辉。道经念诵信无为，清静玄言好自持。苦行精修心不倦，咽津往往过斋时。木人莫把石牛骑，海变桑田故不知。耕地种禾终是妄，真空相偶更无疑。识性低凡故不知，宣传好事却为非。可怜此辈居人世，逆恶求真善不依。蓬莱别有洞中天，摇曳祥云五色鲜。不是凡人常到处，精修要实在心专。黄芽药就成金丹，理与参同契一般。切是先求功行力，红尘内见识应难。玄元一气不相监，清静如存意马衔。大隐居廛迷小道，绝巅顶上白云岩。"}