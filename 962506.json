{"id":"962506","title":"送茶使赵伯川赴阙","dynasty":"宋","author":"度正","text":"三王垂世何煌煌，诗书所称周尤长。虽云积累日源远，其实本支由宗彊。内环旦奭扶九陆，外列毛原镇四方。宣王中兴恢大业，复有虎臣如鹰扬。卜年过历前未有，邈哉夏商矧汉唐。皇家揖逊古舜禹，建宗作屏周成康。巍乎神庙有遗训，作而新之进厥良。振振信厚皆麟趾，翙翙羽仪多凤凰。扶持天日岂易事，往岁一段尤辉光。无何谗口乱白黑，至欲疏远空藩墙。天相宗社迄感悟，重惟孤立当惩创。有伟丈夫在远外，是尝拒贼贼莫伤。渊洪胸次自磊磊，慷慨颜貌真堂堂。吾君想象日已久，急下诏书来取将。旁招俊乂第一义，理乱之机戒履霜。名世之卿夫岂少，贵戚之卿人所望。有怀器业得施用，感激为赋维城章。"}