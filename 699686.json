{"id":"699686","title":"送辜端伯给谏使竣还朝三首","dynasty":"明","author":"郭之奇","text":"四牡騑騑莫问程，皇华兼向采薇赓。春风到日燕尘乱，使节过时凤水清。万里流图堪远绘，中原杂种岂终横。知君玉帐随身去，遮莫旄头影自倾。大角缠兵晓燧浮，同人相视向戈矛。独劳原隰歌王事，谁任中边负国雠。犹豫狐疑成底用，凤观虎视合先忧。韩江极目燕云杳，不尽离心共北流。南北心同自比肩，幽人应许遂林泉。二三才俊皆清要，左右封弹各后先。日犯龙鳞依主圣，时当天步赖群贤。若逢姚子与冯父，为道升沉共勉旃。"}