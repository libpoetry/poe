{"id":"694584","title":"临江仙 柳词，用宋许伯阳体","dynasty":"明","author":"陈霆","text":"不见汉家营内柳，丝丝轻拂旌旄。将军以逸待人劳。马腾士饱，枝上挂弓刀。钟鼓令严良夜静，梢头明月初高。翠华临幸事都销。先春芽缕，尚想赭黄袍。不见西湖堤畔柳，弄晴十里依依。暖风搓动绿烟丝。似同苏小，双舞斗腰肢。忆昔六桥经凤辇，拟为春暗龙池。画船维处恣游嬉。斜阳烟霭，谁管断肠时。不见吴王宫外柳，浓阴低映鸥沙。屧廊春响笑仙娃。东风眠起，台榭总芳华。一夜长堤驰越骑，柔条无力拦遮。荒城留与后人嗟。尚余故态，烟外舞敧斜。不见章台街上柳，纤匀初画双眉。轻盈婀娜惹游丝。少年走马，花酒恋芳菲。千里心期归较晚，长条不似前时。东风似与解相思。多情时遣，飞絮点春衣。不见太师桥下柳，绿阴摇荡雕甍。朱门甲第管弦声。沙堤十里，香絮滚春晴。惊起胡尘青眼眯，秋风禾黍神京。娇枝嫩叶叹飘零。夜深荒址，时见度流萤。"}