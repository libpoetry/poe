{"id":"1226824","title":"寄徐中丞容斋","dynasty":"元","author":"姚燧","text":"李侯安庆来，遭君江间柂。问云归湍水，示声偶及我。自揆衰钝质，旧学日兼堕。百事于大贤，资取无一颇。始疑逢蒙弓，亦有虚发笴。终知匠石斧，材不捐琐琐。增惭失喜馀，背觉芒刺荷。平生声相接，睟盎见未可。文字亲友间，屡得观藻火。况闻閒世故，盘走夜光颗。仰止高山思，愿并馀子颗。历推天日行，蚁右风轮左。吾徒不相值，其故政此坐。何时广陵游，倾盖愿终果。"}