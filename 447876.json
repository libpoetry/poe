{"id":"447876","title":"高阳台  过扬州二十四桥","dynasty":"当代","author":"潘乐乐","text":"去雁沙寒，牵藤石老，我来秋色堪伤。瑟瑟西风，蒹葭吹恨微霜。行人莫向桥头倚，倚桥头，怕认沧桑。最销魂，抚遍阑干，立尽斜阳。歌弦十里扬州梦，记珠帘灯火，雾鬓衣香。零落风流，烟波空付茫茫。清箫何处天涯杳，剩年年，愁结垂杨。更黄昏，一种迷离，千古凄凉。"}