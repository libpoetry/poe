{"id":"779800","title":"疏影 秋树","dynasty":"清","author":"戴延介","text":"萧疏院宇，又西风一霎，绿阴吹去。枝老苔封，林迥云凄，听尽秋声来处。斜阳明灭荒烟锁，剩几叶、梢头翻舞。更夜来、飞上银蟾，瘦影空阶无数。望里才舒倦眼，只蝉衣冷抱，鸦点昏聚。水曲山崖，偃蹇参差，愁入天涯迟暮。凭谁写幅鹅溪绢，恰几笔、倪迂幽趣。正摊书、人坐孤根，好伴候蛩吟苦。"}