{"id":"814312","title":"感怀二首","dynasty":"清","author":"周馨桂","text":"落日山川未洗兵，秋风豺虎卧连城。遗黎空叹瞻乌屋，大将谁思渡木罂。世事宜今如水下，人心望古似河清。不才未必堪时用，一任浮萍托此生。高风永矢硕人宽，浊世谁能青眼看。霜落蒹葭犹有色，雪浓松柏不知寒。一时毁誉成何事，千载声名俟盖棺。未死犹堪自鞭策，任伊陆海日狂澜。"}