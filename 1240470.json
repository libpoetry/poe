{"id":"1240470","title":"东归谣送贝仲琚回吴中","dynasty":"元末明初","author":"方行","text":"天目青逾蓝，上有危峰横空插汉高巉岩。沧海深莫测，下有六鳌迭负蓬壶方丈于其侧。山峻极兮水波澜，千盘万折行路难。愁看混沌开凿处，尚有斧迹留人间。殳山仙翁发如雪，胸蟠太和吐日月。手中鍊石轻女娲，五色曾将补天裂。忆闻羽客从之游，青霞光乱云锦裘。金鸡叫海白日惨，桂树四落空山愁。昔年寒月照樽俎，明珠百斛轻于土。君山铁笛悲向人，羞杀堂前柳枝舞。君归东吴怀故庐，明星古宅非吾居。会稽泱漭浙江险，谁探千载太史禹穴之遗书。兴因东归发，遂作《东归谣》。他年相忆五情热，应知泪湿双龙绡。"}