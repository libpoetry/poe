{"id":"648633","title":"赋得快阁送曾日章使安南","dynasty":"明","author":"杨士奇","text":"朝日丽金闺，赪霞焕彤庭。拜辞出君门，岁暮万里行。行指古交州，南云杳冥冥。骏马向风嘶，翩翩逐行旌。遥经彭蠡泽，还过西昌城。杰阁何巍巍，弭节一来登。章水朝宗去，三山如秣陵。思忆双龙阙，北望心怦怦。怀远由圣君，宣德命九卿。载驰实臣职，岂敢稽王程。伊昔黄太史，遗祠并南楹。且复礼前脩，感激慕忠贞。逝矣慎树立，千春齐鸿名。"}