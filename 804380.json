{"id":"804380","title":"星星峡","dynasty":"清","author":"方希孟","text":"渴峰奔怒虹，侧势走千里。横略大荒东，倒饮雪山水。逶迤乍中断，岭崟并孤峙。沉沉石色厚，力透天背紫。大坂如连驼，一折九马死。火蹄并铁声，百拽不肯驶。我行已天上，我仆犹峡底。迈步轻虎狼，顾影怯魈鬼。前隙身茫茫，四咤悲风起。壁巉黑月下，健鸟摩残垒。俯视深井光，青荧一灯喜。"}