{"id":"1005792","title":"次韵和正仲碧莲花","dynasty":"宋","author":"舒岳祥","text":"好翁和了碧桃咏，并欲尽赋园中花。思迟才退句未吐，高篇已捷老柏涂。此花蔓生枝自劲，天水碧染雪藕纱。振鹭蝉联苍玉佩，不比掘阅纷衣麻。山阿幽人贞且吉，城隅静女澹以华。偶然种之近苍柏，君比兔丝疑未嘉。兔丝无根空托附，结子滥充方药家。小儿欲以凌霄拟，一种粗俗堪叹嗟。碧莲比拟最清切，好向天苑凌青霞。"}