{"id":"1240399","title":"送铁厓先生归钱塘","dynasty":"元末明初","author":"张宪","text":"团花染累吴蚕茧，五色文绫出金剪。海风吹度滕王宫，南浦西山画帘卷。天狗夜吠声如雷，东奎西壁昏煤炱。土洲自可驾黄犊，铁箸何用画寒灰。牛酥煼花春未老，湖上同谁剪芳草。真珠酒泻紫蒲萄，金错刀镌红玛瑙。六桥杨柳香雾深，吴娃一笑千黄金。莫邪不作老龙舞，铁管自成丹凤吟。软舆送别湖源道，江花照人日杲杲。长风吹送书画船，先生眼空方醉眠。"}