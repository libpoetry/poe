{"id":"554446","title":"题画","dynasty":"明","author":"胡俨","text":"米老画图真绝俗，后来房山继其躅。意匠经营入渺茫，一见令人豁心目。秖今此图作者谁，笔意髣髴房山为。层峦日出翠将敛，深谷雨过云生迟。流泉涓涓落浅滩，茆堂六月清风寒。绿阴满户不收暑，上有好鸟鸣闲关。读书长年不知老，白首为儒空潦倒。下帷独坐懒窥园，落花只遣苍头扫。瓮中酒熟今朝开，故人有约应须来，无令行径生青苔。有酒可斟书可读，于人不求贫亦足。"}