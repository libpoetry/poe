{"id":"737245","title":"班师行","dynasty":"清","author":"查慎行","text":"滇池平，滇水清。滇南旷荡余空城，犬无夜吠鸡不鸣，将军奉诏初拔营。几姓分旗遍行赏，同时帐下添厮养。何取边头户口繁，十年生聚滋奸党。白头翁媪啼且僵，弃掷不得收戎行。翻身一仆委沟壑，骨肉满眼纷飘扬。红颜如花扶上马，坡高惊堕珊瑚把。儿郎新嫁羽林军，山下人逢执鞭者。近前一队飞尘起，中有伤心泪偷洒。朝家本意重开边，剧贼初平近十年。尔等累累皆鬼妾，偷生敢复祈哀怜。即如滇城围，七月未能下。戍卒垒频高，书生箸谁借。君不见禁旅一出西南通，煌煌中旨褒肤公。参军夸谋士夸勇，逢时多少称英雄。绿旗只合就裁汰，那许尺寸贪天功。从此归成垂白叟，卖刀买犊安农亩。犹及生儿际太平，家家相贺持羊酒。"}