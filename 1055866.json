{"id":"1055866","title":"谢傅子渊惠齑醋","dynasty":"宋","author":"李之仪","text":"一罂潋滟香馥郁，刻意传来敌珠玉。画屏当袢世俗珍，独喜小甲随宜粟。老翁病起疏匕箸，顿觉加餐不劳祝。喜舆颇讶并日食，庖有力疲忧断续。舌根有相未须遮，定应双笋没春芽。只愁此法不能录，归去寻思空自嗟。天酥辟易醍醐酽，且从乐处为生涯。他人若问真消息，请向原州觅傅家。"}