{"id":"552381","title":"军中七夕歌","dynasty":"明","author":"卢象升","text":"人言今夕是七夕，夏去秋来若驹隙。天孙织就云锦囊，待我诗章贮冰雪。我诗不作惊人语，戈挽斜晖马上得。四山出没惟閒云，千里徘徊有新月。新月如钩碧空际，我心如月知何寄。烟霞冷落织女机，关河阻越牛郎意。砧杵声声诉别离，征夫玉露又生衣。芙蓉剑气侵牛斗，铁马嘶风万木稀。带甲貔貅皆稳睡，我独披襟不成寐。感时搔首问青天，试看将星明与昧。天垣之将星正明，登坛乃是读书人。铜牙昼卧应何日，玉简宵征值此辰。良辰俯仰谁与同，尚论千秋意气雄。倏忽浮云变今古，穿针乞巧非所工。等閒将试薄罗裳，怡堂处处话新凉。赤日红尘谁氏子，重铠身被历战场。乾坤杀运似未终，虎狼匝地路不通，银河碧汉驾长虹。世态惊人愁不了，焚香夜告天知道。野鹤双飞亦白头，顾我何人能却老。此身已许报君王，敢谓樗材作栋梁。百劫丛中真性在，白衣苍狗庸何妨。乌沉兔起明月缺，安得长绳系日月。吁嗟乎夏去秋来若驹隙，人言今夕是七夕。"}