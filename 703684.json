{"id":"703684","title":"秋日游白鹿洞时督学邵公太守伦公重修书院赋呈伦公二首","dynasty":"明","author":"释函是","text":"鹿迹难寻木叶乾，紫泥何事到云端。一人显晦千秋系，百代楼台几日欢。青松自荫讲堂静，画栋高临流水漫。不堪回忆读书处，鹤唳猿啼白昼寒。代出真儒起陆沉，丁丁伐木振云林。乾坤重换新堂构，山水还能增道心。晓月欲分香岫色，西飙谁辨峄阳音。曾从五百占名世，一睹遗风景仰深。"}