{"id":"826561","title":"玉漏迟·古微丈逝世海上，读弁阳翁吊梦窗锦鲸仙去句，怆怀万端。即用其调，以当哀些","dynasty":"清末近现代初","author":"张尔田","text":"乱离词客少。锦鲸仙去，鹤归华表。把酒生平，都是旧时言笑。零落霜腴润墨，流怨入、江南哀调。春恨渺。十年心事，残鹃能道。白头饱阅兴亡，又浅到红桑，海尘扬了。万里吞声，凄绝杜陵愁抱。归唱水云夜壑，料应比、人间春好。鸥梦觉。沈沈卞峰寒照。"}