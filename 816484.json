{"id":"816484","title":"沁园春•酒后作歌与擎庵","dynasty":"清","author":"彭孙遹","text":"何必规摹，五柳之高，孤竹之清，念久与周旋，我宁作我，任教礼法，卿自从卿。俊乘陪游，辛杯侍宴，仆病须知非所能。问何者，是鱼文骥子，纶组彫缨。狂来白眼休惊。算若个、堪当一瞬青。但紫篝玉炷，香消仙蠹，朱绳金错，笔扫谗蝇。清酒三杯，黄粱半枕，不换他年身后名。谁惊觉，有坠梧片叶，索赋秋声。放眼乾坤，旷观宇宙，与尔相期。忆登第早年，曾同座主，为农今日，俱老明时。遂我初衣，屈卿此帻，乡里安能向小儿。从兹去，便濯缨碧汉，晞发清池。尚平婚嫁休迟。早觅取、三山绀雪姿。待寻真嵩华，采芝千顷，浮家苕霅，载酒千瓶。人尽忧生，我当乐死，笑拍洪涯知未知。回头处，看眩人世界，变化参差。自赋归来，为问先生，何计忘贫。想行吟竹里，烹残蟹眼，著书林下，倚遍龙鳞。长着荷裳，闲拖芒屦，野老柴门正比邻。难孤负，是赏心乐事，月夕花晨。陶然自得天真。浑忘却、春明旧日身。有石床小几，新凉可袭，玉池秋水，芳草堪纫。时对西风，徐挥方曲，何物元规尘污人。因传语，倘扁舟来访，许问迷津。对影街杯，影且前来，吾方思之。算乘时只合，兔园传册，成名何用，狐穴搜诗。世上举肥，宫中磨蝎，大药难将造物医。安予拙，且听竽南郭，植杖东篱。小园清映涟漪。有密竹、疏花事事宜。更多情绿绮，琴心解渴，撩人翠妩，黛色忘饥。饱看文君，风吹鬓影，此乐诚然不可支。谁相问，道茂陵闲散，谢客多时。"}