{"id":"686084","title":"答亲友赠别十九首","dynasty":"明","author":"卢龙云","text":"归来似为厌时名，又听阳关送别声。得丧漫同失马叟，去还宁比弃繻生。惭余浪迹过三仕，喜尔雄文重二京。莫遣风尘双鬓改，东隅犹及见功成。幽居曾傍水云开，已分清时只草莱。最是亲朋工劝驾，非关廊庙远抡才。天閒拟共驰中驷，列宿还从望上台。握手慇勤各持赠，多君别赋旅中裁。瞻天万里觉途长，叠尽阳关酒一觞。处处江山人是客，盈盈秋水露为霜。朋游上国多鹓侣，鞭弭中原有雁行。山鬼笑人君莫讶，楚舆犹为凤歌狂。为园久拟著潜夫，惭愧当年屡剖符。圣世几曾需俗吏，公车元自盛文儒。天涯预叹书邮杳，斗下翻疑剑气孤。迟尔赋成须诣阙，早看鲲运试南图。江湖漂泊隔鹓班，草野何知觐圣颜。被褐似从方外至，鸣珂仍向日边还。鹍鹏敢谓搏南海，猿鹤先教怨北山。试问弹冠当早晚，未应长恋钓鱼湾。尘途老我仍脂辖，艺苑多君擅斲轮。拙宦久孤金结士，神交偏羡玉为人。驱驰自觉风霜久，岁月相期雨露新。自是同声怜去住，故传篇咏到通津。拟因遗世谢浮名，颇为傍人笑独清。岂比隋珠能照乘，敢方赵璧抵连城。仍为小草惭羁旅，已就长杨羡墨卿。时事正须幽侧问，治安何日奏承明。飘摇征袂拂霜寒，老大深惭独据鞍。至后喜看时渐改，行边不记路曾难。裘怜季子尘中久，铗笑冯生暗里弹。尘世几人堪共济，怀香应待谢家兰。草堂无事只科头，谁遣膏车赋远游。开径转应怜仲蔚，轻舟难复似王猷。因耽薄禄居频卜，久识微名世共浮。明到蓟城春未晚，与谁觞咏散乡愁。衡门幽寂久烟萝，又赋骊驹兴玉珂。往事只看云共散，致贤难俟礼为罗。人情黯淡遭时晚，宦绩优游较孰多。似尔林泉堪寄傲，南山休续饭牛歌。江头彩鹢应潮开，犹记龙津月下台。桂树有丛淹作赋，菊花留径狎传杯。中朝事业推耆旧，末路蹉跎愧不才。孤剑斗光明灭半，五云何日傍三台。樽酒河梁忆路岐，海天风雨正纷披。鹿门已道终遗世，狗监何心更遇时。升斗逢迎衣食累，关山迢递鹤琴知。公车岁岁徵贤硕，草野能无念国危。念载驱驰道路难，买邻曾借一枝安。暂违松菊先生里，敢附风云国士坛。蜀赋祗今危鸟道，楚歌元自爱幽兰。山中猿鹤君能主，莫拟移文异日看。閒居水石差怡性，恋阙驺车又戒途。已愧朝阳冈上凤，漫随波泛水中凫。考槃羡尔开三径，作赋令人重两都。康济并需岩穴士，先忧宁道只江湖。忆昔分符海上城，寸心无日不悬旌。官同即墨宁干誉，政比丹徒却坐清。拙宦久劳州郡职，汉庭多薄少年生。蛾眉渐老应销妒，启事何当辱鉴衡。千古东山慕谢安，蓬蒿一径岂同看。玄言并拟幽人宅，赤帜谁堪大将坛。霜映万枫帆影度，斗连五夜剑光寒。悠悠燕粤音书隔，期尔方弹贡禹冠。祖道不堪乡土别，绨袍偏恋故人心。祗缘慷慨思燕筑，却任漂零作越吟。白社几年曾伴月，苍生何处拟为霖。疏才薄宦知无补，竹户谁开待抱琴。落月常悬照屋梁，临岐不得共持觞。藏珍敢谓明时重，伏枥仍期知己良。万里关山重作客，十年漂泊老为郎。弓旌何日求岩穴，召对看君入帝乡。醇交自昔推公瑾，诗伴如君复建安。再向风尘驱下走，又从羁旅对南冠。衡门水石思仍系，客路星霜迥自寒。但道时艰须共济，过都迟尔路非难。"}