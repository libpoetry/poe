{"id":"431676","title":"己卯秋重至雷阳漫兴","dynasty":"近现代","author":"刘凤梧","text":"一夕西风两鬓苍，那堪憔悴过雷阳。金戈满眼伊人远，玉笛无声夜月凉。万种怆怀萦故国，几回飞梦到高唐。相逢幸有徐孺子，话旧浑忘在异乡。惆怅年华逝水过，梧桐叶又下庭柯。十分秋色迷烽燧，一个幽人泣薜萝。此日鏖兵腾汉水，何时洗甲到银河？夕阳踯躅荒郊外，几度因风想玉珂。"}