{"id":"1126830","title":"次韵杨明叔四首","dynasty":"宋","author":"黄庭坚","text":"鱼去游濠上，鸮来止坐隅。吉凶终我在，忧乐与生俱。决定不是物，方名大丈夫。今观由也果，老子欲乘桴。道常无一物，学要反三隅。喜与嗔同本，嗔时喜自俱。心随物作宰，人谓我非夫。利用兼精义，还成到岸桴。全德备万物，大方无四隅。身随腐草化，名与太山俱。道学归吾子，言诗起老夫。无为蹈东海，留作济川桴。匹士能光国，三孱不满隅。窃观今日事，君与古人俱。气类莺求友，精诚石望夫。雷门震惊手，待汝一援桴。"}