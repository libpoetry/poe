{"id":"1130672","title":"春二首","dynasty":"宋","author":"韩驹","text":"春风吹绿原头草，草色雨馀晴更好。堂前帘静燕初忙，江上麦齐蚕欲老。腐儒饱食欣自得，日长但酣春昼眠。户屦无人足清绝，觉来幽响落山泉。东风著物犹未惊，忽听林间鹎鵊鸣。濑水生波先泛泛，烧痕破暖渐青青。农家且喜春耕足，未晓呼儿饭黄犊。谁家跃马来探春，却笑澜翻啼布谷。"}