{"id":"179843","title":"同冯缙云游无为以吾独胡为在泥滓分韵赋诗得","dynasty":"宋代","author":"李流谦","text":"人言跃马妨杖藜，世士不可污丹梯。人言解牛非割鸡，岂信截玉如截泥。山林朝士弧矢睽，一物异用鹄之栖，妄生涛澜分畛畦。我自局狭谁排挤，先生大千一手提。使握鼎铉如扶犁，岂於喧寂心生翳。朝驱两轮鹿护麛，暮阅千纸发变黳。痛者手摩挛者携，蚁虻肤挠夕梦迷。馁蛟仄目初生羝，血牙未浇遭燖刲。天公付公为旱霓，作三日雨徵可稽。诘朝栈路尚涧溪，篮舆轧轧劳攀跻。束缚绣斧挥金鼙，吏奉杖屨从小奚。指点山水穷坤倪，夜谈隐具窥缃绨。旷然冥蒙彻瓮醯，转变前境尘却犀。我自叹骇失径蹊，公如大像头小低。嗟乎太仓此一稊，不从公来噬其脐。是山冠冕川东西，二大老丈光璇题。公不一语意惨凄，是以稽首拜马蹄。欣然倾倒珠玻璃，飞天宝焰照栱枅。梦中櫂唱惊凫鹥，挽衣不留恨空斋。悲愿苦切哀黔黎，早缚浑厥臣羌氐。快读大颂崖天齐，把茅归谢黄金闺。收拾伊傅从阮嵇，为公再歌归来兮。"}