{"id":"848294","title":"和十二兄五首 其五","dynasty":"宋","author":"晁冲之","text":"我家溱洧间，春水色如酒。嵩少在吾旁，日夕意亦厚。田园虽不广，幽兴随事有。药畦灌陈根，芋区采骈首。春郊饷耕徒，秋社接酒友。饱诵传家书，促酿供客酎。益知简易真，未愧疏拙丑。迩来居东都，物色不见柳。造次遇摧折，荏苒及衰朽。欲归便可尔，未知公果不。"}