{"id":"707939","title":"念奴娇 其十 舟发章门杨陶云载梨园置酒叙别","dynasty":"明末清初","author":"梁清标","text":"江城如画，雪初晴、渺渺长天空碧。好友轻帆携酒到，载得满船春色。吴下秦青，新翻乐府，横吹宁王笛。旅怀无奈，茫茫对此交集。怜我海角浮踪，逢君迁客，相对头堪白。舞罢柘枝歌子夜，搅起鱼龙窟宅。杜牧情多，司空见惯，懊恼红灯夕。地邻湓浦，青衫今日重湿。"}