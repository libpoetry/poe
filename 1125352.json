{"id":"1125352","title":"皇后阁端午贴子词五首","dynasty":"宋","author":"真德秀","text":"梦月佳辰近，端阳令节新。何须缠綵缕，金母自千春。艾虎垂朱户，槐龙舞玉墀。昼长无一事，祗诵二南诗。三盆茧已缲冰缕，五色丝新织海鲛。不但綵缯华节物，要成龙衮待亲郊。晓来金殿沐兰汤，因感骚人兴寄长。重劝君王勤采善，由来香草比忠良。玄武门前罗百戏，昆明池上斗千艘。圣人不事游观乐，翻笑前朝侈燕敖。"}