{"id":"816168","title":"峡江道中二首","dynasty":"清","author":"章钟祜","text":"金陵回望暮云平，舟过洪都又几程。千里关河谙客况，一囊琴剑繫离情。乱山萦绕峰双峙，戍鼓凄凉夜五更。风雨蓬窗红烛灺，迢迢驿路此孤征。频年作客挈行装，人为贫驱走四方。路出南昌多胜迹，主依东道况同乡。浣花身世三秋感，骑省年华两鬓苍。还祝萱堂长健饭，漫怜游子困风霜。"}