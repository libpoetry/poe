{"id":"308422","title":"拜星月慢·重午，以盆榴置座，邀客同赏","dynasty":"清代","author":"陈洵","text":"俪叶缃丛，芳心蜡蒂，午日湘帘垂地。一梦东风，觉匆匆尘世。赋情懒，漫想、兰闺浴倦风景，酒盏流光重洗。满座平看，胜窥墙臣里。幽姿、自怯临朝砌。春工绽强为佳辰起。秀影泫露青瓷，染荀郎香腻。记双花、笑折红裙醉。如今向、旧节闲门闭。料未数、曝锦河阳，识幽人物外。"}