{"id":"700894","title":"姚侍御园亭卧病咏怀","dynasty":"明","author":"梁民相","text":"林塘春欲尽，疲病借幽寻。芳树临阶遍，名花隐砌深。天边时住鹤，城际晚来禽。到此堪投宿，萧然清客心。幽怀殊不惬，屡动乞归情。白眼原无数，青山况有盟。穷途堪自哂，病骨每相轻。谁信羁孤里，哀怜得友生。终夜一再起，杜鹃声不休。无劳更啼血，羁客岂胜愁。岁月馀新鬓，风尘只敝裘。故园近无恙，吾意任扁舟。"}