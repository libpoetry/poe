{"id":"721319","title":"夏杪杨宝生孝廉招同毛行九司马杨止庵大令梁药亭太史饮于风幡堂次行九韵二首","dynasty":"明末清初","author":"陈恭尹","text":"古树馀千载，劳生又半年。闲寻白社约，得醉绿阴边。蝉试迎秋噪，庭分欲暮烟。是间宜野酌，何必肆长筵。吴越同星纪，登临具上才。一时萍迹合，千里雁行来。幡影留飞刹，池光照举杯。白头希乐事，今日老怀开。"}