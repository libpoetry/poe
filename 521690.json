{"id":"521690","title":"经始方洲田舍有忧其难成者赋此答之","dynasty":"明","author":"顾清","text":"无食始学稼，南村寻老农。沙田积雨后，沮洳连云空。方将葺栋宇，拥褐歌年丰。沿源渡水曲，骋望出丘中。岁晏草木尽，空江来远风。顾影忽自笑，葛巾飏飞蓬。平生坎壈身，何事非所躬。已为后时计，况当吾岁穷。情知倚市利，远胜刺绣工。所安谅在此，违性伤我衷。填海有精卫，移山有愚公。决策自今始，有善吾其从。"}