{"id":"608322","title":"过襄城登首山","dynasty":"明","author":"区大相","text":"名山蕴灵躅，神宝丛仙班。地以旷绝超，路缘险涩艰。辇道绿萝合，神室白云闲。昔契神既王，今陟力未悭。高步升幽岨，侧耳聆潺暖。孤赏莫与晤，幽寻谁共扳。昔闻有熊帝，炼药于此间。广成窈而冥，玉童清且娴。鼎成龙忽去，一往不复还。深宫闭紫苔，曲房凋朱颜。得道轻黄屋，遗世守玄关。极望鼎湖上，龙髯不可攀。"}