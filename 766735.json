{"id":"766735","title":"蕙兰芳引 春思用周清真韵  案《倚声初集》作「用清真秋怀韵」","dynasty":"清","author":"王士禛","text":"寒食又过，看马首、澹烟飞鹜。最望远愁心，江水泼醅新绿。樱桃梦觉，何处问、画楼金屋。记个侬往日，翠袖天寒修竹。塞雪如花，江花如雪，几更凉燠。便千束㕙毫，难写柔肠九曲。烟芜远近，伤春送目。春欲归、依旧锦衾孤宿。"}