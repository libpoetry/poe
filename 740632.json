{"id":"740632","title":"覃溪前辈以诗附粤东金石十余通见赠且索余安徽所拓石本依韵奉答","dynasty":"清","author":"朱筠","text":"归来何事从清话，酬酢陡增金石债。蒲牢难迹凫氏铿，窣堵易读陀罗呗。先生示我粤东略，开拓海滨出湫隘。我搜皖歙万山中，以取报与渺一介。百涉锦江厓漫灭，三观云海天荒怪。欲问唐铭泉独温，曾寻秦石松同拜。三天子视五大夫，一字不著游哉喟。所赖癖嗜无空过，盗窃灵山饱蠹坏。溜痕炙影辨文字，不畏秋霖趁午晒。府州十走拓三百，公然著录欧洪派。颇学郦碑生逐波，敢比扬书死争芥。先生欲之岂交易，人弓未用论疆界。窃疑鼎考太高高，《博古图》中图象虿。鄙人陋守小篆后，楚宋相遭嘻甚惫。请猎北邙扫狐兔，刮磨窆石虑驵狯。不然梦上汉金茎，刻画犹濡古沆瀣。姑妄言之妄听之，娱目当前取意快。己或暂得奇相欣，好之所聚远亦届。破空句不假海月，倒披文要符山䪥。方将求益慁先生，切莫故人呵菜卖。"}