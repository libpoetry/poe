{"id":"739932","title":"题欧舫新诗时届季冬栖息三慧庵相约蔬食习养生之术余未克赴也 其一","dynasty":"清","author":"姚范","text":"急霰振严飙，岁暮穷阴冱。扰扰人间世，扇螸各奔趣。吾亦驱其儿，纷纭徇所务。自省方寸闲，何似恶叉聚。缅怀餐霞人，跂脚云深处。十笏青豆房，三四寒梅树。惟有文字禅，妙得无声句。望望烟树重，风雪横溪渡。"}