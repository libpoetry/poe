{"id":"1131644","title":"食菜作二首","dynasty":"宋","author":"廖行之","text":"吾儒不羡能方丈，彼相胡为食万钱。谁识春来有珍味，乐如疏食曲肱眠。园中菜把勤能致，曹掾莼羹美未专。便作远谋胜肉食，他年无愧作诗篇。春来日膳菜数本，绝胜杖头携百钱。但得园蔬非馑岁，肯令午梦搅清眠。食芹有美吾思献，采菲无遗利可专。莫笑先生长诳腹，解吟朝日照盘萹。"}