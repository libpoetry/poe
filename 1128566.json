{"id":"1128566","title":"约特进河东相公元枢河南相公游菁山观梅用前韵重赋五绝","dynasty":"宋","author":"葛胜仲","text":"独抱幽真岁月长，不甘取次为人芳。紫枢黄闼垂青眼，宿蕊横枝特地香。嚼蕊攀条趁日华，悬忧面旋逐风斜。若非鼻观通清馥，应道漫天无蒂花。蔽谷连山万树多，吴天今日骤晴和。冰肌玉骨知谁似，只向尊前许两娥。为爱寒英暂去家，不辞溪路渺津涯。山村盛事人应说，第一人观第一花。春醪香旨约同尝，玉雪花多独此疆。敢请对花同烂醉，拟将酒债典衣偿。"}