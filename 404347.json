{"id":"404347","title":"金缕曲·台湾张寿平教授寄赠《安缦室诗词》，读后奉寄","dynasty":"近现代末当代初","author":"田遨","text":"大雅何寥落。算词坛、几多挦扯，几多涂抹。忽接东南诗一册，顿觉精光作作。试看取、风云开合。捷似梁汾弹指现，与龙门、一老称双杰。三遍读，唾壶缺。高歌治学相参错。借咏钱、神游千古，纵横评说。写到乾坤端倪处，中有茫茫哀乐。我亦有、几文铜铁。自笑寒囊无可写，怪诗神、误了钱神约。与公较，输一着。"}