{"id":"647617","title":"逢故人夜话","dynasty":"明","author":"王汝玉","text":"结发未有□，托交尽才雄。与君同戏赋，曾谒兰台宫。满堂总是青云客，一时声闻凌烟虹。宁知失志沦江海，岁月无情不相待。北游屈指几人存，镜里朱颜暗销改。知君试宰古青州，旋闻投绂归林丘。恍然客馆见颜色，疑是山阴雪夜舟。相逢却忆少年日，怒发上冲森似戟。黄金百镒一旦空，何事栖迟困朱墨。兴来击剑鸲鹆舞，平生心胸为君吐。丈夫零落草芥间，三尺儿童共唾侮。狂谈极辩感慨多，长夜迢迢未半过。解貂难当吴姬酒，其奈空斋明月何。明月耿耿星参差，银河倒挂天南陲。与君且卧待明发，欲济苍生犹未迟。"}