{"id":"1121699","title":"次韵徐子礼提举莺花亭","dynasty":"宋","author":"范成大","text":"滩长石出水鸣堤，城郭西头旧小溪。游子断魂招不得，秋来春草更萋萋。愁边逢酒却成憎，衣带宽来不自胜。烟水苍茫外沙路，东风何处拄枯藤。垆下三年世路穷，蚁封盘马竟难工。千山虽隔日边梦，犹到平阳池馆中。文章光焰照金闺，岂是遭逢乏圣时。纵有百身那可赎，琳琅空有万篇垂。山碧丛丛四打围，烦将旧恨访黄鹂。缬林霜后黄鹂少，须是愁红万点时。古藤阴下醉中休，谁与低眉唱此愁。团扇他年书好句，平生知已识儋州。"}