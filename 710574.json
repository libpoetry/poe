{"id":"710574","title":"拟古 其十七","dynasty":"明末清初","author":"邝露","text":"奄忽岁云暮，鹔鹴互鸣悲。庭霰纷交集，王孙饱无时。驰情怀玉佩，佳人怅有违。牢情娓长夜，脉脉梦光仪。灵妃感精霸，税鸾停风螭。宝瑟洒虹梁，葳蕤开玉扉。回目若有授，薄怒前相持。亮无鹣鹣翼，安能摩天飞。茝兰思沅澧，谑浪非所宜。冰弦奏秋竹，泪落如县丝。"}