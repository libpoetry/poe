{"id":"277931","title":"垂杨·秋风袅袅","dynasty":"清代","author":"李茹旻","text":"秋风袅袅，正渚芦叶乱，井梧阴小。极目萧条，几枝衰柳垂官道，丝丝摇落同荒草。怅张绪、风流已渺。想章台、无数栖鸦，绾暗愁多少。一自尊前折了，但疏雨暮云，断烟斜照。莫上妆楼，树犹如此飘零早。声声羌笛添愁抱。漫相怨，青青今老。更谁怜、残月晓风，人去杳。"}