{"id":"825950","title":"文化台得宅在岩谷间名之曰暇谷以诗纪之","dynasty":"清末近现代初","author":"郑孝胥","text":"云峰山中白驹谷，中岳先生吟不足。此山近市绝世尘，谁抱遐心止山麓。谷口微通斜入海，海势弯环山起伏。静中日月任窥窗，岁暮烟云欲遮屋。子真道昭虽往矣，一叟狂歌独来复。辽东避世多名士，祇有幼安可追逐。真人已出犹龙潜，反掌乾坤见新局。岂知投老归何所，梦想旧京倚乔木。结邻莫厌暂婆娑，自顾未甘弃沟渎。"}