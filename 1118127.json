{"id":"1118127","title":"野兴二首","dynasty":"宋","author":"陆游","text":"东望城闉十里遥，野人生计日萧条。棋枰弃置机心息，肉食蠲除业境消。送药时时过邻父，放鱼日日度溪桥。自怜爱物还成癖，门巷春来草没腰。涉涧穿林信意行，翠崖朱栈惬幽情。关关幽鸟将雏语，簌簌幽篁解箨声。藉草一壶消永日，出门几屐了平生。川云正作遮山计，浩荡南风又快晴。"}