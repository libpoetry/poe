{"id":"1106991","title":"墨君十咏 弄雨","dynasty":"宋","author":"王铚","text":"一段风烟笔下开，小枝带雨思萦回。障风一袖如相向，说与嫦娥泪落来。小年轻别庐山道，林下微吟夜更幽。影落人行半岩月，五更风露一山秋。秀色娟娟自出尘，晓枝更带露华新。清风一至如相语，从此开帘来故人。春花秋月不同时，高节偏于墨色宜。莫遣世间丹绿笔，等閒俗却岁寒枝。江楼月下夜闻歌，不奈忠州刺史何。轻袅腰肢更清峭，柳枝何似竹枝多。渭水侯多失旧封，平泉池馆乱来空。青青石上何人赏，孤映暮山风雪中。爱竹高风已自贤，兴来更泛剡溪船。枝间清响风惊雪，忆得东林夜宿年。第五桥边一径遥，满林野竹立江郊。鸳鸯浮破水涵影，翡翠压斜风舞梢。倚竹佳人生暮愁，那知情伴夜蝉幽。一山风月龙吟罢，声入江云袅袅秋。匡庐古寺暗松藤，曾宿寒岩最上层。火煖炉温四山静，前溪风雪后窗灯。"}