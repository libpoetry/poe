{"id":"56231","title":"望秋月","dynasty":"明代","author":"王恭","text":"望秋月，在家见月如等闲。几度天涯望秋月，明月虽同非故山。举头问明月，古往今来几圆缺？明月如有言，问我少年今白发。君不见汾水秋风鸿雁来，邺中歌舞尽苍苔。忧欢只问今时月，曾照离宫与露台。今月应将古月同，古人今在九泉中。谁言金粟西陵下，不见流光到梓宫。"}