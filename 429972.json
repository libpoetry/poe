{"id":"429972","title":"辛未三日游翠微遂至秘魔崖尽摄偶斋沧趣题诗为影片以归","dynasty":"近现代","author":"黄浚","text":"开岁三日风物佳，招手西山骋近眺。抗尘老柏自芃芃，绝涧唯闻乾鹊笑。廿年为尔坐长閒，却借幽寻答孤峭。意行弥使禅闼深，崖厂僧言富诗料。危岩别汝一冬才，踵事心疑峰竦诮。宗臣昔作江潭放，逐客老蒙宣室召。俱摩坏壁寄千悲，新篇还挟雍门调。可怜朝市非故尘，恶札纷纷填石窍。嗟余霜鬓对东风，未信王融尚年少。不烦毡椎拓真影，天壤欲令存二妙。几时党锢换灵光，郑老片言诚领要。頫头岂待谪仙人，沈约同时知谢朓。"}