{"id":"614206","title":"和冬至与诸生饮酒","dynasty":"明","author":"李之世","text":"葭管微微动，天心在此中。始知造物意，未遣一阳穷。静息方持禁，斋心暂却饛。那堪商旅息，更讶宾朋同。玄液劳于坎，苍杓指自东。阳微风不竞，海暖气潜通。螺盏吹波绿，牙筹点漆红。风光谁是主，潦倒我成翁。书史占云瑞，农祥祝岁丰。阶蓂刚换叶，厨萐未成丛。海国三株树，神山五粒松。乘槎如贯月，破浪拟乘风。衰凤徒歌楚，无鱼岂叹冯。真成身似叶，更讶鬓如蓬。止酒思陶令，赓诗忆长公。临风数归翼，不是羡冥鸿。"}