{"id":"1109307","title":"齐州史君学士有游山诗学官诸生咸和史君又有诗二章赠之以刻石摹本示予因次韵","dynasty":"宋","author":"刘攽","text":"辨如流輠解连环，稷下诸生大小山。幕府名声收藉甚，云泉气味属偷閒。茂林深壑逢迎际，细草秾花次序间。值有羽人招隐士，想君乘兴不知还。终日尘劳駷辔还，乍临清济看群山。飞来独鹤应知倦，过去长云本自閒。开国东西誇十二，待贤季孟哂中间。吟君诗句心萧散，旧观神明觉顿还。"}