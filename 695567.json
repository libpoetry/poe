{"id":"695567","title":"京闱下第适遇重九感怀","dynasty":"明","author":"林景清","text":"改辙观光上国游，半生怀抱未能酬。佳名此日为重九，潦倒黄花又一秋。旧史重温情恋恋，白云遥望思悠悠。空斋昼静如年永，四壁寒蛩送旧愁。斫桂曾将大斧磨，云深何处觅枝柯。登楼有赋悲王粲，抱璞无人识卞和。南国征鸿通信杳，异乡风景入愁多。高堂翘首闽天外，从此应添两鬓皤。门掩西风下第时，偏惊物候感睽离。雁知秋信归何早，人比黄花发更迟。谩道不才当宁弃，都缘薄命主司遗。玉堂退食开清宴，孤负灯前预贺诗。"}