{"id":"685975","title":"由云阳登陆途中杂咏五首","dynasty":"明","author":"卢龙云","text":"吴越舟初系，维扬渡不迷。山川馀应接，岐路任东西。宦迹存鸡肋，春风送马蹄。王孙游莫倦，芳草正萋萋。旅席何曾暖，严程不暂遑。窗间蝴蝶梦，天上鹭鹓行。晓曙疏星白，风沙大陆黄。主人粱正熟，驱马复他乡。客路春山远，乡心海国遥。澹烟催柳变，细雨濯花娇。策马过回岸，听鸡度板桥。王遵叱驭意，多恋圣明朝。浊酒当春候，缁尘又客衣。梨花开野店，燕子入山扉。已逐行程远，休嫌乐事违。上林香满树，还待日辉辉。廿载风尘役，三春道路人。瞻天行渐近，知己仗谁亲。漂泊悲游子，支离笑逐臣。绝怜芳草色，随处傍征轮。"}