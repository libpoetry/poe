{"id":"536508","title":"连得故里书亲友逝者五六辈皆齿相亚为之怃然有感","dynasty":"明","author":"王世贞","text":"日子启北辕，密懿遵江垾。念昔火乍流，兹今冰未泮。如何违盻间，相携就涂炭。冥摄不待符，当暮宁容旦。百岁若须臾，况乃未过半。虽匪邺下才，能忘子桓叹。浮荣诱人老，流景疾于窜。慨靡黄金术，可以凌霄汉。窃聆无生言，庶几叶幽玩。"}