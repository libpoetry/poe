{"id":"752526","title":"梦湘校试通州卷用东坡监试韵赋诗见示倒韵和之","dynasty":"清","author":"江云龙","text":"疏室过清风，午梦初回枕。失笑少年事，欲语口还噤。束发受章句，眼光入椠锓。偶弄嫫母姿，爱者忘陋寝。堂上诸公坐，暗中摸谢沈。染指天家庖，自许精调饪。后生思大嚼，过屠来密谂。函人耻为函，察革视其朕。奸者侈异服，吾道悲左衽。泮林十亩地，鸱鸮来集椹。云中鸟乱群，渊底鱼惊淰。积阴塞大荒，不寒思之凛。嗟子刷天马，故步愁踔踸。水剪双玉瞳，净洗砂石碜。我为老弃妇，不堪再裹锦。痛哉卢瑑言，此日霖何甚。定当置高阁，十羽束为审。爱兰必锄艾，披麻时见荏。班固眼如豆，人物混九品。铁点史公书，佳者拾馀沈。此语起公兴，斗酒快一饮。人才荒年谷，储之岁必稔。逸士涧底松，郁之天所禀。八百尽孤寒，日思发帝廪。"}