{"id":"1045007","title":"感秋和张文潜 其一","dynasty":"宋","author":"徐积","text":"汎汎河中舟，莫系河上柳。君看道傍叶，行人一挥手。枝条旦旦空，颜色何可久。坐恐霜霰繁，诸媚归一朽。我有千丈松，亭亭不可揉。生在孤峰上，独与云霞偶。群形靡且纷，不与较妍丑。群动日夜驰，而以静为守。守松者为谁，白发无憾叟。蓬蒿可蔽身，糟糠可糊口。言者寓于诗，默者寓于酒。谁知杯酌閒，便是无何有。念子于我深，我于子亦厚。记我守松篇，行行重回首。"}