{"id":"400427","title":"水调歌头 挽麦仲衡先生","dynasty":"民国末当代初","author":"钟敬文","text":"唱罢渭城曲，薤露遽闻歌。灿然案上遗墨，争忍更摩挲。曾企重挥诗笔，寄我珠江新咏，此愿逐沧波。莫问旧地游，处处邈山河。念生平，参政局，爱吟哦。曩日南雄初见，故国正兵戈。力赞抗倭旗鼓，阴护新生萌孽，功绩岂消磨。难致生刍奠，万里望云罗。"}