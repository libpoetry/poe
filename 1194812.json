{"id":"1194812","title":"渔具诗 网","dynasty":"唐","author":"陆龟蒙","text":"大罟纲目繁，空江波浪黑。沈沈到波底，恰共波同色。牵时万鬐入，已有千钧力。尚悔不横流，恐他人更得。左手揭圆罛，轻桡弄舟子。不知潜鳞处，但去笼烟水。时穿紫屏破，忽值朱衣起。贵得不贵名，敢论鲂与鲤。有意烹小鲜，乘流驻孤棹。虽然烦取舍，未肯求津要。多为虾蚬误，已分鵁鶄笑。寄语龙伯人，荒唐不同调。短短截筠光，悠悠卧江色。蓬差橹相应，雨慢烟交织。须臾中芳饵，迅疾如飞翼。彼竭我还浮，君看不争得。溪上持只轮，溪边指茅屋。闲乘风水便，敢议朱丹毂。高多倚衡惧，下有折轴速。曷若载逍遥，归来卧云族。能编似云薄，横绝清川口。缺处欲随波，波中先置笱。投身入笼槛，自古难飞走。尽日水滨吟，殷勤谢渔叟。春溪正含绿，良夜才参半。持矛若羽轻，列烛如星烂。伤鳞跳密藻，碎首沈遥岸。尽族染东流，傍人作佳玩。弯弓注碧浔，掉尾行凉沚。青枫下晚照，正在澄明里。抨弦断荷扇，溅血殷菱蕊。若使禽荒闻，移之暴烟水。水浅藻荇涩，钓罩无所及。铿如木铎音，势若金钲急。驱之就深处，用以资俯拾。搜罗尔甚微，遁去将何入。万植禦洪波，森然倒林薄。千颅咽云上，过半随潮落。其间风信背，更值雷声恶。天道亦裒多，吾将移海若。斩木置水中，枝条互相蔽。寒鱼遂家此，自以为生计。春冰忽融冶，尽取无遗裔。所托成祸机，临川一凝睇。凿池收赪鳞，疏疏置云屿。还同汗漫游，遂以江湖处。如非一神守，潜被蛟龙主。蛟龙若无道，跛鳖亦可禦。香饵缀金钩，日中悬者几。盈川是毒流，细大同时死。不唯空饲犬，便可将贻蚁。苟负竭泽心，其他尽如此。谁谓笭箵小，我谓笭箵大。盛鱼自足餐，寘璧能为害。时将刷蘋浪，又取悬藤带。不及腰上金，何劳问蓍蔡。"}