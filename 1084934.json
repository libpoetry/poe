{"id":"1084934","title":"秦望","dynasty":"宋","author":"王十朋","text":"瞻彼秦望，崇于会稽。曷云其崇，登焉而紫。孰登是山，西方之人兮。瞻彼秦望，轻于会稽。曷崇而轻，名之以嬴。孰名是山，东方之人兮。我登稽山，思禹之绩。吾侪不鱼，繄帝之力。我瞻秦望，哀秦之过。虐彼黔首，其谁之祸。禹驾而游，夏民以休。有翼其行，稷卨是谋。政辙而狩，嬴随以仆。孰稔其恶，斯高左右。孤竹兄弟，殍于首阳。山与其人，嘉名孔章。溪辱以愚，泉污以盗。物之不幸，名恶而暴。浙涛如银，鉴流如绅。濯彼崔嵬，勿污以秦。"}