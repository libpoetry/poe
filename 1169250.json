{"id":"1169250","title":"姑苏台杂句","dynasty":"唐","author":"李绅","text":"越王巧破夫差国，来献黄金重雕刻。西施醉舞花艳倾，妒月娇娥恣妖惑。姑苏百尺晓铺开，楼楣尽化黄金台。歌清管咽欢未极，越师戈甲浮江来。伍胥抉目看吴灭，范蠡全身霸西越。寂莫千年尽古墟，萧条两地皆明月。灵岩香径掩禅扉，秋草荒凉遍落晖。江浦回看鸥鸟没，碧峰斜见鹭鸶飞。如今白发星星满，却作闲官不闲散。野寺经过惧悔尤，公程迫蹙悲秋馆。吴乡越国旧淹留，草树烟霞昔遍游。云木梦回多感欢，不惟惆怅至长洲。"}