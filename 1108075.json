{"id":"1108075","title":"明堂庆成五首","dynasty":"宋","author":"任希夷","text":"国重明禋预戒期，九筵宏敞肃宗祈。阶前万旅皆花帽，庭下千官尽绛衣。三日斋心严殿宿，一声清跸响帘帏。圣躬靡恃皇天眷，夙夜寅恭但畏威。芝房羽驾备通宵，昧爽天兴辇路遥。原庙出游卑汉祀，太清先献踵唐朝。冕旒穆穆升前殿，钟石锵锵达九霄。谬忝侍臣分奏告，嘉觞肃荐遍宗祧。合宫三岁缛仪收，太室先期肇自周。玉瓒黄流躬祼鬯，大圭玄冕荐嘉羞。灵台毕举三千礼，銮路安行十二斿。导从却归斋殿去，诘朝牡璧对天休。仲辛肆事展明堂，磬管锵鸣更令芳。苍璧肃陈勤圣主，二觞嘉荐属储皇。云车天上纷纷下，月鉴庭中穆穆光。八举亲祠俱响答，吾皇诚意感穹苍。紫宸朝罢御端门，天宇澄清景气温。丹凤楼中黄伞立，金鸡竿上綵旗翻。万人耸听风雷号，四海均沾雨露恩。须信卑宫勤肆祀，君王本意在元元。"}