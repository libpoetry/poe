{"id":"846483","title":"贺新郎","dynasty":"宋","author":"无名氏","text":"瑞霭笼晴晓。正小春时候，和气十分缭绕。月姊精神还窈窕。甚似星郎年少。同共入、蓬莱仙岛。鸾凤铿铿风缥缈。算一双、两好真奇妙。天上有，世间少。桥门名姓掀张了。更那堪、榜下新婚，才名表表。便好相成勤夙夜，莫使脱簪遗笑。且早趁、青春才调。向去功名成就后。到恁时节风流好。胜今日，登科小。"}