{"id":"1121790","title":"虎丘六绝句 点头石","dynasty":"宋","author":"范成大","text":"当年挥麈讲何经，赚得坚顽侧耳听。我自吟诗无法说，石头莫作定盘星。听经人散藓花深，千古谁能更赏音。只好岸巾披鹤氅，风清月白坐弹琴。碧泓白石偃樛枝，爱水嫌风老更低。潭影中间龙影卧，一山好处没人题。石罅泓渟剑气潜，谁将楼阁苦庄严。只知煖热游人眼，不道苍藤翠木嫌。碧嶂横陈似断鳌，画阑相对两雄豪。东轩只有云千顷，不似西山爽气高。鼓板钟鱼彻晓喧，谁云方外事萧然。窗间日暮寒烟重，未到斋时我正眠。"}