{"id":"464471","title":"金缕曲 辛亥六月，钟埭视凯儿，归途摄影后记。","dynasty":"当代","author":"许白凤","text":"老有躬耕计。试一回、绿蓑青笠，田家风味。半世因循成拙守，故纸残笺堆里。浑不识、农村天地。曲岸归留行看子，问山妻、认得侬犹未。恐未尽，书生气。小儿早获爷心理。八年来、扎根乡土，差强人意。添筑吟窗东向日，安置笔床茶几。好供我、他时休憩。一笑相逢邻舍叟，话花开、阡陌春多丽。约杯酒，瓜棚底。"}