{"id":"687455","title":"昨赋寄谢石川银台二律误传司寇顾箬翁吟几辱和赠草草奉答","dynasty":"明","author":"孙承恩","text":"慕蔺从来荆识新，不嫌疏率谅予真。公才自合当经济，老我宁堪束佩绅。泉石每牵归隐兴，莺花偏笑苦吟身。追陪何日容倾倒，较了诗联较酒巡。宿德还钦藻思新，大篇短咏尽天真。独将巨手匡时政，共仰清标式缙绅。北阙风云增逸气，东吴山水铸元身。独惭浅薄门墙远，领教无由月几巡。"}