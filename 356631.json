{"id":"356631","title":"壶中天·句章城郭","dynasty":"清代","author":"项鸿祚","text":"句章城郭，有便娟接舞，魂归徕只。梦醒桃根应错问，蝴蝶可怜花底。夜壑吟孤，绛都春老，馀恨空流水。日湖剩稿，于今谁为料理？知我已十年前，素弦弹折，更洒铜仙泪。忍倚新腔西子慢，愁落野鹃声里。如此江山，不容词客，寂寞人间世。貂裘背雪，倦游行且休矣。"}