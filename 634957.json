{"id":"634957","title":"罗浮黄龙洞贻六震","dynasty":"明","author":"释今覞","text":"积草滋长云，冥冥连绝壑。圆峰倚空悬，两水挂其角。疑是斗巨龙，喷薄明珠落。我欲驭风上，震慑逊猿玃。云有天华宫，荒苔久寂寞。上人今诛茅，寄托息魂魄。侣虎共高寒，呼鬼恣笑谑。静听梅村鸡，閒就朱明雀。坚僻离情尘，不忆觅常乐。我闻道人心，寂喧皆宽绰。人间虽茫茫，苍天但漠漠。且学云居膺，不思善与恶。"}