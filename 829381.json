{"id":"829381","title":"去岁牵牛花雪青一种今秋复发","dynasty":"清末近现代初","author":"陈曾寿","text":"一箭比琼华，娟娟凉露斜。窥庭惟皓月，贻佩是青霞。往事沉沉去，新悰念念差。相思得相见，犹有去年花。向夕巡篱落，侵晨汲井华。微添经外课，不断佛前花。晓梦连凄艳，炉烟拥翠霞。未须托禅悦，冷淡足生涯。长是无人见，惟馀残月斜。新承九秋露，出浴五更花。淅沥轻寒袭，凄迷宿雾遮。霎时最清绝，寂寂未啼鸦。衰白馀生事，沉冥遣有涯。无心呈妙色，破涕向幽花。自识优昙瑞，宁为大耋嗟。秋光散庭宇，真作野人家。"}