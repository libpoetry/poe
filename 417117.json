{"id":"417117","title":"国 香   题叔华夫人双佳楼水仙卷子","dynasty":"近现代","author":"沈祖棻","text":"粉润脂温。甚生绢乍展，呼起湘魂。依稀画兰心事，铅泪留痕。日暮淩波何处？步千驿、罗袜生尘。回头楚天远，解佩江空，鼓瑟云昏。国香流落久，叹东风换世，残梦无春。晚潮凄咽，应悔翠带轻分。更怕瑶簪冻折，误几多、洛浦归人。青青数峰在，剩水流愁，尚护灵根。"}