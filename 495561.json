{"id":"495561","title":"沁园春 和辛稼轩","dynasty":"明","author":"陈霆","text":"一事无成，百念堪惊，嗟归去来。算山阳笛里，十年风雨，邯郸道上，千里尘埃。贵贱同丘，古今流水，试问荣华安在哉。秋江上，但月生月落，潮上潮回。天教老向茅斋。把风月、胸襟对客开。更绿阴画舫，醉残坡柳，暗香诗屐，寻遍逋梅。高竹秋声，长松午影，留个山岗次第栽。闲中看，这归休也好，何用徘徊。"}