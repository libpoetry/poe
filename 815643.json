{"id":"815643","title":"苦雨无聊偶忆随园秦淮风景为诗二章分寄家兄存斋陆甥豫庭","dynasty":"清","author":"袁树","text":"梅雨声中想六朝，随园形胜郁苕峣。琴弹一曲云生榻，水发双溪响过桥。熟鸟不惊棋子落，新诗能读女儿娇。风光我又经年别，愁说江南归路遥。此日秦淮日正长，绿杨红袖影双双。月明歌管常无夜，水长镫船直并窗。家里小山藏古洞，渡头花片扑春缸。潮生潮落翻新句，流得诗情入大江。"}