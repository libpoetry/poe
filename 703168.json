{"id":"703168","title":"古怨","dynasty":"明","author":"谢榛","text":"高楼俯江树，楼上有蛾眉。旧约空成叹，新愁可诉谁。春閒翡翠幕，月冷杜鹃枝。荡子复何处，杨花无定时。杨花日飘荡，能复几何春。远道宁知妾，流年不待人。片云横上国，独鸟下西秦。无奈怀君意，清江采绿蘋。绿蘋时复采，独立转深愁。忆昔郎船去，极天江水流。玉环应自佩，金谷谩长游。可惜铅华落，西风入画楼。"}