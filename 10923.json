{"id":"10923","title":"留守府酬皇甫曙侍御弹琴之什","dynasty":"唐代","author":"窦庠","text":"青琐昼无尘，碧梧阴似水。高张朱弦琴，静举白玉指。洞箫又奏繁，寒磬一声起。鹤警风露中，泉飞雪云里。泠泠分雅郑，析析谐宫征。座客无俗心，巢禽亦倾耳。卫国知有人，齐竽偶相齿。有时趋绛纱，尽日随朱履。那令杂繁手，出假求焦尾。几载遗正音，今朝自君始。"}