{"id":"437171","title":"九日登繁台寺","dynasty":"金","author":"赵秉文","text":"九日独何日，寒花发幽芬。波澄无馀滓，天清廓游氛。雕翼盘迅风，鸿响厉层云。我与二三友，意适同酣醺。南登歌吹台，一吊信陵君。捐躯赴赵壁，谈笑却秦军。夷门今安在，草没侯嬴坟。我亦感激士，白首羞论文。禁中有颇牧，慷慨志奇勋。登临送将归，无为怆离群。苍茫视八极，烟霭何纷纷。怀士抚长剑，怅然日西曛。"}