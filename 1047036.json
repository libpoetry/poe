{"id":"1047036","title":"游朝阳岩遂登西亭","dynasty":"宋","author":"蒋之奇","text":"昔游不在远，幽岩临治城。嵚岑俯潇碧，庨豁延阳明。绿涧可径八，滑路偪仄行。泉源自何来，涓涓玉锵鸣。疑穿云雷窟，常带鱼龙腥。寒江净泻镜，怪石坐开屏。幽鸟驯可罗，潜蛟深莫罾。梯险接层栈，冠颠耸危亭。俯睨极玄窞，仰攀穷青冥。蹇旷出物表，高虚挹玄英。惜哉非吾土，不得憩此生。旧业寄阳羡，故园依晋陵。秋风滆湖白，春色颐山青。一从绅笏去，遂使猿鹤惊。迂疏暗时机，孱琐叨官荣。谪弃分所宜，愧恧颜已盈。人生讵有几，世累吾方轻。愿言解羁绁，上疏还簪缨。宁居召魂魄，恬养休性情。纷华屏外慕，冲澹严中扃。穷年伴农圃，毕志先畴耕。"}