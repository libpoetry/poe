{"id":"1106255","title":"和竹轩张史君来字韵二首","dynasty":"宋","author":"王迈","text":"金凤传呼紫马来，壶山真面气佳哉。朝天有路鹿呈瑞，应物无心鸥不猜。黍穋熟时农洗甑，芰荷香里客衔杯。官穹职峻人俱羡，最羡斑衣舞老莱。一自都门拂袖来，閒中岁月亦悠哉。填波精卫功良苦，享乐鶢鶋心自猜。老矣力衰难运甓，偶然兴到且传杯。君侯若使居王所，片善还能采草莱。"}