{"id":"287213","title":"玲珑四犯·夏夜听雨，用白石体","dynasty":"现代","author":"夏孙桐","text":"玉簟润生，莲檠光掩，凉声惊破残睡。未秋先送爽，入耳烦歊洗。檐花定知暗坠。又芭蕉、傍阶敲碎。坐久添衣，吟阑迟漏，谁解寂寥意。西窗语，归期未。早长安倦旅，今旧情异。竹山词笔老，更减中年矣。香沈梦醒凄迷候，念当日、南皮瓜李。偏不待，金风便、消魂此际。"}