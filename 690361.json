{"id":"690361","title":"和江源一韵二首","dynasty":"明","author":"张弼","text":"半醒半醉写乌丝，却忆南安对酒时。玉面阿童鸲鹆舞，青衫小吏鹧鸪诗。曲江池畔秋风早，铁汉楼头落日迟。闻道使车重过此，此情应与水同驰。脱却朝衫理钓丝，庆云庄上晚秋时。秫田百亩供宾醉，烟树一林催我诗。触事时还增感慨，乐天无复叹衰迟。青云故旧能寻访，草径争看四马驰。"}