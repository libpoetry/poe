{"id":"1109445","title":"挽赵知宗三首","dynasty":"宋","author":"刘宰","text":"孝庙垂衣日，宗工补衮时。治推三辅最，名熟九重知。紫禁涂非远，琳宫志自颐。眼看庭下玉，持橐侍丹墀。就养京华去，声驰日月旁。芝封三锡命，桂籍再传芳。簜节光华远，归轩锦绣香。高閒尘不染，隐几到羲皇。寓里身重到，孱生谒屡通。俭钦行己素，健识养生功。归旆庐山远，清尊洛下同。遥怜猿鹤恨，蕙帐失仙翁。"}