{"id":"1124554","title":"答惇上人七首","dynasty":"宋","author":"饶节","text":"平生跌荡坐穷诗，今日论诗似旧时。第一义中无适莫，为君重赋楚人辞。因君撩我强题诗，却忆当年梦里时。不识江南好风景，采蘋人唱鹧鸪辞。朝学中庸暮学诗，晚年长忆蚤年时。如今老大浑彫落，稍欲从君理系辞。少矜平子四愁诗，晚学赵州十二时。千里故人不解事，书来犹寄竹枝辞。漫说一言能蔽诗，五千同具刹那时。向来可与言诗者，得志方能不害辞。铁面禅师骂学诗，为怜虚度太平时。须知十万八千偈，不比人间绝妙辞。非是谈禅非说诗，相逢无处亦无时。炉烟趺坐对终日，旧社知音去不辞。"}