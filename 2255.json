{"id":"2255","title":"自昌乐郡溯流至白石岭下行入郴州","dynasty":"唐代","author":"沈佺期","text":"兹山界夷夏，天险横寥廓。太史漏登探，文命限开凿。北流自南泻，群峰回众壑。驰波如电腾，激石似雷落。崖留盘古树，涧蓄神农药。乳窦何淋漓，苔藓更彩错。娟娟潭里虹，渺渺滩边鹤。岁杪应流火，天高云物薄。金风吹绿梢，玉露洗红箨。溯舟始兴廨，登践桂阳郭。匍匐缘修坂，穹窿曳长dh。碍林阻往来，遇堰每前却。救艰不遑饭，毕昏无暇泊。濯溪宁足惧，磴道谁云恶。我行山水间，湍险皆不若。安能独见闻，书此贻京洛。"}