{"id":"431583","title":"喜贺效韬世兄嘉礼四首","dynasty":"近现代","author":"叶云峰","text":"记得髫年随父来，英姿早识必成才。流光一瞬传燕讯，喜看鸿案注庄台。月圆花好万年春，雍雍穆穆孰与伦。两小无猜成眷属，鲁班权作画眉人。绮阁梅开异样芳，天台今夕凤求凰。华装甫卸银灯里，半是炉香半粉香。愧我客居为外乡，未能恭贺好华堂。遥闻琴瑟声齐奏，鸾凤和鸣岁月长。"}