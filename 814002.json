{"id":"814002","title":"次张君子琴韵四首","dynasty":"清","author":"陈式金","text":"著墨无多太善删，廿年未透白云关。随人指点功深浅，我却挥毫当看山。一幅丹青一首诗，君言抱布贸新丝。萟林同道休相诮，世上閒情总是痴。年来得句满诗囊，多少光阴易为荒。未解推敲乐何处，终朝摇膝者般忙。草草酬君横看图，春林霜叶墨荣枯。墨甜乡里留心否，还有微馨入梦无。"}