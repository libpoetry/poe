{"id":"685474","title":"署中滴翠轩杂咏五首","dynasty":"明","author":"邓云霄","text":"关塞之官远，琴书亦与偕。谁栽四翠柏？为荫一清斋。宦拙世情澹，地偏幽意谐。浮生元偶寄，何事强安排？暑气晚来薄，萧萧树自鸣。风随微雨到，月向破云明。簿领闲曹少，园林野兴清。已能齐显晦，渐觉厌逢迎。有客仕三已，何人岁九迁？浮云倏过眼，司命亦无权。浪出非初志，微名合避贤。夜来牵远梦，多在海鸥边。吏散重门闭，翛然太隐居。清凉饶树石，苍翠滴庭除。薄禄堪供酒，呼僮更种蔬。寄言弹铗客，此地本无鱼。癖诗堪一笑，得句享千金。比兴皆诸景，推敲哎寸心。词坛谁胜负，仕路任升沉。试展探珠手，骊龙伏海深。"}