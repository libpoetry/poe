{"id":"69332","title":"寄沈秋渊四绝句","dynasty":"元代","author":"杨维桢","text":"大将军诰入酒市，贵公主镜落田家。不知有客琅玕所，独自吹笙醉碧霞。句曲已无张外史，道士今有沈东阳。裁云剪月三千首，独虎仙官不取将。鹿皮之冠鹤氅裙，军前不肯带铜鱼。花猫望鹿拜履下，知有枕中黄石书。鹦鹉水深莲叶航，书来约过百花庄。醉披锦袍上船去，倩得小姬连笛床。"}