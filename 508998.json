{"id":"508998","title":"同年会诗分韵得呦字","dynasty":"明","author":"韩雍","text":"忆昔甫弱冠，鹿鸣歌呦呦。遂能从群仙，直上琼林游。琼林探名花，少年我其尤。同披宫锦袍，共泛黄金瓯。一时吐壮气，浩浩横九州。岂徒践董贾，实欲肩伊周。朅来十五载，各有官守忧。友情胶漆深，宦迹参商侔。荣落虽或殊，大闲鲜遗羞。贤科称得人，吾榜居最优。迩闻黄门第，开筵集斯流。尚齿不尚官，款曲偏绸缪。尊罍叠献酢，珠玉纷赓酬。我惭镇南邦，末席趋无由。忽得春卿书，分韵为我留。旦准昔同列，推荐行阴谋。王聂始同曹，败覆终相雠。彼皆古同年，智愚难匹俦。作诗附终篇，相期鉴前修。明秋我入觐，后会知能不。"}