{"id":"1223650","title":"封龙十咏 其三 修真道馆","dynasty":"元","author":"安熙","text":"龙山古灵境，连峰郁苍苍。林谷四环合，修真据其阳。怪石通流泉，洞府馀清凉。杰阁耸奇观，烟霏恣微茫。眷予平生心，丘壑真膏肓。今朝定何朝？遂惬栖云房。晴岚染衣襟，顿觉尘虑忘。矧尔羸疾拘，快若脱絷缰。月高风露清，空明渺银潢。蓬莱信非远，何处求仙乡？"}