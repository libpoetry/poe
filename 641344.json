{"id":"641344","title":"仆与进成簿吕公别七八年矣今兹西行道出钟离进成适佐是邑相见城南涧阿为予惊喜买酒相劳苦同榻涧西土室中夜兴感惜予远去故意甚长口占一首以写鄙怀","dynasty":"明","author":"殷奎","text":"不见故人今十年，异乡相遇重堪怜。山瓢夜滴梅花雪，土屋寒销榾柮烟。作恶中年为此别，交情今日几人全。多君高谊频兴感，回首明朝定惘然。"}