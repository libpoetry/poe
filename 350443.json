{"id":"350443","title":"齐天乐·谭仲修山长赠予箧中词，用集中题煮梦庵填词图韵奉题一阕","dynasty":"清代","author":"程颂万","text":"妙鬘天上词人劫，东风酒边吹瘦。赚梦琴心，飘愁笛眼，记曲红红能受。花新月旧。问前辈风流，夜台安否。坠简商量，玉田白石是侬偶。香篝暗笼半牖。只低鬟浅梦，帘外春逗。蝶径孤颦，莺天剩怨，并入回肠如酒。秦黄以后。更偷唱屯田，晓风杨柳。直得销魂，井波随处有。"}