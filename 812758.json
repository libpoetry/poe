{"id":"812758","title":"浣溪沙 有感","dynasty":"清","author":"吴绮","text":"吴苑青苔销画廊，汉宫垂柳映红墙。教人愁杀是斜阳。天上无端催晓暮，人间何事有兴亡。可怜燕子只寻常。南浦轻烟蘸碧波，西泠油壁少经过。锁窗独自画青蛾。泪点渐同花片落，情丝长似柳条多。镜中金翠奈春何。摇落关河懒问津，扁舟万里送孤身。乱山秋色又斜曛。江上怕逢吹笛客，月中难作倚楼人。可怜愁杀鲍参军。欲起偏生恰坠钗，临行那得更兜鞋。教人怜处且徘徊。江水无情桃叶去，春风有约柳枝来。漫抛红泪被人猜。"}