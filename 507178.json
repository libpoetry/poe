{"id":"507178","title":"题攸县曾荣宗梦云图","dynasty":"明","author":"夏原吉","text":"麟峰峭拔撑青旻，峰头缥缈多白云。有人结屋在其下，读书乐道期娱亲。一朝荐达登膴仕，远别慈闱千万里。朝朝暮暮不能忘，企仰云峰痛心髓。痛心遂尔劳梦魂，飞扬忽与云相亲。飘飘远至慈闱下，欢欣拜舞娱亲身。吁嗟云兮本虚物，磅礴轮囷多变复。思亲孝子今梦之，无乃人心与云触。云无心，有舒卷，人有心，无近远。无心有心一梦中，孝感谁云不昭显。君不见狄梁公，太行当日情何浓。彼云在望子在梦，寥寥千载还同风。顾予薄劣亦人子，堂上萱亲发银似。如今远作宦游人，感此中情宁有已。惟虑忠孝难两全，养亲弗若荣亲贤。愿君步武青云上，白云虽远终得与子相周旋。"}