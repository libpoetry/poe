{"id":"684802","title":"无题","dynasty":"明","author":"王彦泓","text":"闻说幽欢数日痴，人间方信有相思。斜门逼近推敲细，袒服缠绵脱著迟。莫逆丹心才是约，偶关青鸟已非私。断肠声息销魂语，只许檀郎独自知。羞看青鸟寄来书，遵路何当便揽祛。悔妾向曾窥笔砚，愁君今始悟裙裾。小姑解笑朝妆懒，中妇偏知夜阁虚。等到走桥灯月夜，不妨微步为郎迂。静掩秋窗雨思清，香烟侧畔坐卿卿。钗头白玉休频嗅，袖底黄柑与试烹。睡起未填眉黛破，茶来初放剪刀轻。帘前新布红油板，时度琤琤响履声。"}