{"id":"676831","title":"赠李山人","dynasty":"明","author":"卢楠","text":"朝登昆崙丘，遥望烟云海。三山徒渺茫，六鳌今安在。昔时中山卫叔卿，身骑白鹿游紫清。仙人一去不复返，霄汉空县千载名。白日无回轮，红颜易颓老。何如恣天游，山川事幽讨。万里担簦寻冥发，烟水漫漫几超忽。乘时小憩苍梧云，因风复弄蛾眉月。蛾眉月出照海湄，梦里犹闻猿鹤悲。傍人不识君所为，白马青袍一笑之。君胡不解清溪囊，示以玱锵五岳辞。"}