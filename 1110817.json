{"id":"1110817","title":"清平乐","dynasty":"宋","author":"朱敦儒","text":"乱红深翠。楼阁春风外。胡蝶成团飞照水。睡鸭无人惊起。身闲更觉身轻。酒壶歌扇随行。芳草绿杨堤畔，一声初听啼莺。相留不住。又趁东风去。楼外夕阳芳草路。今夜短亭何处。杏花斜压阑干。朱帘不卷春寒。惆怅黄昏前后，离愁酒病厌厌。多寒易雨。春事都相误。愁过黄昏无著处。宝篆烧残香缕。低鬟暗摘明珰。罗巾挹损残妆。檐外几声风玉，丁东敲断人肠。春寒雨妥。花萼红难破。绣线金针慵不作。要见秋千无那。西邻姊妹丁宁。寻芳更约清明。画个丙丁帖子，前阶后院求晴。当初相见。君恨相逢晚。一曲秦筝弹未遍。无奈昭阳人怨。便教恩浅情疏。隔花空望金舆。春晚不拈红粉，碧窗自录仙书。"}