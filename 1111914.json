{"id":"1111914","title":"寿太师","dynasty":"宋","author":"吴顺之","text":"尧舜垂衣明日月，皋夔论道际风云。须知天地生成德，间世真儒辅圣君。南北通和自古无，如今万里混车书。传闻每遣皇华使，外国人争问起居。德望岩岩鲁太山，功成天地亦清闲。不须百丈磨崖刻，碑在农桑乐业间。西风原上拨黄云，归作人间瓮里春。拍手一樽歌既醉，闾阎俱是太平民。老农含笑指家丁，偃伯灵台始见生。身手只今大如许，耳根不识鼓鼙声。年年周孔道何多，谁为缁黄保不磨。却笑纷纷韩孟辈，空言无奈异端何。下吏南州把郡符，除恩犹未放江湖。诞辰再拜无他祝，愿献蓬莱清浅图。万古丛中见玉英，天教正味合和羹。枝头春色无穷在，乞与年年荐寿觥。"}