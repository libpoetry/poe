{"id":"932678","title":"绍兴辛未至丙子六年间予年方壮每遇重九多与一时名士登高于蕺山宇泰阁距开禧丁卯六十年忧患契阔何所不有追数同游诸公乃无一人在者而予犹强健惨怆不能已赋诗识之","dynasty":"宋","author":"陆游","text":"故里登高接隽游，即今不计几番秋。一樽尚与菊花醉，万事不禁江水流。薄命虽多死闾巷，逢时亦有至公侯。若论耄岁朱颜在，穷达皆当输一筹。"}