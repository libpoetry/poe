{"id":"920628","title":"和柳子玉喜雪次韵仍呈述古","dynasty":"宋","author":"苏轼","text":"诗翁爱酒常如渴，瓶尽欲沽囊已竭。灯青火冷不成眠，一夜撚须吟喜雪。诗成就我觅欢处，我穷正与君彷佛。曷不走投陈孟公，有酒醉君仍饱德。琼瑶欲尽天应惜，更遣清光续残月。安得佳人擢素手，笑捧玉碗两奇绝。艳歌一曲回阳春，坐使高堂生暖热。"}