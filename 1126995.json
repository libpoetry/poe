{"id":"1126995","title":"平阴张澄居士隐处三诗 仁亭","dynasty":"宋","author":"黄庭坚","text":"无心经世网，有道藏丘山。养生息天黥，艺木印岁寒。德人墙九仞，强学窥一斑。张侯大雅质，结发闯儒关。奇赢或谐偶，老大尝艰难。筑亭上云雨，日月转朱栏。床敷听万籁，我家颇宽閒。牧牛有坦途，亡羊自多端。市声鏖午枕，常以此心观。舂粮出求仁，行李弥宇宙。久客渺愁人，马饥仆夫瘦。归来一丘中，万事不改旧。禾黍锄其骄，牛羊鞭在后。隐几天籁寒，六凿忽通透。水德通万物，发源会时亨。伏坎非心愿，成川且意行。栖迟林丘下，欲濯无尘缨。杖藜逢载酒，一瓢酌馀清。"}