{"id":"267620","title":"水龙吟·唐花","dynasty":"现代","author":"朱祖谋","text":"梦华不醒愁春，探芳别有千红地。是空是色，瑶姬酒重，维摩病起。羯鼓声中，红幡影外，东风凝睇。笑繁华占否，閒蜂浪蝶，空撩乱，冰霜里。闻道唐宫剪綵，好帘栊、尽情妆缀。输他烂漫，香云一窖，先春花事。火速年芳，冬烘心性，优昙身世。问高楼怨笛，黄昏叫裂，著梅花未。"}