{"id":"786530","title":"近年薄置田亩，拟待拙著集成，变鬻以供剞劂。特恐所作不值一文，不免詅痴符之诮也。诗以志之","dynasty":"清","author":"洪繻","text":"吾也作诗豫买田，为口腹计谋朝饘。他日诗成待传后，吾卖吾产刊遗编。此志非奢良易遂，此笔再支三十年。古人名山俟友声，韩公学有欧公延。张为曾诩奉白佛，李洞亦闻铸浪仙。今人爱才非昔比，龙华会乏香火缘。同时或邀众口谤，异时安望众目怜！「太玄」子云当瓿覆，「春秋」吕氏空门悬。况余诗文求自适，不期众好宁非偏！冰心自携冰一卷，古调独弹古七弦。高希万载羲皇上，旷游八极鸿濛先。放笔洪涛走淜湃，冥心造化归镵镌。咸韶欲招里耳听，如置石鼓伶人前。倘售鼠璞自衒异，或怀燕石私蹁跹。千金换取麻沙版，如珠弹雀玉抛砖。况破百亩灾梨枣，实益枉为虚名捐。繄余名心终不死，子孙之计非所牵。阡陌连云亦安用，城南二顷更戋戋。有诗有文堪掷地，无衣无食足登天。王充或作枕中秘，桓谭有待身后传。吾书不胫走天壤，室中遑恤灶无烟。惟愁白傅将笑人，诗成未得鸡林钱！"}