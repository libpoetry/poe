{"id":"1143703","title":"田家杂兴三首","dynasty":"宋末元初","author":"方一夔","text":"樵路通村暗蒺藜，数椽茅蕝护疏篱。阴阴清樾风生树，拍拍苍鹅水满陂。记日旋锄烧地粟，上时新卖落车丝。晚晴惭愧逢端午，醉卧黄昏自不知。两两苍髯笑杖藜，茜裙儿女隔笆篱。斜阳鸦噪烧钱社，细雨牛眠放牧陂。酒熟十千沽玉瀣，面香三丈捲银丝。客来偶及兴亡事，说与衰翁也自知。不嫌饭豆与蒸藜，饱脱衣衫挂竹篱。问酒亭前旗影市，系船屋角藕花陂。踏车挂壁閒龙骨，生药当庭蔓兔丝。我自耦耕非避世，姓名休使外人知。"}