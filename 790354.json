{"id":"790354","title":"刀鱼","dynasty":"清","author":"章型","text":"君不闻周郎一炬烧赤壁，火箭星流轰霹雳。老龙铲甲蚌剖珠，长江万里埋锋镝。又不见允文采石鏖西风，血光溅碧浪花红。白刃狂飞千片雪，金人魄落洪涛中。铁性铮铮死不朽，折戟沈沙破浪走。水晶宫碎冯夷逃，一声怒作鲸鲵吼。刀刀叱化为银鳞，桃花流水江南春。疑是龙光射牛斗，干将跃入延平津。山经尔雅文非阙，鱴刀鲚鱼名号别。卖鲈红树待三秋，穿鳜绿杨刚二月。诗人格物每好奇，戏为食谱析其疑。天公造劫难收烬，输与老饕快朵颐。"}