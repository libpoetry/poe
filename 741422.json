{"id":"741422","title":"答齐次见先生","dynasty":"清","author":"张五典","text":"仙翁家天台，石梁作飞渡。俯看人间世，风烟万壑注。快作瀛洲谈，流传金石赋。道书续秘牒，艺林重掌故。偶辍谷口耕，来踏江东路。相逢湖海上，论衡乞谈助。挥麈通往复，拈笔随例疏。我固方隅见，记忆少脱误。昆明飞石鲸，甘泉雕玉树。燕游罢曲江，陂陀凿杜固。山川初无改，今古亦旦暮。惭称悬河口，奉补《水经注》。"}