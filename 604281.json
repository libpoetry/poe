{"id":"604281","title":"甘霖歌为郡大父荆侯祷雨有应而作也时余方课耕于朱明洞口歌云汉者数矣一旦雨公田以及我私伊谁之赐乃鼓腹而歌甘霖以窃效大田之咏因假笔砚于冲虚观主书其左壁请俟磨崖庶观风者得详览焉","dynasty":"明","author":"张萱","text":"罗浮之阴丰湖滨，黄童白叟何欣欣。举手加额且倾耳，听我老圃歌甘霖。天启二年秋七月，满地渴鸟啼不绝。蚤稻登场仅疗饥，晚稻栽秧才半畷。吁嗟今民亦何辜，五月不雨六月租。蕴隆虫虫既太甚，上原下隰皆焦枯。月已弯弓仍两额，雷车不踏猪龙宅。可是天公雨禁严，马鬣瓶倾无一滴。三部督邮才且贤，狱无东海上虞冤。土不点水阴或闭，水岂干土阳恒愆。他岁暵荒犹自可，暵荒今岁痛杀我。宿逋督促充军需，叠税勾呼赴官课。一年耕鲜两年藏，三年肉补一年疮。今秋无年便无肉，千疮百孔难禁当。瞻邛昊天宁莫听，谁为何辜民请命。神君慈父有荆侯，日旰辍餐宵辍枕。辍枕深宵独揽衣，侯曰民饥由己饥。山川群望已遍走，内庭露祷长歔欷。灼肤烈日不可迩，自宫徂郊三十里。却辇撤盖暴日中，面目如黧足应疻。一步一祷汗一挥，挥汗成雨雨即随。东隅日出正杲杲，西郊云密已垂垂。顷刻垂云纷四布，社公社母争呵护。盘敦不用斩苍鹅，瓮水何须浮蝎虎。抽针擢颖遍周原，东阡南陌笑声喧。共道十旬无破块，争惊一雨便倾盆。不是珠，不是玉，此是膏脂千万斛。私债完，官租足，十城枯骨皆生肉。荆侯一德格重玄，天公降监民徼福。此福谁能旦夕徼，上格重玄有六条。拯溺救焚悬已解，布新除旧瑟常调。我侯下车才半载，亲贤乐利垂千载。受廛幸是圣人氓，永赖天公仁且爱。君不见扶风太守喜雨亭，未闻一祷通神明。一雨三日何足喜，神功自合归冥冥。今秋有年实侯赐，多鱼有梦歌盈止。奉此神功何所归，归我荆侯千万祀。白首青山植杖翁，甘霖歌罢乐融融。愿言百室皆盈堵，共去磨崖西百峰。"}