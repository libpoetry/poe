{"id":"724619","title":"拟相逢狭路间","dynasty":"南北朝","author":"荀昶","text":"朝发邯郸邑，暮宿井陉间。井陉一何狭，车马不得旋。邂逅相逢值，崎岖交一言。一言不容多，伏轼问君家。君家诚易知，易知复易博。南面平原居，北趣相如阁。飞楼临名都，通门枕华郭。入门无所见，但见双栖鹤。栖鹤数十双，鸳鸯九相追。大兄珥金珰，中兄振缨緌。伏腊一来归，邻里生光辉。小弟无所为，斗鸡东陌逵。大妇织纨绮，中妇缝罗衣。小妇无所作，挟瑟弄音徽。丈人且却坐，梁尘将欲飞。"}