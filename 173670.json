{"id":"173670","title":"石头怀古·长江日浩浩","dynasty":"宋代","author":"黄文雷","text":"长江日浩浩，跂予望淮南。禹画足广轮，王气分肴函。朝市一以建，蟠踞诚匪惭。中躔胡尘悲，六龙此停骖。衣冠幸有地，喙息赖未歼。岂惟时贤力，要是天险参。颇闻京洛墟，不救狐兔馋。厌难故有道，往悔宁非贫。前登石头路，得共北客谭。新秋带归鸿，落日随征帆。吊古意未厌，鼓钟已酣酣。"}