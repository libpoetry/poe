{"id":"422245","title":"却隐","dynasty":"近现代","author":"连横","text":"天下虽兴亡，匹夫与有责。墨子不突黔，仲尼不暖席。人生社会间，当为国家役。何堪放义务，只身贪安逸。吾闻古圣贤，自任为世式。伊尹耕有莘，相汤沃明辟。武侯隐南阳，佐汉讨国贼。上以格君心，下以布民泽。如何为国民，沈沦在泉石。理乱置不闻，政教亦不识。同袍哀嗷嗷，袖手任没溺。旁观实足耻，败群失公德。国所重在民，无民何有国？灭种惨为奴，何地堪遁迹！昔有首阳山，今无陶潜宅。种柳学采薇，亦为强者斥。君居在中原，燎原火正赫。外力日扩张，覆亡仅顷刻。危幕燕难巢，沸釜鱼必赤。内有客帝居，祖宗遭痛击。君仇尚未报，胡可偷旦夕？君身非女儿，胡以甘巾帼？为君进一言，愿君志竹帛。君观班定远，投笔去沙碛。又观陶士行，衙斋习运甓。人生处世间，白驹急过隙。况又炎炎中，物竞参天择。速速弃衡门，出身立功绩。毋为巢与由，当为禹与稷。行义以达道，大哉刚柔克。"}