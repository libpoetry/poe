{"id":"491407","title":"吴太守将赴韶阳西昌浮屠周师以九鹭图为别邑人刘荆生复为诗以系之","dynasty":"明","author":"刘崧","text":"九鹭何娟娟，翔集在中沚。感此秋气澄，森然欲飞起。差差白羽分，皦皦皓翼比。临深既群簉，憩浅复危跱。流音振林薄，顾影下清泚。落日枫岸遥，风回筱溪驶。谁为霜雪标，墨素得其似。悠悠岭海迈，肃肃鹓鸾止。怅怀将远违，持以贶君子。迹幽同九皋，心远向千里。舞翿登清庭，翳车列天轨。眷言羽仪盛，振振自兹始。"}