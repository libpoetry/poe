{"id":"817283","title":"都门喜晤方问亭旋送出关凭达家书三首","dynasty":"清","author":"戴亨","text":"昔别龙沙道，同悲异域身。长安重破涕，故国未归人。事业频虚岁，衰强互问亲。平生关切意，患难觉尤真。七年才一晤，一晤复分襟。辛苦成何处，乾坤共此心。梦中乡国杳，天外海云深。岁月惊虚掷，吞声塞上吟。话旧君能主，君行愧我贫。交虽形迹外，倍觉怆离神。陟岵天涯子，倚闾塞上亲。一函凭远达，心逐渡辽尘。"}