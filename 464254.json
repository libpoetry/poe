{"id":"464254","title":"烛影摇红 悼塞上女伶杜云红","dynasty":"当代","author":"魏元旷","text":"俏影登场，生成薄命青衫怨。一声檀板一声哀，哀绝人如霰。早是丝魂欲掩。十分柔、九分难绾。一抔香土古塞，荒寒料无人管。姊妹相偎娉婷，忆向妆台见。殢人无力，语多憨笑，晕桃花面。别后教人缱绻。最难忘、君前河满。断肠分付寂寞，从今广陵音散。"}