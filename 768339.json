{"id":"768339","title":"击梧桐 答独醉先生","dynasty":"清","author":"龚翔麟","text":"幕府山容敛。逢一只、江上传书小雁。密密题缄启，麦光砑、细写长亭别怨。吴潮直接，楚尾通波，偏是相思人远。恨杀春三月，被杜宇燕尾，帘边催散。西子湖堤，桃枝杖短。从此新声吟遍。结个藏书屋，独醉后、儿女灯前拂砚。不耐纤毫青李，宝泓浓蘸，但擘窠零乱。枕江沙、无穷秋色，扉竹休掩。"}