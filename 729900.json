{"id":"729900","title":"安贫吟 代南溪山人作","dynasty":"清","author":"释敬安","text":"平生甘淡泊，守拙安林泉。寒岩灶常冷，穷井雪难填。绳床不盈尺，茅屋才数掾。衣食虽不足，幸无尘事牵。贫贱可行乐，风月不论钱。有时游兴至，一身轻如烟。拄杖追白鹤，箬笠补青天。或坐古松边，自抚伯牙弦。或卧梅花下，高咏秋水篇。胸中随所适，孤云与之然。"}