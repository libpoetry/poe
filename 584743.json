{"id":"584743","title":"述兴二首 其二","dynasty":"明","author":"黄衷","text":"彤霞肆瑶空，片绮照晨户。忆昔楚农谈，惟此兆恒雨。吾乡春夏交，澧沛日四五。楚粤风固悬，云物宜异数。腐儒屋数椽，丛莽似幽坞。芜田仅卒岁，水冷苗易窳。纵微路馑忧，岂不虞啸聚。楼橹遍海壖，少壮逞跋扈。杀人目不瞬，生理恃屠掳。脩明且为梗，况值阻饥苦。前占幸勿符，野老庶安堵。"}