{"id":"963961","title":"罗浮高寿崔制置","dynasty":"宋","author":"洪咨夔","text":"罗浮高哉四百四十有二峰，三峰最高拔起金芙蓉。耀真洞天锁溟濛，鳌背咫尺蓬莱通。璿房瑶室深玲珑，霞袿霓袽纷丰茸。中有老仙扰白龙，藕花冠巾九节筇。招邀茅盈挟赤松，麾诃列缺鞭丰隆。天鸡未叫万籁空，夜半唤出扶桑红。下照万象方屯蒙，起踏斗柄呼东风。扶胥云气低葱茏，海若吐蜃天投虹。前旌招摇导祝融，从以五色骑羊翁。苍舒梼戭伯虎熊，风后力牧常先鸿。日用大学心中庸，暗室屋漏十目同。夏璜荐缫旅大弓，太蔟为角谐函钟。日星宗彝映华虫，江河健帆转蒙冲。庆历元祐诸儒宗，立朝直声摩穹窿。真卿长孺谁为容，白头万里行蚕丛。清献清节乖崖忠，太平盛时适其逢。事有至难莫如公，表里坏證阻且讧。参苓温平匪砭攻，潜瘳膏肓夷疽痈。三边按堵九扈丰，祥飙甘雨天为功。趯趯和乐跃阜螽，沾沾啁哳瘖寒蛩。雪山不隔黈纩聪，衮衣绣裳遄归东。天津疋马两玉童，袖疏入奏明光宫。中兴规模旧提封，直北燕蓟西崆峒。功成跨鹤追葛洪，神光烱烱方双瞳。金丹宝诀传枕中，负薪汲水长相从。"}