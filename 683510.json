{"id":"683510","title":"癸酉秋再监楚棘感怀二首","dynasty":"明","author":"王世贞","text":"从叨三晋领贤扉，南纪秋风又锁闱。屈产自良吾齿老，楚珩虽贵国工非。残灯晃影疑裁素，清柝传更似捣衣。功业少年诸不乏，倘容洴澼一翁归。紫衫垂敝白须偏，潦倒惭非入棘年。听语雕虫身自厌，由来相马事空传。差强泽畔吟行地，却送河东赋上天。论赏进贤当不薄，可应还记介推田。"}