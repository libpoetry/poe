{"id":"554421","title":"题杨庶子万竹图","dynasty":"明","author":"胡俨","text":"庶子宅中万竿竹，飒飒清风动苍玉。轻烟覆砌碧云寒，初日卷帘晴雨绿。开窗展席敞银屏，琅玕直节高青青。湘灵鼓瑟众仙降，翠旌缥缃花冥冥。游尘影绝炉烟静，坐中髣髴潇湘景。坠露翻林鹤梦惊，沧波激石龙吟冷。退直归来月在门，此中幽兴与谁论。风前自把琴三弄，月下还倾酒一尊。酒阑琴罢月将落，夜久秋声生屋角。翻思昔在故园时，留客烹茶更清酌。堂中老亲年最高，萧萧华发宫锦袍。林间几杖从孙子，辄向苍苔拾凤毛。画图潇洒诚清玩，何以得之锦绣段。他年烧笋共晨餐，一笑相看还喷桉。"}