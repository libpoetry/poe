{"id":"722591","title":"少谷","dynasty":"明末清初","author":"屈大均","text":"早黏将及秋分熟，飓风吹去三分谷。今岁沙田又少收，一冬祗可充饘粥。耕不逢年奈命何，家贫幸未买田多。空惭妇子长饥汝，更使无衣带薜萝。去年阳月无壬子，留寒到春寒不已。一春况复阴雨多，冻与大冬冰雪似。诸花未见发根荄，兰叶才开三四耳。荷锄种豆且莫早，土膏虽动亦冻死。立春不得一朝晴，今岁农夫又已矣。白头饥馁复何极，苦与蛴螬争一李。于陵矫廉人尽笑，只有辟纑是知己。"}