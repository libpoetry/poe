{"id":"1236792","title":"山斋","dynasty":"元","author":"范梈","text":"山斋朝雨竹光匀，茶灶催添石火新。对语黄鹂真不俗，飞来白鹭净无邻。辞荣岂敢要时论，赏静犹应愧古人。报道林河春涨起，少须重理旧丝纶。幽栖自是少经过，药裹书囊奈癖何！仙井朝来云气重，洞房夜尽雨声多。江湖耆旧深思忆，台馆风威尚琢磨。自尔索居增固陋，负苓谁问首阳阿？"}