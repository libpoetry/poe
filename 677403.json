{"id":"677403","title":"别李伯承令弟得弟字","dynasty":"明","author":"胡直","text":"人生苦乖违，无论兄及弟。当此严风晨，胡然生远思。輶车送城闉，执手叹迢递。借问叹者谁，齐国有二士。一士良易知，易知获难弃。譬彼双灵鸟，奇毛各有异。一飞耀天衢，一养凌霄翅。会短苦别长，何由判衣袂。噭噭鸿雁音，聆之不能睇。我为语阿伯，神物终当媲。愿仲奋来仪，双鸣无终离。"}