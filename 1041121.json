{"id":"1041121","title":"书候潮亭","dynasty":"宋","author":"刘敞","text":"沧江浸长空，天使限南北。繁阴属暮岁，波浪无时息。烈风何轰豗，深木腾霹雳。远吹湖中白，来蔽江南碧。巉岩千峰玉，变化不可测。恐是时向晚，鬼神任胸臆。烛龙衔长耀，来集昆岭侧。又疑吴王兵，如荼压上国。勇气吞中原，晶光洞江北。久望生悸慄，嗟我问津客。横流岂难制，路险未可得。吾道固当然，滔滔欲谁易。"}