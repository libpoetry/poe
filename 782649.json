{"id":"782649","title":"广西义宁令倪懋公尽难诗","dynasty":"清","author":"戴亨","text":"孝廉倪公成都豪，出宰义宁控有苗。苗性凶顽不可抚，结巢深箐如猿猱。赤脚腾跳善奔走，杀戮连年到鸡狗。懋公建议立兵威，当事逡巡畏尾首。但令亲谕劝，不必事征战。持重谓能收众心，养晦妄冀凶徒变。贤宰受檄初踟蹰，拔刀崛起英风徂。马革裹尸臣子分，但恨谋国非良图。身探猛虎窟，委作馁兽肉。未及交一言，蚁聚蜂腾恣芟戮。手提墨绶血模糊，振臂一呼天为哭。宁甘寇盗求生全，昂藏八尺蠲溪谷。杀身成仁未足奇，百计千磨事惨酷。埋身敲齿截其舌，噀血嗔目犹骂贼。从者歼尽无一归，沈尸潭底谁能识。赫然忽动万乘威，雷霆下击成灰飞。忠魂披发来助战，白昼袒裼为前麾。寇平事达九重耳，睢阳奇节差可拟。叹息褒忠异数加，难荫恩荣及儿子。天家不识颜平原，临难忠丹乃若此，呜呼懋公终不死。"}