{"id":"697882","title":"古意八首","dynasty":"明","author":"胡奎","text":"煌煌明月珠，乃在碧海南。下沈无底谷，百仞谁能探。昔在轩辕世，象罔索龙潭。少昊徵凤瑞，隋侯感蛇衔。安知至珍物，翻为薏苡谗。蛟人卖绡去，勿用泪潸潸。青青岩畔柏，冉冉淇上竹。娟娟闺中女，粲粲丽春服。翩翩若惊鸿，盈盈洛川曲。昔如出壑冰，今如在山玉。蹇修期不来，空帏成独宿。积雪生暮寒，幽禽在空谷。夜来忽惊飞，翩翩度疏竹。拥衣坐方床，呼儿秉明烛。念彼远游人，何由慰衷曲。明月流中天，列宿相低昂。盈盈河东女，寒机织流黄。灵鹊期不来，欲度愁无梁。睆彼牵牛星，东西两相望。陌头桑叶稀，桑间戴胜飞。盈盈东家女，染丝上春机。手把黄金剪，裁为游子衣。可怜天上月，中夜照罗帏。幽兰在空谷，无人知其芳。好风时过之，清芬袭我裳。薄言掇其英，置之君子堂。君子好修洁，佩之比珩璜。葹薋妒其美，寂寞委秋霜。托根苟得所，弃置庸何伤。客从南海来，遗我径寸珠。夜光夺明月，明月恐不如。珍藏三十载，思照魏王车。王车不待照，鱼目空相笑。持以照人心，千秋保贞曜。我有龙门桐，斲为绿绮琴。一弹别鹤操，再理孤鸾音。中含太古意，调高思弥深。此曲知者寡，山空月沈沈。"}