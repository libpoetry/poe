{"id":"703516","title":"送魏李二公灵榇回二首","dynasty":"明","author":"释函可","text":"金鸡昨夜到阴山，带雪锄冰泪莫潸。无限生人妒死骨，极怜死后似生还。童男幼女辞寒碛，素幔灵輀向旧关。料得黄垆开口笑，一齐泥首拜龙颜。白水吞声各一杯，游魂初下望乡台。共归齐鲁丘园旧，但过城头鼓角哀。泉底翻能见天日，沙边何必尽风雷。阳春枯骨多生肉，从此关门日日开。"}