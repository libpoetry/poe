{"id":"1104452","title":"鹧鸪天 其三","dynasty":"宋","author":"无名氏","text":"雪屋冰床深闭门。缟衣应笑织成纹。雨中清泪无人见，月下幽香只自闻。长在眼，远销魂。玉奴那忍负东昏。偶然谪堕行云去，不入春风花柳村。小槛冬深未破梅。孤枝清瘦耐风埃。月中寂寞无人管，雪里萧疏近水栽。微雨过，早春回。阳和消息自天来。才根多谢东君力，琼蕊苞红一夜开。春入江梅破晚寒。冻枝惊鹊语声乾。离愁满抱人谁问，病耳初闻心也宽。风细细，露珊珊。可堪驿使道漫漫。斜梢待得人来后，簪向乌云仔细看。"}