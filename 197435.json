{"id":"197435","title":"送李公安赴举","dynasty":"宋代","author":"王令","text":"行子冠上尘，梁宋道傍土。尘逐冠敝损，人来还复去。马蹄日月长，踏尽西北路。近者何纷纷，姿状颇秀举。传言天子诏，士得四方赴。来如鹊翅翻，去若蝇头聚。市儿屈指计，过百日未暮。昔周方盛时，得士才十数。唐虞此为盛，中复容女妇。昔何称才难，今也宁异趣。但恐所取异，今古殊尺度。失君乃高才，久有及物虑。今又奋绝去，挺拔欲自树。余穷非所知，久有山林素。但无百亩粟，乃就群才赋。仕道得亦嗟，困穷失为惧。二者各有命，予亦何所与。"}