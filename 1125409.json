{"id":"1125409","title":"陈用之学士挽词","dynasty":"宋","author":"秦观","text":"礼经三百鬓毛班，追述先儒伯仲间。谁请尚书重给札，尽抄遗稿入名山。岧峣芸阁上参天，直舍相依欲二年。愿写此情歌挽者，泪沾毫素不成篇。云台观者候昏明，奎壁躔中失二星。上界真人重离别，阴风一夜搅青冥。牢落公车待诏时，白头掌故更栖栖。一生勤苦成何事，只得铭旌数尺题。"}