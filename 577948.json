{"id":"577948","title":"悯三子","dynasty":"明","author":"邓林","text":"蜾蠃育螟蛉，祝之令似我。螟蛉生羽翼，飞出负蜾蠃。人言养子恩义轻，我养三子如亲生。大郎有力能干蛊，不避当前有豺虎。二郎营家十五年，囊里曾无私己钱。罗生质寔家人子，樵爨井臼随指使。养男只为身家谋，三子若在吾何忧。可怜命短留不住，旬日之中相继去。邻人见我哭之悲，谓我莫是亲生儿。他家螟蛉生羽翼，四散自飞还自食。负义不死有义亡，彼苍视听何茫茫。我闻此语重悲愤。呜呼三子诚可悯。"}