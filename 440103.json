{"id":"440103","title":"沈园歌","dynasty":"当代","author":"陈伟强","text":"踏遍江南绿水村，赏心最是沈家园。游人多倚荷边榭，骚客频推柳下门。十二栏干处处风，春波桥上看飞红。壁间两阕《钗头凤》，使我低徊思放翁。放翁本是佳公子，绮貌清才世无比。远志常教侠士钦，多情每使美人喜。山阴闺秀名唐琬，蕙质兰心眉宛转。缘是陆郎中表亲，茜纱窗下常相见。与郎初见即相羡，脉脉含情度几春。灵鹊为媒诗作聘，一朝碧玉属良人。鼓琴调瑟无终日，缱绻还如胶与漆。秋采金英春采兰，郎心妾意俱成蜜。恩爱虽令牛女惭，风流偏惹翁姑嫉。每云卓女远山眉，能使相如英气逸。夫怜姑嫉苦难均，妇似臣民姑似君。无端一阵罡风至，吹得鸳鸯两地分。百转千回分不得，临歧更把斑骓勒。此时只是泪涔涔，此处何因寒恻恻？从此伊人隔秋水，朝朝相望不相亲。通传私语无青鸟，寄托春心有素琴。魂魄每于花下并，梦回惟见香盈径。啼穿绣枕我还颦，语遍雕栏他不应。深情桓子岂无后，薄命萧娘亦有家。只为旧人恩义重，不能怜取眼前花。看朱成碧愁难诉，转绿回黄秋又暮。劳燕分飞近十年，沈家园里忽相遇。妾减腰肢郎鬓丝，回头一望竟成痴。别来多少缠绵意，尽在低眉敛涕时。好花已落他人手，海誓山盟空回首。万语千言不可传，赠君一斗黄滕酒。酒中有妾相思泪，流入君怀君自知。芳醪入口郎心碎，却向壁间题怨词。声声只道：“错，错，错”，引得琬卿魂欲落，亦持彩笔写哀辞。夫唱妇随如昔日，教人焉得不伤悲。一水盈盈不可渡，重抛泪眼送君去。知君此去见无由，心旆摇摇似残炬。漏静宵清不掩帷，水晶帘下久支颐。无边往事无穷恨，都上弯弯柳叶眉。弱质难担愁万斛，病魂渐似秋千索。扁鹊辞归华陀来，欲医花症无良药。蜡烛将残犹堕泪，蜘蛛垂死尚寻丝。床前一把无情火，焚尽断肠千首诗。风吹罗幕雨敲户，枝上声声啼杜宇。紫玉多情竟化烟，绿珠无价终成土！男儿七尺当报国，颈血惟应向虏倾。铁马冰河堪忘我，胡笳月夜倍思卿。壮志难酬国难复，五湖四海飘零久。拄杖重来寻暗香，斜阳清角黄昏后。点点飞红穿客袖，青鞋轻踏沈园春。曲栏幽榭皆依旧，壁上情词锁碧尘。亭台依旧人何在，已是香消四十秋！桃花灼灼如卿面，春波滟滟似卿眸。埋玉疑将心共葬，黄滕浊酒最难忘。是醪是泪是相思，一口犹如海水量。天理私情若个重，白头未醒巫云梦！红泪凝成多少诗，销魂岂独《钗头凤》？诗句流传八百年，使侬一诵便缠绵。阿侬寄语放翁道：“莫怨娘亲只怨天。佳人自古多薄命，天理从来忌有情！君不见红楼一觉烟花梦，金玉缘摧木石盟”？耳边一缕天音绕：“天若有情天亦老，人无真爱如衰草。荣华富贵等尘埃，惟有深情是异宝。别恼聚恂欢乐稀，痴儿騃女尚依依。君不见生难共枕死同穴，梁祝双双化蝶飞”！"}