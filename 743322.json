{"id":"743322","title":"灌口观渔","dynasty":"清","author":"吴升","text":"西来之水如建瓴，渔者陆处烟中汀。竹柎泛泛代舴艋，蹋浪稳如平地行。不营万匠篊，不结百囊罟。渔竿藋藋荷乌鬼，长喙碧睛水中虎。冬晴滩落渔唯唯，吉日维何壬与癸。为鹅为鹳俨成行，水面合围森壁垒。一声叱咤风怒号，翻身陡落随奔涛。乌衣队队霎时没，但闻水底逃鳞拨剌而惊跳。须臾鼓翼冲波起，衔出银鳞半窥尾。大鱼跋扈不受擒，拍拍飞来争角犄。鱼笼已满鸬鹚归，驱之不下亦不飞。渔翁爱鱼亦惜鸟，大鱼入市小鱼疗尔饥。吁嗟此鸟能知止，得少不忧多不喜。饱食居然无怍容，闲闲晒翅斜阳里。"}