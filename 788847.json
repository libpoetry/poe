{"id":"788847","title":"一萼红 与宋比部周太史夜话","dynasty":"清","author":"李恰","text":"数更残漏，恁风风雨雨，酿就夜窗寒。痕偶留泥，梦还怯水，春情草草阑珊。算几日、便逢寒食，渐花飞、胡蝶作成团。忙到莺莺，归来燕燕，甚事卿干。一样光阴游戏，有窥墙密约，顾曲偷欢。似醉疑醒，欲嗔成悔，无端兜惹凄酸。只可惜、柳支漂荡，绾西东、遮莫浪栖攀。试问铜盘蜡烬，泪为谁干。"}