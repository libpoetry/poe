{"id":"817443","title":"满城风雨近重阳","dynasty":"清","author":"戴梓","text":"满城风雨近重阳，门掩空濛薜荔长。何处扁舟频载菊，谁家新簏待飞觞。一舟咏雪芦千顷，万里书天雁几行。行淖酿途人不出，振衣徒切望危冈。秋老中原草不芳，满城风雨近重阳。鸬鹚聚浴洲添水，蛱蝶潜飞径谢香。已办长吟酬令节，难将短褐受曦光。啼红殒赭萧萧树，吹送閒云卧草堂。閒身端不负羲皇，老喜丹枫共醉乡。迟客琴尊虚社日，满城风雨近重阳。巢空海燕轻归国，树点寒鸦湿坐墙。天问读残时一笑，波生荒径亦沧桑。看去人间总混茫，卑栖无漏报时光。声沈赛火虚神庙，阴散秋云变女墙。印屐莓苔盛潦水，满城风雨近重阳。茱萸欲佩晴难必，望断登临山一方。蒹葭莽莽水汤汤，老向高秋健激昂。豺祭云山腥草木，雁宾天路冷潇湘。三声鼓湿牛羊会，一亩宫飘黍稷场。未许桓温嘲令客，满城风雨近重阳。"}