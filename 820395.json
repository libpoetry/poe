{"id":"820395","title":"水调歌头 辛亥归舟渡太平洋泊夏威夷群岛","dynasty":"清末近现代初","author":"梁启勋","text":"浮云起地角，山色上眉头。寥天一鸟飞往，烟水渺悠悠。潮落苍崖增峭，林壑夕阳带怨，横雾暗汀洲。极目海天阔，心绪问盟鸥。朝和暮，魂和梦，两沉浮，浪逐飞云一片，潮汐总生愁。胜有扁舟容与，对此烟波浩荡，能得几凝眸。日暮山容淡，暝色入高楼。"}