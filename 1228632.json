{"id":"1228632","title":"天马歌赠炎陵陈所安","dynasty":"元","author":"刘诜","text":"房精夜堕荥波中，骅骝奋出如飞龙。昂头星宫逐枉矢，振鬣云阙追天风。汉家将军三十六，分道出塞争奇功。当时一跃万马尽，蹴踏少海霓旌红。韩哀谢舆伯乐去，蹶块□□奚官庸。十年皂枥食不饱，虽有骏步难争雄。春随锦鞯北陵北，秋卧衰草东阡东。时从驽骀饮沙涧，未免泥滓沾风騣。夜寒苜蓿山谷迥，长嘶落月天地空。时平文轨明荡荡，万里穷荒无虎帐。交河不用踏层冰，裹足山城学驯象。吾闻天子之厩十二闲，骥騄并收无弃放。金根云䍐出都门，唤取雍容肃仙仗。"}