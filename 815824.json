{"id":"815824","title":"咏物四首 秋蝇","dynasty":"清","author":"陶育","text":"疑他天地竟无秋，鼓翅营营闹不休。一霎炎威何处去，谗人今日也低头。负山无力枉张戈，团扇功微奈尔何。莫再成雷喧暮夜，穷黎膏血已无多。纷萤营夜苦奔驰，腐草前身不自知。瑟瑟金风霜露下，可知光耀几多时。偶然脱却螳螂口，又是临风响遏云。休认而今栖处稳，枝头黄叶已纷纷。"}