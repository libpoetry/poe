{"id":"537133","title":"城西书屋歌为赵中丞良弼","dynasty":"明","author":"王世贞","text":"使君不能诛茅汝水滨，又不欲踏汝宁尘。以兹但筑城西屋，买断桃花三月春。使君读书破万卷，一上公车成鹗荐。毋论猿鹤怨后心，纵有云山梦时面。即今休沐暂为欢，里人恐惊獬廌冠。西门令尹过从易，东郭先生杖履难。王子一为歌书舍，更遣钱郎与君画。展罢烟霞四面生，歌成飞瀑南窗挂。使君百邑上头居，天子时时赐玺书。但到会心聊一看，何须不食武昌鱼。"}