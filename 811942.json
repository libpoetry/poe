{"id":"811942","title":"落叶","dynasty":"清","author":"多隆阿","text":"质非坚固不禁寒，又被严霜剥蚀乾。月出皎兮天共老，桑之落矣树同残。枫桥偶泊吴江冷，石径全遮蜀道难。不必芭蕉堪作纸，柿林采取肄书丹。山坳隐隐露人家，大树连云锁晚霞。此日谈空无片叶，来春仍作满林花。偶来杏坞思春燕，莫对寒枝恨暮鸦。落向波间漂水上，圣人会意作浮槎。"}