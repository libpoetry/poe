{"id":"883795","title":"涪州江心有巨石隐于深渊石傍刻二鱼古记云鱼出岁必大丰端拱元年十二月十有四日昂自瞿塘回遵途于此知郡琅琊王公□云石鱼再出来岁复稔昂往而观之果如所说因歌圣德辄成一章","dynasty":"宋","author":"朱昂","text":"欲识丰年兆，扬鬐势渐浮。只应同在藻，无复畏吞钩。去水非居辙，为祥胜跃舟。须知明圣代，涵泳杳难俦。"}