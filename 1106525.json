{"id":"1106525","title":"和许尉小洞庭韵","dynasty":"宋","author":"王炎","text":"古县周遭临水涯，中有胜地藏幽奇。向来墨绶不领略，付与渔樵轻弃遗。我乘苍螭上其顶，凭高小筑诛茅茨。未能隐去学鲁山，且可寻幽如退之。炊烟百堵共一市，民气稍稍春台熙。至尊岂为茧丝计，老令恨无桃李蹊。解衣一浣三年缁，微风碾碎青琉璃。鱼龙悲啸吹白浪，烟霭吐吞蒙翠微。湖中一点小君山，谁琢瑶琨圆中规。朱弦一曲舞冯夷，凌风驾我双凫飞。远唤古仙笙鹤来，月寒共醉玉东西。天高可逐霞佩去，儿女牵衣吾未宜。一官伛偻百僚底，苍髯欲雪将何为。徘徊在此为五斗，时亦讽诵渊明词。兹亭信美非我有，梦绕故园还欲归。少时耕钓为生涯，早知臭腐空神奇。一丘一壑有佳处，人弃我取如拾遗。晚将数雏就斗食，非愿厚禄多如茨。山林习气今尚在，前身疑是王献之。君王垂拱似虞夏，朝野多暇时雍熙。公庭日晡凫鹜散，屐齿小穿山径蹊。隐仙一见即首肯，百钟索酒倾琉璃。湖山亦为开画笥，烟霏空翠俱熹微。幼舆风度极洒洒，计然策画徒规规。苍松奋鬣倚风啸，候雁张羽粘天飞。君山洞庭日在眼，不复引领巴丘西。急呼泓颖共著语，境胜颇与诗相宜。诗成却忆梅子真，乌用一官黄绶为。江头谁是吹笛叟，为公度此琼瑶词。唤起群龙出平湖，属渠扶柂从东归。"}