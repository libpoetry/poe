{"id":"1116237","title":"郑维心用张仲宗韵见赠复次其韵奉酬","dynasty":"宋","author":"沈与求","text":"幽人卧南窗，支床伏穹龟。白堕意冥契，黄庭心暗追。身闲有馀适，国病何当医。此事姑弃置，溪光挂屏帷。顾影或自笑，问言子从谁。少日功名心，偃蹇挽不来。雄豪本戏耳，静乐真贤哉。畏事口三缄，忧时肠九回。无客榻长挂，有怀尊自开。酒酣气如云，高哦追八哀。胸中饱世故，了了分白黑。十年客异县，中夜梦乡国。买邻枕寒溪，此计吾犹及。大恐岁星恶，翻令销福德。不如早移文，径效山庭勒。浮名等浮云，过眼亦何有。谁能学东邻，深颦不知丑。朔风吹飞霜，素色侵皓首。幽忧无与娱，万事付杯酒。客来勿多谈，要使耳如口。江涛故汹涌，胡马犹纵横。健儿委戌甲，老农持棘荆。去年拒胡地，白骨堆晶荧。机权失犹豫，理数归杳冥。谁如管夷吾，九合先同盟。"}