{"id":"683439","title":"行部高阳遇河决不浸三板遂成二首","dynasty":"明","author":"王世贞","text":"投马虚疑楗石成，射蛟或恐海神惊。陆沈玄圃千峰细，天倒黄河万堞平。渐老中原鱼沸郁，欲归南极虎纵横。浊醪谁是高阳侣，遥夜穷愁白发生。急雨骄风万穴穿，古堤残垒散秋烟。雪山横捲城闉入，银海高从树杪悬。将为汉年趋瓠子，岂应吾世失桑田。天门欲叩惊真宰，未许乘槎向斗边。"}