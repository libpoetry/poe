{"id":"682622","title":"赋归用少村黄侍郎话别韵","dynasty":"明","author":"区元晋","text":"霏霏轻露点征衣，正好春光胡不归。无奈閒愁添鹤发，且饶疏懒坐渔矶。青松绕郭含云湿，紫荔连坡喷雾飞。胜景都因忙负却，最迟今始脱尘机。江上春沙漾水明，与鸥相狎看阴晴。鸥能分我半沙碧，我直同鸥千虑轻。爱酒客来花下醉，踏歌人过柳边声。东风满眼兰荪长，閒里鸿钧更有情。长陌归来眼独明，葛衫閒试称春晴。扉悬白板心常逸，路远红尘步自轻。柳暗陶门无俗屦，桃妍秦洞有渔声。儿孙只道溪园寂，犹把诗书猎世情。"}