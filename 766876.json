{"id":"766876","title":"水龙吟 其二","dynasty":"清","author":"俞士彪","text":"龙州石岭嵯峨，招提旧是经行处。秋英佐酒，春泉煮茗，那时俦侣。俯仰人生，存亡易感，去留无据。叹斜阳逝水，寒沙乱石，无情物长千古。惆怅辽东人去。怪前游、凄凉非故。鹃啼鹤唳，花残僧老，不堪凝伫。两岸烟云，半山松竹，一堂钟鼓。向风前洒尽，几行清泪，似西州路。"}