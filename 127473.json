{"id":"127473","title":"方诸曲·方诸限弱水","dynasty":"宋代","author":"曹勋","text":"方诸限弱水，高出扶桑东。霞波环玉垒，云幄护青宫。珠台锦複道，宝阁亘飞虹。翠饰迎琱辇，琼车驾彩龙。群真瞻日御，列圣从青童。朝退联旌旆，杯行奏鼓钟。灵璈激虚籁，雅舞流神风。真王拊节和，清响流绝空。哀歌悲五浊，胡为栖樊笼。长生有真诀，劫龄安可终。"}