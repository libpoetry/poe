{"id":"135383","title":"郭熙秋山平远用东坡韵","dynasty":"宋代","author":"楼钥","text":"槐花忙过举子閒，旧游忆在夷门山。玉堂会见郭熙画，拂拭缣素尘埃间。楚天极目江天远，枫林渡头秋思晚。烟中一叶认扁舟，雨外数峰横翠巘。谁安客宦踰三霜，雪梦泽连襄汉阳。平生独不见写本，惯饮山绿餐湖光。老来思归真日月，梦想林泉对华发。丹青安得此一流，画我横筇水中石。"}