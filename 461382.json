{"id":"461382","title":"地龙歌","dynasty":"当代","author":"添雪斋","text":"地龙地龙身一寸，孟夏始出玄冬遁。上食槁壤下黄泉，日沉石穴夜溷溷。冥晦垆埴冥晦天，善恶无分性以巽。天生薄材弗乘云，矇瞍聩哑心何钝。浸泥身如泥，浆蚀灵已困。洪荒独蹇蹇，渊涂自碌顿。冻土坚若铁，俱阻日光绝。蜷跔在囹圄，颛颛何必大猷烈。蜗居微窍诡成曲，訇然风喉并雨舌。陆如帛裂纡远声，非鸣大义仅小咽：“地如丸，伛伛齧。岩层间，瀣沆啜。瘠而黴，匍孑孑”。噫！小民生涯类虫豸，缩瑟惶沮如泥屑。小民生存例无骨，求全求食腰偻折。生本瘠弱并羸黧，兢兢悚悚履冰雪。生本无为无大智，所乞政者莫苛切。嘻！虫豸面目故可憎，虫豸心志亦可凭。夫不见，天出大螾土气升，黄帝见之而得兴。其后五千年宇宙，衍嗣众生如龙腾。迄今上者忘其根，视尔氓昧侮尔瞢。谁记云罢雾霁后，应龙垂地失其乘。谁记圣人言螾德，其心如一不可淩。断首腰斩其亦似刑天，逢螾万物生复恒。山如帝力威且固，啖尔千年化尘崩。"}