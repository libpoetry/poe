{"id":"692710","title":"绿竹亭为李前渠赋","dynasty":"明","author":"杨慎","text":"高人爱竹真成癖，万竹亭前竹万竿。风伯倚声添䬃爽，月娥分影映檀栾。扫天绿粉晴犹湿，拂地清霜暑亦寒。莫遣儿童摧锦箨，成巢结实待栖鸾。绿竹亭前竹万枝，兴来刻竹醉题诗。裁成龙笛青瑶管，斫就鱼竿绿玉池。啸咏宵分闲鼓吹，平安日报偃旌旗。风流何羡杨州鹤，紫脱苍筤别有奇。"}