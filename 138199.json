{"id":"138199","title":"和刘原父从幸後苑观稻呈讲筵诸公","dynasty":"宋代","author":"欧阳修","text":"禁御皇居接，香畦镂槛边。分渠自灵沼，种稻满滮田。六毇名居首，三农政所先。擢茎蒙德茂，养实以时坚，擢茎蒙德茂，养实以时坚。晓谒龙墀罢，行瞻凤盖翩。粹容知喜色，嘉瑞奏丰年。衰病惭经学，陪游与俊贤。安知帝力及，但乐岁功全。拜赐秋风里，分行黼座前。自怜台笠叟，来缀侍臣篇。"}