{"id":"1124057","title":"读公择箧中徐季益孙子进昆仲诗有怀其人因以题赠四首","dynasty":"宋","author":"赵蕃","text":"几年禅月閟灵栖，石磴崩摧仅可梯。谁遣诗人来借住，自应无饭只羹藜。怪渠诗律自江西，曾把文章谒紫微。今日凄凉亦何甚，异方流转未能归。囊有清诗无一钱，夜窗翻倒谩妨眠。荆溪溪上长回首，不见音书已二年。我贫犹说在有贫，羁旅如君更感人。强道诗工能泣鬼，未如钱夥可通神。"}