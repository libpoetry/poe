{"id":"534755","title":"白石子篇赠蔡子木出守衡州","dynasty":"明","author":"尹台","text":"白石子，读书白石之山，自小放迹烟霞间。十八挟策于明主，万言入奏开天颜。飞腾咫尺绝霄汉，倏忽羽翰生尘寰。朅来通籍复几年，云情海思长翻然。奇文千篇富洒落，秀句一出争流传。鲸鲵抒鳞春涨外，雕鹗整翮秋飙前。顷欲摄衣寻五岳，却归鼓枻浮三川。三川回沿霅水曲，湖色山光媚幽独。千竹寒通抱瓮图，万树阴连架书屋。嵇康龙性岂易驯，陆机鸿才终谁局。著书满家人未知，好道穷年不惊俗。只今年才三十馀，飞腾事业夫何如。西昌贤声动禁匦，内河政迹闻公车。昨者银黄重绾结，赤芾南载垂双鱼。衡岳高高配朱鸟，万古南讹开化墟。帝遣侯邦代秩礼，握神长养司其舆。丈夫立身际奋扬，须挽大轴提天纲。为霖施泽霈八表，岂得一麾久炎方。火维诸宿丽明作，南极一星应寿昌。待君了却匡扶业，白石听歌南山章。"}