{"id":"812295","title":"荆州二首","dynasty":"清","author":"汤右曾","text":"剩础遗隍问旧疆，龙门马牧总茫茫。接天波浪三江口，横地风云百战场。尚有帆樯下巴蜀，无多户口在耕桑。不堪原野萧条地，吹角重城倚夕阳。戎马壬申逮甲申，万家烟火几家存。人如刲豕屠羊惨，事异黄巾青犊论。妖树祸生天北极，怪风寒卷郡南门。龙陂桥外坡陀血，谁洗忠臣九地魂？"}