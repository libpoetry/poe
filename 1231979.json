{"id":"1231979","title":"送王司业","dynasty":"元","author":"元龟","text":"中兴天子初龙翔，临轩策士当维扬。艰难果见异人出，龙虎甲乙俱非常。先生大对过晁董，指切时务言激昂。麟经绝笔二千载，收拾纸上生光芒。自从曲江到今日，劲气独得南方强。权门用事手可炙，申枨亦减平生刚。先生闭门玩爻象，簸弄日月潮之阳。帝忧南国命共理，袁连二政俱循良。公道方行正人用，诏起韩愈师虞庠。先生不作进学解，直言慷慨投封章。一麾出守山水郡，十行诏墨加恩光。东嘉得贤类京兆，前政有张今有王。张公到官席未煖，犹有遗爱如甘棠。先生况是儒宗师，敛此大惠施一方。入境愿问民疾苦，下车宜诛吏奸赃。首延璆孺坐贤榻，无使杨墨登门墙。河内借恂岂容久，宸衷念贾殊未忘。鲰生抠衣恨太晚，执经未获时登堂。私心窃喜父母国，圣恩特许来龚黄。愿同何坚首率化，归见颍川鸣凤凰。"}