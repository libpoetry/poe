{"id":"417345","title":"百字令 读《铜弦词》为铅山蒋士铨二百年祭","dynasty":"近现代","author":"吕小薇","text":"高秋盛集，把清樽共酹，信江词魄。遗响风雷空皕载，孤凤一生曾厄。百折黄流，千寻赤壁，怪底飘零咽。铜弦水调，此中似闻消息。江山异代藻思，起君应恨，生不同今日。白发青颜来万里，翔翥鹅湖秋翮。丘壑烟云，风骚坛坫，更树千秋业。词人往矣，为君啜醨扬粕。"}