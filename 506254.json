{"id":"506254","title":"贻中州刘思诚十韵","dynasty":"明","author":"周是修","text":"哲人修已日鸣谦，童卒都称老孝廉。闭户读书情自适，升堂调膳味常兼。超凡材质瑶瑜美，拔萃词锋剑戟铦。交谊已堪期鲍叔，文名终不愧江淹。先天未济风云会，万国先同雨露沾。邂逅每承青眼顾，栖迟深觉素心恬。林通鸟道晨看鹤，水落鱼梁晚得鲇。棋罢柳烟晴护榻，琴閒松月冷窥帘。悠悠今古何终极，纳纳乾坤岂属餍。有道乘时须济世，尚耽诗酒学陶潜。"}