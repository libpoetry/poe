{"id":"531048","title":"寄袁立山","dynasty":"明","author":"杨慎","text":"有美袁州袁，无论柳州柳。刚方唐介俦，文藻坡仙后。道是三黜馀，官仍一麾守。云瑞重轮囷，山立小培塿。赋别欲销魂，阅视那容口。飞挽疲东征，穮蓘废南亩。川涤斤伐枚，水涸星在罶。竹马迟细侯，铜鱼怀杜母。行春元有脚，援溺岂无手。横目良可苏，渊衷期不负。汗清垂华勋，轩冕复何有。"}