{"id":"806373","title":"齐天乐五十首 其十三","dynasty":"清","author":"端木埰","text":"小窗虚幌明于画，幽栖别饶佳胜。斜汉流天，纤云让月，三五流星耿耿。苔阶翠冷，又风飐流萤。一灯青映。渐有蛩吟，秋意悄然出莎径。更筹听过四转，镇澄思息虑，宛入禅定。万籁无声，三霄自碧，一味新凉初迎。甘芳沁茗。早浣尽尘襟，太虚同净。为相词仙，素心应共领。"}