{"id":"644438","title":"次韵赠太平县姚主簿","dynasty":"明","author":"释宗泐","text":"龙虎新开国，鸳鸾尽列廷。辟书从帅阃，得县次郎星。材儗王珣笔，文超崔瑗铭。暂时栖枳棘，从此奋青冥。旧说酬三语，犹闻究一经。陋邦沾美化，疲俗尚轻刑。秋水清虚郭，春山紫翠屏。冥怀劳簿籍，散步出郊坰。薄暮投禅屋，将诗自宪庭。来窥麋鹿性，喜识凤凰翎。破榻霜苔冷，孤灯夜雨青。吾生同槁木，身世即浮萍。老去思归浙，年来厌在泾。逢君俱越客，矫首望东溟。"}