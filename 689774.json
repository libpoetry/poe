{"id":"689774","title":"蒋仲诚墨牛图","dynasty":"明","author":"张以宁","text":"回风吹云垂柳枝，蔓草雨湿春离离。牧人荷蓑笠，叱牛牛下来。牛归草草犊行迟，茧栗望母鸣相追。牛兮顾尔犊，无乃日夕饥。我见恻然，念归以悲。嗟哉杨德祖，蚩蚩真小儿。溪水无泥新雨馀，日透高树秋扶疏。牧儿挈笭箵，独漉水中鱼。人闲放牛牛自如，一牛长鸣望太虚。一牛顾其牧，无乃亦笑渠。我见㗳然，观物之初。嗟哉蒲山子，区区读何书。"}