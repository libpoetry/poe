{"id":"217914","title":"病中答客·客侈言告予","dynasty":"宋代","author":"包恢","text":"客侈言告予，二月春烂如。后过前不及，於今正丰腴。况复晴暄久，行乐人联车。时鸟啼葫芦，酤酒醉且呼。游子偕游女，争先耀街衢。被恼诉无处，半是颠狂徒。昔人秉烛游，过时欲何娱。恨公独抱病，与时不相扶。容膝斗大室，呻吟何时苏。奇花将衰谢，绿叶将扶疎。闻鸟声辄善，能似五仰无。予谓客所羡，眩於形色欤。竞千红万紫，锦绣不足铺。变千态万状，彩绘不可图。无一非形色，乃生理绪余。耳目不能思，心冥独荒芜。形形色色者，根本何取诸。藏用而显仁，显微元不殊。徒见形色者，不识精在粗。抑岂知造物，不知彼在吾。中和万物育，皆备我不诬。造物莫穷极，形色才斯须。物既惟我造，何尝离须臾。见即常自见，非二常与俱。卧游不必动，遍游靡所拘。不在行且疾，速至其神乎。春工尽天巧，众妙何可誉。病我一形色，千万曾不（病去丙加俞）。我室非斗大，宇宙此一庐。徒以我视我，无怪为我吁。徒以斗视室，宜谓局不舒。或者病不乐，我乐人莫逾。反是彼游人，非乐徒驰驱。仅与蜂蝶辈，逐逐飞盈途。二月虽将尽，吾即风舞雩。客心犹未悟，笑我何其愚。"}