{"id":"744334","title":"谒夷齐庙效易渭远先生作","dynasty":"清","author":"凌扬藻","text":"节以同怀著，忠繇易代伸。地经孤竹国，祠仰采薇人。但识彝伦叙，那知革命新。饿夫无与偶，天子不能臣。叹息黄虞没，衰徂志行屯。正冠皆激义，脱屣为求仁。诣绝操疑隘，风高气益振。西山无表石，东海几扬尘。百世师如在，三宗历久湮。顽廉徵后起，秩祀率先民。像蚀型模古，诚通謦咳亲。闪青檐荫柏，湘绿俎羞蘋。希圣谈宁易，含贞事孔辛。永言思大老，莫漫愧明神。"}