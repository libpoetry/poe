{"id":"27816","title":"奉和鲁望读阴符经见寄","dynasty":"唐代","author":"皮日休","text":"三百八十言，出自伊祁氏。上以生神仙，次云立仁义。玄机一以发，五贼纷然起。结为日月精，融作天地髓。不测似阴阳，难名若神鬼。得之升高天，失之沉厚地。具茨云木老，大块烟霞委。自颛顼以降，贼为圣人轨。尧乃一庶人，得之贼帝挚。挚见其德尊，脱身授其位。舜唯一鳏民，冗冗作什器。得之贼帝尧，白丁作天子。禹本刑人后，以功继其嗣。得之贼帝舜，用以平洚水。自禹及文武，天机嗒然弛。姬公树其纲，贼之为圣智。声诗川竞大，礼乐山争峙。爰从幽厉余，宸极若孩稚。九伯真犬彘，诸侯实虎兕。五星合其耀，白日下阙里。由是圣人生，于焉当乱纪。黄帝之五贼，拾之若青紫。高挥春秋笔，不可刊一字。贼子虐甚斨，奸臣痛于棰。至今千余年，蚩蚩受其赐。时代更复改，刑政崩且陊。予将贼其道，所动多訾毁。叔孙与臧仓，贤圣多如此。如何黄帝机，吾得多坎踬。纵失生前禄，亦多身后利。我欲贼其名，垂之千万祀。"}