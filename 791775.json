{"id":"791775","title":"汪仲伊藏红术山馆印册","dynasty":"清","author":"缪祐孙","text":"汪侯堂堂天下士，经术淹彻轻鼌董。平生乃抱藜苋心，已将百憾散毛孔。故乡新安大好山，俊异由来咸系踵。奇境月塔仙灯间，诛茆韬迹志尤勇。十年江上尘劳羁，归梦绕岩中宵竦。族先昔有快士翁，名区所历镌繁总。偶然遗编获半册，如睹卅峰云海涌。遂初未赋念差适，譬彼睋蜀先割陇。吁嗟宝贵徒纷纷，快意还同茧上蛹。何时从子容成台，乌升兔降参真汞。"}