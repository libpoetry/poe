{"id":"721196","title":"书怀","dynasty":"明末清初","author":"张穆","text":"湖堤树昔手中栽，岁岁成花几见开。秋水暗添鱼欲舞，晚烟横断鹤忘回。沙棠舟小僧同泛，蓬荜门深客肯来。尚忆故林归未就，独吟空笑老相催。林皋晴好引雏行，辟地湖南漫课耕。学道养年非肉味，爱閒终日在莺声。碧云暮合佳人渺，芳草秋生苦菊生。物外徜徉谁作侣，岩僧惟有白云情。浮云野鹤自为情，安用公侯识姓名。林有围棋花并落，船非丝管耳常清。贷钱买石贫犹乐，采药调心癖已成。长笑世情浑欲醉，愿施珠玉向谁倾。"}