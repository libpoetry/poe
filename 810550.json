{"id":"810550","title":"次韵送夏宝成","dynasty":"清","author":"卫克堉","text":"东宁开辟著繁难，泽被番黎磐石安。勉步后尘惭政拙，回思前日罄交欢。无穷别意萦衷曲，不朽勋名在简端。父老扳辕欲借寇，棠阴夹道姓名刊。相形遂尔判媸妍，共绾铜符海外天。赤嵌山南看豹变，武峦城北望蝉联。登龙谬许称同谱，附骥还思策短鞭。漫诵西湖留别句，岩疆未易驻三年。"}