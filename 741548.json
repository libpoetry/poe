{"id":"741548","title":"冬日登南高峰","dynasty":"清","author":"龚禔身","text":"寒山断行迹，落叶大于掌。我来正凄风，抚景结遥想。峭崖逢僧臞，空林答樵响。饥乌啄败芦，征雁弄清吭。俯仰会所适，心目竞飒爽。一峰立我前，窄径聚而上。倦欲憩松根，险思扶藤杖。遂得造其巅，平湖贡滉瀁。云从足底生，烟自树头敞。始信山中人，足悟尘外赏。后期回春姿，林木互苍莽。蛮榼倩僮携，鼓琴矢独往。"}