{"id":"837410","title":"题陈乙星君行乐图","dynasty":"清末民国初","author":"郑国藩","text":"春风尚馀寒，披裘共游豫。行行欲何之，百花深处去。百花深处起楼台，夹道迎人花正开。挥麈辟咡颐一指，有童唯唯抱琴来。抱琴来，囊不解，问君此意果安在。君笑口不言，解人知有待。不见陶家绿绮柱无弦，弦外寄兴心悠然。濠濮华林皆化境，人间何处认真诠。"}