{"id":"463929","title":"贺新郎癸巳孟冬，诸师友访三星堆，启宇先生拈此调，相约同赋，用张元干韵","dynasty":"当代","author":"邱登成","text":"独立蚕丛路。渺星霜、梦中谁记，离离春黍。月照尘沙凝土垒，湔水寂然东注。冷落了、蟾宫玉兔。往迹沉埋千载后，对苍郊、旷古情难诉。空伫望，雁归去。积年无计消寒暑。把韶华、漫抛轻掷，几成虚度。幸有良俦时过访，来共樽前笑语。顿觉似、逍遥容与。览罢琼瑰魂初定，问铜仙、何事争如汝。休更说，恨千缕。"}