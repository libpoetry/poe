{"id":"214164","title":"送程公辟守洪州","dynasty":"宋代","author":"王安石","text":"画船插帜摇秋光，鸣铙传鼓水洋洋。豫章太守吴郡郎，行指斗牛先过乡。乡人出孰航酒浆，炰龟鱠鱼炊稻粱。芡头肥大菱腰长，釂酬喧呼坐满床。怪君三年寓瞿塘，又驱传马登太行。缨旄脱尽归大梁，翻然出走天南疆。九江左投贡与辛，扬澜吹漂浩无旁。老蛟戏水风助狂，盘滑忽坼千丈强。君闻此语悲慨慷，迎吏乃前持一觞。鄙州历选多俊良，镇抚时有诸侯王。拂天高阁朱鸟翔，西山蟠绕鳞鬣苍。下视城堑真金汤，雄楼杰屋郁相望。中户尚有千金藏，漂田种杭出穰穰。沉檀珠犀杂万商，大舟如山起牙樯，输泻交广流荆扬。轻裾利屣列名倡，春风蹋遥能断肠。平湖湾坞烟渺茫，树石珍怪花草香。幽处往往闻笙簧，地灵人秀古所臧。胜兵可使酒可尝，十州将吏随低昂，谈笑指麾回雨阳。非君才高力方刚，岂得跨有此一方，无为听客欲沾裳。使君谢吏趣治装，我行乐矣未渠央。"}