{"id":"247923","title":"百字令·中国健儿登上珠穆朗玛峰喜赋","dynasty":"现代","author":"朱庸斋","text":"峥嵘绝仞，记八千尺外，未窥人迹。最后一区神秘地，举世同称三极。鸳綵翔金，狮茸灿白，胜境教谁识。怜她圣母，年年耐此孤寂。凭仗大勇豪情，蹬冰踏雪，开展英雄役。争取最高峰上去，一瞰万山如席。解冻东风，淩云壮志，绝顶今能辟。天堂咫尺，琼梯步步堪历。"}