{"id":"1125795","title":"次韵元与雨中见怀二首","dynasty":"宋","author":"郭祥正","text":"屋漏沿窗玉篆斜，索居蒸湿度年华。衔冤欲诉中都狱，抱义难酬漂母家。地隔五湖秋雁绝，草荒三径晓猿嗟。幸君数送琼瑶句，枯蘖蒙春亦吐花。雨锁柴门一径斜，诗筒时复觇英华。自怜白发非商叟，却对青山忆谢家。卞玉逢知终荐达，隋珠投暗只惊嗟。悲歌半夜弹雄剑，恨血千年变土花。"}