{"id":"813183","title":"代州道中","dynasty":"清","author":"张晋","text":"砺碌征车逐晓风，敝裘着体欲蒙戎。地寒认驿无官柳，天阔排云有断鸿。南下奔腾千骑疾，北来锁钥一关雄。书生爱说从军乐，铁甲雕戈玉靶弓。眯眼风沙拂面霜，群山回合郁苍苍。无边衰草连天白，一片寒云荡日黄。名将至今思李牧，长城终古怨秦皇。莫愁更渡桑干水，便到桑干亦故乡。"}