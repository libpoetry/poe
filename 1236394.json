{"id":"1236394","title":"游南岩寺","dynasty":"元","author":"陈镒","text":"蟾溪南畔小峨嵋，幽磴盘盘上翠微。路转山亭休客驾，林开云屋挂僧衣。天池水净涵秋月，石笋峰高障夕晖。胜地从来隔烽火，却怜人世劫灰飞。钟梵无声白昼迟，沈沈古殿佛灯微。石崖射日光摇几，林壑藏风冷袭衣。自昔乾坤钟秀气，至今山水发清晖。何时重到分禅榻，坐看閒云自在飞。"}