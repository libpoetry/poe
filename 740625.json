{"id":"740625","title":"舆自山左折行达碧云寺","dynasty":"清","author":"朱筠","text":"不徒而舆舍小舸，人肩上上山之左。秋风吹草草益深，崔巍石戴土坎坷。坎坷之土没深草，茇草如割草行果。土高土低乱行脚，十余脚互草中跛。苦寻芳菲愁靃靡，强逐町疃耐堀堁。一峰才下一峰上，半趾刚平半趾颇。虽喜孤松作前导，每疑碎砾其中叵。我乎定志游在斯，塞翁冉{阝知}福与祸。三天都降九子陟，无路吾游无不可。今朝小试左股夷，何客肯为前足裹。忽焉土中出数石，张牙啮人跃不堕。僧来指之过此閒，高阁当空见灵璅。我远见阁近不见，喜若捕蛇得珠颗。大呼仆夫齐足力，转眼翠云亭著我。琳琅四壁照眼读，刻画端庄间娿娜。人来人去言空堂，水后水前送侧柁。即看河边山下路，一线蚰蜒平以妥。我入险来出必易，顷刻冰心息观火。眼中敬亭已落手，且乞蒲团此兀坐。"}