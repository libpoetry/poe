{"id":"1107160","title":"再用前韵为感春喜会二首酬德夫","dynasty":"宋","author":"韦骧","text":"五侯门馆映交衢，点检春光肯暂辜。教舞庭除红锦藉，看花窗牗碧纱糊。侈心忘理虽儿女，乐事乘时亦丈夫。而我拘挛过佳节，岂无船在贺家湖。东风烂漫巨江南，林薄馀花十二三。隐隐游丝飞日影，娟娟戏蝶舞春酣。独旗共爱茶芽嫩，佳境俱怜芋蔗甘。谈屑不宜虚永昼，长岐分背谩停骖。"}