{"id":"766382","title":"醉蓬莱 全州古松余尝有词纪之，十年再至，存者无几，俯仰今昔，殆难为怀","dynasty":"清","author":"周之琦","text":"又衡云过尽，咫尺湘源，旧游重到。望里平林，怪翠烟如扫。凤叶凋香，虬枝剪玉，任摧残多少。一曲薰风，等闲翻入，怨琴凄调。金谷杯传，绣笺吟倚，帐烛檐花，只供清啸。大好灵踪，付乱鸦残照。物自无言，树犹如此，更何人不老。两度骖鸾，千年归鹤，梦回空恼。"}