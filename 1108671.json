{"id":"1108671","title":"书事十首","dynasty":"宋","author":"刘克庄","text":"幼作淳熙版籍民，老逢景定改元新。残年且尽杯中物，他日谁浇柏下人。长镵谷中忙斸雪，小车花外遍寻春。吾评子美饥寒态，不似尧夫快活身。罪己纶言遍九州，桑榆虽晚尚堪收。下山东诏争扶听，读奉天书有泪流。加霍嫖姚冠军号，拜车丞相富民侯。崆峒麦熟无人刈，何日王师且少休。天堑犹艰限臭夷，江边蚌鹬久相持。昔珠帘阁俱清野，今琵琶亭亦浚池。户万八千封作么，计三十六走安之。平生师慕尧夫者，老去无端也皱眉。生长承平玩细娱，变兴仓卒不支吾。轻裘太守抛铃下，宝玦郎君泣路隅。谍报长驱殊未觉，经书大去可胜诛。世间果有桃源否，千载无人更问途。旦旦寻斤杰木衰，艰危深动听鼙思。赐龙墀对询韬略，复雁门踦建义旗。古有舆迎聋主簿，今谁卧载膑军师。不应在野无贤隽，林密山深世未知。魁柄推移偶属渠，可堪一掷付狂疏。文中子处无熏染，桑大夫边窃绪馀。痴物汝为何等相，纤儿吾惜好家居。时人误把朱崖比，若比朱崖尽欠书。不知边信近何如，但见朝朝发虎符。河北几于九节度，漠南奚止五单于。黑天肥瘗犹存孽，红贼巢荒尚有雏。安得四方皆猛士，旄头扫尽一尘无。晋士材疏辩舌优，俗虽虚诞尚清脩。可容卿等数百辈，亦过江来第一流。元老纵然挥玉麈，七贤已有执牙筹。后来灵宝真儿态，书画惟凭夺与偷。战鼙非起自渔阳，到寇皆由偃月堂。相国裘虽来贺捷，蚩尤旗尚未收芒。厨车古有刑都市，宝剑今谁请尚方。莫倚圣朝家法恕，前卢后蔡亦投荒。汉重貂珰鼎轴轻，力扶弱势赖公卿。劾侯常侍如张□，讼石中书有更生。伺夜九头犹作祟，过时百舌未收声。虞廷可是无仪凤，底事相看噤不鸣。"}