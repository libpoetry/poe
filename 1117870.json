{"id":"1117870","title":"秋日怀东湖二首","dynasty":"宋","author":"陆游","text":"小阁东头罨画池，秋来长是忆幽期。身如巢燕临归日，心似堂僧欲动时。病思羁怀惟付酒，西风落日更催诗。故知岁暮常多感，不独当年宋玉悲。罨画池边小钓矶，垂竿几度到斜晖。青蘋叶动知鱼过，朱阁帘开看燕归。岁晚官身空自闵，途穷世事巧相违。边州客少巴歌陋，谁与愁城略解围。"}