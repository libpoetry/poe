{"id":"696667","title":"送克相侍御使齐鲁五首","dynasty":"明","author":"郑善夫","text":"千盘岱岳矗琳宫，万壑平吹瀚海风。何能一探金鹅蕊，并尔呼云日观峰。淄青南下沧溟开，鹏击鲸翻天汉回。东巡定上蓬莱阁，五色楼台万宝堆。吾怜白浦控沧洲，目尽云槎天际流。傥遇阜乡双玉舄，与君高结望洋楼。海内谈诗王秉衡，春风坐遍鲁诸生。我昔传闻薛吏部，为君遥式洛阳城。槜李忻逢孟望之，湖边秋艇把杨枝。青袍笑入襄阳社，白璧翻传梁甫词。"}