{"id":"687633","title":"寄乔太宰四首","dynasty":"明","author":"孙绪","text":"乌兔日东西，鸿雁岁南北。缅怀千古人，曾未一瞬息。桃李接庭堂，蔷薇戒荆棘。闭户扬子云，寂寞无颜色。濯缨流水涘，散步古城隈。爱此城头花，缓坐呼酒杯。霭霭度孤云，微雨西南来。遥望城阴树，摧折号风雷。始以寸朽累，永弃谁培栽。培栽谨勿道，终朝郢人哀。北海蛟垂涎，南山虎有翼。猖狂昼攫人，通衢惊且惑。我行偶值之，远避愧匍匐。淬刃前与雠，欲进意屡革。一挥山气清，再挥狂澜息。知者谓我良，不知谓我忒。天宇何迥辽，我生何偪侧。独有晋周处，千古擅奇特。长剑倚天外，永夜蛟龙吟。霜刃小玷缺，弃置荒江浔。朽钝等铅刀，剥蚀岁月深。一朝蒙淬砺，寒风起阴森。敢复试盘错，幸免沙泥侵。"}