{"id":"523080","title":"呜呼行寄康子以其越货之警","dynasty":"明","author":"李梦阳","text":"呜呼皇天不可测，一冬无雪春无雨。黄霾翻风白日动，前飞秃鹙后飞鸨。堂堂古路长蒺藜，万家之城走豺虎。百姓诛求杼柚空，儿号女啼守环堵。饥寒尽化为盗贼，可惜良民作囚虏。腰弓带箭百成群，少年驰马仰射云。苍山日落行旅稀，醉唱胡歌各自归。山东赵实巳授首，南阳回贼同猪狗。诸君但欲树功业，玉石俱焚理或有。近者内丘大宁河，横贼八骑持干戈。裕州知州与贼战，康也扶柩冲之过。资粮荡尽仅身免，月暗天昏路途远。吉人作善番轗轲，痛哭寒城白云返。顷闻留滞在襄国，百口仰给县官食。吾兄匹马走问之，半月更复无消息。夜立中庭北极高，昼看河朔风沙黑。汝宁以南土尤赤，空城二月生荆棘。㪷米可以换娇女，牛马饿死枯蒿侧。比来官吏守空印，柂男抱女尽向北。即防此辈更充斥，恐汝后归归不得。"}