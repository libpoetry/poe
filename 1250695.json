{"id":"1250695","title":"感怀示城中一二同志","dynasty":"元末明初","author":"王祎","text":"飞飙涤烦郁，散策步广庭。明月流素采，照我六尺形。稍欣群动息，忽觉众感并。结发事文翰，夙志在功名。庶将为国华，亦复致亲荣。所望则已浅，况乃不得成。属时遽右武，四海干戈兴。贾谊策岂迂，刘蕡第弗登。悠悠年运徂，促促世故婴。伏枕勌中夜，抚躬慨平生。垂名有千载，享寿无百龄。嗟哉身外事，孰重孰为轻。惟当托名山，理此群圣经。后圣倘可俟，吾言庶其徵。"}