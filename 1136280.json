{"id":"1136280","title":"送胡子游学正","dynasty":"宋末元初","author":"方回","text":"俗徒纷云云，章甫殊不竞。不竞何以故，无奈二氏横。予曰实不然，请各言其行。开辟古至今，儒道独也正。柱史玄牝门，专气保清净。末流诡长生，妄欲夺天命。灵山见作用，误认气为性。轮回岂有之，怪缪莫究竟。两俱可鄙者，巫觋事禳禜。愚氓惑幻说，往往堕坑阱。既曰身出家，粉黛侈婚娉。岂不交鬼神，酒肉厌膻蒏。此曹浪夸毗，内衰外徒盛。吾侪读何书，尧舜至孔孟。抢攘干戈后，学校幸未屏。穷者伏闾阎，甘忍饥寒并。仕或为冷官，官冷亦何病。宁戚半夜歌，曾点暮春咏。求己胜求人，自重岂容轻。东家子朱子，述作贯百圣。遗言一一在，足可雪几映。省察中为和，存养义由敬。上溯周程张，例不颛宰柄。乃有功斯文，如揭日月镜。韶音一以还，二氏噪卫郑。榛蔓彼自迷，我此松柏劲。历观史传间，不学行国政。丧亡窃威福，依附涉巧令。异端伺罅隙，磨牙骋讥评。前哲贵内脩，韫椟宁待聘。信有饭不足，未羡庖欲清。勉哉子此行，始终抱渊靓。万一际奇逢，定作苍生庆。不然归去来，预戒菊径迎。"}