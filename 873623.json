{"id":"873623","title":"少稷远访弊庐仍留佳句书此写怀抱不足为报也","dynasty":"宋","author":"刘子翚","text":"常嫌门外车，驱驰但扬尘。今朝故人来，喜听声辚辚。昔别自梁苑，分飞湘吴闽。痛心鸣镝祸，事往勿复陈。共载谐寥阒，分筇上嶙峋。山川旧赏识，挟友意弥新。徘徊小精庐，剧谈口翻津。为言漂荡馀，投迹荒寒滨。夕火斧僧林，朝餐籴邻囷。官闲非所恨，有禄不济贫。牢愁写万斛，语壮眉不颦。定知撑肠书，为君发精神。调钟尚变哑，画龙孰窥真。吾闻倜傥才，韬默贵自珍。量海浚宜广，豪山磨欲磷。十科世所重，群公谓当仁。向来荐牍飞，璧光动高旻。陈编论糟粕，中有王道谆。谋国必张国，疗民须活民。但得君名扬，何异我志伸。"}