{"id":"713001","title":"韶石歌韶州陈使君席上赋","dynasty":"明末清初","author":"陈恭尹","text":"韶石之山双阙开，拔地千仞俱崔嵬。箫韶一奏三千载，至今凤鸟犹能来。韶阳太守须如戟，夜燕三城集嘉客。东西南北多俊人，文采翩然皆五色。况君得姓自有妫，当年曾卜凤于飞。和鸣嗈嗈叶律吕，紫庭阿阁增光辉。九成台下薰风至，郡人重见无为治。君不闻三十六峰之石击拊有遗音，又何必六像九包始为瑞。"}