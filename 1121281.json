{"id":"1121281","title":"郊行感怀","dynasty":"宋","author":"林季仲","text":"路转溪回草木香，有人荷笠山之阳。定知我是金华守，笑道牧民如牧羊。羽仗霓旌去不还，空馀菊水照人寒。至今山下无枯草，便是田家九转丹。竹光野色净祠堂，古木千章俨在傍。矫矫先生竟何往，痴儿犹认石为羊。一夫容易缚淮阴，辟谷留侯念已深。去伴赤松聊尔尔，后人真向海山寻。"}