{"id":"1114858","title":"故谏议大夫鲜于公欲作新堂以传世谱名曰卓绝内相先生题其名曰蜀鲜于氏卓绝之堂某以此八字为韵作八诗盖鲜于公顷尝俾某赋之而三子以求其诗故原其古而美其今以颂美之","dynasty":"宋","author":"李廌","text":"商朝有仁人，为奴耻荣禄。九畴传帝秘，八教清濊俗。苗裔散诸华，庆泽钟左蜀。峥嵘多望人，冠冕称盛族。左蜀富山水，锦屏秀而鲜。卿云常氤氲，佳气所盘旋。蕴此天地灵，并生文武贤。称忠著甲令，节制控两川。天地西设险，剑外分野殊。君家万里侯，支郡许专诛。威名詟华夷，玉帛走易于。韡韡常棣华，煌煌驷马车。功高翊戴重，锡土仍命氏。蝉冕旧传家，龙衮式增贲。谁云五世泽，久袭万钟贵。非惟赖先庆，奕叶艺忠义。隐居嗣徽猷，超世得古学。行藏合用舍，闻见守约卓。清风激颓波，精义兴后觉。天子不得臣，鸿飞夐何邈。先生王佐材，蚤岁常数奇。平生经纶志，白首初逢时。经营此堂久，乞身伫归期。堂成不及登，魂气今何之。诸孤皆妙禀，况乃承义方。世济商人美，各是万夫望。拳拳奉先志，诛茆建崇堂。岂徒轮奂美，卓绝当未央。吾观孔父鼎，知有名世哲。英英大谏公，克世嗣前烈。翱翔金銮坡，白首贯忠节。后昆有斯人，谱系愈卓绝。"}