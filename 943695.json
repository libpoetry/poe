{"id":"943695","title":"再次韵","dynasty":"宋","author":"陈造","text":"人间十日雪，已润夸父渴。宿云忽披靡，羲驭与抑遏。春从九地回，旋放牙甲活。主张披拂是，大块司予夺。椒柏追时序，鼓吹听晓聒。诗坛有同盟，办作衔袖谒。得雪晴更佳，过是或为孽。群山半披剥，众巧献一阅。悬知兵吏集，不待铺木屑。令尹活人手，小试牛刀割。广文甘僻左，不肯事容说。与俗分乐事，盍以韵语说。独惭长须送，不量好时节。要须百篇富，趁此梅未叶。正使领兕觥，快作汤沃雪。"}