{"id":"666489","title":"送林汝雨提学岭南","dynasty":"明","author":"薛蕙","text":"圣人久不作，命世岂无人。贤哉白沙翁，崛起南海滨。研几见智崇，固穷占道醇。吁嗟百年后，斯人不可闻。儒林实渊源，庶官非等伦。君虽旧史氏，选择典斯文。番禺名都会，多士何彬彬。之子允师表，先正有遗尘。千仞独高逝，九渊终自珍。出处苟不审，性命谅奚云。衰俗日陵夷，我怀难具陈。风声系先倡，典刑期再新。嘉会亟增脩，江门堪问津。赠言同心友，景行良可遵。"}