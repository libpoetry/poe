{"id":"1237669","title":"题秋江送别图送杨亨衢少府参安成军事","dynasty":"元末明初","author":"郭钰","text":"杨少府，紫骝马，黄金鞭，团花战袍绣两肩。腰下雕弓悬，迥若秋鹰解绦旋。纵之飒飒，凌千仞之苍烟。酒酣拔剑玉龙舞，喝令西飞白日回中天。簸海腥风白波立，压空杀气玄云连。缘边诸将亦无数，昼拥旌旗夜挝鼓。豹韬合变待参谋，太守抡才君独去。送君江上君甚欢，江风吹雪芦花寒。知君心事如秋水，故应写入画图看。问谁画者谢君绩，不画琵琶美人泣。舟子扬帆发棹歌，主人解剑停杯立。我亦从军今四年，男儿姓名何足怜。老亲白发长相忆，只得还家种薄田。"}