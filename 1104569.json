{"id":"1104569","title":"绍兴以后祀五方帝六十首 赤帝降神用《高安》。","dynasty":"宋","author":"郊庙朝会歌辞","text":"离明御正，德协于火。有感其生，维帝是何。帝图炎炎，贻福锡我。鉴于妥虔，高灵下堕。赤精之君，位于朱明。茂育万物，假然长嬴。我洁我盛，我蠲我诚。神其下来，云车是承。八卦相荡，一气散施。隆炽恢台，职神尸之。肃肃飙御，神戾于天。于昭神休，天子万年。烨烨其光，炳炳其灵。窅其如容，歘其如声。扇以景风，导以朱斿。我德匪类，神其安留。"}