{"id":"966290","title":"寄题义陵吴簿义方堂","dynasty":"宋","author":"胡寅","text":"万生天地间，灵者乃知义。何独于义明，而利心亦炽。兹焉分两轨，君子小人异。秉义一毛輶，百川利趋亟。纷纷冒货贿，役役奔势位。资之以狼贪，攘之以螳臂。深较毫釐差，交攻兵刃剚。大贾五百金，徙蜀死无庇。小偷惭簠簋，褫魄对犴吏。一生几量屐，身后粪土弃。夫岂无良心，习惯遂殊致。试令呼之蹠，悍目艴然视。又或号之夷，喜笑亦随至。也知清誉好，宁自浊污置。颓波日不反，方蹠尚当愧。有美短簿贤，老矣能劼毖。善为子孙谋，辟堂寘经笥。松筠岁寒色，不种春藻媚。郴山固奇变，其江泻青翠。盘礴以蜿蟺，淑气宜产粹。是将出秀民，庸称名堂意。愿言承学子，不受流俗渍。虽共鸡鸣起，拳拳闵颜志。本原孝而恭，由此充其类。附翼而攀鳞，四科有升次。或誇诡遇功，固耻与之比。何况浮云侣，秋露草头坠。勿忘先师言，亦何必曰利。"}