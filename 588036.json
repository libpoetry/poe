{"id":"588036","title":"答苏见江都谏歌一首","dynasty":"明","author":"王渐逵","text":"君不见苏黄门，祝融之墟世间生，豪压岭海誇三城。风流杜牧不足数，直与长公争弟兄。闲来调鹤西郊渚，借我虹桥洒然去。爱子山水多秀奇，辋川堪作王维墅。把酒临风岸葛巾，挥毫大笑傍无人。长篇百韵奇直逸，要与林卉相鲜新。俊才况值清平世，人间好事多相际。但从古巷觅幽芳，莫向西禅叹相废。只今萝径春气深，草色花香连远岑。曲池燕子迎风语，夹岸蔷薇带雨阴。草阁阑干吟独憩，小车花下何时至。石鼎重烹竹窦泉，苔矶细语参同契。君不见圣贤与世常推移，屈伸阖辟天之机。皇王帝伯无消息，惟有青山伴醉卮。"}