{"id":"143109","title":"瑞鹤仙·卷帘人睡起","dynasty":"元代","author":"张枢","text":"卷帘人睡起。放燕子归来，商量春事。风光又能几，减芳菲、都在卖花声里。吟边眼底，被嫩绿、移红换紫。甚等闲、半委东风，半委小溪流水。还是，苔痕湔雨，竹影留云，待晴犹未。兰舟静舣，西湖上、多少歌吹。粉蝶儿、守定落花不去，湿重寻香两翅。怎知人、一点新愁，寸心万里。"}