{"id":"947052","title":"沁园春 送春","dynasty":"宋","author":"陈德武","text":"飞雨一番，杜宇数声，东君又回。对花垂粉泪，舟移洛浦，柳眉颦黛，马走章台。南架海棠，北窗红药，都是当年手自栽。伤离别，想今朝去也，明日重来。轩车且莫相催。待细把衷肠诉此怀。这画阑六曲，懒和月倚，朱帘十二，不与风开。青杏园林，朱樱酪酒，争似和羹雪后梅。那时节，好都将心事，分付多才。"}