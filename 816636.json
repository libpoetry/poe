{"id":"816636","title":"河边闲游二首并序","dynasty":"清","author":"温权甫","text":"登高作赋庆重阳，得句推敲兴意狂。送酒人沾三径露，簪花自笑白头霜。河边游子行偏止，舱内娇娥出又藏。更有一般难画处，美妓拇战伴情郎。江南女子貌如仙，庆赏重阳在画船。拇战情郎莺语怯，传花使女鼓声阗。捧壶屡酌为谁饮，擎箸停餐若自怜。香梦沉甜归后卧，可容游客伴花眠。"}