{"id":"1152151","title":"飞燕篇","dynasty":"唐","author":"王翰","text":"孝成皇帝本娇奢，行幸平阳公主家。可怜女儿三五许，䒠茸惜是一园花。歌舞向来人不贵，一旦逢君感君意。君心见赏不见忘，姊妹双飞入紫房。紫房綵女不得见，专荣固宠昭阳殿。红妆宝镜珊瑚台，青琐银簧云母扇。日夕风传歌舞声，祗扰长信忧人情。长信忧人气欲绝，君王歌吹终不歇。朝弄琼箫下綵云，夜踏金梯上明月。明月薄蚀阳精昏，娇妒倾城惑至尊。已见白虹横紫极，复闻飞燕啄皇孙。皇孙不死燕啄折，女弟一朝如火绝。明明天子咸戒之，赫赫宗周褒姒灭。古来贤圣叹狐裘，一国荒淫万国羞。安得上方断马剑，斩取朱门公子头。"}