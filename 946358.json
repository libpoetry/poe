{"id":"946358","title":"送陈益之架阁","dynasty":"宋","author":"陈傅良","text":"论事不欲如戎兵，欲如衣冠佩玉严重而宽平。作文不欲如组绣，欲如疏林茂麓窈窕而敷荣。桢干盍亦烦绳墨，滋味何如馀典则。吾宗受才万人敌，排空所向无遗力。亲丧三年面漆黑，交情一语千金璧。明朝不爨鼾撼壁，裘马借人无德色。作掾闽山可踪迹，拟将秉秆空螟?。相君有令民未得，勿问堂高若干尺。春江瀰渺风张席，欲言江水何终极。贫贱相依鬓毛白，吾可雷同名送客，浩歌未放情弥激。君看风雅诗三百，亦有初章三叹息。"}