{"id":"834016","title":"琐窗寒 楚江暝宿舟中，闻按歌声","dynasty":"清末民国初","author":"易顺鼎","text":"泪尾弹潮，眉心拥岫，短篷江上。红桥画舫，曾听杜娘秋唱。到而今、青衫未乾，盟鸥学得飘零样。似小楼听雨，残筝短烛，梦昏罗帐。事往。成惆怅。又换了年时，卖花门巷。蘋洲打桨，剩有冷鸳堪傍。那知人、吹瘦玉箫，情天老去秋无恙。但舞枫、一叶题红，带愁遮断港。"}