{"id":"263907","title":"沁园春·释愁","dynasty":"清代","author":"尤侗","text":"试望愁城，天地无光，壮士吞声。奈悲秋宋玉，不堪长恨；伤春杜牧，未免多情。万斛纷来，百端交集，方寸之心难与争。叹人世，黯然销魂，惟此为深。仆今奉教先生。毋劳尔神兮摇尔精。使王乔与我，遨游而逝；黄公与我，歌咏而行。寂寞为床，玄虚为宇，叱咤驱愁服上刑。愁休矣，逝将适乐土，实获吾心。"}