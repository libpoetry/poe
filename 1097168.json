{"id":"1097168","title":"当阳新店","dynasty":"宋","author":"刘子寰","text":"桑坡麦垄行百里，解鞍夜宿清漳湄。清漳悠悠引通浦，茅庐竹屋相因依。米盐一鬨商估集，舍人夺席厨争炊。试登高阜望陶牧，平原沃野何逶迤。俗传范子计然地，民生卤莽今如斯。荆关四冲古战国，往往赤子多歼夷。土人客户几更变，向之昭屈馀几希。欲从故老问遗迹，百年而上无能知。地名多与载史合，荒城大冢犹依稀。沮漳二水楚之望，以此取證他无疑。古称锡穴最深阻，方城汉水为城池。奈何形胜不足恃，豪杰杀尽名都隳。自从秦汉至今日，率不百年逢乱离。隰皋衍沃但茅苇，时康尚欠人扶犁。焉得英雄守四极，封殖生齿令繁滋。玉州平州古砖甓，令人想见升平时。"}