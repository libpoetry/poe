{"id":"447496","title":"夜读先父遗笔痛不能已挥泪赋此","dynasty":"当代","author":"陈仁德","text":"吾父归九原，荒碑掩黄土。孤坟千里遥，相隔如远古。今夜北风寒，灯下翻旧簿。遗像望俨然，悲哉伤肺腑。如闻呼儿声，哀哀一何苦。忆父沉疴时，倚床气若缕。朝暮盼我归，归期屈指数。援笔不成书，战抖失横竖。我为稻粱谋，羁羽重庆府。及至还故家，相顾不能语。思之痛何如，事往焉可补。掩卷起悲鸣，不觉泪如雨。"}