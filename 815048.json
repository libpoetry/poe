{"id":"815048","title":"古意赠友","dynasty":"清","author":"恽格","text":"大匠不运斤，楩楠同薪樗。王良不在御，神骥贱为驽。和氏勿见剖，弃掷成珷玞。利器非蟠根，胡从知湛卢。所以处风埃，贤智尽为愚。囚臣世所笑，鲍叔为脂车。谋业须逮时，蓬累徒区区。吕梁何必险，侧足在通都。旷观钧陶外，黾勉崇令誉。高穹垂星芒，鸡鸣耿长宵。穷阴尚流霰，春气在寒条。黄钟久希声，举世失《箫韶》。何由见凤仪，期与帝相要。重轮转羲驭，吹万旋斗杓。阳林交丹翠，阴涧发兰苕。螣蛇盘霾雾，鹰隼乐风飙。绝足未奔空，凡马同衔镳。绛螭一骧首，重云开紫霄。"}