{"id":"596451","title":"友人别十四韵","dynasty":"明","author":"卢宁","text":"怅望清江浦，游子忽远辞。咄唶羞举笔，为子长相思。子行白日暮，珠光泫江湄。远送青郊外，秋色黄金卮。丈夫豪志意，百折非所疑。屈伸自有数，前途讵能期。振衣秦日观，奋翊云梦陂。岂能效鹪鹩，回翔百里枝。子年正英妙，浩气凌云霓。雪案宿灯火，锦素澄玻瓈。射策君门去，和凝良子师。仰建公傅业，心印登庸奇。凉月千山皓，丹梧一叶垂。感此重悽悄，命驾俱西驰。"}