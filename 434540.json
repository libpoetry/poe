{"id":"434540","title":"满庭芳 其二 山居偶成每与文翰二三子论文把酒歌以侑觞亦足以自乐也","dynasty":"金末元初","author":"段克己","text":"归去来兮，渔歌樵唱，觅愁愁在那边。承流委顺，万事没机关。眼底江山如画，松环抱、修竹当前。君便有，侯封相印，到此也须还。人生消底物，百年都付，茆屋三閒。但卷舒以道，到了何难。日月消磨双鬓，中原信、未报平安。蒙头睡，日高慵起，帘影上三竿。"}