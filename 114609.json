{"id":"114609","title":"四月戊申赋盐万岁山中仰怀外舅谢师厚","dynasty":"宋代","author":"黄庭坚","text":"只今汉庞公，白发佐州郡。穷通视寒暑，仕已谁喜愠。长松卧涧底，桴溜多裂璺。未须论才难，世人无此韵。禅悦称性深，语端入理近。涣若开春冰，超然听年运。临民秉三尺，朱墨不可紊。传闻但言归，心许手自隐。欲知南陂稻，得几就收捃。胥疏江湖滨，不迩金玉训。濡需且肉食，觳觫恐钟衅。龙移山发洪，虎乳月生晕。竹声寒夏簟，辍寝中夜听。寄声向鹿门，傥赐劳苦问。"}