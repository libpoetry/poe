{"id":"832841","title":"帝台春 丰台芍药","dynasty":"清末民国初","author":"朱祖谋","text":"方罫曲折，花农旧生活。谷雨半晴，绣槛争移，宫衣微脱。插帽传笺一笑处，尽消遣、谢郎吟箧。甚而今，废绿平烟，只闻鶗鴂。尘影瞥。迷眼缬。泪点叠。渍鹃血。怕婪尾年芳，近斜阳候，不是等闲离别。何况东风往来路，都换钿辕旧时辙。剩一片琼田，渺春人罗屧。"}