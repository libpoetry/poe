{"id":"766855","title":"沁园春 恭谒阙里","dynasty":"清","author":"俞士彪","text":"东鲁名区，昌平旧里，恭谒素王。看云生古柱，蛟龙欲舞，苔封危碣，蝌蚪成行。日月仪容，尧汤宇度，有六艺群贤列座傍。谁窥见，这百王礼乐，千仞官墙。我来亦敢升堂。但仰止、高山愧未遑。羡彤墀尘净，玉麟宵卧，雕檐日暖，紫凤朝翔。俎豆陈筵，弦歌在耳，想天地，才能共久长。年年也有，杏花春雨，桧叶秋霜。"}