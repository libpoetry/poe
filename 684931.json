{"id":"684931","title":"挽方山阐维那","dynasty":"明","author":"王恭","text":"双树花飞送断香，六时经梵转凄凉。青山何处堪垂泪，残月疏钟下影堂。禅心无住复无依，何处飘飘只履归。想是石桥西畔去，寒林空葬旧僧衣。来本无心去即休，他时何处更同游。可怜施食台前鸟，任是无情也解愁。翠竹黄花何处寻，一团蒲草夜堂深。骊珠忽度恒河水，空使浮生哭道林。"}