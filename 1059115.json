{"id":"1059115","title":"知府吕大卿饯别樗年以今我来思雨雪载涂分韵赋诗得雨字","dynasty":"宋","author":"邹浩","text":"使君出吾乡，门墙扫尘务。诸生拥经来，翕然影响赴。维时夫子贤，独入青眼顾。河南拔贾生，千载一高步。尔来十五年，终然阻鹓鹭。如星不丽天，而乃西南雨。晚逢使君车，亦复此邦驻。从容平生欢，万事散朝雾。江山飞雪霜，冉冉岁云暮。我来踵规模，夫子故长路。使君有高情，肃以豆觞寓。宾僚集清夜，健笔落佳句。行矣勿稽迟，青云答知遇。"}