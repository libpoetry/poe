{"id":"1237487","title":"秋怀四首","dynasty":"元","author":"善住","text":"凉风动寥廓，庭下草初黄。病骨知寒早，愁怀觉夜长。孤城淹岁月，重露迫衣裳。黑发浑无几，尤宜事退藏。砌冷候虫急，灯昏幽梦长。秋风吹草木，天气入凄凉。门掩荒城月，鸦啼古堞霜。无成今白首，身世转堪伤。涧曲独盘旋，人间事屡迁。艰难销壮志，衰朽惜残年。世有还珠浦，生无种玉田。归来华表鹤，亦劝学金仙。抱景坐虚室，翛然谁与同。像金辉夕烛，櫩铁响天风。汛大潮应满，林深叶未空。江南秋欲老，肠断北来鸿。"}