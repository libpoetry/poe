{"id":"686663","title":"游清凉寺二首次贞庵中丞韵","dynasty":"明","author":"边贡","text":"春寒岁事虚疑晚，二月荒台树已花。壁上古今空月露，酒中天地莽云沙。青山晓应千门柳，紫殿晴开五色霞。身在帝乡还恋主，秖缘西北是京华。竹深泉响不闻钟，古殿虚廊系客骢。高步岂须论世外，赏心原只在山中。花明草碧春方丽，虎踞龙盘地且雄。借问曲江攀杏侣，几人华发宴游同。"}