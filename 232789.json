{"id":"232789","title":"梅梁歌·文命殿角东北左","dynasty":"宋代","author":"周文璞","text":"文命殿角东北左，上有梅梁铁交锁。传闻旧时枝叶生，本质鳞身无不可。有时匹练离朱栱，归带湿萍光欲动。低头下吸菲岭泉，奋髯直入阳明洞。旁观但怪香火浓，顷刻即令风雨送。尔不见饥乌啄鼓来馈食，走入嵩高化为石。禨祥祸福傥或归，阴阳幻变谁能测。玉笥观挂白玉梁，含元追下流血柱。异事苟逢博物问，后来那得详其故。卷丹云，凝素雾，玉箫九成奠雕俎。登歌升降只仰府，呜呼梅梁匆飞去。"}