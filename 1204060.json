{"id":"1204060","title":"沁园春","dynasty":"元","author":"白朴","text":"千载寻盟，李白扁舟，严陵钓车。□故人偃蹇，足加帝腹，将军权幸，手脱公靴。星斗名高，江湖迹在，烂熳云山几处遮。山光里，有红鳞旋斫，白酒须赊。龙蛇。起陆曾嗟。且放我狂歌醉饮些。甚人生贫贱，刚求富贵，天教富贵，却骋骄奢。乘兴而来，造门即返，何必亲逢安道也。儿童笑道，先生醉矣，风帽欹斜。"}