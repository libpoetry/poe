{"id":"721485","title":"凤山骊歌十章送徐侯戢斋赴召入都","dynasty":"明末清初","author":"陈恭尹","text":"不得留公更几年，丝纶前日下中天。诚知王命行难俟，欲写丰功世共传。双塔中间画阁开，一时桃李并新栽。虽云大邑无多暇，胜日频能命驾来。谷风和暖好扶犁，春后新苗绿总齐。万树夹途留雨气，八桥临水落虹蜺。郭外樵渔接水村，比年疏浚尽公恩。家家有月归来夜，小艇乘潮直到门。贵贱咸归土一丘，泽流枯骨赖贤侯。刘伶醉后皆荷锸，庄叟无从问髑髅。度海空传汉伏波，高桥重架石巍峨。从前作者皆豪俊，事业曾吴孰较多。心如明镜挂当空，广汉何劳设缿筒。百里生灵几百万，妍媸一一在胸中。吏才况是出巍科，五十年来未见多。赤子岂知蒙帝力，白头一老尚能歌。功在将来未易名，九重今已彻贤声。龙蛇劣笔何堪似，碑字因君满帝城。百尺飞楼四面风，新钟遥出凤城东。县人此后思何极，晓夕闻声便忆公。"}