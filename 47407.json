{"id":"47407","title":"早发建宁至兴田驿","dynasty":"明代","author":"刘基","text":"鸡鸣戒晨装，上马见初日。露泫叶尚俯，雾重山未出。客途得霁景，缓步非纵佚。矧兹岁有秋，高下俱颖栗。牛羊散原野，鹅鸭满阡术。怀抱既夷旷，神情自清谧。寒花蔓篱落，候虫响蒙密。霞标青枫林，雪绽乌桕实。幽览虽云遽，佳趣领已悉。我行固无期，况乃尘事毕。"}