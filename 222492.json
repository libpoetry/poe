{"id":"222492","title":"乙亥老人生旦","dynasty":"宋代","author":"陈文蔚","text":"儿愿岁岁登斯堂，再拜为亲扶寿觞。近思去岁生日时，膝下罗列儿孙行。更愿明年似今日，酒面菊花如意黄。人间富贵谁不愿，儿只愿寿长且康。田园薄有可衣食，但要作善思无疆。生涯淡淡随分过，不逐势利常奔忙。初非熊经慕仙术，自是日朋闲中长。天赋清奇古容貌，精神矍铄筋骨强。今朝拜酒祝亲意，不知何者堪比方。欲将吾亲比松柏，松柏老不禁风霜。欲将吾亲比龟鹤，龟龄鹤算终可量。溪北柱石山峨峨，蟠根结据由洪荒。家居山下不记年，永与山石同苍苍。"}