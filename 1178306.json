{"id":"1178306","title":"答韩愈李观别因献张徐州","dynasty":"唐","author":"孟郊","text":"富别愁在颜，贫别愁销骨。懒磨旧铜镜，畏见新白发。古树春无花，子规啼有血。离弦不堪听，一听四五绝。世途非一险，俗虑有千结。有客步大方，驱车独迷辙。故人韩与李，逸翰双皎洁。哀我摧折归，赠词纵横设。徐方国东枢，元戎天下杰。祢生投刺游，王粲吟诗谒。高情无遗照，朗抱开晓月。有土不埋冤，有雠皆为雪。愿为直草木，永向君地列。愿为古琴瑟，永向君听发。欲识丈夫心，会将孤剑说。"}