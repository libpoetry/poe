{"id":"1070098","title":"到官两旬四走山野作诗以自劳云","dynasty":"宋","author":"程俱","text":"上山偃伸如望天，下山伛仆如深泉。胡为持此不赀宝，来试万丈悬崖巅。前人见踵后见顶，反足鸟道相攀牵。欻然置我章贡上，水激石罅奔雷填。荒塍曲涧无远近，渺渺不见墟中烟。土冈凿路狭如隧，苏壁藤薜蛟蛇缠。寒风飕飗失白日，上有万木苍阴玄。航溪之深揭其浅，碎石齧足声号川。茗山发我一长喟，彼有吴市人中仙。飞琼练玉存故处，祗有井灶无霜铅。我今正坐五斗米，悔不辟粒从期佺。向来吴松厌羁旅，三岁半逐鸱夷船。故教筦库着疏懒，坐守兀兀聊穷年。安知求逸得奔走，岂异避挺蒙戈鋋。咄嗟万事无必计，努力唯有归园田。"}