{"id":"1118387","title":"一壶歌五首","dynasty":"宋","author":"陆游","text":"悠悠日月没根株，常在人间醉一壶。倾倒欲空还潋滟，不曾教化不曾沽。先生醉后即高歌，千古英雄奈我何。花底一壶天所破，不曾饮尽不曾多。自从轩昊到隋唐，几见中原作战场。三十万年如电掣，不曾记得不曾忘。耻从岳牧立尧庭，况见商周战血腥。携得一壶闲处饮，不曾苦醉不曾醒。长安市上醉春风，乱插繁花满帽红。看尽人间兴废事，不曾富贵不曾穷。"}