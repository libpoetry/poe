{"id":"945637","title":"弟茝家醉中趁笔","dynasty":"宋","author":"陈著","text":"前山屏开照檐绿，后山如坐膝抱屋。数亩山园半亩池，松影参差庇梅竹。九月九日天气清，银白金黄百种菊。诗人好事酷喜客，新酒篘醲烹野蔌。中有有识剪发妻，谈笑咄嗟具鱼肉。我醉不知日午晡，但觉意气横山谷。吁嗟乎为何如时，我辈得此一日福。宇宙自隘我自宽，人生无厌我自足。梅山生计亦凄凉，一醉何曾计饘粥。浮邱洪崖总妄传，最好只有三万六千局。"}