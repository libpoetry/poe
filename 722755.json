{"id":"722755","title":"点绛唇 偶赠","dynasty":"明末清初","author":"梁清标","text":"歌按凉州，灯前喜识春风面。傍谁庭院。碧玉闺中怨。淡服新妆，无语频凝盼。思量遍。幽情一线。付与闲花片。急雨空阶，西风乍入帘栊晓。秋葵开了。掩映疏篱小。梦醒黄梁，万斛愁如扫。长安道。驱驰人老。都付闲花草。帘阁春温，匆匆待漏缘何事。香馀翠被。不惯孤眠味。坐数残更，窗外风儿细。鸦声碎。寒侵半臂。悔嫁金闺婿。昨夜冥冥，开窗霁色帘栊晓。海棠绽了。过雨红偏好。横笛高楼，几许人嚬笑。莺声老。落英多少。何处寻芳草。帘押风柔，伤心往事斜阳里。当年花底。芍药栏同倚。依旧芳菲，岁月看流水。春残矣。乱红如绮。草绿人千里。春困恹恹，斜风细雨寒吹阁。银屏珠箔。苦把花枝缚。虚倚薰笼，旧事思量著。情差错。海棠零落。对下秋千索。玉冷秦台，凤箫响绝闲萧史。芙蓉落矣。璧月怜秋水。谁与温存，小阁香肩倚。孤眠里。画笳声起。偏到愁人耳。"}