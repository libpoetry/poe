{"id":"830157","title":"再题","dynasty":"清末民国初","author":"康有为","text":"涧曲松风长，峰面洞门閟。山掩七八重，泉绕堂阶地。山水幽以深，横舍清而丽。书院阅千年，创自李唐季。欧人矜古校，最古无我逮。紫阳光大之，象山来掎袂。讲学流美谈，一言辨义利。汉宋有晦翁，集成学为至。理气穷太极，治行高揭厉。心性掸精微，训诂新义例。馀事事诗文，旁及参同契。滂博无不该，精粗无所滞。居敬以穷理，中心岂有弊。大学与中庸，纯粹有次第。孟子配论语，洙泗心传继。五经失微言，四书发大义。八百年学风，无出新安制。寔为新教主，后圣范一世。大鉴易佛法，路得改耶系。三子大力人，鳌负摇地势。大道虽未闻，太平法尚蔽。此乃刘歆罪，难为考亭喟。侁侁走胄子，俎豆捧堂陛。惜仅习八股，学业陋以废。殿庭罗瓷盎，盐酱陈琐细。吁嗟此名校，一旦至此秽。学问皆扫尽，良由求富贵。中华号文明，愧观汗流袂。有司岂无罪，振与谁为替。应开大学校，心物罗根蒂。西江后英起，道术犹有繫。"}