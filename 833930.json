{"id":"833930","title":"一萼红 忆吴门旧游，赋此解，寄社中诸子，用白石韵","dynasty":"清末民国初","author":"易顺鼎","text":"画桥阴。倚阑干唤酒，凉月晒斜簪。瘦鹤窥诗，老鱼听曲，花底残照初沈。话前度、梅边影事，有小小、枝头并栖禽。醉后乌丝，别时红帕，幽恨催临。何事片云吹散，把吴天一碧，换作湘心。箫市行歌，琴台坐啸，欢怨无处堪寻。已多少、青春浪掷，更休问、曾掷几黄金。好趁秋星渡河，不怕波深。"}