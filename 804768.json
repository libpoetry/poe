{"id":"804768","title":"齐天乐 辛巳送春","dynasty":"清","author":"侯家凤","text":"游丝不系韶光住，阑风又将花妒。叶底寻红，愁边梦绿，凄断世间儿女。愁春不去，更月暗灯窗，数声啼宇。解道销魂，隔帘双燕替人语。天涯漫指归路，向高楼极目，芳草无数。绣幕围香，画栏倚玉，犹记曾听莺处。旧欢无据，自化作飞云，镇啼红雨。谱入阳关，此情应更苦。"}