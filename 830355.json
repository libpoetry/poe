{"id":"830355","title":"去老君岩数里山洞益奇日南道院亦供老子","dynasty":"清末民国初","author":"陈宝琛","text":"我昔道豳陟彼岨，嵌空岩石疑世无。晚来海股观奇胜，自笑坐井真瞀儒。后娲百鍊太古雪，点缀裸壤峰峰殊。碧幢翠盖亦千岁，衬藐姑射瑩肌肤。初游一岩已叹绝，导者乃比大小巫。清漪外缭中矗起，庨豁乍入翻回纡。幕天四垂阶级绝，绕壁鬼物群睢盱。犹龙西出不见尾，却占香火骄浮屠。颇嫌俗构累真面，安得秉畀重枝梧！左旋一洞俯偻进，持炬百武愁攀扶。日光忽漏得盘坐，下有清沘游鯈俱。渊然石响从所扣，洪者钟鼓纤琴竽。蛮荒筚路怪得此，造化泄秘将谁娱？谢诗柳记料无分，草草一至衰怜吾。持归奴仆命方广，夜半何当负以趋？"}