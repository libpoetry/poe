{"id":"703586","title":"戴孝臣从堡中来访四首","dynasty":"明","author":"释函可","text":"忆昔相逢古佛家，今朝何意共天涯。莫将辽海三冬雪，去比江南二月花。祇因舞彩换袈裟，曾见圆通老作家。寒雪一瓢应羡我，何时重驭白牛车。但将菽水慰而亲，自在尘中不惹尘。不见当年卢行者，猎人队里易藏身。倚闾双眼望边城，患难应添舐犊情。归去穹庐风雪际，团圞正好话无生。"}