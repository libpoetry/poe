{"id":"687278","title":"亳都秋兴","dynasty":"明","author":"孙传庭","text":"萧萧梁苑独徘徊，客思秋容黯不开。文献总怜微子去，风流曾识孝王来。战馀天地仍刁斗，水后田庐半草莱。芒砀数峰垂槛外，白云红树总堪哀。十年萍梗叹浮踪，一篆忧劳滞宋封。久客益工离乱赋，长愁欲失壮游容。楼头夜月吹双凤，塞下秋风泣九龙。为忆故人天极北，何时归去日相从。山海徒闻尚可支，堪怜一线系安危。客兵况老三年戍，边马偏肥九月时。永夜寒随霜气结，穷秋愁听角声吹。丸泥不是封关计，仗剑谁歌出塞词。海上神仙十二楼，珠宫贝阙拥丹邱。紫云光泛明河晓，白露清分太液秋。有客逍遥看鹤舞，何人寥落对猿愁。尘游自笑浑无定，又见长空大火流。"}