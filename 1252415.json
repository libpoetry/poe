{"id":"1252415","title":"咏雪效时体","dynasty":"元末明初","author":"李延兴","text":"沉沉仙馆静无风，光动霄衢缥缈中。玄圃暖湔瑶草白，绿窗春绚锦机红。皇天有道开丰稔，诗趣无边入混融。为问兔园张宴处，满堂豪客赋谁工。长风捲海白漫漫，三岛楼台画里看。瑶席香销金鸭冷，银河水涌玉龙寒。春回萱草芽初出，臈尽梅华信转悭。清晓天门占瑞象，日车飞上五云端。隔屋狂飙怒击撞，一庭皓彩翳寒釭。星妃夜剪银河水，云气朝横玉女窗。梁苑赋成谁第一，灞桥人去更无双。到门疑是洛阳令，有客寻诗惊吠厖。留客同倾北海樽，疾风吹霰落纷纷。虚轩夜气浮书润，迥野春声隔树闻。密洒南楼清护月，横堆西岭白连云。呼童閒埽长松径，几片飞来乱鹤群。琼葩春绕画楼飞，尽捲珠帘认翠微。影落玉堂翻砚沼，光摇金殿晃朝衣。长烟压树难寻路，远火烧云正打围。明日出门好晴景，冰花满帽散珠玑。云飞大野晓模糊，水国微茫一雁呼。风起四檐翻玉树，天移万象入冰壶。子卿持节终归汉，裴相乘虚急破吴。五稼从兹兆丰稔，老农争说往年无。晓寒着人肌粟生，空阶顷刻一尺平。开门起视天地白，埽榻坐爱琴书清。黄州竹楼惊碎玉，许家仙子誇飞琼。东邻西舍醉新酒，蹇驴细踏春风行。访戴曾上王猷船，持节不齧苏武毡。苦吟杰出柳絮外，清气迥绕梅花边。芸窗夜白照书卷，山肆晓寒增酒钱。安得九夏复如此，松下从教惊昼眠。海天空阔白成堆，坱圠春从地底回。紫禁晴飘龙尾湿，蓝关寒扑马头来。婆娑起舞多妖冶，顷刻开花巧剪裁。清气无边堕诗境，迥排云气上琼台。"}