{"id":"690486","title":"寿元相赵濲师","dynasty":"明","author":"张萱","text":"祯符五百岳生申，台斗清朝握化钧。赤舄喜瞻无量佛，金轮时护宰官身。东风暖送薇垣色，南极光浮濲水春。安得孤根欣有托，漆园长伴祝灵椿。延禧昭代领诸侯，剑履风云最上头。观洛有图来瑞鸟，中天望气拥青牛。化调大匕归商鼎，祉锡元圭敛禹畴。鱼水君臣原万历，功成何必赤松游。"}