{"id":"267213","title":"金缕曲·寿闰生弟六十","dynasty":"现代","author":"朱祖谋","text":"无怪吾衰矣。算阿连、左弧悬到，齐头甲子。湖海平生轻离合，颇负夜寒姜被。溯别恨、峡流牂水。犹有沧江容一卧，便安排、风雨连床计。秋色在，雁行里。篆盘婆律香云起。待商量、归心与问，闻思大士。咫尺苕山家何许，茅屋石田而已。且生事、醉乡料理。四海子由真键者，几沧桑、自笑难兄弟。吾意托，小山桂。"}