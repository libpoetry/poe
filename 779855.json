{"id":"779855","title":"渡江云 周子莱衣洞庭东山人也，风流蕴藉，工诗擅隶，间作小词，有南宋人旨趣，以其别号懒渔，乞为赋之","dynasty":"清","author":"戴延介","text":"湖光围万顷，数椽小筑，栖影傍岩阿。浮家浑未稳，滚滚洪涛，懒更著渔蓑。蘋洲一笛，便清游、不钓风波。已嬴得、鸥边鹭外，时听扣舷歌。蹉跎。年华似水，经岁相思，又秋窗灯火。试与论、春风词笔，未肯消磨。孤高底羡元真子，算垂纶、兴已无多。情自好、更营安乐新窝。"}