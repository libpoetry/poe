{"id":"688461","title":"次彭方伯述怀","dynasty":"明","author":"祁顺","text":"浪拍长江雨未休，何人不望济川舟。风流岂但谢安石，博洽宁论殷践猷。常许丹心坚似铁，生憎簧舌巧如流。沙堤几度催行色，却念边氓为少留。四海清宁兵甲休，君臣同德两交脩。如公正合归台辅，令望从来迈等流。斩佞尚闻存故槛，济寒争愿盖长裘。参芝术桂堪防疾，药笼还当取次收。"}