{"id":"1246823","title":"送李巨源幕宾二十五韵","dynasty":"元末明初","author":"唐桂芳","text":"仰啸天地间，长才不易得。吾儒坐贫病，把笔耕六籍。举动见迂阔，安能任繁剧。莲幕识李公，如射已破的。奇胸浸冰雪，威令轰霹雳。当时雁鹜儿，凛凛欲夺魄。世道久不古，众女嫉正色。咄彼妖蟆精，馋蠹天上月。吴刚斫老树，依然取澄彻。至今郡治间，棠阴偏爱惜。借问新安侬，如何苦相忆。闾阎万山底，土贫力耕织。苛政常叫嚣，枯鱼釜中泣。三年息胥徒，荒村野寥阒。狺狺山犬吠，?门少踪迹。乐育蔼黉宫，礼貌进逢掖。贱子乏世姿，斧斤赦樗栎。鬷蔑偶一言，箭锋喜相直。绳床纳晚飔，竹下茶烟湿。公胡不少留，六月行路热。苍茫西江上，荷花水晶域。曾闻鸿雁行，一一马眉白。鸡酒聚比邻，灯火勤趣席。会逢西风便，大鹏簸羽翼。别离畏知音，碌碌门下客。"}