{"id":"71491","title":"望海潮·真空","dynasty":"元代","author":"王吉昌","text":"真空根蒂，全凭神息，分开五蕴精华。和畅六神，氤氲三岛，天河浪泛灵槎。乾鼎煮丹砂。正云驾坤牛，风送羊车。密运黄金井，成灿烂，结琼华。滋彰极妙生涯。放空圆显理，玄览无瑕。纯粹一真，通天透地，恢弘无障无遮。方寸括河沙。恣兴陪风月，醉卧烟霞。个里真消息，偏分付，道人家。"}