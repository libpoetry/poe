{"id":"949473","title":"三犯渡江云/渡江云","dynasty":"宋","author":"周密","text":"冰溪空岁晚，苍茫雁影，浅水落寒沙。那回乘夜兴，云雪孤舟，曾访故人家。千林未绿，芳信暖、玉照霜华。共凭高，联诗唤酒，暝色夺昏鸦。堪嗟。澌鸣玉佩，山护云衣，又扁舟东下。想故园、天寒倚竹，袖薄笼纱。诗筒已是经年别，早暖律、春动香葭。愁寄远，溪边自折梅花。"}