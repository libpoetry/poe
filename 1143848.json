{"id":"1143848","title":"饮兴道观有感五首","dynasty":"宋末元初","author":"方回","text":"十万长松五百年，今其馀几亦堪怜。霓旌恍惚刚风外，蕊殿崔嵬劫火前。题墨八分吾独识，藏丹九转后谁传。山中是事皆非昔，惟见新坟挂纸钱。仙洞春深长薜萝，杜鹃花发蕙风和。善门有后浇松早，贫户无忧卖笋多。万古销沈终冢墓，二仪开辟几干戈。情知来去皆非实，醉后犹能作此歌。戍垒儿郎意气雄，群腰刀斧薄榛丛。寻真亭仆长松少，礼斗坛荒苦竹空。菜色可怜穷道士，樵歌不见旧邻翁。存亡得丧知何极，天地悠悠感慨中。山门藓兽石嶙峋，三耳翁今去几春。蝼蚁与谁频作梦，茯苓应更长如人。土馒头里无仙骨，金仆姑边尚战尘。焉得亦如酒家叟，一茅庵住自由身。尔时儒者定应无，问政胡为不问儒。五代乱离千血阵，万山深杳一丹炉。能容隐遁犹难必，遽谓飞升岂不诬。我欲卜邻聊避俗，未须跳入长房壶。"}