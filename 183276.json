{"id":"183276","title":"代简别林次中","dynasty":"宋代","author":"孔武仲","text":"常思洞庭湖，梦想东南游。浩渺七百里，控带三五州。霪霖稍开霁，万顷涵新秋。此时登临势，并在岳阳楼。水天两琉璃，莹阔相沉浮。爽气动林木，无风亦飕飗。愿言追壮观，两桨推轻舟。何异泛沧海，便可挂浮丘。前日到君家，日暮空回舟。径遣长须来，见邀颇绸缪。谓此千里别，一散未易收。相去况咫尺，能上河梁不。顾我行役长，感君风义遒。好在更加餐，行子不可留。"}