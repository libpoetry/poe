{"id":"816438","title":"书怀柬西耘","dynasty":"清","author":"龚易图","text":"休将人力骋舟车，大海从来泄尾闾。猛兽出林思服不，妖蟆蚀月感詹诸。天山几见三传箭，北阙谁能十上书。但遣钓鳌有龙伯，何愁碧澥掣鲸鱼。衣裳会后说兵车，府海官山到女闾。自古羞称谁解此，何人善割尚藏诸。澄清空抱忧时策，平准谁传计利书。开市开边徒扰攘，师中最忌漏多鱼。谁知载鬼竟盈车，名剑何从请辟闾。会遣遐荒通博望，相传穷岛产夫诸。见闻已辟方言馆，盟誓常凭约法书。好凿昆明勤习武，衔珠或有报恩鱼。闻说奇肱善制车，火轮巨舰锐飞闾。岛人琛贝偏时至，楚贡苞茅孰问诸。空忆武侯擒获计，微闻文帝报佗书。汉家制度依然在，龙变原难服白鱼。"}