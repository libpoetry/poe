{"id":"310795","title":"迈陂塘·炙砚","dynasty":"现代","author":"邓嘉缜","text":"截云腴、年年伴我，青毡窗下灯右。力田终有逢年日，一样水耕火耨。探火候。待偎近红边，暖意徐徐透。春云吐岫。算逗我文情，句人吟兴，胶漆订交厚。凝睇处，一缕松烟暗走。泠泠池水吹皱。饶他铁石心肠冷，也爱温存相就。尘定久。尽目笑冬烘，不似君苗陋。姜芽敛手。愿常抱冬心，炎凉不改，留与子孙守。"}