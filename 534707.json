{"id":"534707","title":"寿整庵罗太宰先生八十诗 其一","dynasty":"明","author":"尹台","text":"敬皇昔御极，恭嘿万方理。济济庶僚升，名贤赞天纪。旱麓诵作人，誉髦兴多士。耇老布列朝，佐业洵光美。太宰奋清时，四海望台揆。黄麻寝再召，黑发逊三事。林居二十载，懋缉力未已。潜心邃大业，遗策究终始。妙识达圣微，先几炳国是。允观百代前，高风激顽鄙。"}