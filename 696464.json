{"id":"696464","title":"用方参政文敏述怀韵五首","dynasty":"明","author":"郑真","text":"涂山禹会帝城深，翠辇曾纡御步临。玉帛流风传往昔，衣冠盛治睹于今。直言每羡刘蕡策，遣兴多惭杜甫吟。矫首城南天尺五，大明当宁廓群阴。云气蓬莱咫尺间，太平盛观喜开颜。象犀南贡踰银海，骐骥西来度玉关。多士曾承前席问，将军正奏凯歌还。才华独羡瀛洲客，不数淮南大小山。黄道天开曙色浮，瀛仙催觐紫云楼。未容四皓归深隐，宁许三闾赋远游。河汉星辰曕北极，风沙海岛望东州。传家自有康成学，睿览终当彻帝旒。禁城秋水映芙蓉，甲第煌煌绮绣重。麟趾已闻歌圣化，虎头还见儗侯封。周南太史怜司马，洛下耆英忆邵雍。尚有前朝勋伐在，云霄不日庆从龙。淮南草木正高秋，千里长怀宋玉愁。濠水桥梁通广运，滁阳关险接清流。芸编辟蠹香犹润，瑶轴生辉墨尚浮。莫道遗珠沧海阔，老成仍许占鳌头。"}