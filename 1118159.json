{"id":"1118159","title":"梅花绝句十首","dynasty":"宋","author":"陆游","text":"凛凛冰霜晨，皎皎风月夜。南山有飞仙，来结寻梅社。忆昔西戍日，夜宿仙人原。风吹野梅香，梦绕江南村。锦城梅花海，十里香不断。醉帽插花归，银鞍万人看。低空银一钩，糁野玉三尺。愁绝水边花，无人问消息。兰荃古所贵，梅乃晚见称。盛衰各有时，类非人力能。子欲作梅诗，当造幽绝境。笔端有纤尘，正恐梅未肯。清霜彻花骨，霜重骨欲折。我知造物意，遣子世味绝。士穷见节义，木槁自芬芳。坐回万物春，赖此一点香。南村花已繁，北坞殊未动。更赊一月期，待我醉春瓮。山月缟中庭，幽人酒初醒。不是怯清寒，愁蹋梅花影。"}