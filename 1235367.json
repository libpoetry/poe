{"id":"1235367","title":"山行杂咏","dynasty":"元","author":"卢琦","text":"过一山坳又一村，小溪流水映柴门。桑间少妇自采叶，舍下老翁閒弄孙。山雾欲收红日晏，蕨根新洗碧潭浑。停舆暂向石亭坐，隐隐樵歌隔水闻。荒径横烟日色微，森森翠竹掩茅扉。邻翁乞火蒸藜藿，童女临溪洗葛衣。袅袅柳丝烟外细，青青梅子雨中肥。老农蛮语留人宿，儿出耕田暮欲归。拂拂轻风谷雨初，绿杨堤上步纡徐。竹林生笋长过母，巢燕扑虫归哺雏。雨散溪流平岸涨，云开岩树倚天孤。凭谁唤起王摩诘，写入秋毫作画图。孤村欲暝绝飞鸦，落日高原树树霞。野水微风轻皱縠，林峦横雾薄笼纱。山边邻火逢人灭，云际星光到地斜。自作幕宾今五载，几回乘月到田家。"}