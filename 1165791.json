{"id":"1165791","title":"出塞","dynasty":"唐","author":"张柬之","text":"侠客重恩光，骢马饰金装。瞥闻传羽檄，驰突救边荒。歙野山川动，嚣天旌旆扬。吴钩明似月，楚剑利如霜。电断冲胡塞，风飞出洛阳。转战磨笄俗，横行戴斗乡。手擒郅支长，面缚谷蠡王。将军占太白，小妇怨流黄。騕袅青丝骑，娉婷红粉妆。三春莺度曲，八月雁成行。谁堪坐愁思，罗袖拂空床。"}