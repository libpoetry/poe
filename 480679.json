{"id":"480679","title":"恼公诗题游春士女图","dynasty":"明","author":"张璨","text":"眉黛弯新月，瞳人剪碧波。态浓娃馆妓，腰细楚宫娥。缓踏金莲步，新翻《白雪》歌。轻颦迷下蔡，妙舞绝阳阿。寝阁珠为网，妆楼锦作窝。梨花香粉破，柳穗郁金拖。瑟柱锵鸾凤，尊罍列象牺。瑶钗横玉燕，绣帔砑银鹅。小汗肌香腻，微酣脸晕酡。樱唇朱滴滴，鸦髻黑峨峨。司马怜琴癖，周郎顾曲讹。喜窥韩寿户，怒掷幼舆梭。晓睡啼莺唤，春游细马驮。宓妃临洛浦，汉女出江沱。拾翠烟堤蕙，搴芳露渚荷。画船青雀舫，綵骑玉蹄騧。虢国输妆靥，罗敷避翠蛾。使君逢调笑，丞相近嗔呵。绝艳方如此，幽怀定若何。琵琶劳问卜，乌兔恐蹉跎。睡鸭频添火，牵牛奈隔河。几愁鸳浦隔，偶借鹊桥过。蝶思迷芳蕊，蜂情恋蜜窠。封缄书豆蔻，密意托丝萝。锦被薰浓麝，霞浆酌叵罗。流苏垂袅娜，蜀绮叠坡陀。井树栖乌鹊，筠笼睡翠哥。更壶催漏箭，火树烂琼柯。的的缘思合，濛濛与醉和。曲屏嫌夜短，斗帐得春多。海誓宁教爽，山盟讵有他。两情成比翼，万事付蛮蜗。兰带同心绾，菱盘照胆磨。岂徒消夙恨，顿觉起微疴。画里肠犹断，桑中句厌哦。始知倾国貌，能作合欢魔。丽玉埋馨地，秋娘瘗粉坡。至今游冶客，犹有酹蓬科。"}