{"id":"290326","title":"摸鱼子·送秋","dynasty":"清代","author":"殷秉玑","text":"看愁云、半天飞起，吹来离绪萦绕。楼头消瘦垂杨影，拖入夕阳低照。残叶少。还怨煞、飘零都被西风扫。无端别了。把蕉叶裁笺，芦枝作管，且写饯秋稿。江皋外，新雁曾经带到。而今归也偏早。长亭一路追寻去，剩有冷风衰草。秋易老。最怕是、霜砧偏近寒闺捣。清樽已杳。只败箨催行，哀笳促别，料理放归棹。"}