{"id":"750887","title":"泮山双柏行用少陵古柏行韵和金山吴教谕同年山在郡庠之西北隅","dynasty":"清","author":"诸可宝","text":"昔来岱庙观汉柏，平台屹对榑桑石。威仪侠陛犹郎官，意气去天将咫尺。圣门端楷匹灵奇，别院唐槐同慨惜。飞来一凤毛羽青，结就六龙甲鳞白。昨来听鼓东吴东，馆娃访古无梧官。旧闻北宋沧浪在，胜地南园树石空。独留双柏忘年岁，几历三冬耐雪风。大德不孤必有偶，托身得所谁为功。此材何待充梁栋，泮山灵岳等珍重。葆我天真赖表章，阅他人世成迎送。要知错节更盘根，也视祥麟与威凤。吁嗟乎！吾乡尚有向南枝，太息精忠未酬用。"}