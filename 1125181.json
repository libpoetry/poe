{"id":"1125181","title":"过荆轲冢四绝句","dynasty":"宋","author":"晁说之","text":"过华踰河势北倾，何人来此葬荆卿。千金匕首安知在，易水寒来尚有情。太子当年计不疏，虎狼有剑断头颅。逡巡不血荆轲手，自要辒辌费鲍鱼。刺客传中轲绝伦，后来尪怯寂无人。秦人更甚燕人恨，不葬燕台留葬秦。贯日白虹可奈何，书生容易笑荆轲。美新伾党临遗冢，惭愧绝无狐兔过。"}