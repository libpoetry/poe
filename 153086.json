{"id":"153086","title":"拟古·日月双高悬","dynasty":"宋代","author":"沈与求","text":"日月双高悬，朝昏自升沉。有如转辘轳，引絙环相寻。而我生其间，所阅几古今。尔来三十年，又作裘氏吟。眠饭寄编简，此身疑白蟫。皇皇走四方，谁是真知音。语欲离舌本，退缩翻如喑。涉世聊尔耳，依阿亦何心。托质既已迂，自谓百炼金。耻作渭水钗，宁为太阿镡。用舍安所之，齿发忽已侵。日月不我留，潸然涕盈襟。"}