{"id":"1124716","title":"秋后二首","dynasty":"宋","author":"徐文卿","text":"种豆山园中，土瘠豆不实。捃收能几何，倚杖三叹息。况此山下田，旱久苗叶赤。无豆尚犹可，无禾孰供食。已孤丰稔望，徒费耘耕力。官吏更索租，真尔从何出。剧暑不易摧，屡雨方肯低。晓行残月里，秋意乃忽凄。习习风搅树，曳曳云出溪。伴我尘外躅，更有白鹭儿。节往四叙改，人老百虑非。策世竟莫售，勤身复奚为。徘徊发咏叹，苍茫度荒陂。且归煮香粳，解此腹中饥。"}