{"id":"645028","title":"梦仙歌","dynasty":"明","author":"解缙","text":"明珠昨夜纷跳荡，天风吹梦直上九天上。银浦流云压锦衾，露脚斜飞湿罗幌。是时月姨捣药临丹炉，霓裳曲奏皆仙徒。泰阶欲升若无力，玉童两两争相扶。须臾丰隆阿香左右总来到，驾风鞭霆飞过蓬莱岛。不老时吞玉液霜，长生饱食金光草。周旋遍历寰宇中，九垓十极随飞翀。安期羡门几同笑，木公金母常相从。手阅阴符与金纂，往来玉房与琼馆。或遇滕六巽二扇威不知寒，或到旸谷扶桑行行不知暖。觉来飞落洞庭壖，犹呼我是云中仙。潇湘极浦知何处，云雨荒台空惘然。呜呼人间亦自有真仙，何必跨鹤凌云飞上天。"}