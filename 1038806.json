{"id":"1038806","title":"吴中暑雨","dynasty":"宋","author":"张方平","text":"泽国气温湿，暑候尤郁蒸。矧更并江海，霖霪久相仍。沉阴不暂解，云雾常昏凝。蛾蝶败禾麦，鳅鳣占田塍。菌本出床脚，藓痕粘杖藤。蜗蚓离窍窦，伸缩殊自矜。蛙黾聒昼夜，耳惯犹愁憎。漫水接河汉，宁复分淄渑。暑弱为寒冒，阳微遭阴凌。震雷寂不发，凄风时暴兴。孰此宰四序，令烦无威棱。将由列缺惰，何处閒曲肱。飞廉独掀扑，公尔作阴朋。共力起波浪，势且襄冈陵。涉古考经说，助阳义有凭。古典救日法，于社萦朱绳。置麾伐五鼓，消慝使勿胜。庶几灾沴革，幸获忻谷登。幽斋窗户闇，懵瞀思不澄。有如坐盎缶，巾羃施层层。疚心忝抚字，搔首徒鬅鬙。安得昏霾辟，坐见白日升。"}