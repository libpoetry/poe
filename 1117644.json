{"id":"1117644","title":"病中戏书三首","dynasty":"宋","author":"陆游","text":"五十忽过二，流年消壮心。避人便小疾，移竹喜微阴。洗瓮闲篘酒，焚香静斲琴。镜中青鬓在，切莫遣愁侵。微疾饯馀灾，时须药裹开。禽惊杵声去，蜂认蜜香来。闭户知长日，全生幸散材。晚凉幽兴动，彊到竹边回。食笋动衰疾，清羸逾两旬。药囊随卧起，诗句杂吟呻。架足书签蠹，窗凝酒榼尘。免从官乞假，且喜是闲身。"}