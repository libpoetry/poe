{"id":"1056674","title":"穷鬼","dynasty":"宋","author":"吕南公","text":"穷鬼断去志，送之岂无文。譬如衢路埃，屡归已复新。随我三十载，间关不辞勤。诱我上债台，为我拥愁根。羁旅风雨夕，空庐冰雪晨。赞成蹇拙谋，谨守冷静门。遇酒或略避，见钱辄生嗔。亦憎富贵儿，永矢不失身。昨者试群士，阒亡忽连旬。谓其舍我行，忍不许我闻。乃复跳篱棘，诪张幻司阍。吹沙众官眼，使视玉为珉。诡计动有效，更谁评正真。归来只康然，知我耻奏论。忆昔熙宁初，与子俱食贫。相语厌此鬼，多方愿崩分。宗伯正愦惑，委其制风云。仓黄刖我足，置我寂寞滨。子脱白布衣，鬼颜愁不欣。自子有官守，辞乡八青春。坐想廪俸优，宁复鬼敢亲。今者枉书札，无财亦云云。信哉此鬼多，不限吴楚闽。阴灵虽叵测，要自有婚姻。族党各生子，子嫔又生孙。宗支绕天下，焉往不见存。子行改京官，途辙异凡民。闺房渐珠翠，盘桉溢膻荤。万一鬼不喜，乖离在逡巡。顾我惯与君，应来合朋群。益五以为十，其徒日滋蕃。吾文虽极高，鬼去无沿因。"}