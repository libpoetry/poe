{"id":"186964","title":"贺赵宰夫美任生子","dynasty":"宋代","author":"姚勉","text":"赵侯德与甘棠种，制邑三年民善颂。玉皇有诏趣归班，一夜长庚来入梦。丰江罗峰神秀夺，龙泉太阿光芒动。玉女擎香龙吐水，慈云亲抱麒麟送。怀玉仙人秀眉目，披羽笑出蓬莱洞。奇骨峥嵘千里骏，异采缤纷九苞凤。人生有子万事足，又值朝天欲飞鞚。骊珠在掌凫，庆事方新殊渥重。周公为父伯禽子，清庙明堂要梁栋。长成传取魁衣钵，天生奇材须大用。此儿见说骨已异，壮气冲天摇螮蝀。我识英物试使啼，他日定当磐石宋。"}