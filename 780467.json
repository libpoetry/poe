{"id":"780467","title":"东风第一枝 十二月廿一日立春，时快雪三日矣","dynasty":"清","author":"周之琦","text":"帖剪宜春，诗吟饯腊，重阴偏滞檐角。篆烟企鸭仍含，艳情翠禽未觉。韶华唤醒，似梦里、东君曾约。甚晓来、赏柳评花，还是冻云迷著。风乍起、彩幡易落。寒更峭、麝篝漫却。俊游拟拂银鞯，倩魂尚偎绣幕。天边絮粉，且休问、阳梢红萼。待画鼓、敲出双声，听取试灯妆阁。"}