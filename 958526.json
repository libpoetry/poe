{"id":"958526","title":"谗桃花","dynasty":"宋","author":"郑刚中","text":"手提铜壶汲涟漪，去年曾浸寒梅枝。今年汲水浸桃萼，明玉之瘦红粉肥。夭夭灼灼岂不佳，如酒透骨春颇宜。孰与山斋雪将飞，彼孤者芳抱清姿。幽香入我苦吟笔，此意似非桃所知。我今颠倒六凿痴，对花下悟灵云疑。何人道眼绝世态，试以公论分妍媸。东邻有女厌绮縠，雷五不簪珠与玑。"}