{"id":"687461","title":"园居漫兴","dynasty":"明","author":"孙承恩","text":"花竹映幽斋，柴扉背水开。主人缘谢客，终日没人来。屋后万株花，垂杨拂岸斜。野人遥指认，望见是侬家。雨后苔阶滑，朝来杖策行。未应轻踏破，爱此色青青。树底通幽径，花阑亦逶迤。柔条未经缚，棘刺乱钩衣。端居息众喧，静坐澹百虑。坐久不知夕，斜阳在高树。嘉木交檐翠，新梢拂槛青。一双鱼虎子，飞近竹窗鸣。潮来水平堤，潮退水根出。何当修下牢，常使溪水溢。溪头一朝雨，水长三尺馀。若教更终日，俯槛拾游鱼。高原独鹤下，远渚孤云飞。会意不可写，凉风吹葛衣。虚亭万竹中，亭午日色薄。风寂不闻声，时闻落新箨。春笋无拘管，横阶只漫生。似知主人意，故欲断人行。霢霂朝来雨，旋添菜甲肥。邻翁亦真率，觅取到柴扉。朱果累累熟，园开细细香。摘来得甘美，先奉老亲尝。果熟山禽伺，园扉早未开。儿童解珍惜，拾取半残来。晨兴阅残编，开窗曙光入。忽有野人过，隔溪笑相揖。小白分无数，迎潮作队游。凭栏可垂钓，急为办纶钩。竹几匡床稳，幽轩更洒然。小窗明月下，来伴道人眠。莫谓吾桥小，曾经失足来。从教修葺好，稳步任苍苔。野笋无料理，惟宜贱子餐。若教都作竹，约略百来竿。推窗送远目，依依烟树开。白云拖片影，飞过北村来。散发高双屐，清宵步月明。水中有潜鱼，应知吾履声。茂叶团阴密，繁枝结实低。独行时自摘，分食到童儿。开园觅时蔬，稚子笑而语。摘来经几朝，今朝摘盈筥。启户凉风入，看云称稳眠。昼长人语静，高柳数声蝉。瓠白茄子青，软美胜粱肉。百年腐儒餐，饫饱堪鼓腹。小鸟相过熟，巢栖蔚荟中。恐令惊却去，不敢语儿童。楚客千畦蕙，侬家二亩蔬。草根随意长，无事欲亲锄。无事朝慵起，今朝步月中。呼儿抱瓮出，汲水灌花丛。风动竹林响，浑疑作雨声。老夫忧旱切，日日听鸠鸣。"}