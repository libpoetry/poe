{"id":"703295","title":"壬寅春扫先师翁塔","dynasty":"明","author":"释今无","text":"江门觅路拜高岑，瞻仰嵯峨春暮阴。溪雨欲来山气歛，泉台长掩法源深。烟开孤白啼归鹤，土酿新红出远林。旧日绕床孙渐老，一盘荼味荐微忱。去年浮海上辞书，回首风烟几日馀。芳草无情空满地，浮云有泪独沾裾。山光十里银盛雪，泉影千年井觑驴。便拟种松三万本，青青长荫祖庭迂。"}