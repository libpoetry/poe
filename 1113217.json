{"id":"1113217","title":"题北村六首","dynasty":"宋","author":"张载","text":"陆轴呕哑麦上场，讴歌声韵满村坊。茅斋病叟安闲久，帝力民欢殆两忘。求富诚非惮执鞭，安贫随分乐丘园。两间茅屋青山下，赢得浮生避世喧。负郭吾庐二顷田，面山临水跨通川。苏秦妾妇无高识，盛诧腰间六印悬。风泉盈耳鬓斑斑，林下幽窗对万山。妇子职修簟食足，病身何幸亦安闲。不堪烦暑病荒城，六月翛然寓野亭。珍重南山且归去，再来相望雨中青。渭南泾北已三迁，水旱纵横数顷田。四十二年居陕右，老年生计似初年。"}