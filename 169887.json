{"id":"169887","title":"八三侄借半山诗因以示之","dynasty":"宋代","author":"陈宓","text":"我读半山诗，瞠乎不可及。风骚融老腹，取次有摄拾。清放太白章，悲壮杜陵集。争雄而竞秀，鼎峙高页岌。譬将云作锦，绚烂那得袭。又如月长新，纖圿不可入。山川谢佳丽，风雷怯呼吸。想当下笔时，会见真宰泣。惜哉有此奇，孔室未许入。当时死翰死，颜孟庶并立。"}