{"id":"902221","title":"晚行阁道自对溪趋小柏宿","dynasty":"宋","author":"张嵲","text":"高峰犹返照，绝壑已先晦。苍波去不穷，青崖俨相对。山回路欲断，溪豁双流汇。阁道自委蛇，林影常澹瀩。仰空欣树佳，伫立惊石怪。山晚云不驱，路暗客犹迈。平生事幽讨，兴与林泉会。何意漂泊年，得此行李内。境胜固所便，地绝复多畏。娟娟月初上，飂飂远风快。幽蝉响复咽，宿鸟惊欲坠。望望驿尚赊，应在青烟外。"}