{"id":"416724","title":"疏影","dynasty":"近现代","author":"谢觐虞","text":"河梁杏叶，颤燕钗误了、彩绳消息。榆火新烟，行处楼台，不分去鸿相识。娇红依旧春如海，祗忘却空阶暗碧。算年年、凄雨江城，悔向踏青人说。绣毂香车何处。镇寂寥还傍、夜桥吹笛。天半歌云，银蒜珠尘，欲挽东风无力。垂杨轻薄尊前舞，奈曲里龙堆早雪。剩安排团扇青衫，心事图中寻觅。"}