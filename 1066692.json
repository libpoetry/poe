{"id":"1066692","title":"勉夫示诗鸣其穷甚哀因次韵答之极其贫悴之态而卒勉之以科举庶广其意也","dynasty":"宋","author":"葛胜仲","text":"落落超馀子，干时命未当。摧伤窘文阵，拓落尚书庠。賨货无山积，毛群欠谷量。蜗庐寒不展，龙具夜何长。牍谩三千富，年侵四十彊。有车乘下泽，无梦入高唐。藜糗甘珍荐，桑枢自峻堂。书佣跧净院，舂赁寄修廊。异鬼时相笑，邻家许借光。低佪涸辙鲋，进退触藩羊。原宪贫非病，荣期乐处常。财雄劣程郑，赀钜笑秦杨。甫里田多潦，浔阳径就荒。白驹嗟逸豫，黄鸟怨遗忘。薪乏支离束，钱空赵壹囊。晨餐烦乞米，夜读待然糠。词艺闻精敏，名声已激扬。登荣将赫奕，处困暂徊徨。志气宜轩翥，文辞忌怨伤。逐贫高赋就，丰廪换龟肠。"}