{"id":"707599","title":"木兰花慢　　过济南  寿汲古阁主人毛子晋","dynasty":"明末清初","author":"吴伟业","text":"尚湖高隐处，校漆简，定遗经。正伏胜加餐，扬雄强饭，七略纵横。争传杀青奇字，更五千、馀偈叩南能。夜雨蒲团佛火，春风菌阁书声。卧荒江投老遗民。兵后海田耕。喜柳坞堂开，月泉诗就，贳酒行吟。高谈九州风雅，问开元、以后属何人。百岁颠毛斑白，千年翰墨丹青。"}