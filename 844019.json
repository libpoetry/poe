{"id":"844019","title":"十六日陪刘漳州溎煜登大顶峰观日因话旧游感赋二首即送其监税泉州","dynasty":"清末民国初","author":"陈宝琛","text":"老守不居郡，秋晏仍南征。欲乘观日兴，登高望神京。三山培塿耳，爱此石鼓晴。霜寒月挂树，相挈波峥嵘。候久目力疲，青红稍前迎。欻作金一道，碧际腾铜钲。惜哉片黑在，不恣朱华明。君言昔跻岱，天宇廓以清。我屡蹑此眺，风霾或迷程。少俟安可知，沧尘亦已平。未辞衣露重，幸养腰脚轻。侧身更北向，薆然万山横。昔我去国日，当君出守年。浔阳九派水，牂牁万里天。谁知廿载隔，共此一壑泉。中间君诣阙，田盘少留连。而我卧故邱，翠微梦如烟。慈仁寺今烬，顾祠能独全。因忆枣花卷，何时续墨缘？顷登水云亭，望古风涛边。三宿那免恋，酒阑逾缠绵。欲从君人城，愁闻鼓填填。今夕月有食，不如江上眠。君行渡此江，我会杖孥前。回看大顶石，有诗请留镌。"}