{"id":"897854","title":"视盗之南山","dynasty":"宋","author":"张耒","text":"穷冬策羸马，祇役走南山。原野势忽尽，并溪屡回沿。列石如牛羊，流泉鸣佩环。两峡忽壁立，仰失团圆天。浅涧冻欲绝，层冰洌我泉。跻攀越前岭，危石万丈悬。衣薄近翠壁，云低上层颠。谷深日无辉，地绝风更寒。百里不逢人，我徒互悲叹。但见女几峰，万寻戈剑攒。淋漓锁冰雪，冷射狐裘穿。日暮投主人，茅茨起孤烟。燃薪不计束，未解手足拳。主人前致辞，问官来苦艰。我答岂得已，王事不可闲。馈我脱粟饭，殷勤为加餐。山家无酒肉，粗粝味亦甘。月出万岭光，夜归霜满鞍。回视所历途，猿鸟应愁颜。暗想酸两股，夜眠惊梦魂。人生亦可贵，何事恋微官。"}