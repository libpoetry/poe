{"id":"1126499","title":"京师逢卖梅花五首","dynasty":"宋","author":"梅尧臣","text":"此土只见看杏蕊，大梁亦复卖梅花。此心还似庾开府，不惜金钱买取誇。驿使前时走马回，北人初识越人梅。清香莫把荼蘼比，只欠溪头月下杯。忆在鄱君旧国傍，马穿脩竹忽闻香。偶将眼趁蝴蝶去，隔水深深几树芳。曾见竹篱和树夹，高枝斜引过柴扉。对门独木危桥上，少妇髻鬟犹戴归。此去吾乡二千里，不看素萼两三年。移根种子谁辛苦，上苑偷来值几钱。"}