{"id":"780153","title":"金缕曲 练夫人 十四叠前韵","dynasty":"清","author":"叶绍本","text":"岂饮箪醪酒。仓卒间、能全民命，冠樱惭否。夫婿岩疆持虎节，伟略胆还如斗。叹劫运、世逢阳九。大树熊罴已萧瑟，恨严关、绝少旌竿守。兴废事、欲搔首。曾开铁网长鲸走。羡慧眼、奇才解识，系洪糜手。帐下儿俄称大将，敢忘昔年恩受。保多少、白头黄口。绫帐纱帷传片语，展慈云、尽化群凶丑。神风肃、灵词牖。"}