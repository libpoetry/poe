{"id":"742960","title":"西涯诗 其三","dynasty":"清","author":"法式善","text":"客来访西涯，扁舟舣湖口。指点城外山，问讯风中柳。我已沿旧说，溪桥未深剖。看花年复年，鸥鸟笑人否。譬如名士居，不曾辨谁某。一旦识姓氏，翻悔坐失久。快读西涯诗，西涯胸中有。文章惊一代，眉寿夸十友。翩然神其来，面目落吾手。纻衫与朱履，破椟僧能守。风流渐销歇，我恐西涯负。但期随老渔，烟篷卖菱藕。"}