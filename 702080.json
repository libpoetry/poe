{"id":"702080","title":"送李本宁左迁安丰","dynasty":"明","author":"温纯","text":"久别含情思惘然，宁知乍晤是离筵。共怜大旱当尧日，谁以薰风佐舜弦。汲黯官阶薪积后，汉文宣室席虚前。劝君莫唱摇红烛，鹏翼终看傍九天。文雅官联忆半千，提衡不是缩杨禅。旧栽桃李知时雨，此去风流亦谪仙。江上芍陂争灌溉，城南花坞任芊绵。公馀把酒题应遍，分付双鱼向北传。"}