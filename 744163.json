{"id":"744163","title":"游华山","dynasty":"清","author":"韩是升","text":"宿雨忽开霁，山容净如拭。篮舆越层冈，初地快登陟。凌风栈道幽，三转坡径仄。鸟道涤飞泉，松林漏疏日。丹崖耸危梯，猱升穷足力。众峰若培塿，平楚渺无极。髫龄此山游，廿载犹瞬息。事过境或忘，身间兴弥逸。芒鞋破苍藓，短褐侵翠色。山僧导前路，历历如旧识。沦荈足清娱，云山润吟笔。"}