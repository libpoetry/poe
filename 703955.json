{"id":"703955","title":"杂兴　癸夘九月也","dynasty":"明","author":"韩邦奇","text":"面拜龙章下玉墀，虎头关上督边师。几年沙漠无消息，万里河山足护持。雪满红崖春寂寂，秋高紫塞草离离。即今多病成衰谢，却学书生日课诗。西风瑟瑟雨疏疏，木落沙寒叹索居。无奈琴樽聊共汝，却看花鸟转愁予。年年九日移食枕，处处三关报羽书。独卧青山秋欲暮，两河戎马几时除。萧萧华发已桑榆，五十年来一病躯。三度草庐天诏下，两番圜土圣恩殊。栖迟岁月惭明世，俯仰乾坤笑腐儒。匡济曾无纤芥力，空教三径屡荒芜。四海风尘多战伐，十年踪迹漫林丘。寻山问水成头白，絮柳飞花过眼愁。见说长河是天险，坐看敌骑亦安流。休将白眼轻班卫，金印空悬万户侯。形胜杭州天下先，曾持宪节共群贤。江分吴越连沧海，云拥金衢入楚天。文献彬彬三道议，忠邪历历万人传。他年青史谁收拾，莫使浮名负简编。虚名误入蓬瀛选，侍讲常依日月边。云拂翠华开宝扇，香飘御几展缃编。昌期景运逢千载，周诰虞谟达九天。遥忆秋来炎暑退，定开春殿御经筵。几上封章学治安，迂疏无补却悬冠。秦川秋晚花仍发，晋野春深血未乾。圣主几年劳侧席，将军何日独登坛。病来深愧双函剑，日日扶藜看药阑。数年戎马满关河，鲁督提兵夜又过。塞外生俘今几万，云中甲士近如何。曾闻汉将旌旗远，谩说边庭战骑多。咫尺太原接畿辅，莫教戎马渡滹沱。"}