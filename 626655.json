{"id":"626655","title":"王紫诠观察招同袁休庵通政梁药亭太史暨廖陈屈黄诸子宴集城西别业余不及赴观察以公宴诗见示属和赋此答之","dynasty":"明","author":"岑徵","text":"春明假上方，西轩恣偃息。惠风集菩提，钟磬閒巾舄。使君罢循州，蚕丛开棨戟。弭节尉佗城，置酒召嘉客。坐上半簪缨，馀子皆名硕。六博间弹棋，高吟穷晨夕。贱子亦见招，将命屡催逼。闻召欢且疑，次且驻孤策。顾彼未同言，念此云泥隔。况乏季重才，敢厕南皮席。乃承折瑶华，邀我兰苕摘。宋人不自量，腼然发燕石。见彼西施容，憎貌惭逾积。年来倍疏慵，荒芜及笔墨。弹射神宗工，一示虞翻宅。"}