{"id":"815716","title":"临江仙 凤台仙偶","dynasty":"清","author":"钱孟钿","text":"云笈早镌双籍，玉箫远度深宫。钿蝉零乱倚回风。赤霄双跨凤，留梦翠梧中。回首钧天何处，三山万里浮空。佩环声杳暮云封。碧鸡虚作畤，青鸟若为通。一片若耶溪水，春风洗净铅华。苧萝西去那人家。淡烟笼薄雾，新绿衬啼鸦。惆怅苏台麋鹿，凄凉吴苑莺花。浪传曾泛五湖槎。青台明月夜，冷落旧云霞。毳帐凄凉青冢，画图空误朱颜。蛾眉自惜镜中弯。黄金能作赋，玉佩几时还。落日牛羊影下，月明故国家山。雁飞难道玉门关。拨残浑不似，梦断大刀环。长信空中秋草，履綦旧梦初成。当时辞辇动声名。君恩常似水，眉黛怯逢春。别院笙歌按彻，夜凉银汉空横。西风箧笥不胜情。团圞金殿月，迢递玉阶明。宝辂迎来天上，清风暗送香尘。绛纱初试臂痕新。双啼红玉箸，轻剪碧云春。花压六宫梦晓，芳菲谱入针神。嫣然一笑沐君恩。敢矜补衮力，聊备卷衣人。金谷繁华春满，香迷锦障尘浮。珍珠十斛换温柔。舞馀红避影，曲罢月如钩。一树浓花委地，千秋名为君留。季伦原自解风流。蛾眉争绝代，红粉几高楼。劝尔回波旨酒，九重春色争开。楼头但赏夜珠来。衙官驱屈宋，不及内家才。玉尺平衡文苑，毫端光散琼瑰。"}