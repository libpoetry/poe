{"id":"1107423","title":"次韵陈慈明五绝句","dynasty":"宋","author":"史弥宁","text":"几年枉挂右丞图，未办家山瓜芋区。骑马红尘归计晚，逢人嗫嗫话江湖。小春梅玉点烟村，花信从今第一番。缘底吟窗印疏影，梢梢偃月破黄昏。南湖经雨绿瀰漫，偏照诗人两眼寒。一笑鸥边时独速，吟魂飞不到愁端。买得湖阴数顷秋，斩新窗户俯清流。了无俗子溷人意，况有清尊浇客愁。羡子寻诗盟未寒，鼎来健句压还还。不妨小缓丹霄步，雨笠烟蓑伴我闲。"}