{"id":"685369","title":"亭林漫兴","dynasty":"明","author":"贝琼","text":"野王读书处，一曲锁风烟。客记萧梁日，僧谈石晋年。黄金曾布地，沧海复成田。遗构丹青落，回头一惘然。绕屋尽流水，通人无石桥。地偏冬不雪，江阔夜还潮。但喜逢迎简，宁辞跋涉遥。丛篁与古木，风雨更萧萧。每过高僧话，应宽过客情。诗成天藻丽，酒泻雪香清。文度推英俊，元方辱弟兄。何知漂泊际，怀抱一时倾。又出亭林道，楼台尚自疑。无边春草色，不定野灵姿。未就庞公隐，空怀惠远期。飘飘何所适，重拟结茅茨。"}