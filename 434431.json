{"id":"434431","title":"大江东去 赠答杨生彦衡","dynasty":"金末元初","author":"段成己","text":"暮年怀抱，对水光林影，欣然忘食。推手功名非我事，閒处聊为閒客。世故多虞，人生如寄，一榻容安息。鬓丝千丈，谁家机杼堪织。三径松菊犹存，诛茅薙秽，时借邻翁力。酒满芳尊山满眼，此意无今无昔。平地风波，东华尘土，不到幽人席。兴来独往，溪南还有溪北。"}