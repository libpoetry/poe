{"id":"309053","title":"绮罗香·簇蝶裙腰","dynasty":"清代","author":"陈衍","text":"簇蝶裙腰，钿蝉鬓影，前度嬉游春时节。绮陌香泥，昨夜初飘春雪。妆点出、夹岸琼楼，映灯火、繁星明灭。那知他、瓦冷圆月，栏干偎罢被池热。匆匆骊唱又发。谁向青青客舍，垂条攀折。淡粉轻烟，珍重泰娘留别。邀顾曲、檀板梨园，约载花、玉骢金埒。总今日、回首音尘，个侬先愁绝。"}