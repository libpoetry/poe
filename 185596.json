{"id":"185596","title":"寄录事王君玉","dynasty":"宋代","author":"陆文圭","text":"风沙眯行人，日脚黄无光。愁鸱蹲古木，冻雁拾馀粮。荒城难犬寂，古堠荆蒿长。瘦马兀冰涂，龙塞天一方。今晨发申浦，何日抵渔阳。道傍转徙氓，啼器势仓黄。惰游散不归，信美非吾乡。锦衣虽云乐，无褐可怜伤。南泝江悠悠，北视天茫茫。远烦公护视，雨雪上河梁。从事岂独贤，简书讵能忘。嗟尔居者逸，拥氈坐高堂。且置勿复道，击筑馀离觞。"}