{"id":"1207855","title":"顺昌道中","dynasty":"元","author":"范梈","text":"冉冉秋序高，劳劳客程促。如何霜霰交？不见原野肃。颠崖绚夕红，古涧漾寒绿。非惟藤蔓敷，亦复芳气馥。物生固有常，气候殊过续。以兹羸疾身，动往居瘴毒。念彼闽村人，田稀口如粟。耕种上青云，妻孥力凉燠。吁嗟公私弊，群需待其熟。安得廉耻吏？俾之食常足。上以承恩光，下以厚风俗。丹心映皓首，我何自拘束？"}