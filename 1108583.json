{"id":"1108583","title":"又即事四首","dynasty":"宋","author":"刘克庄","text":"塞氛未静铁衣寒，愁绝江南庾子山。谁使石郎捐一道，仅闻柴氏复三关。西当太白馀孤垒，北望神州隔几寰。犹忆楼船建黄钺，夕烽明灭照龙湾。鴳飞安敢并鸾骖，去矣休休顾渭南。稍喜园官来送菜，不愁御史出携柑。铜山贼有钱神援，玉版禅须铁汉参。闻道五原钲鼓急，崆峒山叟昼眠酣。霜髭撚断雪肩寒，帝放还山莫下山。饶取两生留鲁国，笑他四皓出蓝关。弈秋局已翻新势，王会图应复旧寰。老不预人家国事，自撑一叶向深湾。鹰已离韝马释骖，弇州西畔大槐南。酢梅难比奉宸杏，病橘本非供御柑。怕向道旁逢醉尉，底须帐里著髯参。细听檐溜谐宫徵，床下安知斗蚁酣。"}