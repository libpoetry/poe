{"id":"1127415","title":"送朱郎中得谢归淮南二首","dynasty":"宋","author":"强至","text":"一束衣冠四十春，公今收得自由身。朱颜出仕看同辈，白发归荣有几人。何处觅金分素里，只闻行路羡清尘。扁舟急解随河缆，犹恐京埃污葛巾。天香犹在入朝衣，早见都门解绶归。晚岁高风增慷慨，今宵列宿动光辉。谁供白酒开谈笑，自向沧洲洗是非。从此淮禽相看喜，沙边不复背公飞。"}