{"id":"811272","title":"春尽夜，次韵寄答实甫","dynasty":"清","author":"丘逢甲","text":"春灯照夜不成寐，四野荒鸡天未明。处处闻饥复闻乱，年年忧雨更忧晴。读书误我成迂叟，呼酒凭谁迫老兵。六幕沉沉如梦里，晓星残月不胜情。挂席春江未有期，东风潮信误篙师。戴鳌已叹沈三岛，嬉凤安能陋九夷？精卫泪枯填海石，蚩尤魂化竟天旗。荒唐山鬼前知事，鸡卜何人问越祠。"}