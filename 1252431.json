{"id":"1252431","title":"又湖州作四首","dynasty":"元末明初","author":"杨维桢","text":"三月三日雨新晴，相邀春伴冶西城。即倩山妻纱帽办，更烦小将犊车轻。好语啼春秦吉了，仙姿当酒董双成。凭君多唱嬉春曲，老子江南最有情。五十狂夫心尚孩，不容俗物相填?。兴来自控玉蹄马，醉后不辞金当杯。海燕来时芹叶小，野莺啼处菜花开。春衫已备红油盖，不怕城南小雨催。长城小姬如小怜，红丝新上琵琶弦。可人座上三株树，美酒沙头双玉船。小洞桃花落香屑，大堤杨柳扫晴烟。明朝纱帽青藜杖，更访东林十八仙。湖州野客似玄真，水晶宫中乌角巾。得句时过张外史，学书不让管夫人。棋寻东老林中橘，饭煮西施庙下莼。无雨无风二三月，道人将客正嬉春。"}