{"id":"745280","title":"中宿峡","dynasty":"清","author":"吴维彰","text":"江风流轻帆，入峡忽瞬息。二禺突兀来，瞥眼若新觌。羲轮晨无光，天瘦壁面窄。阴崖蓄孤高，势与阳崖敌。草木胎精华，暮冬见春色。苍茫云水间，气候太古积。夙闻二帝子，高栖有遗宅。截竹鸣鸾凰，天吹空遥忆。葛洪与达摩，窅窱仙佛迹。孙恪亦奇缘，归猿何由觅。胜事烟云流，往辄成故昔。予亦片时客，百年几览历。风尘念前途，对景倍珍惜。长羡飞来僧，真机守静默。"}