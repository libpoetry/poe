{"id":"702956","title":"送黎遂球公车北上","dynasty":"明","author":"谢长文","text":"于遄于迈，于脂其车。青丝挈酒，执手路隅。春风荡荡，春水徐徐。送子之行，引领踟蹰。昔我于征，徘徊海傍。极目万里，命子相将。别子逾年，言返故乡。欢笑晤语，登子之堂。踪迹暌离，鸿燕回翔。我去子留，我止子发。双眼未青，江月空白。驾言乘春，花明行客。岭云湖烟，恣君笔墨。吴越山川，看予铭勒。子有明珠，焜耀袖中。光辉自媚，不希遭逢。但自珍惜，神合景从。衒贾售声，实亏厥躬。皇皇京洛，既旅既处。日月光华，晖鬘璿宇。圣人既作，曰尧与禹。子出而仕，为虎勿鼠。"}