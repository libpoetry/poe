{"id":"688640","title":"奉命视部篆岁除日履任奉呈桂翁少傅","dynasty":"明","author":"严嵩","text":"亭玉张筵迥，袍绯拥绶新。丹霄通雨露，华省切星辰。拔擢惭非分，遭逢庆此身。所希阳道泰，明日万方春。南省今重入，春阳动粉闱。气随莺谷转，花傍雪筵飞。斋署更新榜，厅槐过旧围。总多耆俊在，虚薄冒恩辉。少傅知予久，交承分愈亲。圣朝无阙典，何力继芳尘。憩阁棠依席，寻诗鹤近人。极知三礼重，夙夜奉惟寅。弱冠游文苑，载笔逐时英。敢期周典礼，仍备汉公卿。辛苦思身事，恩荣荷圣明。坐怜松雪晚，真有岁寒情。"}