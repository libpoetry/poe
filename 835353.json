{"id":"835353","title":"摸鱼儿 其三 乙巳春选儿偕玉润田赴都，轮船至南通州失火，儿没于火，予适卧病，惊闻噩耗，既伤逝者，亦行自念也","dynasty":"清末民国初","author":"张慎仪","text":"谈浮云、乘槎东去，风来与火相引。百年奇劫今一遇，可是数由前定。怕重省。怪五百、舟人也者般同命。水天暝暝。何处去招魂，魂兮归否，试向巫阳问。支病枕。我已忡忡秋损，那堪更耐哀哽。回思临别丁宁在，总说归期早订。心耿耿。盼不到，锦还盼到骑鲸信。聪明不幸。私忏汝他生，贞贞徯福，补今生遗恨。"}