{"id":"805306","title":"金缕曲 蛟桥月夜","dynasty":"清","author":"吴曹直","text":"横压双溪转。记相传、赤乌年代，斯桥初建。罨画云山佳丽甚，正是六朝阳羡。其下有，流澌清浅。夹岸红楼灯火夜，恰如霜、古月当头现。想曾照，国山县。星霜忽易寒芦卷。认空潭、老蛟潜处，沧桑几变。百怪鱼龙消匿尽，冷落孝候祠殿。只皓魄，依然一片。照彻兴衰同逝水，更照来、虹影澄如练。圆似镜，挂波面。"}