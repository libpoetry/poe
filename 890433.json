{"id":"890433","title":"题李休宁藏斋","dynasty":"宋","author":"吴儆","text":"璧玉世所珍，常以十袭藏。虎豹亦自爱，雾雨泽其章。璧玉瑱玷缺，郊庙登琮璜。虎豹养成文，倏变风飞扬。李侯知爱子，纳于道德场。斸翳开云扃，挹洁抗风窗。万轴架牙签，千篇垂琳琅。灯火秋夜永，炉薰春昼长。黄卷对圣贤，北窗卧羲皇。欲不接耳目，心静发天光。性守蹈宫庭，礼教严范防。城坚无畏敌，楫具川可航。兹焉寄游息，鹏路观翱翔。"}