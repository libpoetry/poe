{"id":"599417","title":"西桥","dynasty":"明","author":"霍与瑕","text":"秋日凉，葛衣裳，招群命侣踏歌行。一路榕阴过野塘，双双白鹭水中央。美人遥隔蒹葭苍，欲往从之江水长。望望西川宛有梁，惠风吹暖未成霜。砥柱镇涛狂，清流渡不妨，既觏君子乐无央。芙蓉被服良，芝兰笑语香，同心合意美具张。携手登歌绿野堂，炙脯烹鲜浥酒浆。鸣琴鼓瑟杂羽商，长篴短箫声皇皇。踏歌歌有节，好乐乐无荒，南山一曲邦家光。邦家光，寿无疆，回首西江归有梁。"}