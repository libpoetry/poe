{"id":"693734","title":"初夏八首","dynasty":"明","author":"陆深","text":"雨打蜗牛篆，水回科斗文。辛夷花正发，咄咄欲书云。竹粉轻过院，秧针短出潮。瘦筇妨草耳，高屐距山腰。行蚁醒槐梦，游蜂静蜜衙。嫣然成一笑，更爱雨中花。散步常依树，高眠且枕流。北窗陶令宅，南国庾公楼。雨意初蒸暑，林声巳变禽。兼句断来往，无日罢登临。竹阁开林樾，兰舟过石塘。岁年占五谷，风物近端阳。雨歇鸠鸣午，风行麦送秋。村村鸡犬里，疑有故时侯。晚潮常带月，夏雨不过田。身世江湖里，人家水木边。"}