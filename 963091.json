{"id":"963091","title":"题临赋轩","dynasty":"宋","author":"朱松","text":"苍山围岑寂，下有一水奔。闭户卧风雨，束蒿翳篱藩。寥哉祇树人，心远忘世喧。此身自蘧庐，长物馀此轩。鸟语幽梦断，香横经帙翻。未成借路行，自要窥潺湲。远师渊明意，不愧灵彻魂。月度了无迹，风行偶成痕。心境两清妙，尺喙何由吞。赋诗安所取，碧云未足论。何当拂朱丝，窈眇弦吾言。"}