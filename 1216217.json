{"id":"1216217","title":"走也衔命而来舣舟永嘉之楚门盖居人戴氏里也一日邀致于所居之村曰竹冈杯酒留连伯仲联侍居周匝佳山水环绕于其间间尝游目登眺一时清远之思崭然眉睫昔谢太傅好游东山未为无谓也顾余何人拟迹宰相不能不愧耳幸以诗人常谈见恕是所望也","dynasty":"元","author":"李士瞻","text":"雁荡山东是竹冈，林泉清赏胜沧浪。人家散处通潮浦，鸡犬成村自雁行。无数小舟湾柳外，映山红树绕溪傍。主人惠我游山屐，谢傅情浓乐未央。"}