{"id":"811575","title":"临江仙三首","dynasty":"清","author":"史承谦","text":"携手上元灯火后，临歧腹转车轮。画楼银蜡带啼痕。杏花红一萼，新月破黄昏。纵使有花兼有月，那堪独对芳尊。怜他此际晚妆人。冰纹衫子薄，憔悴小腰身。雉堞参差残照满，春深掩袖重过。古碑无字野苔和。翠华虚想像，陈迹暗消磨。知有宓妃无限恨，只余一赋情多。梵声曾否出烟萝。鱼山青未了，驻马旧东阿。云阁乍垂珠箔，霜林已绽金丸。从今应不试轻纨。纤罗才覆额，风景又初寒。暗忆年时踪迹，几番离合无端。心香犹在未消残。瞥来闲处见，眠去梦中看。"}