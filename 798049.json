{"id":"798049","title":"念奴娇  次夜韩楼灯火甚盛仍听诸君弦管复填一阕叠前韵","dynasty":"清","author":"陈维崧","text":"红烛如山，请四筵满座，听侬挝鼓。此日天涯谋作达，事更难于缚虎。仆本恨人，公皆健卒，不醉卿何苦。金元院本，月明今夜重作。总是狎客南朝，佳人北里，占断芜城路。好景也知容易散，一别沈鳞羁羽。狂受人憎，醉供人骂，老任雏姬侮。扬州灯火，明朝人定传语。"}