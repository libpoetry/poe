{"id":"721918","title":"寿张观察","dynasty":"明末清初","author":"屈大均","text":"公来南越重，忠孝将门高。奕叶山河固，连枝节钺劳。逢迎过锦里，剪拂及珠毛。公宴多风雅，纵横奋彩毫。玉门飞将种，大烈早丕承。岭表新心膂，河西旧股肱。友于连衮绣，臣节凛渊冰。天上张公子，名扬自少陵。英灵从二华，生甫菊花辰。文武凭师表，功勋作懿亲。日生南海夜，秋似朔方春。宪府高开处，恩威遍越人。下车方数月，未暇事登临。瓴甋陶公力，楸枰谢傅心。衡文高玉尺，化俗善雕琴。祖述风骚得，洋洋正始音。生理严公在，飘零念鬓华。客情依节制，诗说爱纷葩。勿复劳裴冕，全应作浣花。元戎驱小队，时过野人家。殷勤严仆射，情向瀼西分。乳酒怜渔父，山瓶送马军。风流还此日，倡和更如云。献寿无他物，黄华绝世芬。"}