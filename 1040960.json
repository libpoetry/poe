{"id":"1040960","title":"得汝州舍弟新诗","dynasty":"宋","author":"刘敞","text":"鲁人贵韶濩，海鸟眩以忧。岂不盛钟鼓，性违理自愁。忆在田野时，终岁颇优游。食鱼出有车，夏葛冬亦裘。弄翰不自量，著书望孔周。处身笑汲汲，视世良悠悠。误及时君门，过缘名字求。轩冕非已好，簿书反自羞。因欲饰所短，强为妻子谋。精神敝蹇浅，学殖谁劝修。归卧常喟然，岁月屡以流。愧尔从军诗，气完语更遒。岂独古人风，远与王粲俦。实为平生赏，若慰钟仪囚。我年向四十，苍发已满头。箧中无寸书，磨灭悲蜉蝣。念此可以惊，如何复淹留。昔买吴下田，颇闻利锄耰。汝宦何时归，相与寻沧洲。处使有茅屋，出使有渔舟。知命赞易篇，没身记春秋。但令文章显，不愧时俗偷。世事非所了，咄哉无夷犹。"}