{"id":"703736","title":"题金轮峰塔院四首","dynasty":"明","author":"释函是","text":"日悬午塔无中影，峰绕群峦见独尊。恩大莫酬尘刹梦，数间茆屋护柴门。当年曾忆掩关人，今日空怜守塔身。背面烟霞无透路，纸窗寒坐旧时春。第一峰头彻底贫，重来且莫辨疏亲。檐楹星月年年绕，不信尘中坚密身。吾犹昔人非昔人，欲话难酬旷劫春。叶落归根他日事，只今谁与续前因。"}