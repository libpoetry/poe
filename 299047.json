{"id":"299047","title":"如此江山·月当头，夜偕诸姊妹过双湖亭，登渡鹤桥望月，绕堤而归，冰轮碾空，玉壶濯魄","dynasty":"清代","author":"袁绶","text":"百年几度逢今夕，当头月明如镜。曲绕花阴，闲凭阑角，酒面被风吹醒。霜寒鹤警。指楼阁参差，塔灯红映。敲破尘心，一声清磬出峰顶。良宵偏爱漏永，向溪桥伫立，无限幽兴。树色迷蒙，水痕清浅，凉浸一天星影。此时此景。讶玉宇蓬壶，还在人境。便欲乘风，漫愁鸾背冷。"}