{"id":"704777","title":"天顺元年六月初十日上章告老未允十一日又请十三日又请至二十一日蒙允出京师舟中赋七首","dynasty":"明","author":"薛瑄","text":"迁转春官入翰林，两叨清秩受恩深。论思未有回天力，供奉空悬捧日心。六十故知年渐老，寻常唯觉病相侵。乞归自是安衰劣，俯仰清风愧古今。病怀久与世相违，疏乞归田诏许归。辞阙犹沾光禄酒，束装还有尚方衣。两京水陆寻征路，三晋山河想旧扉。金马玉堂回首处，青霄唯见五云飞。老病何堪污玉堂，乞恩优诏许还乡。归鸿绝漠情知远，倦鸟投林意觉忙。但想溪山行处好，不妨园圃到时荒。退休自是升平事，祗道閒中岁月长。经世谁人志尽酬，古今回想兴悠悠。即非有道身能退，自是无才老可休。归骑远寻天井路，轻帆先放潞河舟。家山到处知何日，汾水西风八月秋。早曾拜疏乞归田，羁绊虚名又几年。道德愈难期往哲，事功无复望时贤。宦情似水年来淡，乡思如旌日自悬。老病放还蒙帝力，不知何以答皇天。鱼在洪渊鸟茂林，从来谁识古人心。五湖高兴应难及，三径清风不可寻。希复卿云光舜日，几调元气作商霖。独惭愚老归休晚，犹抚遗编慨古今。窃第归登潞水船，罢休从此又言旋。西涂东抺三千字，北去南来四十年。欣戚情怀浑索寞，升沉声誉总悠然。彤闱紫阁如天上，依旧清汾数顷田。"}