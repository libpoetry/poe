{"id":"1089345","title":"次转庵圣花韵","dynasty":"宋","author":"许及之","text":"转庵诗三昧，仍嗜书八法。写出金弹句，可玩不可狎。近观圣花作，险若君独压。壮如钱塘潮，清若苕溪霅。僚丸同妙手，痀蜩真脱甲。庖刀方奏砉，郢风复运霎。文章特小技，圣处奚假插。得趣堪献佛，高吟岸乌帢。达者越拘挛，迷者泥检柙。岂知造化机，目击不容眨。衮衮万马奔，翼翼两攻夹。灵根有变通，时雨自浃洽。意轻秦赵璧，价重蒲葵箑。记舟何用痕，印钱偶因掐。于道得达尊，问鼎不问郏。"}