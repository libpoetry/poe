{"id":"1108757","title":"和竹溪三诗 戊辰二月六日","dynasty":"宋","author":"刘克庄","text":"炮车云怒激狂澜，只作禅家露电观。抽得元身闲处著，免他冷眼静中看。买山深悔于城近，逃席何须待酒阑。昔美少年今皓白，懒从日者问支干。纷纷儒墨互攻排，此事吾尝体认来。一向嵩山面空壁，一于骊岫拨残灰。贤如颜闵今亡矣，古有彭聃安在哉。岁晚雪中逢族子，退之至此未忘骸。晚慕玄真与季真，床头金尽不忧贫。六如偈简常持念，四勿箴佳最切身。古有德衰年亦暮，今谁齿宿意犹新。手遮西日过门客，来拜庞公者几人。"}