{"id":"512571","title":"留题苏文辉隐居","dynasty":"明","author":"沈周","text":"迢迢觅虚浦，依依指青林。拉柁沿洄流，逾梁路转深。遥盼人家处，杂户班溪浔。地僻罕人事，儿童窥客临。何须诘君居，漫缘清诵寻。深檐映疏竹，垂帘昼阴阴。敛书出肃我，为喜卒莫任。神通维云久，觌面乃始今。癯然何巉岩，长裾配宽襟。愔愔寡言辞，志静知虑沉。父子自家学，禽鱼同隐心。鸡黍既云具，荐醪复鸣琴。欲别不忍即，止宿抱裯衾。"}