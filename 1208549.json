{"id":"1208549","title":"卫御史（故西台御史平阳卫弼字良佐延祐初以列郡守忤贵近意由是有旨罢西台良佐遂归亡何薨后数年识其子靖卿靖卿席世赏得官亦气节凛凛有父风云）","dynasty":"元","author":"宋褧","text":"御史昔乘青骢马，霜气横秋乌府门。太白终南让高峻，泾流渭水分清浑。神随丹旐归全晋，名入青编纪大元。欲识当时真铁面，只今犹有凤皇存。"}