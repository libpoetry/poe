{"id":"687997","title":"赋得玉兰秋放送关若垂孝廉北上","dynasty":"明","author":"成鹫","text":"槐花黄遍桂花香，琪树琼葩出众芳。莫倚西风惜迟暮，秋光应不异春光。时至何须羯鼓催，玉堂先见一花开。洛阳城里春如锦，昨日看花人又来。含香簪笔入枫宸，二月莺啼上苑春。好去济川作舟楫，不妨原是此花身。我在山中亦种花，和云埽雪护兰芽。琼林千树生春色，南橘无媒祇自誇。"}