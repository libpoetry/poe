{"id":"216032","title":"兰陵王·晚烟直","dynasty":"宋代","author":"方千里","text":"晚烟直。池沼波痕皱碧。年芳为、花态柳情，采粉揉蓝酿春色。繁华记上国。曾识。倾城幼客。风流是、联句送钩，笺绿绡红递书尺。行云去无迹。念暖响歌台，香雾瑶席。当时谁信盟言食。知一岁离聚，几多间阻，人生如梦寄堠驿。况分散南北。悲恻。万愁积。奈鸾凤欢疏，鱼雁音寂。天涯何处相思极。但目断芳草，恨随塞笛。那堪庭院，更听得，夜雨滴。"}