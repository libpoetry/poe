{"id":"768745","title":"摸鱼儿 梅花","dynasty":"清","author":"赵庆熹","text":"易销魂，一枝凉笛，凭谁石榻三弄。东风约住轻寒信，深怕夜来吹猛。花似梦，却寸寸横枝，万朵梨云冻。碧天无缝。算如水清阴，除他修竹，只有月明共。江南好，好在鹤房仙陇，孤山山上曾种。翠禽小集香深处，不羡钗头幺风。帘影动。看雪片飞来，恰补苍苔空。不归谁送。记酒醒今宵，玉人何处，蝴蝶满衫重。"}