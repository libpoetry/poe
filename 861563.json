{"id":"861563","title":"白头吟","dynasty":"宋","author":"王炎","text":"青丝织作双鸳鸯，紫丝绣成双凤凰。在家不敢窥屏著，心愿出门逐夫婿。琴中解道人心事，不辞半夜将身去。君亲涤器妾当垆，岂料赋成天上知。临邛旧事不记省，千金多买青蛾眉。嫁时衣裳今尚在，妾貌未衰君意改。当时去家恨太迟，今日思家翻自悔。玉环既断不复连，青铜既破不复圆。古来佳人多薄命，不见鸾胶能续弦。但愿新人同燕婉，桃花长春月长满。"}