{"id":"1124983","title":"秋日杂兴","dynasty":"宋","author":"敖陶孙","text":"凉飔动空谷，振我庭树枝。鲜荣忽颦蹙，颜色惨不怡。节序一如此，明当戒裘衣。寒虫劝机杼，敦迫不贷时。汝意固可尚，我机坐无丝。昼气差小祥，夜气益以清。林端动华彩，初月当我楹。涧光若翻鹤，草露如栖萤。揽衣一徙倚，肝鬲涵空明。一室噤众籁，寂寥无人声。落叶忽堕瓦，忧心还独惊。客从湘中来，问我手中松。当时一寸根，翥霄作鸾龙。子可爇我鼎，肪可泽我容。松今已如此，而况种树翁。寄声十八丈，法当理归筇。阵云起西北，中原暗黄尘。岂无匡时算，无路不得陈。书生亦过计，夜夜占天文。匣剑似识时，中宵哑然鸣。我亦发悲歌，沾衣涕从横。昨日尚絺绤，今日便衾帟。在公不关白，故故出不测。乡来三丈热，变灭在倏忽。蓬根爽然醒，凉意满巾帻。团扇岂办此，羞涩谢陋质。不必待秋来，理宜长弃掷。"}