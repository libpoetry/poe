{"id":"863195","title":"谢人寄茶","dynasty":"宋","author":"王洋","text":"建溪圭璧能圆方，万钱一啜难轻偿。奔腾千里羞贡篚，天应不数金钱纲。侯家钱如大国楚，陵肉渑浆推大户。早知烦滞厌膏粱，贵此新香两三数。一朝百室困干戈，在十于今或去五。老工既死无典刑，髣髴儿孙追故步。谁令远寄山泽仙，来洗沈疴太华巅。攻顽治癣恨无术，且共山头玉井莲。殷勤更语抱琴客，不用君归人未眠。"}