{"id":"1034911","title":"中秋有赋","dynasty":"宋","author":"魏了翁","text":"望舒与日元非敌，震受阳光巽成魄。六十四象不言月，三百五篇讥月出。古道贵阳不贵阴，宾礼卜昼不卜夕。世间赏玩起何年，误却千年醉狂客。不知客有肺肠无，更把荒诬作真实。我因时序尝作诗，洗尽兔窟蟾宫迷。今年新作东楼成，胡为尚此穷攀跻。人心和平民气乐，日月昭明天宇豁。须知此事与政通，不是词人閒赏月。"}