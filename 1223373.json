{"id":"1223373","title":"和袁伯长冬至燕集韵","dynasty":"元","author":"贡奎","text":"黄钟起葭琯，王树华宝宴。清交寡常流，铿辞表时彦。盈盈劝浮蛆，袅袅簪綵燕。雅服称仪新，嘉蔬列乡荐。香销神用舒，棋覆心罢战。培花候奇识，煮茗遂清咽。虚幌云度英，空檐冰落线。永言悦书玩，亦岂慕盘馔。尘踪合浮萍，芳岁惜流箭。念此远道逢，□人久怀羡。"}