{"id":"829583","title":"韬楼属题济南十二图 华峰挹爽","dynasty":"清末近现代初","author":"郑孝胥","text":"一枝碧芙蕖，似向明湖插。志业能累人，如意空拄颊。鹊山古洞天，寒食幻烟雨。踏雪有奇情，试为吴儿语。济南有此湖，便欲江南压。潇洒元裕之，波间看玉塔。伏流忽涌出，如观茶鼎煎。安得好事人，更寻金线泉。避热向何处，清风满铁祠。怀人不可见，菡萏在清池。云归山苍然，云起化为佛。云幻佛亦幻，真相定何物？龙潭龙已去，惟见石嶕峣。为龙长写照，夭矫欲冲霄。人事堪胜天，有术在因地。立国莫如农，为君言水利。万树饱经霜，千峰留夕阳。摩挲看山眼，莫负好秋光。石刻烧已残，楼观亦何有。盘谷觅题名，苔花翳谁某。真人乃非人，大患在有身。身灭神亦灭，其人安能神？独往将安归，钓名终不实。何如潜亭人，意中轻得失。"}