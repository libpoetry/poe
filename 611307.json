{"id":"611307","title":"春江花月夜","dynasty":"明","author":"邓云霄","text":"春风两岸发繁花，春月乘风渡浦沙。皎皎波心摇白练，盈盈岸侧映红霞。水月空明浑不定，一枝窈窕元端正。月色偏能泛水纹，水纹不解流花影。素娥倚桂妒花香，鲛室持绡待月光。但道弄珠来洛女，谁知飞片误刘郎。刘郎洛女临妆匣，镜里胭脂翠羽压。玉兔翻骑赤鲤游，琼枝倒被银蟾插。客来停棹大江湄，春信归来已后期。却忆深闺花月貌，倩将流水寄相思。"}