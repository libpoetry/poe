{"id":"1108540","title":"甲辰书事二首","dynasty":"宋","author":"刘克庄","text":"捷书犹湿谤书随，太息斯人得祸奇。文举旧曾称一鹗，退之亦自喜孤罴。彼谗罔极身罗织，吾意怜才力发丝。老去眼中神骏少，诸君莫怪道林师。往昔曼卿曾夺敕，后来同甫竟成名。草茅匹士谋身拙，槐棘诸公议法平。囚服若为探禹穴，明时定不血秦坑。何当拜舞鸡竿了，沽酒刲羊与压惊。"}