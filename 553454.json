{"id":"553454","title":"濑水美仲琰也史仲琰能绍先志故美之","dynasty":"明","author":"王绂","text":"瞻彼濑水，其流汤汤。有美君子，筑室于傍。厥心孔臧，受天之祥。瞻彼濑水，汤汤其流。有美君子，筑堂于丘。厥德允修，受天之休。有泽可渔，有丘可锄。我堂我居，先人之庐。我乐我志，先人之书。惟尔先哲，积善有基。一于为善，而无自欺。爰及后昆，及庆之馀。后昆振振，德钟于门。继尔先志，此心常存。勖哉敬哉，薄俗斯敦。"}