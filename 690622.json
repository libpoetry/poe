{"id":"690622","title":"种竹","dynasty":"明","author":"张萱","text":"碧玉周遭已万竿，补篱编槿护檀栾。直须移却门前影，留得前山入坐看。疏中移密密移疏，欲取清光一抹过。好语旱龙鞭蚤着，春雷已奋莫蹉跎。东墙移竹种西墙，珍重琅玕挂夕阳。种罢喜逢花底雨，春风应自长新篁。擘得春苞宛似觓，旧泥新水酌稀稠。倘饶千亩年年绿，何必人呼万户侯。"}