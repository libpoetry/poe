{"id":"695252","title":"庄定山先生闻受平湖典教叠韵赠六律依韵奉答","dynasty":"明","author":"林光","text":"冥鸿天际有遗音，指畔宁须弄我琴。流水自存深浅意，白云应识去来心。五湖春在身堪老，一棹风多力不任。细读医方延道侣，门前芳草履痕深。空中不省是何音，人在烟波指在琴。月白风清能几夜，云闲水止若为心。双凫落处兴非浅，只手拈时醉莫任。浦子城边遗一老，万花丛里坐春深。啼鸟屋角忽传音，懒向西风拂素琴。棋局未谙浮世里，马图空认圣人心。一锄旷野还堪把，两脚青山病未任。颠倒一场春梦醒，出门长笑大江深。武夷曾听棹歌音，闽越归来壁挂琴。丹汞可无留世诀，白云长有傍山心。平湖风月分诸子，南海烟波钓一任。何处折腰还五斗，渊明诗句酒中深。从来至乐是无音，会意深时岂在琴。律管候知残腊气，梅花描出老天心。何愁病骨医无药，祇恐春杯醉不任。痴坐白头何所有，满庭芳草雨中深。谁道东南有赏音，不闻三载定山琴。梅花总落题诗手，春雨偏知种树心。何处高僧来惠远，他时好语话周任。指头江浦平湖路，却恨瓜州一水深。"}