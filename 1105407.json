{"id":"1105407","title":"又和晦翁棹歌","dynasty":"宋","author":"方岳","text":"烧药炉存草亦灵，煮茶灶冷水犹清。老仙一去无消息，只有飞泉落佩声。桃花认得捕鱼船，醉著归来月满川。山鬼已磨苍玉碧，要留名字与风烟。家在清溪第几峰，谁搴薜荔采芙蓉。渔歌未断忽归去，翠壁一重云一重。群仙曾此醉?船，插向苍厓不记年。蕙帐夜寒闻鹤语，人民城郭自堪怜。宿雨留云被半岩，晴光飘散雪毵毵。沾衣不识骨轻重，下有老龙无底潭。竹绕寒栖藓径深，茎茎手种玉成林。翠屏向晚无人对，犹识先生一寸心。又撑小艇过前湾，竹外庵居昼掩关。桃李无言开未了，春风元自不曾閒。云气藏山雪捲滩，地灵不与俗人看。一篙略借秋崖便，九曲欲穷山雨寒。莫说水穷山势开，匆匆急棹酒船回。溪山欲尽兴无尽，撑入白云深处来。乘兴而来亦偶然，谁将阴壑作晴川。笋舆更问星村路，去看溪南一线天。"}