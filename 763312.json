{"id":"763312","title":"念奴娇 其五 四十九自寿次澹心","dynasty":"清","author":"吴绮","text":"次公狂甚，只终朝独坐，爱山台上。鱼鸟江湖聊自得，怕学市儿官样。衙散载花，公馀放鹤，忘却称州将。开楼一啸，此身如在图障。遥想张赵当年，埋轮破柱，意气真何壮。欲效前人犹未可，空忆牛衣相向。塞马功名，海鸥时世，宁必分欣怅。月明高兴，笑予何遽非亮。"}