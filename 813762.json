{"id":"813762","title":"失题","dynasty":"清","author":"汪藻","text":"我生痛不辰，尘网苦相缚。壮岁赋归田，未占林泉福。夜警蚩尤旗，昼闻山崩谷。寇氛日又逼，东南尽茶毒。避乡非惜命，污秽不忍触。此身长逝矣，无玷喻白玉。夜梦在天灵，谓予挈汝去。去去还太清，勿复萦愁绪。半百非云夭，霜鬓况如许。我慕鲁仲连，蹈死东海处。一死足报国，情魔扰何苦。尔生各有命，我自得我所。"}