{"id":"1107102","title":"南歌子 四首","dynasty":"宋","author":"邓肃","text":"竹影窥灯暗，泉声语夜长。小窗无梦到高唐。独引三杯长啸、步修廊。月午衣衫冷，莲开风露香。阑干西角下银潢。我欲乘槎天上、泛寒光。皓月明腮雪，冷风乱鬓云。高楼帘幕夜生春。半醉倚人秋水、欲斜倾。晓雨双溪涨，归舟一叶轻。杳无青翼寄殷勤。目断烟波渔火、又黄昏。云绕风前鬓，春开槛里妆。凤屏清昼蔼龙香。浅画娥眉新样、远山长。比翼曾同梦，双鱼隔异乡。玉楼依旧暗垂杨。楼下落花流水、自斜阳。驿畔争挦草，车前自喂牛。凤城一别几经秋。身在天涯海角、忍回头。旅梦惊残月，劳生寄小舟。都人应也望宸游。早晚葱葱佳气、满皇州。"}