{"id":"1222118","title":"游灵岩寺","dynasty":"元","author":"郝经","text":"岱宗西北驰，倒卷碧玉环。岳灵秘雄丽，势欲藏三山。初从谷口入，两崦争孱颜。渐疑下地底，细路深屈盘。仰视觉天窄，石井攒峰峦。陆海沙劫开，突兀仁王坛。桐鲸吼西风，栋宇横高寒。石龙喷清泉，洒落几案间。修竹扫山色，瑩绿穿云根。丹凤饥不来，寂寞青琅玕。上方在天上，下视无尘寰。空霏锁霜树，翠锦蒙朱殷。西日回清辉，轻金满烟鬟。何时脱世网，挂席高盘桓。静境求初心，滞虑驱万端。向晚苍烟合，更欲穷跻攀。路断不得前，矫首重一看。"}