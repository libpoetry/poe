{"id":"1173631","title":"写怀二首 其二","dynasty":"唐","author":"杜甫","text":"夜深坐南轩，明月照我膝。惊风翻河汉，梁栋已出日。群生各一宿，飞动自俦匹。吾亦驱其儿，营营为私实。天寒行旅稀，岁暮日月疾。荣名忽中人，世乱如虮虱。古者三皇前，满腹志愿毕。胡为有结绳，陷此胶与漆。祸首燧人氏，厉阶董狐笔。君看灯烛张，转使飞蛾密。放神八极外，俯仰俱萧瑟。终契如往还，得匪合仙术。"}