{"id":"1144297","title":"旅寓岑寂中园丁送花四品因赋五绝","dynasty":"宋末元初","author":"杨公远","text":"倚遍阑干日欲斜，春光撩动客思家。园丁颇识人岑寂，特地携来四品花。玉蕊花开触处芳，瓷瓶安顿细平章。怕渠不肯梅花弟，能趁春风七里香。百叶夭桃簇绛绡，向人含笑态妖娆。开元天子曾抬举，簪向妃冠恨便消。西蜀名花别样芳，玉环睡起试新妆。化工还有无情处，祇与胭脂不与香。粉绡细剪缀枝条，无奈盈盈笑靥娇。最是短篱遥认处，浑如腊雪未全消。"}