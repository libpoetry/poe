{"id":"701524","title":"咏耳目齿三首次顾东桥韵","dynasty":"明","author":"黄佐","text":"何事生毫忽在兹，逢人多笑却成痴。歌传白雪辞师旷，听入高山让子期。日暖不闻莺睍睆，风鸣惟觉叶低垂。而今我幸聪犹在，国事边声总要知。长留双睫待韶华，学易行年已渐加。窗里自分淮海岫，雾中谁看蒋陵花。图传九局寻犹见，树带千崖望却遮。更把五弦挥一曲，飞鸿南去是天涯。相看黄发齿犹儿，化石神丹信有之。何处瓠犀徒自美，相依车辅预防危。东方编贝惟求粟，孙楚临流只自颐。若遇侯鲭同大嚼，年来休讶我迟迟。"}