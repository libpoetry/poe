{"id":"684587","title":"质庵","dynasty":"明","author":"王佐（汝学","text":"羲农世已远，浇风散太朴。伊谁返淳淳，举世看落落。洪都养素翁，白首在林壑。敛华就质实，古人不落莫。譬如天然玉，所贵在其璞。圭璋与珊瑚，则已厌锥凿。譬如生成木，老朽亦不恶。牺樽而青黄，其性则已斲。我读质庵卷，梦想在寥廓。坐见太素心，雕虫可无作。质庵乃小隐，栖迟厌世烦。旦旦铲华采，而欲寻根源。举世尚文辞，质庵讷不言。举世尚华饰，质庵行是敦。一质而已矣，多文奚足云。吾请为质庵，近前一致词。文质贵彬彬，昔闻之先师。不见子桑户，谓孔文无质。欲说而质之，贻笑至今日。不见孔仲尼，讥户质无文。欲说而文之，户坚如不闻。我学仲尼者，质庵无我弃。他日见质庵，当以文相济。"}