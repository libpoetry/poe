{"id":"454982","title":"贺新凉 负笈吉大","dynasty":"当代","author":"张海鸥","text":"北国秋无限。正西风，云涵落照，故园天远。览尽白杨枝千索，芳草萋萋魂断。细认取，天边孤雁。不道晚凉生怀袖，却难寻，别浦蝉声怨。游子意，为谁倦。文辞未遂浮生半。不堪言，千秋儒子，眼前书卷。南北诸君同此际，徒向寒窗兴叹。但俯首，男儿肝胆。幸有冰心兼骏骨，醉扶疏，笑抚冯谖剑。问世路，几千万。"}