{"id":"496075","title":"大江东去 其十一 庚子初度，陆俨翁作金焦图，和东坡此词，遣其子楫瞿、婿学召来为予寿，予喜对二子即席赋答","dynasty":"明","author":"夏言","text":"一撮峰儿，障长江、真是天生神物。海国江门涛阵涌，玉迭雄开两壁。孤柱乾坤，双擎日月，万古头如雪。地灵江左，从来几个人杰。玉堂天上仙翁，画里新词，彩笔云烟发。品隙人才高与下，勘破世间兴灭。二十年前，门生座主，不觉俱华发。丹心炳炳，敢负中兴岁月。"}