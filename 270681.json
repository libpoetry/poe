{"id":"270681","title":"苏门征君孙钟元先生","dynasty":"清代","author":"宋荦","text":"吾道有攸属，征君儒者宗。椒山共里闬，少多烈士风。孝廉举弱冠，怀抱凌苍穹。倾身救杨左，高义等华嵩。更入贤相幕，谈笑筹兵戎。晚值沧桑变，俯首简册中。苏门山水窟，诛茅寄遐踪。生徒环讲席，一代开群蒙。百泉阐妙旨，濂洛渊源同。岂学鸾凤啸，聊以卧云峰。屡征不一起，鲁斋有愧容。伊余景行切，千里思扶筇。虽托弟子列，恨未接犹龙。云霄拜短札，薄劣荷陶熔。迄今二十载，太行仰巃嵷。朱弦失遗调，叹息抚焦桐。作诗明向往，滔滔水流东。"}