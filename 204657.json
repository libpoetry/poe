{"id":"204657","title":"骤雨宿香步","dynasty":"宋代","author":"黄彦平","text":"阿香被召雷挟辀，飞廉受职云随宇。冥官鬼伯俱奔走，东风作恶神灵雨。山长已自疲荦确，泥深况复愁沮洳。夜投古寺亟燎衣，灯烛荧煌汤湢具。移床避漏皆相似，欲往华胥仍龃龉。曲肱齁齁初未遑，蓐食还须戒徒御。长年行役虽劳事，胜日登蝌或相补。会到诸峰最上头，俯看万壑争流处。"}