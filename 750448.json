{"id":"750448","title":"咏古三首和陶·荆轲","dynasty":"清","author":"蒋敦复","text":"车驱不复顾，入此虎狼嬴。衣冠白如雪，千里送荆卿。酒杯浇热血，努力在兹行。头颅为公掷，仰天笑绝缨。平生重意气，不尔胡豪英。击筑动天地，志已无秦声。田先生既死，樊将军何在。肝胆舞阳裂，魂魄祖龙惊。剑术虽未讲，烈士固徇名。美人惜菹醢，骏马空前庭。时危任刺客，才岂当千城。咸阳楚人火，西风汉家营。天意固有在，人事奚由成。故交屠狗辈，痛饮难为情。"}