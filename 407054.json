{"id":"407054","title":"蝴蝶曲","dynasty":"近现代","author":"张鳦生","text":"关外烽烟起大荒，甲兵弃掷走仓皇。辞家壮士同挥泪，涉海夷师肆猖狂。樽俎折冲何忍辱，羽书星夜空催促。悲笳匝耳正生愁，漫听霓裳歌一曲。庙堂无策失城池，忍教谣诼责蛾眉。万方悲愤争欲问，倾人城是谁家儿。家本南海彩云里，杏圆小脸犹花蕊。双眉如黛不须描，两颊梨涡忒倩美。身随黄竹女儿箱，心冀碧梧栖凤凰。雀屏初开争望选，多少王孙为彷徨。影坛一瞥动遐迩，翩翩蝴蝶最风靡。红莲寺上看红姑，飘动云裳叹观止。飘到故都万花愁，羡煞赫赫将门子。将门之子是子都，父业初承拥虎兕。秉钺握符镇重疆，三千里路驰龙骧。一朝勋望腾燕市，若个东家不窥墙。英雄美人世有几，相逢一笑婆娑起。玉楼天半夜未央，胡骑已临东北鄙。谁说一宵陷沈阳，屏前歌舞未终场。将军本是悲歌士，肯把江山换红妆。松花江树怨流水，不见归云浮故垒。百二关河去茫茫，又聆歇浦扬清徵。歇浦信是繁华场，高楼连苑郁金堂。就中谁最舞长袖，惟数海滨檀家郎。檀家郎君何所似，猫竹长头差可拟。不曾盈车掷果来，朱提能博佳人喜。嫁得瞿塘当王昌，阿堵堆中成鸳鸯。管他旧侣讥和妒，珠翠满头百宝光。恨煞东南鼙鼓急，千帆尽向锦江集。双飞燕燕临陪都，何似当年动京邑。盖世太保气薰天，别馆群芳正斗妍。忽惊蝶影迷花径，晓梦惺忪欲流连。君乘车，我戴笠，今日相逢下车揖。下车便入酆都门，永夜鲛人独暗泣。祇为权门似深渊，吞声委曲求两全。小怜宛转娇啼夜，已报檀郎任专员。贸迁有符忘羞慝，黄金滚滚来不息。可怜永巷闭群姝，恩绝宠移但凄恻。神仙洞里眷神仙，春花秋月乐无边。忽闻岛国降幡出，比翼又向春申旋。正望从头谐花烛，突传太保登鬼录。纵然风雨来无情，且喜旧欢得重续。再作商妇尚芳年，移居香岛复翩跹。伤心偏踏风月地，愁云簇簇落花天。吁嗟乎！自古名花坠溷坠茵难自卜，不如倦鸟知归宿。君不闻祭酒《圆圆曲》，一斛明珠愁万斛。又不闻司马《琵琶行》，弦弦掩抑思声声。安得护花来使者，不许人间见落英。"}