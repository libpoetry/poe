{"id":"782639","title":"云峰歌","dynasty":"清","author":"戴亨","text":"自古夏云多奇峰，奇峰乃在山之中。披襟临风向山坐，山峰云峰争插空。初如群仙戏山麓，山中有石若琼玉。初平叱之欲成羊，崭然石上生头角。鬼物狰狞杂遝来，飙轮火炬空中排。紫焰光，腾赤蛇，仙灵奄忽遭焚摧。目眩心摇骇奇绝，淅淅凉飙起天末。怪形诡状须臾间，纷纷落落归澌灭。我因述作云峰歌，云峰变幻亦何多。眼前荣悴速如此，古来万事复如何。"}