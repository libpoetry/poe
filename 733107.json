{"id":"733107","title":"双燕歌","dynasty":"清","author":"宋琬","text":"双燕复双燕，去岁春明江上见。今年知我在网罗，飞飞万里来相唁。忽似天涯绝域中，跫然骤得逢亲串。支颐强起暂为欢，抚事哀歌泪如霰。吁嗟我生太荼苦，羽毛摧剥饥肤贱。鸿雁高翔那肯顾，鹡鸰梦断空凝盼。东风夜夜吹归心，故园桃李开应遍。燕兮少留听我语，狱吏虽苛不嗔汝。长安挟弹多少年，汝今衔泥向何处。楚馆吴宫久寂寥，野花烂漫萦遗础。翡翠楼头许暂栖，恐妨思妇梦金闺。荡子从军去不返，年年芳草春萋萋。碧纱窗外霏霏雨，恨杀南飞乌夜啼。"}