{"id":"138232","title":"忠侍者自隐静来既归觅诗因述其意以赠之自可","dynasty":"宋代","author":"吴芾","text":"上人手持隐静书，示我刊成送行句。飘忽如云不可留，又归隐静山中去。自谓为僧亦有缘，获事老师非易遇。第念学道须遍参，要证此心归宿处。退量天分不如人，亦复性资非颍悟。那能终日坐蒲团，只看水上浮杯渡。挑囊亦欲走诸方，趁此年龄犹未暮。他时参竟却归来，伴我老师岩上住。上人此意似可嘉，止是出家儿调度。老师若也可其言，不应忘却来时路。"}