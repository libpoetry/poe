{"id":"691863","title":"襄阳歌四首","dynasty":"明","author":"李梦阳","text":"烈风夜行岘山道，天阴城空鬼鸣啸。蒹葭委折波涛白，通济桥头老鸧叫。人言黄昏虎抟牛，牛虎两伤归各忧。万事岂尔能前谋，不如置之宽且休。君不见百足之虫光如虹，雷火烧死枯树中。岘石巉嵾孤根深，下盘厚土云气阴。中有千万窍突如，风来遇之如笙琴。昨当醉狂推撼此，天地忽然为之动，山鸣鬼哭百兽吟。我时便欲驱使六丁移之去，家遥屋卑无顿处。于乎一石且无顿处，徘徊归来日沉树。襄阳山势何所似，东如翥凤西虎蹲。墓堆累累不空地，于中岂少英雄魂。大堤先前花艳时，朱楼细柳黄金羁。但看旧园歌舞处，掘发金钗知是谁。君今有酒不饮，恨不驷马轩车驰。纵及金张许史将焉为，身后埋没蒿草畴见知。昨来三日雨不住，逢人面色如地皮。老龙之堤岂易打，襄阳难是养鱼池。南倒江势虽汹涌，我堤如山撼不动。但虑祸患起细微，丁宁疆吏防蝼孔。我闻斯地连年垂雨旸，二麦麦死秋禾伤。众心詾詾久未定，小儿何得跳商羊。天公好生民寿康。"}