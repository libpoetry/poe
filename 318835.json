{"id":"318835","title":"八声甘州·忽忆历下是稼轩故里","dynasty":"现代","author":"顾随","text":"数今来古往几词人，应推稼轩翁。望长安却被，青山遮住，抱恨无穷。不道好山好水，胡马又嘶风。地下英灵在，旧恨还重。不恨古人不见，恨江南才尽，冀北群空。看江河滚滚，日夜水流东。便新亭、都无涕泪，剩望空、极目送归鸿。神州事，须英雄作，谁是英雄。"}