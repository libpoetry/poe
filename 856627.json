{"id":"856627","title":"满庭芳 其四 立春日呈刘春卿","dynasty":"宋","author":"王之道","text":"天驷呈祥，土牛颁政，欢呼万井春来。雕轮丹毂，杂沓展轻雷。风动珠帘不卷，香散处、半露梅腮。东郊好，波澜浸绿，萌蘖上条枚。徘徊。应共怪，十年豹隐，一旦鸾台。问康时术业，混俗情怀。过雪湖山清丽，笙歌沸、舞袖萦回。兵厨富，酒肠似海，莫惜醉金杯。"}