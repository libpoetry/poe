{"id":"1127855","title":"代人上平江徐侍郎五首","dynasty":"宋","author":"曾协","text":"秋到人间敛曲尘，于门初见矞星辰。须知宇内风云合，况是天边雨露新。盛德可容窥底蕴，殊功端自见经纶。不应久袖安邦手，运指从教转大钧。汉朝法从让严徐，却数群公总不如。千载流芳传竹简，一言偃革见囊书。由来东海传高阁，复见甘泉载后车。富贵功名两相似，昆丘元自产璠玙。双旌来自日华边，帝遣衔恩下九天。膏泽已周家十万，道途不叹驿三千。封疆旧占江湖阔，驩颂新从里巷传。可是圣朝私此地，教将和气作丰年。巍峨冠冕耸精神，好傍轩墀对紫宸。一德拟推黄帝筴，纪年还数绛人旬。悬知紫诏驰三节，肯使朱轓驻两轮。闻说邦人称寿处，香云低覆玉嶙峋。哦诗献寿信知难，门馆材多不可攀。敢曳长裾居客右，祇容滥吹列行间。为陵便恐轻深谷，若砺还应誓泰山。千载通明宫殿里，常看冠佩压清班。"}