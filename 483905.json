{"id":"483905","title":"送吴允坚掌仪入闽省亲","dynasty":"明","author":"朱同","text":"海鸟拂羽翮，翩然独南翔。楚人不识凤，焉能知商羊。我本黄山人，仗剑游钱塘。见君恨已晚，盘桓与苏杭。忽动定省念，告言驾海航。我亲亦念我，白发垂高堂。未遂终养心，中宵不能忘。岂无负郭田，与君濯沧浪。男儿百年间，事业不可量。努力在少年，莫令鬓毛霜。我有清樽酒，为君举一觞。酒酣发长歌，中心怆以伤。莫辞今夕欢，可以诉衷肠。明朝片帆去，云海苍茫茫。"}