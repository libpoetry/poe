{"id":"781529","title":"髯绝篇。听司空耿伯良叙述，诗以纪之","dynasty":"清","author":"钱澄之","text":"髯昔东奔婺，本恃同官情。婺州方举义，朱公建戎旌。要髯共整旅，遂抗同官衡。同官为隐忍，义军为不平。护之还江上，因入方帅营。马相久在幕，后至权稍轻。计邀方帅欢，二竖还相争。郁郁怀异志，遣谍潜归诚。是时越守固，降表达燕京。阴以国情输，还令虏增兵。六月虏渡江，长跪江头迎。贝勒久始信，涿州书乃呈。叩头感且泣，誓死报圣清。招降方与马，踊跃随长征。自请五十骑，先克金华城。跃马到城下，长啸颩胡缨。昔闻朱公计，城西角易倾。此来直攻瑕，炮火蹋天轰。须臾城西陷，戮及怀中婴！耿君亦被系，望髯气正英。贝勒酬髯官，悬称内院荣。次第度闽峤，所过无草茎。群酋罕肉食，髯至必大烹。相顾笑且骇，每夜盘飧盈。作歌劝酋酒，群酋饮必酲。争言梨园伎，南来耳髯名。髯起顿足唱，髣髴昔家伶。有酋求学诗，唱和到五更。晨起历诸帐，每谈必纵横。一朝面目肿，群酋人人惊。托耿往语髯，且缓闽中程。髯老而过劳，即防疾病撄。髯闻大忧疑，疑有阻其行。『酬官谅不欺，此意胡然萌？我年甫六十，有如铁铮铮。实无秋毫疾，愿君为我明』！耿君还复命，群酋指胸盟。急邀并马走，仙霞岭峥嵘。群酋皆按辔，惟髯弃马行。健步奔犊捷，矍铄聊自鸣。上岭复下岭，顾笑群儿狞。急踞磐石坐，呼之目已瞪。马棰掣其辫，气绝不复生！群酋齐下马，环哭为失声。亟命索火炬，荼毗藏诸罂。家僮搏显泣，请还附先茔。方、马随入关，尸首委长鲸。惟髯有遭遇，所志惜不成！耿君新返正，列为行在卿。始末亲所见，记以待史评。"}