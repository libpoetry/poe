{"id":"323851","title":"念奴娇·小妆朱槛","dynasty":"宋代","author":"王炎","text":"小妆朱槛，护秋英千点，金钿如簇。黄叶白蘋朝露冷，只有孤芳幽馥。华发苍头，宦情羁思，来伴花幽独。巡檐无语，清愁何啻千斛。因念爱酒渊明，东篱雅意，千载无人续。身在花边须一醉，小覆杯中醽醁。过了重阳，捻枝嗅蕊，休叹年华速。明年春到，陈根更有新绿。"}