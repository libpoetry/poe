{"id":"708660","title":"玲珑四犯•闰六月初七日作","dynasty":"明末清初","author":"沈谦","text":"小月窥人，早半枕新凉，客睡初醒。珠泻高荷，怅望碧池烟暝。枉了盼着佳期，今夜依然孤另。问几年、积下馀剩，算出恁般节令。西窗立尽梧桐影。雨苏苏、隔河微映。锦机料得无心织，空把云鬟整。屈指残暑易消，且按着、离情待等。不似人天畔，羁旅归，期无定。"}