{"id":"72693","title":"泰州·吴陵古名邦","dynasty":"元代","author":"陈基","text":"吴陵古名邦，利尽杨州域。旧城虽丘墟，新城如铁石。昔为鱼盐聚，今为用武地。国经百战余，士耻一夫敌。征人还旧乡，下马问亲戚。蹢躅慨蒿藜，徘徊忍阡陌。桓桓霍将军，出入光百辟。位重言益卑，功高志弥抑。誓欲报仇雠，不肯怀第宅。人羡过家荣，惊喜争太息。白日照旌旗，闾里有颜色。皓首《太玄经》，虽勤竟何益！"}