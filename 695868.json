{"id":"695868","title":"送方江都赴召为考功郎","dynasty":"明","author":"欧大任","text":"河阳花亦似江门，家近潘安洛水园。一自仙郎归起草，遂令星斗满中原。天上葳蕤五凤楼，含香朝入拜宸旒。金茎高擢仙人掌，露色还如汉阙秋。山公启事辟功曹，云里西京剑佩高。莫忆故人消渴日，秋风吹送广陵涛。芜城北望蓟丘台，木叶初飞朔气催。一片离心秋雁起，万家明月楚天来。"}