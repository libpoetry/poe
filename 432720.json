{"id":"432720","title":"青城杂诗十三首选二","dynasty":"近现代","author":"林散之","text":"修松落落寒，古观宿长生。道人意更懒，卧我以虚楹。远游殷烦忧，转侧梦不成。披衣坐中庭，晴月光正明。沉沉丹灶寂，耿耿秋虫鸣。我心本如潮，至此更难平。斯境诚何境，不可得而名。山孤不见人，肃肃秋风起。披拂生层波，吹万不能已。浮丹走冷沙，浅碧泻寒泚。根境两澄虚，了澈无渣滓。笑余一曲士，尘障汩于理。浪读千卷书，所得未必是。"}