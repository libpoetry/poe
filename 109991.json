{"id":"109991","title":"项王庙·嬴氏乱天纪","dynasty":"宋代","author":"董天吉","text":"嬴氏乱天纪，群雄各飞扬。子羽勇无敌，拔剑起戎行。熊罢八千士，飚举度长江。威名震列国，斩婴爇咸阳。神力摧万夫，虎视邈四方。雄图竟不就，楚歌有馀伤。故国父老怜，遗庙苍山傍。莓苔生丹垩，萝蔓延门堂。灵魂岂不怍，宁肯还故乡。空令千载下，吊古增慨慷。"}