{"id":"1116849","title":"宣仁圣烈皇后挽辞五首","dynasty":"宋","author":"苏颂","text":"辰极閟轩辉，天人覆玉衣。两朝临大宝，九载运璇玑。永巷私门绝，通闺外族稀。蕃釐崇构辟，应待媪神归。及物深仁远，流光内德昭。徽音继任姒，至治协黄尧。崇庆才亏膳，延和遽罢朝。千官号慕处，声动九重霄。避殿尊先后，垂帷祐圣孙。忧勤万机政，听纳七臣言。功载生民咏，神游永厚原。鸿名兼四德，难尽赞坤元。六月因山葬，三年率土哀。风云金殿暗，雾露石门开。羽卫环神岳，衣冠返帝台。悲凉九虞礼，不见大安回。元祀临朝日，群贤辅政辰。孤臣起南国，再命入洪钧。雨露恩弥渥，涓埃报未因。守藩垂老恨，无路从灵輴。"}