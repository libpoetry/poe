{"id":"556591","title":"五子诗 其三 宗子相","dynasty":"明","author":"李攀龙","text":"婉婉维扬士，早岁绝人识。结撰有至思，先民乃遗则。时俗徒嗷嗷，此物知者得。郁郁独往心，百折江河力。披睹他自媚，我意安所测。念兹携手驩，荣名与令德。浩荡阴阳移，吾道相终极。语及千载事，愀愀动颜色。中怀谁可喻，文章亦经国。一为麟凤言，三叹加餐食。"}