{"id":"753091","title":"甲子正月十九日韦斋用松岑险韵诗见贻步韵作答","dynasty":"清","author":"李祖年","text":"我似桃源人，久已忘秦汉。曝檐咬菜根，深禁作烦蒜。感时时一吟，不忌乌台案。鸣鹤久在林，弃薪难供爨。偶作朋樽招，新旧雨各半。狂来恣涂抹，狼籍似画墁。坐中多豪英，诗城作桢干。斗韵费与金，搏狮气尤悍。干将与莫邪，不知几辟灌。勇夫或再厉，怯者颜已汗。丑效西施颦，精愧稽康锻。敢诩步后尘，聊供君一撺。"}