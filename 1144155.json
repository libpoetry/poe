{"id":"1144155","title":"见陈月观二首","dynasty":"宋末元初","author":"王奕","text":"鳌转山空海失深，仙人抱月自高吟。春秋两字尊王义，皇极一编经世心。千载文声扶学校，万年史笔寄山林。太邱古矣元龙老，天寿先生续正音。仲尼日月几曾昏，自古君师岂必存。水陆三千游圣域，风云万里望天阍。燕台接武何多隗，吴国孤骞未见云。观上又分明月影，漫漫长夜与谁论。"}