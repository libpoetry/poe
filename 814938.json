{"id":"814938","title":"鉴园遣兴集句","dynasty":"清","author":"奕欣","text":"积感深于海，抛杯泻玉缸。山公能饮酒，谢守但临窗。星转银河夕，风欹翠竹矼。未霜荷已败，溪鸟不成双。白屋悬尘榻，情忘趣转閒。感时空寂寞，因病纵疏顽。窗外皆连水，墙头亦有山。偶来松树下，新月照澄湾。自顾才能少，非关养性灵。乱鸦投落日，孤鹤在高冥。乘月托宵梦，焚香阅道经。百年夜销半，生事感浮萍。永怀愁不寐，挑尽草堂镫。半月无双影，看心是一乘。离情欲寄鸟，吟客静于僧。到处慵开口，忘言少爱憎。"}