{"id":"681245","title":"送金太守致仕","dynasty":"明","author":"李东阳","text":"北风萧萧起平陆，远客还思旧乡曲。青袍白马送君归，楚水吴山为谁绿。当年献策来京华，飘飘意气凌云霞。晓日长趋九华殿，春风烂醉五侯家。双旌照人日杲杲，承恩独出长安道。西江稚子解弦歌，南国骚人怨芳草。退身不待衰病年，悬珂结驷空留连。三山松柏宛然在，五陵桃花亦可怜。山中寥寥何所有，莼菜羹兼菊花酒。相如膝上七弦琴，元亮宅边五株柳。清时令子居黄门，门前冠盖如云屯。功名去住总适意，此乐悠悠安可论。"}