{"id":"1241164","title":"过杨员外别业","dynasty":"元末明初","author":"王逢","text":"翠羽无深巢，麝香无隐穴。由来老蚌珠，泪泣沧海月。呜乎杨员外，竟类膏自爇。忆昨佐南省，四境正骚屑。朝廷忌汉人，军事莫敢说。遂罹池鱼殃，遄被柳惠黜。寄身傍江潭，乃心在王室。星躔错吴分，气候乖邹律。天风摇青蘋，徒步空短发。谯玄初谢遣，龚胜终守节。譬如百鍊钢，不挠从寸折。又如合抱松，岂藉涧底蘖。我时浮扁舟，鸥外候朝日。荒郊无留景，别业自深郁。时清议劝忠，公冤果昭晰。大名流天地，当与河水竭。结交卣卓间，遗言见馀烈。"}