{"id":"204768","title":"和李梅南对梅韵","dynasty":"宋代","author":"赵必象","text":"三花两花疏篱东，玉堂何以茅舍中。孤芳不受春风涴，千红万紫俱下风。罗浮梦断孤山杳，寂寂谁蹑二子踪。谪仙天人霸梅国，骚坛万仞奴群雄。我交梅花二十冬，梅工於诗例合穷。我穷於梅诗更拙，岂无膏沐谁为容。湘累醒眼不相识，兰芷未必臭味同。何时典衣买酒醉梅下，浇我磊落写我悰。诗成阁笔对梅笑，此一瓣香为梅翁。"}