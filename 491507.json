{"id":"491507","title":"题燕侍图为山东马希孟御史赋","dynasty":"明","author":"刘崧","text":"竹萌车迸鱼冰跃，高堂鼎裀盛帷幕。弄雏索果笑牵衣，人生无如奉亲乐。长成倏复成蹉跎，禄养不干将奈何。去家仗剑事明主，始觉此志相违多。泰山西北长清县，马氏家风故多善。一门寿考天所锡，二子兴隆人共羡。孟也问学真贤良，往昔徵入文华堂。承恩屡使江海上，反顾只忆庭闱傍。去秋冠豸来燕蓟，自说违离过三岁。愁心袅袅逐飞云，惊梦时时问供馈。槁城李君名画师，感此纯孝劳伤悲。忻然拂素运丹墨，为写燕侍欢娱时。青峰绕屋花连院，千里亲庭坐中见。酡颜白发映青春，一日相思一舒卷。劝君勤事勿忧虞，由来忠孝同一途。他日捧诏归荣日，更写衣冠家庆图。"}