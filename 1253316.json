{"id":"1253316","title":"瑞香","dynasty":"元末明初","author":"蓝仁","text":"南园秋色尽凋零，别有幽芳出远林。叶布绿云晴霭霭，花攒红粟晓森森。雪中吐艳争春早，露里浮香坐夜深。不与梅花同素淡，时人少识岁寒心。儿时长记侍重闱，频向花前戏綵衣。春树婆娑低几杖，夜香浮动袭屏帏。用心霜雪开时早，晦迹山林识者稀。四十年馀看物变，又扶衰病对芳菲。瑞香当作百花宗，翠叶朱蕤碧玉丛。先得阳和开两月，也禁霜雪度三冬。江梅比节终藏白，仙杏同时合酿红。华石纲中招不去，山林岁晚强为容。"}