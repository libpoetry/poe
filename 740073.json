{"id":"740073","title":"和陆端门吴小仙双松","dynasty":"清","author":"吴颖芳","text":"吴仙落笔皆俊气，浓淡平奇得胸意。召取蓬莱脱角龙，蟠曲张鳞对相戏。拗怒喷薄烟雾青，千山老干无好形。皮毛几伐现真骨，尘垢摆脱通仙灵。茯苓长生化精魄，齐弟夷兄共肥瘠。世遥韦毕未可知，凡手安能论什伯。?背一老蹲若睡，海雏所化或者是。总归元气鸿濛中，太初太素将无同。秋山斤斧无朝莫，令人南忆闽瓯路。赤城雁宕不难求，布袜青鞋远寻去。"}