{"id":"1096335","title":"酬洪朝奉","dynasty":"宋","author":"释居简","text":"楼居八十行地仙，两脚踏土轻蹁跹。饮如长鲸食如虎，老齿不摇金石坚。年年正三二月天，花间幽讨酬芳鲜。要续李杜三千篇，晚唐不足争媸妍。归来醉卧北窗下，静照无私观物化。孙枝生子又生孙，鼎来庆事前无闻。堂中衮绣方烂烂，门前桃李长纷纷。敛福锡民天所祚，吉德在躬如密付。要看寿富享天然，熏陶六极熙熙然。"}