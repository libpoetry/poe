{"id":"436712","title":"五月朏日书以自适","dynasty":"金末元初","author":"段成己","text":"陇月娟娟白板扉，溪风飒飒冷麻衣。藜床坐月人空老，铁研磨穿计己非。叔夜自难堪作吏，季鹰那解早知机。但教方寸长无事，一酌清泉亦自肥。身货休论两孰多，留连光景且婆娑。谷臧得失不相远，蛮触功名能几何。闷后径寻醅瓮饮，醉来慵击唾壶歌。扁舟旧有江湖趣，须著蓝衫换一蓑。"}