{"id":"677769","title":"题李将军麓峰读书处","dynasty":"明","author":"王褒","text":"尔祖谪仙人，读书匡山阴。伟哉云仍孙，千载同此心。嵯蛾麓峰色，下瞰湘江深。石径入烟筱，岩扉闭云岑。横经群猿下，散帙双鹤临。掩耳鲁生召，抱膝梁甫吟。松际一片月，照君石上琴。七弦引遐思，清响生虚林。圣代尧舜治，夔龙共招寻。干羽观苗格，箫韶放郑淫。分符辞北阙，锡带垂南金。伫看文中赏，迟尔瑶华音。"}