{"id":"731151","title":"舒布图铠巴图鲁奇彻布歌","dynasty":"清","author":"弘历","text":"千人万人敌昔有，亦惟能将资众力。一人奋勇敌二千，昔未前闻今始出。其人曰惟奇彻布，向为侍卫备宿直。去岁从军监包沁，包沁之人乃通贼。来围其帐欲肆害，奇彻布曾无惧色。徐腰櫜鞬手弓箭，出帐跨马声霹雳。蚁聚叫欢群近前，应弦馥倒贼辟易。辟易复前恃其众，长枪火铳竞相逼。奇彻布且战且走，得一柳林为障翼。贼人围之凡数重，恐自伤无施铳隙。持枪人亦弗敢进，进被箭死尸横骼。二千人各二千心，一人气夺二千魄。侵寻天暮众西奔，奇彻布归奏殊绩。赐金赐爵酬勤劳，复请从师肯宴息。舒布图铠巴图鲁，神勇之名汝应得。荆轲孟贲匹夫豪，日月爝火光应熄。我歌嘉尔岂徒然，勖我八旗永为式。"}