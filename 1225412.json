{"id":"1225412","title":"山水屏图诗","dynasty":"元","author":"朱德润","text":"丈夫无奇才，虽显不足名。高山乏秀丽，兀立培塿形。况乃画图间，两夺造化精。中堂素壁本虚静，谁令挥洒研丹青。女娲五色不补天，神功鞭石来苍冥。驱山奔海入纨素，扶舆之气青荧荧。赤城霞彩千峰明，洞庭湘浦云英英。风帆昼捲潇湘雨，黄苇堆滩插渔罟。独木庄前野水流，夕阳川上攲桥渡。大峰倚天接天门，又如特立太华尊。群山趋俯不敢动，山前星辰手可扪。我欲托身上山巅，丹梯百尺何由缘。画兴欲来别有趣，颠毫醉墨飘如仙。山成却服九还丹，两腋清风飞上天。"}