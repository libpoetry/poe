{"id":"703296","title":"厓门感赋","dynasty":"明","author":"释今无","text":"孤舟又向海门过，旧事厓山感慨多。三十已怜添白发，千秋谁与泣铜驼。云埋断碣迂黄土，树掩离宫长绿罗。自古兴亡终若此，不须弹泪落沧波。当时十万尽沉尸，幼主孤臣异代悲。身世到今都是幻，江山终古不曾移。双厓浪打高陵草，万木风摇失古祠。忠义果能移国祚，夕阳斜照有残碑。"}