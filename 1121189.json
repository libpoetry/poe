{"id":"1121189","title":"再和前韵谢后村惠生日词","dynasty":"宋","author":"林希逸","text":"野客相过坐马鞯，论谈大半是农田。生惭弧矢为男子，老脱簪裳似散仙。锦卷新词歌永日，茅檐小酌胜常年。痴因好佛蒙嗤诮，更敢誇张灵运前。老去劬劳念转深，一樽聊尔可曾斟。中年为拙辞宫锦，晚岁虽贫笑汞金。破被与儿眠似铁，败毡留客坐如箴。多情曲意加题品，错比唐溪与晋林。"}