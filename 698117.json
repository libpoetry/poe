{"id":"698117","title":"全懿","dynasty":"明","author":"钟芳","text":"妇德不外暴，惟节乃著名。懿哉陈母贤，视若毫毛轻。垂龆侍亲疾，隐恻含至情。幼性且如此，况复罹艰贞。艰贞求自保，精诚动穹昊。祥光霭兰庭，灵函发幽眇。大华犹可摧，志节不可婴。青龄抚遗育，啖蘖如含饧。义训固远期，岂计黄金籯。永谢枝叶蕃，扣钥窥圣精。脩羽无低飞，乘时溯青冥。苦节四十年，渊珠耀晶荧。亲恩通喘息，相倚如垒瓶。母贤子名遂，子显母德旌。德懿节乃彰，节成德愈光。华堂烂金碧，紫诰回鸾凰。鸾凰不易致，览德来容裔。千春垄上云，英英阴葱翠。"}