{"id":"695260","title":"子陵","dynasty":"明","author":"林光","text":"羊裘大泽器深藏，云物终难掩瑞光。今古几人空愧畏，乾坤此老尚轩昂。安刘祚汉心情远，剩水残山姓字香。描出白云舒卷意，谁家诗笔妙追唐。同袍礼教未须疑，回首青山是故知。迢递几来尘里眼，摩挲还读庙前碑。长竿自作江湖主，寸舌谁为帝者师。莫问荣华风烛事，棹歌留咏子陵诗。桐江老子持竿手，旋转乾坤一气还。欲识江湖关系处，试看星宿荡摩间。难同刘汉论心曲，合与夷齐议辈班。仰止高山千载下，身间元亦是心间。羊裘坐老葛天民，物色何心到海滨。乡曲心情须长幼，玺书名分是君臣。千年公案留诗咏，七里滩头舣棹频。无限青山溪一带，水云何处尽天真。"}