{"id":"318739","title":"高阳台·题雏伶黄翠芳演少华山剧，为朱大可作","dynasty":"现代","author":"顾宪融","text":"莺舌能圆，蟾眉解逗，十三蹙锦韶华。小朵痴云，何心绿到天涯。筝边世界懵腾里，况梨园一剪柔怀。灿香氍，点点银星，逼吐琼花。芙蓉帐外春魂冶。怎东风薄倖，吹老胡麻。搓粉光阴，自怜还自怜他。金炉永夜同呵手，恨灵娲牒谱参差。最消凝、朱十风流，倚醉红莎。"}