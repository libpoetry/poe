{"id":"847037","title":"采莲曲","dynasty":"宋","author":"田锡","text":"南溪秋水深沦涟，南村美人来采莲。莲花灼灼叶田田，芳桂轻桡兰作船。采采红莲几成束，莲枝交衮相撑绿。莲蕊满衣金粉扑，莲子为杯叶为足。唱歌相并画舸舷，愿得采贤如采莲。樊姬昔时进燕赵，几人精彩朝霞鲜。中有二人贤于己，柔明婉顺君王前。堪嗤羊侃锦绣妾，艳歌留怨朱丝弦。"}