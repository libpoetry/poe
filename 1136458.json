{"id":"1136458","title":"赠叶宗贵一山","dynasty":"宋末元初","author":"方回","text":"一山叶翁七十二，齿牙秃缺面不媚。忽然袖诗叩我门，偏贝畴能办兹事。才德岂关貌妍丑，西子□□孟光腻。三十年许旧相识，翁摄官霅我半刺。兵销甲解各不死，我尝作郡翁弗至。鸿翔燕蛰蓬飘风，会合良难别离易。往不可追来叵测，人生恍惚如梦寐。邂逅尚肯匡解颐，当为酒楼谋一醉。双台方叟七十六，二十七霜绝俸禄。幸与陵阳牟先生，丁亥同生共星宿。先生擘笺介翁来，笔势云烟字珠玉。翁索我诗纸七尺，见示诸公诗一轴。孟能静吟我所畏，赵子昂写我所服。我诗初学张文潜，晚悟后山拜山谷。颇通大道合自然，拙朴有馀巧不足。近世后生宗许浑，可谓谚云狗尾续。至当之论天地中，不可违异必合同。诗自明良赓歌起，以至孔删雅颂风。苏李曹陶唐甫白，庆历元祐乾淳宗。是为四始大正派，姓名太阳烛天红。轲死不传忽复传，道学一灯垂天穷。二程张子之所得，南渡前有濂溪翁。何人实编道命录，南渡后有张宣公，南渡后有朱文公。学诗本是一小艺，彼哉自谓晚唐夜雨鸣秋蛬。"}