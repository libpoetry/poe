{"id":"1105826","title":"梅花十绝追和张文潜韵","dynasty":"宋","author":"王之道","text":"额黄肌粉斗新妆，春入园林度暗香。留滞江南归未得，一枝聊复沃愁肠。晓来飞雪缀林端，冰玉肌肤巧耐寒。折得一枝红半吐，自挼香蕊当朝飧。年年常是犯凝寒，换骨曾凭九转丹。结实和羹知不晚，试尝花蕊味应酸。竹外山前见嫩黄，水沉清渍雪肌香。应嫌桃李风姿俗，故作寻常淡淡妆。檐花厌浥细如尘，渡口舟横不见人。独喜霜蕤清照坐，旅怀虽恶未孤春。凌霜冒雪报花期，大小群芳例是儿。屈指春风无十日，东君元是旧相知。素艳忽从江上见，清香还向雪中闻。谁能送酒来相劳，为尔开尝对马军。冬温开遍向东枝，映日含风万玉姬。何必霓裳掩前古，清癯端不羡丰肥。别后开园日就荒，对花还忆少年狂。东荣几树应无恙，待得予归破嫩黄。花前倾步溅狂澜，花外扶疏竹数竿。带雪精神清更好，冰肌元惯朔风寒。"}