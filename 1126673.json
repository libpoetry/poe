{"id":"1126673","title":"题曹怡轩樵笛吟稿四首","dynasty":"宋","author":"萧立之","text":"曹家诗有黄初脚，江出岷山日夜东。机妙斲轮君尔巧，计穷齧镞我何功。梅未能花雪作难，争春春意为谁悭。诗翁压倒梅和雪，春在一编樵笛间。吟到古人诗近道，洗空凡马画通神。浣花溪上惊人句，剪绿裁红不当春。论诗厌共流俗语，少学衰颓又老来。三百篇中有曹国，一千年后欠萧台。"}