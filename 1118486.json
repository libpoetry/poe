{"id":"1118486","title":"杂感四首","dynasty":"宋","author":"陆游","text":"买薪贷粟不曾知，一事无营尽日嬉。耋老却如童稚日，早眠晏起食无时。古言忍字似而非，独有痴顽二字奇。此是龟堂安乐法，大书铭座更何疑。平生所闻宋华子，病忘乃与知道邻。老夫历尽世间事，始觉此公真可人。羲皇一画开百圣，学者即今谁造微。文词害道第一事，子能去之其庶几。"}