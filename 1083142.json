{"id":"1083142","title":"求道人自尤溪来三山出示同徐侯游龙门洞长篇因次其韵送之时以檄走诸隘","dynasty":"宋","author":"朱松","text":"阿游陆沈久，亦复太痴绝。未成安一枝，况乃办三穴。唯馀爱山意，如水必东折。首鼠今几年，顾影愧琼玦。那知龙门客，尘底抱关闑。虚檐日偃仰，苍壁对横㙞。拄藤危蹬响，濯足细泉洁。束薪取奇观，滴乳当嘉设。摩挲石蜿蜒，信矣耆旧说。欻疑卷风雨，凛若践冰雪。远追神清游，复作武陵别。能诗有老休，联句媲前哲。相逢快吟哦，亹亹霏锯屑。三山今入手，瀛海仅可啜。崎岖走林谷，王事烦此杰。拟结汗漫期，更待搀枪灭。"}