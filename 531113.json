{"id":"531113","title":"赋得千山红树图送杨茂之","dynasty":"明","author":"杨慎","text":"萧郎雅工金碧画，爱画碧鸡与金马。画作千山红树图，行色秋光两潇洒。摇落深知宋玉悲，登山临水送将归。丹林初晓清霜重，紫谷斜阳赤烧微。故人辞我故乡去，滇树遥遥接巴树。桑落他山共醉时，枫香客路销魂处。白首遐荒老未还，流波落木惨离颜。锦城红湿那能见，千里随君万里攀。"}