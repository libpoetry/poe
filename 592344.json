{"id":"592344","title":"皇州春色歌送余君房沈肩吾","dynasty":"明","author":"欧大任","text":"忆昔曾逢小谢游，歌中春色满皇州。皇州盛丽可想见，今日长安古蓟丘。百二山河佳气迥，三千宫殿翠云浮。宫桃似锦笼仙苑，禁籞飘英泛御沟。御沟流水椄平桥，戚里侯门傍九霄。绀幰青牛纷屡过，朱帘紫燕竞相邀。烟深树下银镫出，日暖楼中宝瑟调。曲槛移春多粉黛，华堂宴客半金貂。貂蝉莫问金张里，尘起九衢带三市。频来御史府中趋，醉嗔丞相车前倚。汉家全盛正斯时，五柞长杨猎骑驰。细草渐连千里路，新莺初转万年枝。郊原绮错青阳遍，歌管云停白昼迟。太液晴波光似练，未央垂柳色如丝。柳色波光杳霭间，神皋五畤直南山。看君并辔长安日，红杏花边一醉还。"}