{"id":"693295","title":"象州写怀二首","dynasty":"明","author":"苏仲","text":"一片荒山锁瘴烟，黄茅千里断还连。蛇蟠古洞潭生毒，蚓结春沙水似涎。鼓角喧天人送鬼，松灯照屋夜防蚿。自怜老子何为者，共对荒凉过老年。古城荒莽枕沧洲，地僻天高草木愁。老吏短衣迎马首，蛮郎赤脚拜沙头。逢春乱鸟啼无断，傍午岚烟湿未收。抚景独怜衰病久，不胜憔悴海天陬。"}