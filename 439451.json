{"id":"439451","title":"行香子","dynasty":"金","author":"赵元","text":"镜里流年，绿变华颠。谢西山、青眼依然。人生安用，利琐名缠。似燕营巢，蜂课蜜，蚁争膻。词苑群仙，场屋诸贤，看文章大笔如椽。閒人书册，且枕头眠。有洗心经，传灯录，坐忘篇。潦倒无闻，坐惯家贫。眼昏花心口犹存。人皆笑我，我尽教人。拚醉吟风，閒钓月，困眠云。邂逅交亲，语欸情真，且相从莫浪辛勤。西山归隐，不用移文。看菊成丛，松结子，竹生孙。山拥垣墙，水满溪塘。几人家、篱落斜阳。又还夏也，一霎人忙。正稻分畦，蚕卸簇，麦登场。老子徜徉，閒日偏长，鬓鬔松、只管寻凉。绿阴何处，旋旋移床。有道边槐，门外柳，舍南桑。"}