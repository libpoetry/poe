{"id":"700358","title":"赠别望之兼寄诸相知十首","dynasty":"明","author":"顾璘","text":"五岭炎蒸地，三年共谪居。送君南鲁去，予意独何如。大舶依流水，归心指故庐。江门今夜月，相对暂踟蹰。相逢殊不易，相别且从容。落日留羁鸟，惊雷起卧龙。独吟江路永，多难故情浓。回首伤心地，无劳望桂峰。白发倚门久，清江催棹频。荣枯知圣泽，瘴疠脱危津。乌鸟心偏苦，骅骝气有神。风烟千万里，愁杀未归人。何处瞻飞舄，秋风汶水波。黄尘清市井，明月照弦歌。宓子非凡吏，宣尼有四科。平生霄汉意，摧折未蹉跎。直道台端谪，清风岭外还。诸生依日月，雅兴发江山。痛饮神逾炯，哀歌鬓已斑。看君置心迹，浑在古人间。昔别空同子，封书发豫章。君今还汝水，渠已客襄阳。苦别交亲老，时名岁月长。斯人常坎坷，天意竟茫茫。不见边丞久，于今更四年。衡湘悲雁绝，台省贺莺迁。屡梦攀嵇叔，无诗寄郑虔。经过问消息，漂泊已华颠。旧游纷雨散，京国祗崔何。东观摛辞贵，南天洒泪多。云深愁问信，月好忆联珂。赠别留长句，时时发醉歌。汶阳临大道，喜近赵东曹。窜地传书数，他乡念我劳。名高连泰岳，心远折江涛。拟共观周礼，无因接誉髦。吾生堪太息，世路易浮沉。物色悲游子，风波损壮心。同人桂林少，积水洞庭深。渺渺伤神极，还愁老欲侵。"}