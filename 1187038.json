{"id":"1187038","title":"东平旅游奉赠薛太守二十四韵","dynasty":"唐","author":"高适","text":"颂美驰千古，钦贤仰大猷。晋公标逸气，汾水注长流。神与公忠节，天生将相俦。青云本自负，赤县独推尤。御史风逾劲，郎官草屡修。鹓鸾粉署起，鹰隼柏台秋。出入交三事，飞鸣揖五侯。军书陈上策，廷议借前筹。肃肃趋朝列，雍雍引帝求。一麾俄出守，千里再分忧。不改任棠水，仍传晏子裘。歌谣随举扇，旌旆逐鸣驺。郡国长河绕，川原大野幽。地连尧泰岳，山向禹青州。汶上春帆渡，秦亭晚日愁。遗墟当少昊，悬象逼奎娄。即此逢清鉴，终然喜暗投。叨承解榻礼，更得问缣游。高兴陪登陟，嘉言忝献酬。观棋知战胜，探象会冥搜。眺听情何限，冲融惠勿休。祗应齐语默，宁肯问沈浮。然诺长怀季，栖遑辄累丘。平生感知己，方寸岂悠悠。"}