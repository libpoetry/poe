{"id":"1213074","title":"送赵彦诚","dynasty":"元","author":"曹伯启","text":"宦游忆昔留神京，岩廊接武皆豪英。相从既久知姓名，奋身半是齐东城。东方山水钟英灵，人材济济怀忠贞。赵君家世居邹平，妙年胸次吞幽并。昔从案牍嗟劳形，深衣幅巾务明经。十年潜心今存诚，兰台掾史奋鹏程。此来平狱期无刑，况与冠玉联镳行。发奸擿伏如神明，光芒文彩刃发硎。伫看政绩垂丹青，天南地北蜚嘉声。拂袖归来心迹清，华峰峨峨绣江澄。齐鲁相望莫寒盟，它年倒屣须相迎。"}