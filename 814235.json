{"id":"814235","title":"礼金地藏塔用王文成宿化城寺韵","dynasty":"清","author":"周天度","text":"翠微环列晓岚深，千丈浮埃迥不侵。南纪江山呈履舄，中天云日异晴阴。香台卓影疑无地，花雨飘空别有林。灵迹几经收拾到，抽毫虚费短长吟。帝网高悬法界中，万峰插笏尽来同。仙人自葬玲珑骨，龙女长依缥缈宫。金刹镫摇华藏月，石田香护贝多风。采真莫问来时路，回首从教百虑空。"}