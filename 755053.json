{"id":"755053","title":"读列女传","dynasty":"清","author":"夏伊兰","text":"我披《列女传》，怀古心长悸。忠孝节义风，罗列类略备。闺阁垂师表，摹仿匪易易。幼读《女孝经》，晨昏殊自愧。幸生贤女后，所学为何事。不见蓬户女，书史未睹记。或投梭表洁，或奉匜养志。至性有馀师，殊途而一致。况综三千年，供我精取弃。贤媛去今遥，精灵简策寄。后先心印心，一一呼欲至。我辈工絮吟，聊以娱亲意。大义重节孝，馀技通文艺。陶孟范犹存，曹庞型未坠。千秋仰止情，盥薇一编肄。"}