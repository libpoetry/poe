{"id":"700995","title":"甄邦圣为兄鸣冤世所同义反坐十年神人共愤既而得释天心见矣廿馀年来家道徐徐而起莫非天祐岁丁丑正月邦圣病笃梦一神披发抚圣背曰义士也为兄报仇赐汝一纪之寿觉而渐愈始知玄帝所赐也岂非天哉足以传矣诗以纪之 其三","dynasty":"明","author":"梁维栋","text":"沙湖歧路忆遗踪，杜宇声残口角红。古寺钟鸣悲不尽，年年流响咽西风。国不同居只自怜，幸逢雾散睹青天。天心七日应旋复，小往大来不纪年。风定波平任所遭，独怜报德反戈操。避人避地天难避，一瞬旋瞻日月高。摆脱蹇途事圃农，神工默运享亨丰。环亭花果千株盛，不是绿黄即白红。星临户动楼台炯，雨润兰芳梅杏肥。假使习池能醉客，不妨山简倒载归。"}