{"id":"610242","title":"赠豫章丁公","dynasty":"明","author":"韩上桂","text":"丁先生，何太奇，年未三十天下知。五色焕烂悬金支，精神炯炯垂青丝。珊瑚之玦碧琉璃，芙蓉漾荡含清漪。忆昔赋就淩云时，天子亲临白玉墀。手折丹花扶御掌，青天驾出双龙螭。出入奏事何委蛇，□□□□□□□。衔章按垒鸣金羁，萧萧杀气傍旌旗。绣衣使者美丰仪，□□□□□□□，稽首万年赞帝基。是时权贵威赫曦，磨牙吮血扬须眉。炙手甚热不可近，下驱小吏如鞭笞。先生意气独横披，致身不敢顾其私。请借上方斩马剑，手截鲸鲵断豺豾。天下闻之惊且悲，如何独凤拂群鸱。丈夫所见诚落落，夸毗之子徒嗔嗤。一朝白璧青蝇淄，可怜贝锦成南箕。焦头烂额不复论，弃置江干依鹿麋。酒酣时自发清啸，西山爽气高撑颐。平生剩有古人诗，雕刻壮丽光陆离。龙蛇变幻从天落，晴霄日浴昆明池。力回大雅扇来兹，越王台上霜雪迟。孤猿独鹤鸣深思，长怀魏阙中肠饥。鸣呼，今世之人皆相皮，纵有精忠知告谁。"}