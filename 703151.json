{"id":"703151","title":"赠卢次楩","dynasty":"明","author":"谢榛","text":"五年君一到，未是曳裾频。晓发黎阳骑，宵探漳浦春。交游魏公子，怀抱楚骚人。好觅沧洲侣，相将采绿蘋。谁识丰城剑，天空紫气高。老来悲道路，醉后益风骚。物议冰霜过，才名岁月劳。一寒今范叔，谁复赠绨袍。五十君多感，艰危不可忘。自知兄弟少，宁为鹡鸰伤。汉党无文字，燕歌独醉狂。莫违湖海兴，徒自老黎阳。"}