{"id":"1109779","title":"和渔翁四绝","dynasty":"宋","author":"刘黻","text":"沧波万顷即良田，一舸东西卧碧天。鬓发如银长是醉，不知生甲是何年。得鱼换米傍村归，篷底烟生湿草炊。醉倒船头呼不起，斜阳捉虱有孙儿。收网移舟月上时，西风吹浪脍鲈肥。任渠官买高声叫，醉卧芦花别处矶。世业相承不裹头，一家全在水中浮。有鱼便可供沈醉，休问清流与浊流。"}