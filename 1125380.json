{"id":"1125380","title":"睡足轩二首","dynasty":"宋","author":"秦观","text":"长年忧患百端慵，开斥僧坊颇有功。地撤蔽亏僧界净，人除荒秽玉奁空。青天并入挥毫里，白鸟时兴隐几中。最是人间佳绝处，梦残风铁响丁东。数椽空屋枕清流，一榻萧然散百忧。终日掩关尘境谢，有时开卷古人游。鸣鸠去后沧浪晚，飞雨来初菡萏秋。此处便令君睡足，何须云梦泽南州。"}