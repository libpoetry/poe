{"id":"815255","title":"秋杪同人至东湖久憩归过黄园饮于韩家园","dynasty":"清","author":"胡承珙","text":"海国秋光迟，出郭试一访。野花犹有香，碧草浑无恙。十里见澄潭，环流抱清旷。树簪堤外影，山眉镜中样。一篙划空明，水云互摇漾。可惜在蛮村，好景付孟浪。是时风日佳，晴波绿犹涨。见说湖畔田，馀润资酝酿。耕馀供牛租，钓罢足鱼饷。西顾语海若，回面漫相向。万里安用驯，一沤自神王。吾侪洗眼来，未要烦供张。非无白接䍦，所欠黄篾舫。地偏暂勾留，兴逸转惆怅。何当明月夜，还来听渔唱。清风不入城，送我到东郭。城隅幽僻处，修竹好篱落。谁家数亩园，一径通略彴。亭池未断手，黄垆已寂寞。韩园稍高敞，位置苦参错。清泉更宜引，丛树须一廓。草堂回向南，茅亭尚待缚。一笑悔多事，无人孰商榷。且效袁丹阳，径造不须约。虽无荡云胸，终胜插尘脚。竹里安行厨，深杯竞斟酌。醉卧君莫辞，流光不可捉。夕阳散林影，送客噪双鹊。拦街唱铜鞮，儿童手空拍。醉翁名酿泉，痴儿觅快阁。自非谢幼舆，谁宜置邱壑。"}