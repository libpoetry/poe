{"id":"438054","title":"普照旃檀像旧物也方丈老人比以见还作诗谢之","dynasty":"金","author":"刘迎","text":"我昔游京师，稽首礼瑞像。堂堂紫金身，示现大法藏。装严七宝几，重叠九霞帐。光如百千日，晃耀不容望。想初法王子，运力摄诸匠。瑰材发神秘，妙斲出智创。风流蜀居士，翰墨老弥壮。雷霆大地底，音乐诸天上。犹疑三十二，不具梵音相。不知一点真，正胜千语浪。呜呼五因缘，语绮反成谤。我今独何幸，相见问无恙。文殊本无二，何处觅真妄。庶修香火供，获脱烦恼障。天龙想惊喜，诃卫日归向。巳觉海潮音，人天会方丈。"}