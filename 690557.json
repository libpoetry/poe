{"id":"690557","title":"何龙友太史还朝以出山诗见示余既次韵答赠陈集生太史复即事赋别余又次韵同赋","dynasty":"明","author":"张萱","text":"白头月旦喜经题，远别新知意转凄。共说天南威凤起，却怜江北杜鹃啼。玄黄莫问群龙战，函盖还须只手提。忆我丝纶曾共掌，凭君一讯旧金闺。数尺冰壶千尺雪，五经腹笥九经潭。虚席黄扉思远道，舛门朱履尽奇男。争看据地旋双袖，何事同曹惜一簪。既醉且歌罍有耻，独醒休问醴为甘。"}