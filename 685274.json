{"id":"685274","title":"偶成三首","dynasty":"明","author":"王鏊","text":"饭饱亦何事，绕池看鱼行。凭阑秋雨歇，倚杖暮山横。忽忽吾将老，纷纷物自营。百年天地内，事业竟何成。睡起亦何事，支筇独看山。浮云世事改，白日此心閒。鼎鼎岁华晚，提提倦鸟还。虽居人世内，人世了无关。黄阁三台辅，青山一病翁。伊周曾有志，房杜本无功。阅世人频异，谋生室屡空。行藏那可问，云外送飞鸿。"}