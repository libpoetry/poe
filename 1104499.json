{"id":"1104499","title":"水调歌头 贺新居","dynasty":"宋","author":"无名氏","text":"蹑足半天下，作意赋归欤。燕申经始不日，胸次出规模。千古神峰拥护，万古横江缭绕，佳致足方壶。一饮一词美，还得似君无。十步楼、五步阁，恣安居。薰蒸和气，袭人盎盎觉春如。况是庄椿不老，那更徐鸡并秀，父子看名俱。驷马高车盖，不减汉之于。三径当松竹，五亩足烟霞。个中卜宅，蓬山佳致足君家。前有书江环绕，后有横岗崒嵂，万象总森罗。轮奂翚飞处，此屋岂无华。绿窗开，朱户敞，绣帘遮。燕闲自适，百篇斗酒是生涯。种善善根未绝，延桂桂枝可待，谁子为君夸。佳嗣一夔足，荣耀必多嘉。"}