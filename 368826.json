{"id":"368826","title":"贺新郎·郑师许自北流萝村来书，并题双树居词，依韵奉答","dynasty":"清代","author":"杨玉衔","text":"何处容吾钓。况年来、虫天尘劫，支鸿孤矫。沽酒典衣聊作达，我大乾坤自小。呼牛马、从人嘲笑。尝惯风波蓬梗味，细思量、毕竟无家好。游傍海，狎鸥鸟。别来霜鬓知多少。喜见说、豪情胜概，辛苏同调。唱遍贺新郎百曲，依样葫芦画了。拥突骑、渡江横扫。破碎山河凭收拾，盼英雄、唾手黄龙到。咬文字，令人老。"}