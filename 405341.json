{"id":"405341","title":"水调歌头","dynasty":"近现代末当代初","author":"徐震堮","text":"晚读人间世，不赋畔牢愁。渐近行年七十，自顾复何求。半世游身羿彀，不中岂非天幸，中即欲谁尤。人事有代谢，华屋变山丘。行忠信，虽蛮貊，可优游。莫道羊肠九折，路险不容辀。芟尽舌端矛戟，忘却胸中泾渭，莫莫复休休。我爱蒙庄子，妙喻泛虚舟。铭骨佩斯语，机事有机心。扰扰世间何物，哀乐苦相寻。道在稊稗瓦甓，身是鼠肝虫臂，悔作不祥金。瞻望邈难逮，水上有挐音。人已老，岁云暮，病相侵。馀日何堪把玩，万事付升沉。看尽鱼龙曼衍，等是鸡虫得失，弹指去来今。诗罢一长啸，酒熟可频斟。王老丈人行，和气挹春风。忆昨兵尘马足，萍合剑池东。时复芒鞋竹杖，步屧村村花柳，杯酒话从容。松影竹楼底，风雨一灯红。新来事，凭说与，两年中。闻道荒江老屋，忧患略相同。差喜童颜鹤发，依旧廉颇能饭，高唱气如虹。我愿不知老，相伴喌鸡翁。病作寒鸦噤，怀抱向谁开。闭门三日霖雨，落叶满空阶。怅望青山笋蕨，寂寞故人书札，闲却手中杯。日月老宾送，孤土自兴哀。岁寒事，虚作计，强安排。太息平生叔子，玉树已尘埋。万卷撑肠何用，万事到头是梦，天意苦难猜。弃置勿复道，窨酒待春回。"}