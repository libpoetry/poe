{"id":"735620","title":"送宋稚恭省觐归淮南","dynasty":"清","author":"李澄中","text":"秋风塞外来，吹我燕山树。草色青以苍，中有还乡路。昨岁京洛尘，与君始相遇。抗怀见古人，论文表情愫。行世互箴规，常恐多谬误。脂车感明发，告别一何遽。君有垂白亲，倚闾愁日暮。人生天地间，孝友非细故。挽绥即送行，欲去屡回顾。去去感人情，壮年乃孺慕。"}