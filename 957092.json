{"id":"957092","title":"幽誓","dynasty":"宋","author":"范成大","text":"天风厉兮山木黄，岁晼晚兮又早霜。虎号崖兮石飞下，山中人兮孰虞。予造轫兮挟辀，纷不可兮此淹留。灵晔兮遄迈，趣驾兮远游。予高驰兮雨濡盖，予揭浅兮水渐佩。横四方兮未极，泥盎盎兮予车以败。望夫君兮天东南，江复山兮斯路巉。恍欲遇兮忽不见，奄昼晦兮云昙昙。前马兮无路，税驾兮无所。谁与共兮芳馨，独苍茫兮愁苦。"}