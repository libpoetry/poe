{"id":"1116040","title":"建炎丞相成国吕忠穆公退老堂诗","dynasty":"宋","author":"汪伯彦","text":"尚父重来国有瘳，再移双袖揖浮丘。进为初迫人閒世，退老仍怀天下忧。娱戏烟霞资辟谷，栽培松菊助吟秋。天心此欲中兴去，蕙帐山猿恐莫留。脱冕遗轩息万缘，归来閒地作神仙。涉园靖节初成趣，得志庄周正乐全。物外情随云鹄举，尊前身傍海鸥眠。功成者去天之道，知退如公法自然。燕南三世识非罴，谋策江淮见吐奇。千载五龙扶日毂，十年两袂各天涯。知公卜筑聊如此，嗟我求田昧所之。遥想园亭宾客会，梦飞胡蝶到芳帷。"}