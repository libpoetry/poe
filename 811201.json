{"id":"811201","title":"寄怀许仙屏中丞","dynasty":"清","author":"丘逢甲","text":"万里惊涛赋壮游，天南回首穗城秋。使君正运桓公甓，归客新乘少伯舟。五岭关河通骆越，百灵风雨会罗浮。相逢抵掌谈时事，曾许筹边上节楼。锁钥南畺倚重臣，叩关琛赆竞飞轮。朝台纛去无黄屋，瀛海舟来有白民。自是绥怀关要略，不妨觞咏集诗人。陈琳已老刘桢少，最忆翩翩座上宾。归飞越鸟恋南枝，劫后馀生叹数奇。破例山公初启事，投荒韩渥尚吟诗。注书已厌谈孙武，变姓仍难隐子皮。早岁钤韬且收拾，横渠依旧拥皋比。旌门载别又经年，菊秀兰芳八月天。每赋秋容怀潞国，偶谈边计托樊川。呼鸾道远思瑶节，化象潭清制锦笺。手写新诗寄钤阁，报章遥盼雁来前。"}