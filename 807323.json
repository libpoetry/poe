{"id":"807323","title":"水调歌头  题友人词并示方邺大匡","dynasty":"清","author":"陈维崧","text":"脱帽即擪笛，辍洗便弹筝。千金教得乐部，坐此得狂名。每叹英雄作事，万象雪中鸿爪，一过已忘情。倏忽谢歌舞，寂寞掩柴荆。新词句，真磊落，太纵横。我作致师乐伯，摩垒更靡旌。爽若并州快剪，又若短兵狭巷，杀贼不闻声。举以示二子，大笑绝冠缨。"}