{"id":"444037","title":"蕲春青石岭吊黄季刚先生墓","dynasty":"当代","author":"熊盛元","text":"噫吁嚱，恸如之何！对荒凉之断冢兮，唱薤露之悲歌。何旷代之俊彦兮，亦托体乎山阿。昊天胡不仁兮，每昏昏而沈醉。哲人既长殂兮，空惘惘而垂涕！抚残碑以追缅兮，块独立于苍苔。泣凤麟之永绝兮，嗟构厦之无材。已矣夫！世溷浊而德衰兮，志洁者目之为狂。欲起先生于九原兮，恐无日不遭谤伤。念此惨怛而无语兮，倚颓阳而凝伫。望蕲水之汤汤兮，折芳兰兮更谁与？"}