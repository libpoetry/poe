{"id":"1125758","title":"庐陵乐府十首 其八","dynasty":"宋","author":"郭祥正","text":"自君之往矣，幽房守岁华。眉头匀翠淡，裙带缕金斜。魂魄空成梦，音书不到家。凭谁度庾岭，和泪寄梅花。粉黛元知假，丹青岂是真。桃花初过雨，溪水暗流春。眼眼随云断，书书托雁频。渔郎自迷路，狂杀武陵人。不作巫山雨，螺川久住家。欲知冰未释，须信玉无瑕。对局拈棋子，开窗摘杏花。谁能谙此意，红日又西斜。"}