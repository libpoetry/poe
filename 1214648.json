{"id":"1214648","title":"韩伯清所藏子昂双松便面","dynasty":"元","author":"黄玠","text":"并刀剪水一尺馀，照见亭亭两松影。玉堂学士自写真，令我悽然发深省。耸壑昂霄五十年，健笔如锥有锋颖。苍髯磔怒知谁嗔，老节犹将见奇挺。直干斜分水墨痕，樛枝乱结风霜顶。龙鸾已化毛骨残，雷雨欲来崖谷暝。兔丝悬蔓待茯苓，回首馀光惜俄顷。会稽公子多苦心，收拾新诗题小景。"}