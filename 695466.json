{"id":"695466","title":"癸未生朝幸庵翁诗为寿和答并以寿翁","dynasty":"明","author":"林俊","text":"上筵胜日辨生朝，沾醉东风一和陶。官责每悬精力少，班行空说岁年高。雁南雁北身犹寄，花落花开梦尚遥。薄暮仙舟来远使，忽惊玄鹤下青霄。海日苍凉辍视朝，病坊旬浃愧甄陶。因高祗觉邱陵小，仰止真怜泰华高。虎帐令严看节制，鹤袍名重副逍遥。南阳捷上天颜慰，宴罢从容下紫霄。索尽孤怀采绿朝，看花何日共阴陶。头童未觉龟毛少，诗细从添鹤骨高。约伴丹邱缘自浅，溯洄银汉路成遥。鸴鸠决起元无力，薄趁风鹏上九霄。"}