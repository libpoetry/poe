{"id":"691393","title":"题终慕堂","dynasty":"明","author":"李昌祺","text":"旧隐金鳌下，榕蕉间橘林。他乡频引睇，先垄镇萦心。世泽溪流远，哀情海水深。楹间悬钜榜，一顾一沾襟。自怜成永感，那得再晨昏。挂壁遗容在，纫衣密线存。秋霜心易怆，春雨恨难论。一脉书香远，相传子又孙。燎黄褒典重，纯素此生孤。长抱穷天痛，仍怀永世图。禄丰亲不逮，泣尽眼将枯。子职知能勉，移忠仰圣谟。"}