{"id":"1123006","title":"翰林南阳叶公挽词三首","dynasty":"宋","author":"胡宿","text":"方丈仙山地，承明帝所人。辞源长万里，笔力重千钧。草诏风雷暮，赓歌律吕春。如何岩雨望，奄忽弃生民。献替依明主，周旋奉至公。直寻无枉道，方寸有孤忠。耻在瓶罍罄，嗟深杼轴空。苍生犹未泰，夫子已先穷。远策思开济，孤飞易中伤。中途舍骐骥，少日铩鸾凰。干镆仍双折，皋夔遂两亡。吾生知已矣，魂断武丘傍。"}