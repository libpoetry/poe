{"id":"1144130","title":"春日即事二首","dynasty":"宋末元初","author":"王义山","text":"朔气棱棱带雪吹，凝阴四面锁寒枝。自回造化微和后，如再洪濛未判时。天遣江山醒醉眼，春将景色入新诗。乡晨一部箫韶奏，草绿花红山鸟嬉。步屧随风过柳川，眼前气象觉熙然。勾萌甲拆皆春意，鱼跃鸢飞遂性天。绿草方浓山尽发，紫芽新迸蕨初拳。自形自色何容巧，禀赋元来物得偏。"}