{"id":"816806","title":"齐天乐六首","dynasty":"清","author":"蒋士铨","text":"当年曾棹沙棠楫，桃叶春江揣度。廿四桥边，青蓬红豆，作弄扬州乐府。朝朝暮暮。争禁得今年，者番酸楚。荀令神伤，牵衣忍看小儿女。青天灵药谁误。剩呢喃双燕，夫人亲哺。草佩宜男，花簪蠲忿，不欢秋娘金缕。朱颜黄土。向月暗灯昏，可曾低诉。他日钱塘，傍朝云小墓。江山如此无情，甚与春愁俱满。深悔当时，踟蹰陌上，却任花开缓缓。东风不管，将一丈游丝，等闲吹断。若道缘悭，匆匆怎做踏春伴。人生此恨难遣。剩垂杨一树，雨疏烟嫩。碧汉星移，银桥鹊去，比并天河还远。料他憔悴，也似两年来，鬓丝新换。赢得思量，向懊侬船幔。人生失意寻常耳，那得全无漂泊。习静缘悭，买山赀少，孤负江南丘壑。乱愁抛却，将客里闲身，画中安着。琴意诗情，低回犹可慰萧索。及时聊且行乐。看鱼龙舞罢，海天空阔。须鬓苍苍，江山浩浩，容易蹉跎芒屩。考槃何处，我亦似匏瓜，偶然悬缚。听到松风，便消魂林薄。来时尽说长安乐，出门西向而笑。半入云霄，半飘尘海，半在秋原残照。欹斜乌帽。对冷月啼蛄，影形相吊。此味辛酸，古人先我已尝到。风云何限屠钓，叹行年廿八，已非英妙。数折桑乾，一条虹彩，车骑喧喧争闹。不如归好。共乌鹊南飞，听他低叫。饱吃黄粱，拥衾眠一觉。蒹葭水落栏干下，曾照老翁清影。水宿非舟，陆居非屋，剩得三椽蓬艇。诸公台省，让野鹤孤云，烟霞簿颁。书局随身，宛央湖上是箕颍。当时出岫归林，怕献嘲腾笑，终焉此境。古铁舟园，小长庐屋，转眼凭他兼并。儿孙追省。守处士蜗庐，百年何幸。换以华堂，问先生可肯。问谁修到梅花者，输君独能如此。笔吐寒香，意横疏影，身作槎牙斜倚。江村遥指，道雪满千林，好春来矣。翻把扁舟，载将人去与花比。花枝较人何似，恐朱颜玉骨，不如人美。冷韵幽情，素襟芳信，总在诗翁就里，丁丁玉齿。尽细嚼微吟，共花眠起。驴背酸寒，论风流让尔。"}