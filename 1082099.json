{"id":"1082099","title":"题欧阳炳文真止亭","dynasty":"宋","author":"刘才邵","text":"前浪与后浪，推引不自休。谁知桥下水，终古何曾流。喧寂两俱遣，已自非良谋。避喧趋寂者，岂免一处收。吾人识真际，不向中边求。聊复起小亭，对此竹桧幽。云烟互明灭，草木自春秋。诸法如露电，乾坤一浮沤。试看究竟处，还有起灭不。想当隐几时，萧然任天游。不同习枯禅，兀兀守一丘。"}