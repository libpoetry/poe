{"id":"697466","title":"送朱水部可大入都四首","dynasty":"明","author":"胡应麟","text":"苍龙守阿阁，赤骥鸣天闲。彼美承家子，被服都且妍。飞飞振六翮，游戏青云端。出入承明庐，行者夹道观。朱弦顺风扬，四坐靡不欢。矫矫孤飞鸿，明时策高步。亮节难为容，浮云起中路。层阴蔽白日，圆景忽将暮。转蓬随长风，行行践霜露。驱车大河涘，瀍洛莽回互。王屋一何高，嵚岑蔽层云。登高望宛洛，车马如游尘。万象列毫端，抽思戾高旻。仙人王子乔，转盼迹已陈。三花满怀袖，寄我忽若新。百里讵足栖，长途复当践。帝优循良吏，召对明光殿。羌子与我亲，绨袍长恋恋。双凫一朝去，临风涕沾面。努力崇千秋，慰此金石愿。"}