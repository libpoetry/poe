{"id":"654587","title":"过鸡冠隘吊曹将军","dynasty":"明","author":"何乔新","text":"曹将军，素虓阚，帅阃称为满身胆。横戈跃马马蹄骄，赤雾弥空天气惨。边尘澒洞铁山摧，青野原头万骑来。汉川士女走失魂，婴孺弃掷声哀哀。将军慷慨发上指，兄弟同驱誓同死。右持龙剑左蛇矛，斩刈劲敌如斩豕。鸡冠隘口血成河，健马强兵来益多。风凄雨急敌氛恶，天不祚宋将奈何。喧呼动地地欲裂，冻鼓无声宝刀折。绵裘湿透足难移，犹奋空拳誓剪灭。虎倒龙颠互啖吞，山川震眩尘霾昏。骂声愈高头已断，怒气勃勃如生存。君不见吕家兄弟降异土，遗臭至今谁比数。将军死去三百年，赫赫英名照今古。"}