{"id":"108409","title":"喜宾旸归·鲁翁秀山归","dynasty":"元代","author":"方回","text":"鲁翁秀山归，虚翁钱塘留。虚翁秀山来，鲁翁钱塘游。中秋前三日，西东各登舟。及至中秋夕，两翁空相求。是夕亦无月，欲饮无朋俦。重九谓胥会，独醉南山秋。风雨更旬余，掩关空室幽。忽闻落叶响，野屦穿林陬。惊视乃鲁翁，虚翁失百忧。急呼一斗酒，果茹与儿谋。俗态定难诘，时事勿浪筹。默酌无一语，世人知此不。"}