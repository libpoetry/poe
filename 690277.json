{"id":"690277","title":"二献祠二首 张文献","dynasty":"明","author":"张诩","text":"都俞世远真风邈，蹇谔如公一代良。老牧荆州悲发短，蚤呈金镜识心长。清吟归燕诗情远，力剪胡雏直道张。文献风流清献继，千秋南海播馀芳。腥尘常日半人寰，已见清泉白石闲。疏上不缘轻富贵，赋成非是恋江山。九重屡遣温言速，八十惟辞旅力悭。今古人心岂相远，此风端自二疏还。"}