{"id":"823017","title":"迈陂塘 江恭人墓","dynasty":"清末近现代初","author":"赵熙","text":"乱花边、卿应认我，一来奠黄抔土。红心满地蘼芜草，遮得檀郎无路。卿且住。是雨雨风风，漠漠埋愁处。人间更苦。算非死非生，不夷不惠，留命草头路。伤心事，我是十年无父。廿年先已无母。纸钱风里黄门泪，托而朝朝暮暮。天万古。更好好相将，泉路双儿女。逢春扫墓。剩茅屋鸡声，水田牛迹，肠断白杨树。"}