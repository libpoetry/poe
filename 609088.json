{"id":"609088","title":"行至杭州复与林翁二太史相及","dynasty":"明","author":"区大相","text":"方舟共南下，中道屡相望。趋步皆迷路，翻飞总后行。微踪易抛掷，孤棹久傍徨。汜滥潮波远，邅回江路长。挈提虽左右，毛羽共翱翔。雨散分襟过，风期把袂将。简书予有畏，史笔尔称良。相遇犹三舍，齐盟复两乡。櫜鞬如在晋，佳丽昔闻杭。信是周旋地，能令乐事偿。汰扬俱莫诮，前后亦何妨。"}