{"id":"585297","title":"和湛甘泉太史喜石泉与烟霞同版筑之作","dynasty":"明","author":"方献夫","text":"烟霞在樵南，石泉在樵北。千里有神交，况复去咫尺。大科山之中，可以为子宫。四时足烟霞，烟霞吾与同。紫云峰之特，可以为我室。下有奇石泉，君亦爱泉石。夏炎我何有，石泉水泠泠。惟子于此时，乘风来濯缨。清秋尔何有，烟霞月炯炯。惟我于此时，抱琴淩绝顶。或时好歌咏，双凫飞自东。烟霞作天乐，石鼓和金钟。或时恣游观，一鹤从西度。石泉起神兽，盘龙随伏虎。噫吁嘻，泉可饮兮石可眠，烟霞烟霞兮能无石泉。霞可食兮烟可避，石泉石泉兮能无烟霞。"}