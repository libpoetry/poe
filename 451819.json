{"id":"451819","title":"八声甘州 夏日偕关东诸子游磐石牧野亭","dynasty":"当代","author":"熊东遨","text":"占松辽一角好江山，元声四边来。似天公布局，星围月点，妙味须猜。日夕林蛙草蛐，撩动旧情怀。便是神仙顾，不做安排。邀得青衫红袖，向亭前数雨，真个悠哉。纵稼轩未到，醉眼亦宜开。看长空、鹏飞鹤举，趁明时、争展拨云才。清阴下、天容我辈，坐赏和谐。"}