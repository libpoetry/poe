{"id":"772728","title":"伯卿示松石二歌读而善之续歌以广其意","dynasty":"清","author":"朱景英","text":"叠石不厌小于拳，种松那计短于帚。云腴雾鬣即离间，具体依微露跟肘。主人爱石兼爱松，心期海外留高踪。昨日辇石忽得意，一朝题品欹云峰。乞松一株才及髀，便尔颠狂叫未已。谓是盘拿倔彊姿，况与山骨争奇诡。淋漓大作挥宣毫，巧规节目模嶕峣。松也石也得所遭，示我时复歌且谣。上陈嵩少山头太华顶，中有窈窕仙关横侧之峰岭。厥产物状苍以黝，天外飞来只俄顷。我读未竟意憬然，土宜材质均由天。当其弃置甘濩落，何人物色披风烟。世事由来惑皮相，不则同声恣谯让。拘墟笃时递相沿，齐物蒙庄每惆怅。如斯松石忽刮磨，主人一日三摩挲。此间胜事何其多，君歌我还赓君歌。"}