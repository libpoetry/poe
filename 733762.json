{"id":"733762","title":"洗象行","dynasty":"清","author":"王士禛","text":"水关苍苍柳阴碧，宝马流苏纷络绎。日中传呼洗象来，玉河波射珊瑚赤。须臾钲鼓千云霄，万夫声寂如秋宵。虎毛蛮奴踞象顶，丘山不动何岧峣。岸边突兀二十四，直下波涛若崩坠。纵横欲蹴鼋鼍宅，腾踏还成鹅鹳队。乍如昆明习斗战，万乘旌旗眼中见。又如列阵昆阳城，雷雨行天神鬼惊。奴子胡旋气遒壮，忽没中流狎巨浪。撇波一跃万人呼，幡然却出层霄上。今年丞相收夜郎，扶南盘况旧王章。远随方物贡天阙，屹然立仗金阶旁。圣朝自不贵异物，致此亦足威遐荒。黄门鼓吹暮复动，海立山移浩呼汹。大秦狮子多威神，山林岂是天家珍。"}