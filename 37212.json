{"id":"37212","title":"上顾大夫","dynasty":"唐代","author":"贯休","text":"碧海漾仙洲，骊珠外无宝。一岳倚青冥，群山尽如草。君侯圣朝瑞，动只关玄造。谁云倚天剑，含霜在怀抱。谁云青云险，门前是平道。洪民亦何幸，里巷清如扫。至化无经纶，至神无祝祷。即应炳文柄，孤平去浩浩。即应调鼎味，比屋堪封保。野人慕正化，来自海边岛。经传髻里珠，诗学池中藻。闭门十余载，庭杉共枯槁。今朝投至鉴，得不倾肝脑。斯文如未精，归山更探讨。"}