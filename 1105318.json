{"id":"1105318","title":"谢人致蟹","dynasty":"宋","author":"方岳","text":"樵岚无蟹有监州，已负诗肠过一秋。莫怪渊明便归去，得渠自合老菟裘。此去江头只两程，寒蒲解缚便横行。无肠政要空虚腹，满贮芦花与月明。雪砍双螯玉一壶，樵中曾有此奇无。始知张翰思归意，不为秋风只为鲈。除却金齑霜后枨，更无一物可诗情。诚斋配以彭生脔，岂不冤哉五鼎烹。"}