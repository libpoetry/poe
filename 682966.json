{"id":"682966","title":"怀李进士材二首","dynasty":"明","author":"尹台","text":"赤骥振长缨，羞堂狭邪步。黄鹄摩天飞，万里讵回顾。伊人秉奇尚，千秋旷所慕。深心企密玄，远览超初素。一感㗳尔云，遂挹泠然驭。九阂浩神往，八垠焉足骛。大道由默成，卮言虚扰互。老氏贵知希，宣父戒多数。行矣慎周鼎，世方宝康瓠。罗山峻千仞，巀立章江水。章江日夜流，荡潏无时已。孤标抗不骞，苍然君所视。谁言山下云，出入但轩几。请看肤寸兴，施霖忽千里。由来古贤杰，经纶业有致。多君英达姿，挥斥谢尘轨。归玩山中云，变化在徙倚。出奋翊世功，卷舒成寸晷。冉冉耀灵车，西鞍无停弭。吾衰志久荒，跂子天云涘。"}