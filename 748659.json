{"id":"748659","title":"三直行","dynasty":"清","author":"李杭","text":"秋霜蔽野冥鸿飞，琅玕不实朱凤饥。浮云北来魏阙迥，忧国流涕荒江垂。忆昔中朝树风烈，闽海峥嵘起魁杰。三贤接迹冠惠文，四海直声闻补阙。高要俶傥神骨奇，辞气侃侃无龌咿。抗言剀切论灾异，天子动色为嗟咨。晋江通经意淳厚，击断群蒙勤纳牖。排天一上张纲书，勋戚闻风皆敛手。临桂执节何觥觥，雅歌骏肃韶钧鸣。每当慷慨引大体，能以委曲通精诚。天门荡荡不可测，左龙右虎环紫极。优容屡荷皇天鉴，献纳终惭侍臣职。殿前清要难久居，先后归间谢朝籍。拂衣去矣来何时，瞻望皇居意凄恻。呜呼黯鲍不易得，台端列柏无颜色。八闽之山窈然深，岭南瘴雨横层阴。苍梧日落黯万里，漓江水碧寒沈沈。使人忆此生愁心，海边烟尘暗乡县，黔首流离困徵缮。昨闻河洛又苦旱，况复西陲尚酣战。至尊侧席谁分忧，经济实赖群臣谋。虞翻去国岂终老，机生被放行见收。时危志节徒激厉，叹我欲济无方舟。还朝建策望公等，焉得云卧甘林丘。"}