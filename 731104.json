{"id":"731104","title":"经明成祖勒铭处指示扈从诸臣","dynasty":"清","author":"玄烨","text":"伊昔永乐年，征马嘶朔风。碛间铭片石，苔藓磨青铜。我行初拂拭，夏节欣相同。当时月在已，今值清和中。后先间两日，彼亦一代雄。我武讨不庭，春发明光宫。塞草绿微茁，雨雪阴濛濛。或言时尚早，稍待边花红。宁知英杰人，所见良疏通。迅行掩不备，兵法贵折冲。军谋在帷殿，士气如虎熊。岂不资群策，惟断斯有功。作诗纪其事，聊以示臣工。"}