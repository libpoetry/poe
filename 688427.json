{"id":"688427","title":"咏史五首（录二）","dynasty":"明","author":"江瓘","text":"陇西李都尉，骁勇称将材。提师浚稽山，一鼓单于摧。步卒五千人，转战昏阴霾。道穷矢亦尽，惜哉勇弗裁。捐躯诚独难，大义岂不乖。得当纵报汉，二心安可怀。迢迢五原关，思归隔天涯。遂使铁石心，化为土与埃。终然没胡沙，竟为百世哀。曼倩滑稽雄，阊阖能叫啸。一言绐侏儒，金门始待诏。怀肉虽不恭，九重翻一笑。倡优恣诙谐，谏苑中机要。庭议斩董君，宣室不得召。玩世依朝隐，赡词亦微妙。高咏卫简篇，斯人可同调。"}