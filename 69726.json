{"id":"69726","title":"李卿琵琶引","dynasty":"元代","author":"杨维桢","text":"李卿李卿乐中仙，玉京侍宴三十年。自言弦声绝人世，乐谱亲向钧天传。今年东游到吴下，三尺檀龙为予把。胸中自有天际意，眼中独恨知音寡。一声如裂帛，再拨清冰拆。蛮娃作歌语突兀，李卿之音更明白。玉连琐，《郁轮流袍》，吕家池榭弹清宵。花前快倒长生瓢，坐看青天移斗杓。铁笛道人酒未醺，烦君展铁拔，再轧鹍鸡筋。我闻仁庙十年春，驾前乐师张老淳。赐筝岳柱金龙龈，仪凤少卿三品恩。张后复有李，国工须致身。酒酣奉砚呼南春，为卿作歌惊鬼神。"}