{"id":"1124640","title":"奉和御制读晋书","dynasty":"宋","author":"夏竦","text":"安石陵霞致，清言振玉音。鸿勋济世久，厚德感人深。朱组虽然袭，虚舟岂易沉。东山高志在，潇洒谢尘襟。李重推清雅，初传友爱名。嘉言为时发，大谊傅经明。崇德诚堪慕，修身岂易倾。留心众才举，千载仰铨衡。士行勤武力，机鉴信良哉。国赖桓文业，人推葛陆才。殊祥双鹤至，吉梦八门开。终始全高节，诚因左翼推。"}