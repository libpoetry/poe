{"id":"696876","title":"岁暮杂题示儿复闻十首（万历末年作）","dynasty":"明","author":"娄坚","text":"官府何由一，当缘昼接频。贞邪呈水镜，高下入陶甄。有炀终难蔽，无媒已自亲。圣明方久道，岂少腹心臣。最是台衡地，寻常莫浪跻。安危堪借箸，献替始通闺。欲遇能无巷，不言还有蹊。一辞轻倒屣，谁复问云泥。中台遣重臣，仗钺抚齐民。东压沧波涨，西通楚塞轮。风清驱黯尽，泽普活枯匀。不是寻常寄，威棱即抚循。从来骢马使，案牍不胜烦。今日闻清暇，移时对簋飧。所由堪倚办，一览可平反。却笑埋轮者，如何有戴盆。昔犹援属国，今岂乏余皇。势欲成恇怯，人谁与激昂。邑无经月备，岁夺累年穰。独可号风伯，东驱海若藏。徒传文屡变，未省学通经。呈卷犹颜赤，持衡自眼青。雕龙矜健笔，振鹭误充庭。世道终何赖，难分楹与莛。不觉催吾老，其如望尔成。所嗟文愈敝，难据理为衡。从此士流浊，转于世道轻。等闲谁可仗，祗是恋朝荣。俗学非吾愿，将为田父乎？耕深长尽瘁，敛急更朘肤。天远诚难问，人穷岂易苏。不知濒海邑，得保室庐无？"}