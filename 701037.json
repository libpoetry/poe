{"id":"701037","title":"拟古","dynasty":"明","author":"梁朝钟","text":"几上厌粱肉，乃忆园中蔬。爰处无事事，思蹇风雪车。人意未可信，欲急姑徐徐。不见令人思，久狎必致疏。君子语结交，当使交有馀。黏情已□散，强合终不如。微霜河畔草，能同二月初。世路蹑足行，闭门且读书。出身事征战，幽州万里远。秋初雁已飞，柳条四月菀。可怜楼上妇，肌肤日渐减。此日得相聚，宁复羡华衮。人生趣不同，区区重饱暖。农夫终岁劳，一盘豆麦饭。夫妇日相守，牵牛归日晚。聚散各有原，无用频商忖。鸿鹄只两翼，千里戾天飞。菉竹闻殷雷，出地如发机。既云有伦脊，上下互相依。不有卿相贵，万姓食不肥。居上无令德，子孙百世非。叶繁驱车止，孤树宿鸟稀。高明皦如日，昧爽东方晞。光落崦嵫间，无能续朝晖。汪汪大海水，百川胥与归。我昔蹈南溟，顺风趋远岛。天阔海色青，月明如日杲。海上见大鱼，颅可百人抱。归来十馀年，时时向人道。因叹世上人，几多牖下老。家贫身未贵，出门苦不早。闻人谈名山，亦云诛茅好。庭下弄小孙，天阴收爨草。保得六十岁，亲戚歌天保。"}