{"id":"976599","title":"奉和御制朝元殿朝谢玉皇大帝","dynasty":"宋","author":"夏竦","text":"三清右序储繁祉，万乘钦明答上穹。圣化诞敷书轨混，仙游昭假地天通。灵辉熠煜充丹禁，瑞雾霏微翳碧空。积累有开鸿绪远，顾怀无际庆基隆。精心展彩威颜肃，法曲迎真睿藻融。象舞在庭功夐异，宝符先道古难同。奉朝嘉服祇群后，赞帝鸿仪俨上公。神爵乍临香馥郁，矞云低映树青葱。洁粢禋荐升严陛，苍璧高蟠照晓风。宣室受釐均大赉，洋洋春泽浃区中。"}