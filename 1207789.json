{"id":"1207789","title":"赠方永叔往教重庆路","dynasty":"元","author":"范梈","text":"汲水得明月，倒影上青天。客行三十年，未识蜀月圆。中宵梦巴蜀，秣马辞燕服。成都虽云远，未到意已足。远意不可期，宿夕宛见之。云迷飞鸟道，雨急卧龙祠。干戈何草草，祇说渝州好。但得渝州官，甘就渝州老。渝州古雄城，彭君旧建旌。至今江石上，犹有古时名。豪杰世已矣，空城俯流水。复有江东人，来教渝州士。方侯天机深，大雅托遗音。沈潜万夫敌，脱略五湖心。翩然别我往，长揖仙人掌。疾风吹大旗，落日明斜舫。即此少相知，相知长恨思。巫山桂树发，折寄定何时？"}