{"id":"703884","title":"东阿道中遇雨","dynasty":"明","author":"韩日缵","text":"伏热秋仍甚，俄惊此夕阴。松涛响远壑，岩溜下高岑。侧径人行怯，平田马度深。三农方待雨，未可赋愁霖。济北旱为虐，齐东节重过。蝗飞赤地尽，马踏白云多。草木秋风入，田畴晚霁和。久晴疏雨具，天色定如何。旅迹泥中路，苍茫野望时。径萝褰雨幕，岸柳罥风丝。日暗秋逾淡，山高云故迟。捕蝗今正急，辛苦向东菑。"}