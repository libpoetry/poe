{"id":"954964","title":"为游叔蕃觅苦椎","dynasty":"宋","author":"罗公升","text":"丘中有佳人，披褐抱白玉。百年老风雨，坐阅成毁速。霜馀乃脱颖，磊落隐者屋。平生苦硬姿，卓尔受命独。虞翻终老辣，严挺笑软熟。世情乐肥甘，有齿但食肉。封题欲远赠，惧以蜇口渎。的应山林味，雅称藜藿咮。聊持诗百字，为博珠一斛。我本看泉声，茅斋添夜读。"}