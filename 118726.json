{"id":"118726","title":"梦中咏醉人","dynasty":"宋代","author":"苏辙","text":"城中醉人舞连臂，城外醉人相枕睡。此人心中未必空，暂尔颓然似无事。我生从来不解饮，终日腾腾少忧累。昔年曾见乐全翁，自说少年饮都市。一时同饮石与刘，不论升斗俱不醉。楼中日夜狂歌呼，钱尽酒空姑且止。都人疑是神仙人，谁谓两人皆醉死。此翁年老不复饮，面光如玉心如水。我今在家同出家，万法过前心不起。此翁已死谁与言，欲言已似前生记。"}