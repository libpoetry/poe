{"id":"140577","title":"冒雨往玉照堂观梅戏成长篇","dynasty":"宋代","author":"张镃","text":"幽人占断烟波景，不但春风翠红整。绕堂交互玉崚嶒，月中日下光迷影。连年勾引客来看，传得梅声满世间。西湖处士英爽在，大叫称屈挝天关，拜言臣生太清苦，孤山昏晓搜寒句。水边篱畔识疎斜，若说栽梅臣实祖。五湖散人张志和，读霓不中原夫科。门前水擅南湖号，也种梅花数百窠。贪吟岂悟无閒字，置之度外犹余事，掩臣梅誉是难堪，荐菊泉荒空庙祀。帝曰住哉女雨师，张园梅开正及时。风标雾锁两旬日，今岁且使游行稀。从来奇观偏宜罕，何妨别具看花眼。"}