{"id":"569250","title":"金陵遇中贵人结好甚深于余归追送栖霞浃日夕乃别感而赋此","dynasty":"明","author":"王世贞","text":"十载供奉皇青春，颦笑謦欬若一身。御马骑从内殿出，常饭饱饫天厨珍。覆水翻知不收好，回首同侪竟谁保。不辞肝胆倾向人，自拊头颅叹将老。偶然意气怜秃翁，杯酒翻澜萧寺中。天与清闲莫轻掷，且踏紫陌收残红。"}