{"id":"643125","title":"祷雨有感","dynasty":"明","author":"胡奎","text":"去年六月天不雨，农家到处忧禾黍。县公一念格天心，三尺甘霖苏下土。今年不雨夏徂秋，县公恻怛农心忧。西潭朝乞白龙水，东井暮檄乌龙湫。四山云兴龙出穴，一夜滂沱洗炎热。县公有禄民有租，喜雨亭成碑可揭。使天雨玉复雨珠，饥不可食寒不襦。我今歌咏丰年屡，大书特书不一书。"}