{"id":"1113587","title":"又寄性之二首","dynasty":"宋","author":"李之仪","text":"霜髯雪鬓十分侵，举盏常思蘸甲深。虽约依刘同汉上，犹虚访戴似山阴。文章歆向传家日，事业韦平奕世心。冰玉相辉方自表，何妨佳思屡追寻。平日鹓鸾接武中，汪汪每叹不能穷。暂烦朱毂图遗爱，方信清时是至公。千载难期人物盛，一时休叹马群空。何妨坐啸追陈迹，应有新诗袭素风。"}