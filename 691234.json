{"id":"691234","title":"贵池舟中中秋夜月","dynasty":"明","author":"李孙宸","text":"未秋先已期今夕，今夕清光岂等閒。野旷始知秋有色，人閒偏觉月相关。云边几字鸿声度，雾里一灯渔艇还。景物总供良夜赏，莫将留滞怨江山。遥空万里净埃氛，几度菰芦起雁群。海上月华原自别，夜深秋色已平分。素娥秘殿虚灵药，仙侣幽期隔彩云。此际清光人尽望，霓裳一曲许谁闻。"}