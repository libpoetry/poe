{"id":"1220301","title":"横州新城","dynasty":"元","author":"吴当","text":"守国设险阨，由来固金汤。天下已一家，四海无封疆。边夷失摩抚，虚邑奔豺狼。横州两江上，妖氛日相望。烈烈四野焚，哀哀万民疮。倪君列半刺，为政古循良。及兹幸辑睦，庶以安苍黄。兵威尚形势，邦本资堤防。版筑不辞劳，恩波浩难量。神功实天相，良甓发地藏。遂令千年间，集此百雉强。坐见云鸟陴，居然山水乡。嵯峨超楼橹，迢递蟠池隍。落日笳鼓壮，寒风旌旆扬。廛区表井里，公馆临康庄。蔼蔼闻士誉，熙熙浃时康。从兹慎备禦，奚用多斗伤。长松在涧底，至宝委道傍。鸾栖自枳棘，鹓路空翱翔。谁持太史书，为贡白玉堂。"}