{"id":"891013","title":"自荆入沌至鄂凡十日沌中","dynasty":"宋","author":"员兴宗","text":"长芦冲短芦，挽船如挽车。一缕江摇天，萦带千里馀。时焉忽断岸，依依见幽居。试问居者谁，此地家焉如。居者顾我笑，官何问之愚。一生宅莽苍，岂觉城市娱。出户舟为步，入户羹为鱼。田牧我有时，牛羊与之俱。但愿粳稻丰，俯仰无所须。山河总白日，城市仍丘墟。我兴愧其言，劳生叹囚拘。因笑永民鼠，人大长狙狙。"}