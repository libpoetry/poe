{"id":"697193","title":"送苏君禹观察之岭右八首","dynasty":"明","author":"胡应麟","text":"握手衡门思欲狂，相逢如梦在河梁。三年素札咸阳断，十日青尊瀫水长。绝塞风云悬马首，大荒岐路出羊肠。因君一问龙标尉，明月梅花遍夜郎。极目遐荒共黯然，苍梧何处问楼船。天穷象郡千峰外，地隐龙城六洞前。飞诏金门频计日，传书铜柱易经年。无劳更阅河东记，海色黄溪昼夜悬。万里襜帷涉瘴氛，炎州风物向来闻。罗池翠羽多充赋，林邑鲛珠竞购文。豆蔻飞花园似雪，桄榔垂叶路如云。伏波祠庙经行处，一奠椒浆桂水滨。腰下双悬玉鹿卢，拂天雄剑倚昆吾。褰帷雾洗三苗窟，露冕霜飞百粤途。荔子尚祠迁客否，蕉花能忆美人无。七星岩畔题诗过，羡杀朱幡在画图。锦席孤飞散曙鸦，如椽双笔气凌霞。遐荒词赋传中国，绝徼文章配大家。漓水瘴云行驻节，郁林奇石坐当衙。红潮醉颊槟榔熟，努力朝餐望里加。万山行尽见牂牁，处处椰浆酌叵罗。赤日猩鼯啼古洞，青天龙蜃出层波。风生羽节炎威静，露洗牙旗瘴色和。好作刺桐花下客，细吹芦笛听夷歌。双旌行色暮萧萧，天地西南问泬寥。姓字始兴悬竹帛，功名新息树铜标。藤江水溢青萝近，荔峪岚深翠障遥。珍重大廷思綵笔，看君六翮上层霄。焕烂新除下玉宸，聊从殊域试经纶。传书己见回周史，谕檄能无待汉臣。夜月三花流皂盖，朝霞八桂上朱轮。玄亭咫尺堪谁守，一盼东阳问字人。"}