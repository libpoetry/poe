{"id":"1252561","title":"次韵答王伯修见寄","dynasty":"元末明初","author":"赵汸","text":"万壑千岩一径幽，烟霞烂熳不须收。檐当雪瀑疑无夏，窗近风林欲借秋。钟鼓有人迎海鸟，江湖无地著沙鸥。方平近约来相访，听彻箫声月满楼。数间茅屋倚巑岏，莫道天宽地亦宽。孙子啸馀山寂寂，阮生哭后路漫漫。扶摇万里非吾事，栖息一枝聊自安。羡尔龙潭宾主好，牙签插架日同看。"}