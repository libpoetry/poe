{"id":"137419","title":"得滕岳阳书大夸湖山之美郡署怀物甚野其意有","dynasty":"宋代","author":"欧阳修","text":"峭巘孤城倚，平湖远浪来。万寻迷岛屿，百仞起楼台。太守凭轩处，群宾奉笏陪。清霜荐丹橘，积雨过黄梅。逸思歌湘曲，遒文继楚材。鱼贪河岫乐，云忘帝乡回。遥信双鸿下，新缄尺素裁。因闻夸野景，自笑拥边埃。龙漠方多孽，旄头久示灾。旌旗时映日，鼙鼓或惊雷。有志皆尝胆，何人可凿坏。儒生半投笔，牧竖亦输财。沮泽辞犹慢，蒲萄馆未开。支离莫攘臂，天子正求才。"}