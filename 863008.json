{"id":"863008","title":"十一月二十九夜大风明起书室皆败叶","dynasty":"宋","author":"王洋","text":"木老性倔强，朔风怒明威。初更即合战，已乃声鼓鼙。大块信难测，三鼓气不衰。我屋山僧居，破陋久不治。会当晴明日，仰见河汉移。微风鼓櫜籥，虚空同奔驰。夜无芙蓉人，慌惚疑褰帷。平明满书斋，败叶方纷披。孰为呼吸者，作此怒张为。天寒不成雪，恐坐强风师。扑尘整书架，粪挶不可迟。人非陈仲举，用舍亦有宜。"}