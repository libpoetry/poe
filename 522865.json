{"id":"522865","title":"余怀百门山水尚矣颇有移家之志交春气熙忻焉独往述情遣抱四咏遂成示同好数子 其四","dynasty":"明","author":"李梦阳","text":"山客戒明发，朋故来攀留。岩潭窈叵测，险径增离忧。曰余负幽僻，诵古歆远游。陟怀康乐屐，浮羡鸱夷舟。探讨倾子长，浪迹多阮侯。若人不可作，瑶草竟何酬。事往悲易深，情存道难侔。以此激孤誺，喟焉睇沧洲。安波有覆舻，坦路无全辀。危虞在岂崄，薄劣终见尤。愿附绿萝缘，永与栖者俦。"}