{"id":"599209","title":"出京别诸省丈","dynasty":"明","author":"陈吾德","text":"解组辞京国，揽袂别亲知。飘风中道起，越鸟向南飞。岂无盈觞酒，恨恨不能持。瞻彼水中凫，感此辕下驹。浮沉各有适，悲鸣将向谁。丈夫秉微尚，赴义甘苦饴。苟志在沟壑，贫贱固其宜。周览大块内，斡流随化移。羲光不停辔，葵心谅在兹。仰惭明主恩，頫惬沧洲期。挂帆从此去，江海渺无涯。愧乏南金报，而获琼玖贻。愿言树嘉绩，迟暮慰相思。"}