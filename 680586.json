{"id":"680586","title":"早发胶州往沂与叶方伯马上一日耳目所闻见各成古诗","dynasty":"明","author":"李裕","text":"轻飙屏氛翳，天际无纤瑕。曙河颓坤维，残月明窗纱。满野乱号鸡，隔林起栖鸦。寂寥对短炬，悽恻闻悲笳。征骖命夙驾，玉勒黄金騧。翩翩渡胶河，悠悠徂琅琊。崒嵂山万重，逶迤路三叉。惊湍激漰湃，深谷虚谽谺。陉岘抗亭馆，隈隩藏人家。细流抱村曲，险径沿崖斜。缘危试扪葛，涉深还问槎。徒旅惮路遥，疲马倦鞭挝。行行虽云苦，往往得景嘉。山连远峰叠，溪断芳丛遮。笙簧林间鸟，鼓吹池中蛙。空洞啸虎豹，陡涧潜龙蛇。岫列若围屏，树密如排衙。仙宫绕层阿，閒敞静喧哗。烟岚互明灭，竹木相交加。武陵远相似，山阴奚足誇。平生惬幽旷，爱此停征车。休憩倚茂松，披拂搴馀葩。道人意勤绻，留我饭胡麻。山盘荐细韭，涧水烹新茶。青童抱绿绮，朱颜双髻丫。白雪翻素手，清响殊琵琶。是时微雨收，夕照笼馀霞。缥缈川原迥，徘徊瞻望赊。不其閒火牛，潍水空囊沙。斯人已沦谢，往事堪伤嗟。昨日齐城中，百卉方萌芽。薰风忽南至，绿柳连青葭。匪徒时物变，不觉鬓已华。行迈犹靡靡，飘泊天一涯。安如东陵侯，学种青门瓜。"}