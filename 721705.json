{"id":"721705","title":"再吊袁督师","dynasty":"明末清初","author":"屈大均","text":"汉家恩未薄，竟失李将军。碧血流燕市，丹心结塞云。封侯原有数，破敌岂无勋。愁见卢龙上，黄榆覆一坟。一自诛庄贾，群公谤乐羊。扬威几虎视，持重可龙骧。玉帐兵机密，金牌国恨长。可怜躯七尺，不得死封疆。辽蓟应居守，分兵援帝州。惰归吾可击，深入彼难留。计拙遭谗小，身歼快寇仇。长城从此坏，权相欲何求。载读愚忠纪，凄然泪数行。为秦诛李牧，救魏少冯唐。三至伤慈母，群阴夺太阳。锦宁功业在，一战作金汤。劳臣遭反间，蠢尔善愚人。马喋三韩血，旗扬九塞尘。丸泥难守险，集羽竟摧轮。一自钃镂赐，无人更致身。"}