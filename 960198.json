{"id":"960198","title":"题蒙泉","dynasty":"宋","author":"俞汝尚","text":"幽人斸寒泉，井甃名曰蒙。井贵德不改，蒙以养为功。非徒玩清冷，润液幽芳丛。说筑傅岩下，伊耕莘野中。静守一夫事，勤政王道隆。孔孟不得志，日月经高穹。休哉圣贤心，养私而用公。宇宙间生民，草木与昆虫。仁渐而秾郁，义惨而庞洪。泓泓此中泉，与物资天功。勿谓短绠浅，海底渊源通。勿谓一勺轻，洗涤人心空。近林郁青苍，远涧与冲融。往往中间云，霶霈起天风。汲引即所利，孰遣榛莽丰。有道无得丧，孰患番险濛。君子修诸业，虑初而图终。为君赋此诗，勿厌吾道穷。"}