{"id":"577146","title":"战韶阳","dynasty":"明","author":"陈琏","text":"战韶阳，日光薄，朔风南来撼山岳。梅关已碎淩江枯，斗大孤城竟谁托。寒芒烛地狼星光，边声彻夜交锋铓。老奴潜缒城竟覆，残兵散走如群羊。虎头将军面如铁，义胆忠肝逾激烈。仓惶巷战接短兵，三尺龙泉耀霜雪。誓战死，无偷生，竟死不辱勤王名。崖山猛士多如雨，谁似韶阳战有声。"}