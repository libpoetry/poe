{"id":"815180","title":"报家韫岩孝廉信，并谢见赠苏紫笔、眼镜袋二首","dynasty":"清","author":"洪繻","text":"岁岁鱼书到海滨，伧荒何幸故交亲！此生愿掷班超管，举目难遮庾亮尘。翰墨因缘君爱我，褷缡眼界我思人。乱中未老头先秃，惭愧琅函入盼新！海外怀人路窅冥，感君投赠意丁宁！毛锥藏颖头犹紫，瑶镜韬光眼孰青！记得江湖新岁月，贮来京阙旧霜星。亦知食肉原无相，惆怅风尘一瞬经！"}