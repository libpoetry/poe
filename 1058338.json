{"id":"1058338","title":"春日杂兴十五首 其九","dynasty":"宋","author":"华镇","text":"东郊接南陌，芳树缭脩堤。疏雨敛轻埃，十里平如坻。云日弄晴阴，烟花淡低迷。往来多騕袅，踯躅赴东西。紫骝连钱花，青骢碧玉蹄。轩头剥秋兔，阔臆竦鸣鸡。金镳响玲珑，玉校光高低。促缰合组绣，脩策琢玻瓈。顾影敛逸足，迎风郁长嘶。不逢王武子，与解锦障泥。"}