{"id":"816789","title":"千秋岁 赠王子丹麓五十初度，奉次原韵","dynasty":"清","author":"董俞","text":"夹衣初换。花信春逾半。桃片织，禽声变。山亭蜂蝶闹，津市鱼虾贱。繄谁氏，柳阴坐挟书盈卷。不道年华晏，夕照烟峰乱。天可问，堪长叹。未酬云路志，已遂名山愿。今方信，白衣苍狗人情幻。莺娇蝶媚。人与春同醉。虾帘敞，螺卮腻。清歌调玉管，红蜡垂金穗。书床畔，半生消受清闲味。忆昔游湖墅，欢宴犹能记。叹荏苒，韶光逝。君才真八斗，富贵偏能致。还堪笑，董生与尔同憔悴。"}