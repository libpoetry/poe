{"id":"677420","title":"丙子杪秋骄阳蒸热踰月不雨偶坐南轩承少保镇山先生佳篇屡赠蹶然有感怀答三首 其二","dynasty":"明","author":"胡直","text":"昔多君子朋，乃在黄金台。卑彼声利徒，谐此金石怀。予拙终畎亩，学道无取材。君本济世英，夙名播九垓。中岁简帝心，奇勋列上台。何当佐圣日，乃复弃华阶。鸿冥分有托，虬潜匪谅哉。鹏鴳同一栖，凫鹤靡所乖。永愿陪清唱，不受俗尘猜。"}