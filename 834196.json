{"id":"834196","title":"高阳台 余与张紫帆、蒋次香倡岁寒三友社于容园，喝月敲花，竟无其四。二君双倚此调见和怨梅之作，率循原韵，以为继声","dynasty":"清末民国初","author":"易顺鼎","text":"历遍天西，除他月外，算来只此三人。隔水高楼，吟声暗访花魂。紫箫吹冻蛮江雪，瘦仙才唱不成春。又轻将半幅乌阑，换了苏辛。红冰湿透梅边泪，奈清愁有伴，绝艳无姻。画里孤山，荒凉一片苔皴。遥香入梦邀同坐，织空帘万感如云。更依稀素靥珠鬟，冷吊湘君。"}