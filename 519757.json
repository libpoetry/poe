{"id":"519757","title":"予祖康王尝游翠微山留题永庆寺璧迄今四十载寺僧录诗来谒求和予三复展诵感慕不觉泣下因再拜追和时成化庚子九月一日也","dynasty":"明","author":"朱诚泳","text":"当年仙驾到禅宫，回首春花几度红。剩有诗篇笼壁上，漫劳神物护山中。腾蛟起凤奎光在，流水浮云世事空。一捧骊珠双泪落，九原衰草正秋风。"}