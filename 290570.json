{"id":"290570","title":"台城路·题蒋平伯茂才坦韬光纪游图","dynasty":"清代","author":"秦云","text":"小红亭子清溪上，绿阶自生秋草。乱竹飘泉，乔松阁雨，如线长江横绕。残星曙早。渐烟火人间，万家青晓。风起潮音，布帆点点出林杪。前尘回首如梦，荒凉苔藓碧，沉没丹灶。钟影沉秋，茶声过梦，猿鹤空山都老。湘帘下了，只一片寒云，晚楼低到。独倚危栏，乱林风自扫。"}