{"id":"1049904","title":"广州越王台呈蒋帅待制","dynasty":"宋","author":"郭祥正","text":"番禺城北越王台，登临下瞰何壮哉。三城连环铁为瓮，睥睨百世无倾摧。蕃坊翠塔卓椽笔，欲蘸河汉濡烟煤。沧溟忽见飓风作，雪山崩倒随惊雷。有时一碧渟万里，洗濯日月光明开。屯门钲铙杂大鼓，舶船接尾天南回。斛量珠玑若市米，担束犀象如肩柴。越王胡为易驯服，陆生辩与秦仪偕。当时贡物竞何有，汉家宫殿今蒿莱。邦人每逢二月二，熙熙载酒倾城来。元戎广宴命宾客，即时海若收风霾。群心愈喜召和气，百伎尽入呈优俳。乐声珊珊送妙舞，春色盎盎浮樽罍。鬼奴金盘献羊卨，蔷薇瓶水倾诸怀。嗟余老钝已茅塞，坐视珠履惭追陪。青蝇何知附骥尾，伯乐底事矜驽骀。番禺虽盛公岂爱，亭亭自是岩廊材。千年故事写长句，指画造化回枯荄。昌黎气焰遂低缩，瓦砾未足当琼瑰。仙姿劝公莫妄想，元鼎久待调盐梅。"}