{"id":"236355","title":"生辰·荆溪之山环千峰","dynasty":"宋代","author":"仲并","text":"荆溪之山环千峰，摩空巉绝相争雄。与公万仞俱壁立，祗有爽气蟠胸中。荆溪之流碧满野，寒光秀色兼天泻。与公雅量相对清，更觉波澜来笔下。高门悬弧此日生，少年挥毫敌两京。当时紫宸初射策，玉色临轩知姓名。一旦横经向儒苑，凤掖銮坡去非远。如今高卧尚琳宫，主父严徐见何晚。向来皂盖先一州，龚黄已往无此流。旰食我皇收士急，未容独乐林泉幽。华堂宴笑春风裹，水绿山青助公喜。三槐功就却归来，寿如此山如此水。"}