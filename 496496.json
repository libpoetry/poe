{"id":"496496","title":"一七令 舟中阅唐诗纪事王起李绅张籍令孤楚于白乐天席上各赋一字至七字诗以题为韵遂效其体为花风月雪四首宋人名 其三","dynasty":"明","author":"杨慎","text":"月。霜凝，冰洁。三五圆，二八缺。玉作乾坤，银为宫阙。如镜复如钩，似环仍似玦。兰闺少妇添愁，榆塞征人怨别。汉家今夕影娥池，穆穆金波歌未阕。"}