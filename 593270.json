{"id":"593270","title":"同李明府永上人广济寺阁观雪","dynasty":"明","author":"欧大任","text":"献岁平秩春，建寅太初载。飞英千里来，晓色关山改。云昏百常观，阴屯五校垒。营门玉马深，城阙铜龙皑。飘飖回流风，纷糅惊奇侅。幽人念高僧，出骖洛阳宰。行除袁安户，朗照暴公櫑。登阁望西山，琼瑶露嶵隗。朝曦不成曜，明霞失其彩。昆丘移阆岑，玉泉汇银海。上架三石梁，中天白磊磊。是时土膏动，草萌卉将蕾。堂皇冒紫藤，阶隙凝朱茝。瑞已奏尧年，丰谷免饥馁。都人共歌讴，持献太师采。"}