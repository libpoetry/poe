{"id":"1115670","title":"过新开湖五首","dynasty":"宋","author":"杨万里","text":"奇哉万顷水精盆，一线青罗缘却唇。只有向南接天去，更和一线也无痕。渔郎艇子入重湖，老眼殷勤看著渠。看去看来成怪事，化为独雁立横芦。白苇黄芦尚带秋，长风远水几时休。愁人对著君休问，不是愁人也作愁。一鸥得得隔湖来，瞥见鱼儿眼顿开。只为水深难立脚，翩然飞下却飞回。远远人烟点树梢，船门一望一魂消。几行野鸭数声雁，来为湖天破寂寥。"}