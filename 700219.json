{"id":"700219","title":"生辰用味苓韵","dynasty":"明","author":"顾清","text":"玉盌清泠沃蔗霜，金尊琥珀湛云光。诗歌白雪传腔缓，舞合前溪引队长。内史功名付烟草，野王台榭亦荒冈。诸君肯向花前醉，何必当时绿野堂。东风不管鬓丝长，醉草时看墨数行。花鸟大家谁彼此，溪山到处可壶觞。平原相业三千履，诸葛生涯八百桑。一笑向君重握手，傍秋亭外又斜阳。"}