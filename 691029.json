{"id":"691029","title":"斐园杂咏十一首 恬远楼","dynasty":"明","author":"李云龙","text":"凉籁晚飕飕，烟云一飒收。纵予万里目，登君百尺楼。子期不复作，雅曲谁与耳。借君膝上琴，发我山水志。长安不可见，但见暮云浮。因君北望处，动我江湖忧。凉飙袭庭越，如闻金石响。知君有新句，题在木叶上。蛇蚹与蜩翼，觉有待为烦。吾爱柴桑老，能为神释言。翩翩青鸟使，来往寄瑶华。传书问西母，桃作几时花。凉雨蹴春波，曲曲随堤转。时泛桃花来，不知源近远。调高尝寡和，境绝每无邻。持留一席地，安顿世间人。籓篱不复设，门户洞然开。闲窗无俗物，应只有云来。森森万条玉，袅袅一溪烟。赠君谢客句，绿筱媚清涟。寒塘已自清，凉雨昨夜洗。晓看岸上花，尽插碧波底。"}