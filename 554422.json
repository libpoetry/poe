{"id":"554422","title":"乐琴书处歌为沈修撰赋","dynasty":"明","author":"胡俨","text":"沈郎结庐吴山岑，平生读书多苦心。更将绿绮徽黄金，七弦泠泠山水音。我昔作官住吴下，曾见沈郎最潇洒。葛巾长爱北窗闲，柴车懒入东林社。亲戚何曾折简招，辄向花前倾盏斝。莼菜频分碧椀羹，鲤鱼新熟芙蓉鲊。一朝歘起登天衢，环佩珊珊摇翠裾。广陵不作中散操，兰亭临得右军书。却忆牙签三万轴，灯火幽斋隔修竹。几回归梦逐西风，落月分明照秋屋。抱琴客里时相访，琴中写得神人畅。一片青山云渺茫，万里白鸥波浩荡。他年致事归故林，飘然更赋还山吟。白头抱孙椿树阴，教读旧书还鼓琴，嗟哉此乐超古今。"}