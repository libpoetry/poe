{"id":"701470","title":"南征词六首","dynasty":"明","author":"黄佐","text":"凤野传清跸，龙旌逼绛霄。风雷随鼓角，日月耀金貂。跃马宜春苑，呼鹰织锦桥。何如穆天子，空赋《白云谣》。月照牛山迥，风飘凤吹长。从臣黄制袷，歌妓锦为妆。玉辇栖萝幌，金鞭问竹房。夜阑调虎拨，知是奏《霓裳》。翠网张瑶浦，黄旗漾碧流。殷勤供庙荐，萧洒事宸游。御气通蛟室，祥烟化蜃楼。鱼龙应自喜，何敢负王舟。簇仗迎春至，行宫向晓开。日边千骑合，天上六龙来。玉笛吹《杨柳》，雕鞍唱《落梅》。共看毬拂笑，岐路满尘埃。柳映金陵暮，花摇玉帐春。江淮明炮火，阊阖动梁尘。秘戏徵西域，迷楼构北辰。三千歌舞地，谁似掌中人。桂海停舟楫，蓬山献画图。云屯七萃甲，风递九关符。进酒龙衣湿，藏阄豸绣呼。鸡人那复报，乘月射平芜。"}