{"id":"279355","title":"西平乐·癸亥秋莅官清江，政简多暇","dynasty":"现代","author":"周岸登","text":"吏隐萧滩，棹回鹿渚，怀古倍觉情赊。三孔刘徐，宋贤遗集，搜求梦杳云遮。叹旧日祠堂陋本，讹舛难资镜考，何人为取，嫏嬛中秘，更刻麻沙。无恙江清嶂碧，思大雅、怅望动咨嗟。探源流略，咸依四部，编目分明，行雁欹斜。还忾想、芗林片石，梅癖逃禅，媵以元气变雅，正始唐音，文苑儒林广国华。提要纂言，巾箱枕葄，差免尘容，惠尔青衿，式此仪型，弦歌诵习家家。"}