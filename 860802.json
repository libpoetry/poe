{"id":"860802","title":"送译上人出蜀","dynasty":"宋","author":"王灼","text":"久雨败沼荷，晓风猎岩桂。人各动归思，子独谋远逝。峡门去来舟，日为声利计。扣舷数得失，子独寻师锐。径山天尺五，披光出蒙翳。云居接庐阜，荐福踞鄱汭。维此三大老，从之可卒岁。玉泉亦清冽，纵饮争挽袂。南极百十城，一一尽所诣。宁使茧生足，肯畏雪封砌。更忆大瞿昙，捐身求半偈。"}