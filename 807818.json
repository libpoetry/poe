{"id":"807818","title":"八归  杜家庙距济南四十五里，有旅馆颇幽靓，砌下玉簪一丛，尤楚楚可念，徙倚久之，词以写怀","dynasty":"清","author":"陈维崧","text":"鞭丝小弄，征尘轻浥，云水一片寥廊。凉桥卸驮聊停憩，遥送明湖趵突，爽气森薄。小阁矮窗新粉壁，更绕砌、疏枝幽萼。背立处、暗省花名，琐事顿萦著。惆怅临行那夜，低鬟偏髻，惜别心情如昨。侧门回盼，倚阑人在，扶定腰身纤弱。叹萍踪一霎，峡雨湘烟楚天各。思量煞、琼钗滑腻，枕畔朦胧，三更和笑落。"}