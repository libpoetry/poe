{"id":"696484","title":"用韵乌先生留别二首","dynasty":"明","author":"郑真","text":"太古遗音识者稀，酒边一曲怅分违。池河共说神鱼蛰，瀛海还看独鹤飞。水阔三江云缥缈，凉生六月雨霏微。客途争似还家好，过眼休嗟旧事非。老来归去世应稀，功业宁怜与世违。淮甸天遥双鬓改，海城家近寸心飞。可应骚客伤迟暮，料得诗人赋式微。乡社斯文如一线，好令后学认公非。"}