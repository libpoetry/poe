{"id":"1211434","title":"蛾眉云谢照磨李伯贞遗白石","dynasty":"元","author":"萨都剌","text":"仙人李太白，俊逸天下闻。芙蓉宫锦袍，袖有蛾眉云。蛾眉山高剑门隔，化为太古一片雪。南州北越行相从，赤日炎风消不得。今年东海逢故人，海波滟滟葡萄春。酒酣拂袖堕秋水，但觉满座光嶙峋。夜深酒醒伴狂客，玉井莲开华峰白。海天落月挂奎娄，坐卧犹疑见颜色。秃兔漫吐蛾眉云，何以报答双南金。古人契义重金石，此物岁寒冰雪心。"}