{"id":"849176","title":"和野渡赋双竹松梅古风","dynasty":"宋","author":"卫宗武","text":"挺然昂霄蟠涧阿，彼美松者非凡槎。千林摇落乃孤秀，舞春杨柳徒傞傞。翛然照水溪一涯，彼美梅者非凡葩。冰姿皎洁抱清独，漫山桃李徒繁华。昔人品题信不苟，每以此木配此花。伊谁挈置小盆盎，高标盘曲良可嗟。然虽矫揉失真性，幽香贞色仍堪誇。况分瑞竹与鼎立，岁寒之侣何以加。竹尤挺特过二者，逸鞭吐秀如兰芽。两枝撑出露头角，一类襁褓髻未丫。于中此更拔其萃，似觉小异如孟嘉。会从尺寸达寻丈，摩拂穹汉生云霞。可亲雅与书帙称，相对慎勿肉食奢。君之取友莫此尚，此友宁久留君家。须知调鼎待佳实，岂但水影誇横斜。须知大才作隆栋，岂但古干森虬蛇。虚心劲节岂无用，宁在楚楚仪容佳。为龙致雨行矣神，变化轰雷掣电与世驱奸邪。"}