{"id":"527477","title":"与贾郡博宿夜话","dynasty":"明","author":"何景明","text":"世故相纠缠，人生剧如系。予方值忧艰，子亦念淹滞。邂逅胡不频，兹岁忽将逝。苍苍季冬夕，悄悄昆虫闭。积雪委沙曲，回风薄林际。繁星烂高寒，明月皓初霁。闻鸡起中夜，扪虱谈当世。萧条时事危，寂寞古人计。天地悲疮痍，江湖愧经济。怀哉式微诗，泫然出双涕。"}