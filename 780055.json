{"id":"780055","title":"花发沁园春 咏司马相如私印","dynasty":"清","author":"曹贞吉","text":"倒薤披离，朱丝零乱，土花苔叶交亚。龙文覆斗，天色垂阴，温润玉情堪把。千秋作者。字里认、当年司马。叹经过、华屋山丘，阅人良自多也。辛苦临邛书剑，倩何人昆刀，刻镂风雅。凌云赋就，卓女妆成，十样蛮笺亲打。纤纤欲下。早逗漏、明红一罅。好留伴、砚匣琉璃，冷光朝暮相射。"}