{"id":"181592","title":"腊月三日义乌道上寄潘义荣","dynasty":"宋代","author":"郑刚中","text":"天风生暮寒，一夜新雪积。迟明兀箯舆，乱入山径窄。茅檐两三家，鸡犬不见迹。冬令顷弗严，草木僭春色。愆阳入桃杏，弄暖浪蕊坼。肃然变霜威，犯者辄衰息。独馀山上松，不动与寒敌。十丈伟标致，四面风淅沥。时于翠叶中，碎挂琼玉白。忘我道路叹，但觉心志怿。拥鼻作孤吟，清思浩无极。"}