{"id":"678874","title":"赤岸乔松","dynasty":"明","author":"郑瑛","text":"独不见君家万丈之乔松，交柯崛走惊蛟龙。浑沌以来不可数，孰识夏后之植秦人封。盘谷直与元气会，赤岸东西分昼晦。怒豹毛霏雾雨中，神鳌背拆川冈外。吾闻中有何氏居，过者仰见今嗟咨。秋蟾在空风在谷，胡用门前列戟鸣骊驹。上有翡翠盖，下有珊瑚枝。鬼神守护仙人期。安得置我清阴之石上，坐待白鹤归来时。"}