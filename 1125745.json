{"id":"1125745","title":"张持道生辰二首","dynasty":"宋","author":"郭印","text":"来自仙家白玉京，秋穹灏气欲平分。人间莫道无先觉，天下须知有达尊。岂但期颐称上寿，行看嬉戏弄仍孙。三溪自是蓬莱境，陵谷迁移此独存。西南英誉满簪绅，安富尊荥孰儗伦。世上种成无限果，人间赢得自由身。手提日月超千劫，心隘乾坤等一尘。应笑盈庭争祝颂，儿童犹复咏松椿。"}