{"id":"1252504","title":"花间诉衷情 拟古","dynasty":"元末明初","author":"邵亨贞","text":"江路。风雨。春又去。掩重门。楼上暮山翠，锁愁痕。烟草弄黄昏。王孙。好怀谁与论。暗消魂。昼永。人静。花弄影。小红妆。斜倚画阑畔，看鸳鸯。风暖思悠扬。横塘。桃花流水香。盼刘郎。深院。人倦。春去远。绿阴寒。宿酒睡初醒，凭阑干。梅子翠团团。小鬟。试攀荐雕盘。爱微酸。"}