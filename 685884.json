{"id":"685884","title":"次韵复湛泉翁寄读兴国生祠碑诗四首","dynasty":"明","author":"卢宁","text":"廉吏谁云不可为，惭非羊祜泪前碑。惟公独起图书学，窗草同春茂叔祠。利民事要实心为，石泣山头怕作碑。岂有桐乡朱邑爱，奉尝不愧郭西祠。此心无虑亦无为，四海同春寿域碑。欲问先生何寂感，自然堂对白沙祠。名公闻道本天为，心性图传太极碑。立德立言皆不朽，万年王泽万年祠。"}