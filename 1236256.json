{"id":"1236256","title":"和马伯庸学士拟古宫词七首","dynasty":"元","author":"贡师泰","text":"城上鸦啼曙色催，五门三殿一时开。玉皇不许群仙见，隐隐车声天上来。绿池香水出芙蓉，十二钗寒妒玉虫。只恐禁园今夜雨，华清明日又西风。宝扇微开万乐从，紫衣扶辇出行宫。近臣侍罢樱桃宴，更遣黄门送两笼。紫云扶日上盘盘，花气薰衣露始乾。行处不禁春色恼，回身却倚玉阑干。睡思厌厌易入眉，绣帘低下燕归迟。黛鬟不整钗梁亸，满院杨花梦觉时。殿头昨夜报春残，尽放宫人赏牡丹。独有沈香亭北畔，一枝偏许八姨看。云影微开日脚垂，杏花深院落游丝。不知谁动秋千索，惊起黄鹂过别枝。"}