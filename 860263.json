{"id":"860263","title":"摸鱼儿 闽漕王幼学作碧湾丹嶂堂，歌此词，以墨本见寄，依韵和之","dynasty":"宋","author":"王迈","text":"昔元城、一生清峭，南都高卧坚壁。留耕便是元城样，何肯枉吾寻尺。曾直笔。说社稷安危，屡叩龙墀额。明时逐客。却惠顾丹山，来持翠节，对此一湾碧。澄清暇，无奈登临有癖。梅山时访仙迹。神仙偏喜公心事，一见莞然前席。闲不得。有先见蓍龟，消得君王忆。天阍不隔。要济险孤舟，支倾一柱，公外向谁觅。"}