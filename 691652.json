{"id":"691652","title":"答许监察百泉和章兼泄所感三首","dynasty":"明","author":"李梦阳","text":"疏迂甘病足，天地合藏身。未即辞城市，何缘谢世人。恨无山在眼，愿与鹿为邻。暑日情真倍，萧萧水石滨。吾门客不到，永昼雀堪罗。竹色间巾拂，池凉飐芰荷。片云蹙日卷，双燕掠虫过。忽忆台端使，诗成只自哦。睡起看云坐，敲门报吏来。受书惊鲤跃，投李得琼回。思为源泉剧，辞遵北兴裁。不须共林石，三复野情开。"}