{"id":"967059","title":"晓登柏子冈回望金陵怀寄钟山泉禅师","dynasty":"宋","author":"贺铸","text":"晨征念王事，驽驾烦屡叱。既陟崔嵬高，稍辞丛薄密。乌牛沾宿露，白鸟明初日。清川舴艋迟，绿岸浮图出。缅怀秣陵游，曾缀秦淮繂。曳舄白下门，供香金粟室。得闻四句偈，如奉三尺律。损益非所知，婚嫁行且毕。庶几追老庞，薄暮徼万一。誓将迁枳根，待变江南橘。"}