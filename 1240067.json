{"id":"1240067","title":"倪元镇画竹沈御史所藏","dynasty":"元末明初","author":"张羽","text":"云林之子有仙骨，平生好洁如好色。纷纷浊士等虫沙，呜呼瓒也何由得。忆昔常登清掞堂，鹊尾炉爇龙涎香。绍京妙墨僧繇画，示我不啻千明榼。人间万事如飞电，洗玉池空人不见。季子城东土一抔，何人为著黔娄传。绣衣使者骑青骢，曾听《竹枝》湘水东。归来见此若梦寐，巴陵洞庭生眼中。江湖豪翰今零落，君得此图良勿薄。愧我题诗忆故人，黄鹤何年下廖廓。"}