{"id":"780038","title":"花犯 咏花鸭","dynasty":"清","author":"曹贞吉","text":"傍雕栏，啄花唼叶，呼名任游戏。依稀芦岸，蘸拍拍烟波，成队飞起。红裙偷裹采莲女。船头竞弄水。好趁取、碧天云淡，桄榔斑暗记。何人竹弓莫轻弹，鸳鸯交颈处，惊他浓睡。争扑鹿，澄潭下、嫩黄难比。浑迷却、断霞一点，看只影、横斜穿暮紫。倩去伴、甲煎银叶，蹒跚香雾里。"}