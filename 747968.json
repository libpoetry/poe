{"id":"747968","title":"崖堑口","dynasty":"清","author":"郑珍","text":"群崖力弄险，挤天作曲尺。树从开辟青，石积混沌白。一溪中荡齧，闻声俯来黑。孤云带去鸟，飞避不留迹。白日落其内，炎天起寒色。阴沈疑鬼宫，宛转入暗壁。来者自天降，当顶踏我帻。两心各成惊，熟视始定魄。盘盘逶地缝，忽出井口窄。觅路者谁子，此眼真有力。是邦平播前，恍惚难尽识。一朝会平荡，茶盐得通易。山川终古来，恐究沦异域。"}