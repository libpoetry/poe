{"id":"222783","title":"游金山寺呈茂老","dynasty":"宋代","author":"蒲寿宬","text":"长江气势何雄雄，波心幻出青莲宫。江流万古浮不去，疑有根蒂谁能穷。遡流远见一培塿，传闻壮观疑谈空。风帆渐迫惊诡异，金碧还绕深蒙茸。小船破浪与客去，击缆阶石穿玲珑。门前笔架水面立，波涛日夕相撞舂。重楼複道费登陟，面面奇怪陟不同。丹徒西望耸观阁，淮海大块居其东。倚栏檐外水转窄，飞鸿没处明双瞳。与僧煮茗话今古，莫穷幻眇窥鸿蒙。瀛洲方丈在何许，骑牛觅牛休憧憧。遥指危樯夜泊处，惊飚飘簸如飞蓬。禅关深闭浪打屋，夜定不动猜游龙。清游适值九月九，汲泉细摘黄花丛。水上登高复谁信，证明赖有今远公。登堂恍惚见坡印，瓣香起敬仙佛踪。想像形容记言语，涕零心恻生不逢。未穷清兴下山去，扁舟一瞬在阆风。作诗聊复纪游迹，来寻此迹何时重。"}