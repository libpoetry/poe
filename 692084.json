{"id":"692084","title":"早春寄吴使君","dynasty":"明","author":"李攀龙","text":"十载风流动帝都，只今漂泊满江湖。那能万里褰帷处，不忆中原一病夫。从他白发病中生，浊酒宁知世上情。才到蓬蒿人自转，非干仲蔚欲逃名。越王台上草萋萋，楚客褰帷五马嘶。那意故人将锦字，春风吹到七闽西。五马遥临百粤春，汉家迁客虎符新。同时谏猎堪谁在，得领专城更几人。"}