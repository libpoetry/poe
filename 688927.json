{"id":"688927","title":"余庚辰午日尝有江上吟四首梁未央见而喜之辛巳夏午偕未央荡舟江上亦各有感焉归作七言绝句八首示予其词惋恻寄托幽远未可卒读灯下再咏辄赋如其数匪能和之聊识其意耳","dynasty":"明","author":"何吾驺","text":"争麾龙舸涉奔洪，两岸云旗欲蔽空。一幅郢烟千古怨，永怀都在碧波中。君自灵均遇不均，当年正则与谁邻。可知只手网常事，枯木多风愁杀人。天地繇来气主张，未开未辟道难量。若教苍昊能搏捖，肯使伊人禦瘴乡。绿艾青菖风雨忙，维舟击楫酒人傍。清歌窈渺争华满，欲话当年恐断肠。世间萧艾莫终朝，开到幽兰香不消。不信大夫能有术，千人流泪万人招。江泽悲歌遍楚声，美人迟暮怅孤生。九歌岂尽三闾曲，悒悒人心自不平。楚怀未尽又吴差，南北惊涛落日斜。一上扁舟千万里，何须博望问仙槎。亭亭孤竹首阳薇，不遣淩烟绘夕晖。欲雨江天还出日，春风无梦老渔矶。"}