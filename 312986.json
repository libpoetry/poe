{"id":"312986","title":"摸鱼儿·秋海棠","dynasty":"清代","author":"陆蓉佩","text":"是谁人、断肠已久。啼痕化作芳秀。萧条庭院西风冷，漠漠背人愁锁。妆莫斗。尽染透胭脂，难并黄花寿。晚秋时候。怅小影亭亭，露华浓渍，一捻叹伊瘦。凄凉处，犹记小梅开后。绿章曾为宵奏。繁华何处堪回首，苦雨凄风消受。知也否。纵花事依然，人事难如旧。无香也可。剩倦蝶伶俜，梦儿未醒，霜冷怕飞堕。"}