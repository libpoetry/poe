{"id":"5636","title":"发广陵留上家兄兼寄上长沙","dynasty":"唐代","author":"韦应物","text":"将违安可怀，宿恋复一方。家贫无旧业，薄宦各飘扬。执板身有属，淹时心恐惶。拜言不得留，声结泪满裳。漾漾动行舫，亭亭远相望。离晨苦须臾，独往道路长。萧条风雨过，得此海气凉。感秋意已违，况自结中肠。推道固当遣，及情岂所忘。何时共还归，举翼鸣春阳。"}