{"id":"797348","title":"念奴娇 渡扬子江作","dynasty":"清","author":"吴尚憙","text":"大江东去，好乘风破浪，扁舟一叶。滉漾锦帆争渡险，滚滚怒涛如雪。香雾微茫，寒波浩渺，都助襟胸阔。水窗闲眺，辽天大地皆彻。犹若身在冰壶，如萍似絮，转透愁千叠。此去乡关，知渐远、心与江流同咽。隐现金焦，去来潮汐，掩映浮双阙。海门一调，离怀歌向明月。"}