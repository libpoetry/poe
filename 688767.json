{"id":"688767","title":"赠友","dynasty":"明","author":"严嵩","text":"大江渺千里，金陵丽五云。枉棹特垂访，念子意何勤。久客怀故知，相见各欣欣。且复话乡邑，不厌穷朝曛。留都罗群署，词林最萧閒。古屋荫槐柏，时见檐前山。图史纷座隅，披玩豁心颜。与子坐永日，清风竹珊珊。北风吹层波，高帆疾于马。矫首望云山，日夕到乡舍。亲友慰远归，春杯正堪把。故园多所欢，薄宦何为者。"}