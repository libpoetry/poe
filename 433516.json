{"id":"433516","title":"蝶恋花二首","dynasty":"近现代","author":"黄浚","text":"嚼尽红绒羞倚柱。偷放帘钩，遮断云来路。却手为琶谁顾误。羁郎弦上同声谱。检点旧衣无著处。阿姊东来，乞与黄金缕。还道薄情邀一顾。不辞比翼青鸾去。矫马红尘轻试酒。静夜兰房，佳约谁为酎。一向灞陵歌折柳。殢人无奈纤纤手。锦幄汤温花叩叩。别后宫腰，知比来时瘦。覆水韶光君记否。芸笺小字成孤负。"}