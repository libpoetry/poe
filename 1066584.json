{"id":"1066584","title":"记梦诗 其一","dynasty":"宋","author":"葛胜仲","text":"颐堂昼卧清且閒，了无尘霿来相关。俄然正梦半山老，练裙葛帔泉石间。抵掌称谭因饷砚，微凹浮墨光如电。自言翻经视草时，落纸云烟皆倚办。山颓梁坏空遗祠，觉读其书寐见之。勉令勋德复蔼蔼，佳兆若此真非衰。少瑜昔梦青镂笔，江淹重锦完成匹。明当辞艺骤惊人，千里从今期一日。"}