{"id":"600375","title":"观虎行","dynasty":"明","author":"王弘诲","text":"我闻虎为百兽尊，长啸风声振林木。冯妇往矣卞庄远，谁哉致此驰京国。国中观者日旁午，传闻贡自汝王府。朝来策马出郊原，奇绝此生称快睹。彩茵文槛双阑干，苑门守者皆中官。日食一羊未为乐，咆吼直欲趋巑岏。目光悬镜蹻难狎，张牙奋爪试骄踏。蓄威尚有负嵎势，一怒千人为废怯。豢养不知今几春，猛悍牢笼当已驯。御此或有黄公术，化后孰辨牛哀身。间关水陆渺何许，置身直拟上林里。络绎应飞传道尘，光荣二鸟宁堪比。帝阍可望不可呼，欲献不献还踌躇。逍遥未及轩中鹤，局蹐宁如辕下驹。异物圣世匪所玩，养虎况复自遗患。旅獒谁续宝贤书，天马谩侈清庙赞。君不见凤凰来郊麟在薮，虎豹长驱远中土。"}