{"id":"197487","title":"夜观野舟浩歌有感","dynasty":"宋代","author":"王柏","text":"康衢久寂寞，击壤音微茫。南风启箫韶，拜手赓明良。周衰二雅废，凤兮歌楚狂。楚狂已再变，三闾竟哀伤。俯仰千载后，嗟嗟情性荒。梁选尚远思，渊明粹而庄。开元生李杜，我宋推苏黄。宗派亦沦坠，纷纷师晚唐。吟骨不淳古，记魄不自强。雕镂心肺苦，何曾徵宫商。濂翁著和澹，感兴开紫阳。紫阳尚六义，六义兴已亡。郑卫日盈耳，冰炭搅我肠。章贡有奇士，野舟刊名章。古城夜酌句，正义尤洋洋。游谈到巍荡，百世流遗芳。"}