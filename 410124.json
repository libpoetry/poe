{"id":"410124","title":"石屏诸天寺双塔，宋阿么蛮造也，丁亥冬地震折其半，纪之以诗","dynasty":"近现代","author":"袁嘉谷","text":"古寺插古塔，双峰耸而峭。戛云摩十寻，凿空通万窍。塔上圆难登，塔下棱可蹈。北阴浸积雪，西阳挂夕照。雄镇石坪上，佛法崇六诏。曰惟阿么蛮，巍乎问谁造。淩虚磊巨石，鬼工助冥奥。岁历宋元明，赤光涌神妙。一瞬千百春，劫灰几经烧。胡为灵气飞，宝珠失鬼盗。坤厚嗟力薄，扶持苦无效。东塔折其腰，西塔落其帽。塔兮尔何心，化身委泥淖。毋乃厌流俗，归赴天帝召。我来寻古踪，寺中发长啸。愿佛护灵根，留證拈花笑。"}