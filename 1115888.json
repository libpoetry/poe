{"id":"1115888","title":"两同心","dynasty":"宋","author":"杨无咎","text":"行看不足。坐看不足。柳条短、斜倚春风，海棠睡、醉敧红玉。清堪掬。桃李漫山，真成粗俗。遥夜几番相属。暗魂飞逐。深酌酒、低唱新声，密传意、解回娇目。知谁福。得似风流，可伊心曲。秋水明眸、翠螺堆发。却扇坐、羞落庭花，凌波步、尘生罗袜。芳心发。分付春风，恰当时节。渐解愁花怨月。忒贪娇劣。宁宁地、情态于人，惺惺处、语言低说。相思切。不见须臾，可堪离别。月可中庭，夜凉初燕。见个人人、越格风流，饶济济、入时打扮。小从容，不似前回，匆匆得见。坐上不禁肠断。捧杯深劝。争敢望、白雪新声，唯啜得、秋波一眄。告从今，休要教人，千呼万唤。"}