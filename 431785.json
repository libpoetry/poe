{"id":"431785","title":"西江月 中元大明湖泛舟，和颉刚二阕","dynasty":"近现代","author":"刘鹏年","text":"蘋末西风送暝，莲房玉露惊凉。雪花桥畔放轻艭。听汝叩舷高唱。容与芷河兰渚，缤纷鬓影衣香。珠灯万点射湖光。幻作鱼龙游漾。诗忆微云河汉，情添隔雨红楼。莫教风月误清游。佳节人间难久。毛骨敢矜天马，烟波愿伴沙鸥。湖心箫鼓夜深收。又是画船归候。"}