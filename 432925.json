{"id":"432925","title":"坑田道中得六诗","dynasty":"近现代","author":"施蛰存","text":"西鄙曰滑竿，南服号兜子。殊名而同实，逾淮桥为枳。吾昔游滇中，好山看不已。捉卫恐落帽，蹑屐防折齿。俯仰从所欲，安堵颇藉此。不图复得之，载乘心暗喜。五更发行馆，淡淡天如纸。残月噤鸡号，晓寒澈骨髓。大麓瘴犹合，孤村人未起。穿林惊宿鸟，度陇驱伏雉。古道罕经过，茅屋缠邻里。客至纷叫呼，迤逦暂成市。朝暾出汤谷，烟霭幻红紫。积露耀鲜彩，奔瀑注文绮。平畴交远风，幽谷动芳芷。物候乱清秋，丛桂间桃李。欲忘行路难，渐觉景光美。即兴有佳趣，何必东山妓。下坂走官路，有屋颇栉比。小女嬉门前，见客肆评指。某也有行色，番客归桑梓。某也两重音，窄袖东吴士。仆夫解国语，为我译其旨。黠慧善知人，娟娟奈此豸。道旁有古井，客为贲其趾。岂曰乐在水，阑干有文理。舍钱卅五贯，名泐陈其氏。波磔具宋姿，何患无年纪。客固嗜骨董，摩挲不能已。安得椎拓人，为我传一纸。坑田去海口，不逾七十里。陵谷多洼隆，仄径频逶迤。舆夫好从容，百步辄一止。昌夕牛羊下，行役始云已。入市杂屠酤，一尊浮绿蚁。扶头作家书，欲寄寻黄耳。"}