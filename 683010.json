{"id":"683010","title":"夏日同次明履仁治平寺纳凉","dynasty":"明","author":"文徵明","text":"竹根雨过石苔斑，钟梵萧然昼掩关。坐爱微凉生碧殿，忽看飞雨失青山。云分暝色来天外，风捲湖声落树间。最是晚晴堪眺咏，夕阳横抹蓼花湾。山中六月可逃禅，相与清斋佛座前。风细石坛松落子，雨深沙窦竹垂鞭。别来光景浑依旧，壁上题名不记年。底用忘归归自好，晚霞新月载溪船。寂寂云堂车马稀，阴阴灌木暑光微。竹根雨过蛙争吠，松下日斜僧未归。每见青山羞世网，欲临流水置柴扉。紫薇胜槩吾能领，只恐时情与愿违。"}