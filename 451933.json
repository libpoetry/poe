{"id":"451933","title":"与诸友会于九溪理安寺分韵得无字戏为柏梁台体","dynasty":"当代","author":"钱之江","text":"荦确石径分江湖。诸峰北驰云盘纡。税驾入山披榛芜。清气直与人间殊。连月旱魃禅源枯。去路水声听欲无。掀髯亟向中庭趋。林樾幽淑号狌鼯。前贤遗迹归蒿芦。指顾颇可言其粗。一座衣冠皆鸿儒。传杯鼓吹当清娱。贤圣都胜千斛珠。题糕吾愧轻操觚。十年总被利名驱。困踬几欲学屠沽。乃知穷与诗人俱。天地托身真蟪蛄。先王所虑黔黎愚。以文乱之刑当诛。岂能皓首肝胆刳。不如且作庞公逋。有酒不饮真痴奴。纵浪以脱形骸拘。他年何许短景徂。惘惘独看鸿雪图。"}