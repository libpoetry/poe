{"id":"1130742","title":"次韵教授喜雪","dynasty":"宋","author":"韩淲","text":"腊前郊后丰年瑞，和气祥风帝所祈。吹作六花殊未已，酿成三白更何思。列城黎庶穷无告，幽谷畸人饱可期。眼底玉溪真乐土，坐销愁叹合吟诗。在昔君家信不痴，剡中高兴尚何之。一时雪月宁须我，万古溪山更属谁。欢动梁园虽共乐，困安袁巷本相宜。冲寒应见前村笑，冷蕊疏梅又几枝。"}