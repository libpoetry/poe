{"id":"506169","title":"莫愁乐","dynasty":"明","author":"周是修","text":"石城城下春江流，城边十二红粉楼。吴儿打桨动晴绿，送妾随君楼上楼。为君起赵舞，为君发齐讴，举酒劝君君莫愁。妾貌强如花，妾心强如月。花盛有时衰，月圆有时缺。劝君莫惜千黄金，趁取青春好时节。为乐须臾诚可怜，人生安得长少年。云收雨散不终夕，落花飞絮春风颠。"}