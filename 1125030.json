{"id":"1125030","title":"偶成","dynasty":"宋","author":"晁公溯","text":"鸾鉴无尘月影圆，不须朱粉污红颜。待传京兆眉膴样，剩写春容入远山。脸上桃花春自开，眉边柳色日全回。遥知弄粉妆成晚，应待温郎玉镜台。楼上东风帘幕垂，纤纤春笋弄妆迟。玉笼鹦鹉知人意，催报花梢日影移。深深小閤夜笼香，日上珠帘逗晓光。为唤罗帷春睡起，翠盆添水试新妆。"}