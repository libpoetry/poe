{"id":"1006150","title":"水调歌头 其四 丙子中元后风雨有感","dynasty":"宋","author":"葛长庚","text":"一叶飞何处，天地起西风。夜来酒醒，月华千顷浸帘栊。塞外宾鸿来也，十里碧莲香满，泽国蓼花红。万象正萧爽，秋雨滴梧桐。钓台边，人把钓，兴何浓。吴江波上，烟寒水冷剪丹枫。光景暗中催去，览镜朱颜犹在，回首鹫巢空。铁笛一声晓，唤起玉渊龙。"}