{"id":"119105","title":"舟行归汶·客从南方来","dynasty":"宋代","author":"苏辙","text":"客从南方来，信宿北方去。手棹木兰舟，不顾长江雨。江昏气阴黑，雨落无朝暮。肃肃赴波涛，蒙蒙暗洲渚。微凉入窗阖，斜吹湿蕉苎。漂洒正纷纭，谈笑方容与。不知江路长，但觉青山鹜。客去浩难追，落日平西浦。东游本无事，爱此山河古。周旋樽俎欢，邂逅英豪聚。兹游有遗趣，此乐死宜屡。贱仕迫程期，迁延防谴怒。秋风日已至，轻舸行当具。阴森古城曲，苍莽交流处。悬知别时念，将行重回顾。非缘一寸禄，应作三年住。"}