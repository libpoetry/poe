{"id":"412845","title":"赠瑞慈维贞1961年密西根 观钱选画","dynasty":"近现代","author":"李祁","text":"世人每嫌春去速，我今只恨春来迟。清明已过犹飞雪，景奇可异非其时。千林远望嗟枝瘦，细察方知蕾似豆。待之半月复兼旬，消息沉沉春不透。九十春期不待人，何年陌上花枝茂。主人招宴烦恼除，谈玄谈艺语如珠。素障高张钱选画，池塘乐事草虫图。画工巧笔何由现，凭借明灯烘背面。千年平视难得真，神妙秋毫今始见。翠带波萦水荇柔，红绡翅薄蜻蜓倦。蚱蜢雄踞臂怒张，汹汹欲向谁挑战。蚊团隐约暮天浮，嗡嗡恍惚声成片。荷叶虽残绿尚妍，低昂好作水中天。护它蛙伴双双坐，闲话今年并去年。我自离家千万里，春风往往吹愁起。登楼何处望云山，蓟北潇湘期梦里。今看此画心意投，花鸟虫鱼各自由。我亦开怀权自适，悠然与作逍遥游。"}