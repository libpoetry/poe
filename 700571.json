{"id":"700571","title":"赠别周别驾王司理入京十四首","dynasty":"明","author":"顾璘","text":"湛湛灵江水，东注沧溟深。不知结交义，讵明离别心。匣藏青萍剑，囊韬绿绮琴。因君罢拂拭，缄愁谢知音。知音日以远，离恨方自今。访古游天台，八极神飘飖。笑逢两仙人，把袂申久要。飨我白玉醴，侑之紫鸾箫。清欢意何极，冉冉暮复朝。流萍忽飘散，怅望空魂销。高人难邂逅，龌龊徒为众。百鸟漫喧啾，何如一孤凤。与君结兄弟，胸次两空洞。咫尺每相见，倏为千里梦。长亭一杯酒，恻恻不忍送。海风吹洪涛，高浪远明灭。飞流溅林莽，散作巾峰雪。青松抱寒苍，梅花寄愁绝。郡斋敞疏帷，浊酒正堪啜。如何同心人，苦欲话离别。周子观定海，下窥东极深。王君誇雁宕，历遍青瑶岑。我有山水癖，闻之热中襟。短屐蜡已屡，长筇锵有音。今将别我去，何时共登临。剖符守东海，所职在黔黎。才疏寡惠爱，莫救饥寒啼。多君美无度，三益开我迷。常恐胶漆解，讵意参商睽。君行树鸿名，余当还故溪。岁华不可留，日月去如水。蹉跎风尘间，奄忽将暮齿。丈夫参三才，万物听纲纪。时来值嘉会，乘云附龙起。公等非凡才，腾踏自兹始。青青陵上柏，岁寒无改柯。四海为兄弟，所贵心靡他。管鲍白头交，萧朱晚节讹。贞心如砥石，反覆任风波。愿因折麻地，载申伐木歌。行行及辰良，律转寒序毕。东风来几时，江草忽青出。幽鹭濯轻澌，疏梅耀迟日。兰棹从此逝，佳兴谅非一。倘赋清水篇，贻我慰萧瑟。周瑜擅风雅，王粲多文章。皎皎冰雪心，荧荧金玉相。近爱莫为助，远别令心伤。赠君青桂枝，物微意徬徨。凭谁报天子，并置黄金堂。赤城山水窟，胜观标灵奇。鳌峰控东海，瞥见扶桑枝。窈窕桃李园，惨淡蛟龙池。前游忻共赏，后会杳莫期。风景宛如昨，默默劳相思。圣皇御六合，神武由天开。按剑清朔方，万里无飞埃。猛士若虓虎，超乘四方来。期门赋羽猎，正乏相如才。行行入幽冀，莫羡燕昭台。斯人多疮疣，君门嗟万里。先民喻安危，即事指舟水。银章挂君腰，承宣职所委。奏功赤墀下，愿言报天子。不闻四郊乱，无乃大夫耻。霜风撼庭户，夜坐披貂裘。离心似江水，宛转随君流。忍寒作悲吟，一吟四五休。此夕复何夕，令我成白头。短篇本非苦，长别增烦忧。"}