{"id":"1110218","title":"送张德远宣抚川陕二首","dynasty":"宋","author":"吕颐浩","text":"维扬倾盖意相投，国事当时已共忧。铁马勤王曾并辔，戎衣护圣每同舟。山西气槩终须在，塞北烟尘漫不收。宗社有灵天悔祸，尚期一战扫边愁。子房云裔擅英名，位冠枢庭独本兵。每愤中原沦半壁，拟将孤剑斩长鲸。汉中险阻真堪据，关内安危系此行。勉力功名扶帝业，临风何用怆离情。"}