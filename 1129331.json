{"id":"1129331","title":"退步","dynasty":"宋","author":"释怀深","text":"万事无如退步人，摩头至踵自观身。只因吹灭心头火，不见从前肚里瞋。万事无如退步人，孤云野鹤自由身。松门十里时来往，笑揖峰头月一轮。万事无如退步人，淡中滋味最天真。炉边向火慵开口，睡里抓头忘却身。万事无如退步休，百年浮幻水中沤。赵州不为争糊饼，要得时人劣处求。万事无如退步休，本来无證亦无修。明窗高挂多留月，黄菊深裁盛得秋。万事无如退步休，华言巧语诳时流。世间种种皆儿戏，何必区区弄笔头。万事无如退步行，世间名利两重坑。前头光景无多子，莫与扶尸鬼子争。万事无如退步居，青山僻处结茅庐。听他人笑生涯拙，自喜闲身得自如。万事无如退步看，个中生死不相干。兜兜怛怛从他做，兀兀痴痴我自安。万事无如退步僧，发长懒剃貌棱层。出言吐气多山野，逆耳之谈谁肯听。万事无如退步眠，放教痴钝却安然。漆因有用遭人割，膏为能明彻夜煎。万事无如退步眠，松床纸帐暖如毡。梦中说话无花草，况是山僧不会禅。"}