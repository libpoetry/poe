{"id":"737423","title":"水带子歌和竹垞先生","dynasty":"清","author":"乔崇烈","text":"淮阴市门头白翁，壁挂一物环无终。象则鞶厉芤肖空，枵然而游欢市蒙。试叩是何器，翁言厥用壶樽同，御之不虑投惊潨。我昔浮大河，畏作恶剧跋扈风。一舟掀簸奡力不得施，砉尔崩涛灭顶瞀若瞽与聋。颠倒下上间，方寸余惺忪。恍惚一掷再掷落贝阙，临绡宫亲闻?京。号令龟使驱羊工。凉波一勺入我口，泠泠直下黄庭中。覆舟如覆盂，摸索忽得逢。攀援而出幸不死，距今十有七载更得称。凫公当时自恨致此晚，令我水底从噞喁。可知岩壑平生属吴越，扬子茫茫戒朝发。钱江潮汐尤怖人，往往临之羡翩鹘。况是我里门，岁岁并受黄淮吞。饥驱散者日已众，燕雀何以筹生存。老翁索钱才几贯，我幸得之肯以三公换。几回沧海叹横流，南北东西镇相伴。公无渡河公渡河，曩来覆溺何其多。从此致用应无讹，吾师长水先生新作歌。"}