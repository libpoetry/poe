{"id":"695161","title":"园居遣怀三首","dynasty":"明","author":"林大钦","text":"野外遂生理，支离准自休。三时长病懒，一月解梳头。把钓供幽事，看花复素秋。杖藜从白首，身世两无尤。短景难幽卧，秋风差自强。村幽宜杖履，岁暮识行藏。农父秫粱秀，园家橘柚香。蹉跎依物色，纵谑向穹荒。久爱吾庐好，柴门少树遮。浮云悲世事，流水惜生涯。有兴寻亲侣，尝新剥枣瓜。静喧翻自乐，衰劣岂吾嗟。"}