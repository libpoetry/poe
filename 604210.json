{"id":"604210","title":"赠张仪吉还钱塘","dynasty":"明","author":"张萱","text":"嗟君苦行役，繄我苦端居。端居何所苦，身若拘橛株。行役何所苦，茫茫将焉如。忆昔五年前，君曾学珈瑜。瘦藤拄破衲，怀有摩尼珠。咏我笠屐图，念我箪瓢癯。前无潜与洪，气味蔬笋殊。一别雨绝天，阔焉閒居诸。戊午夏四月，何来意勤渠。袖中出新诗，字字璠与玙。入云裂金石，倾耳谐笙竽。祝我百千岁，不为食无鱼。再拜忽大笑，自怜非故余。摩顶已胜簪，树颏如栖苴。往事勿复道，返服寻故墟。君诚贾浪仙，我岂昌黎与。何所见而逃，残此千金躯。何所见而归，还此数茎须。逢场皆作戏，儒佛何拘拘。我岁已初度，冉冉过隙驹。婚嫁尚未毕，徘徊岐路衢。本来有发僧，未乞剃头书。我今欲作佛，君胡遽归儒。感君远来意，聊复驻须臾。老我柳生肘，更为儿女驱。相对阻啸歌，不能朝夕俱。君去从何方，君意将何需。出门即羊肠，谁能曳长裾。寒暄各异态，胶漆亦可渝。我虽能说项，宁无鬼揶揄。有书不见答，上天谁吹嘘。所以苏子瞻，掷笔长欷歔。明珠必按剑，不如弃路隅。何以塞君望，中夜步庭除。举头见河汉，历历种白榆。安得榆为钱，持赠满君车。解脱行役苦，高枕故园庐。分袂更申章，效我一得愚。努力事千秋，无负此头颅。"}