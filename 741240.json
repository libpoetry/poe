{"id":"741240","title":"为刘王言书刁遵墓志拓后","dynasty":"清","author":"薛宁廷","text":"刘郎历落一酒人，诗篇富不救寒饿。二豪侍侧如螟蛉，往年曾骂将军坐。渊材壮游耻言贫，巨囊时夸蹇驴驮。家近南皮百战场，拓跋旧姓刁氏大。玉鱼金碗出人间，幽石刓缺苔藓涴。牧童敲火牛砺角，古寺墙阴或枕卧。庸夫俗子肯顾渠，阅世阅人同涕唾。偶然鉴赏等和璞，百钱役使双肩荷。归来洗剔手自拓，纸光墨彩不胫播。请者即与买者勤，廉取曾不居奇货。当时书丹例不名，渔洋并记安平那。北海家法卫夫人，钟王滥觞欧褚佐。我读其文玩其书，洗盏酌君为君贺。从此艺林寿刁遵，好事更传君一个。精光夜夜动星文，韬藏莫遣雷轰破。作诗漫附《石鼓歌》，酒酣或可相赓和。"}