{"id":"820874","title":"霜叶飞 得舜卿弟里中书，赋此寄怀","dynasty":"清末近现代初","author":"郭则沄","text":"倚楼人暮。孤愁迥，浮云遮断乡树。朔风吹雁送书来，寒带沧江雨。念一霎、轻沤迅羽。浮生能几连床语。莫漫说归期冷，梦落西堂，瞥眼绿芜如许。应省汎更中年，焚兰短劫，客游多少歧路。暗尘销尽鬓青青，偏是愁长驻。正作恶、颠风断渡。荒波看尽冰夷舞。又峭寒、收灯后，故垄关心，野梅开否。"}