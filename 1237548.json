{"id":"1237548","title":"次韵伯庸尚书春暮游七祖真人庵兼简吴宗师二首","dynasty":"元","author":"虞集","text":"石渠承雨作流泉，中有参差荇菜牵。花近飞觞鱼骇逝，柳低步障燕随穿。红尘朝路常参吏，清昼斋居几劫仙。但乞会稽寻贺监，酒船一棹水中天。一住京华三十年，春花秋月谩相牵。高情总付珠帘卷，危坐空馀木榻穿。水曲停骖新禊事，墙阴题字昔游仙。动成陈迹多惆怅，安得长生老后天。"}