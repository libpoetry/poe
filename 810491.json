{"id":"810491","title":"宫词","dynasty":"清","author":"静照","text":"到面东风只自知，燕花牌子手中持。椒房领得金龙纸，敕写先皇御制诗。一树寒花冒雪开，幽香寂寂映妆台。女官争簇传呼近，知是鸾宫选侍来。宝妆云髻亸金衣，娇小丰姿傍玉扉。新入未谙宫禁事，低头先拜段纯妃。只敕宣传幸玉熙，乐工先候九龙池。装成傀儡新番戏，尽日开帘看水嬉。阅遍司农水旱书，君王减膳复斋居。御厨阿监新承旨，来日羹汤不进鱼。俭德慈恩上古稀，他方织锦尽停机。赭黄御服重经浣，内直才人著布衣。"}