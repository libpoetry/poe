{"id":"688338","title":"次联句韵奉答王世赏先生三首","dynasty":"明","author":"江源","text":"故人十年长别离，树云千里两相思。愁多仗酒休辞酒，性僻耽诗爱说诗。哀柳秋高蝉抱叶，疏林风紧鹊争枝。人生见面即良会，只恐相期又过期。秋水蒹葭共客舟，曲江歌酒昔同游。君看世事慵开口，我忆乡关怕倚楼。彭泽官闲犹恋晋，汉廷功了只封留。英雄回首真仙子，何必三山与十洲。江上相逢话最长，盘□草草酒茫茫。衰年更坐诗中瘦，豪气因非醉里狂。远道未应悲断梗，美人犹自隔殊方。重来握手何时节，又是春风燕语梁。"}