{"id":"400638","title":"念奴娇","dynasty":"民国末当代初","author":"饶宗颐","text":"危栏百转、对苍崖万丈，风满罗袖。试抚当年盘古顶，真见烛龙嘘阜。薄海沧桑，漫山烟雨，折戟沉沙久。岩浆喷处巨灵时作狮吼。只见古木萧条，断杈横地，遮遏行人走。苍狗寒云多幻化，长共夕阳厮守。野雾苍茫，阵鸦乱舞，衣薄还须酒。世间犹热，火云烧出高岫。"}