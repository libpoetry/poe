{"id":"713213","title":"惠州西湖歌赠叶金吾犹龙","dynasty":"明末清初","author":"陈恭尹","text":"杭湖不过方十里，颍上无山空勺水。老夫未免有乡情，敢道他皆不如此。惠州城西几百峰，峰峰水上开芙蓉。我欲穷源安可极，野烟空翠飞重重。鳄湖之水明如练，弱藻潜鳞皆可见。丰湖之水曲若环，扁舟一去何时还。菱花荷叶纷纷长，巨筏中流日垂网。水晶鱼小价偏高，犀带桥长人共往。金吾亭上好看湖，远近纤浓胜画图。微风作浪打山脚，白日倒景悬城隅。金吾勋伐藏盟府，天许闲身作湖主。买断龟峰千顷波，增筑楼台三百堵。飞甍往往杂茆茨，随山高下总相宜。疏阑架竹通闲地，画舫传觞入水篱。吴歌楚舞看未足，更奏银筝度新曲。千金制得凤鸾衣，万里载来燕赵玉。如君好事世所希，一日百万真可挥。当筵意气映四座，使我不醉何能归。别待他时百花发，为君更咏黄金徽。"}