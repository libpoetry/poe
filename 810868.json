{"id":"810868","title":"秋日晚眺有感","dynasty":"清","author":"王以衔","text":"紫清城郭矗高寒，隥道飞廉接上兰。山色万重连雁塞，河声终古落桑乾。东京礼乐张衡赋，北阙勋名贡禹冠。十载春明缘底事，愁怀遥睇碧云端。四海朋俦一子由，豪吟风雨凤城秋。文章漫诩蓬池鲙，身世原殊阁道牛。徐邈百杯频中圣，杜陵万卷傲封侯。骑鲸一去凭谁问，萧飒商飙白雪楼。"}