{"id":"980127","title":"三月五日南京梢工来报船经金人残毁之后尚有书籍存者且以二诗为信忽睹高仲夷唱和诗不胜感叹辄用其韵识其事率同赋","dynasty":"宋","author":"晁说之","text":"桃花源上避秦人，岂料渔舟见此身。胡虏杀人掊玉帛，简编破椟委泥尘。谁施骨肉死生惠，只有皇天后土仁。可保斯文犹未堕，庙堂宜亦用儒臣。"}