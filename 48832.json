{"id":"48832","title":"北山梨花","dynasty":"明代","author":"杨基","text":"北山梨花千树栽，年年清明花正开。薛君好事两邀我，骑马看花携酒来。看花出郭我所爱，况是梨花最多态。我牵尘俗不得赴，花本无情花亦怪。君今折花马上归，索我细咏梨花诗。冰肌玉骨未受饰，敢以粉墨图西施。东坡先生心似铁，惆怅东阑一枝雪。重门晚掩沉沉雨，疏帘夜卷溶溶月。月宜浅淡雨宜浓，淡非浪白浓非红。闺房秀丽林下趣，富贵标格神仙风。一枝寂寞开逾遍，朵朵玲珑看应眩。皓腕轻笼素练衣，娥眉淡扫春风面。自须玉堂承露华，何事种向山人家。不愁占断天下白，正恐压尽人间花。江梅正好怜清楚，桃杏纷纷何足数。只有银灯照海棠，海棠亦是娇儿女。"}