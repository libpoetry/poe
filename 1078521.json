{"id":"1078521","title":"和李元叔秋怀 其二","dynasty":"宋","author":"綦崇礼","text":"杜门身块坐，息念心灰死。香火远祠庭，文书净窗几。治剧力岂任，投闲计良是。深惭未报恩，尚费官仓米。吾侪晚闻道，错以名为市。那知标榜著，便有谤尤起。如君取已多，蚤合登贵仕。况彼青箱业，家声在人耳。草草脱廌冠，重升未应止。但愿毋近名，嘉言终合指。"}