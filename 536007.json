{"id":"536007","title":"白头吟","dynasty":"明","author":"王世贞","text":"南山有匹鸟，自呼为凤凰。虽复具五色，不能顾其双。昔者呼凤皇，凤皇不成双。今者呼凤皇，凤意不求皇。昔求一何难，今飞一何易。今去呼不来，昔来推不去。新人芙蓉花，旧人芙蓉枝。新人山作眉，旧人霜作眉。妾无百种态，是君当心际。妾无百种嗤，是君心别时。床上五弦琴，一弦今一心。新弦终须断，旧弦不可寻。"}