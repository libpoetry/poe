{"id":"955462","title":"上都行送张伯玉","dynasty":"宋","author":"范仲淹","text":"上都有圣人，日月一以新。晔晔天下才，西走尧舜宾。百谷望东浸，万星依北辰。直者为之辕，曲者为之轮。一材不复遗，况此席上珍。南山张公子，气象清且淳。怀有绮绣文，朝无瓜瓞亲。寸心如铁石，不羞贱与贫。买臣起白社，贾谊富青春。宝此金辘轳，去去延平津。"}