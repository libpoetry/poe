{"id":"637181","title":"过溪翠渠陆行余上舟即景而作","dynasty":"明","author":"祁顺","text":"前日初来游，雪后春尚早。兹辰逢上巳，春景十分好。溪湾随地转，山巧由天造。柳暗烟未消，花明日偏早。舟中三游人，舆上一诗老。云开贞女峡，石露神仙岛。鱼渊易饱獭，鸟道难乘駣。土窑高积瓦，野屋低苫草。空翠湿欲飞，落红纷不扫。循流溯渊源，呼酒豁怀抱。盘桓未厌倦，谈笑任倾倒。诗成属高和，强弩穿鲁缟。"}