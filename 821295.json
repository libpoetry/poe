{"id":"821295","title":"洞仙歌 玉印高寸许，状如半核，篆文仅一真字，充和得之肆中。为赋","dynasty":"清末近现代初","author":"汪东","text":"天然莹质，称琁闺佳制。暗擘桃穰想形似。羡中周四角，结体绸缪，还更有、翥凤蟠螭余势。远书初写就，欲表中诚，轻借丹砂与钤记。暂遣落人间，收贮蓬山，应长伴、九华帐里。认押尾、亲临十三行，待添作双文，当伊名字。"}