{"id":"1236017","title":"南洞居三首","dynasty":"元","author":"张雨","text":"绝涧垂萝一径分，碧岩不与众峰群。秪疑洞口谽谺石，浑是山头片段云。病试术方疏药捡，书移冰研近炉薰。幽人许掾相问讯，转忆山阴王右军。山中栋宇自齐梁，唯数南岩古道场。虎洞窥来光剡剡，鹅池临罢绿泱泱。天寒最觉松神王，丹化悬知鹤寿长。珍重平生金鹊尾，大茅峰下独焚香。华阳南洞幽人居，幽人本是山泽癯。玉门砂无勾漏令，太平酒胜步兵厨。洞穴嵚岩肺腑隔，菖蒲根节龙蛇枯。愿从岁晚饱肥遁，不待著论称潜夫。"}