{"id":"853852","title":"三次韵答惠兰亭纸翠毫笔","dynasty":"宋","author":"方岳","text":"半生书痴虫蠹木，不管瓶无旧储粟。青灯竹屋雪村寒，声鸣益悲梦难续。晚菘早韭有书味，诗腹冰清鄙粱肉。迩来毛颖会稽楮，乃欺余贫共羞缩。夜深磨墨诉石平，五色荣光随下烛。窗间错落惊暴富，每见儿曹辄相祝。奇笺勿污寒具油，玩弄其毋当肴蔌。觚棱古瓦亦欢喜，春浪生池含雪瀑。霜毫世辈何多耶，向者心期一夔足。吾生但识鼠须健，未省禽鱼堪汗牍。重绨十袭不敢吮，谁作猗那颂于穆。最怜长安骄騃儿，翠毫入手春山蹙。平时作叶供媚妩，拔羽诗书岂吾恧。何知梳洗晓鬟绿，解出文章排五鹿。策勋翰墨玉床籍，未羡香车驾金犊。如闻六宫今弋绨，钗梁不饰黄花菊。细钿高朵花为笔，创巧宁知谁缚束。吁嗟文采信为累，莫拯多生羽毛秃。"}