{"id":"708704","title":"贺新郎","dynasty":"明末清初","author":"沈谦","text":"雪满亭阜路。正西窗、小梅数蕊，冲寒欲吐。独酌无聊人也醉，一霎天低日暮。蓦地把兰灯偷炷。睡鸭浓香熏素被，命如丝、怎把长宵度。帘外冷，叫鹦鹉。旧游零落凭谁诉。忆池亭、疏莲摇瞑，断虹截雨。钗坠桃笙呼不起，暗里冰肌亲拊。奈天样红墙间阻。错是他年真错了，便六州、聚铁应难铸。眸炯炯，听街鼓。"}