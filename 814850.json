{"id":"814850","title":"清明日作","dynasty":"清","author":"侯铨","text":"连日阴寒乍放晴，愁边不觉是清明。漫从榆柳分新火，枉向莺花忆上京。得失已空蕉鹿梦，浮沈聊结鹭鸥盟。宵来盼断松楸路，有泪无言对短檠。蹉跎身世苦无悰，开遍来禽兴转慵。璞玉无言宁自炫，蛾眉已老为谁容。馀光犹凿邻家壁，浪迹休嫌庑下舂。安得故园营十亩，一犁烟雨傍吴淞。"}