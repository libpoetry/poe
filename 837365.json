{"id":"837365","title":"与王君慕韩同游竹峰山寺辟东轩小坐山翠万重环列左右俯视帆影片片从槛底飞过即景觅韵爰纪以诗不暇计其句之工拙也 其二","dynasty":"清末民国初","author":"郑国藩","text":"地据崇冈眼界尊，倚阑东望立晴曛。奇峰削翠多当槛，老树飞青半拂云。帆影倒从筇底出，江声遥向海门分。与君同抱沧桑感，莫问洲前鸥鹭群。"}