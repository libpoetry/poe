{"id":"274453","title":"瑶台聚八仙·陈蒙庵从贞白所索观余所为听歌词","dynasty":"现代","author":"汪东","text":"麝散高空。层梯峭、相随步屧玲珑。笑围歌阵，寒气变作春融。急管繁弦挥楚调，乍闻又觉感缠胸。夜无眠、凤笺暗擘，聊诉情衷。知音从来易失，叹旧时宋玉，属和谁工。竟联二妙，惊看赋笔如虹。明朝更同宴席，怕一曲、霓裳听未终。新愁起，换数番羯鼓，敲碎琼钟。"}