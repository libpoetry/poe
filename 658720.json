{"id":"658720","title":"匏庵作板屋诗以落之","dynasty":"明","author":"王鏊","text":"竹楼颇高寒，茆亭复卑下。卑高两适宜，无如板屋者。制朴体势牢，费省工力寡。虽然立四柱，乃不施片瓦。无阶安碝磩，有壁谢垩赭。方可横二弓，低莫旋疋马。石几浅作台，蒲团小为坐。有如卧车厢，又似泛船舸。深温最宜冬，爽垲仍便夏。可以舒简编，可以陈盏斝。谁能善丹青，为予备模写。写示五侯家，相校何如也。"}