{"id":"1204846","title":"摸鱼儿","dynasty":"元","author":"许有壬","text":"买陂塘旋栽杨柳，年来于此承务。凉台燠馆吾何有，聊芘一时风雨。洲映渚。向一片烟波，鼎峙嵯峨屿。盘空硬语。挽三峡词源，千军笔阵，不尽乐闲趣。当年志，为国微躯曾许。青云仍际干吕。从知弱步难胜重，梦断九天胪句。时饮醑。趁四序栽花，缀作园池谱。长歌吊古。怅安得良田，茫茫万顷，种玉辟玄圃。"}