{"id":"512859","title":"夜酌与浦三正姚一丞沈二璞沈三观大联句","dynasty":"明","author":"沈周","text":"亲朋坐多违，偶合欢拍塞。诗惩夙盟寒，夜感众谊息。修辞拟藻摛，操毫学蓍扐。求应尚同声，择知贵合德。递简戒羞承，记烛期短刻。锱铢罔乞邻，纤芥必出臆。联成准纆纠，句拆肖瓜副。例在赏速成，罚难恕迟得。口吐略腐陈，意命随曲直。或逞觉轩轩，或屈耻默默。争奇验所豪，角胜见乃力。不绝亘韩师，若画创孟织。何高不欲跻，无古弗祈即。从容三达尊，娟媚两绝色。淡誇揖让潜，赡要排拶轼。蓬阆万水县，崤函一丸敕。穿凿惜混沌，惝恍觌鬼䰥。浩荡掀鹏天，奰屃压鳌极。幽脩盼溪梅，蹇涩历蹊棘。穷抽无馀思，琐拾有遗忆。点指互咄吁，支颐相臬兀。设醴初假钩，流杯反因勒。大都饮文字，政不在酒食。尚雅髡何呶，辞淫完太啬。留连鹊番枝，展转鸡振翼。爨慢垆爝消，埶困研浆踣。衣絮冻逼薄，漏水风咽涩。污筵堕衰烬，躏地响残核。启户霜月正，挂树河汉仄。会晤亦寻常，风流惟此特。"}