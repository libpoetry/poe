{"id":"1233143","title":"上翰林学士曼硕揭公三史二十韵","dynasty":"元","author":"周巽","text":"乾坤钟秀气，河汉见奎光。今代斯文主，名公硕德昌。总裁修国史，特命正皇纲。身在云霄上，亲依日月傍。大才司马富，直笔董狐良。运属辽金绝，统承南宋亡。权衡在掌握，正闰系纲常。前席频垂问，当廷赖主张。陶镕金在冶，追琢玉成章。中使频颁食，初筵许拜尝。八珍兼上味，九酝酌天浆。夜送金莲炬，朝回白玉堂。高怀散春旭，清气洒秋霜。天厩来龙马，金台鸣凤凰。诸生惭蹇劣，万里看翱翔。每诵高邮句，遥思翰墨场。参陪隔霄壤，感激裂肝肠。鹗荐如堪待，鸿书幸寄将。悠悠燕树远，漠漠楚云长。但愿持明鉴，高悬照八荒。"}