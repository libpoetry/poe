{"id":"810927","title":"浣溪沙三十八首","dynasty":"清","author":"王时翔","text":"消减惟应鹊镜知。压肩浓绿鬓鬟欹。病容扶起淡黄时。碧院无人春寂寂，画楼有燕雨丝丝。药烟影里过相思。小蕊猩红启瓠犀。绿阴门巷有莺啼。半障罗扇眼波低。影似风前荷泻露，情如雨后絮黏泥。恹恹斜日度花西。晓起贪凉梦未圆。轻车细马各争前。满塍禾黍淡香传。斜月犹明初魄夜，远山已瘦乍秋天。一襟离思散疏烟。初旭铜钲挂影圆。笋舆斜驻柳庄前。邮亭卯酒一杯传。清露凝珠芳草陌，碧云铺縠嫩晴天。人家茅屋未炊烟。老未成名岁月空。依刘赖与素心同。高谈清啸意何穷。愧我挟书成腐竖，爱他屠狗是英雄。闲搔短发向秋风。感叹驱车古道旁。周都汉室已沦亡。千年一闪堕残阳。清洛冰声流碎白，古原柳色带深黄。早冬天更做荒凉。客里愁深与病兼。成皋晓发渡巉岩。北来九月气先严。初日翳沙如月淡，薄霜侵面似刀铦。篮舆空护一重帘。彩扇轻遮画烛红。卷帘微步玉丁东。眼波低剪篆丝风。梅额有香人澹澹，梨云无梦月胧胧。暗惊雕刻费春工。半是含娇半是佣。宝钗欲堕翠鬟松。锦窝情态为谁浓。春浅花新招蛱蝶，夜寒香烬绣芙蓉。一弯愁思驻螺峰。觅藕寻莲好涉江。明星虽烂有惊庞。炉烟消尽拨银釭。梦嚅吹兰闻绣枕，月边和影并红窗。不应犹道未双双。小阁芳兰供一枝。黄昏烧烛看幽姿。素屏纤影对移时。巫峡休猜成楚梦，湘皋惟借入骚辞。国香长系美人思。秀色由来可疗饥。忘餐相对复相依。无端杜宇唤春归。圆怕珠光多不定，轻愁花片易教飞。赤阑干畔凭斜晖。一寸柔肠万里纡。好天良夜怅离居。独揩清泪五更余。情重何妨添病重，形疏祗恐是心疏。西楼斜月竟何如。绣帐轻褰起欲扶。翠尖如揭晓山图。绮窗花笑一尘无。路近蓝田多美玉，梦经沧海尽明珠。人间犹有阮郎孤。杨柳梧桐翠色齐。小鸳么凤镇双栖。梦中仙路有丹梯。玉簟分明花气重，琐窗萧淡月痕低。惺忪那易到如泥。小院秋光似画佳。海棠红映绿莎阶。几番闲立写风怀。锦瑟怨时知意忤，玉琴调处识心谐。可能亲递凤皇钗。绣榻凝尘画烛灰。四垂帘幕映苍苔。怯春人卧燕飞回。花信不随风信发，愁丝偏接雨丝来。冷清清地自惊猜。流水桃花一段春。移舟洞口祗逡巡。路迷惆怅在风尘。俗客自伤难换骨，仙源谁许易通津。始知薄福是渔人。谁把雕笼翡翠分。相思两地不相闻。绣帘遮断郁金裙。新恨多于春后草，幽期变似夏来云。杨花时节倚西曛。细雨尖风欲断魂。落红庭院又黄昏。麝烟金鸭被微温。无计可令春睡稳，空言亦是玉人恩。分明曾许拭啼痕。香玉初消不耐看。谁怜弱骨更珊珊。一声归也泪偷弹。迹似燕来逢雁去，心同莲苦带梅酸。枕头欹侧五更寒。短阁清灯照影闲。碧云香霭隔银湾。萧萧暮雨洒花关。燕语呢喃飘枕角，蝶魂离合向屏山。依稀记捧玉纤弯。十二红楼锁碧烟。飞琼萼绿自婵娟。骖鸾驾鹤戏芝田。隔箔异香霏作雾，堕怀明月远于天。玉箫声歇夜如年。鬓发轻垂压紫绡。蔷薇露浣玉葱娇。倦容初起勾魂销。日射粉梨光似颊，风搓丝柳细于腰。小阑斜倚恁苗条。画阁深沉烛影交。镜台拈韵互推敲。夜阑斜月在花梢。皓齿半含窥浅笑，红霞微涨被轻嘲。鸳鸯何事不同巢。拨翠山光浸碧涛。琳宫移步凤尖劳。暮归红烛照吟毫。画舫春游人更懒，绣帏浓睡日常高。隔帘休把绮琴操。玉藕丝长未上梭。文鸳欲织又蹉跎。最无聊处看横波。人到淡黄方艳极，天交新绿得春多。薄衾凉簟奈愁何。一剪轻风一片霞。玉钩新月画帘斜。柳条纤软不胜鸦。暧褪锦衾微见雪，香霏绡幔欲笼花。可怜春梦落天涯。标格寒梅韵海棠。全身当得翠红乡。更饶一种是纤长。画槛风丝飘瘦影，绣裙烟缕立斜阳。珠帘八尺限萧郎。珍重疏梅一树明。晚烟漠漠月枝横。对花吟更绕花行。清影似嫌银烛烂，断魂应逐素云轻。嗅香敲句过今生。半倚雕阑半倚庭。五更斜月五更星。几多沉醉几多醒。若有思兮云冉冉，最绡魂处影亭亭。枉抛心力向银屏。缥缈飞楼第一层。蕊珠仙子梦同登。琅函玉笈紫霞绫。烛暗红蕤容半倚，月明朱槛避双凭。似生怜又似生憎。玉艳凌风飒飒秋。彩云飞去怅难留。暮烟新月下帘钩。繁氏定情空有梦，江郎赋别只牵愁。绿波春草在心头。阆苑清虚碧海深。玉柯琼干树愔愔。风裳云帔称人心。新月半墙仙凤杳，朝阳一角彩霞沉。去来长是费思寻。一镜香云绾玉簪。两湾秋水带秋岚。海中明月梦中探。修竹多依花焰焰，古梅偏傍柳毵毵。牵丝千尺老春蚕。海燕双归宿画檐。玉楼人远暮寒添。夕阳红尽暗疏帘。悄悄心期辜眼底，沉沉消息压眉尖。锦衾空有泪珠淹。离思纷纭那可芟。消魂桥畔挂轻帆。柳花憎杀点征衫。远树重重还隐隐，乱山矗聂更巉巉。痴心犹是望泥缄。意外逢欢把玉纤。夕阳罗袖傍疏帘。黄花紫蟹正相兼。飘荡风尘歌更怨，玲珑心地语犹尖。夜深银蜡醉教添。"}