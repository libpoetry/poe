{"id":"683702","title":"戏为登州歌四章","dynasty":"明","author":"王世贞","text":"空令小妇怨辽阳，只隔风烟一水长。不道天河才咫尺，双星夜夜永相望。十三娇小学搊筝，搊得筝如鸾凤鸣。却问秦王何处去，不教童女访蓬瀛。约伴烧香海庙行，就中商妇独含情。由来海市惟看影，恰似狂夫枉得名。弹子涡畔水争流，小石星星滑似油。不惜红裙裹将去，与郎花下斗藏钩。"}