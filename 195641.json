{"id":"195641","title":"山中词·山中兮何游","dynasty":"宋代","author":"王令","text":"山中兮何游，登彼山兮乐天高。弃吾马以取步，降吾车兮足两履。石当道兮行旁，木碍上兮下俯。曾蹈险之非艰，聊凭高兮下顾。何所视之乃牛，而独见之如鼠。彼促促者出其下兮，曾其身之非伛。吁嗟徂兮，离娄之死则已，古之不较其为短长兮，何独计其高下。山高兮崔嵬，山之路兮百折而千回。趋前行而就挽，笑顾後使推之。彼游者谁兮，何以子之车来。"}