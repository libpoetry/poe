{"id":"1118129","title":"园中把酒示邻曲二首","dynasty":"宋","author":"陆游","text":"畏途半世困风波，老返家山得已多。野饷虽无食指动，村醅也解醉颜酡。梦残正欲还君枕，棋罢那知烂客柯。松菊未荒风月在，应容老子且婆娑。煮豆烹蔬当果殽，固应杯酌尽陶匏。池塘潋潋荷浮叶，门巷阴阴笋放梢。三亩荒园存故业，一编蠹简得深交。弊庐经雨穿将遍，欲向村东自割茅。"}