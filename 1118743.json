{"id":"1118743","title":"春晚南堂晨起二首","dynasty":"宋","author":"陆游","text":"秋风树瘦劲，春露叶扶疏。夙兴立堂上，短发未暇梳。高谢世俗撄，游于物之初。青黄灾断木，三四调群狙。长生岂有巧，要令方寸虚。今年幸差健，小雨聊荷锄。春阳染柳条，春风落花片。化工本无心，谁与催漏箭。俯仰财几时，梁间有雏燕。人亦随物迁，苍然镜中面。要当心铁石，先登酣百战。我岂儿女哉，秋风感团扇。"}