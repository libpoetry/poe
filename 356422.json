{"id":"356422","title":"薄倖·本意，寄怀和韵","dynasty":"清代","author":"邹祗谟","text":"妒花风作。凭吹到、红心小阁。恨于今、珠零玉冷，便算笙歌院落。想伊时、前度刘郎，是绛树紫箫权托。恨轻写乌丝，重投翠羽，辜负花间半诺。难道行云巫女，刚学得、玉清情薄。只一梦春风，半宵秋雨，排演做寒窗消索。氤氲原错。料檀涡蓉帐，配不上、梅花寂寞。无名小鸟，红溜莺餐自啄。"}