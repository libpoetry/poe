{"id":"1047009","title":"图画歌","dynasty":"宋","author":"沈括","text":"画中最妙言山水，摩诘峰峦两画起。李成笔夺造化功，荆浩开图论千里。范宽石澜烟树深，枯木关仝极难比。江南董源僧巨然，淡墨轻岚为一体。宋迪长于远与乎，王端善作寒江行。克明已往道宁逝，郭熙遂得新来名。花竹翎花不同等，独出徐熙入神境。赵昌设色古无如，王友刘常亦堪并。黄筌居寀及谭宏，鸥鹭春葩蜀中景。艾宣孔雀世绝伦，羊仲甫鸡皆妙品。惟有长沙易元吉，岂止獐鹿人不及。雕鹰飞动羡张泾，番马胡瑰屹然立。濠梁崔白及崔悫，群虎屏风供御幄。海州徐易鱼水科，鳞鬣如生颇难学。金陵佛像王齐翰，顾德谦名皆雅玩。老曹菩萨各精神，道士李刘俱伟观。星辰独尚孙知微，卢氏楞伽亦为伴。勾龙爽笔势飘飖，锦里三人共辉焕。西川女子分十眉，宫妆撚■周昉肥。尧民击壤鼓腹笑，滕王蛱蝶相交飞。居宁草虫名浙右，孤松韦偃称世希。韩干能为大宛马，包鼎虎有惊人威。将军曹霸善图写，五花聪马今传之。驭人相扶似偶语，老杜咏入丹青持。少保薛稷偏工鹤，杂品皆奇惟石恪。戴蒿韩滉能画牛，小景惠崇烟漠漠。唐僧传古精画龙，毫端想与精神通。拿珠奋身奔海窟，鬣如飞火腾虚空。忠恕楼台真有功，山须突出华清宫。用及象坤能画鬼，角嘴铁面头蓬松。侯翼曾为五侯图，海山聚出风云乌。尔朱先生著儒服，吕翁碧眼长髭须。恺之维摩失旧啧，但见累世令人模。探微真迹存一本，甘露板壁狻猊枯。操蛇恶鬼衔火兽，鉴名道子传姓吴。僧繇殿龙点双目，即时便有雷霆驱。仙翁葛老渡溪岭，潇洒数幅名移居。辋川弄水并捕鱼，长汀乱苇寒疏疏。予家所有将盈车，高下百品难俱书。相传好占雅君子，睹诗观画言无虚。"}