{"id":"812041","title":"丹诚","dynasty":"清","author":"孙原湘","text":"桃花输艳雪输明，说阿侯时便说卿。恐露悲愁增别憾，强为欢笑徇多情。矜持巳被人猜料，疏远还防事变更。一任浮云翻覆手，总难离间到丹诚。豆蔻梢头月一钩，照人欢喜照人愁。三年已受登墙爱，九死终拚抱柱谋。敢望犀帷充面首，空分鸾镜挂心头。赠卿一把珍珠泪，好作金钗钿合收。"}