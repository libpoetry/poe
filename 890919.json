{"id":"890919","title":"满江红 其三 戊午二月二十四日会碧沚，三用韵","dynasty":"宋","author":"吴潜","text":"楼观峥嵘，浑疑是、天风吹坠。金屋窈，几时曾贮，粗桃凡李。镜断钗分人去后，画阑文砌苍苔缀。想当年、日日醉芳丛，侯鲭美。春水涨，鳞鳞细。春草暗，茸茸腻。算流连光景，古犹今尔。椿菌鸠鹏休较计，倚空一笑东风里。喜知时、好雨夜来稠，秧青未。"}