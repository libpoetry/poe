{"id":"1200690","title":"白绵岩","dynasty":"元","author":"胡天游","text":"峭壁削寒铁，古藤哨饥鼯。风云含厚颜，幽子方踟蹰。维昔大盗起，横行掠荆湖。眷兹崔嵬颠，驻彼枭雄徒。豺狼据要地，麟凤无全躯。腥血被林峦，遗金委榛芜。燐光杂宝气，永夜犹扶疏。圣代开承平，崇冈失崎岖。秋风散樵牧，蔼蔼桑麻墟。静思天壤间，陈迹分贤愚。江山一片石，过者尽涟如。奈何千仞青，名与鼠辈俱。凭高发幽愤，胸次森戈殳。无由出云雨，一洗前朝污。"}