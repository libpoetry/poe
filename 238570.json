{"id":"238570","title":"存斋牟端明挽诗","dynasty":"宋代","author":"高斯得","text":"硕德千人表，高风一世钦。师承文靖正，识拔秀岩深。奥学方前古，雄文独擅今。史筵新发轫，儒馆力抽簪。萧艾俄当路，蘅兰夐出林。螭头恩舄奕，豹尾步嵚崯。斮胫思全玉，围腰肯待金。绶甘辞若若，戟喜对森森。孽火遭千劫，谗波沸百壬。然脐机陷巧，拔眼计谋阴。诬诋渊衷监，成蠲宠命临。一麾犹偃蹇，三节又侵寻。听履星辰近，司纶雨露湛。世方期汲直，人已感迟任。披腹平生节，攀髯晚岁心。幅巾朝第就，遗服暮庭廞。书殿荣封冢，玄台閟在岑。鹤山初共被，苕水晚同襟。感旧须成雪，怀人涕作霖。元成负文采，端可嗣徽音。"}