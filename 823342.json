{"id":"823342","title":"高阳台 马湘兰致王百谷八札卷，为钱镜塘题","dynasty":"清末近现代初","author":"吴湖帆","text":"一点芳心，八通犀语，十分宛转温柔。绮障三生，凭传千种绸缪。药垆惊断鸳鸯梦，只消磨、蕙伴兰俦。月悠悠。秋水南华，春草西楼。红妆季布知名旧，忆折钗韵事，一笑回眸。孔雀庵深，绿笺翰染香留。几番密札殷勤寄，尽珠玑、小字银钩。细推求。情短情长，多少閒愁。"}