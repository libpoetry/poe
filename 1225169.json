{"id":"1225169","title":"同吴正传咏龚岩叟小儿高马图","dynasty":"元","author":"吴莱","text":"北平猿臂久不侯，伏波矍铄空持矛。并州小儿十岁许，双足捷走真骅骝。金鞍玉勒丝辔络，肉鬣风鬉雪龂腭。郊衢一跃自矜骄，血气未完先躏跞。汉皇神武驾英雄，西极飞来八尺龙。城东斗鸡尔尚可，碛外鸣剑吾无功。初阳却照长楸道，白发奚官泣枯草。悠悠翠盖与鸾旗，老矣骅骝那得知。"}