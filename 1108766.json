{"id":"1108766","title":"竹溪生日二首","dynasty":"宋","author":"刘克庄","text":"两翁虽老殊精悍，笔力纵横可掣鲸。晚各为农同保社，昔偕谒帝入承明。不嫌华发称遗老，犹冀馀年看太平。从古文章家鲜继，弓寮自可主齐盟。试把过江人物数，溪翁之外更谁哉。不争百草群芳长，宁殿千花万卉开。周庙瑟曾三叹咏，舜廊琴亦载赓来。老人高唱儿童和，眼见蟠桃熟几回。"}