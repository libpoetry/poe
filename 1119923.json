{"id":"1119923","title":"次韵弟观咏丹山池荷","dynasty":"宋","author":"陈著","text":"寺枕丹霞五月凉，藕花数朵碧漪塘。梵天幻出水云锦，法雨洗空时世妆。七宝池边分得种，大乘经里喷来香。是花是色只如是，笑拍阑干何有乡。一雨西来满寺凉，盈盈不语立方塘。远公白社所修种，净土青胎无点妆。要向花光见菩萨，肯从色界问莲香。回头玉手双杯处，多少风流堕醉乡。"}