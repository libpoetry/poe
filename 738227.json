{"id":"738227","title":"换马行","dynasty":"清","author":"林徵韩","text":"马蹄落地滚尘埃，道是天使天上来。未许邮符先及见，直呼换马声连催。马到当换故不换，下马索取常例看。但须一贯就腰缠，无语饱饫邮亭饭。饭罢曾不少迁延，上马还须惜马钱。走马城边立马上，手折杨柳当马鞭。前跕前去不须臾，后到一起是行厨。朝廷供给有正项，额外别寻达刺苏。醉后向人口譊譊，是人遇之遭鞭敲。稍有不如需索意，拚死骑将驿马跑。天使后来无一语，只是颜色多骄倨。公然下马坐悬堂，换马从容上马去。"}