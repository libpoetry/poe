{"id":"761301","title":"琐窗寒  荒江晚泊，清寒送秋，记去年款红轩茗话，正此时也","dynasty":"清","author":"蒋春霖","text":"细竹通凉，疏苔媚雨，晓帘慵捲。窥花隔座，镜里暗传娇眼。最怜他、伤春未工，画眉错问愁深浅。甚妆楼一霎，西风如叶，梦云吹散。重见。羞郎面。但恨指吴山，断霞沈晚。扁舟暝宿，冷月稀星孤伴。绕空江、芦花夜明，去鸿影淡烟岫远。又寒莎、两岸鸣虫，絮语惊秋换。"}