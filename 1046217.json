{"id":"1046217","title":"酒隐园","dynasty":"宋","author":"杨杰","text":"小隐隐山林，大隐隐城郭。城郭多纷嚣，山林苦淡漠。不如隐于酒，适意自斟酌。屈原不能饮，独醒较清浊。杨雄虽愿隐，载醪无适莫。吏部瓮下卧，其隐可愧怍。翰林市上眠，其隐太落拓。孰若畸翁园，醺酣得天乐。风暖凤凰集，霜重梧桐落。长啸待明月，明月出林薄。倚杖傲浮云，浮云度寥廓。虽近市朝路，不为名利缚。知我尚幽胜，赋诗豫期约。愿言醉乡游，一驾东飞鹤。上池沃瑶浆，冲气溢金杓。当知隐君子，志不在糟粕。"}