{"id":"814352","title":"湘潭舟中","dynasty":"清","author":"尚镕","text":"湘水斗风起，竞趋青草湖。扬帆转逆流，衡面看模糊。众山忽相傍，簇簇如画图。藤老树蟠龙，岩空泉吐珠。锁江铁门固，刺天石笋粗。好鸟若招人，隔坞争相呼。迩来正平子，耻逐屠与沽。当寻工部踪，入山古为徒。湘烟不附云，淡荡自高妙。微风卷之去，一抹贴斜照。湘中佳景多，神貌此难肖。静逼气如醉，远浮色似笑。补竹生奇光，凝瑟成别调。唐人过湘水，多取作诗料。升庵集成裘，读之曾远眺。貂句苦难续，且效张生钓。一声烟更深，何处老猿啸。淡月漾江面，犹如吊屈子。湘水真无情，不救骚人死。善招虽有玉，魂魄岂能起。此中浪如山，险与洞庭比。湘灵爱词客，漂泊多到此。吞不惧蛟龙，香乃薰兰芷。试听子规叫，幽恨孰能已。"}