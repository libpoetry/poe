{"id":"1120912","title":"饮酒三首","dynasty":"宋","author":"周紫芝","text":"高皇扫强秦，纵横成妙略。三杰岂不雄，曾不出笼络。曹参晚为相，痛饮事杯酌。当知清净化，寓意在酬酢。魏武独何为，屡下禁酒约。兵戈缠九州，猜忌恣暴虐。堂堂孔北海，醉语杂谐谑。斯人犹杀之，四海何由廓。古来成败事，纷纷真一噱。昔我在田亩，薄言事耘薅。种粳亦种秫，可食兼可醪。清香满寒瓮，夜滴喧春槽。洗我玉花瓷，酌此鹅黄膏。阅岁更阉茂，下田但藜蒿。里胥厌追索，县籍书逋逃。迩来兵火急，斗粟千钱高。不饮动逾月，憔悴成楚骚。丈夫命运薄，困阨例所遭。究竟无如何，随缘且陶陶。浊醪有何好，所贵资清欢。如何毕阮辈，头没杯案间。我饮但涓滴，而作饮酒篇。儿曹见之笑，谓我狂且颠。政应坐自失，说梦痴人前。一酌忧已亡，再酌当陶然。此意但自得，此理讵可言。万古一渊明，何由与之论。"}