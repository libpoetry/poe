{"id":"1083359","title":"徐彦猷寄示诗数章皆隐约世外语诗律深妙岂胜叹仰辄次韵和呈彦猷素富学未壮而弃场屋故诗中极道江湖放浪之乐以动荡其心志而卒反之以古人出处之义当有隐君子弄舟烟雨之外倚其声而歌之亦可以一笑也 其五","dynasty":"宋","author":"朱松","text":"谈笑百篇无俗韵，荣枯半世掩衡扉。古人禄隐或金马，那用故山甘蕨薇。"}