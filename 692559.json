{"id":"692559","title":"龙马乐歌九首","dynasty":"明","author":"杨士奇","text":"龙马出，自西极。应天驷，跃方泽。具龙仪，皦玉色。嶷山立，备纯德。龙马出，神骏发。镜夹瞳，玉喷沬。追迅风，凝皓雪。灵瑞臻，耀天阙。龙马出，掩骥群。捷流电，籋矞云。入玉阙，登金门。灵自天，瑞圣君。龙马出，象应乾。旦历秦，晡憩燕。秣珠票，饮琼泉。偕祥麟，徵太平。圣人作，万物睹。神之骏，出西夏。日千里，汗流赭。宜乘御，扬神武。身矫矫，首昂昂。虬之跃，龙之骧。迈兹白，越飞黄。协乾符，表文明。乾之方，星之精。萃厥灵，挺异生。维圣仁，来嘉祯。维圣仁，寿万龄。龙马出，应皇德。皇圣仁，覆万国。天祐圣，贞符锡。圣子孙，千万亿。龙马出，昭圣世。光八表，和四裔。奉宗社，格天地。隆家邦，永文治。"}