{"id":"260576","title":"试院中愁坐叔献学博忽送红梅小桃数枝坐念春物骀荡西园开钥不得一观作诗破闷兼简张文学仲山","dynasty":"金朝","author":"赵秉文","text":"数日天气殊未佳，文书如山眼生花。忽遣官梅入吾室，政尔东君解留客。蜡梅无韵空有香，红梅亦复清而庄。此花韵胜开较晚，天许风流嫁海棠。海棠春娇睡未足，环儿酒晕红潮玉。不应更有林下风，翠袖天寒倚脩竹。银瓶亦有小桃枝，茜裙游女窥荆篱。青枝绿叶不须问，自有月影溪光知。冰花不肯相媚妩，来伴诗人作诗苦。横斜影落水心中，融入诗中作奇语。古来诗人例多穷，把酒对花酒已空。亦知寒食只数日，醉梦不到西园中。天上公子被花恼，一笑回波嘲栲栳。不须区区索酒钱，但可煎茶对花前。"}