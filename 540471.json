{"id":"540471","title":"数名 感怀在青州作","dynasty":"明","author":"王世贞","text":"一壑违遂初，谬干有司试。二帙通闺籍，执戟聊需次。三守尚书郎，屏营虞吏议。四迁剖符竹，遂领东方骑。五子散中原，幽怀谁予寄。六奇内惭寡，儋圭焉所觊。七发既未工，安能令纸贵。八翼衡天门，畴为折其翅。九辨哀屈生，独洒咸阳泪。十载冠惠文，徘徊能无愧。百折冲波间，锋锷尽排坠。千石俄已逾，秋风发归计。万分竟何补，寥落身后事。"}