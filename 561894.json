{"id":"561894","title":"木兰花慢 宫保王公浚川忆留都旧游制木兰花一阕见赠辄次韵答之","dynasty":"明","author":"严嵩","text":"记当年携手，陪夜醉、爱春游。看鹭渚波晴，凤台花暗，览胜寻幽。屡枉佳人投赠，青玉案、琼玖愧难酬。郢客调高白雪，巴歈堪息吟讴。尘劳奔抗几时休。重回头。叹往事成陈，风流云散，烟浪悠悠。不知今夕何夕，重来此、燕月对清秋。谩忆丹山碧水，却怜高盖华辀。"}