{"id":"610074","title":"题万伯文放白鹇图","dynasty":"明","author":"韩上桂","text":"空山往日生白鹇，白鹇本性恋空山。偶然堕迹羁人世，日夕愁思竟欲还。养鹇主人素幽寂，蠹简瑶琴盈四壁。孔雀华禽未足珍，颇爱白鹇堪共适。白鹇白羽雪为衣，清高何事向人依。雕栏曲槛非其意，祇可荒林弄夕晖。主人久已辞尘鞅，对此益思恣长往。支遁犹存放鹤情，右军记作笼鹅想。纵尔空山独自归，幽斋竟日掩柴扉。他时见月如相忆，閒傍庭轩弄玉徽。"}