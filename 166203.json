{"id":"166203","title":"仆和蹈元莲竹之什意在誉竹於莲有投鼠之嫌明","dynasty":"宋代","author":"李弥逊","text":"蓝田官舍碧山里，南北红蕖照明水。公馀唤客坐晚凉，不独桃源真避世。举杯欲酌还自愁，退之惭花不御李。却持卮酒起谢花，我亦前言聊一戏。就令妩媚正不恶，更向郑公观所以。世情好恶苦不常，富贵相亲贫贱弃。与花俱是天涯人，万事要同风过耳。花闻我语为解颜，一笑凝然作川媚。主人有酒君但倾，对花不饮竟何谓。宰官况有弄丸手，坐解两家归两是。花神莫浪疑山翁，翁心璧月当寒空。"}