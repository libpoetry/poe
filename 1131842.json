{"id":"1131842","title":"送葛谦问","dynasty":"宋","author":"蔡戡","text":"风流人物曹刘上，俊逸诗章鲍谢间。好似骑鲸天上去，不应著脚向尘寰。禅心久已绝贪嗔，剧饮狂歌总是真。世态纷纷翻覆手，不图复见葛天民。有酒盈尊客满门，陈卿百谪不须闻。痴儿官事何时了，我本无心出岫云。杯酒从容相劝酬，须臾堕帻自搔头。玉山倾倒从人笑，我醉欲眠君罢休。功名固有更何疑，平步青云不用梯。他日玉堂风雨夜，略移清梦到荆溪。江上霜枫叶叶红，不堪摇落又西风。只愁叠鼓催船去，千里相思月满空。从来钟鼎不关心，此去溪山更可人。傥有新诗摹胜槩，好凭尺素寄双鳞。垂虹亭上少迟留，卧看冰轮万里秋。正是莼丝鲈鲙美，不妨乘兴五湖舟。莫唱阳关堕泪声，一杯相属已酸辛。丈夫感慨犹如此，应有偷弹玉箸人。顾我穷途醉未醒，年来不复叹飘零。道山朋旧如相问，为说生涯一草亭。"}