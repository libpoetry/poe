{"id":"943994","title":"采石渡","dynasty":"宋","author":"陈造","text":"大江碍崇山，突起作湍悍。采石天下险，揭厉谁敢玩。戈楼泊千艘，锋旗丽天汉。昨忆辛巳秋，胡马蜂蚁乱。敢触貔虎怒，旋作狐鼠窜。繄此折其角，群孽终内叛。孤亭试一登，明眼得奇观。回首吾叶舟，已复舣沙岸。我犀不敢然，幽察神所惮。欻听钲鼓閧，戎事阅鹅鹳。折冲须武备，保治赖彊干。鄙夫华封祝，泚笔亦其漫。"}