{"id":"566528","title":"送尹太守之楚雄","dynasty":"明","author":"谢一夔","text":"尹氏衣冠奕世芳，多君人物更轩昂。典坟深得家庭训，藜杖常分太乙光。沆瀣一泓澄器宇，琅玕五色擅文场。清谈错落珠玑唾，满腹幡回锦绣肠。浩气直凌霄汉上，文光遥射斗牛傍。京闱奏捷芳名着，太学藏修令誉彰。累蹶春闱嗟坎坷，两除别驾羡贤良。襟怀潇洒三秋月，节操清严六月霜。梧郡槁枯皆发达，东昌狐兔尽潜藏。士元骥足从今展，怀古鸿声自昔扬。铨部才书州佐最，滇南新绾郡侯章。紫袍金带辞丹扆，皂盖朱幡出帝乡。日绚双旌光熌烁，鞭催五马去超骧。感君昔托金兰契，愧我今登白玉堂。宦邸相逢情缱绻，河梁饯别意彷徨。骊驹在道声盈耳，绿蚁生波酒满觞。六诏云山连雪岭，三湘烟水接瞿塘。不须临岐增别思，祇用摅忠荅圣皇。冰蘖始终全素志，芝兰远近自飘香。两岐麦秀春风蔼，五裤歌兴化日长。惠爱但期符邵杜，循良端拟继龚黄。雄飞骏逸无难事，增秩颁金有典章。瑚琏终当陈太庙，楩楠必定栋岩廊。莫言荒服人知少，当听黎明烛万方。"}