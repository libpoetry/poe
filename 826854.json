{"id":"826854","title":"瑞鹤仙·题章式之同年四当斋勘书图。时式之笺证读书敏求记，方写定","dynasty":"清末近现代初","author":"金兆蕃","text":"一廛栖万玉。仗深护幽兰，春温空谷。乡山画中绿。慰倦旅心情，小窗横幅。精庐云覆。耿寒灯、谁窥夜读。叹承平、向巩风流，坐拥石渠天绿。遐嘱。丹研铅注，万遍摩挲，郡斋新录。百年芳躅。芸欲烬，得君续。笑当时料理，鼲裘银饼，枉自钞胥暗属。伫归帆、珍箧藏山，抚松倚竹。"}