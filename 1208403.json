{"id":"1208403","title":"奎章阁学士院照磨林彦广代祀岳镇海渎以诗送之","dynasty":"元","author":"宋褧","text":"天子代天理万物，辅相治明神治幽。赞佐化育两交尽，始得物无疵疠年有秋。神有狸沈牲币封爵位号祈报古典礼，人则公侯卿相秩禄宠数尊且优。庙堂燮理未始有乖戾无乃神失职，遂使燕赵旱暵吴越饿莩盈田畴。九重宵旰念民命，慎简清直乘轩輶。分诣诸神祠焚玉，尘坌驰突不少留。恒岳奠畿辅，济渎河内为上流。矫首东南行，径指会稽秦望游。衣冠粲庭陛，珂佩锵琳璆。椒浆桂酒感肸蚃，竹笾木豆罗脯鱐。焚香早致辞，盥手屡叩头。润泽善利责望水兴云作雨嘑噏，燥湿申命林麓原隰诸林丘。我知山灵川后今岁效职致丰稔，不负天子圣虑贻我使者羞。"}