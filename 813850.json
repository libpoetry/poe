{"id":"813850","title":"哭芝山","dynasty":"清","author":"邵齐焘","text":"弱冠升朝列，册府掌朝玉。清标洁冰雪，胜抱陶卷轴。一朝堕尘埃，黾勉亲案牍。侧身俗吏中，卑栖乖素蓄。渐萌竞进图，随众更陆陆。岂忘止足分，所觊脱衔束。中道逢赏音，拂拭能羽肉。意气徒倾人，冒进讵为福。君房自罹宪，安仁竟遭戮。殉惠迷所守，希荣乃招辱。乘田与士师，贤圣有遗躅。如何忽斯义，援上务欲速。哀哉金玉躬，一误不可赎。茫茫十年别，相思各天涯。祇谓川路遥，讵期死生乖。存不游一涂，没不抚尔骸。修短诚有期，难为故人怀。况子抱不测，憔悴委穷埃。严霜一以零，微藿无全荄。孤魂飘异香，零落重我哀。念昔少年日，结契在金阶。达识祛所滞，清言意多谐。誓同影与形，投分异群侪。欢娱几何时，逝景不我回。痛哉山阳笛，已矣令心摧。"}