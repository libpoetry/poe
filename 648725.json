{"id":"648725","title":"题李绍检讨梅花","dynasty":"明","author":"杨士奇","text":"严冬朔风劲，草木俱凋瘁。气机运无停，奄属贞元际。寒梅动根荄，勃勃出生意。鲜葩皎玉雪，芳馨播天地。清素自厥赋，宁效夭桃媚。君子禀至性，兹植夙所契。幽斋坐相对，中怀净氛滓。相忘主与宾，讴吟舒泄泄。朅来玉堂馆，念之心弗寘。谁写当座隅，悠然见高致。"}