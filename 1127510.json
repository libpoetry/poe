{"id":"1127510","title":"翌日景繁察院公初叔明推直谦父主簿复会某晚至即席用前韵","dynasty":"宋","author":"彭汝砺","text":"鼎食参差海陆兼，炉烟浮动麝兰添。纷纷不及同朝饮，草草犹能共暮盐。最爱梅香频倚槛，欲留槐影更褰帘。驿途即折垂杨别，酒令毋嫌细柳严。银鱼朱绂綵衣兼，稍觉公行气象添。白水长时云似雾，青泥三月雪如盐。诗成曷日传邮置，书就他时奏陛帘。更为朝廷问幽仄，人材岂遂乏杨严。"}