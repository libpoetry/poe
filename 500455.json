{"id":"500455","title":"送庸田佥事","dynasty":"明","author":"陶安","text":"庸田使者乘轺车，阅得太史河渠书。姚江农民西引领，庶几来此吾其苏。伤心今岁夏秋月，甘雨不降禾苗枯。海潮东回救不得，老稚无异涸辙鱼。曩从官军过州境，编户奔走频供需。计亩敛钱筑城去，役繁未见民力纡。正逢稔岁亦饥馁，遭此乾暵窘室庐。往年有诏甚宽厚，恩泽至今流海隅。既蠲湖田主户米，亦减水深长荡租。皇华光临浙江左，忍视疮痏无完肤。晓霜方寒问道路，冬雨未霁行泥涂。我愿岁丰水旱无，公赋早输私有储。国家富足民欢娱，且免使者勤驰驱。"}