{"id":"845077","title":"同学缪书屏六十寿言四首","dynasty":"清末民国初","author":"曹家达","text":"自昔有道侣，弃职作散仙。误落尘网中，忽忽六十年。会心不在远，脱略遗真诠。春荣不自恤，秋花有馀妍。彭殇勿复问，道在逍遥篇。濯濯山头木，轧轧机中丝。道以无用全，抱奇良可危。持以语当代，泯焉无人知。樗栎全天年，赖有拳曲枝。野性非有期，兴发每孤往。晨曦众鸟鸣，晞发及林爽。浮花下清流，心迹与旷朗。嵇康养生论，悠然独晤赏。君家事教养，诸子学军旅。岂不背道驰，放任观听与。家贫资菽水，岂必在尊俎。座中古先生，含笑独无语。"}