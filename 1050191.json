{"id":"1050191","title":"同萧英伯登陈安止啸堂","dynasty":"宋","author":"郭祥正","text":"食讫雨初霁，相将陟高台。缥缈临诸峰，幔卷浓云开。秀特不可掩，擎天碧崔嵬。漳流欲赴海，澎湃西南来。阴阴荔子木，合抱何年栽。幽鸟转枝语，清风与春回。佛宫四面出，绀碧疑蓬莱。寓隐得斯地，足以摅君怀。方庭有兰芷，近郭无虎豺。万事不挂虑，长年效僧斋。一为孙登啸，而与数子谐。顾我病且老，况复时运乖。儿归半道死，旅棺未葬埋。破甑已弃物，乃非君子侪。从游得无玷，泯默甘摈排。"}