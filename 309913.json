{"id":"309913","title":"解语花·溪桥翠滴","dynasty":"现代","author":"邓桐芬","text":"溪桥翠滴，巷陌烟浮，香染城西路。嫩寒依树，苍茫处、寂寞鹭汀鸥渚。零弦断语，枉赢得、消凝无据。春未阑，收拾闲愁，拟共东风住。生怕流光过羽，算繁华犹是，梁燕谁主？旧家萧鼓，笙歌事，瞥眼便归尘土。斜阳又暮，更谁识、倚阑心素。花径迷，尘暗黄昏，疑月明前度。"}