{"id":"274806","title":"途次齐河县过黄河","dynasty":"清代","author":"李长霞","text":"湛湛清济水，忽入浊河流。川渎有迁移，人事将谁尤。遥趋铁门关，南北划齐州。我非壮士怀，大波怯阳侯。舟子轻洪澜，理楫发长讴。孤舟何逦迤，危樯风飕飗。汎汎沙岸近，榜人维予舟。回首瞻岱色，浮云天际愁。俯仰念乡邑，山川阻且修。怀土亦天性，不见狐首丘。"}