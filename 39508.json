{"id":"39508","title":"赠冯文罴迁斥丘令八章","dynasty":"魏晋","author":"陆机","text":"一章于皇圣世。时文惟晋。受命自天。奄有黎献。阊阖既辟。承华再建。明明在上。有集惟彦。二章奕奕冯生。哲问允迪。天保定子。靡德不铄。迈心玄旷。矫志崇邈。遵彼承华。其容灼灼。三章嗟我人斯。戢翼江潭。有命集止。翻飞自南。出自幽谷。及尔同林。双情交映。遗物识心。四章人亦有言。交道实难。有頍者弁。千载一弹。今我与子。旷世齐欢。利断金石。气惠秋兰。五章群黎未绥。帝用勤止。我求明德。肆于百里。佥曰尔谐。俾民是纪。乃眷北徂。对扬帝祉。六章畴昔之游。好合缠绵。借曰未给。亦既三年。居陪华幄。出从朱轮。方骥齐镳。比迹同尘。七章之子既命。四牡项领。遵涂远蹈。腾轨高骋。庆云扶质。清风承景。嗟我怀人。其迈惟永。八章否泰有殊。穷达有违。及子春华。从尔秋晖。逝将去我。陟彼朔陲。非子之念。心孰为悲。"}