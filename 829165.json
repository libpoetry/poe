{"id":"829165","title":"采桑子 次六一西湖好韵十首，答螺川","dynasty":"清末近现代初","author":"吴湖帆","text":"清明时节西湖好，逞著秾华。小别侬家。历辘声中走夜车。楼台倒景留行客，风暖春哗。水腻波斜。新苑重开故眼花。恰逢上巳西湖好，杏雨霏红。絮雾冥濛。浓淡相宜国艳风。轻衫短帽家常态，凡绪难空。心系房栊。寻梦春宵透漏中。繁华自古西湖好，花港逶迤。春晓苏堤。缓步垂杨倩影随。凌波回忆浑如梦，双桨曾移。明月涟漪。隐隐青山燕掠飞。山明水秀西湖好，花雨多妍。莺燕争喧。锦蹙霞翻火烂然。重寻廿载千金梦，一枕游仙。何似人间。细逗琴心十四弦。春光迤逦西湖好，回首年时。流水难追。对月相思付酒卮。放怀一棹迎斜照，脸印霞晖。心托波微。浅扫螺痕色也飞。鸳鸯飞对西湖好，浴戏前汀。碧镜波平。锦带桥边画桨横。因缘天与安排定，石上三生。月下双清。何必閒愁觅醉醒。缤纷过眼西湖好，花发思鲜。酒祓愁眠。倩拍红牙按素弦。新词细写情难遏，书印心田。笺拂吟鸾。消受知音便自仙。离情犹恋西湖好，花溢秾时。柳外春旗。两地同心系梦随。中年才识愁滋味，閒把芳卮。半醉依微。辛苦俱谙合共归。匆匆临别西湖好，且上归轮。去似行云。一霎韶华又饯春。六桥烟水多留恋，笼袖骄民。旧梦重新。花坞斜阳恼煞人。归来还忆西湖好，试扣琴弦。先把情传。高阁香薰自在眠。湖山领略人如画，簪帽花鲜。清梦流连。不负春光姹紫天。"}