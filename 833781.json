{"id":"833781","title":"高阳台","dynasty":"清末民国初","author":"樊增祥","text":"砑粉匀笺，飞英贴扇，逋仙乞写生绡。放鹤孤山，芳魂重返如皋。忆梅影语他年恨，把寒香、补入离骚。记今朝。戊子残年，赠汝琼瑶。椒宫自有花如锦，怎洛阳魏紫，采到溪桥。玉骨冰肌，等闲莫污清标。祇怜春雨楼中扇，共侯生、香坠同抛。剩今宵。自慰青笺，自谱红箫。"}