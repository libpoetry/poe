{"id":"516854","title":"周澹斋琴边秋兴","dynasty":"明","author":"龚敩","text":"遥岑隔云烟，空谷蔽榛莽。何年发幽贞，异境豁弘敞。林寒碧筱生，石古苍苔上。晨登抚瑶琴，暮归倚藜杖。一鼓忘世纷，再弹绝尘鞅。猿鹤留哀音，风泉荅遗响。谁持方壶图，为我澹斋赏。知尔谐素心，令人动遐想。彷佛连郊墟，萧条异畴曩。虽云杂喧嚣，毋乃异天壤。乔木阴扶疏，故园色凄怆。安得从尔游，亦以长吾长。"}