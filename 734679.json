{"id":"734679","title":"麦雨叹","dynasty":"清","author":"颜光敏","text":"宁逢旱魃行，莫见商羊舞。小麦黄时赛田祖，汗流肩赪何太苦。霏霏霪雨连三旬，却恨炎曦在何所。咋日飞蛾空麦头，今朝麦尾生黄牛。嘉实几日作糠秕，长饥更待凉风秋。劝农使者来省耘，麦花布野扬苾芬。岂知仓庾有灾眚，翻嗔野老多传闻。频年屡歉蒙宽假，秋来并命鞭箠下。蛾兮牛兮何为者，腼然食我仓中粟，何不往遮使君马。"}