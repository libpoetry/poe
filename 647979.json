{"id":"647979","title":"歌风台","dynasty":"明","author":"杨士奇","text":"汉皇靖宇内，六合承统御。万乘还沛中，龙旗翼銮辂。兴情侧微曰，张筵会亲故。酒酣歌大风，气势排云雾。往绩示殊伟，丕图怀永固。众起称万寿，弘哉帝王度。宽仁运乾刚，四百隆鸿祚。至今千载馀，光华垂竹素。崇台面河曲，穹碑倚烟树。我来属秋杪，维舟久瞻顾。矫首芒砀云，澹澹青空曙。"}