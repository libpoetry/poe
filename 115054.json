{"id":"115054","title":"送刘士彦赴福建转运判官","dynasty":"宋代","author":"黄庭坚","text":"秋叶雨堕来，冥鸿天资高。车马气成雾，九衢行滔滔。中有寂寞人，灵府扃锁牢。西风持汉节，骑从严弓刀。惟闽七聚落，惸独困吏饕。土弊禾黍恶，水烦鳞介劳。南驱将仁气，百城共一陶。察人极泾渭，问俗及豚羔。官闲得胜日，杖屦之林臯。人间阅忠厚，物外访英豪。"}