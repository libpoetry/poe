{"id":"568873","title":"奉安道经一藏于阁西室敬述","dynasty":"明","author":"王世贞","text":"太上携众真，逍遥于玉清。蚁观下土士，秽浊锢三灵。慈悯激流徽，贯珠自泠泠。精微缀宸章，错绣何青荧。轩辕启阴符，玄女驻缁軿。灵威抉潜宫，禹文不沈冥。隐约五千言，致柔澹无营。洸漾漆园叟，游戏与道并。内景散蕊珠，洞玉启丹扃。南真纡初秘，缘㖟在兴宁。滥竽昉灵期，殽玉实光庭。及乎宣和季，紫色复蝇声。误解抱朴书，九咽焰烟生。妄讴紫阳咏，恍焉丧其精。罔象获玄珠，中智谓非诚。将配西天言，及我东鲁经。含辉各垂照，皦若日月星。澄乳出醍醐，和美故无争。分流虽殊派，不悖当并行。小兆匪南董，慨焉慕赤明。上论九玄度，下纪万椿生。窃从玄卿后，良常勒新铭。"}