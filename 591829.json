{"id":"591829","title":"刘子脩归湖上居赠以长句","dynasty":"明","author":"欧大任","text":"射阳湖上烟树多，浊水奔流江作波。邗沟西北入淮去，一夜秋风渡漕河。竹西歌吹何年路，广陵回首瓜洲渡。胥泾不见浣沙人，参军只有芜城赋。真州昔与谭生游，门下每称刘子脩。曾揖长桑传肘后，还能满壁画沧洲。前年击筑过燕市，昭王台边遇刘子。挥毫命酒见平生，荐引无人解知己。丹青传色出董源，晚于山水师荆关。犹恨壮观未极意，跨蹇从我游西山。风吹柳花满京阪，忽忆射陂春已晚。公卿投辖不可留，买舟直向湖南返。到家稚子候门庭，湖上芦黄枫树青。行持西掖裁书笔，归注东皋让酒经。我畏东华软红热，木门琅仓不堪谒。长吟左氏招隐诗，寻尔持竿钓湖雪。"}