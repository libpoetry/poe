{"id":"764317","title":"石州慢 用高季迪韵","dynasty":"清","author":"王士禄","text":"浅夏萧森，犹自馀寒，襟袖时洒。愁来还似荷珠，不定虽多难把。盈樽浊酒，总来凭仗消除，片时依旧相萦惹。若拟绘愁形，这三毛谁写。东冶。有徒能赋，旋释髡钳，日边云下，长乐钟声，仍近漫听频打。柔成绕指，人道垒落刘琨，欲惭方外狂司马。便使赋归兮，较渊明迟也。"}