{"id":"823442","title":"月下笛 次周清真韵","dynasty":"清末近现代初","author":"吴湖帆","text":"美景消磨，佳期担阁，满天笼碧。西风恨抑。又引谁家横笛。送鞦韆、窥玉过墙，粉痕黛色应旧识。想重花似水，盈盈留照，个人芳臆。团圞自掩，待立尽黄昏，画阑频拍。天花丈室，换影移时如客。恨今宵、素娥倦颦，镜霜瘦损清泪滴。步苍苔、可惜梅梢，破萼无消息。"}