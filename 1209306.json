{"id":"1209306","title":"哀故单良能先生","dynasty":"元","author":"张仲深","text":"南渡衣冠旧，传家具五经。智圆车炙輠，机敏隼扬翎。训奉邹轲母，趋随孔鲤庭。索坟心独领，诗礼耳亲聆。煆炼金镕冶，锋铓剑发硎。行方交自寡，居陋辙长停。骁勇惭雄信，编修慕士宁。妙深杨陆奥，颖脱邵程扃。秘密神尝授，禅玄识自灵。嗟予新造进，讲贯旧曾听。煦妪沾时雨，钧陶藉范型。哲人宁久世，梁木仆深坰。授受多贤弟，传承有宁馨。百年馀手泽，千古想仪刑。马鬣封寒玉，麟州陨德星。见知当世少，我独寸心铭。"}