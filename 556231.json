{"id":"556231","title":"己酉八月十八日观潮作","dynasty":"明","author":"唐顺之","text":"秋空忽尔色黯黪，万窍怒号山震荡。冥冥混沌一气来，游人共指潮头上。初时映海色尚微，及至摧山力渐壮。澒洞吴越惧一壑，幻戏人兽惊殊状。满空烟雾走玉龙，万里川源豗白象。雷鼓鞺鞳冯夷舞，日车出没鲛绡漾。海神珍宝不自惜，岁与江妃一相饷。须臾涨尽势稍歇，依然宇宙回清亮。昔人说此已愈疾，何况临流恣疏放。"}