{"id":"1125886","title":"云月歌","dynasty":"宋","author":"郭祥正","text":"白云微散月华生，月下白云和月明。白云犹解背人去，明月只知随我行。我行不停月未落，心期白云出寥廓。披云揖月邀嫦娥，愿携素手濯银河。月下听吟云月歌，歌声寥亮舞婆娑。劝君一酌千万寿，今宵云月情偏多。不知云月谁为主，愁看月落云飞去。愿如明月有圆时，不学白云无定处。"}