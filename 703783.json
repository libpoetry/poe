{"id":"703783","title":"钦和御制大将征回朔漠空虚二首","dynasty":"明","author":"释宗泐","text":"万姓讴歌朔漠清，都缘圣主有经营。北边自古存瓯脱，瀚海于今属大明。鸿雁三秋随入塞，风云万里拥归旌。汉家曾奏无人曲，未若天朝此一征。百万旌旗蔽野阴，联翩戈甲耀南金。一朝白草无秋牧，千里黑松空旧林。追敌不知飞骑远，下营俄见涌泉深。将军功业过前代，刻石天山第几岑。"}