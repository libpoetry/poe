{"id":"1110089","title":"次韵济道见寄","dynasty":"宋","author":"吕南公","text":"君作王官效众儒，尚逢廊庙有为初。尘中白日虽牵逼，笔下清风肯破除。欲去定成贤者隐，未归尝与俗流疏。人生到处随荣愿，何必江湖胜漆沮。追送城东但立谈，当时惜别恨騑骖。一封消息难频到，千里倾思只坐谙。知有才谋当奋发，岂于州县却悲惭。为文尚喜多馀暇，寄我新诗似渭南。"}