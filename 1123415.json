{"id":"1123415","title":"昨日召卿等自卿私第泛舟经景龙江游撷芳园灵沼闻卿有小诗今俯同其韵赐太师","dynasty":"宋","author":"赵佶","text":"景龙江静喜安流，玉色闲看浴翅鸥。已觉西风颇无事，何妨稳泛济川舟。登山想见留云际，赏日还能傍水涯。对此已多重九兴，先输黄发赏黄花。锦绣烟霄碧玉山，萦纡静练照晴川。留连不惜厌厌去，雅兴难忘既醉篇。"}