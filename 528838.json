{"id":"528838","title":"夜泊真州","dynasty":"明","author":"陆深","text":"前岁泊船真州江，满船明月摇船窗。今年复向真州住，黄昏待月月欲吐。明月照人无丑好，来来去去令人老。一杯船尾得月多，听我试唱真州歌。真州歌将奈何大，船如屋船船官鹾。危樯插空飞不入，铁锁钩联密如织。语音嘈唧了不分，同是经商异南北。居民大半趋四坝，倡女沿河晚妆罢。短担双檐唤卖鲜，小舠三桨轻如驾。连楼夹巷簇簇新，家家许住异乡人。共道今年生意少，下客折本上客贫。江南春山叠叠绿，荆楚转运遥联属。南京供奉日日过，金字黄旗去还续。君不见文信公，几陷虎口中。但愿路日通，不怨东西逢逆风。"}