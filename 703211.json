{"id":"703211","title":"塞上曲寄少司马苏允吉","dynasty":"明","author":"谢榛","text":"海日高临塞上城，汉家诸将久屯兵。断云飞去辽天阔，北望燕然万古情。白登城上早霜凄，黑水河边暮雁低。还忆去秋明月下，胡笳吹过七陵西。边柳萧条带落晖，长城北去是金微。健儿跃马西山下，射得双狼雪里归。孤月高高照朔荒，戍楼吹笛满天霜。三秋杨柳飘零尽，此夜征夫总断肠。牧马深山白草中，不闻鼙鼓动西风。老兵閒坐斜阳里，尽说今秋魏绛功。鸦啼初日塞门开，昨夜阴山探骑回。秋尽漠南风雪遍，单于不敢射雕来。"}