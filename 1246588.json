{"id":"1246588","title":"沁园春","dynasty":"元末明初","author":"刘基","text":"白芷生香，绿萍抽叶，还是清明。有残丝绊雨，危芳怯露；梨云困蝶，絮雪迷莺。发短心长，时殊事异，睹物如何不动情。愁来也，怕东风无赖，鶗鴂先鸣。莫思身外虚名，绵绵荒田草树平。任龙蛇歌怨，桑榆烟尽，山枯石死，毕竟何成？富贵浮云，穷通定命，守分安常百虑轻。和谁说，又鸦栖高柳，月照层城。"}