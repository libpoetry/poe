{"id":"693647","title":"仁文书院","dynasty":"明","author":"邹元标","text":"父母生我，耳聪目明。能思能索，手持足行。至道难闻，宁虚此生。乘时勉学，敢告同盟。先立其大，在识本心。时时默识，海里寻针。把柄在手，点铁为金。有鹤在林，遗我好音。大明中天，千载一时。无参意见，无涉支离。卓彼先觉，示我良规。上帝临汝，心实严师。英贤济济，聚首一堂。商搉疑义，剖晰毫芒。凤毛麟趾，规圆矩方。日新月盛，笃实辉光。"}