{"id":"432814","title":"杂感八首选四","dynasty":"近现代","author":"金天羽","text":"小时心旷朗，齐物游逍遥。丱角识忧患，始知生最劳。苦吟日不休，穷源溯诗骚。有时案兵略，拔剑雄儿曹。弱冠拜史阁，左马相游遨。亦复志王伯，河汾心所高。迩来百念灰，蹋壁支寂寥。如龙抱珠瞑，百怪藏秋毫。昨梦骑鲸仙，邀我驱云涛。我生命不犹，薄植等蓬蒿。不到圣处立，思与群魔鏖。鸷鸟缺大翮，喑马难长号。百家各有用，岂谓儒独尊。黄老尚柔退，为古英雄人。孔老不异宗，学易探天根。孙吴篡易秘，立术较不纯。至竟古干将，杀人为人珍。非攻而善守，墨翟尤魁伦。翟也道不传，般尔海外行。至今疆埸上，金火两不情。万魂一惨怛，上苍亦久闻。大乱大才出，相需会有因。五行各代谢，一尅复一生。终当肃雷电，长啸开蒙屯。拗堂涓滴水，龙象十万头。虚空走野马，视之行星球。明月将死时，火云磅礴流。海王一昼夜，人间百六秋。种姓溯黄炎，远祖祧猕猴。岂知洪水代，更作蛙黾游。盘古典亚当，本是兄弟俦。万岁一离居，相见操戈矛。已矣复何言，痛饮消我愁。海阔天辽辽，欧亚文明交。花叶相当对，雅颂笙管调。昨者成吉斯，首赴拿翁招。今兹华盛顿，前来访帝尧。我疑哥伦布，前身骞与超。梭柏逢孔孟，班荆相谐嘲。卢梭毒世人，不崇黄馀姚。峨峨伊符塔，祥云捧高标。喤喤自由钟，沧溟震寒涛。风日太平洋，欧亚文明交。我执惜不化，魔难生群妖。微妙而圆通，斯人其寂寥。"}