{"id":"739076","title":"对月柬畯生","dynasty":"清","author":"孙世仪","text":"月色自太古，流光照人怀。怀人耿不寐，古情正无涯。古怀不可道，只道今人好。空见月华团，衮衮催人老。青霄银汉两微茫，怅望高秋夜气苍。閒庭似雪共谁语，对此踌躇秋恨长。君家近卜城南住，青山抱郭家边路。支筇带月叩遥天，指顾晴岚隔烟树。可怜枯坐闭衡门，萝径阴森翠可扪。姮娥直弄金蟆过，碧海青天掩涕痕。涕痕满把秋怀苦，清光一片无今古。照彻人间阙陷天，娲皇石烂凭谁补。残年卧月杜陵人，期子短衣看射虎。"}