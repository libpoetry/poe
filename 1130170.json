{"id":"1130170","title":"访友人二首","dynasty":"宋","author":"释德洪","text":"海棠雨过尚娇春，袖手来寻林下人。未话柳条堪结纽，且欣梅子可尝新。孤踪衮衮风中絮，万事纷纷梦里尘。他日别山重会面，定知谈笑绝鲜陈。日暮荒城倚瘦藤，江南春思倍添增。那知淮水黄尘路，忽见庐山绿发僧。乞食久辞烟际寺，连床今对夜深灯。明年我亦寻君去，同陟天池最上层。"}