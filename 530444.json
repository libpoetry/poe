{"id":"530444","title":"妾薄命","dynasty":"明","author":"韩邦奇","text":"昔郎年少时，妾在兰闺中。见郎锦城西，绿駬嘶春风。妾作郎家妇，郎行万里舟。妾心无所愿，欲作长江流。妾不如春月，花开到郎侧。郎心匪飘风，妾无倾城色。桃花红复红，江水深复深。花红强似面，水深不如心。流萤度珠帘，秋夜长无极。为郎制罗衣，泪痕密如织。妾始嫁郎时，永言受郎恩。但得郎舟回，妾愿锁长门。岁序不可转，六月或清霜。郎岂无归日，时复理红装。"}