{"id":"378278","title":"声声慢·弓弓兰屉","dynasty":"清代","author":"蒋敦复","text":"弓弓兰屉，得得莲趺，妆成徐下朱楼。瞥见生人，回身悄掩双钩。踏青凤鞋新换，倩谁扶、红板桥头。娇一蹴看，秋千欲上，斜飐含羞。犹记吴宫旧事，算空廊绝响，艳迹都休。金缕提来，香阶划袜应愁。余音不闻花外，试偷量、苔印痕留。帘幕静，听裙边点拍，刚按梁州。"}