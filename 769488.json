{"id":"769488","title":"水龙吟  戊戌小除立己亥春梦湘同作","dynasty":"清","author":"王鹏运","text":"岁寒禁惯冰霜，隔年翻讶春何早。锦幡飐处，玉梅香里，酹春一笑。春遣侬愁，侬将春负，闷怀丁倒。算重城烟景，花明柳媚，原未觉，繁华少。大块文章谁假，占春先、翠蛾儿闹。番风无赖，催完芳信，便催人老。金埒游情，玉壶吟思，莫教閒了。看忘情彩胜，盈盈弄影，向钗梁袅。"}