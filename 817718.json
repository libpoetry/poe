{"id":"817718","title":"赠魏斋并题其印集","dynasty":"清末近现代初","author":"黄节","text":"炎风吹暍日，张席卧屋隅。息影欲少宁，为诗偿子逋。十年废百事，世亦忘吾徒。我诗子治石，子诣我不如。龙螭走大陆，缀以芝草腴。形穷义假借，星月相扶疏。刻画金石姿，斧斧分鸿都。上窥三季遗，奇释陈盘盂。工苦学尤绝，世士徒惊呼。完白与悲翁，谓可并轨驱。岂知乃排遣，雕虫非壮夫。学养逾所造，子宁足区区。冰橱富菱芡，园榭生荷蒲。触热子暂休，夏畦已干枯。晚过塘柳阴，拍拍看群凫。"}