{"id":"699715","title":"过采石吊李白墓四首 一快其遇知章也","dynasty":"明","author":"郭之奇","text":"英豪相视一杯中，笑向金銮顾紫宫。貂作当年知己具，靴留千载侍臣风。赋就调羹动主知，歌成酌酒感妃辞。无端宿醉双靴落，故令新妆一语疑。金笺捧出庆池章，落羽翻辞銮殿旁。供奉清班能几日，风骚不尽古今场。主恩朋意两殊遭，知遇无缘答寸毫。只为宫阉多气色，故藏名姓入醇醪。"}