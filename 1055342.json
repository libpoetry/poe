{"id":"1055342","title":"朱氏天和堂","dynasty":"宋","author":"黄裳","text":"谷水悠悠水天阔，绿竹漪漪玉龙活。天和堂在翠微中，堂上谁誇青琐闼。二俊昔为才所驱，未识危邦何太愚。轻抱雄文走西洛，漫劳黄耳寻中吴。岂谓七百有馀载，乃获夫子营我庐。能向平时脱羁络，为悟浮云此生错。通道益深醉隐亭，载鹏风厚逍遥阁。万累纷纷无处寻，须信天和有斯乐。彼哉二俊胡不归，空叹华亭数声鹤。"}