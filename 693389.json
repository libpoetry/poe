{"id":"693389","title":"元旦后用前韵呈郝王二官长二首","dynasty":"明","author":"苏葵","text":"泻尽香醪忆旧筒，将来高兴未全终。浣花溪上融融日，濯锦江头淡淡风。无事恼怀赢得懒，有诗消闷易忘穷。人生一世如一日，莫待斜阳抹树红。欲共渔翁理钓筒，不应官事未曾终。光浮竹叶怜秋月，吹落梅花怪晚风。减价卖痴痴不了，强吟乘兴兴难穷。夜深分得青藜火，读尽南华日又红。"}