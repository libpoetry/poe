{"id":"740118","title":"纪梦寄家弟石生","dynasty":"清","author":"舒梦兰","text":"江上木末呼秋风，梦中得句何匆匆。丹枫白蘋斗颜色，竹溪花榭遥相通。仙人有意延白日，钗凤亦欲栖青桐。帘栊鹦鹉讳言客，菊奴坐我寒香中。楼栏一笺自飞堕，乞余题咏白头翁。平生未尝识此鸟，千言立就无雷同。醒来但记此一语，七字莽莽殊不工。重扃落叶涉冥想，繁霜入幕悲吟虫。人间此景岂易得，赖有梦境为诗筒。挑镫点笔绘影响，船窗水月方玲珑。"}