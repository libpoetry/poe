{"id":"1193423","title":"晚秋 其四","dynasty":"唐","author":"佚名","text":"发为多愁白，心缘久客悲。更遭缧绁事，因此改容仪。日月千回数，君名万遍呼。睡时应入梦，知我断肠无？白日欢情少，黄昏愁转多。不知君意里，还解忆人摩？天涯地角一何长，雁塞龙堆万里疆。每恨沦流经数载，更嗟缧绁泣千行。缧绁戎庭恨有馀，蚕知君意复何如？一介耻无苏子节，数回羞寄李陵书。春来渐觉没心情，愁见豺狼夜叫声。君但远听肠应断，况仆羁缧在此城。"}