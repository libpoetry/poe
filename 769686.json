{"id":"769686","title":"沁园春·里中诗伯偶效填词，并属予和，聊用写怀 其二","dynasty":"清","author":"陆震","text":"起语群公，将束轻装，竟别淮扬。去夜猿多处，蛮山迢递，荔枝红日，细雨微茫。愁自关心，饥能驱我，士到千人气不昂。西斋叟，记昔曾经此，话我偏长。阴燐野烧沙场。更枕畔、魂惊客梦妨。听潮生沧海，长鲸夜斗，风号大麓，神乌宵翔。说到愁时，灯昏月黑，讵待离乡始断肠。幡然悔，尽故园此日，诗酒襄羊。"}