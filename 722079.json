{"id":"722079","title":"登阅江楼有感","dynasty":"明末清初","author":"屈大均","text":"崧台百尺俯沧波，上有飞楼复道多。万嶂高从窗口出，千帆低向槛前过。山川此日无铜界，城阙当年满玉珂。西望苍梧烟雨暗，重华有泪在牂牁。四楼合作一楼开，势截牂牁万里来。万岁树存惟桂树，千秋台起是崧台。来朝玉辇黄龙出，去逐金笳白马哀。御气至今三峡在，七星员屋即蓬莱。十二峰峦望不分，美人终古梦氤氲。飞归不复同青鸟，化去繇来是片云。天上玉棺频自举，人间瑶瑟更谁闻。哀蝉落叶年年思，涕泪徒沾蛱蝶裙。"}