{"id":"573805","title":"世恩席上答诸公","dynasty":"明","author":"邵宝","text":"我行西江自江东，载书千里乘天风。今夕何夕诗坛中，碧瞳共照灯花红。欧阳居士苏坡翁，文星烂漫今古同。不才有幸承诸公，翰林四老儒之通。金石一振万籁空，司封明并两考功。高堂白日悬青铜，少游才思如冥鸿。江湖渺渺谁能穷，职方平生怀至忠。每谈疆埸思弯弓，从容授简钱南宫。总会诸壑归三洪，清秋携对江上枫。亦有短句随鸣虫，云霄北上劳湘筒。"}