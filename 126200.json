{"id":"126200","title":"天津弊居蒙诸公共为成买作诗以谢","dynasty":"宋代","author":"邵雍","text":"重谢诸公为买园，买园城里占林泉。七千来步平流水，二十馀家争出钱。嘉佑卜居终是僦，熙宁受券遂能专。凤凰楼下新闲客，道德坊中旧散仙。洛浦清风朝满袖，嵩岑皓月夜盈轩。接{上罒下离}倒戴芰荷畔，谈尘轻轻摇柳边。陌彻铜驼花烂漫，堤连金谷草芊绵。青春未老尚可出，红日已高犹自眠。洞号长生宜有主，窝名安乐岂无权。敢於世上明开眼，会向人间别看天。尽送光阴归酒盏，都移造化入诗篇。也知此片好田地，消得尧夫笔似椽。"}