{"id":"761214","title":"金缕曲 江干待发","dynasty":"清","author":"谭献","text":"又指离亭树。恁春来、消除愁病，鬓丝非故。草绿天涯浑未遍，谁道王孙迟暮。肠断是、空楼微雨。云水荒荒人草草，听林禽，只作伤心语。行不得，总难住。今朝滞我江头路。近篷窗、岸花自发，向人低舞。裙衩芙蓉零落尽，逝水流年轻负。渐惯了、单寒羁旅。信是穷途文字贱，悔才华，却受风尘误。留不得，便须去。"}