{"id":"417473","title":"疏影　梦痕","dynasty":"近现代","author":"寇梦碧","text":"巫阳路阔，渺翠鬟十二，离恨千叠。非雾非烟，疑幻疑真，欲留还又飘瞥。烛花陪泪红心灺，算照到、分襟时节。恨晓风、吹散云踪，片晌旧情都别。犹记飘灯影事，贳春浅醉里，芳绪轻撇。帘外残莺，被底残香，那更窗前残月。觉来惝恍无寻处，剩冷蝶、画裙尘黦。对屏山、休数欢期，万一趾离能说。"}