{"id":"422576","title":"夜飞鹊    八月十八夕庸斋见示中秋酒馀话月词次韵率酬","dynasty":"近现代","author":"邓桐芬","text":"蟾光泛遥夜，凝望飞琼，花露暗落无声。凭栏应自笑憔悴，蓬莱缥缈云扃。当年旷怀换，记清尊兰棹，古柳津亭。人间万感，算团圆、总负闲情。惆怅锦屏今夕，香露隔帘栊，深锁秋清。何况天涯萍泊，吟边鬓短，襟底尘零。香销烛尽，任残宵、桂影空明。伴西风南雁，斜河耿耿，碧落烟轻。"}