{"id":"623406","title":"赋得陶渊明无钱对菊花","dynasty":"明","author":"宋兆礿","text":"秋风吹菊遍东篱，百卉无颜不敢奇。天生千古一陶令，人外欣赏深相知。相知相赏成清友，角巾在瓮杯在手。角巾在瓮杯在手，偶然瓶尽花知否。先生无酒亦无求，于焉绕径自夷犹。东皋日出淡烟锁，采之盈掬清芬朵。陶公爱菊晚节高，菊亦爱公高似我。忘言相对与谈玄，有菊空尊亦自可。东家酣畅九日天，霜枝摧辱俗夫前。西家黄白排成队，粉黛无色相为妍。即令有酒洗妆在，花之神理已不全。何似陶公篱落下，不衫不履自翩翩。天生姿骨大疏放，种花亦如其人焉。满径黄金清富贵，谁云五柳真无钱。有钱何与菊花事，无酒逃却花间禅。陶公得意每如此，书不求解琴无弦。"}