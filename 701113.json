{"id":"701113","title":"楚蒙侍御新植牡丹寄示催赏佳作依韵奉酬","dynasty":"明","author":"符锡","text":"绛霞凌晓散晴风，大化潜窥妙物功。骢马招邀宜解赏，綵鸾夭冶为谁工。迎人乍喜开新朵，绕砌旋惊拾断红。我亦念花劳梦寐，花应知我惜飘蓬。清尊几日泛瑶枝，浩态分明对此诗。迸泪似牵违约恨，含情重有隔年期。华堂客散心谁折，紫蓓云连手自移。那更封培遍幽谷，一时同赏不教迟。"}