{"id":"1113819","title":"干誉舍人将赴召前一日录示左丞公昔年见寄佳什辄用韵奉送","dynasty":"宋","author":"李光","text":"不用移文托北山，须公一出济时艰。飞凫自欲朝天阙，老骥终思入帝闲。直使奸谀俱落胆，要令凋瘵变驩颜。中兴事业须耆杰，炯炯何妨两鬓斑。阴崖结屋全家隐，世路风波任险艰。白首嗟予三黜惯，青山羡子十年闲。时危莫忘频攀槛，主圣何妨数犯颜。贾谊归来定前席，金銮玉简缀清班。"}