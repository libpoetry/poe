{"id":"813165","title":"正月二十六日寄端中丞索和","dynasty":"清","author":"张荫桓","text":"稠叠兰丛最善歌，如簧声调倚云和。断肠总是巫峰雨，射影潜掀太液波。不学世犹夸獬豸，有容海亦厌蛟鼍。青春年伴还乡日，白傅青山兴若何。一时物论谀双璧，同里朋簪甚八关。众里鹰瞵矜觜爪，秋凉鸥梦误湖山。金瓯补缀恩雠外，玉水消沈呓语间。天道岂能终瞆瞆，穷荒为尔涕交潸。"}