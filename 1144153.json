{"id":"1144153","title":"新州枕上有感二首","dynasty":"宋末元初","author":"王奕","text":"尼山拜了又何求，驰骛中原作壮游。泰岱峰头观日出，汶阳城外看河流。朝吟阚县蚩尤冢，暮醉新州太白楼。从此不消删白发，留归江上对眠鸥。岱岳名山天下无，老来游玩易嗟吁。帝孙池畔秦松老，圣母祠前汉柏孤。古篆蚀苔悲建武，漫碑宿草忆祥符。逢人不解从头数，牢记山名画作图。"}