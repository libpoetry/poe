{"id":"536890","title":"苦旱歌","dynasty":"明","author":"王世贞","text":"君不见岁已在酉魃为虐，五月黄尘恣飘瞥。农家儿女窃愁叹，辘轳殷殷夜不绝。原草新疑野火烧，山田久作十字裂。我欲伸眉向谁说。东南转漕匮奔送，西北军声尚澒洞。桑林不闻六事祷，柏梁已上乾封颂。阴云油油乍东至，远近欢呼声动地。恶风忽从云际起，顷刻荡散归天意。青袍皂带者何事。中夜不眠坐待旦，三星在空月烂烂。偶思东海亦可怜，一妇横死枯三年。京师赏罚未足算，李斯痛哭咸阳之市边。"}