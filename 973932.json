{"id":"973932","title":"次韵徐审知寄赠古句","dynasty":"宋","author":"赵蕃","text":"倦游历落三载中，重来触事多不同。旧交云散隔山岳，在者一二莫我从。新知喜获徐孺子，年少已有诸老风。譬之宝剑虽尚伏，清夜往往舒长虹。惟君家学故有宗，念我早日尝登龙。周旋何止道畴昔，玷缺便拟相弥缝。分携转眄且十日，梦寐尝若见德容。要裁短章寄离阔，抒思苦穷无由丰。新诗忽来堕我侧，句法沈稳字亦工。寂寥此道几欲息，玄文纵在人非雄。吾君嗜好乃如此，谁为冀北真群空。我今百不一称意，顾赖交友忘终穷。兹焉得君益足贺，自起酌酒浇块胸。滔滔原从滥觞至，君其勿惮寻尺庸。异时相见定刮目，敢作吴下旧阿蒙。因君我亦事穮蓘，瘠卤要使成千钟。"}