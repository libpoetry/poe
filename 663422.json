{"id":"663422","title":"济宁刘使君提刑晋阳过新乡之墟其友人华泉子者适游苏门伤其别而不得见也于是赋车遥遥以招之","dynasty":"明","author":"边贡","text":"车遥遥，向何许。去君咫尺地，不得一相语。忆昨与君游大梁，暑云拂盖流尘黄。回头转睐复几日，草木零落飞严霜。山中独行岁华晚，烟留月绻谁能返。逸客长怀阮嗣宗，仙翁却吊罗公远。闻君五月登啸台，何郎许子相徘徊。酒酣清歌眺白日，万里䬃䬃长风来。人生得此亦自乐，何用苦教缨冕缚。不见昔时贤达人，强半遗迹在丘壑。车遥遥，将奈何，太行积雪寒嵯峨。赠君七尺紫藤杖，并履閒寻安乐窝。"}