{"id":"683921","title":"璋上人自新都还鹫峰汪司马伯玉尊之为大总持而以文及诗侑之余亦得四绝句","dynasty":"明","author":"王世贞","text":"新都司马病维摩，说法虽多法不多。若使见时无一字，曼殊何处起风波。师子林中大总持，何人不伏四威仪。争如软草铺裀卧，过尽诸天两不知。说法归来卧鹫峰，钵中收得一盲龙。似闻魔事吴门盛，休遣波旬定里逢。绮语场中误立身，一生涂抹费精神。于今较得些儿子，便觉无名可借人。"}