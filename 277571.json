{"id":"277571","title":"绿意·绿胡蝶","dynasty":"现代","author":"沈泽棠","text":"槐阴午翳。看珊珊翠袖，苔砌轻曳。薄翅修眉，半臂螺痕，似浴春波犹腻。蘼芜路冷裙腰窄，叹瘦损、青衫谁慰。甚斜阳、几曲回廊，暗把画图描拟。曾记薜萝池馆，柳绵吹尽了，舞衣憔悴。倦抱清寒，弱怯新秋，怕说芭蕉身世。绮楼夜雨西风峭，料魂断、草烟无际。又谁知、梦醒花南，依旧碧栏慵倚。"}