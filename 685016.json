{"id":"685016","title":"登中洞绝顶寄伦右溪何古林","dynasty":"明","author":"王渐逵","text":"玉洞逶迤接碧空，四山如在有无中。希夷早占莲花顶，上帝初移太乙峰。云向仙都开观阁，春回南极绣芙蓉。人间未必能相向，留作迂儒半亩宫。散瀑流霞自化工，澹然幽兴恰相逢。悟来石室图书契，梦入禅关色相空。已见东皇归下界，即看南斗近中峰。何时卜筑从前约，煨芋岩根荐晚风。"}