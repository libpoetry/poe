{"id":"748611","title":"题八大山人画","dynasty":"清","author":"王必达","text":"胜国有遗民，心比巢由苦。作画弗求工，超超谢规矩。烟云花鸟熊，初苦无意取。奇宕不可名，天然生媚妩。赝鼎资纷纭，兼金索市贾。效颦乃奇丑，西施反遭侮。十年竭冥搜，今朝始快睹。我如作者怀，万物皆尘土。纵笔入混茫，眼底忘今古。白秃及石涛，好手难悉数。空门文字禅，应推第一祖。悬之雪色壁，萧萧下风雨。"}