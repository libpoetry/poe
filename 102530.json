{"id":"102530","title":"次韵乐著作野步","dynasty":"宋代","author":"苏轼","text":"老来几不辨西东，秋后霜林且强红。眼晕见花真是病，耳虚闻蚁定非聪。酒醒不觉春强半，睡起常惊日过中。植杖偶逢为黍客，披衣闲咏舞雩风。仰看落蕊收松粉，俯见新芽摘杞丛。楚雨还昏云梦泽，吴潮不到武昌宫。废兴古郡诗无数，寂寞闲窗易粗通。解组归来成二老，风流他日与君同。"}