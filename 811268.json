{"id":"811268","title":"兰西将去潮，次鴳尘韵送之","dynasty":"清","author":"丘逢甲","text":"白日昏昏海欲波，东风来与起沈痾。鸡虫得失关何事？金石文章自不磨。破碎河山收局险，支离官职累人多。于今鸿鹄高飞去，罗网终当奈尔何？归去青山吏隐兼，压装束笋稿新添。阴符夜读貂裘敝，残雪春回马耳尖。四海鱼游愁鼎沸，一官蝉蜕避竿黏。相逢燕市吾徒在，醉插花枝满帽檐。但闻有鬼预曹谋，岂合无人借汉筹！一统皇舆摇鼎足，九天兵气动旄头。人才几辈徒功狗，文字何能祗汗牛。一笑马群空冀北，竟持刍豆困骅骝。神武吾惭早挂冠，临歧今日喜相看。熏天宝气功名贱，满地横流道路难。文士岂宜逢世乱，高官原不称儒酸。防身一剑乾坤窄，南斗荒荒北斗寒。"}