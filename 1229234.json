{"id":"1229234","title":"题息斋竹次韵","dynasty":"元","author":"贡性之","text":"忆昔舟泊湘江时，青天皓月流素辉。美人骑龙上天去，游魂夜半招不归。兴来一饮三百斛，醉倒肯惜千金挥。孤鸾随影秋水碧，鹧鸪叫入苍云飞。凉飙飒飒似鸣籁，翠雾漠漠如张帏。胸中气吐万菡萏，笔底势走千明玑。飙车摇摇渺何许，疑是柱头丁令威。风流云散世已远，萧条遗墨人间稀。眼前俯仰即千载，底问谁亡复谁在。我来见画如见人，往事悠悠付深慨。挂之高堂素壁中，老气凛凛回长风。狂歌起舞还自惜，笑看白日行青空。"}