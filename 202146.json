{"id":"202146","title":"鹿门寺·蓬莱鹿门道","dynasty":"宋代","author":"李廌","text":"蓬莱鹿门道，莽莽汉津渡。川涂两缅邈，今古同此路。德公厌州里，翁媪是中去。风流可引想，千载豹隐雾。浩然遶城归，羸马琢妙句。宿草被荒丘，寒榛轶惊兔。昔我怀登临，岁晏属凝冱。兹游惬于愿，春仲忽云暮。杖策升翠麓，喟叹怜老步。冠云得危亭，临世濯凡趣。蒿荠俯青林，绣绘辨红树。他山照寸碧，迂江泫曦露。我生老忧患，胸次贮百虑。寓目宇宙间，猛省忘外慕。前瞻万松岭，翠壁屹相顾。轻飚触纤柯，虚籁森已度。甓道绕危巅，爽气袭篮轝。传闻古道场，台殿若鳞布。日者一昔灾，楹栋皆若炬。坏垣积煨烬，况乃金碧处。山僧勤朴斲，堂构略已具。童奴一万指，役作供指呼。当有鬼运牐，变现助持护。蹇予藏史後，道骨天所付。一为功名想，悮落尘土污。华颠发先缟，黧面颜色故。惟有炯炯心，从昔常自悟。会当借岩谷，投老寄冠屦。吹云饭青精，煮石羹白芋。神游八极表，讽诵大人赋。鹍鹏或图南，为子阆风御。"}