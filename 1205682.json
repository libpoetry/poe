{"id":"1205682","title":"百字令 赠真蟾子叶大师","dynasty":"元","author":"李道纯","text":"玄关欲透，做工夫、妙在一阳来复。天癸才生忙下手，采处切须虔笃。绝虑忘机，清心释累，认取虚无谷。铅银砂汞，一时辰内攒簇。霎时天地相交，甲庚无间，龙虎齐降伏。取坎填离，乾体就、阳火阴符行足。至宝精坚，真蟾形兆，宜把灵泉沃。德圆功备，大师名注仙箓。"}