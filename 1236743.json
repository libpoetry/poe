{"id":"1236743","title":"又和景贤四绝","dynasty":"元","author":"耶律楚材","text":"年来世事已参商，但有声尘尚未忘。若向琴中定优劣，龙冈错认老髯郎。抚弄桐君乐自然，寥寥古意讵容传。伯牙点检真堪笑，不遇知音便绝弦。幽人寥落思无穷，付与轩昂一曲终。欲罢不能行且止，泣麟嗟凤鼓悲风。接得新诗想笑谈，奇才独步斗之南。纵横风月输君手，惟有枯禅不许参。"}