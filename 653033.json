{"id":"653033","title":"为徐希孟题溪山风雨图","dynasty":"明","author":"谢晋","text":"湿云压岭天宇低，阴风号木山兽啼。石林苍莽昼如夜，咫尺不辨东与西。倏焉山雨随风至，万壑千岩驰铁骑。老虬恣鬼驱群霾，起蛰灵湫忘归去。野翁张盖如匆迫，薄暮家中应有客。不惮前村沽酒还，留客从容永今夕。忆昔年时来诸君，入门西崦已浮云。閒庭落叶起萧索，空山暮雨来纷纷。此时欲去无驺仆，下榻感君延我宿。坐久听残远寺钟，谈深剪尽西窗烛。今朝偶得到林泉，漫将图画继当年。乞身何日蒙恩泽，归向家山听雨眠。"}