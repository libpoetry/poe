{"id":"1120582","title":"游法华瑶阜蜃洞以糁径杨花铺白毡点溪荷叶叠青钱分韵余既有作复各赋古诗一以纪游事","dynasty":"宋","author":"周密","text":"青旂倏南指，洒洒风日澹。伯劳与飞燕，相对如有憾。馀春在何许，青苔缀红糁。繁华逐流水，使我意殊惨。把酒延孤芳，举之不盈揽。此身如虚舟，所至不维碇。闻奇即勇往，岂暇寻捷径。同行二三子，委曲逐孤磬。甘清嗽寒齿，醉梦为苏醒。眷眷泉石幽，归榜烟欲暝。坎坎乐蛙鼓，谁为歌折杨。朅来散幽忧，因之弁之阳。山云正可怡，涧碧尤可湘。他年乞一壑，我欲筑草堂。所不践斯言，宁不愧德璋。白云锁苍弁，爽气日夕佳。平生几两屐，放浪山水涯。行乐当及时，矧复鬓已华。浮名岂足玩，不异空中花。君其味吾言，戆语非浮誇。芳时不游适，真可谥以愚。得失愁鸡虫，百岁良区区。卿法自用卿，吾亦自忘吾。狂歌杂歈些，醉语从嘲呼。我欲藉落花，长簟毋庸铺。似闻苍弁西，下有蛟蜃宅。跃然动游情，朝来蜡吾屐。披荆不惮崄，高下倚孤策。斯游亦不恶，俗士或啧啧。路转松风长，陇首孤云白。东皇驾春去，遗我绿满川。窗前一径苔，珍重如青毡。闲门断来人，剥啄惟啼鹃。山房万书卷，相对皆圣贤。滔滔一世中，此道殊孤鶱。中洲有蘼芜，芳意香荏苒。东风有归心，相对老冉冉。依依未能采，我抱殊有慊。禽鱼自飞泳，生意何可掩。乐哉舞雩游，千载吾与点。诸公垂天鹏，俊翮何可齐。老生抱区区，舞瓮如醯鸡。轻鸥邀我盟，十里蘋华溪。长谣快清釂，崄韵分新题。春去我自留，一任林莺啼。花柳有老色，选芳事蹉跎。泠然语清扬，彼美山之阿。离离佩纫兰，楚楚衣制荷。我欲往从之，皎如隔明河。相见不相亲，发我临风歌。人生巧聚散，不定如风叶。况我同襟人，一笑意已浃。吴音戏趼足，巴语嘲长鬣。卢胡泛大白，痛釂不嚅嗫。二孺彼何为，我醉从喋喋。止止歌楚吟，已已弹长铗。及兹绿阴初，快蹑寻山屧。富贵正何用，寒暑若交睫。谁将金谷诗，欲拟山阴帖。一笑不复云，长歌自三叠。子长有游癖，访古来林坰。不到馀十年，历历记所经。岂惟物推移，抑亦人飘零。忧来欲谁语，一醉将忘形。我鬓非垂杨，安得长青青。陶公晚知琴，得意不在弦。虞卿老著书，信道差似贤。壮哉奴命骚，陋矣兄事钱。玉晖或润木，宝气尝干天。浩然在存养，吾党当勉旃。"}