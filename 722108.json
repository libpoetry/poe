{"id":"722108","title":"奉和严藕渔宫允蒙恩予假南还述怀之作次元韵","dynasty":"明末清初","author":"屈大均","text":"恩深正可遂初衣，勇退繇来世所稀。吴地菰芦还独往，汉家鸿鹄已高飞。光摇白荡多渔艇，势截长江有钓矶。咫尺桐君相伴好，客星苗裔未全非。敕取新词内使催，中堂持草入蓬莱。玄成讽谏书金上，太白清平赐锦回。北阙鹓鸾方接洽，西山松菊又归来。东邻嫁毕今无女，歌舞何人更作台。三时晴雨望高旻，沮溺无心笑问津。香草未能忘楚国，桃花那识有秦人。春秋义向渔樵重，日月书归草野真。远志何妨为小草，君归更卧惠山春。炎方且为荔支留，药市东边问伯休。三岛易寻徐福国，五湖难上大夫舟。珊瑚树待渔竿拂，薝卜花期野寺游。寄语嘉禾供奉客，更抛宫锦凤池头。"}