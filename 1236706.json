{"id":"1236706","title":"再用韵寄抟霄二首","dynasty":"元","author":"耶律楚材","text":"玉立堂堂紫桂枝，云川中隐寓天涯。风神萧散能谈道，格调清新解作诗。鄙论我甘蒙酱瓿，雄材君已露囊锥。澄澄胸次人谁识，祗有清风明月知。斫倒松筠节外枝，谁言法界有边涯。筌蹄意尽闲周易，脂粉情忘束诂诗。去岁生涯犹说剑，今年活计更捐锥。威音那畔真消息，试问瞿昙也不知。"}