{"id":"467091","title":"樱花九首，作于箱根观鹿庄","dynasty":"当代","author":"陈永正","text":"岚山千树映回塘，密密成围密密香。一片春融光不定，澹妆烘日是严妆。绰约墙东意若何，萦裾璎珞展微涡。却笑道人中夜起，廿年失计堕天魔。满町花气涨黄昏，古屋酣春入梦魂。一夜闻香迷处所，醒来千艳雪封门。倾国花时逐色尘，閒行失喜见湖滨。垂樱一树平波上，绝似凝妆待月人。绚野瑶英舞岸沙，白头富士醉晴霞。本栖湖似西湖碧，不见孤山萼绿华。丹雪盈枝冷亦温，陆沈应不悔移根。眼中沧海成花海，忍向人天问怨恩。远近迷离认未真，万红成阵布疑云。行行忽坠时空海，顷刻花飞即古春。荣谢匆匆武士魂，那能兵气化絪缊。繁樱百里东京道，雨洗风揉淡血痕。夕佳亭畔驻游车，莺宿梅边品抹茶。垂老未甘才思尽，犹将绮语付狂花。"}