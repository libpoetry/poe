{"id":"655425","title":"观濂洛关闽诸君子遗像","dynasty":"明","author":"吴与弼","text":"平生习迂僻，人物常怀古。自从尧舜来，历历固可数。降兹秦汉下，无才继邹鲁。伟哉宋德隆，夫子生四五。日月丽中天，远近曷不睹。人心一返正，斯道朗以溥。嗟我小子愚，私淑岂小补。偶从黄卷中，瞻像慰渴慕。因像以求心，益自陶莽卤。不及犹恐失，谁知此心苦。会当写斯图，顷刻恒敬负。"}