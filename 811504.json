{"id":"811504","title":"兰阳即事","dynasty":"清","author":"仝卜年","text":"四围修竹荫檀栾，廉外青山挂笏看。领识閒中风味别，头衔未碍是粗官。金猊香袅麝烟凝，小榻横窗月半棱。花影撩人诗思动，矮笺新试短棨灯。瓜皮艇子短篙撑，傍柳依花绕岸行。载看米家书画稿，春风一路听禽声。溪南溪北草痕肥，山后山前布谷飞。叱犊一声烟雨细，杏花村里劝农归。芙蓉小沼近东偏，出水亭亭态更妍。一幅西湖新画稿，中央只欠采莲船。丛丛秋菊灿篱东，赏到黄昏兴未穷。夜静不知风露冷，满身花影月明中。一夜秋风拂鬓华，萧然兴味似山家。幅巾短褐西窗下，黄叶煨炉自煮茶。凭栏徙倚到斜曛，镇日消閒只看云。疏懒自安庸吏拙，不须摘发颂神君。"}