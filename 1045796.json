{"id":"1045796","title":"赠平羌狄尉","dynasty":"宋","author":"吕陶","text":"梁公没世五百年，殊勋茂烈存简编。我怀忠议不复见，读至旧史尝喟然。穷山老尉有狄氏，问之乃曰公其先。诰书家牒尽炳炳，照出往事如目前。念公英节不见矣，见公远孙良可贤。况公远孙实贤者，本末趣尚畴能肩。昔从五季衰乱来，簪组飘坠归农廛。平时下诏继绝世，沾以一命聊褒甄。天资忠孝遂奋激，报祖许国惟勤拳。胸中已有霜雪在，饮冰食檗甘如膻。尝云起迹自畎亩，幸得寸禄因赏延。语言动静苟一失，辱及吾祖为欺天。信者清白与刚毅，异代犹有芳风传。如何十载走尘坌，绿发减尽成华颠。青云岐路苦悠远，谁借跬步为阶缘。当途达者倘在念，一顾可使羽翼轩。不惟廉操足敦劝，抑见袓德光绵绵。嗟予之意止如此，感愤为君书此篇。"}