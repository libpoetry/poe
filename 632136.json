{"id":"632136","title":"老人行","dynasty":"明","author":"释函可","text":"噫吁戏危哉，老人是百千万劫之馀灰。问其生时朝代不敢说，但云少壮尚无为。眼看富贵贫贱流，三番两番肉作堆。儿孙丧尽亲戚死，剩此零星乾枯骸。纷纷眇者扶跛者，跛者扶眇者，面凹骨削背复鲐。离城十里，五日乃至，登阶一尺如天台。敢希鸠杖与麋粥，但愿脱籍归蒿莱。堂上赫怒声如雷，叩头出血谁汝哀。昔日汉家天子威，海宇父老子弟还相聚。酒酣歌罢帝亲语，丰沛世世无所与。老人兮老人，尔既赤手今且回。生守官园喂官马，死作泥土填官街。"}