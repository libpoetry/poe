{"id":"1067887","title":"夜听从弟荣绪琴","dynasty":"宋","author":"李彭","text":"凉月耿茂树，微风薄疏林。令弟肯过我，清夜抚鸣琴。妙生徽轸外，虚夷有远心。哀猿山暝啸，凝笳霜霁吟。胡马惊朔吹，楚囚操南音。王嫱穹庐泣，校尉汉恩深。翻令旷士怀，数行下沾襟。曲中颇清壮，攫醳蠲烦淫。亚夫军细柳，令严夜沉沉。我友擅丘壑，颇遭鸡须侵。营诗貌烟霭，辞悭负幽寻。画师虽无如，沧浪一蹄涔。藉尔山水曲，轩豁穷上岑。勤来商略此，胜处要同斟。"}