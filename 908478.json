{"id":"908478","title":"寄题天台临海白鹤庙康济泉为颜鲁子少卿作","dynasty":"宋","author":"李流谦","text":"将军射虎不射石，石作于菟能没镝。翻然再控弓不力，俊鹘豪鹰眼前失。两泉后先今抗行，何物使之令人惊。泉出在山流在地，却似只从方寸生。沉沉玉甃碧双峙，旱为甘霖渴为醴。白鹤千年归不归，半夜空山泣神鬼。令君为政无近名，天以斯泉印其清。泉边有树仍蔽芾，他日思君于此地。"}