{"id":"811591","title":"水龙吟二首","dynasty":"清","author":"史承谦","text":"紫髯手定江东，当年猛将推兴霸。濡须高会，论功无敌，举杯相谢。乞食何人，锦絺奇客，雕弓玉弝。自灰飞赤壁，临津不渡，名岂在，周郎亚。今日余威堪藉，俯安流、舳舻齐驾。三分筹略，千秋肸蚃，看春秋社。卷雪楼开，白浪如龙，北风如马。尚依稀，咳唾声来，闪闪云旗飞下。茫茫越国山川，岂徒湖上矜佳丽。兴亡南渡，曾经付与，武林遗事。玉马朝周，金仙辞汉，黯然挥涕。看龙飞凤舞，千年魂魄，应都在，斜阳里。一棹中流曾倚，指东西，锦衣残垒。海声隐隐，潮头矗矗，青来天地。严子滩高，禹王陵远，游心何已。今春雨渺云锦，目断浙江烟水。"}