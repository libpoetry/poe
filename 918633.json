{"id":"918633","title":"满江红 其一 客有索赋梅词者，余应之曰：自林和靖诗出，光前绝后矣。姑以此意赋之可也","dynasty":"宋","author":"汪莘","text":"唐宋诸公，谁道得、梅花亲切。到和靖、先生诗出，古人俱拙。写照乍分清浅水，传神初付黄昏月。尽后来、作者斗尖新，仍重叠。离不得，春和腊。少不得，烟和雪。更茅檐低亚，竹篱轻折。何事西邻春得入，还如东阁人伤别。总输他、树下作僧来，离言说。"}