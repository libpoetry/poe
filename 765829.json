{"id":"765829","title":"金缕曲 偶成","dynasty":"清","author":"熊琏","text":"暮雨萧萧冷。背昏灯、掩卷徘徊，怅然思省。浮世悲欢同一梦，几个邯郸佳境。也休怨、黄梁催醒。闻道凄凉归觉路，把残钟、断鼓留心领。诸想幻，太虚静。春光未远秋光近。怎禁它、雁背霜浓，芦花风紧。从古多情人易老，况是工愁善病。先白了、飞蓬两鬓。彩笔生花浑艳绝，付文通、只写千秋恨。今古事，凭谁问。"}