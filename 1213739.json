{"id":"1213739","title":"李陵台","dynasty":"元","author":"陈宜甫","text":"将军少年真英雄，陇西家世凌边锋。奇材剑客五千士，自当一队驰威风。浚稽山前突戎骑，被围未蹈生擒计。强弓劲弩百万兵，流血成丹皆战惊。谁知管敢漏机密，遂使空弮冒锋镝。归无面目见君王，将身未免降勍敌。继曾杀李绪，尚欲谋归去。蒙恩虽已深，实起怀乡心。高陵筑台望乡国，中郎去后空哀吟。累土高一尺，望天近一尺。谁为削平山，望见长安陌。望乡不见春复秋，将军一去台空留。我家住在南海上，今日登台重凄怆。辽天漠漠飞黄云，草中但见牛羊群。家山不识在何处，教人空自忆将军。"}