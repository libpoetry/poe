{"id":"254576","title":"龙山会·竹楼岁暮","dynasty":"现代","author":"徐震堮","text":"石上尧年树，冷露无声，稳作骊龙睡。四山云气合，凝望久、鳞甲森然欲起。凉吹入虚阑，岁华晏，吟屏倦倚。似年时春江暝宿，雨来潮尾。山阁夜永钩帘，但有嫠蟾，为铜仙无寐。乱鸦啼恁早，灯晕冷，依旧钧天如醉。溪晓不闻钟，动檐马西风万里。暗漏递。梦正在、泬寥云水际。"}