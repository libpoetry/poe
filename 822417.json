{"id":"822417","title":"木兰花慢 书案山远眺，次鹿潭韵","dynasty":"清末近现代初","author":"周岸登","text":"薄晴娇朔吹，正羁客，怕登楼。看云淡天容，鸦翻叶影，琼宇烟收。回头。楚江暝宿，记蒲帆峭挂洞庭舟。邀得湘灵鼓瑟，醉吟聊写清愁。盈眸。一发际天，浮孤注，惜金瓯。剩抚剑雷音，捶琴海思，挥涕神州。东游。更招倦鹤，共梳翎上界羽毛秋。报到蓬瀛浅了，怒潮飞满沧洲。"}