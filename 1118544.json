{"id":"1118544","title":"纵游深山随所遇记之四首","dynasty":"宋","author":"陆游","text":"行穿荦确度谽谺，路跨清溪一木斜。历尽艰危到平地，坏垣攲屋两三家。山径攲危细栈通，孤村小店夕阳红。竹郎有庙临江际，木客无家住箐中。道逢山客束荆薪，口眼睢盱略似人。试问村名瞠不语，剨然长啸上嶙峋。古寺萧萧不见僧，飞鼪满屋老枭鸣。空房终夜无灯火，断木支门睡到明。"}