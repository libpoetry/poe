{"id":"811216","title":"游西山海潮岩用前游韵二首","dynasty":"清","author":"丘逢甲","text":"梅雨初过浴佛天，寺门香拥稻花田。七层金碧消砖塔，万里风潮长石泉。楼观总含沧海气，江山还属太平年。劫尘屡换名僧尽，唤起閒云与话禅。一片斜阳入渺冥，迩来人更访山灵。江帆叶叶收前浦，野鸟时时下古亭。满院吉祥花气紫，半林连理树阴青。归筇如带西来意，风送钟声下界听。"}