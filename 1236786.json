{"id":"1236786","title":"离席合赋赠南剑教授盛复之之官，凡十首","dynasty":"元","author":"范梈","text":"盛君江海士，直气轧霄峥。翻为诗书苦，焉知印绶荣？度辽曾万里，走越更千城。便是来难得，乡关近慰情。首路向朱夏，出关犹到官。麦收风涨暑，梅熟雨留寒。气候随方异，才名自古难。岂容贤若尔，教授老江干。江浦见黄鹂，石榴花满枝。欲攀犹屡惜，已去复何疑？蚤畏红英乱，还当绛帐移。驿程动易隔，留待寄相思。娟娟沙尾鹤，毛羽映江鲜。去住长如此，飞鸣岂偶然？仙家应汗漫，侯判莫留连。忆得东门事，须君正壮年。闽南荔子熟，问客倘能来。暂为诸生屈，宁伤独茂才？云飞绝寒落，雨过行平台。赋就新诗别，扁舟且莫催。昔向辽东郡，长歌觅管宁。此行无赠策，故事有谈经。豆实登朱荔，虹光照紫萍。龟山文物在，未用叹凋零。跃马问入郭，解龟听报衙。江沙侵细竹，墙蔓覆疏花。政不离书阁，吟应上钓槎。有怀当皓月，玉署听啼鸦。碧草津头郡，虽偏是胜游。野人频识剑，稚子亦能舟。稍定传衣怪，聊资宦秩周。南来说风物，有待细询求。杯酒莫停手，路长思八闽。精灵深狎客，瘴雾簿侵人。海近渔船集，山空鸟道邻。来京书一束，赖尔老随身。黄帽催晨发，邮签报旅程。溯风斜帽举，虚日乱弦鸣。异俗从谁变？真才不自成。倘于高第内，岁久得欧生。"}