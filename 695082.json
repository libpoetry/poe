{"id":"695082","title":"童使君邀游清源山同蔡中丞王符卿二首","dynasty":"明","author":"林大春","text":"风烟万里入南台，槛外诸山次第开。北海张筵缘福地，西京留客尽仙才。凄清虎啸林间出，绕缭鸾笙天际来。为问昔人栖隐处，飞霞此去有蓬莱。层峦积翠晓云凉，古洞参差紫柏香。碧海秋涛见舟楫，长空霁色隐桥梁。凭虚似复登华岳，望远真仍忆朔方。戎马年来暗西北，凭谁谈笑静封疆。"}