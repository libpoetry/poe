{"id":"1062153","title":"食榧子","dynasty":"宋","author":"洪炎","text":"若榴资彭粮，榧实伐彭兵。三彭穴身中，各以尸自名。伺隙戕所托，睢盱为己荣。仙山无凡木，榧林高且清。八月实累累，斗量亦囊盛。盈盘得恣食，不与汝粮并。嗟汝小黠耳，安所逃汝生。蚤读黄老书，五牙漱琅英。虽微玉山果，知汝久已行。丧乱食不足，长饥病所婴。蟠桃未能致，橡栗庶可营。作诗颂榧子，期子以主盟。"}