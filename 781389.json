{"id":"781389","title":"陈将军","dynasty":"清","author":"钱澄之","text":"行宫门外人纷纷，争传看杀陈将军。郑家勋侯上殿救，天子两耳塞不闻。天子英明文且武，勋侯难挽雷霆怒。必罚用惩东向心，伤恩岂顾北道主。自从登极行天诛，西市骈首阿大夫。今年二竖冒官职，即时赐死冤谁呼！从来乱国用重典，将军观望那得免！君不见郑家出抱将军尸，颈血淋漓亲为吮？"}