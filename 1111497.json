{"id":"1111497","title":"再和张秋山杭州孤山二首","dynasty":"宋","author":"何梦桂","text":"歌舞钱塘厌说兵，悠悠往事竟何成。钱镠铁箭千年在，伍子鸱夷一死轻。湖上园亭春代谢，江头潮汐月亏盈。相逢白首休相问，见说宫门草树平。处士横桥野水流，先生家住暮云稠。百年故国成尘梦，千古青山忆旧游。林下客盟寒白鹤，梅边诗稿问苍头。公来但扫坟前竹，莫载虚名入帝州。"}