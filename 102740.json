{"id":"102740","title":"再过泗上·眼明初见淮南树","dynasty":"宋代","author":"苏轼","text":"眼明初见淮南树，十客相逢九吴语。旅程已付夜帆风，客睡不妨背船雨。黄柑紫蟹见江海，红稻白鱼饱儿女。殷勤买酒谢船师，千里劳君勤转橹。系舟淮北雨折轴，系舟淮南风断桥。客行有期日月疾，岁事欲晚霜雪骄。山根浪头作雷吼，缩手敢试舟师篙。不用燃犀照幽怪，要须拔剑斩长蛟。"}