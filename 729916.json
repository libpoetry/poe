{"id":"729916","title":"论道","dynasty":"清","author":"释敬安","text":"石烂松枯懒问年，龙眠虎卧各安然。固知静者心多妙，莫怪山僧语太颠。大地平沈犹是妄，虚空粉碎未为禅。欲参最上真乘法，百尺竿头进步前。林间小住已年年，扫石为床枕木圆。闲剪溪云将衲补，淡收山翠当茶煎。半钩白堕岩前月，一线青来树里天。无事岩中时宴坐，浑忘十圣与三贤。身似孤云无定踪，南来三度听霜钟。人方见雁思乡讯，山亦悲秋见病容。佳句每从愁里得，故人多向客中逢。自爱未了头陀愿，辜负云峰几万重。"}