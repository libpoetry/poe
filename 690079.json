{"id":"690079","title":"为张都阃宗大题画四首","dynasty":"明","author":"张宁","text":"东风凝寒柳丝软，细草新篁绿犹浅。去岁光阴看又来，桃花红胜前人脸。前人已老桃花开，茆茨布褐行相偎。琴书满座溪山在，花落閒庭生绿苔。绿槐夹道熏风起，庐阜东南云昼晦。雷轰雨泣鬼神惊，一泻奔流几千里。五云山下六月寒，九曲滩头清海翻。只应三峡桥边暮，长有诗人坐石阑。斜阳淡淡澄江晚，渚蓼江蘋映葭菼。蓬窗风飏钓丝轻，竹炉茗熟茶烟淡。沙平浦远雁行孤，人在潇湘八景图。平生自得江湖趣，不是烟波旧钓徒。蓝关路断无行迹，悬弧城深夜如日。当年辛苦近何如，为探梅花问消息。月香水影诗未成，折花且让枝头横。不知白鹤归来未，开却柴扉待月明。"}