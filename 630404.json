{"id":"630404","title":"莫厌贫十二首 其六","dynasty":"明","author":"释函是","text":"海岳无真幻，古今多修短。云里怪石巉，波中古木浣。晨风鸣高林，烟雾宕空满。相对尽竟日，过目徒窾窾。朝贵勋名驰，野贱约心款。心境两相外，嚣寂成乖沴。乃有感慨士，兴怀寄繁衍。凌云登崇台，悲歌恣凄泫。又有逃虚者，绝物以自善。豕鹿游无人，俛仰情俱缅。山色连溪光，红绿春深浅。万汇体恒玄，至今不可辨。告汝岩谷居，莫当欣厌遣。"}