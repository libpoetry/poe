{"id":"824900","title":"游定林观乾道题名","dynasty":"清末近现代初","author":"郑孝胥","text":"定林亦何有，惟有石嶕峣。孤泉涩不驶，灌莽围岩腰。残寺久难兴，败墙土犹焦。俗僧赞佛力，诳语空哓哓。那知记名迹，盛述蛇与猫。我怀临川翁，松岑寄寂寥。穿云复涉水，独往不可招。高躅纵莫寻，神理固非遥。清咏入山骨，历劫元未销。空山一怅望，悽怆心潜摇。猗嗟此何世，仰睇仍层霄。题名从剑南，终觉习气饶。光绪视乾道，后来论宜昭。相牵返城郭，酷日愁山椒。"}