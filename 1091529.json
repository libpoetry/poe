{"id":"1091529","title":"寄史伯强","dynasty":"宋","author":"周孚","text":"一日抵三岁，子行踰十旬。昔如宫应商，今若参与辰。力挽殊未来，叹息寒江滨。附书双鲤鱼，沧波正奫沦。平生金石交，如子不数人。饱更松桂秋，不羡桃李春。向来相期处，可但髯绝伦。一朝忽去眼，那能不酸辛。悠悠世网中，双鬓各已新。岂无耦耕约，奈此离别频。富贵朝露耳，莫负头上巾。归来建德国，与子同问津。"}