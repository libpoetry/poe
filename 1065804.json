{"id":"1065804","title":"赠王子直","dynasty":"宋","author":"苏过","text":"南行几万里，亲旧书亦缺。谁知倾盖交，乃胜白头节。去国日已远，凄凉瘴烟窟。未著绝交书，已叹交游绝。门前空雀罗，巷语纷鴃舌。怪君一事无，访我此穷发。自怜甑生尘，每愧羹屡颉。何以为子娱，江水清可啜。男儿重志气，勿使变穷达。宁甘一瓢乐，耻为五斗折。火急数相聚，回头君欲别。一榻当再悬，重来为君设。"}