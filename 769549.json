{"id":"769549","title":"洞仙歌  吴江枫老，以杂树閒之，尤鲜丽可玩，舟中读玉泉咏叶诸词，即用其韵以志幽赏","dynasty":"清","author":"王鹏运","text":"疏黄败绿，爱寒林江步。掩映吴枫冷红舞。炫秋容、最是径转帆回，鸦背闪、点点夕阳明处。暮山岚翠敛，持底明妆，认取笼烟几行树。老去绮情删，沟水东西，愁更忆、题琼残句。尽艳入、诗心比春花，叹谁识鏖霜，岁寒良苦。"}