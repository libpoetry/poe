{"id":"1123227","title":"南乡子","dynasty":"宋","author":"赵长卿","text":"楚楚窄衣裳。腰身占却，多少风光。共说春来春去事，凄凉。懒对菱花晕晓妆。闲立近红芳。游蜂戏蝶，误采真香。何事不归巫峡去，思量。故来尘世断人肠。月转水晶盘。楼上初闻一鼓残。又是去年天气好，栏干。风动梅梢玉斗寒。无奈壮情阑。对酒如何欲强欢。谁道破愁须仗酒，君看。酒到愁多破亦难。"}