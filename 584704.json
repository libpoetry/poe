{"id":"584704","title":"候晴","dynasty":"明","author":"黄衷","text":"长风吹云云脚垂，旖旎尚掩群山姿。曚曚寒日弄微影，久雨作态犹飘丝。清晨乾鹊止我屋，不噪飞啄枯棠枝。僮披药裹待杲杲，更拂馀润囊纤絺。谁家弦管已间作，绣罗依约随长嬉。东邻脱粟鼠窃尽，破釜岂得营朝炊。呼僮将车欲有适，书屋旧在城西维。分明爱景信可恋，此恐亭午仍淋漓。阴晴俄倾谁自料，且看晒翼双凫鹥。"}