{"id":"1117543","title":"仁老寄墨梅","dynasty":"宋","author":"邹浩","text":"二月八日春气分，忽见梅英枝上繁。颠狂索酒醉复醒，知是笔端回化元。岭南消息报来新，正想梅花傍酒樽。生出两枝遥寄我，道人方便信多门。前年谪向新州去，岭上寒梅正作花。今日霜缣玩标格，宛然风外数枝斜。马祖庵头挂钵囊，晚随缘出住花光。僧繇一笔无人会，戏作寒梅自在芳。解衣盘礴写梅真，一段风流墨外新。依约江南山谷里，溪烟疏雨见精神。金张许史竞东风，魏紫姚黄醉眼中。宾客贵人吾不预，独将清韵照禅宫。春晚晴光破雨回，閒将花轴傍檐开。炉烟细逐轻风散，疑是香随梅处来。"}