{"id":"698127","title":"终慕双挽","dynasty":"明","author":"钟渤","text":"黄河东奔淮水长，威襄世泽流汤汤。庆钟五叶兰蕙芳，千葩万卉皆文章。安边六策排天阊，清新诗句追盛唐。竹风掠地百草黄，街尘不动狡兔藏。殊勋懿戚先后光，不虞荆棘生门墙。母翁两手扶纲常，九折不挫百鍊刚。六阴既剥天回阳，山河永固无沧桑。貂蝉闪日光鹓行，翟冠夺目萱草香。母恩父德相颉颃，声谐琴瑟宜寿康。天胡不惠降大殃，彩埋双璧十景荒。君臣殊遇无存亡，几番恩典来侯堂。诘之造化孰主张，英气留待孤凤凰。时悬金印征蛮方，清声劲节如秋霜。筹边匪直我武扬，笔扫群丑如驱羊。陟岵陟屺阻莫将，哀哀双挽诗盈箱。大孝终身慕不忘，虞风舜日争翱翔。蹇予十载官夕郎，也曾竹下倾瑶觞。南香一瓣十断肠，凌烟有鹤飞来双。"}