{"id":"417644","title":"满江红 癸已年屡聆王少堂说书于魁光阁","dynasty":"近现代","author":"俞律","text":"一拍惊堂，茶香里、先生来也。开画扇、挥风鼓舌，口津倾泻。鬓影映刀香溅血，将军断首愁生夜。背平林残照走荒坡，声声咤。不平事，任叱骂。头已白，犹堪霸。更能消几许，秋冬春夏。拍案纷纷悲喜客，抚膺哭笑残灯下。待座空、人去细思量，何为者。"}