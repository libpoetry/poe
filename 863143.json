{"id":"863143","title":"枯柏","dynasty":"宋","author":"王洋","text":"斋前两柏树，其大皆十围。我初营屋时，正与两柏期。其一傍北亭，其一近南篱。相去十步间，当夏无炎曦。我翁时来游，对此颜貌怡。群从来其间，或饮或赋诗。宾客来其间，顾盻屡解颐。桃李几番春，不逐物态移。霜雪苦侵刻，曾不颜色衰。亦知坚贞性，凛凛不可期。夫何今年秋，予来自京师。哭亲苫块间，喘息绝自持。忽见南篱柏，索索但枯枝。徘徊柏树下，终日怀嗟咨。家人对我言，柏死已经时。今年春夏交，老翁初见之。悲伤复爱惜，不忍加斧斯。意谓粪壤间，所处非所宜。材已中栋梁，安得死茅茨。为此感慨久，子岂尽得知。我既闻此言，不觉重纷洟。岂为小圃内，失此岁寒姿。盖念天与人，响答良不疑。方夏巨柏死，致秋哲人萎。岂不明告人，象类来不迟。所以翁对此，泫然双泪垂。大厦将营度，固非一木支。奈何如此材，终死不得施。芃芃丛生者，朴樕良已卑。槐老未及仞，露腹忧明离。东边一畦菊，岂足充朝饥。树兰徒九畹，不能比芜蘼。萧萧数竿竹，空腹将何为。此外杂花木，不复较雄雌。譬如麟失薮，驽马从竞驰。鸾凤要高翔，巢卵何用窥。于怀久衡虑，追数苦费词。枯柏复枯柏，汝其亦长思。"}