{"id":"698075","title":"和汪少参嘉会抚徭通峡韵先是嘉靖乙酉予在浔与杨兵宪文瑞议雕剿峡贼闻者悚慄惟杨与鄙意合力主之仅戮九人馀悉抚定群蛮震慑愿附籍输税告乞通峡军门乃敕予檄商舟通焉盖自韩公通峡至今六十馀年矣","dynasty":"明","author":"钟芳","text":"昔年旟旐敝江来，正是潜师破贼时。小警能令鱼鸟畏，三驱不致犬羊疑。官储赋倍春郊辟，蛮峡船通夜渡迟。却忆筹边风月夜，蚍蜉撼树笑予痴。明明凤诏临边日，闪闪霓旌出镇时。客舫鱼盐通绝险，鬼方雷电破群疑。城连青嶂市应小，瘴带黄茅霜却迟。昔衽弓镖今革面，信渠灵变未全痴。"}