{"id":"1114260","title":"次韵叶硕夫南归见贻","dynasty":"宋","author":"李弥逊","text":"未挂丹题雁塔中，重来溪上觅筠翁。相期老眼横摇碧，莫着征衫走软红。得失漫嗟蝉翼重，才名合见马群空。三年小试惊人手，未信朱衣也不公。飞花无数上衣裾，孤闷须凭酒破除。翻手作云伤往事，转头如梦欲捐书。但知甘苦同薇蕨，不问辛勤有屋庐。后日锦衣行昼里，肯来盘谷饭溪鱼。"}