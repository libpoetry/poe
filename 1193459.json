{"id":"1193459","title":"游长宁公主流杯池二十五首","dynasty":"唐","author":"上官婉儿","text":"攀藤招逸客，偃桂协幽情。水中看树影，风里听松声。携琴侍叔夜，负局访安期。不应题石壁，为记赏山时。泉石多仙趣，岩壑写奇形。欲知堪悦耳，唯听水泠泠。岩壑恣登临，瑩目复怡心。风篁类长笛，流水当鸣琴。懒步天台路，惟登地肺山。幽岩仙桂满，今日恣情攀。暂游仁智所，萧然松桂情。寄言栖遁客，勿复访蓬瀛。瀑溜晴疑雨，丛篁昼似昏。山中真可玩，暂请报王孙。傍池聊试笔，倚石旋题诗。豫弹山水调，终拟从钟期。横铺豹皮褥，侧带鹿胎巾。借问何为者，山中有逸人。沁水田园先自多，齐城楼观更无过。倩语张骞莫辛苦，人今从此识天河。参差碧岫耸莲花，潺湲绿水瑩金沙。何须远访三山路，人今已到九仙家。凭高瞰险足怡心，菌阁桃源不暇寻。馀雪依林成玉树，残霙点岫即瑶岑。"}