{"id":"253030","title":"沁园春·游峨眉山万年寺过清音阁","dynasty":"现代","author":"金鉴才","text":"巴蜀西来，一睹峨嵋，天然画屏。诧倏然凉至，千山云起，霎时雨歇，四面峰青。几杵疏钟，两三仙馆，都向天门高处迎。风过了，任珠光乱日，万点金星。匆匆又约归程。且莫谓平生虚此行。向龙吟阁畔，尘心尽洗，月明池上，蛙语亲聆。栈道勾连，石梁横截，异日重来识屐声。吟未已，任香茶消冷，漏转三更。"}