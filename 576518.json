{"id":"576518","title":"题招鹤轩","dynasty":"明","author":"黄哲","text":"忆昔南游窥洞庭，醉骑孤鹤横苍冥。千年云梦掌中小，一点君山湖上青。翱翔更入潇湘浦，湘灵弹瑟鹤为舞。清风双翅若乘轩，令我归心厌尘土。翻然独下昆仑台，鹤飞却望辽天回。武昌楼前招不得，惟见白云天际来。朱君华轩号招鹤，金茎可饮芝可啄。临皋羽客再相期，为尔长鸣返寥廓。"}