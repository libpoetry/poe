{"id":"496119","title":"满庭芳 其四 赏盆荷，次李蒲汀韵","dynasty":"明","author":"夏言","text":"宝墨楼前，赐麟堂畔，盆荷初放仙葩。翠盘擎玉，红艳夺朝霞。的的明妆映水，迎风处、旖旎堪夸。午梦醒，湘帘半卷，清馥透窗纱。玉堂秋梦好，谢池吟草，淹笔生花。把新词写就，柬寄东家。我爱红衣渐褪，碧房内、玉子交加。更阶前，槐黄桂绿，次第到兰芽。"}