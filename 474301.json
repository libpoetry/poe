{"id":"474301","title":"马道驿丞歌","dynasty":"明","author":"张佳胤","text":"马道驿臣八十五，身寄西秦家东鲁。耳聋齿脱鬓如霜，出入逢迎状伛偻。路接青桥与武关，栈道崎岖无与伍。不卑小官有展禽，不薄乘田有尼父。尔心岂是学圣贤，蜗角蝇头良自苦。余也东朝师保臣，罔生六十负君亲。抗章十数不得请，今始给驿归梁岷。宦情见尔如胶漆，方信余为勇退人。"}