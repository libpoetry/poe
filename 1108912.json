{"id":"1108912","title":"田舍即事十首","dynasty":"宋","author":"刘克庄","text":"去年赢粟尚储瓶，又见新秧蘸水青。野老逢人说惭愧，长官清白社公灵。村落争看乌角巾，略谈北事向南人。百年只有中州乐，世世无为塞下民。古来观社见春秋，茜袂银钗尽出游。欲与鲁人同猎较，可怜身世尚它州。蹴鞠鞋尖尘不涴，臂鹰袖窄样新裁。社中年少相容否，也待鲜衣染鬓来。邻壁嘲啾诵学而，老人睡少听移时。它年谨勿如张禹，帝问床前谬不知。田舍诸雏各雅驯，男儿盍有艺资身。古来医卜多名世，莫学文章点涴人。条桑女子两鬟垂，车马过门未省窥。生长柴门蓬户里，安知世有二南诗。草草衣装挈自随，婿贫毕竟与齐眉。绝胜京洛倾城色，锁向侯门作侍儿。儿女相携看市优，纵谈楚汉割鸿沟。山河不暇为渠惜，听到虞姬直是愁。溪上渔郎占断春，一川碧浪映红云。问渠定是神仙否，橹去如飞语不闻。"}