{"id":"502729","title":"题南岳夫人图并序","dynasty":"明","author":"王恭","text":"彼美人兮何得仙，鍊太和兮保长年。驮白牛兮降朱鸟，心黄庭兮口不言。质姱嫭兮心澹静，巧靥辅兮体轻便。发鬓云驻兮肤瑩雪，规脩蛾兮目成■。曳霓裳兮结罗袜，被纹縠兮云锦鲜。错木难兮佩明月，丹胡卢兮腰下悬。挟两婴兮先僮婢，负躨跜兮如远邅。萼绿婉娈，麻姑比肩。幽渺沕穆，委蛇蹁跹。倏鸾翔兮千仞，忽龙游兮九渊。御祥飙兮复褰举，仙之人兮俨若旋。衡山岩㠂，㟏岈层颠。绛楼彤楹，泥丸丹田。独舂容兮于大道，众莫知其玄之又玄。余既觌芳仪而自失兮，神恍恍而内迁。邈灵爽兮不予顾，山寂寂兮水溅溅。荒唐诞幻不可测，漫汗丹青那可传。"}