{"id":"306521","title":"八归·山昏水暝","dynasty":"现代","author":"黄咏雩","text":"山昏水暝，天寒人渺，谁与更问讯息。江关丰在斜阳里，还又社阴鸦闹，沤红狼藉。绣幄尘荒钿雁冷，奈旧院、笙歌沈寂。最可忆。绿遍天涯，风雨尚行役。偏怪前时燕子，归来迟了，莫是东风无力。坠泥零絮，染天新草，也做瞒人春色。看比邻暗柳，几日流莺尚如织。徘徊久、可人何处，怨敛修蛾，相思谁会得。"}