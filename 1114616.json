{"id":"1114616","title":"客怀","dynasty":"宋","author":"李焘","text":"寂寞三秋节，凄凉万里风。关河尽形胜，人物几英雄。秦叶随流水，周禾满故宫。此心悬象阙，梦绕浙西东。久客厌尘土，幽居怀翠微。只馀清夜梦，长作故山归。菊已开三径，松应长十围。晨钟忽惊觉，犹有露沾衣。壮矣府中县，索如城外村。墨池今扫迹，石笋旧馀根。风急汉弦断，雨多秦镜昏。新秋一怀古，情绪若为论。雨意忽如此，客愁将奈何。出门谁可诣，掩卷独高歌。尘世兔三穴，古人蓬一窠。区区奚足道，默默幸无它。长忆在家好，已知从仕难。纷纷犹嚇鼠，悄悄政栖鸾。忘意蹑高位，敢言卑小官。世途真甚隘，怀抱要须宽。"}