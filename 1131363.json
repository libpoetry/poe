{"id":"1131363","title":"和博古直五首","dynasty":"宋","author":"蒲寿宬","text":"圣门蔼徒众，几人得称贤。美哉全玉人，履行师渊骞。寒日辟芦絮，饥倚负郭田。所乐者何事，至道森乎前。岂必挟日月，地行即飞仙。刀圭傥可觅，何处今赤泉。少壮能几时，转盻成白首。俯仰百年中，蝇营复狗苟。规规一世士，礼法自绳纠。不趁蚁磨旋，空嗟兔株守。杞菊为糇粮，云山作宾友。空泥坚白鸣，夷惠徒可否。涉世思夷涂，理生有常道。抱瓮灌我园，充盘戒邻枣。秋色何苍然，愓焉履霜早。伟哉骑鲸人，期兹浣花老。渺渺无穷门，何由拾瑶草。惟爱柴桑翁，称心固云好。迂疏我何有，然诺君不轻。卓尔异众嗜，矧兹蔼文鸣。面壁愧空腹，伐木思友生。方当与世混，畴能别泾清。奚因一簪盍，使此双眼明。欲引万古脉，赖君辨豨苓。旷兹历亿劫，矧此浮云身。桑枢弗言病，驷马休笑贫。栖栖鲁中叟，救世诚艰辛。鸟兽岂同群，由也徒问津。人世弹指顷，沧海三扬尘。扬尘不可诘，济川岂无人。"}