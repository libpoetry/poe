{"id":"1066532","title":"涉汝诗","dynasty":"宋","author":"葛胜仲","text":"居官行两周，出郭劣半里。名称临汝守，初未涉汝水。今朝破巨浪，万顷寄一苇。源从天息山，此地乃其委。青嵩正北踊，紫逻复西峙。两岸千万峰，落影照清泚。下濑剧迅速，舟轻如激矢。周南滞留恨，此假聊一洗。怅无周旋人，同载如郭李。似闻汝阴湖，扬尘清颍尾。醉翁漾舟处，无复碧染指。岁月供感概，人事有迁徙。兹水美洋洋，正堪行乐耳。"}