{"id":"291312","title":"高阳台·鹦鹉洲前吹铁笛者属题所著殉学记传奇","dynasty":"现代","author":"高旭","text":"钱虏为妖，官奴作祟，乾坤臭腐堪羞。便是人豪，撑天壮志都休。人生死亦寻常事，只芙蓉、与尔何仇。愿难酬。泪洒痴天，长此悠悠。当年我亦伤心者，恨东南半壁，学敝风偷。高竖黄龙，一时英物都收。蛾眉谣诼无端起，付春江、往事东流。数从头。忍听银筝，一曲悲秋。"}