{"id":"252031","title":"幻庐先生治印以惠赋此为谢","dynasty":"现代","author":"邵林","text":"幻庐主人何所有，静教昆吾持在手。神游八极追鸿蒙，冥搜万象来户牖。沉吟落笔忽横斜，凿开混沌驱龙蛇。霜刃转处鳞甲散，腕底濛濛生烟霞。俄尔收刀自凝神，击缺丁丁渐不闻。秦籀汉篆纷列阵，真疑身是古将军。嗟哉屠龙技，几人得如此。昔我学印未能成，但闻印坛狂怪之风何靡靡。今见先生妙夺造化功，天风海雨麾从容。更挟奇气生正变，铁笔尽扫尘俗空。复感先生之高赐，为辟灵田方外意。夜来捧看一寸丹，中有踏雪幽鸿无限思。"}