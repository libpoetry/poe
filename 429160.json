{"id":"429160","title":"铁扇子歌","dynasty":"近现代","author":"黄浚","text":"海风夜啸台江水，赤嵌城头甲光紫。黄骢衰瘠鼓鼙哀，慷慨悲歌铁扇子。须髯猬磔气参云，吐语嵯峨隔座闻。横草功名须致死，逢人为话多将军。咸丰初年寇起粤，蛇豕纵横恣奔突。南发北捻相掎持，杀气萧条连回鹘。胡公胜算扼武昌，力据重镇防披猖。谁欤健将曰多鲍，多公骑战尤擅长。余为帐下僧腾客，跅弛狂才公独惜。摧锋自当曳落河，骂座曾惊武安席。初从太湖收潜山，阵云直压集贤关。大呼陷壁一辟万，铁骑腾蹴轮朱殷。多公诸战世少偶，生缚名王常八九。羽书连夕下江淮，先声僵走四眼狗。江淮孽寇非么么，将军衔命刀纳靴。顾余鏖阵当并力，血战追忆挂车河。黎明衔枚马前走，感激公恩翼左右。麾城搟邑敢辞劳，金印期当县后肘。十千美酒肉拌貂，酒半意气青云骄。平陵岸头竖子耳，谗口或愬霍嫖姚。将军握手重嗟叹，啬夫喋喋休相谩。挥鞭立下十三城，只恐此才压绛灌。中天明月刁斗寒，起坐胡床数战瘢。南八男儿终不负，可怜流俗枉讥姗。秦川觱篥吹成血，孤军惨淡兵如雪。盩厔城边白日昏，横飞铁雨头颅裂。渭水东流太白高，终南回首多蓬蒿。裹尸马革臣无恨，报答官家金线袍。将军身殁烽烟息，射堂宾客归南北。诸将乘时建纛牙，当年樊哙谁能识。自从弃置常咨嗟，归来不竞鼓与笳。闭门久种使君菜，青门敢比故侯瓜。比闻南藩虏氛恶，扁舟渡海雄心作。上书大府不报闻，瘴烟黯对愁萧索。昨夜艨艟蔽海东，鲲身兵火连山红。吾谋不用真咄咄，据鞍顾盼空自雄。独向广筵泪横臆，挲摩铁扇无颜色。祁连高冢望西州，九原毅魄应相忆。我闻斯语心暗惊，危时颇牧翻归耕。君不见新亭风景日夕异，犹说天河洗甲兵。"}