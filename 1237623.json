{"id":"1237623","title":"和马伯庸御史效义山无题四首","dynasty":"元","author":"薛汉","text":"羽林垂彩动天江，幕府光联白虎幢。吏法有章皆画一，将坛得士故无双。台中长夏霜凝简，掖内通宵雾锁窗。若使九门容径入，肯思岩隐听流淙。良人执戟待明光，谁与金炉共夕香。妆镜晓寒凝蝶粉，舞衣春暖卸莺黄。渡江桃叶应怜我，照水荷花似见郎。太息蹇脩无复理，空思掺手为缝裳。乘槎准拟逐秋潮，却访成都万里桥。沧海有山皆缥缈，青云无路不迢遥。閒居潘岳惊斑鬓，归去陶潜懒折腰。后夜相期明月上，露台高处弄笙箫。骥服盐车两耳垂，臂空九折未成医。欲寻箕颍终逃世，苦恨章逢不入时。金井蛩鸣知露冷，银河鹊度看星移。长贫久客应无补，拟挽沧江塞漏卮。"}