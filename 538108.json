{"id":"538108","title":"送章道华提刑之江西","dynasty":"明","author":"王世贞","text":"旧传分鼎业，争重有洪都。日月疲龙战，乾坤抚骏图。山今奠庐岳，涛不震彭湖。伯仲桐圭启，东南竹箭输。异时忘帝力，惊代得贤扶。子也汉廷尉，才其楚大夫。秋霜动旄传，夜斗辨昆吾。胜槩挥毫出，妖氛揽辔无。鱼跳廉访佩，虎拥使君符。匝日青骢马，鸣风金仆姑。感时冠欲立，忆旧眼堪枯。八叶仍英主，千秋仰睿谟。楼船南下濑，车骑北单于。地力傍搜尽，天心转斗孤。祇应三表擅，不必寸丹殊。倘遇王尊道，相期莫忘驱。"}