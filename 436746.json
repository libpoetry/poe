{"id":"436746","title":"临江仙 奉继遁庵先生韵","dynasty":"金末元初","author":"段成己","text":"十载龙门山下路，梦魂不到京华。此身著处便为家。穷通吾有命，不乐复何耶。万事尊前供一笑，浩然逸兴无涯。诗人休更咏丘麻。东风吹酒醒，冷眼看飞花。四十六年弹指过，苍颜换却春华。在家居士巳忘家。谁人知此意，袖手向毗耶。世故驱人何日了，漂流不见津涯。软旸一钵有胡麻。纷纷身外事，渺渺眼中花。"}