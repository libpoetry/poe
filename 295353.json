{"id":"295353","title":"壬午元旦试笔","dynasty":"现代","author":"曹允文","text":"寒灰拨尽辛盘荐，柏酒桃汤作春宴。弥天风雪已经旬，忽讶晴曦一朝见。眼前积雪白无垠，索米谁悲艰食民。卒岁方知无褐苦，迎年应忆早梅新。白首飘零经五载，敢诩胸中无滞碍。悼亡已赋遣悲怀，有子从公羁绝塞。蜡矩成灰重叹嗟，无家益复苦思家。覆蕉难觅隍中鹿，藉带偏惊梦里蛇。街头时簇鱼龙队，益信狂奴多故态。殊方已报一星孤，故国仍怜三径秽。传来消息总难凭，自问已如退院僧。入定何须悲晼晚，哦诗强欲夸侪朋。流离敢说风尘苦，且喜春回日亭午。声声爆竹竟无闻，伤时谁作婆娑舞。闻道仙源好问津，乡关回首已成尘。只应自扫门前雪，莫问人间果与因。"}