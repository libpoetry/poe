{"id":"386134","title":"探春慢·云护梨酣","dynasty":"清代","author":"刘炳照","text":"云护梨酣，雾笼棠醉，愁眉何事慵展。似剪风狂，如丝雨细，休问芳情深浅。转瞬清明近，早受韶光一半。卷帘人怯，轻寒笑花，还比人懒。长恐好春难绾。怎管领群芳，閒却莺燕。桃靥匀红，柳腰奲绿，莫负秋千庭院。谁作探花使，取羯鼓、催来休缓。载酒寻诗，甚时良约能践。"}