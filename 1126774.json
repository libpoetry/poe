{"id":"1126774","title":"上天池寺","dynasty":"宋","author":"黄文雷","text":"蟠际均衡岳，千峰独出群。鲲鹏从水击，翼轸验天文。旷野风行雨，曾霄日贯云。僧言兴废事，因念福王勋。始从平地望，宛在九霄中。不意身能到，平生心并空。江淮通好雨，日月会刚风。三伏凉如水，蟠拿想白龙。今古无穷恨，山林只自豪。云行地欲尽，风立天相高。灵草如堪饵，浮生计可逃。人间何扰扰，万里一秋毫。"}