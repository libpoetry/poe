{"id":"710603","title":"玄元栖霞洞是日华月华君所居","dynasty":"明末清初","author":"邝露","text":"二曜恣天游，七星迥地轴。北窍洞庭穴，南通九疑麓。左攀连卷桂，右策檀栾竹。冰壶槩太清，竦身入瑶局。日月二华君，兹游良可复。有酒斟酌之，篴声不在玉。石莲落复开，瞥然鸟过目。而我独何为，蜉蝣伤运速。知津者谁与，负刍聊蹢躅。异我如弁毛，吒牛食溪谷。"}