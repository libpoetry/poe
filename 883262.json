{"id":"883262","title":"贺新郎 次卢申之韵","dynasty":"宋","author":"孙居敬","text":"风月为佳节。更湖光、平铺十里，水晶宫阙。若向孤山邀俗驾，只恐梅花凄咽。有图画、天然如揭。好看骚人冰雪句，走龙蛇、醉墨成三绝。尘世事，谩如发。真须脚踏层冰滑。倚高寒、身疑羽化，水平天阔。目送云边双白鹭，杳杳冲烟出没。□□□、□□□□。唤醒儿曹梁甑梦，把逍遥、齐物从头说。洗夜光，弄明月。"}