{"id":"650075","title":"夜行关陜中遇雨次早始达榆林行在所","dynasty":"明","author":"李时勉","text":"鸡鸣别京邑，日落出关门。山深路逾险，夜黑不待曛。崖壁上崇崒，涧水中潺湲。虚疑蜀川涌，实恐地轴翻。崎岖历险㠋，窈窕经屈盘。微雨飘然至，风劲中夜寒。仆夫倦前进，欲留山下眠。徘徊望陵谷，万籁俱萧然。岂不念夕息，銮辂驻我前。疲马顾影嘶，月出高林端。行行险阻尽，豁焉见平原。旷荡纵游目，始觉天宇宽。初日照大营，百里戈戟攒。行营列侍从，喜遂瞻天颜。祥飙捲旌旆，瑞雾霏林峦。得趁属车尘，安知行路难。"}