{"id":"466594","title":"莪默绝句集译笺外篇","dynasty":"当代","author":"伯昏子","text":"致知织帐枉辛劳，却堕愁炉烈火熬。鬻尽一身无所得，命丝竟付断魂刀。人投狱火汝心焦，亦入熊熊将己烧。长唤天恩自天降，谁教谁效恨中宵。律例洋洋随意观，善行宝链偶能攒。凭斯亦可祈天恕，独一真神未错看。宫阙雕梁挂绛霄，列王匍匐拜前朝。而今我向此间望，几处鹧鸪悲寂寥。乐复乐兮愁月终，婵娟必不负情衷。艰时戒食摧人老，偻影癯颜正泯空。"}