{"id":"517038","title":"王君泽以白叠扇求诗","dynasty":"明","author":"龚诩","text":"王郎手持白叠扇，过我草堂求作歌。作歌鄙俚岂足道，巴唱吴歈争不多。此扇骨格能抱节，配以楮生如玉雪。卷舒自我付等閒，用舍繇人不须说。冬则守寒归箧笥，夏则招凉解炎热。君不见齐纨出入君怀袖，晚景可怜中道绝。我歌此扇止于斯，莫羡团圆似秋月。诸君诸君听我歌，昔人解此唯东坡。一朝饱吃惠州饭，富贵一场春梦婆。"}