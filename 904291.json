{"id":"904291","title":"题瑞松亭","dynasty":"宋","author":"李处权","text":"德积固有源，吉卜可无地。要知青囊术，讵尽黄壤计。翁族鼎七闽，籍甚月旦议。五车闻善训，三迁见深意。父子兄弟间，接武广寒桂。世方慕朱紫，此道非我贵。而今二阮贤，风雅果未坠。婆娑竹林下，颇用文章戏。诸郎赤凤麟，唾手可高位。惟松岁寒质，似抱君子器。伟此无情物，胡然效斯瑞。天人理则悬，声闻在交际。我行几千里，岁晚飘零至。升亭整素冠，敬仰动长喟。冢木助芊芊，前山益佳气。"}