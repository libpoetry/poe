{"id":"419704","title":"摸鱼儿 夏瞿禅月轮楼校词图","dynasty":"近现代","author":"姚鹓雏","text":"傍苍崖、水风无价，曾怀铅椠相守。年时梦到垂帘处，匹练卧虹依旧。君记否。付横笛楼阴，几度梅花瘦。重来对酒。笑江月随人，山灵识我，凝眺屡招手。湖濒客，松条萧疏半亩。湖光还映吟袖。烟波一棹终遗汝，抵得桂轮云岫。烦子久。仍写取、深宵画肪穿红藕。船舱更扣。似白石新词，赤栏桥畔，惆怅淡黄柳。"}