{"id":"380076","title":"金缕曲·风雨鸡鸣夜","dynasty":"清代","author":"赵庆熹","text":"风雨鸡鸣夜。忽挑灯、枕书而卧，庄周蝶化。一路邯郸都梦到，看遍长安车马。却待要、与君闲话。无奈窗纱关不住，一声声、雨点芭蕉打。书未尽，废然罢。思君此夕燕台下。问何人、空群肯顾，黄金置价。误我天涯曾作客，提起旧游还怕。只采得、蘅兰满把。豪气全消还跌宕，便淮阴、也待钻人胯。声咄咄，向空写。"}