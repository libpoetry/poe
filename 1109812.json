{"id":"1109812","title":"瑞鹧鸪","dynasty":"宋","author":"华岳","text":"挑尽银缸半夜花。拍帘风劲卷龙沙。香传梅福深深意，春在钱塘小小家。鸳被半闲才子恨，莺簧初转史君夸。归来醉体娇无力，压尽名园无限花。华月楼前见玉容。凤钗斜褪鬓云松。梅花体态香凝雪，杨柳腰肢瘦怯风。几向白云寻楚□，难凭红叶到吴宫。别来风韵浑如旧，犹恐相逢是梦中。"}