{"id":"688390","title":"题画四首","dynasty":"明","author":"江源","text":"淩烟高阁逼崔嵬，芜没千年不再开。何似溪山长不改，小舟时载月明来。平泉金谷何曾到，蹶项亡秦了不知。闭户读书忘岁月，游山观瀑且相期。半亩山堂荫老松，青螺叠嶂作屏风。此中久住忘名姓，准拟人呼避俗翁。水白山青逸兴孤，扁舟此老鹿门徒。满江风月用不尽，何必君王乞鉴湖。"}