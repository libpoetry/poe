{"id":"475366","title":"呈李阁老","dynasty":"明","author":"王问","text":"明星烂烂回银河，紫微宫中瑞气多。勤政楼前曙色动，洞开阊阖奏云和。日临虎陛黄金戺，花映鸳联白玉珂。共瞻玉柱承乾栋，白日丹霄俨不动。论道常参太上谋，风淳露满琉璃瓮。朝罢委蛇下紫宸，重瞳天子临轩送。泰阶六符光上浮，古来相业唯伊周。黄阁文章拖绿綟，出入四朝今黑头。愿祈灵寿齐天历，千秋高岁歌同游。"}