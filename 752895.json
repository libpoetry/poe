{"id":"752895","title":"题樊南生小象四十韵","dynasty":"清","author":"张祖继","text":"文士如飞将，终身太数奇。问年丁午壮，卜命甲辰雌。易辙原无那，陈情总见疑。虽蒙濮阳辟，敢负相公知。金屋新人笑，红尘故剑遗。何年荐绵竹，九日咏江蓠。完璧傥归赵，明珠终报随。谁容祢处士，我忆郑当时。排笮党人结，机权宦竖持。殊勋尊圣相，大手赋韩碑。忠过刘司户，情深杜牧之。怜才拌痛哭，感事托微词。传仅入《文苑》，生堪为士师。仁心独活狱，强项自无私。才大难为用，平生未展眉。鹏抟中道滞，獭祭后生嗤。学比南溟富，胸罗太华奇。梦中传彩笔，意外见深思。颇得风人旨，原非浪子诗。晚成唐格调，深入杜藩篱。事业已如此，家庭更可悲。早孤天不吊，多累母先衰。兼抱安仁痛，还生白老痴。居贫敢言孝，失教不能慈。大卤穷凶久，天王问罪迟。四方兵振动，万户众流离。故宅悬如磬，长安乱似棋。渠魁才授首，大雨又愆期。衡岳删文稿，湘滨洗砚池。浮生口嚼蜡，多病鬓添丝。遣兴吟桃叶，知音失柳枝。鸳机梦惆怅，莲府客罗维。系本出元帝，饥当餐紫芝。养生心见性，止念寿齐颐。玉洞清凉地，金炉大药资。藏修一麟角，莫恋五羊皮。赖有丹青手，写成鸾凤姿。心香烧一瓣，清酒咒三卮。欲救江西派，先为刘子仪。寸心无限意，相对自神驰。"}