{"id":"507188","title":"题所翁龙","dynasty":"明","author":"夏原吉","text":"所翁所翁何多能，毫端幻出真龙形。杈枒双角斲玄玉，烂熳两目摇金星。我初见此昂藏势，未识腾冲霄汉意。摩挲老眼再四观，渐觉蜿蜒有生气。缅想挥毫欲画时，所翁应与龙相随。不然何以极此妙，令人不敢临渊窥。愿言珍默全神化，莫学金陵空叱咤。吾农岁计在夏秋，此时望尔为霖泽天下。"}