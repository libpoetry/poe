{"id":"1237482","title":"送奎章阁广成局副杨元成奉旨之徽州熟纸因道便过家钱唐二首","dynasty":"元","author":"傅若金","text":"新安江水清见底，水边作纸明于水。兔臼霜残晓月空，鲛宫练出秋风起。五云高阁染宸章，最忆吴笺照墨光。明朝驿使江南去，诏许千番贡玉堂。绿槐五月高云冷，行人辞阙瞻乡井。奎壁秋回帝座深，斗牛夜隔天河永。君今衔命出江关，却到徽州几日还。天上应须朝绛节，湖边何得爱青山。"}