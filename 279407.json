{"id":"279407","title":"古香慢·倚梦窗自度腔，并步其韵。寿彊村老仙七十","dynasty":"现代","author":"周岸登","text":"瓣香寿斝，心印皋桥，畦病苏圃。奏鹤南飞，喷笛渡江云暮。公是石湖仙，愧石帚、移宫换羽。自江湖、载酒烬了，宋薪总昧甘苦。问四海、词宗何处。沤鹜千秋，才判奴主。顾曲家风，愿乞紫霞砭误。兰畹辑丛编，溯高韵、垂虹近路。好江南，待归赋、杏花春雨。"}