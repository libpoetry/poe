{"id":"648669","title":"明明处士挽诗","dynasty":"明","author":"杨士奇","text":"岧峣金螺山，螺山水逶迤。螺水逝不还，螺山空云飞。我怀贤达人，寂寞今安之。在世无所系，去去忽如遗。郁郁乔松树，舟车谅所宜。何为南山中，空负高洁姿。寒暑若循环，四时屡迁移。傲兀冰与霜，欣荣迟暮时。中有丹凤雏，五章备羽仪。高举戾阿阁，嗈嗈鸣朝曦。凤雏忽已去，乔松复倾摧。瞻望杳不及，行者皆歔欷。俯仰念畴昔，我独有馀悲。矫首睇螺山，阁泪书此辞。"}