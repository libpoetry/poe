{"id":"308820","title":"酹江月·草窗中秋韵","dynasty":"现代","author":"赵熙","text":"一年今夕，说阴晴，万里八荒同色。烛外青山笳鼓静，细雨旌旗微湿。兔魄衔云，龙头泻酒，剑气孤虹白。苍生谁问，汉家夜半前席。槛外桂树婆娑，万香如海，渐扫前朝迹。星斗以南人几个，一曲琵琶消得。故国花潭，遗民酒舫，短梦殊今昔。明年明月，笛声犹袅空碧。"}