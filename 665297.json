{"id":"665297","title":"贫女吟八解","dynasty":"明","author":"郑善夫","text":"南阳有贫女，抱瓮立水澳。趾短泥泞修，挽衣以彳亍。自言良家息，沦踬类草木。亦知奉壸范，谁与周㷀独。㷀独谁与周，室中无储遗。闭户理机杼，苦乐中自知。扬声度昏旦，秕糟转无时。岂不爱绮罗，乃有杼轴悲。杼轴曷足悲，感往思维谷。三年喧格斗，肉骨不可赎。非无好里闾，处子有约束。失时当告谁，甘此守饘粥。东邻有嫠妇，宵旦当户哭。良人淹戍边，存否不可卜。近闻边衅起，百万化鱼肉。生离云有期，死别竟何续。西邻亦送女，夫婿轻薄儿。朝捷忘归矢，暮挟青楼姬。床头合欢被，桁上嫁时衣。悠悠百年思，采菲生怨咨。南村有弃妇，曩亦诫雍肃。夫君心不同，入闼转见逐。白头且勿唱，绿发顿空谷。榆蒲悴高秋，却怨飘风速。北里多豪华，服御纨与绮。张幕集权贵，炮熊炙文鲤。妙舞杂燕赵，徵歌遍梁楚。岂无良蹇修，妾心自不尔。凤凰栖梧桐，下食青琅玕。鸱鸢嚇腐鼠，但识彼所欢。人情竞刀锥，岂识达士贤。庭槐鸣周周，微音向谁宣。"}