{"id":"959648","title":"汴河曲","dynasty":"宋","author":"郑獬","text":"朝漕百舟金，暮漕百舟粟。一岁漕几舟，京师犹不足。此河百馀年，此舟日往复。自从有河来，宜积万千屋。如何尚虚乏，仅若填空谷。岁或数未登，飞传日逼促。嗷嗷众兵食，已忧不相属。东南虽奠安，亦宜少储蓄。奈何尽取之，曾不留斗斛。秦汉都关中，厥田号衍沃。二渠如肥膏，凶年亦生谷。公私富囷仓，何必收珠玉。因以转实边，边兵皆饱腹。不闻漕汴渠，尾尾舟衔轴。关中地故存，存渠失淘斸。或能寻旧源，鸠工凿其陆。少缓东南民，俾之具饘粥。兹岂少利哉，可为天下福。"}