{"id":"402751","title":"一萼红 秋泛西溪，小憩茭芦庵，谒樊榭翁故宅","dynasty":"近现代末当代初","author":"赵尊岳","text":"暝烟空。带寒鸦三两，云意淡遥峰。丝钓风微，桩移水浅，倦橹空诉游踪。颓垣一角，今古意聊落付支公。老柳无阴，夕阳如梦，消领疏钟。无复乌丝红袖，剩清商邻笛，憔悴吴侬。凤纸题残，翠奁尘掩，眉月依旧帘栊。甚寒芦能禁秋恨，恨韶华一响怨霜鸿。依约红绡凄怨，萦损垂虹。"}