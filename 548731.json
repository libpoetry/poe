{"id":"548731","title":"送卢东麓祠部廷杖为民南还","dynasty":"明","author":"余继登","text":"燕山雪花大如手，层冰欲裂阴风吼。车轮摧折马不前，卢郎此日东南走。卢郎尔去莫销魂，尔力犹能叩天阍。幽谷不回白日照，星辰乱落红尘昏。红尘昏，浮云驰，嗟哉世事竟堪疑。精诚自分山可移，山鬼窃笑精灵窥。汉庭不闻贾生痛，泽畔谁怜屈子悲。卢郎卢郎尔何为，上帝待尔以不死，尔归且韬胸中奇，慎勿狂歌叹五噫。"}