{"id":"469451","title":"石鼓歌（阁试）","dynasty":"明","author":"焦竑","text":"周原石鼓奇且綍，几年踪迹沈蓬莱。世遥几得睹拓本，残章断碣如琼瑰。何人辇载逾千里，至今照耀黄金台。河倾昆仑势曲折，雪压泰华高崔巍。蔡邕嵇康那足数，石经奔走洪都侪。回思共和历隋代，披荒斫古其谁哉。天昏地惨鬼夜哭，至宝欲出风云埋。韩韦博雅始一识，郑向搜索穷山隈。四百六字传青简，二千余载开苍苔。龙画旁分爪蟠互，虫书深刻神剪裁。求致太学竟不果，凤翔落莫空山崖。皇明文物迈前古，冲融雅颂相沿洄。辟雍横陈杂睟赩，庙堂胪列参樽罍。想见周王盛羽猎，从臣撰述皆奇才。声诗炳蔚垂日月，雕镂宛转回云雷。之罘山泐迹半扫，汉水鼎沈名已灰。岂知籀往迹自在，摩挲细读如谈诙。近传岣嵝碑更伟，青字赤石巨以魁。宣王雄俊神禹智，何异鼻祖于云来。神物出没两不偶，昔何掩翳今昭回。安得移之置一处，拿龙披凤心眼开。春风却立读万过，咎繇吉甫亲追陪。呜呼！咎繇吉甫常追陪。"}