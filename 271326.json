{"id":"271326","title":"解语花·丁卯元夕倚清真体","dynasty":"现代","author":"吴梅","text":"春声巷陌，暮色池台，归向吴阊住。素心三五，张灯火，老作少年风趣。凉蟾乍午，更隐隐丛箫叠鼓。登小楼抛眼铜街，粉气蒸腥雾。回念宣南旧路，正油车罗帕，今夜奇遇。旧衣新絮，销凝看，尚有凤城尘土。欢游细数，还饱受四更风露。凭画阑香罢金猊，听晓钟微度。"}