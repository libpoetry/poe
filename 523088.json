{"id":"523088","title":"东园翁歌","dynasty":"明","author":"李梦阳","text":"东园翁今六十馀，面常泥垢发不梳。身藏宝剑人不识，反闭衡门读古书。此翁十五二十时，欬唾落地迸成珠。陆机不敢以伯仲，管辂警敏空嗟吁。生鳞即与蛟龙伍，未汗宁同凡马趋。尔时射策黄金阙，三百人中最英发。骅骝举足狭万里，便欲登天揽日月。岂知德尊常轗轲，独买扁舟泛吴越。三十年来万事变，富贵于我直毫发。归来灌园种琼花，荷锄自理东门瓜。夜眠海月挂丹牖，昼看江风滚白沙。辽东合有逢萌宅，齐西称睹陶朱家。北郡李生三十六，摈斥高歌卧空谷。前辈后辈道岂殊，同坐同行限江麓。东望东园乱心曲，安得逐尔骑鸿鹄。"}