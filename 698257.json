{"id":"698257","title":"承西涯阁老以铜雀砚见惠且谓验其真赝舟中试笔知为故物无疑乃用前所赠韵复成二首以寄","dynasty":"明","author":"倪岳","text":"铜雀台高倚邺城，欲从歌舞乐馀生。侵吴兵老终先破，禅汉谋深卒未行。物古人怜陈迹在，基危天遣霸图倾。千年瓦砾漳河底，太息空劳用力成。一橐萧然出凤城，砚砖分惠眼犹生。当年可为笙歌溷，此日聊随楮墨行。藻饰如存新制改，波颓不复旧台倾。明窗净几閒挥拂，吊古文从感慨成。"}