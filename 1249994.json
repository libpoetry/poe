{"id":"1249994","title":"送曹德昭入掾中台","dynasty":"元末明初","author":"吴克恭","text":"孟秋高飙荡焱热，太白当头映佳月。天地始肃禾乃登，长歌送君思激烈。青骢马肥青刍秣，公子为郎亦材杰。台端象贤重耳目，天边北斗司喉舌。大夫抗礼丞相前，掾曹执法俱才贤。栖乌在庭柏树古，元气旁礴云苍然。鲁公葛藟方绵绵，金钟玉磬两在县。快哉此行视京秩，清庙之瑟朱丝弦。故人沦落江海边，为君一诵《秋水》篇，请君直上穷河源。"}