{"id":"560886","title":"送曹侍御归朝歌","dynasty":"明","author":"严嵩","text":"豫章城头班马鸣，六师夜洗章江兵。江亭走饯盛冠盖，绣衣御史趋承明。奉使三年劳遍历，临戎六月诧专征。露剡才闻驰捷奏，天书遄及荷褒荣。高堂老人今白首，门倚秋风知望久。灵鹊朝喧舍北林，青骢晚系篱前柳。橐中金币帝所锡，起舞称觞为亲寿。君恩日共新，南山北阙庆千春。愿将忠孝酬今代，□见功名胜古人。"}