{"id":"61405","title":"景泰洼","dynasty":"明代","author":"虞淳熙","text":"合沓众山转，鸿沟界危冈。贞松心不移，偃盖覆神堂。欲蜕龙为鱼，千古以慨慷。土木骨纵横，魂来关塞长。君王奠鳌足，太史筮苞桑。宗霸救沦丧，朱火寒有光。迎驾谊何笃，覆辙戒难忘。岂无延陵心，重为亡国伤。宫门一以夺，羡门竟迷方。碧瓦易黄屋，蓬颗西山傍。杜宇啼旧埏，织乌集野棠。坤维幸勿绝，一惸得新藏。灵表扶九宫，何必厂阴房。碧血障胡尘，芊芊白草芳。高睇歌《大招》，涕泗洒衣裳。"}