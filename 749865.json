{"id":"749865","title":"岁晏行","dynasty":"清","author":"黎庶蕃","text":"北风萧萧吹我衣，岁行暮矣归无期。强对空樽慰牢落，欲沽正苦囊无资。谁人使我不得已，江湖风雪舟屡移。妻孥相看瘦到骨，破裘不暖仍啼饥。平生怕别别更苦，晚岁忌穷穷益奇。明知天意渺难测，苦投世网长相羁。诗书成淫况非福，但有嗜好皆支离。中年学道悔不早，避人乞食宁非痴。镜中朱颜已殊昨，政恐白发来相欺。更阑掩卷三叹息，短檠何喜花葳蕤。"}