{"id":"810890","title":"蒋公祠","dynasty":"清","author":"王兆升","text":"昔日东宁今豫章，德兼威惠政非常。颖川有鸟皆成凤，召国无花不作棠。处处弦歌膏泽厚，年年俎豆姓名香。仁人积庆知方邵，衮绣升朝佐我皇。西来紫气傍云明，夫人声华信莫京。冈岭已因名德峻，鄱湖更为使君清。归鸿附骥登临远，茑草缘松霄汉荣。每过旧游吟画锦，几回翘首不胜情。"}