{"id":"1117267","title":"校雠古史二首","dynasty":"宋","author":"苏籀","text":"炎牺分纪到先秦，散脱前闻待发明。处士妄谈纷战国，专门阿党蔽西京。尘沙涤荡川归海，故实符同史与经。梦奠老人遗意得，摩天巨刃不留行。貌从周孔讥诬伪，臆断诗书悉抵梧。悟鉴精明原本末，讨穷商略较锱铢。所存偶免随秦火，不喻遗忘笑汉儒。理胜凛然词旨达，知音傥遇圣人徒。"}