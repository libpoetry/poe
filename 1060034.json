{"id":"1060034","title":"忆欧段","dynasty":"宋","author":"周行己","text":"岁暮何所思，道南咸与籍。出门泥漫漫，跬步成乖隔。人情未免俗，节物复感迫。念我江海人，纾节慕古昔。少年弄柔翰，颇谓得所适。岂有轩冕心，况自便菽麦。人生不可意，变态忽如弈。狼藉太学生，俯就科举责。居然五六载，颇不料损益。贫贱思富贵，富贵悲迫阨。所得九牛毛，置身岂良策。何如谢客儿，会稽卜佳宅。文章富贵心，山水乐幽僻。长安不可居，季冬犹絺绤。缅望悲故乡，恨无晨风翮。寒窗九转肠，纷乱不可绎。此意竟谁语，坐觉鄙吝积。不见二三子，讵可论肝膈。悠悠百世名，浩浩此生迹。离娄烛千里，盲不见咫尺。"}