{"id":"691573","title":"送谢明府入觐","dynasty":"明","author":"李流芳","text":"吴江木落月初圆，仙吏冲寒到日边。天远云端看去舄，春浓花里望回船。垂裳快见龙飞会，肯构新瞻鸟革前。自愧无能偕奏计，莫言中野有遗贤。三年清节照冰霜，百里讴吟彻帝傍。治绩自应推第一，圣朝不次待循良。御筵初醉宫花侧，天语亲闻玉殿香。可道留恂正辛苦，攀车欲别复傍徨。"}