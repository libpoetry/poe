{"id":"701532","title":"玄堂八景为罗大参题 绿潭灵源","dynasty":"明","author":"黄佐","text":"大岗发灵源，绿潭何迤逦。松涛翻翠寒，秀色亘千里。烟树横一抹，微茫混天色。林疏见夜灯，点点讶奎壁。天衢在丹霄，紫峒相与通。常有五色云，飞绕蓬莱宫。商歌闻饭牛，长夜嗟未旦。东冈忽摇白，织乌动层汉。寒潮拥西岸，渔艇互相呼。答歌不知夜，皓月生菰蒲。丹桂孤巍巍，移根自蟾穴。空翠从风来，万古香不灭。徙倚村头望，翠竹干云霄。欲截凤凰管，凭谁叶虞韶。冈背何所有，历历青松树。飒飒悲风来，恍恍神灵雨。"}