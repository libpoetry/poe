{"id":"696165","title":"送周指挥比试还湖广三首","dynasty":"明","author":"罗亨信","text":"都门送客驻征骖，听唱骊驹别思酣。冠佩暂看辞阙下，麾旌重喜入湖南。才兼文武人争羡，拙守衡茅我独惭。抚禦功閒如见念，平安毋惜寄华缄。将军勇略艺精专，百步垂杨叶尽穿。驰骑总居多士右，归荣犹及早秋前。潞河雨过浮蓝起，钟阜云开翠黛连。要使功名垂竹帛，莫教华发叹流年。暑雨初晴爽气浮，将军归去泛扁舟。趋朝恩被情偏喜，试艺功成愿已酬。淮海潮声喧永夜，洞庭月色照高秋。知君抚景能相忆，应有书来慰别愁。"}