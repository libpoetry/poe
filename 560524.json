{"id":"560524","title":"孤云诗为玉殿赋","dynasty":"明","author":"徐庸","text":"石立中庭形坎坷，肤寸渐生云一朵。如车如盖白纷纷，六曲屏前长伴我。清风吹动最宜玩，赤日遮来亦堪坐。轻连香篆作悠扬，半倚竹枝随婀娜。红尘迥□市廛路，炼药窗扉籍封锁。有时变化为甘霖，泽及苗禾又花果。从龙无意远飞去，隐豹有心宁不可。仙衣欲制劳剪裁，熨贴须教到平妥。休笼月殿致生嫌，自扫星坛宁敢惰。夜深要礼玉宸君，氤氲气接沉檀火。"}