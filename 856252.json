{"id":"856252","title":"再用奴字韵寄李廷吉","dynasty":"宋","author":"王之道","text":"霜馀菊暗荷叶枯，千头喜见君家奴。离离丹实照绿叶，不减五松官大夫。迩来万木冻欲死，东君信到梅花须。一枝亚竹斜照水，便觉清香无处无。李君江南我江北，正如员峤邻方壶。操修迥与世俗异，政事赖有神明扶。文书甚简民甚喜，老吏往往寒无襦。项侯秀发西楚后，作诗语带山仙癯。愿因徐辟见孟子，折简未敢先招呼。异时鼎社遂酣畅，会使王衍悲黄垆。"}