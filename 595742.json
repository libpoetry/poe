{"id":"595742","title":"蒲葵扇","dynasty":"明","author":"容朝望","text":"首夏忽炎热，悠悠落日长。山林起蒸烟，四野散斜阳。上有火云升，畏此如猖狂。愿为朔漠鸟，奋翮随冰霜。岂知神物奇，握手交可常。披襟呼侍儿，薰风满衣裳。居者憩林下，行者息路傍。持此团团月，习习生微凉。未待梧桐飘，残暑已相忘。毋乃以使君，翩翩求炎方。解愠阜民财，清风殊未央。莫作班姬弃，当为谢傅扬。还如鸿鹄翼，从子以翱翔。"}