{"id":"1253124","title":"拟古四首","dynasty":"元末明初","author":"张羽","text":"闲夜会亲友，置酒临高堂。秦筝间赵舞，吹笙复鼓簧。清音随飘风，逸响绕修梁。坐客咸同志，宁复算羽觞。人生忽如寄，富贵安可常。含情待所欢，渺渺天一方。譬彼鹖，扬声待朝阳。忧思怨零雨，白日何时光。且当极欢宴，聊以慰中肠。薄游上东门，南望青山阿。松柏郁苍苍，绝顶亦嵯峨。中有避世者，存身养元和。我欲求其人，年岁空蹉跎。驱车寻归路，延目望三河。古来节侠士，孤坟蔽蓬科。杀身不成仁，倏如飞鸟过。宛转采芝曲，令人生叹嗟。出门行康衢，所见但车马。登高望太行，中原空旷野。胡雁投南迁，白日从西下。值此岁年宴，无可为欢者。驰咏寄亲友，孤怀聊用写。布衣可终身，爵禄当自舍。处世如逆旅，生年少至百。朱颜易枯槁，鬓发终变白。一朝气息尽，奄然归幽宅。衣裳弗复御，车马他人得。岂无俎豆陈，满案不能食。所以君子心，鼓瑟以永日。佳宾时相过，浊酒聊共适。况此忘百忧，陶然谢形役。区区尘俗中，鄙吝深可惜。"}