{"id":"1108765","title":"漫兴二首","dynasty":"宋","author":"刘克庄","text":"身似著冠狂贺监，面如留发老卢能。无丹灶地烧铅汞，有海潮音话葛藤。龙象聋观俱赞叹，犬鸡痴望共飞升。门前蓦有侵晨客，向道先生寝未兴。送老虚无寂寞滨，圣朝乃复记遗民。□摛温洛荥河笔，藻饰寒灰槁木身。虽拜老龙呼学士，肯教夜鹤怨山人。它时题向征西墓，道是先皇献纳臣。"}