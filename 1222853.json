{"id":"1222853","title":"善之佥事兄南归述怀百韵","dynasty":"元","author":"袁桷","text":"并辔承明庐，荏苒十七祀。阳林集总翠，奥室丽文绮。宝函龙凤章，玉佩鹓鹄峙。泰帝兴鸿文，奎壁宪天纪。楩楠购群才，弓帛徵四起。番番古遗直，正色论道理。深几虎生风，神契鱼在水。三光密轇轕，一札见万里。雍容丹地近，经纬审国是。霜封赉黄柑，冰盘锡朱李。蒲萄与法酒，承燕时漱齿。俯陈天人际，齰舌众披靡。始言官高卑，予夺慎其轨。终言琼林资，海宇极鞭箠。憸情曲如钩，谠论直如矢。或以首鼠窥，或以妖狐伺。奏终庆云开，再拜玉色喜。天青回海雁，万柳色薿薿。属车度居庸，整队行过蚁。老臣汝居守，清霜慎颙俟。秋风龙虎台，帐殿红旖旎。前驱列鹅鹳，后御肃犀兕。分行献瓜果，传醴复长跪。念昔词臣功，咫尺写天旨。大令追风雷，小言媲兰芷。约制如竟宁，浑噩回正始。告廷趣扬休，建社追赐玺。摛文具明训，援笔谢填委。飞涛卷天吴，历块超騄駬。咿嚘恩泽侯，过手直三褫。圜丘导景化，秘祝陋五畤。汉皇礼邹枚，食粟倡优比。遗恨存至今，文俳等方伎。缅思周廷彦，势若鹿角掎。怀忠牖纳约，凝命鼎出否。追琢罗宝尊，刻镂羞玉簋。朽索驭匪轻，深渊涉无涘。煌煌金匮书，世守司马氏。春秋尊为经，不复继鲁史。朝光鳷鹊明，千花烂朱蕊。松风转回廊，苍玉振徙倚。龙荒起神武，九域极芟薙。群公俨侍御，挟矢佩象弭。临河誓剖符，披图开赐履。永言卑退全，罔以强力恃。献功上王所，百一存宝庋。龟趺负穹石，浮语极袖侈。墨兵剿众妄，笔狱破积毁。载笔非无能，终岁不满纸。坐曹心靡宁，愒日颡有泚。清谈杂谐语，陟觉两曜驶。自取木雁中，俯首供诺唯。交章日轮囷，涉署绝臧否。或云以汇升，拾级上堂戺。或云选清望，后至实奇士。迎尘马交趋，候门足争累。冥鸿天机深，却立赋三已。总角勇志道，奇服曳芳茝。澄观竹素园，雠勘彻昏晷。儒宗丈人行，闻欬辄倒屣。深湛皇王学，挥手谢青紫。辞卑相如赋，操拟靖节诔。凄凉五公裔，淟涊羞筮仕。孤音叹寡和，激石转商徵。浮云苍狗来，黾勉渡江汜。汤汤黄河道，桑枣日沦圮。耕童戏残镞，一一古战垒。霜丛射新兔，春蒲贯王鲔。荒州静无事，拍手歌于蔿。枯滩铁槎牙，积溜玉迤逦。太史非好游，所历广听视。振衣入阊阖，姻契论不鄙。相期在霄汉，薄禄慎砺砥。趋朝晓同班，退宿昏共止。填膺双髯张，快意并手抵。谈经陋荄兹，證字穷亥豕。断弦搜麟胶，灭迹问獭髓。爱兄静以絜，振鹭立水沚。雾深沐玄豹，日坰粲文雉。镛钟倡鸿声，众乐奏立伎。向来论交意，瞑目谢诸子。出处今不同，评议实相似。维吴稻蟹区，民俗久疮痏。贫檐蒲稗齐，富廪丘岳庤。倾金恣联络，所至各关市。令仪养叨懫，软语包诈诡。郭解都中夷，景氏关内徙。坐令袯襫徒，终岁力耒耜。兴文植清邵，省罚厉廉耻。重华政垂衣，化俾风俗美。行行度东鲁，野水足荷芰。微吟数鱼网，薄睡倚乌几。渔歌起微茫，逸兴舟戒舣。人言居移深，嘉橘化成枳。不见千金泉，一歃夷齐拟。离群增幽忧，溽暑积惉懘。登坡帽低昂，跋马益远企。管鲍非利交，金石誓生死。著鞭讶先之，税驾亦逝矣。共享黄发年，斯文永绥祉。"}