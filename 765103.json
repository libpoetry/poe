{"id":"765103","title":"五綵结同心 荔支","dynasty":"清","author":"徐釚","text":"星毬颗颗，繁实离离，蛮雨做将炎热。谁绾同心扣，早衔到、锦树枝头相结。筠笼小摘堆常满，倩纤手、玉人徐揭。红衣褪，琼浆斜进，齿陡惊寒彻。水晶瓦似冰雪。且漫言，一骑软尘曾接。挂绿名偏好，还输与、颜比石榴裙褶。饱餐三百君休讶，较佳果、杨家迥别。记玉奴初酲，卯酒乍启，朱唇微啮。"}