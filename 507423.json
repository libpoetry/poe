{"id":"507423","title":"秋暑述怀","dynasty":"明","author":"李昌祺","text":"局促过长夏，荏苒届秋期。初谓火既流，凉飙扫炎曦。岂料残暑酷，乃尔不可支。我膺徽纆缠，下共卒伍驰。弱骨苦汗渍，弊衣叹尘淄。一身方在公，宁复顾尔私。虽无案牍劳，莫任奔走疲。幸兹城南厂，颇与静者宜。时来解襟坐，偃仰暂得怡。我家文江上，先庐有遗基。何当乞骸去，结茅树桐椅。期与世尘绝，永随樵牧嬉。怀哉果何日，浩叹徒歔欷。"}