{"id":"1060065","title":"五月二十五日晚自天寿还呈秦少章","dynasty":"宋","author":"周行己","text":"客思日百种，无一适所愿。入夏对灯火，坐窗如坐圈。开口畏祸机，俛首学痴钝。嘉友不在眼，相思剧方寸。晚凉策马出，豁然对清论。盈月阻良觌，欢喜论缱绻。上言得三益，次言科举困。新诗破烦想，觉人体中健。重我特特来，殷勤留一饭。促膝对夜树，萧爽无俗坌。归来劳梦侵，令人欲高遁。"}