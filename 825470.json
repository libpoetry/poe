{"id":"825470","title":"长尾雨山属题倪鸿宝手稿","dynasty":"清末近现代初","author":"郑孝胥","text":"造意如垂云，隐隐吐雷电。使笔如纵兵，飒飒剧刀箭。烂然骤圈点，率尔恣涂窜。妙处堪熟思，精极耐细看。斯人诚过人，表里俱可见。筹饷卒无功，海运才得半。渠宁亡国臣，暴尸馀恨叹。由来翰墨缘，千载等昏旦。矧兹忠义感，密切逾亲串。雨山获此稿，手校补残卷。昔哀鸿宝心，今见鸿宝面。勿令俗手污，闭户潜展玩。平生曾南礼，好热香一瓣。"}