{"id":"41741","title":"水龙吟·软红尘里西山","dynasty":"金朝","author":"蔡松年","text":"软红尘里西山，乱云晓马清相向。新年有喜，洗兵和气，春风千丈。青鬓何人，凤池墨客，虎头飞将。听前驱一夜，鸣珂碎月，催笳鼓、作清壮。红袖横斜醉眼，酒肠倾、九江银浪。小桃仙馆，霜筠萧寺，风光荡漾。我欲寻春，郡中谁有，国香宫样。待酒酣、妙续珠帘句法，作穿云唱。"}