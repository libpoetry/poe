{"id":"1074914","title":"次韵苏如圭乞猫","dynasty":"宋","author":"周紫芝","text":"苏侯家四壁，每饭歌权舆。庾郎鲑菜盘，三韭罗春蔬。饥鼠窜旁舍，不复劳驱除。何为走老黥，贯鱼乞狸奴。颇知红锦囊，万卷家多书。我时醉着帽，过子城南居。手擎乌丝栏，棐几自卷舒。寒具久不设，趸尾亦足娱。犹恐遭咬齧，备豫须不虞。狸奴当努力，鼠辈勤诛锄。无为幸一饱，高卧依寒垆。"}