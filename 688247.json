{"id":"688247","title":"寄尤溪刘子洁","dynasty":"明","author":"朱浙","text":"不见平生刘子洁，秋风迢递寄书来。交游寥落几人在，展读摩挲双眼开。碧树羁栖深水陆，紫云梦想旧楼台。夕阳西眺双峰远，别意临高未易裁。拈君玄玉磨清水，坐向松风写我诗。世路多岐成久别，故人千里费相思。移家别县生涯薄，去国孤臣死分宜。萍梗重逢何处是，临风洒翰一凄其。"}