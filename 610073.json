{"id":"610073","title":"社集咏梅花","dynasty":"明","author":"韩上桂","text":"天帝诛玉龙，玉龙无所匿。化作古梅枝，槎枒倚洞仄。枝作铁爪苍龙形，独馀玉甲吐奇英。风吹片片鳞欲动，照下苔阶霜雪明。岭峤春浓不见雪，万点琼瑶忽可掇。只缘宿鸟扑疏林，顾见芳华含晓月。月照梅花浑欲空，闻香始觉有芳丛。玉魂久冷招不至，信息全凭梦里通。梦入罗浮频可遇，啁啾翠羽声如诉。莫折疏枝寄远人，玉鳞催损防龙怒。"}