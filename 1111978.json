{"id":"1111978","title":"和刘右司见寄六绝一律","dynasty":"宋","author":"吴潜","text":"老子谁知密度关，却支筇杖访荒园。故应我辈钟情别，佳话真堪诏子孙。撩我归心更欲归，绿英已是换红菲。分明不似高空鸟，无弋无矰到处飞。鹊绊晴丝柳絮乾，金沙玉李斗开颜。此时此景此中意，付与仙翁一饷閒。酴醾万玉吐幽香，芍药千红护绿裳。好景只供人借看，寻思百计是归强。小儿亦解挽公留，知有人閒第一流。老我相思无尽藏，临风一日几搔头。愁来只是向无何，浮圣沈贤共一波。若见江南烟钓侣，寄言好与晒渔蓑。"}