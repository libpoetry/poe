{"id":"1127985","title":"和彦威纪事二首","dynasty":"宋","author":"程公许","text":"久戍兵残将亦骄，幸时轇轕与民仇。边关撤警久阶厉，甲胄弃残尤误谋。淮浦方期三就绪，王官忍赋四宜休。江城永夜攲寒枕，数尽残更有几筹。民劳无诉卒长征，安得天河洗甲兵。虎出柙谁当任责，鸟伤弓后可无惊。峡山风雪清尊共，楚泽云涛去棹轻。忧国宁忘丝发补，忍随时态慕鲜荣。"}