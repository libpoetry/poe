{"id":"356812","title":"琵琶仙·镫晕虚堂","dynasty":"清代","author":"冯煦","text":"镫晕虚堂，算人似、病叶飘零难久。离绪吹入，荒烟空帘断肠又。凄绿暗、孤帆自倚，莫听到、冷猿啼后。远树冥冥，晴川历历，无那僝僽。更残梦、飞堕淮南，怕云影销凝渐非旧。今夜酒醒何处，向遥岑回首。应也弄、湖阴缺月，有一绳、断雁归否。为问茸帽禁寒，共谁消受。"}