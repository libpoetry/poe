{"id":"973737","title":"子肃示九日山谷间怀兄弟三诗因怀子进子仪次韵并呈子肃","dynasty":"宋","author":"赵蕃","text":"我为怀玉人，不踏怀玉路。非因访仙懒，自畏触崄去。闻君兄弟往，勇决不少顾。念将摄衣从，欲行却回虑。人云山峰高，白日蔽烟雾。况方迫穷冬，我褐犹未具。虽欣陟幽遐，政恐成疾痼。以兹不暇游，心与飞云溯。君还得新作，快读喜莫喻。上言道傍见，次及岩下趣。恨无龙眠手，按此摅毫素。昔君家兴公，曾为海山赋。至今斯文名，殆将压彪固。凄凉禅月踪，牢落高人住。得君为著眼，草木应亦豫。好事俨上人，方集山中故。并当收君诗，在在神物护。"}