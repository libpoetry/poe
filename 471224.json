{"id":"471224","title":"郓州行寄友人","dynasty":"明","author":"归有光","text":"去年河溢徐、房间，至今填阏之土高屋颠。齐、鲁千里何萧然，流冗纷纷满道边。牵挽小车载家具，穴地野烧留处处。丈夫好女乞丐不羞耻，五岁小儿皆能闲跪起。卖男卖女休论钱，同床之爱忍弃捐。相携送至古河边，回身号哭向青天。原田一望如落鸦，环坐蹒跚掘草芽。草芽掘尽树头髡，归家食人如食豚。今年不雨已四月，二麦无种官储竭。近闻沂、泗多啸聚，郓州太守坐调兵食愁无措。乌鸦群飞啄人脑，生者犹恨死不早。自古天下之乱多在山东，况今中扼二京、控引江淮、委输灌注于其中？王会所图，禹贡所供，三吴、百粤、四海之会同。若人咽喉，不可以一息而不通。使君宣力佐天子，忧民痌，深谋远虑宜一知其所终，无令竹帛专美前人功。"}