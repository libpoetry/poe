{"id":"732514","title":"掉头行","dynasty":"清","author":"彭孙贻","text":"黄金台成凡马至，骅骝騄耳俱逡巡。凌云词客新得意，骄嘶高马胡由驯。彭郎掉头仰天笑，翻身归钓西山鳞。鲈鱼正肥莼菜熟，痛饮三日梨花春。狂来忽走诸山上，海水一杯莽相向。观潮起色仆未能，文园卧病人亡恙。世上文章那足论，穷途意气轻相让。丈夫落落非失意，乾坤尚有容汝地。或可披裘大泽中，不然去采湘江芰。龌龊毋为妻子羞，清狂不畏时人忌。长安第宅高比天，须臾乌雀罗秋烟。黄金横印何赫奕，指顾牛羊上墓田。以兹感慨更投笔，曳杖归山抱犊眠。"}