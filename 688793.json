{"id":"688793","title":"紫薇精舍为陆孟昭赋其父别号怡晚","dynasty":"明","author":"何乔新","text":"丹霞坞里草堂开，移得薇花绕舍栽。紫艳半含春露湿，清芬轻逐午风来。百年相业知重振，二妙文风喜载回。怪底虹光射牛斗，五花鸾诰閟泉台。行春桥畔石湖边，精舍阴阴近墓田。花发紫薇思往事，气腾白虎卧新阡。青枫月冷归辽鹤，绿树烟深怨蜀鹃。怡晚仙人飞佩远，倚阑无语泪潸然。文穆遗墟草树荒，仙郎重此卜玄堂。一盂麦饭浇寒食，几勺椒浆酹夕阳。山势犹存前古胜，薇花还发旧时香。檀弓读罢凭轩望，宿草芊芊思感伤。吴山深处是先茔，更傍先茔构草亭。啼月慈乌晨绕树，衔花白鹿昼依屏。石湖水碧涵窗润，文笔峰高入座青。相国勋名今不泯，薇垣遗种振芳馨。"}