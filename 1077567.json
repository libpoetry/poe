{"id":"1077567","title":"唐植甫左司许出示所藏红丝砚辄成短歌奉呈并简顾子美","dynasty":"宋","author":"李纲","text":"羲和整御升旸谷，赤云夹日如飞鹜。晶光下射东方山，石卵含丹孕岩腹。谁令巧匠凿山骨，截此赪坚一肪玉。琢为巨砚形制奇，中有彤云烂盈目。端溪美璞色马肝，黟歙珍胚纹雾縠。岂知至宝出嵎夷，散绮浮花彩尤缛。凤咮空闻名字佳，龙尾苦笑规模俗。谩誇眉子斗婵娟，休认明眸类鸲鹆。顾眄幸蒙君子知，拂拭自远尘埃辱。火轮炫熀赤乌流，墨海奫沦玄兔浴。千金象管雕镂精，百鍊松煤龙麝馥。怒猊渴骥纵奔拿，春蚓秋蛇相绾束。楮生便觉肌理妍，毛颖何尝免冠秃。公家三世擅直声，此砚提携资简牍。力侔天地掌中回，胆落奸谀笔端戮。固宜秘玩不轻示，神物护持无辄黩。窗明几净斋阁深，日暖风清霭松竹。试将墨妙写新诗，落笔烟云叹神速。矧公早年曾饵丹，龟鹤精神鬓毛绿。久卧商山茹紫芝，行度天门骑白鹿。猗兰玉树富阶庭，黄卷青缃剩编轴。愿言什袭遗云仍，大笔高文永相续。"}