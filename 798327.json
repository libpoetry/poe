{"id":"798327","title":"凤凰台上忆吹箫·棣园夜宴","dynasty":"清","author":"曾廉","text":"堆石为台，穿云作洞，维扬景物称雄。问几见、书窗曲槛，栴木房栊。流水桥梁几处，寒林里、浅碧溶溶。还千尺、石笋数茎，撑汉嵌空。不图暮秋月夜，有词人逸致，绿蚁千钟。正看取、氍毹妙舞，玉漏丁东。只是明年何处，黄冈客、莫怅飘蓬。都应记，一树细叶青枫。"}