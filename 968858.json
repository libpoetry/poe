{"id":"968858","title":"游雷氏园怀吴公德夫","dynasty":"宋","author":"赵汝谠","text":"城丘焕朝景，郊甸熙春阳。谁能不行游，及尔聊徜徉。华栋敞中园，珍潭注方塘。惠风翼嘉殖，时鸟流音翔。岂伊丹卉间，而有修干苍。靡迤既徐步，萦纡亦深藏。忆与仁里亲，攀翻玩幽芳。抚迹已成故，斯人安可亡。前洲起新涨，远岫收残光。凭槛久怅望，江云眇何长。"}