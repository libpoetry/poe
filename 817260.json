{"id":"817260","title":"漫兴","dynasty":"清","author":"薛宁廷","text":"自笑宦踪同昔贤，遮莫眼饱西溪莲，游春亭古飞苍烟。试将浊酒呼杜老，日夕发兴相留连。地接南山万林竹，风雨萧萧动新绿，五眼泉喷水百斛。坐来濯尽京洛尘，枯澹未妨食无肉。东溪西溪粳稻香，鲜鲫作鲙皆饫尝，白云浮岭何茫茫。不须授枕自成梦，有人兀坐炊黄粱。"}