{"id":"1011563","title":"活人歌","dynasty":"宋","author":"释印肃","text":"大圣灵验普庵圆，广施含灵遇有缘。信心清净通灵感，万病俱销释业愆。文殊体，用普贤，活人歌里现金仙。药王药上非他术，扁鹊孙真共一言。分三服，净水煎，莫将血味污心田。万物有形皆我体，但行慈德解雠冤。内无想，外无缘，何必神方肘后传。身心本是金刚体，不解观心被业缠。药病销，心月圆，信时佛岂独西天。在在处处人皆有，世间无比这灵源。除罪垢，脱百冤，解使昏□朗义天。信知非我谁为病，大士维摩笑里眠。从生病，我不颠，体没众生我病痊。不二法门谁敢道，金毛师子露身全。速投药，解尘缘，莫学群迷眼似圣。随机应感非难易，信手拈来不用钱。"}