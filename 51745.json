{"id":"51745","title":"遥和诸郎夜过桃叶渡","dynasty":"明代","author":"汤显祖","text":"诸公纷纷去何所，隔岸荧荧高烛举。若非去挟秦家姝，定是将偷邛市女。一从西蜀老王孙，千骑东方总不论。也乏使君呼共载，也无游女解宵奔。无缘此属翩连去，飘飘晔晔知何处。翠纳香奁夜著人，绛蜡清笙几回曙。当时我亦俊人群，情如秋水气如云。有酒谁家惜酣畅，饶花是处怯离分。如今两鬓笼纱帽，轻烟澹粉何曾到。眼看诸公淹夜游，心知此事从谁道。衙斋独宿清汉斜，灯影笼窗半落花。拚不风流长睡去，却持残梦到他家。"}