{"id":"1108902","title":"留山间种艺十绝 梅","dynasty":"宋","author":"刘克庄","text":"鄙事关人智浅深，漆堪成器楮堪衾。自怜到死犹迂阔，纯种梅花作墓林。羞与春华艳冶同，殷勤培溉待秋风。不须牵引渊明比，随分篱边要几丛。一生著数落人先，白发栽松故可怜。待得伏菟堪采掘，此翁久矣作飞仙。萧艾敷荣各有时，深藏芳洁欲奚为。世间鼻孔无凭据，且伴幽窗读楚辞。岁岁春风花覆墙，摘来红实亦甘香。当时若种瑶池本，却恐河清未得尝。谗言自昔架空虚，薏苡非珠偶似珠。半夜庭中金屑满，老夫明日费分疏。两树亭亭藓砌傍，未论包贡奉君王。世无班马堪薰炙，且嗅幽花亦自香。春风满面喜津津，纵有嗔拳不忍嗔。尚恐傍观安注脚，笑他何事与何人。一卉能令一室香，炎天尤觉玉肌凉。野人不敢烦天女，自折琼枝置枕傍。搅醉妨眠挟雨声，碧丛宜看不宜听。而今一任萧萧滴，华发鳏翁彻夜醒。"}