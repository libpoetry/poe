{"id":"830149","title":"苦蚊行","dynasty":"清末民国初","author":"康有为","text":"吾生多园居，雅性爱水木。朅来居宣南，高斋饶槐竹。林薄既森翳，业蔓并争育。蚊虻浩辐凑，甍甍满耳目。大者如苍蝇，虎飞食人肉。嗟此翘椅桐，台阁交荫瞩。祗许白凤皇，飞鸣掂其足。幺么尔何物，乃亦此巢宿。誓当聚火焚，扫除命僮仆。秽草皆捐涤，绝汝凭藉属。大扇摇清风，卧簟书可读。"}