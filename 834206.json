{"id":"834206","title":"金缕曲 其四 关塞","dynasty":"清末民国初","author":"易顺鼎","text":"红柳铺空暗。枉横笛、玉关高处，路迷难辨。倒影龙沙天万里，无数离人古怨。偏马后、桃花似电。今夕长城还有月，问可能、照得春闺见。又过了，几声雁。军门夜午催传箭。暖边庭、射雕小猎，椎牛高宴。帐外刀光疑斫阵，却是星河自澹。已寒得、一灯都战。休怪健儿头白早，便燕支、山色如今换。闲坐把，铁衣绽。"}