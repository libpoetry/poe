{"id":"404753","title":"石州慢·春尽用方回韵","dynasty":"近现代末当代初","author":"袁荣法","text":"夕照醺烟，轻飏黦尘，愁共天阔。才知有酒须浇，莫待无花空折。逡巡未了，转恨薄倖东风，墙头吹乱荼蘼雪。和絮扑春衣，似前番时节。催发。绿波南浦，画舸亭亭，柳阴初别。直到如今，只是一般痴绝。寻思无计，纵使会解连环，定难料理柔肠结。容易近黄昏，又窥人斜月。"}