{"id":"182144","title":"水龙吟·玉梅冲腊传香","dynasty":"宋代","author":"胡寅","text":"玉梅冲腊传香，瑞蓂秀荚开三四。莲花沉漏，熊罴占应，洛阳名裔。岁比甘罗，便疏同队，累棋观志。向修文寓直，仙楼侍宴，梁王宝、真难俪。多少襟怀未试，暂超然、壶中游戏。行看献策，归瞻旒藻，常勋斿记。歌畔巫云，舞回邹管，金钗扶醉。有阴功不乞，丹砂十纪，寿祺全畀。"}