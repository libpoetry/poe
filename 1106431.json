{"id":"1106431","title":"追念鳙溪老人","dynasty":"宋","author":"王炎","text":"交游大半上青云，可使斯人竟陆沈。寒日乱山皆惨色，北风古木亦悲吟。伤情空拜丹青像，提耳不闻金玉音。舐墨欲书耆旧传，无言三叹我何心。绕屋青山锁白云，其人如玉已埋沈。瘦筇未扫往来迹，遗墨半存长短吟。有客不堪频堕捷，此生无复见知音。天寒日短凄凉甚，老眼皇天照此心。"}