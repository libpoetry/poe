{"id":"641348","title":"小山丛桂为梁伯益赋","dynasty":"明","author":"殷奎","text":"梁叟遁世士，偶然出中林。暂作淮南客，长有沧洲心。朝歌紫芝曲，夜弄瑶芳琴。移石对丛桂，结庐寄幽寻。振衣袭古香，倚杖息清阴。春将麋鹿友，秋与猿猱吟。真游悟至理，云卧散冲襟。八公呼不起，王孙无归音。皎皎空谷驹，缥缥丹穴禽。题诗反招隐，怅望碧山岑。"}