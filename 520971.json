{"id":"520971","title":"送沈惟馨赴举和陈刚中韵","dynasty":"明","author":"顾清","text":"朝阳有鸣凤，高冈有梧桐。男儿生盛时，肯负气吞虹。君不见饭牛者，长歌白石齐东野。尧传舜继虽不逢，奋起犹能奠青社。又不见和氏璧，胚胎本是山中石。镌磨一日遇良工，遂与镇圭登紫极。丝衣采采青于蓝，江边握手皆停骖。便登万里道，肯恋一夕谈。长风巨浪在足底，莼丝菰米焉足甘。送子出九山，山鸟鸣间关。官亭杨柳不用攀，笑指孤鹗青云间。送子涉淀湖，画桨摇清波。凤山回首何嵯峨，袖中雄剑鸣蛟鼍。雍雍鸣凤，菶菶梧桐。一川秋水，两腋清风。辍耕鹿门陇，献赋长杨宫。干羽舞两阶，日月明重瞳。云梯一回首，扰扰多沙虫。嗟我此行不得相从兮，但虚窗静夜梦想秦淮四壁之高峰。秋风好消息，早寄南飞鸿。"}