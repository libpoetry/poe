{"id":"711834","title":"登罗浮","dynasty":"明末清初","author":"陈恭尹","text":"八桂秘南经，双山雄粤望。伟哉昔所闻，于今觏其状。弥天列青霭，绝地联层嶂。掩苒草木平，陂陀溪谷壮。谁言盛积阻，极目何超旷。云峦时绝续，泉声日奔放。飞楼候朝暾，倒影排溟涨。相传蓬岛来，夐矣陶唐尚。事往诚莫稽，迹湮理无妄。捣禽应臼杵，喑虎怀仁让。虫书篆符竹，蝶化遗衣桁。繄维羽人宅，信此馀风畅。阴崖饶异产，神药滋盖藏。名遗炎帝书，类绝嵇含访。伊昔休明会，位与王侯抗。时勤玉玺封，未昧高山向。望秩礼久虚，旱魃人犹仰。我来仲夏月，溽暑阳方亢。卧闻夜来雨，飞出龙池上。何因霈九州，苍生企灵贶。"}