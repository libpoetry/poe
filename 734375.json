{"id":"734375","title":"袁州谒昌黎祠","dynasty":"清","author":"邵长蘅","text":"祖龙一炬灰坟丘，烛龙昼暝天帝瞀。西京老翁强解事，手笺口授牛毛稠。当涂以还乱蛙紫，南岛北索如羹蜩。叶况复丘轲没已远，东西二鸟鸣嘲啁。帝忧浊世塞糠秕，遣公骑驎下九州。钧韶九奏响阿阁，金钟大镛铿天球。二鸟缩颈万窍喑，仪凤舞兽纷夷犹。炎州汤沭帝所赐，潮州量移仍袁州。袁阳山城仅斗大，袁山孱颜袁江流。元和去今一千载，云烟草木荣光浮。祠屋三间古台下，丹楹粉壁龙蛇幽。丰碑倒薤缠赑屃，公神缥缈应来游。星旄腾霄轶浮景，挟两苍螭骖素虬。十洲群仙从遨戏，阆圃绁马扶桑辀。我欲挽公敬下拜，跽陈瓣香公许不。韩门弟子四五辈，翱湜郊籍谁其俦。天门詄荡公不来，风寒竹树声飂飂。"}