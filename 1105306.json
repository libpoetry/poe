{"id":"1105306","title":"次韵红蕉","dynasty":"宋","author":"方岳","text":"篱根宿草已陈陈，谁护蕉红到此晨。雪里寸丹长似旧，人间万绿未知春。翻经曾识观身法，乞种亲为土地神。孤负晚风生酒兴，维摩示疾不沾唇。山花山草杂前陈，谁解芬芳霰雪晨。红菡萏肥如欲焰，绿玲珑卷过于春。化工有意怜丘壑，老我无诗泣鬼神。待唤曲生相暖熟，雨晴禽哢是歌唇。"}