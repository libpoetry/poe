{"id":"517452","title":"南海登粤王台","dynasty":"明","author":"王称","text":"载酒豁清眺，啸歌粤台巅。粤台久寂寞，海色空苍然。荒城南斗外，碧草春风前。云木隐暝色，落日哀啼鹃。缅怀全盛日，万里恢疆躔。疏封赤社大，列雉南溟专。兹台一何高，頫视如控弦。运化神物改，代往陵谷迁。千金买辩士，古瓦空寒烟。惟有山僧来，此地开梵筵。讽呗发深夜，钟鼓罗诸天。观物理则如，倏往犹千年。谁将岘山泪，为洒南云边。"}