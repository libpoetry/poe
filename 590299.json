{"id":"590299","title":"梦登罗浮","dynasty":"明","author":"张天赋","text":"潦倒湖海客，梦跻巀㠔峰。壮心凌青云，豪气吞长虹。风翻凤皇衣，月照梅花丛。玄洞飞蝴蝶，冲虚舞乐童。秋波蘸铁桥，丹灶见葛翁。闽粤本异地，山灵纵奇逢。青霞瑶草芳，朱明山带红。云母发潇潇，水帘雨濛濛。夜乐鱼春游，伏虎云时封。翠袖笼青蛇，轰轰起潜龙。逍遥跨白鹤，局踧嗟飞蠓。乾坤风景殊，笑宴天诸宫。忽闻卓锡声，嘹喨盈虚空。惊觉东方白，悽然一枕风。"}