{"id":"112291","title":"送戴石屏归天台","dynasty":"宋代","author":"陈宗道","text":"天台四万八千丈，一根直下寒银浪。青莲老子夜不眠，往往飞魂到其上。诗情不灭流白云，千载重见戴叔伦。莲花峰下赤城洞，芒鞵翻笑山中人。秋风孤篁八九尺，老面百摺赪铜色。田文席上摩吟髭，鹘立苍苔烟雨黑。我家竹屋栖龙冈，夜捣孤月餐寒霜。醉骑白鹿军峰下，一见赠我青瑶珰。南山台前春正好，万壑千涯清梦晓。苍苔石磴抚阑干，往事飞鸿天亦笑。君今东首回牙樯，我亦西去凌苍苍。截江桥南春水急，酒酣不记攀垂杨。军峰江南最高处，我上峰头望君去。归时定入天台山，举首云音一相雇。"}