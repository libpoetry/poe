{"id":"92986","title":"蕙花初开五言·幽人非爱山","dynasty":"宋代","author":"杨万里","text":"幽人非爱山，出山将何之。山居种兰蕙，岁寒久当知。初蓺止百亩，余地惜奚为？先生无广居，千岩一茅茨。四面秪蓺蕙，中间才置锥。锐绿纷宿丛，修紫擢幼枝。孤干八九花，一花破初蕤。西风澹无味，微度成香吹。灯梦得幽馥，月写传静姿。我欲掇芳英，和露充晨炊。眷然恻不忍，环翫自忘饥。岂无众花草，不愿秋不迟。种时乱不择，岁晚悔可追。"}