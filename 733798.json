{"id":"733798","title":"望华山","dynasty":"清","author":"王士禛","text":"关中八水汇，清渭独朝宗。黄河西北来，交会船司空。河流挟底柱，岳势分宏农。山河两戒首，气压殽函东。金天正肃杀，屹然白帝宫。削成五千仞，真宰散鸿濛。及关见岌嶪，元精罗心胸。倏忽云气生，西接终南峰。诸峰忽已失，俯首趋河潼。峨峨司寇冠，独立青云中。苍茫望三辅，秋气去安穷。荒唐秦皇腊，寂寞希夷踪。何当驾白鹿，还共骖茅龙。"}