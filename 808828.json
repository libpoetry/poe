{"id":"808828","title":"酷暑黎柏容内兄斋中","dynasty":"清","author":"郑珍","text":"赤丸黏天不可落，发兴欲坐扶桑閒。平头奴子扇大扇，下视海水波如山。自晓至暮去不得，垂颐喘气筋骨孱。坐卧不成渐作病，心之烦乱何由删。柏容健者能说鬼，落笔娭笑含讥讪。伏枕张目懒动起，细听吟弄追痴顽。转恨人生让若辈，带萝被荔从狸斑。委去拘拘此形蜕，虽有寒暑谁能患。蝉声停树蝇在壁，仰瞻雨意愁天悭。暍死书生一芥耳，嗟哉禾黍关痌瘝。"}