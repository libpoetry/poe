{"id":"817493","title":"宴集桃李花下兴言边患夜分不寐","dynasty":"清末近现代初","author":"黄节","text":"春色满中原，东风忽吹至。繄彼桃李花，笑知酒阑意。古人秉烛游，吾今独何志。草堂来故人，为我道时事。坐花且开筵，芳菲拂剑鼻。草木犹春荣，世运何大异。东望春可怜，千里碧血渍。山高风鹤哀，将军死无地。泱泱东海雄，一旦委地利。岂无鸦儿军，不可收指臂。兵事三十年，嗟嗟阃外帅。丈夫拊髀惊，冲冠裂目眦。我少学兵法，亦明古武备。何必怯舟师，何必畏利器。苟得死士心，无敌有大义。天下岂无人，苍苍果谁寄。边风吹虫沙，霾雾走魑魅。壮士怀关东，举酒问天醉。花落竟无言，奈何夜不寐。"}