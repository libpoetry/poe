{"id":"1065789","title":"叔父生日 其四","dynasty":"宋","author":"苏过","text":"物居覆载间，阴阳为盛衰。我观众草木，春风不相遗。春风暂能荣，还有摇落时。区区诿消长，岁月胡能支。世人如草木，世态岂异兹。扰扰方寸中，坐受宠辱移。昼锦方自眩，饮水谁汝知。可怜千金躯，坐困毫与釐。大哉孔孟志，夫子真能师。浩然刚在气，直养充四维。贫富未易动，寒暑何从窥。塞马无倚伏，昭琴谢成亏。还观傥来物，造物戏小儿。臞仙事吐纳，阅世犹有之。至人不导引，眉寿何复疑。惟应广成子，当与此心期。"}