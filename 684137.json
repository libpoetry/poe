{"id":"684137","title":"夏日同陈仁甫陈公望游净业寺","dynasty":"明","author":"王弘诲","text":"禅房聊驻马，心赏惬幽期。水阔人烟远，云閒客意迟。杯深堪避暑，兴到共裁诗。今日青莲畔，还同白社时。古寺藏幽境，高城驻晚凉。林深烟欲暝，荷净水含香。野意随鸥泛，芳心逐燕忙。翛然薄尘网，欲此借僧床。野色连城堞，香风暗芰荷。蝉声依树近，鸟语隔花多。钟定分僧饭，芦深隐钓蓑。追欢吾意足，宁羡习池过。暂辍鹓鸾侣，来寻鸥鹭群。野烟行处断，山色坐中分。曲路萦丹壑，空亭驻白云。幽凄堪寄傲，即此谢尘氛。落日帘垂照，轻风席引凉。幽香浮别涧，寒气漾横塘。松偃檐前盖，荷裁泽畔裳。相看聊酩酊，□路坐俱忘。风尘容吏隐，懒散意何如。洞里寻花径，岩间借草庐。堤平朝度马，波定晚窥鱼。咫尺城边路，宁令芒屐疏。"}