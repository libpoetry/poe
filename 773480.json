{"id":"773480","title":"出无锡望慧山作","dynasty":"清","author":"洪繻","text":"峨峨九龙峰，千古以锡名。无锡天下宁，有锡天下兵。今方无锡时，四海何交争。出山矾水浊，在山锡水清。泉池分上下，水味别淄渑。四面芙蓉馆，两傍杨柳亭。泉品居第二，茶经岂定评。何如凌绝顶，一揽太湖精。太湖波渺渺，远水入冥冥。我欲访梅里，已无泰伯城。飙然过常郡，尚可试中泠。"}