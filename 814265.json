{"id":"814265","title":"怀季天中给谏","dynasty":"清","author":"周茂源","text":"迁客音书隔岁回，穷交万里塞垣来。短裘射虎阴山暮，霜管题诗独石开。辽海沙寒沈剑佩，淮南木落隐楼台。关门生入应青鬓，不待班昭疏屡裁。去年徒跣出都城，洒涕呼天送尔行。汉苑莺花虚谏草，燕台风雨作商声。马湩羊酪愁颜老，短笛悲笳旅梦惊。山水乌丸称绝丽，画图何似玉泉清。"}