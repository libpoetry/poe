{"id":"1116901","title":"公说再和并前十五篇辄复课六章用足前篇之阙","dynasty":"宋","author":"苏颂","text":"汪汪雅量若陂池，才略纵横未易知。振藻词场无怯敌，游心艺苑有馀师。独醒继日长辞酒，坐稳閒时但校棋。塞北山河遍登览，吟哦马上足新诗。皇华几月案盐池，钩按从来未有知。隐伏无由逃计最，勤劳长足儆官师。事逢错节皆投刃，利析秋毫类算棋。他日朝廷询北事，讲论风俗待陈诗。欲养蛟龙谩凿池，惟应道术两相知。论年校德予惭老，强识多闻子可师。监彼盈虚门若市，明于取舍智犹棋。干时已副宽民诏，沈俊休吟咏史诗。封境东连浴日池，川源近盬四方知。水官无事延年计，估客应求范蠡师。楼阁嵯峨千里鉴，田畴夷坦一枰棋。追寻燕友南皮会，谁继曹刘七子诗。荷叶田田水满池，东堂真趣几人知。折华暇日寻园吏，竞渡经春习棹师。随分命宾仍授简，不妨问易更看棋。欢怀既适从何见，事事忘言尽在诗。莫笑凡龟恋泽池，不蕲刳灼效前知。亲逢日月光华旦，勉慕渊源浸渐师。义切仰山勤景行，事迷当局戒贪棋。衰迟犹窃君侯禄，深愧曹风伐辐诗。"}