{"id":"1229029","title":"水栅","dynasty":"元","author":"王祯","text":"山源洄洑溪涧空，两岸对峙如崇墉。傍田救旱无由供，上流作障凭地崇。支分下灌畦磴重，卧邀沛泽真伏龙。复有川水波涛洪，枚桩列植当要冲。仍制石廪如合纵，要约中流无必东。穿渠远溉波溶溶，至今陆海称秦中。畎浍距川惟禹功，田间浚治方成农。后世拒水能傍通，却资沃灌开田封。向来陂堨皆馀踪，海内万水空朝宗。馀波傥使膏润同，纵有汤旱无饥凶，坐令岁岁歌时丰。富民有具今始逢，此栅功利将无穷。"}