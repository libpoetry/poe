{"id":"184190","title":"秋日程伯玉携诗见过次韵","dynasty":"宋代","author":"孙应时","text":"秋声入梧桐，落叶惊瓮牖。菊丛生细香，安排作重九。幽子曳杖吟，蓬门独搔首。故人惠然来，新诗出琼玖。欢言扫吾室，饾饤随所有。高谈杂古今，疑义相可否。当年醉翁意，固不在杯酒。人生等一梦，谅无金石寿。从渠拳钟鼎，未可薄藜糗。斯须较荣枯，千载判妍丑。君侯文章家，世胄衣冠后，何伤回宪贫，正是裘牧友。俗子揶揄人，古道陵迟久。无劳问董龙，定是何鸡狗。"}