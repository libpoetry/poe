{"id":"692584","title":"看美人放纸鸢","dynasty":"明","author":"杨宛","text":"共看玉腕把轻丝，风力蹉跎莫厌迟。顷刻天涯遥望处，穿云拂树是佳期。愁心欲放放无由，断却牵丝不断愁。若使纸鸢愁样重，也应难上最高头。羡伊万里度晴虚，自叹身轻独不如。若到天涯逢荡子，可能为报数行书。薄情如纸竹为心，辜负丝丝用意深。一自飞扬留不住，天涯消息向谁寻。时来便逐浮云去，一意飘扬万种空。自是多情轻薄态，佳人枉自怨东风。"}