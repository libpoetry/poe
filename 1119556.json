{"id":"1119556","title":"再次到房交代招饮韵四首","dynasty":"宋","author":"陈造","text":"山好能令肺病苏，诗来把玩更惊吁。蜀人例作残山看，端喜因诗免受诬。语不能工恨作堆，撚髭空对翠屏开。清吟赖有雕龙手，绣段联翩诏后来。荦确悍顽经数驿，醒然初挹碧嶙峋。眼明骤与真山晤，不比逃虚见似人。山色阴晴远更青，谁教睥睨枕岩扃。诗翁意欲移千步，安得朱符祝巨灵。"}