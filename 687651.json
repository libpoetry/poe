{"id":"687651","title":"虹县九日登五女冢五首","dynasty":"明","author":"孙蕡","text":"又见殊方风物新，宦情羁思两纷纷。楚山南下猿啼树，淮水东来雁拍云。黄菊最怜贫靖节，西风还识旧参军。远游所得都能几，三载柴扉怨鹤群。每爱华颠杜曲翁，登台此日对西风。吟边菊蕊盈头白，醉里茱萸泼眼红。故国音书凭去雁，殊方节物叹飘蓬。风流拟欲追千古，寥落谁怜赋未工。肺气经秋久未平，佳辰酌酒看君倾。雨催黄菊非无意，风落乌纱最有情。仙客此时缑岭上，彩鸾何处玉箫声。逶迟未就丹砂术，俯仰微官愧此生。老去佳辰得几逢，登临此会叹匆匆。云来汴水波光白，日落屏山树杪红。抱病独怜贫子美，休官惟羡老陶翁。遥知弟妹家山里，几向天涯倚断鸿。玉女峰头烟树荒，登临聊得散徜徉。忽惊重九今朝是，却忆三千客路长。冷露馀花偏有色，朔云断雁不成行。宁教醉里逢佳节，且免醒来望故乡。"}