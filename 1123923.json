{"id":"1123923","title":"投王饶州日勤四首","dynasty":"宋","author":"赵蕃","text":"福星谁遣出虚危，帝念鄱人因数饥。试问公来若为政，皆言吏瘠与民肥。我行三日鄱阳路，每向居民说岁年。荞麦吐花胜宿麦，山田小旱熟湖田。为政悬知如治疾，岂求汤砭一时功。但今安养无遗策，肤革充盈由本丰。使君本是经邦手，聊为疲民滞一方。直道正声谁可拟，百年文正故堂堂。"}