{"id":"1247113","title":"龙剑谣题延平剑去图","dynasty":"元末明初","author":"钱宰","text":"双龙剑，双飞几今古，乃是莫邪之夫、干将之妇。金铁未流时，大冶交龙虎。铸得龙泉及太阿，光怪或分终复聚。自从丰泽斩秦妖，鸿门翼楚舞。三侯歌其雄，四海加其武。大风飒飒日色黄，云气从之天下雨。一朝奋鬣飞上天，万里扶摇竟何许。虹光夜夜斗牛间，丰城陆沈暂一还。乃知变化终莫测，神物岂久留人寰。或云张公亡、大雷死，小雷佩之行江涘。腰间宝鞘声铿然，两龙复合延平水。延平水，深复深。在天逐雄飞，在海逐雌沉。四海大一统，五兵不敢侵。镇国家、安边陲，神剑长为龙虎吟。"}