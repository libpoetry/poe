{"id":"467431","title":"自题墨梅册三首","dynasty":"当代","author":"金鉴才","text":"自顾无长技，任人论拙巧。臣朔复何嗟，能事足温饱。閒伫池头树，花开颜色好。记否雨东风，花落无人扫。暮雪埋废堞，西园气转阴。盈阶凋木叶，夹路荆榛深。风雅随流变，倩谁话古今。不见老梅树，犹存天地心。怅然望岱岳，且作梁父吟。月下生虚籁，微云通妙境。听风扫土花，也自惜清影。玄鹤玉栏空，归客宵梦冷。还将寄冰弦，万古堪寻省。"}