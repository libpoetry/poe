{"id":"681231","title":"先府君墓焚新刻手藁感而有述示兆蕃","dynasty":"明","author":"李东阳","text":"平生读父书，句读粗可了。残篇半零落，一一费探讨。嗟哉手泽存，字法有遗藁。忆当临池时，楮墨彻昏晓。好古穷鸿茫，蒐奇极幽眇。学成不用世，祗以慰枮槁。殷勤受简劳，犹及趋庭早。摩挲日几过，倏忽年将老。有生妙镌刻，铁笔随指爪。经时历冬夏，计日通酉卯。编成众所叹，艺绝今应少。蓼莪比周人，荐芰惭屈到。西郊霜露降，不日严拜扫。祝告假文辞，精诚藉薰燎。悲风回轻烟，横泪洒衰草。公家有瘝旷，尘务多纷扰。志养久莫酬，吁嗟得为孝。地下谁有知，吾儿慧而夭。愿拓万本馀，装藏富缃缥。流传遍朝野，散布盈海峤。书香属有托，夙夜当自保。以兹结构法，作室须念考。虽无籯金遗，世德以为宝。"}