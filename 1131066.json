{"id":"1131066","title":"芙蓉五绝呈景仁","dynasty":"宋","author":"韩维","text":"堂前堂后尽芙蓉，晴日烘开万朵红。不把一樽酬胜赏，忍看憔悴落霜风。小沾清露细摇风，养得新花次第红。客至莫教樽酒燥，朝吟夕赏未知穷。少年尝记作西游，尤蕊奇葩夹道秋。今日家园开烂熳，恍疑身在蜀江头。不辞晨起立秋风，为爱浓芳露满丛。若比洛阳花盛品，万枝开遍瑞云红。携觞日日绕珍丛，未必欢情尽醉中。却怕后时无意思，杀风景似范家翁。"}