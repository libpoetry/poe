{"id":"686473","title":"赠郭子","dynasty":"明","author":"申佳允","text":"下榻留征骑，烧灯共客吟。万金烽火信，一夜故园心。韵骨风尘老，交情契阔深。行行须郑重，兵气满山岑。策蹇成孤往，吟魂逐夜赊。平生犹雪意，消息此梅花。贼起兵为路，身閒客是家。寒云迷去眼，翘首葛山遐。避乱疑无地，清平尚有斯。千军犹胜负，一水即安危。梅苑调孤鹤，琴轩钞旧诗。清缘应共享，落落问何之。为有探梅约，飘然访戴船。干戈行路满，诗酒客心偏。孤榻无尘牍，寒衙欲雪天。此宵须痛饮，离思在前川。"}