{"id":"508516","title":"三顾图","dynasty":"明","author":"倪谦","text":"炎精煽馀耀，赫赫楼桑村。宁知大耳儿，乃是隆准孙。东都九鼎忽倾侧，群雄盻睐孰敢扪。当涂朵颐独凶悖，劫迁入许将豪吞。将军仗钺正宸极，飞羽桓桓万人敌。间关荆楚功不建，拊髀几回增叹息。一朝冰鉴称卧龙，三顾枉驾来隆中。奋髯跃起翊天步，契分交驩鱼水同。兴复遑遑竭心膂，赤壁东风飞一炬。遂令鼎足地三分，立国西南拓疆宇。出师表，八阵图，忠烈智略古所无。渭南乃逢狼顾徒，两敌相遇非天乎。英声义气垂千古，仰见遗容膺独拊。王佐堪追伊吕俦，若论管萧安足数。"}