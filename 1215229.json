{"id":"1215229","title":"题王弘正白描唐十八学士登瀛洲图","dynasty":"元","author":"丁复","text":"天策将军龙凤姿，十八人者皆英奇。乾坤旋转岂无意，风云会合固有时。唐虞盛际九官尔，而此乃复一倍之。神物在渊众鳞集，五彩下德百羽随。后来可惜贵才俊，秪遣上古歌雍熙。河汾夫子讲孔道，弟子仅以功名期。当时房杜亦可喜，管仲器小宁无讥。儒冠一著道士服，岂谓老氏论无为。颖达祖汉疏经义，宜于圣奥初未知。欧虞楮薛尚笔翰，一戈何足穷毫釐。魏徵王圭差解事，亦足以格君心非。玄武门前起仓卒，手足之血亲淋漓。此时此獠可扑杀，敚婚仆碑竟何其。斗米三钱户不闭，小康不补大义亏。瀛洲一登老生愿，丈夫须作真男儿。护龙河头生紫气，郁郁葱葱天宇弥。金陵岂无此学士，医官酒保登天墀。奎章开阁亦太甚，天历诏书无乃危。布衣无能坐长夜，独搔短发频歔欷。老妻笑人小女起，走把清镜临须眉。西家好酒赊来吃，无用劳烦阎画师。"}