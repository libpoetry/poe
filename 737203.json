{"id":"737203","title":"秋晚","dynasty":"清","author":"黄任","text":"秋晚客京洛，缁尘衣裳单。朔风起暮色，激激吹天寒。飞鸟投故林，浮云归旧峦。如何奔驰子，欲往无羽翰。置肠辘轳索，转折千百盘。置心机杼丝，促织千万端。常恐瘦形骸，高堂梦里看。昨来双鲤鱼，勤劬问眠餐。知我未归去，老泪不肯乾。器业无成就，强慰其实难。明发不得寐，结怆摧心肝。"}