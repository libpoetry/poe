{"id":"693010","title":"召赴京师别豫章","dynasty":"明","author":"汪广洋","text":"天子图全念用兵，国公承命任专征。不烦麾下驱驰日，已定山东七十城。自古庙堂求胜算，只今河洛遂欢迎。小臣愧乏旬宣力，愿竭愚衷答圣明。五年三复被纶音，倚注唯专感激深。充国岂疏屯塞策，马周终许报君心。风云际会成今古，日月昭融实鉴临。历历楚山遥在目，壮歌明发大江浔。"}