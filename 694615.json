{"id":"694615","title":"送别三首","dynasty":"明","author":"陈繗","text":"雨雪正纷纷，相看欲断魂。绨袍犹恋恋，征袂已翻翻。秋色鹤山月，春空马岭云。知君怀我处，便是我思君。出处有时节，行藏无定期。游踪何落落，归路莫迟迟。璞玉还堪琢，骊珠不可遗。要将怀素宝，售此盛明时。南北东西路，驱驰秋复春。十年孤苦客，万里一归人。屋宇皆非旧，襟怀亦自新。到家何事好，惟有弟兄亲。"}