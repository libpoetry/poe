{"id":"703833","title":"赠督学潘完朴公二首","dynasty":"明","author":"韩上桂","text":"清朝礼乐几人优，间代文章属胜流。持鉴务题天下士，乘轺先到日南州。一江春浪鱼从变，万里云罗鸟尽收。愚自不材无可见，但承郢琢复何求。一朵花开万国春，罗浮梅萼几枝新。最宜交映惟仙品，敢望相投拟故人。运去六朝销粉丽，文回当代振丰神。倚门桃李知无限，沾洒思分雨露匀。"}