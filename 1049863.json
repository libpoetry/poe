{"id":"1049863","title":"夏公酉家藏老高村田乐教学图","dynasty":"宋","author":"郭祥正","text":"高生妙画世所知，君藏两幅尤瑰奇。春回老柳未全绿，和气盎盎微风吹。负暄当案谁氏子，坐以训诂传童儿。麻鞋破穿十指露，纻衫短袖乌巾攲。眼吻开张手捉笔，叱怒底事扬其威。两童分争迭相挽，彼二稚子傍观窥。一童独卧守书卷，性习已见分醇醨。皤然老叟醉兀兀，二孙侧立犹扶持。馀皆伶官杂村妓，插笛放鼓陈威仪。三犬奔来吠欲齧，二人惊顾方攒眉。伶家有子少亦黠，两手据鞍驴载之。尊卑向背极精妙，精妙得以意思惟。田翁丰年固取乐，又能教子勤书诗。德泽涵濡赋敛绝，致我鼓腹咸熙熙。画工亦画太平事，谁欲扰之生乱离。高生高生，不独爱尔之妙笔，对此颇思三代时。"}