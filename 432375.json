{"id":"432375","title":"赞冯将军三首","dynasty":"近现代","author":"杨赓笙","text":"国有垂危势，天无悔祸时。岳家军已矣，曹社鬼谋之。物议訾降表，人心盼义师。果然逢大树，蔽日列旌旗。遮莫人心死，亡秦三户多。草予民族檄，倒彼逆军戈。武乡出师表，文山正气歌。乾坤犹未坏，公理不销磨。赫赫威名著，旌旗踞上游。应时悬帅印，为国赋同仇。箭射天边日，鞭投海上流。铙歌声满地，还我旧金瓯。"}