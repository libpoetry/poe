{"id":"689071","title":"粤台新柳","dynasty":"明","author":"何绛","text":"雨雪纷纷冰满潭，越台新柳已毵毵。非因杜宇天津唤，天气如何亦自南。陆贾城边越水滨，翠条犹是汉时春。不知事去千馀载，无奈东风吹又新。几树流莺唤晓晴，淡黄轻绿曳春明。呼鸾道上东风急，吹入长条渐作声。婀娜新枝舞细腰，多连山口任风飘。期君莫恃为樊圃，脆软由来是柳条。珠海西流入柳坡，年年春色最先过。虽然枝叶垂垂密，菀柳从今不用歌。春花开遍叶初齐，十里阴中走马蹄。霸上棘门何足道，试将一箭射长堤。"}