{"id":"1235888","title":"江上棹歌五首（采石舟中作以相长年三老且以慰使云）","dynasty":"元","author":"宋褧","text":"日南使人朝贡来，东观校书远送回。长江无波风伯喜，不须铜钲苦相催。江边日出便解舟，轻帆经过烈山头。我侬一日还到驿，你侬何日到邕州。远人莫愁行路难，故乡万里应须还。明朝得风到池口，回首不见蛾眉山。象奴晚泊卖象梳，金钱卖得相欢呼。大信有肉采石酒，何不多买犒棹夫。荻花萧萧江月明，十舟齐发棹歌声。但有五两好风信，莫为离别动乡情。"}