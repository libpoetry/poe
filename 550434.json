{"id":"550434","title":"游铅山观音洞","dynasty":"明","author":"徐熥","text":"高秋出郭门，名区访灵鹫。径路既逶迤，林峦错如绣。怪石竞瑰琦，奇峰自辐辏。玲珑似雕镂，?砑欲争斗。倚伏形体殊，剥蚀肤理皱。中有大士岩，丹梯转深窦。窍从混沌开，屋以穹窿覆。诸厓地脉藏，一隙天光漏。巍巍逼苍旻，阴阴失清昼。澄泓嵓罅停，琮琤石齿溜。宁云蓬岛遥，应笑华阳陋。造化播神奇，此理胡能叩。低回及崦嵫，岚翠生怀袖。"}