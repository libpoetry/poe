{"id":"1203945","title":"苏武慢","dynasty":"元","author":"冯尊师","text":"运气吞霞，乘风饮露，须列五云为则。南山赤凤，北海乌龟，坚志用心求得。铅汞相迎，造化炉中，烹就一丸端的。这阴阳、神用虚无，长养浩然消息。玄关悟、到此方知，盲聋耳目，得遇至人开剔。用符妙道，默运玄机，琼液转流增益。云水清闲，太虚空寂，寥廓本无踪迹。这金丹一诀，平生疑难，涣然冰释。"}