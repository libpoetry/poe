{"id":"251544","title":"月下笛·甲申初夏悼已巳","dynasty":"现代","author":"汪洋","text":"迭梦牵魂，丛苔酝碧，浅春惊去。檐铃自语，听还是、伶仃句。荒园芳意愔愔减，阅几日、疏灯暗雨。柰无根堕絮，无家流雀，恼人如许。休顾，芜城赋。又四面馀尘，远峰清苦。凄凉倦绪，月痕犹在残曙。楼台多少朦胧事，剩燕市、飞红逝处。祇夜半小桥边，蛩响深埋院宇。"}