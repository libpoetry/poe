{"id":"1108747","title":"和兴化赵令君二首","dynasty":"宋","author":"刘克庄","text":"落笔昔传九天上，诛茅今老万山中。殷勤封内种花令，物色畦间拾穗翁。道是单传曾雪立，元来一字耻雷同。语君此事须商榷，唐律尤难似古风。自古名高众责全，几人赍恨到重泉。世传戆叟难□节，士谓周侯惜末年。扶电骏翻成跛鳖，鸣阳凤化作寒蝉。嗟予景薄崦嵫矣，临履渊冰尚凛然。"}