{"id":"1249275","title":"感怀八首 其五","dynasty":"元末明初","author":"戴良","text":"时秋救边急，喧呼闻点兵。荒城接沙漠，群马尽嘶鸣。荷戟者谁子？赢粮将远征。借问何所之？天骄窥汉城。西奔丁零塞，北走单于庭。穷冬冰雪交，殊方不可行。骨肉两决绝，悲极哭无声。怯卒当劲虏，投鱼饫长鲸。已分沙场死，暴骨无完形。驱车舍之去，不忍听此声。圣人御宇内，早使太阶平。"}