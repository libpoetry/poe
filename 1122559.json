{"id":"1122559","title":"曾内相以绝句诗还予诗卷和其韵五首","dynasty":"宋","author":"洪刍","text":"梅生养性来关市，贾傅隳官吊汨罗。敢过雷门誇布鼓，辄将鱼目换隋和。月旦平生精藻鉴，短章七字粲星罗。银钩虿尾争辉媚，岂减兰亭叙永和。紫微光燄垂星斗，内相词华丽蜀罗。愿乞金丹换凡骨，坐令文物压元和。李膺此世龙门坂，得士初非一目罗。牛铎黄钟或同调，岂无宫徵配鸾和。世味著人浓似酒，交情向我薄于罗。古今混混东流水，听取踏歌蓝采和。"}