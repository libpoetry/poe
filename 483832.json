{"id":"483832","title":"长相思","dynasty":"明","author":"刘崧","text":"长相思，乃在青天之外，碧海之湄。我欲见之望不极，侧身太息涕涟洏。昔与君别者，驱车临路岐。车尘向南起，回风吹灭之。君行遥遥，邈不可持。含悲蓄愤，郁其累累。瞻彼出月，弦望有时。乃靡朝夕，如渴如饥。落叶飘飖宁返枝，东流之水无还期。重华一去万里绝，湘江秋竹何离离。宁为懊恼曲，莫奏长相思。思长意远君不知，妾心所陈多苦辞。"}