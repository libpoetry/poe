{"id":"239962","title":"暮春联句·清庙朱弦瑟","dynasty":"宋代","author":"许月卿","text":"清庙朱弦瑟，羔羊素緎风。钓竿渔艇小。园径李蹊通。白酒浑忘送，皇天似不公。风檐开秀色，雪岭现酥胸。王化殊无外，圣贤时复中。人称君子子，卿自密翁翁。从唤酒经癖，聊纾花史忠。前知安用卜，定见不访讧。橘仆使令熟，竹君家计丰。六年无不可，三语将无同。柳子惯乞巧，韩公不送穷。"}