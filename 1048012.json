{"id":"1048012","title":"送江宁知府林公修撰十韵律","dynasty":"宋","author":"刘季孙","text":"昭代尊儒学，惟公简拔频。文章分造化，事业在经纶。天马来夷路，人龙抚要津。几年刊大典，四海属名臣。汲引亲疏共，光华出入均。玄晖赋江练，文畅咏汀蘋。道契岩廊久，恩隆建邺新。七朝皆故事，十郡得仁人。岂晚还西掖，终朝对北辰。一言调鼎味，膏泽被斯民。"}