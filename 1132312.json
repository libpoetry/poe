{"id":"1132312","title":"寄题王才臣南山隐居六首 庄敬日强斋","dynasty":"宋","author":"魏了翁","text":"天以行故健，火以宿故壮。卓哉主一翁，挈我洙泗上。水非石之钻，索非木之锯。一日复一日，会有豁时处。我行半天下，梦不到南谷。健读诸老诗，划见真面目。西山抱孤洁，淇水凝寒绿。古来长安道，多少閒草木。膏雨炯晨沐，和风照春睡。谁与验其机，蔡轩一腴字。"}