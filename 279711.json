{"id":"279711","title":"六月廿九日女弟洁晬盘","dynasty":"清代","author":"李振钧","text":"六月正徂暑，庭前耀朱榴。此时华筵开，女弟一岁周。晬盘设地席，百玩任纷投。妇佩宜箴管，女贽重枣修。提挈透春葱，喃喃笑语稠。博得堂上欢，靧面桃花浮。余时方总角，兄长京洛游。念兹设帨辰，千里隔莱州。阿姊性亲爱，喜得雁行俦。名成双博士，阃德著和柔。"}