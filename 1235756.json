{"id":"1235756","title":"与同馆戏续前韵","dynasty":"元","author":"吴当","text":"东驱海若百年傩，尚度龙沙几两驼。春雨莘郊留负耒，秋风渭水起渔蓑。燕歌赵舞国人傩，塞下牛羊塞上驼。烟草随营飞猎骑，毡城无地挂耕蓑。紫髯都护气降傩，姬妾毡车橐载驼。马挏浓於燕市酒，貂裘多似野人蓑。金目横戈夜进傩，锦幪负毂晓鸣驼。灯前尽理朝天佩，林下谁缝钓雪蓑。仪凤青娥杂戏傩，肉峰翠釜荐珍驼。碧桃天上云千树，白发江头雪一蓑。未踏猖狂举世傩，长安紫陌望铜驼。陶公门外犹存菊，严子滩前不解蓑。尘眼争看楚俗傩，书灯独对汉时驼。歌声无复渔家傲，处处金章换绿蓑。赤子妖成绛帻傩，皇都尘接紫关驼。故人风雪谁联骑，野老江湖独拥蓑。蛮隶横过绝类傩，海艘任载岂烦驼。杜鹃花外春连屋，布谷声中雨一蓑。"}