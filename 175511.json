{"id":"175511","title":"宴琼林·红紫趁春阑","dynasty":"宋代","author":"黄裳","text":"红紫趁春阑，独万簇琼英，尤未开罢。问谁共、绿幄宴群真，皓雪肌肤相亚。华堂路，小桥边，向晴阴一架。为香清、把作寒梅看，喜风来偏惹。莫笑因缘，见景跨春空，荣称亭榭。助巧笑、晓妆如画，有花钿堪借。新醅泛、寒冰几点，拚今日、醉尤飞斝。翠罗帏中，卧蟾光碎，何须待还舍。"}