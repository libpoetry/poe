{"id":"279189","title":"念奴娇·丙辰端午后一日书事，次东坡赤壁韵","dynasty":"现代","author":"周岸登","text":"大千尘劫，问苍苍、主宰其中何物。舜蹠孳孳同尽耳，谁遣湘累呵壁。七圣曾迷，四凶非罪，一蹶终难雪。云雷天造，古来安用英杰。遥睇莽荡神州，咸池夕浴，瞰扶桑鼌发。廿四陈编俱点鬼，狐貉一邱生灭。共此销沈，流芳遗臭，也不争毫发。潜移舟壑，有人麾日不修月。"}