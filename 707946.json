{"id":"707946","title":"念奴娇 其十七 赠洪昉思归武林","dynasty":"明末清初","author":"梁清标","text":"西泠才子，倦游梁、又整江天飞楫。记得张灯樽酒夜，名论纷如玉屑。和寡阳春，词成黄绢，一卷携冰雪。萧条长铗，张仪曾否存舌。遥想兵气初销，湖光依旧好，办看山屧。闭户著书千载事，世态漫论工拙。谱出新声，双鬟传唱，四座惊奇绝。子虚赋就，莫教辜负烟月。"}