{"id":"291306","title":"满江红·吴君小枚移书，告其梅其德女士自殉事，倚此吊之","dynasty":"现代","author":"高旭","text":"我与而兄，弹指忽、二年离别。瞥惊见、秋桐一叶，飞来凄绝。惨淡红衫脓血史，凄凉黑狱沧桑月。问可权、太不识人权，空饶舌。芙蓉瘴，香波咽。申江岸，芳尘歇。痛杜鹃啼恨，恨何能雪。秋女善悲天已醉，春晖未报花先折。唤红儿、谱入玉参差，声声血。"}