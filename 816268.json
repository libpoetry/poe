{"id":"816268","title":"黄岩扬定夫前辈寄示感怀诗次韵奉答","dynasty":"清","author":"黄绍弟","text":"九死馀生似裕之，秋风萧瑟鬓如丝。私忧嫠妇周将陨，颇羡村人汉不知。野草有心烧后在，残花无力雨中持。玉京回首升平梦，可复衣冠尚昔时。郡记重编郑缉之，梓乡旧帙渺金丝。赤城灵秀逶迤接，白石渊源约略知。垂老生涯同寂寞，读书种子孰扶持。至今墨妙碑亭过，尚忆先生坦腹时。"}