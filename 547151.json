{"id":"547151","title":"后赠李本宁歌","dynasty":"明","author":"于慎行","text":"李君李君，汝今坎壈何甚哉。七命藩臣二十载，朝天又奉除书回。忆昔蓬莱开内院，翩翩二九凌霄汉。大者为相小乃卿，君乎锻羽来何晏。当代词场论作者，君及江东两司马。误杀人间白眼儿，轻言侍从无风雅。一去承明阅岁年，秦梁蜀越多邅延。道高不容岂有以，异哉造物操微权。我闻柱下之裔多才子，白也飘零贺折死。今日得君而三矣，君今不夭复不贱，又无留滞安有此。李君李君为我楚舞，我为君歌，岁云暮矣将如何。天生豪俊必有用，如君不信长蹉跎。泾水一斗泥，化为一斗谷。清者受其名，浊者食其福。翘翘常不足，碌碌常有馀。人者歆其实，天者宝其虚。请君还我凌云笔，我还君家禄万石。"}