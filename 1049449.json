{"id":"1049449","title":"寄上金陵王荆公","dynasty":"宋","author":"冯山","text":"圣贤遗陈迹，文章隐至神。北天开盛际，南国起斯人。兼济希先觉，公传袭大醇。卑飞随世俗，默观养经纶。僶俛怀铅椠，徊翔表缙绅。英声摇海岳，高步出风尘。去就迟难进，谋猷久未伸。两朝虽顾遇，大节每逡巡。四海倾台辅，千龄偶圣辰。有为今道德，无间古君臣。雕琢唐文盛，更张汉法新。风霆传信令，束缚解生民。所志惟膏泽，当除亦斧斤。寸心劳远御，独手助洪钧。钟鼎无前迹，江湖自在身。功名非雅意，出处自天真。鸿雁云霄势，芝兰道路春。轲雄平可驾，房魏浅非伦。江汉无良产，衣冠窃滥巾。才非当世用，仕为有时贫。衔策驱驰久，风波出没频。古心终少合，老态强难驯。名教谁依托，文书但隐沦。师门常耿耿，相府旧循循。万里音容阔，诸生气义均。绛纱瞻楚泽，白发倦漳滨。鄙俚虽能达，精微岂尽陈。青云如可附，何处更求仁。"}