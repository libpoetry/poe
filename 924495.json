{"id":"924495","title":"送冯判官之昌国","dynasty":"宋","author":"苏轼","text":"斩蛟将军飞上天，十年海水生红烟。惊涛怒浪尽壁立，楼橹万艘屯战船。兰山摇动秀山舞，小白桃花半吞吐。鸱夷不裹壮士尸，白日貔貅雄帅府。长鲸东来驱海鱿鳅，天吴九首龟六眸。锯牙凿齿烂如雪，屠杀小民如有仇。春雷一震海帖伏，龙变海鱼安海族。鱼盐生计稍得苏，职贡重修远岛服。判官家世忠孝门，独松节士之奇孙。经纶手段饱周孔，岂与弓马同等伦。昼穷经史夜兵律，麟角凤毛多异质。直将仁义化笞榜，羞与奸赃竞刀笔。吾闻判官昔佐元戎幕，三军进退出筹度。使移韬略事刑名，坐使剽游归礼乐。凤凰池，麒麟阁，酬德报功殊不薄。九天雨露圣恩深，万里扶摇云外廓。"}