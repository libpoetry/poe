{"id":"536969","title":"放歌赠子相考功出参闽省","dynasty":"明","author":"王世贞","text":"自从上帝与富媪不相得，展鳌一足摧一极。黄河漰■向西北，赤水妖株扫奎壁，天下文章夺颜色。君不见历下生尔时，脱屣辞承明。道傍黄绶不肯跪，刺史刺促惭颜赪。吴郎楚狂人，凤歌往往嘲公卿。朝来襆被门下省，交游顷刻藏其名。丈夫得失为龙蛇，精灵变化空咨嗟。君不见王世贞，其人口吻俱烟霞。令裤铁裲裆守东海，探丸杀吏纷如麻，绿沈枪头雪生花。腰间有骨不自保，屈曲脂韦竟谁道。欲诣扶桑数红日，可向中原照颠倒。数子岂不甘沉沦，长安城中一宗臣。酒酣击筑气益振，高歌四座空无人。恍如玉山映秋旻，句成不知有鬼神。翩然黄鹄离天津，要驱娲石绣七闽。霓为车，风为马，张石帆，槌河鼓。叱来武夷君，余与汝细数。崇峰三十六，一一峰尖凤凰舞。只今西太华、东岱宗，两山壁立峙太古。不知南天竟何力，谁撑柱。乃今知有武夷之颠高巉岩，使君为益千仞岩，不忧岳神上相谗。世贞昔东迁，宗也遗之宝剑篇。试弹蒯缑歌，歌曲未竟风冷然。玄商起眦眦尽裂，回光滔荡难识察。遂令人间三尺铁，夜夜星辰莽回列。我欲还君剑、报君诗。恐君试过延津道，化作双龙乘雨飞。"}