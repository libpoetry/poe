{"id":"835150","title":"高阳台 其二 光绪甲午仆年二十，举贤书，出瑞安黄公门下，明年公以女妻之，而为之蹇修者，房考会稽王公也。同人艳其事者交赋催妆，戏拈黄字赋博诸子一粲","dynasty":"清末民国初","author":"冒广生","text":"脂白凝肤，胶青刷鬓，安黄八字宫眉。南国佳人，称他黄绢新词。东劳西燕催相见，话黄姑的的欢期。正黄昏庭院深深，帘幕垂垂。频年待阙鸳鸯社，问三生黄石，也费疑思。瘦损西风，黄花笑我腰支。多情今夜团圆月，照流黄特地行迟。怕明朝靥上黄中，不似前时。"}