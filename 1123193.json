{"id":"1123193","title":"思越人/朝天子","dynasty":"宋","author":"贺铸","text":"紫府东风放夜时。步莲秾李伴人归。五更钟动笙歌散，十里月明灯火稀。香苒苒，梦依依。天涯寒尽减春衣。凤凰城阙知何处，寥落星河一雁飞。怊怅离亭断彩襟。碧云明月两关心。几行书尾情何限，一尺裙腰瘦不禁。遥夜半，曲房深。有时昵语话如今。侵窗冷雨灯生晕，泪湿罗笺楚调吟。"}