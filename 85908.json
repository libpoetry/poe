{"id":"85908","title":"沁园春·老子衰颓","dynasty":"宋代","author":"刘克庄","text":"老子衰颓，晚与亲朋，约法三章。有谈除目者，勒回车马，谈时事者，麾出门墙。已挂衣冠，怕言轩冕，犯令先当举罚觞。书尺里，但平安二字，多少深长。溪翁苦未相忘。我今有双鱼烦寄将。道荒芜羞对，宫中莲烛，昏花难映，阁上藜光。闻庙瑟音，识关雎乱，诗学专门尽不妨。百年後，尚庶几申白，不数韦康。"}