{"id":"705881","title":"忆昔行寄宋荔裳陇西","dynasty":"明末清初","author":"施闰章","text":"雕虫满眼何纷纷，安得麟凤开其群。《骚》之苗裔今宋玉，风流儒雅扬清芬。宣城后身吾岂敢，文章胶漆良殷勤。忆昔西曹别离苦，仓皇不尽临歧语。北辰南极阻且长，一曲《骊歌》泪如雨。蝮蛇游处鹧鸪啼，山魈一脚向人舞。伤心瘴疠复烽烟，徒跣中宵避豺虎。闻君腾踏黄金台，离愁乍破欢颜开。陇头流水忽呜咽，西方千骑远徘徊。李密回车泪空尽，昭州断魂招不来。愿逐西风堕尔侧，弹筝夜醉葡萄杯。黄花白露风凄凄，拂尘开箧把君诗。窅冥风雨鬼神泣，䆗窱山林猿鹤悲。我有一幅冰蚕丝，裁成绮服遗阿谁。天寒河冻关塞远，肠断思君知不知。"}