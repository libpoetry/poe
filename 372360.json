{"id":"372360","title":"齐天乐·峭风吹敛斜阳色","dynasty":"清代","author":"端木埰","text":"峭风吹敛斜阳色，疏林黯收残照。幂䍥生寒，低迷做暝，一径烟笼翠筱。归鸦恁早。看润花魂，露香兰笑。也似春来，绿章凭向上清告。江湖秋水正阔，有溟蒙远影，鸿雁初到。酿作秋霖，催将落木，满目氛昏难扫。黄华瘦了。镇慵卷疏帘，翠楼人悄。付与莎边，暗蛩吟到晓。"}