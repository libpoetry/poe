{"id":"1231371","title":"凤笙篇赠紫霞道人","dynasty":"元","author":"周砥","text":"凤笙十三簧，音响应天时。自从轩辕调律后，谁将弦管置之虞舜祠。神人以和，凤凰来仪，后来作者不复知。颇闻仙人王子晋，好作凤鸣花下吹。凤鸣几千载，仙人吹笙至今在。昆仑池头看碧桃，玉振金声过东海。过东海，游蓬瀛，金霄冥冥郁紫清。空中嘹喨回天声，三十六帝下云軿。中有綵女数百辈，玉颜如花珠佩明。手弄云璈□，瑶瑟来相迎。相迎向何许，凤笙鸣，朝玉京。"}