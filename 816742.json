{"id":"816742","title":"于飞乐 为梁大司农咏白鹦鹉","dynasty":"清","author":"董元恺","text":"正珠江，春晓也，使节遥临。看画堂、银母屏深。听雕栏，声乍啭，吉了清音。怕施朱翠，只携来、白雪横襟。想雪衣，名独擅，索影沉沉。展黄冠、初晕檀心。羽翩跹，冰檐畔，诗句高吟。玉奴梦醒，伴梨花、和月相寻。更奇毛，难自秘，时乐名闻。记湘州、尚炳遗文。体金精，含火德，羽翼缤纷。秦宫入后，锁深笼、一片红云。想玉壶，曾浴处，色染灵芸。正翩翩、琥珀缨裙。语分明，情婉转，报主恩勤。春多忆侣，喜丹丘、赤凤为群。"}