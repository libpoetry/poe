{"id":"701222","title":"哭临儿","dynasty":"明","author":"黄公辅","text":"字到兰江知病端，宽予犹谓渐平安。岂期病里数行语，遂作生平绝笔看。啼笑不闻斑服冷，吾伊空入树声残。夜来多少纷纭梦，恍是趋庭问礼般。半载萧骚事北征，满腔意绪未曾倾。讵知起起逢辰梦，遽断熙熙绕膝情。念尔生来能聚顺，怜予潦倒若愁城。床头数语尤堪忆，那怪前人有丧明。携母间关入楚乡，惊心烽火几傍徨。祇缘定省晨昏急，才得趋承菽水将。两折庭枝四月恶，风凋蜀魄五更狂。情关父子诚难割，况是承祧冢子良。我勤王事祝明君，儿似烽烟念早晨。一种孝思同啮指，几封家信重销魂。影沈华表空中鹤，哭断梁山顶上云。不特白头双抱恨，原鸰更苦怨离群。风会正逢鹗荐期，订予回首是归时。言犹在耳成虚语，事不繇人祇自悲。旧业缥缃无望尔，将来弓冶更依谁。天公倘肯怜清白，绳武相将有两儿。此子分明似克肖，寸心期许壮怀遥。溘然朝露随旸解，酷类空花过眼销。难作东门平等看，谁凭宋玉把魂招。夭桃带雨低垂叶，疑向轩前怨寂寥。嗟尔聪明实胜予，循予家教亦恬如。羞随世俗争纨裤，惟向山斋读父书。无奈孱躯逢二竖，未能卒业励三馀。盖棺了却男儿事，泪洒湘江逐浪徂。不是钟情爱独偏，先人世业一经传。浮名末路惭予老，跨步脩途望尔前。死去难消千古恨，悲来谁为二亲怜。輀车况是湖湘迥，惆怅篷窗望粤天。愉色承欢也蔼然，家庭恭友亦能全。怜贫施济乡情洽，减算祈求母病痊。未信玉楼真有召，那知卢枕竟长眠。转头万事都如梦，空使愁肠入暮年。堕地年来三十三，结盟集友共图南。电光倏忽迷深叇，剑气微茫落碧潭。同社朋来悲失侣，些章歌罢泪沾褴。伤心最是倚闾处，萧索其如白发鬖。"}