{"id":"640076","title":"过义乌拜颜孝子祠","dynasty":"明","author":"汪广洋","text":"颜孝子，尔虽生不遇，时死有可模。嬴秦虎视吞八区，阿房作宫咸阳都。筑城万里非久图。吮民骨髓民骨枯。凤凰不鸣贤者逋。虎狼在肘嬴识无。当时孝子靡所夃。闭门读书怀远谟。有亲在堂垂白颅。朝食橡粟暮采荼。山空谷底谁与徒。悲歌慷慨声呜呜。归来堂上亲已殂。白日惨淡天模糊。扪心向天哭不苏。愁云在树棺在途。对面非朋友，侧身寡妻孥。出门暴风吹裂肤。哀哀求人谁肯徂。人不汝从从者乌。乌伤乌伤日就晡。继之以血将其雏。以喙助土不告痡。至今故冢生春芜。嗟嗟颜孝子，特立太华孤。秦日苦短不可扶。王风斲丧世道污。衣冠毁裂沦泥涂。君父视之如豢刍。荒凉古庙森双梧。饥鸢下啄惊愁狐。何人为子陈清酤。我今下马拜义乌。义乌义乌空万夫。"}