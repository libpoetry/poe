{"id":"753936","title":"帘钩","dynasty":"清","author":"鲍之芬","text":"眉痕掩映雾绡空，曳影抛烟近绮丛。一角斜牵犀划水，半规疑堕月留弓。莫惊鱼钥伤春后，镇锁虾须病酒中。谁见杏花栏槛里，徘徊欲上怯东风。分明擘破玉连环，钗股还敲玳瑁弯。有意参差邀半面，无心舒卷任双鬟。空闺似掷流黄速，隔院频窥屈戌閒。不锁芳春偏锁恨，一声惊恐隔蓬山。"}