{"id":"1124875","title":"酬朱直学","dynasty":"宋","author":"徐鹿卿","text":"儒官领袖得名流，子佩应无在阙游。只要松筠柰霜雪，须知兰菊自春秋。年龄五十当荣显，风月三千足唱酬。扬善推能需叶赞，有容心地尽休休。南来草木半炎州，喜见冰壶一段秋。所学有原真父子，自前无种是王侯。传家肯羡金籯满，用世还知玉璞酬。人事尽时天理见，但勤耕耨候丰收。"}