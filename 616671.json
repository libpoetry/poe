{"id":"616671","title":"往承天见楚俗莳田妇女多于丈夫每田二三十成群丈夫二人击鼓相催群妇互歌相答须臾而此田莳毕又过别田矣诗以述之","dynasty":"明","author":"黄公辅","text":"驱犊过前溪，和烟带雨犁。莳田循界畔，撷水任高低。妇女成行列，乡邻合作齐。鼓催沿土俗，歌答和禽啼。清风徐拂面，霞彩淡粘绨。时踏闲云径，或过青草堤。朝同杲日出，暮向茅庐栖。抱瓮忘机械，娱宾有黍鸡。纷纷是与非，不到陇之西。笑杀途中客，急鞭催马蹄。"}