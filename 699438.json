{"id":"699438","title":"送君御宪佥治兵甘州","dynasty":"明","author":"袁宏道","text":"秋尽天山道几盘，萧萧韎韐塞霜寒。材官似雪分行出，胡女如花隘路看。白鼻騧前因舞袖，青油幕底拜呼韩。知君解得从军乐，不畏沙场行路难。历尽边霜与塞云，旧题名处墨氤氲。要将麟凤誇殊俗，也使侏禽识古文。汉世才人求属国，晋家词客带将军。腐儒半尺毛锥子，大纛高牙得似君。十万貔貅拥火旗，角巾纨扇坐麾时。闺中莫道腰围减，塞上难辞鬓发丝。鼙鼓静来朝撤帙，氍毹遮处夜闻棋。边人惯唱伊凉曲，好谱新词与雪儿。宝剑犀弓大羽囊，军中聊作健儿装。一函云卷天骄檄，十里风吹侍史香。朗月澄江真快士，修髯白面旧仙郎。也知陶侃无高韵，谢却樗蒲与老庄。"}