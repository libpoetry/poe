{"id":"1126544","title":"刑部厅海棠见赠依韵答永叔二首","dynasty":"宋","author":"梅尧臣","text":"摇摇墙头花，茜茜有好色。高枝笑粲粲，低枝明皪皪。但与风相撩，不与风相得。风吹莫苦急，游子叹日昃。彭祖与颜回，相去犹瞬息。每观形影篇，曷在神所释。不可废我吟，毕竟焉免白。摇摇墙头花，一一如舞娥。春风买艳逸，艳逸此何多。不为游蜂挠，即为狂蝶过。日光苦给给，鲁叟白波波。人生若朝菌，不饮奈老何。杨雄寂寞居，岂若阮生歌。"}