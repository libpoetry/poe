{"id":"144799","title":"林卧·林卧岁月久","dynasty":"宋代","author":"释文珦","text":"林卧岁月久，閒襟颇孤清。静中观庶类，因之感予情。木伐以其材，膏煎以其明。兽槛以狡彯，禽笼以音声。人苟矜智虑，自械伤神形。纵使功业崇，或爱鼎鑊烹。今古无不然，念之殊可惊。世用常致患，时弃乃全生。所以箕颍客，翛然竟遗名。吾幸拙而愚，冀可终余龄。"}