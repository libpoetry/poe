{"id":"833782","title":"高阳台","dynasty":"清末民国初","author":"樊增祥","text":"杨柳妆楼，杏花江店，墙西玉貌曾窥。直到吴江，流红不断相思。小桃憔悴清明后，怪明年、崔护来迟。认青旗。一酬春醪，墓草离离。佳人善解新城意，祝鸳鸯同梦，莺脰湖西。卿是才人，邯郸厮养为谁。可怜如玉煎茶手，更不如、党尉家姬。愿身为、九子金铃。稳护花枝。"}