{"id":"144911","title":"冯深居长余二十三岁赵东阁长余二十二岁周汶","dynasty":"宋代","author":"释文珦","text":"三老皆达人，虚受无蔕芥。笔阵绝纵横，词源极澎湃。丁时身屡蹇，志道心不懈。放浪事物表，若曰宇宙隘。求我於空间，岂识有机械。留诗在幽窗，足以镇山怪。神灵谨守藏，光艳无减杀。今朝一长吟，顿使老疾差。三老不可作，吾心亦遄迈。中心曷能忘，长吟复长喟。"}