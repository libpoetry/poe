{"id":"136293","title":"琴歌·月华飞下海棠枝","dynasty":"宋代","author":"白玉蟾","text":"月华飞下海棠枝，楼头春风鼓角悲。玉杯吸乾漏声转，金剑舞罢花影移。蘂珠仙子笑移烛，唤起苍潭老龙哭。一片高山流水心，三奏霓裳羽衣曲。初如古涧寒泉鸣，转入哀猿凄切声。吟猱撚抹无尽意，似语如愁不可听。神霄宫中归未得，天上此夕知何夕。琼楼冷落琪花空，更作胡笳十八拍。君琴妙甚素所悭，知我知音为我弹。瑶簪琅佩不易得，渺渺清飚吹广寒。人间如梦只如此，三万六千一弹指。蓬莱清浅欲桑田，君亦辍琴我隐几。为君歌此几操琴，琴不在曲而在心。半颦如苦万绿缕，一笑不博千黄金。我琴无徽亦无轸，瓠巴之外余可哂。指下方尔春露晞，弦中陡觉和风紧。琴意高远而飘飘，一奏令人万虑消。凄凉孤月照梧桐，断续夜雨鸣芭蕉。我琴是谓造化柄，时乎一弹混沌听。见君曾是蘂珠人，欲君琴与造化并。昔在神霄莫见君，蘂珠殿上如曾闻。天上人间已如隔，极目霭霭春空云。"}