{"id":"712620","title":"送徐仲内","dynasty":"明末清初","author":"陈恭尹","text":"四月梅雨来，空山道弥左。城中故人寄尺书，闻君昨理将归舸。言扶微疾强出送，有姊之丧行未可。徘徊中夜不成声，欲泣欲歌愁绝我。生平忼慨好言诗，于君不敢轻为辞。生平孟浪颇自许，不敢君前多一语。识深鉴洞既莫伦，烁古澄今目如炬。白头南北意何如，箧里羲爻一卷书。潜思静玩日有得，天人至理匪玄虚。即今归卧江上庐，大江北去连淮徐。中州地广气坦舒，渭河汴洛王者居。况君生长秦故墟，蟠溪卜猎逢老渔。空同问道回帝车，六经所纪斯权舆。访古出入骑蹇驴，鞍傍挂酒燔枯鱼。俯仰自得乐有馀，慎勿遗我音信疏。"}