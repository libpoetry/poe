{"id":"722559","title":"送陈中洲","dynasty":"明末清初","author":"屈大均","text":"问子游何之，长啸而不言。民生悲局促，轻举思浮天。寄躯于飞蓬，阳风乘飘然。夜光无自耀，明膏不自煎。服丹身无影，所至如云烟。赠子寂寞床，玄虚为广旃。行行至青原，朝夕聊安禅。白发秽光仪，年华亦已暮。如彼兰蕙芳，离披向霜露。子才逸卿云，复有鸾龙度。慷慨泣明珠，光辉谁不顾。吴越多知音，而今重词赋。闻子父兄名，新知尽成故。行矣路方长，时时望丘墓。莫即学苏耽，仙成上烟雾。"}