{"id":"751152","title":"寓言一首谳狱丹徒感事而作","dynasty":"清","author":"李超琼","text":"治民不恃法，宽猛施贵当。爱民不在迹，喣妪祸转酿。蚩愚亦何知，意溢情易放。可亲不可亵，实惠恒相忘。昔闻西邻叟，容容具雅量。出见同巷儿，果饵必分饟。一朝馈未周，面诟来无妄。又闻东邻媪，爱子情盎盎。方深舐犊怀，已见食枭状。优容既养奸，滥予亦丛谤。昨来案爰书，眦裂难曲谅。静思蠢尔徒，谁使恣凶抗。百钱害所基，骈首良悲怆。所以郑大夫，火烈称良相。寓言即自箴，小惠安足尚。"}