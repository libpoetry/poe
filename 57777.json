{"id":"57777","title":"纪变·皇帝纪元年","dynasty":"明代","author":"王宠","text":"皇帝纪元年，嘉靖秋七月。肓风白昼号，酣斗亘明发。势从西北来，突过东南蹶。一鼓江河翻，再簸海岳拔。黄沙暗中原，白浪高观阙。古树斩十围，夔罔逃百粤。淮扬既澎湃，吴楚转突兀。蚩尤掣长旗，天吴竖危发。中宵抱屋柱，股栗不得歇。二仪莽苍苍，色乱玄黄汨。飞廉应南箕，崇鲧伏金钺。神圣方膺图，地纪胡嵲屼。元老满岩廊，燮理谅匪忽。翻然万家邑，漂荡魂惝惚。虬龙怒磨牙，何处收尔骨。翘首叫帝阍，终思答天罚。"}