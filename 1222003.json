{"id":"1222003","title":"赠禽衍陆生","dynasty":"元","author":"袁易","text":"徵士士龙之子孙，天马为胸气深厚。逸才致远谁能羁？少年气已干牛斗。尔来狼狈一缊袍，豪荡肯居狐貉后。文豹深藏雾雨濛，潜蛟终作风雷吼。相羊廛市昔倾盖，执雉定交欢握手。燕坐谈天试相语，击蛇掉尾还应首。众人乃欲攘其踰，无异醯鸡喧瓮缶。獬冠蝉弁戏推许，鼠目獐头惭老丑。嗟予退处操如蚓，分与穷猿擅林薮。虫飞蝠伏各有时，万物行藏信非偶。文章藻绘亦安用，画虎不成徒类狗。宁为牧猪隐蒲博，虽非待兔聊株守。豻袖无堪厕朝列，鹿门正可安农亩。君不见千秋麟阁诮猕猴，乌用丹青传不朽。"}