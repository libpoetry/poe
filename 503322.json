{"id":"503322","title":"奉寄郑浮丘先辈兼简龙门漫士","dynasty":"明","author":"王恭","text":"阴寒变微暄，泽国东风后。嘤嘤黄鸟语，袅袅青丝柳。沧洲二月花正开，沧洲堂上置酒杯。登堂忽见浮丘面，借门行人何处来。去年走马朝京阙，臈月都门正飞雪。客舍偏惊白下春，归心不醉秦淮月。闻君昔时能远游，飘如黄鹄横九州。掉头不肯缚尘绶，长啸曾乘踏海舟。风流况是才名久，健笔雄词世希有。生事何须负郭田，丈章只在今人口。击筑邀欢喜盍簪，青山落日孤猿吟。三更酒醒人散后，惟见月白平湖深。此时与君情转熟，客里相看不能别。问我摧残向几秋，离心未忍从头说。相随相送雁峰头，云散青天碧海流。送君别来未几日，落花春暮令人愁。人生万事伤怀抱，那似凄凉不堪道。旧友凋零半九泉，故园索寞空秋草。龙门高士更清真，倾盖由来不弃贫。看君共是青云客，应念悠悠失路人。"}