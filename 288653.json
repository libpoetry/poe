{"id":"288653","title":"寿楼春·赋庭前落花，和瘦碧","dynasty":"现代","author":"袁思亮","text":"招飘摇花魂。有颦烟弄晓，怨雨啼昏。愁把空枝缄泪，断肠留春。芳草路、凭阑人。冷翠裙、萋萋王孙。怅腻水流脂，香泥补垒，欢事总成尘。金铺掩，珠帘曛。对韶光迅羽，易泣金尊。渐看交柯如幄，绿阴当门。风叶战，鸦如军。漫浪萍、踪迹无根。待认取明年，香瘢旧痕簪锦巾。"}