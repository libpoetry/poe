{"id":"685722","title":"挽宋尚书二首","dynasty":"明","author":"邓林","text":"三十馀年侍禁闱，忠诚久荷圣君知。两朝典故推先达，一代经纶属有为。大旱正期霖雨用，贞松俄变雪霜姿。哲人萎矣嗟何及，留取勋名勒鼎彝。使节翩翩去不回，九重闻讣亦兴哀。和羹未尽盐梅用，清庙方求栋宇材。佳传岂无良史述，甘棠应有后人培。褒崇更锡翔鸾诰，千载荣光照夜台。"}