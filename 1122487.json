{"id":"1122487","title":"呈晏制干二首","dynasty":"宋","author":"度正","text":"陇西公府俱名胜，元献曾孙号最贤。玉陛新题翻墨榜，金门旧事付青毡。远游行橐诗千首，退食高斋易一编。再世起家调鼎鼐，中兴榜样更蝉联。忆昔归来自建溪，徘徊拟岘访前题。江山秀伟钟灵杰，文物光辉焕斗奎。历数儒绅真冀北，推源宗派孕江西。凤雏骥子今如许，称兕公堂傥许跻。"}