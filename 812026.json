{"id":"812026","title":"玉问","dynasty":"清","author":"孙原湘","text":"误触晶屏獭髓敷，一丝霞气透云乌。久知白璧推瑜瑾，肯把黄金属画图。妒口悉凭同列谤，高情转避俗人谀。山河倒影银蟾里，曾累姮娥绝色无。草草梳头暖玉搔，青铜秘钥手轻操。析来文箸湘妃竹，制就银杯阿母桃。风雅最能倾女伴，雪花亲自靧儿曹。乌丝掌籍烦书写，落笔先题一字糕。"}