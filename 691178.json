{"id":"691178","title":"平原舟次逢董思白先生","dynasty":"明","author":"李孙宸","text":"七年石城下，犹记别时颜。此日予重往，逢君应召还。时艰知念切，道路阅头斑。且惬良辰赏，扁舟共采兰。舟行闻与见，不异在都时。何意平原道，欣瞻云汉仪。巢许箕山意，夔龙圣代私。寸心倾未得，风雨促分歧。至人不碍世，出处亦何情。闻道纶扉上，于今待老成。因之怀凤德，敢以付嘤鸣。自有冥鸿意，无烦猿鹤惊。芳辰凑良会，哪得再寻常。不尽尘中话，兼多世外商。龙驯宁自性，鸥狎未飞翔。安石东山在，苍生引望长。"}