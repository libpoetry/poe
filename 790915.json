{"id":"790915","title":"关沟道中","dynasty":"清","author":"梅文明","text":"盘马越关隘，已惊山势雄。及兹入山坳，面面多奇峰。锐如莫邪剑，龛如凫氏钟。翼如将翔鸟，垂如下饮虹。或攒如列星，或迸如张弓。或旋如海螺，或排如衙蜂。偃蹇如懒僧，颓瘦如衰翁。蹲踞如卧罴，蜿蜒如游龙。下肆插地轴，高骞淩苍穷。闟闪无定态，气慑难形容。伟哉造化心，出奇真无穷。飞泉溜深涧，一线孔道通。怪石碎横路，行客愁蚕丛。迤折四十里，天险同函潼。闻昔界南北，十万藏貔熊。棋局一以变，过眼浮云空。锈炮卧衰草，颓衙馀古松。列雉若锯齿，齾齾撼危风。峭壁剔苍藓，战血犹殷红。腐儒慨凭吊，无病何呻恫。清时撤屯守，来往车轨同。在德不在险，此语洵可宗。不如饱看山，狂吟炯双瞳。崖石倘可疥，镌勒声隆隆。"}