{"id":"228110","title":"赠张强赴曲江教","dynasty":"宋代","author":"赵汝腾","text":"圣人立教，以中为常。不得中行，取獧取狂。未见狂者，吾里有张。议论杰然，名压上庠。恶彼佞臣，请剑尚方。使终天彝，蚕绩蟹筐。天鉴其忠，策名颜行。筮仕分教，九龄之乡。惟九龄公，非血气刚。忧深虑远，性端行良。禄山尚微，测其陆梁。国忠林甫，恶未披猖。公预窥之，知其乱唐。仁必有勇，令名无疆。彼元忠辈，初志激昂。一遇摈抑，尽敛锋铓。媕娿喑哑，不敢否臧。自谓得计，爵禄之场。丧已丘山，得不毫芒。士辨薰莸，与道存亡。何以臻兹，惟学问将。弱翁懋哉，以惟保令芳。"}