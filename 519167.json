{"id":"519167","title":"燕歌行","dynasty":"明","author":"朱诚泳","text":"天声远振祁连北，深入穷庐追猾贼。手提长剑光陆离，挥霍顿教天失色。一自将兵出玉关，年年出没风尘间。檄书只隔黑河水，狼烟近接贺兰山。行役谁人不怀土，马上操戈冒风雨。朝来更觉铁衣寒，怕见长天雪花舞。冻眼茫茫冻叶腓，寒鸦无数居人稀。巡边游骑畏逢敌，守寨尪兵愁被围。从戎自念经年久，每与将军作留后。里正来时为裹头，今日悠悠成白首。自是男儿志四方，马革包尸亦何有。匈奴未灭敢言归，独卧月明击刁斗。营中健卒日纷纷，料得何人建大勋。君不见牧羊人奴取侯印，汉家争说卫将军。"}