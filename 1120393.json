{"id":"1120393","title":"次韵张安国二首","dynasty":"宋","author":"周必大","text":"往时渡长芦，行役甚迫束。忽逢万人杰，大胜十年读。升沉既日异，岁月空电速。公乎国元龟，用舍兴替卜。如何白玉堂，儤直不满宿。共惟中兴主，志扫伊吾北。宁容廊庙具，尚赋诸侯禄。相茵朝以登，胡骑夕可逐。斯民补疮痏，郡县宽金谷。重将大手笔，继镂泰山玉。子房思赤松，冠挂带不束。高风动缙绅，盛事争诵读。向来进匪锐，今退那得速。皇帝六载冬，熏燎郊再卜。均釐际盖壤，赍予首耆宿。煌煌旧使星，密映紫微北。要令对青黎，聊复寓天禄。人言骥虽老，万马未易逐。方为帝者师，敢请罢辟谷。鲁公从周公，荣哉佩联玉。"}