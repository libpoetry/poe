{"id":"691188","title":"送何老师册封河南二首","dynasty":"明","author":"李孙宸","text":"几载词林供奉中，皇华新跃五花骢。小山旧赋丛生桂，一叶新秋剪旧桐。路指岳灵瞻绛节，筵开淇水浥清风。梁园岂少邹枚在，授简何如上客工。玉检金坭五色霞，词臣六月赋皇华。阁中乍别仙人杖，天上先占使者槎。紫气定知逢令尹，玄经曾否授侯芭。嵩高瑶草行边拾，能念公门桃李花。"}