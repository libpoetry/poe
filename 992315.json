{"id":"992315","title":"依韵和希深游大字院","dynasty":"宋","author":"梅尧臣","text":"夫君康乐裔，顾我子真派。湛然怀清机，越尔寻虚界。暂来香园中，共憩寒松大。先生醉复吟，长老言不坏。信与赏心符，宁同俗士爱。杖屦恣游遨，池塘仍感槩。焚香露莲泣，闻磬霜鸥迈。青板今已空，浊醪谁许载。软草当熊絪，低篁挂缨带。不觉月明归，候门僮仆怪。"}