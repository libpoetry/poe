{"id":"513002","title":"送诸立夫归钱塘","dynasty":"明","author":"沈周","text":"昔年记买临安船，来与泉石修清缘。刘郎史伯及吾弟，一船四客如登仙。诸君作我南道主，湖山笑引肩舆前。谈诗酌酒夜不辍，吻焦目涩无安眠。别来人事等云变，旧游一梦惊三年。刘郎化鹤招不得，吾弟掩玉仍黄泉。感怀夙昔有零泪，掩卷怕看登临篇。殷勤对话杂悲喜，买酒取醉愁无钱。空斋停火照寒鼠，古木翳寺号饥鸢。明朝何苦又分手，拂衣长路开风烟。朱颜白发倏忽事，人生离合真堪怜。"}