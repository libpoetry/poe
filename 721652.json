{"id":"721652","title":"沉香蟹子","dynasty":"明末清初","author":"屈大均","text":"蟹奴何太小，璅?腹中来。乃是沉香作，天然六脆开。持为儿女佩，市自海南回。赠我琼瑶似，芬芳此一枚。小小招潮物，雕成得水沉。为怜香胆细，持入绣囊深。化石宁无命，衔禾亦有心。红螺多腹汝，会向万州寻。活结琼南出，雕镂小似钱。月蛄为性命，石蟹让贞坚。膏以玄黄溢，香含兰桂鲜。系将纨扇上，容易美人怜。触手香成物，儋州匠最名。螯怜双剑小，筐爱五铢轻。紫润含霜薄，红肥映月明。閒中时把玩，水族一关情。介族珍惟汝，无嫌小异常。秋深犹未蜕，月满正多黄。血结疑非木，斑多识是香。番沉虽有此，不及海南良。忽似真螃蟹，能乘旦暮潮。为奴依海月，饷客比江瑶。精液长如湿，芬馨久不消。微微沾手汗，更见异香飘。角沉怜黑润，酝酿得纯阳。绣面从黎女，绒头易此香。馀閒频作物，久玩欲生光。蟹子虽微细，为珍不可忘。黎地香皆降，精惟一点凝。血将红玉渗，气欲紫云蒸。琢蟹千钱得，穿螯一缕胜。侍人偷系臂，囊用小文绫。何事如金重，精华一片含。三朝亲掌握，一物足沉酣。左氏多娇女，嵇家有小男。无能分与此，君为更居儋。"}