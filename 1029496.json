{"id":"1029496","title":"呈周清溪","dynasty":"宋","author":"褚伯秀","text":"清溪千仞馀，中有一道士。彼亦何人斯，景纯慕若此。吾乡汝南英，大涤隐君子。好客仍收书，东老未足拟。竹宫需贤才，师命促共理。无心云出岫，有类月印水。乐与物为春，自然人鉴止。二千年再来，雅号乃默契。挈世返真淳，为教立仪轨。潜增翠蛟润，益壮天柱势。近闻筑玄都，崇岗枕龙耳。充庭兰玉茂，五云楼阁起。笙鹤时往来，尘寰一俯视。纷争梦未醒，王侯到蝼蚁。君壮我垂老，别日嗟激矢。相逢且尽欢，升仙不如醉。"}