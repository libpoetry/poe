{"id":"598349","title":"昔予","dynasty":"明","author":"王天性","text":"昔予谈诗书，矢志在周行。日从白面生，相矜礼法场。言也准规圆，动兮模矩方。褒衣与博带，如生邹鲁乡。慨彼无怀氏，任真何太康。虞氏凿人心，仁义作纪纲。尼丘揭日月，名教昭天章。文物从此开，于今遂披倡。寻常闾巷内，冠佩亦琅琅。且如小交际，筐篚灿玄黄。投刺通名姓，果酒以相将。平交尽八拜，长揖谁数详。频来复频往，施报责相当。仪节稍疏旷，雷声笑为狂。予非不烦促，奈此俗之常。"}