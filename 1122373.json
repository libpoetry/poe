{"id":"1122373","title":"和丁使君惠赠","dynasty":"宋","author":"姜特立","text":"浙江茅土几诸侯，美誉唯公一日收。冯翊望之新得郡，颍川黄霸旧承流。西湖一火愁中禁，东郡三霖慰客忧。早晚秋风吹紫桂，百钱应伴使君游。杜老才高笔有神，却誇庾信句清新。方惭丑女依西子，更觉常星望北辰。眼底向来无作者，世间此去有诗人。交情何似吟情好，托契犹堪慰老身。"}