{"id":"1235907","title":"冬日杂诗（五首）","dynasty":"元","author":"宋褧","text":"暗尘驽马夕阳酣，冻路凌兢思不堪。徥侣徒行知捷径，踏冰时过象坊南。金水桥西沙路低，东来翠幰与桥齐。不知夫婿何官职，后拥前驱过曲堤。下床指直难结带，出户舌卷深入喉。共羡将军能出猎，党家帐里不风流。金阙银宫上帝居，绿章封事达云衢。晓来官吏传相告，明日放生仍断屠。扫除愁恨惟应酒，陶写襟灵仅有诗。四十头颅只如此，可能心事及游丝。"}