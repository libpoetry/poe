{"id":"1108579","title":"赋得老松老鹤各一首","dynasty":"宋","author":"刘克庄","text":"山秃林疏万窍风，独全晚节傲严冬。老惟交此三益友，梦不贪渠十八公。青帝行将转邹律，苍官何必爱秦封。树根定有苓堪掘，造物方当寿此翁。腥腐年来懒啄吞，䙰褷惟有顶丹存。长吭偏到清霄唳，病翅犹当霁月翻。云杪孤飞因避箭，壳中新鷇各乘轩。士衡晚抱无穷恨，谁向华亭酹一樽。"}