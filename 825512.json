{"id":"825512","title":"味雪轩图","dynasty":"清末近现代初","author":"郑孝胥","text":"辨味必以口，未可与言味。雪味味尤玄，孰解推其意？味雪味在茶，舌本得深致。非甘亦非淡，仙境吸沆瀣。或疑味在梅，疏枝耿窗外。天花正交舞，幽香忽微至。又疑味在酒，却寒宜薄醉。冲然适其适，醇旨若可会。不然味在诗，思发觉有异。雪中获神助，逸语夐出世。寻味入非非，得味自天际。试约轩中人，冲寒共驴背。"}