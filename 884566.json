{"id":"884566","title":"十月旦读子美北风吹瘴疠羸老思散策之句初寮尝作十诗因次其韵 其二","dynasty":"宋","author":"朱翌","text":"问学要根柢，文章忌雷同。字求反切当，义用训诂通。纵之逼论剑，收之入檀弓。平生苦我心，不如作一农。林间潇洒侯，川上赤鲩公。姑从贤者乐，勿笑鄙夫空。秋宵引佳月，暑昼追凉风。如此了一生，我其塞上翁。"}