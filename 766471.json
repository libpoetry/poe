{"id":"766471","title":"惜余春慢 徐金桥主政集同人于尺五庄饯春","dynasty":"清","author":"黄燮清","text":"小雨清尘，微阳催暖，暗绿天涯烟草。花随燕堕，客为莺来，幽径乱红难扫。惆怅朱檐画廊，如此芳时，倚栏人少。剩隔溪蝴蝶，参差装点，夕阳词稿。曾记得、陌上寻钿，湖边沽酒，艳说苏堤春好。罗裙梦里，玉板尊前，忽忽旧愁颠倒。重听清歌曼声，振触无聊，那回情抱。况东风亭馆，飞残香絮，柳阴深了。"}