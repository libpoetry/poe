{"id":"658841","title":"苦雨二首 其二","dynasty":"明","author":"王鏊","text":"吾闻老子言，骤雨不终日。天道信有常，如何亦难必。方春常苦雨，入夏势转疾。滂沱每彻晨，滴沥又连夕。幸尔暂开明，俄然复奔轶。田畴浩汤汤，浸与太湖一。吁嗟生民居，化作鼋鼍窟。旦夕不自谋，卒岁岂遑恤。岁行况在午，月宿乃离毕。挽日当谁能，补天恨无术。安得万里风，吹使雨脚绝。青天净无云，红轮皎然出。"}