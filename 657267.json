{"id":"657267","title":"和司马提学倡和诗韵 来教谓尚文再和只有梅花知之句甚动野夫寻梅之兴复和一章昶亦奉和请教 其二","dynasty":"明","author":"庄昶","text":"冻云四划天地凝，一口嚼碎万里冰。借天欲赏梅花国，天许先生无吝色。白头中坐太极圈，醉点万花归未得。天心子半知者难，一枝笑撚随归鞍。乾坤万古有真兴，梦中说梦空痴暝。定山老我徒尔思，此乐惟许先生知。"}