{"id":"1110879","title":"挽汪端明三首","dynasty":"宋","author":"朱熹","text":"圣王兴炎运，明公起妙年。材推汉庭右，学自北方传。出入丹心壮，安危素发鲜。空馀题剑在，光烛旧林泉。旷宇元无际，孤标自不群。物情良有寄，谗口讵堪闻。未许时明政，犹堪史阙文。衣冠忽长夜，馀子谩纷纷。先友当年盛，斯文元祐徒。艰虞共流落，存没半呜呼。顾我真无赖，逢公幸不孤。祇今还一恸，即此是穷涂。"}