{"id":"519002","title":"清江捕鱼图","dynasty":"明","author":"邹智","text":"江水生，江月起，青帘白舫江风驶。江头老翁披短蓑，独泛江心羡鱼美。大张一网罗群鱼，群鱼涌出清江里。勇者伤于钩，贪者伤于饵。起者如浮瓜，落者如沉李。散者如疏星，合者如聚蚁。蜷者如弱弓，掷者如强矢。入者困而怒，出者跃而喜。动者舞惊涛，静者潜芳芷。大者三尺五尺长，小者七寸八寸止。老翁一纵仍一擒，网大鱼多莫之纪。须臾捲尽千顷波，势及冯夷也披靡。我闻董生尝有言，羡治羡鱼同一理。今开此卷披此图，乃知此工真画史。"}