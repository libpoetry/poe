{"id":"770604","title":"自孥小舟过河与梁次侯閒话","dynasty":"清","author":"曾习经","text":"迷时师渡我，悟时我自渡。投竿忽失笑，截断曹溪句。次侯吾故人，隔河斜对宇。耕作有偃息，还往无迎拒。沿河东西岸，汲汲事斥卤。耦耕诚何心，遗民略可数。往者无可说，来者难亿语。田家本色话，商略到瓜芋。未足尽悠久，亦颇极谐噱。閒晷未易得，炊烟淡容与。解维及潮流，平视月正吐。"}