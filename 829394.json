{"id":"829394","title":"愔仲同年独游湖上园寄示二律次韵寄怀","dynasty":"清末近现代初","author":"陈曾寿","text":"海棠吹雪送馀寒，日日风沙怯倚栏。客舍梦过三月暮，帝城花负十年看。遣春如此宁无恨，纵酒何人惜未残。却枉尺书诗句好，写愁犹得暂愁宽。遥忆湖园独破苔，残春如梦静池台。冬郎易得芳时恨，昭谏犹淹记室才。云过龙鸾聊写影，风高燕雀漫相猜。花边绀鬓低吟处，一片飘红可得回。"}