{"id":"924552","title":"次韵子瞻题孙莘老墨妙亭","dynasty":"宋","author":"苏辙","text":"高岸为谷谷为陵，一时豪杰空飞腾。身随造化不复返，忽若野雀逢苍鹰。当年碑刻最深固，风吹土蚀消无棱。遗文漫灭雨中迹，翠石断裂春后冰。古坟欲毁野庙废，行人不去征鞍凭。书生耽玩立风雪，饥驴厌苦疲奴憎。爱之欲取恨无力，旋揉翠墨濡黄缯。不如好事孙太守，牛车徙置华堂登。绕墙罗列耀圭璧，罢宴起读留宾朋。却思遗迹本安在，原隰处处荒榛藤。田夫野老谁复顾，鬼火夜照来寒灯。废兴聚散一如此，反使涕泗沾人膺。"}