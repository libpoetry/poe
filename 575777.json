{"id":"575777","title":"还山行","dynasty":"明","author":"孙蕡","text":"禽鱼不可友，出就斯人居。迂才忤盛世，复此归敝庐。投迹近逸民，振衣辞高衢。白云绕我屋，清涧循我除。深林挽云轩，松竹郁森疏。贫家何所有，但有琴与书。日暮无人来，浊酒聊自娱。神全虑斯澹，妙得景亦俱。岂不乐守贞，幽抱恒未舒。屯膏违圣训，独善旷仁誉。徘徊望嵩衡，恻恻怀居诸。"}