{"id":"689243","title":"拟古诗十八首","dynasty":"明","author":"何景明","text":"冉冉岁逾迈，念君长别离。别离在万里，道远行不归。鹣鹣慕俦匹，鸾鸟东西飞。思展双羽翼，奋起凌天涯。向风长哀吟，欲举中徘徊。川途浩无轨，霜雪怆以悲。愿因驻驰景，得觐君光仪。婉㜻城东姝，怀春一何早。朝游采桑陌，暮止垂杨道。自矜全盛时，复恃颜色好。玉貌随年化，安得不枯稿。昔为园中英，今为路傍草。路傍多车马，采掇难自保。名都有高楼，上入青云端。脩城延曲隅，阿阁交重栏。佳人理清曲，当户横朱弦。扬音綵霞里，令颜谁不观。宾客会四座，丝竹哀且繁。日中车马至，薄暮皆言还。听曲各言好，知音良独难。谁为同心人，并起乘双鸾。垒垒北邙山，松柏何脩脩。松柏有时摧，人命安可留。朝为华屋客，暮没归山丘。洛中多豪贵，蔼蔼皆王侯。高台临九衢，上有百尺楼。宅第俨相望，轩车络如流。存亡不预保，富贵安所求。不如邀我友，乘马被轻裘。遨游百年内，永以忘戚忧。蔼蔼东园内，绿林萋以繁。车马自成径，桃李终无言。昔日东陵侯，种瓜青门前。既贵亦反贱，变化更无端。俗夫寡恒态，志士多苦颜。岂不策高路，高路远且艰。良无万里风，孤翼谁当援。朝日照中庭，杲杲春载阳。东风吹绿草，蝴蝶双飞扬。岁华坐婉娩，白露憯以伤。予美不在兹，所怀浩难忘。岂无芳桂枝，含香谁为明。凄凄仲秋日，百卉腓以残。凉风入阶树，零露摧庭兰。明月皎东壁，昆虫鸣草间。孤鸿暮安适，哀音扬云端。言眷平生友，振翮起孤骞。遗我若逝波，望子如高山。托忱在终始，蓄久谅逾宣。寸心不可移，磐石谁谓坚。郁郁山上松，高枝布天涯。上有女萝草，缠绵誓不移。葛生蒙于楚，浮萍寄清池。贵贱虽殊途，附托各有宜。伊昔侍君子，朝夕奉恩私。驰心在皓首，何意中暌离。穷年守房室，常恐踰良时。思君如日月，所冀光不遗。汎汎东流河，袅袅河上柳。春风暮飘摇，花飞不相守。柔条欲攀赠，何堪入君手。惟有南山桐，可以遗我友。圆如天上月，光辉尚当缺。与君非一身，安能不乖别。关山日悠远，举步难可越。君如双车轮，妾心如车辙。相随万里去，绕绕何时绝。清晨株鴽马，整驾遵路衢。迟徊览故物，憯侧心以纡。昔时千室邑，今为百年墟。郛郭蔽枌槚，狐兔翔城隅。人生寓大块，飘泊寡恒居。谅无金石寿，终与草木俱。一身不自恤，安用顾其馀。营营慕富贵，辛苦诚为愚。长安多豪侠，白马一何骄。金鞍竞络绎，宝剑相招邀。招邀狭斜道，青楼郁岧峣。楼中妖艳女，轻绮扬飘飖。皓齿激清倡，逸响干层霄。浮云散城邑，白日随惊飙。荧荧桃李颜，华早仍先凋。结交苟弗宜，谁谓能久要。人生百年内，胡为形所役。登高览九原，但见松与柏。徘徊故里闾，念我平生戚。斗酒相存问，度阡复逾陌。上堂展殷勤，华灯永今夕。何必倾馐庶，浊酤聊与适。朱颜难可常，须发会当白。遍观四海人，谁为不死客。良时弗为欢，衰暮叹何益。死者长不作，生者长不息。日月更相送，万古安所极。素丝有苍黄，岐路多南北。在家常相问，出门安可测。落木归本根，飞鸟战羽翼。客游在万里，终当还故域。朝宴高堂上，宾友相追游。厨人进丰膳，妙妓扬清讴。处世无百龄，为乐苦不周。多财为患害，驷马招愆尤。安如王子乔，高举凌九州。岁暮寒风至，蟋蟀夜鸣悲。高楼有思妇，叹息不自怡。良人行未适，孤妾守空闺。衾裯卷不寝，罗帷谁为施。君如东流水，妾如西驰晖。形势不相及，彼此何由谐。结发重自念，携手期同归。秋华殒故林，尚复扬光辉。顾兹各努力，母忘荣盛时。迢迢孟冬夜，悲风鸣北林。严霜被野草，宛转时欲沉。佳人久隔越，旷若辰与参。方舟不利涉，欲往江湖深。客从南方至，遗我绿绮琴。愿因云中翼，寄子瑶华音。胶漆不为固，金石安足谌。明义苟不亏，殁齿当一心。青鸟来北方，徘徊朝南翔。美人传书至，开缄烂生光。贻我机中锦，宛转成文章。上织比目鱼，下织双鸳鸯。物厚意不薄，感激独彷徨。裁为衾与裯，置在黄金床。君子不为御，三岁闻馨香。一心奉光惠，常恐君遗忘。繁霜降秋夜，膏火寒无光。凄风举帷幄，素月流中房。客行在殊境，独处谁与将。仰视天上星，罗列皆成行。牛女独何辜，??守河梁。嗟无凌风翼，欲去不得翔。引领长太息，泗涕徒沾裳。"}