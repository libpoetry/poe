{"id":"433338","title":"桂殿秋 劳山近区纪游 丹山","dynasty":"近现代","author":"黄公渚","text":"丹山路，草初青。崇桃积李绚春晴。沈沈林际山如睡，唤醒黄鹂三两声。山自少，意云何。笑人白发已婆娑。桃花十里春风路，二月韶光尔许多。春烂熳，日晴暄。李村几许浩林园。压枝金帅蘋婆果，满架葡萄火齐燃。月子口，水弯环。白沙河出乱山间。村娃个个双丫髻，踏地能歌八拍蛮。法海寺，接康庄。酒垆买醉胜琼浆。趁墟日午游人集，竿木邀棚正作场。阿兰若，窣堵坡。亭亭三塔影微俄。石门庵戴中心崮，云髻嵬峨耸黛螺。那罗崮，埶孱颜。遥空迓客石门山。双崖壁立三千尺，积铁嵯峨鬼斧镌。财帛涧，霸王台。沙沉铁戟莽蒿莱。离离禾黍闲丘垄，日暮牛羊自下来。山鹘突，卧狼匙。翠岩镵削碧琉璃。山塍短短桃花发，叱犊声中雨一犁。海神庙，建何年。山农报赛谱神弦。明珰翠羽天妃像，缥缈灵旂去渺然。烟台顶，燹痕多。神州地尽海嵯峨。乾坤百战修罗劫，过眼兴亡一刹那。沙子口，几人家。渔庄蟹舍足生涯。东风解冻流澌活，开遍田间荠菜花。登窑路，海南漘。轻阴天气草初薰，缘岩路入陈芳国，漠漠梨云十里春。小赤壁，大劳村。乌衣巷有百家屯。莎坪一个灰牛石，雨打风吹卧树根。呼浪子，莫惊疑。飞泉界破碧山垂。因风任意为挥洒，成就飞云一段奇。凌烟崮，白云封。华楼绝顶更无峰。峡门一缝南天目，合沓云峦百万重。白鹤峪，望华岩。路迷有筱乱松间。飞泉一道从天下，碧澈澄潭启镜奁。峰一朵，碧芙蓉。神清随喜谒琳宫。云堂自饱伊蒲馔，谩听阇黎饭后钟。石门屋，午山村。沧溟无际海天昏。平生政有乘桴愿，遗世相从石老人。"}