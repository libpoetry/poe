{"id":"1130282","title":"崇山堂五咏为通判大乐张侯赋 静隐堂","dynasty":"宋","author":"释德洪","text":"扶策经行此堂上，万峰翔集汉江津。山林未放公深隐，只恐功名逼逐人。小停与客登临处，閒暇江山又故丘。最爱名花每含笑，更怜幽草解忘忧。亭中偶坐悠然见，不学王郎拄笏看。多谢秋山每倾倒，泼云秀色堕栏干。闲来禅室倚蒲团，幻影浮花入正观。江月松风藏不得，大千俱在一毫端。襄阳林壑精神处，此地正如眉目间。笑看弓弯弄云水，风流那减谢东山。"}