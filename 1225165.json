{"id":"1225165","title":"白鼻騧","dynasty":"元","author":"吴莱","text":"白鼻騧，白鼻騧，当轩迥立喷风沙。名骥留良定北土，蹇?索价犹东家。青松缚柳晓安皂，红锦裁鞯春映草。支遁心机爱神骏，伏波骨力轻衰老。去年禁马无马骑，天下括马数马皮。浮沉乡闾万里足，笑傲品秩千金羁。幸哉汉武重修政，往矣刘聪真覆镜。立防战备要马稀，藏富民寰须马盛。向来河陇色为群，目极川原乱若云。庶人徒行未足恤，世间醇驷何由得。"}