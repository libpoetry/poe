{"id":"630384","title":"登海蠃岩顶定舍利塔址","dynasty":"明","author":"释函是","text":"三春风日丽，抠衣登重基。千仞插青霄，八方蟠龙骊。呵护自何年，乃以藏吾师。妙高高不见，别峰长委蛇。化城极西北，宝所良在兹。渊源大东南，银河天上来。顿超十九地，鬼神安在哉。再涌金轮巅，负铁予宁辞。稽首大觉尊，长跪遥致辞。清净本如然，法化终无岐。此山曾有无，天龙焉足知。灵光曜今日，云烟犹昔时。星日绕檐楹，幢铃摇须弥。多子谁后先，万古将不疑。稽首大觉尊，天宇空恢恢。"}