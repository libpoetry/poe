{"id":"1123702","title":"秋陂道中三首","dynasty":"宋","author":"赵蕃","text":"晨钟离野寺，早市出村墟。山在空濛里，路经崩缺馀。崎岖方自此，阻绝信非虚。却羡林间翮，飞翔得自如。止水通流水，前陂接后陂。农夫秧马驶，客子竹舆危。五斗真聊尔，百艰谁使之。不能惩创在，犹后强裁诗。雨止鸠频唤，雨来鸠暂停。愁怀惟惨惨，望极更冥冥。鹭举青林破，牛行白水经。浑忘峻岭在，便拟午钟听。"}