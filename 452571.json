{"id":"452571","title":"齐天乐 登禹陵","dynasty":"当代","author":"钱之江","text":"几回魂梦山阴去，依稀旧时池沼。颓木苍岚，盲风怪雨，吹上故宫檐草。龙山夭矫。正怀古无徵，暮鸦声悄。窆石光回，至今宝气动昏晓。凭轩遥望两浙，想神观万里，飞越云表。石匮金书，刑台落日，胜迹总成凭吊。茫茫越峤，寄一点愁心，海天俱老。岁晚归来，可能逢荷蓧。"}