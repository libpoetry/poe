{"id":"849139","title":"初夏登北山 其二","dynasty":"宋","author":"卫宗武","text":"屡月不见山，胸次若逼窄。举棹远相望，已渍双眸碧。即之清入神，喜复遂良觌。非但尘思浣，顿觉馀疴失。玉流浸层峦，缘云抱幽石。草木去浮誇，秋容净如拭。我来谁与俦，一道兼一释。精庐既窈深，靖宇尤邃密。吟哦对青嶂，潇洒娱白日。奁香勘南华，孰为寥天一。"}