{"id":"960511","title":"念奴娇 其二 冬日赏菊次前韵","dynasty":"宋","author":"姚述尧2","text":"霜风初过，正仙吏微吟，诗喉清咽。静对南山真赏处，秋后一亭花月。翠簇香裀，光摇今胜，玉女肌凝雪。寒城无伴，灿然还自奇绝。况有凫舄朋来，拼金钱都罄，晚酣留客。应笑陶潜孤负了，多少傲霜馀色。鲸饮方豪，龙吟未已，更著雕胡设。清欢无限，醉归犹记前说。"}