{"id":"1109526","title":"又次韵四首","dynasty":"宋","author":"刘挚","text":"于此登临称谢公，湘南奇观欲吟穷。天沈暮鸟烟氛外，山抱春城雾雨中。陂岸放车看宛转，寺檐飘铎送玲珑。老僧已许炎蒸日，为借清风解簟筒。缥缈飞亭倚半空，景来酬对不知穷。天开云嶂轮环外，地蹙林丘尺寸中。时有桂花飘馥烈，恨无泉玉泻玲珑。楚人不识灵均意，江上年年费粽筒。背倚丛冈面佛宫，登临酸足喜途穷。白红花意生洲曲，紫翠山姿落酒中。寒鹭见鱼行历刺，珍禽惊客语玲珑。亭前雨足农知岁，免卜灵龟灼腐筒。隐几凭虚万景空，浯溪能使决山穷。于今川陇民歌处，曾是干戈霸业中。蘋末起风香细碎，水光浮日影玲珑。苟能适意茅檐足，何必鸳鸯碧瓦筒。"}