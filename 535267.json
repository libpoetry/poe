{"id":"535267","title":"雪屏为赵考功赋","dynasty":"明","author":"王立道","text":"佳人爱南麓，卜筑拟东山。地胜非因选，岩幽自可攀。海成人耳抱，石缀雪肤斑。高下鸟留道，逶迤龙作关。昔称万夫险，今共一川閒。蛮市喧林际，夷歌出谷间。峰疑巫峡里，水似武夷湾。久忆沧洲侣，聊从青琐班。江花几开落，溪月自潺湲。鱼鸟丘中赏，风尘天畔颜。山阴空寄兴，安石未应还。"}