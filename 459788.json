{"id":"459788","title":"肖继纯寄白话诗三章，首章有问道于盲之意。予惭非其选，复久不作新诗，乃以此旧体相寄","dynasty":"当代","author":"卢青山","text":"诗是少年事，西人解妙理。弱冠加头来，诗思出头避。嗟予已三十，并发将秃萎。安有无穷怀，如草茁无已？少艾真春风，出语吐兰蕙；远寄穷山间，使我眼一喜。谬望愧难当，指鹿为马矣。然已蒙投桃，安可无报李？譬犹驽蹄蹶，亦思驰数里；势难追春风，差可见秋气。新道畏蹉跌，旧途或尚记？宁怯蹒跚姿，而负殷勤意？故人昔相同，少年颇狂肆。酒醉争飞扬，杂然书满纸。只今如飘花，流落江海涘。阑珊简牍空，辗转劳尘里。每忆一怆然，欲作心已死。岂期寂寞怀，复来新雨洗？交稀情易重，花孤愈无比。报此诗非诗，与子共勉励。"}