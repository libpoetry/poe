{"id":"1128336","title":"次韵答孙平叔感春之作","dynasty":"宋","author":"舒岳祥","text":"从教凿石置官场，不怕沧溟地脉伤。薜荔斸开山鬼泣，莓苔迸出水精凉。东周以后一春梦，西晋于今几夕阳。自有青天开豁处，高秋买棹泛苍茫。五陵三辅少年场，往事欢娱总不伤。阅世莺花见兴废，随时蜂蝶有炎凉。原尝馆寂生春草，田窦门荒掩夕阳。汉殿唐宫亦如此，由来天道本茫茫。江湖处处寻春去，每到芳时醉不归。帘幕生香花欲语，池塘细雨燕交飞。閒思此事真难得，或恐他生愿不违。欲作三门终老计，买山囊罄值年饥。"}