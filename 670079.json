{"id":"670079","title":"虎跑寺泉","dynasty":"明","author":"李攀龙","text":"大士始结构，凿空偏此丘。二虎自南岳，掉尾从师游。神威攫地脉，佛力驱阳侯。枯火迸石罅，松根解绸缪。势宁决蹯去，挥锡怒不休。至今喷岩壑，水犹咆哮流。酌言生壮心，一啸风飕飕。海眼在其下，潮汐故可求。不然胡僧咒，争使波澜浮。穿壁吐长涧，夹寺潴龙湫。疑作故山雨，片云驻岣嵝。归应出东林，无为惠远留。"}