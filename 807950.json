{"id":"807950","title":"十二时  观猎","dynasty":"清","author":"陈维崧","text":"尽生平、骨偏腾上，那识世间刘表。嗟落魄、古长安道。市上荆高又少。见说城南，群公会猎，抚掌轰然笑。有十队、细马轻裘，硬箭强弓，围簇盘雕绣袄。往观乎、且为豪耳，莫以粗材相诮。斛律诸人，敖曹若辈，马上诗偏妙。倏?鸣饿鸱，拂林迅落飞鸟。坐平冈、燎狐炙彘，燕女如花回抱。热洛河斟，婆罗门舞，浑不似弹边调。只李陵安在，碑前野乌群噪。"}