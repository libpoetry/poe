{"id":"175138","title":"次韵李汉老诗","dynasty":"宋代","author":"刘子翚","text":"蒙庄叹隙驹，孔圣悲逝川。百年生有涯，万感情无边。贤愚真唯阿，系心同一缘。内热蛊其中，伊谁肯求痊。乐哉今日游，众宾肃初筵。社樗间群材，嫫母参众妍。谑弄既莞尔，献酬亦颓然。胡为发争端，咄咄论深禅。击水但增波，止薪自无烟。便应三宜休，敢论四不迁。公如高车驰，扬尘绝通廛。我如驭小驷，交绥已回旋。初谋不自量，取困大敌前。金化质不亡，冰融水非坚。市门有真楼，相从待他年。"}