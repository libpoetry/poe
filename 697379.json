{"id":"697379","title":"张元春为余作书斋四图各系以诗 金华三洞","dynasty":"明","author":"胡应麟","text":"万仞朝真天际头，双龙飞瀑望堪愁。何如坐对王维画，四壁青山尽意游。三花晴色际天开，尚忆当年二李才。莫笑书生长寂寞，碧油车引上元来。海外徒闻二酉山，昆崙玄圃隔人寰。生绡拂拭高堂上，彷佛曾驱八骏还。溪上秋兰带暮春，万峰晴色照嶙峋。他年莫使阎侯见，认作僧繇第二身。"}