{"id":"1119968","title":"饮于梅山弟家醉书八首 示圣涯侄","dynasty":"宋","author":"陈著","text":"梅山半载在城中，辜负山中月与风。老我相逢还一笑，弟兄能有几人同。老我衰颜百念煎，梅山少我十三年。人生不问寿长短，得一日宽皆是仙。象棋一局酒三杯，此乐都从静处来。明月清风不轻与，青山流水要相陪。有约相过亭午天，日斜犹在酒杯閒。迟迟要待月明去，意在弟兄非在山。人閒杯酒易暌乖，祇为闺门意弗谐。每到梅山醉终日，不闻人语自安排。年少心怀早可人，酒边一笑见真醇。但从此日涵濡去，更把诗书沃此身。"}