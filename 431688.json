{"id":"431688","title":"落帽书怀","dynasty":"近现代","author":"刘凤梧","text":"一顶玄冠重泰山，十年生命系刀环。友朋冰炭无相契，亲戚参商莫往还。乍听金鸡颁赦诏，顿教笼鸟转欢颜。坠巾春雨浑闲事，此后心房不用关。曾著南冠类楚囚，亲朋相见总含羞。未能仙去同鸡犬，一任人呼作马牛。已分桑榆沦饿殍，敢将诗酒傲王侯。春风欲识桃花面，争奈桃花笑白头。"}