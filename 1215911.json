{"id":"1215911","title":"送都元帅述律杰云南开阃","dynasty":"元","author":"苏天爵","text":"世祖神武真天纵，万里中华归一统。当时六诏亦亲征，大丑小夷咸入贡。圣泽涵濡垂百年，昆虫草树犹生全。岂意狂童耸边鄙，戈鋋一埽成萧然。君侯累世称将种，落落奇才奋忠勇。往岁乘轺谕蜀归，威名烜赫传秦陇。迩来天子褒前功，玺书进拜明光宫。腰间金符射白日，胯下宝马鸣春风。金碧山高天拱北，瘴雨蛮烟今已息。元戎为国保遗民，日读丰碑歌圣德。"}