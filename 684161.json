{"id":"684161","title":"山癯老人九景诗和毕松坡大宰韵 长林社谕","dynasty":"明","author":"王弘诲","text":"步屧风林春事深，田家结社几相寻。每从更老宣皇谕，稍罄江湖恋阙心。帗舞观时分柘影，丛祠祭罢对枌阴。诙谐割肉论陈事，潦倒能辞霜鬓侵。空门结约对菩提，出郭言旋日已西。酒醒尚怜花似醉，歌停时听鸟分啼。江山处处供吟藻，风月悠悠属品题。借问当年点也意，白云回首惠休栖。山中长夏自伊吾，令节俄传沼上蒲。驻色仙标同药饵，轻身灵液谢藜扶。已闻海屋增还算，更羡安期长道躯。四世祇令闻毕命，千秋宁许贺家湖。仙女溪边汉使槎，秋光如练漾云霞。蒹葭露冷鼋鼍稳，岛屿风惊雁骛斜。兰桨夷犹烟水合，锦帆缥缈斗牛赊。凭谁指点支机石，归向君平肆里誇。真人自昔本忘机，煮石餐霞事亦稀。九转功成人已去，一丘丹灶是耶非。参同何处订平叔，静定徐当叩子微。看取坎离交媾后，婴儿姹女莫教违。阴风吹雪满杉山，清赏凭高出玉寰。寒倚半空飞阁外，光摇百尺画阑间。剡溪欲访饶清兴，梁苑分题判醉颜。独羡山公多郢曲，调高能使和人艰。半亩松阴隐绿坡，青山云物昼峨峨。春深雨露栽培厚，岁晚冰霜节操多。不羡椿枝传添圃，长疑桂影拂银河。秦封丁梦当年事，摩顶餐脂鬓未皤。何处山家景最幽，金城珠树印沧洲。参差楼阁慈云合，掩映溪山法雨浮。炎暑何能侵此地，清凉祇拟对新秋。独怜河朔为流者，何处相期汗漫游。丈人家世本神仙，异代长生复此筵。谷有紫芝供白鹿，身随玄鹤驾苍烟。松关习静风尘稳，兰省传芳雨露偏。记取五千从此始，函关望气是何年。"}