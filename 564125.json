{"id":"564125","title":"拟古二十七首 其二十六","dynasty":"明","author":"孙承恩","text":"嗟吁寡闻道，当事力靡胜。坐无涵养功，忧乐苦缠萦。时当拂逆来，浅中每怦怦。虽无得失较，不免宠辱惊。有客款我堂，慰言极慇诚。上探元化理，中述圣哲情。谓予子有得，悄悄疑未平。谓予子无得，谅子心地清。丈夫志远猷，雅量包沧溟。公论定身后，琐琐焉足争。我起拜谢客，如醉寐得醒。一洗芥带胸，烈日消春冰。佩服金玉言，优游毕馀生。"}