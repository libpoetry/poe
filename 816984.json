{"id":"816984","title":"和子年八兄读唐书感事","dynasty":"清","author":"鲍瑞骏","text":"吹角城头变徵声，艨艟海上剧纵横。天留往岁吞吴恨，势迫贤王许越成。请地欲营三窟狡，登坛畴令一军惊。仓皇自趣潼关战，遂使豺狼到两京。叩马何人亦急装，延秋门外晚苍凉。漏师遮莫憎回纥，召衅无端罢李纲。此日西风寒翠盖，当时明月按《霓裳》。可怜火照骊山夜，白发宫嫔殉上皇。行在传闻赋《子虚》，游河巡洛此爻闾。庙谋未定迁都议，天使犹劳谕蜀书。七校星霜辽海卫，九衢花柳岛人居。谁知荐寝樱桃熟，空盼清尘豹尾车。灵武旌旗剑阁回，都人流涕旧蓬莱。藏金不分输骄卤，贡荔居然酿祸胎。陌上铜驼丛棘满，市中玉匣劫灰来。韶州一祭情应悔，其奈零铃夜雨哀。"}