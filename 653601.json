{"id":"653601","title":"贺沈维仁纳粟冠带","dynasty":"明","author":"张宁","text":"日月馀光照海城，翩然林壑见蜚英。庞公素有遗安业，孺子初无近禄情。共许良心超族党，旋闻高谊动公卿。承家自少能知节，居富于今善处盈。金散不移东老志，官閒何负北山盟。也知豺獭怀酬报，为竭涓埃答治平。宅里旌添华屋润，冠裳荣耀素袍明。千仓万镒空如许，赢得人称长者名。"}