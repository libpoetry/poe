{"id":"725458","title":"奉和昭明太子钟山解讲诗","dynasty":"南北朝","author":"刘孝绰","text":"御鹤翔伊水，策马出王田。我后游祗鹫，比事实光前。翠盖承朝景，朱旗曳晓烟。楼帐萦岩谷，缇组曜林阡。况在登临地，复及秋风年。乔柯变夏叶，幽涧洁凉泉。停銮对宝座，辩论悦人天。淹尘资海滴，昭暗仰灯然。法朋一已散，笳剑俨将旋。邂逅逢优渥，托乘侣才贤。擒辞虽并命，遗恨独终篇。"}