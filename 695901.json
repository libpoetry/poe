{"id":"695901","title":"郊祀歌十首","dynasty":"明","author":"欧大任","text":"禋祀初成玉册文，秉圭今见圣明君。天门直望郊丘路，凤辇龙旂护五云。天行雷动肃鸣銮，万骑骖驔曙不寒。白日新开蓬苑色，汉家雍畤在长安。星屯卫士徼周庐，御幄时时诏大胥。天地一阳恭默待，玉箱惟载阁臣书。祠官鹄立泰坛扉，双引交龙绣衮衣。苍璧包茅供盛事，燎烟高傍綵霞飞。金支绛节绕明庭，奏格高玄礼万灵。上帝居歆皇乐豫，云门鼗管满青冥。星辰海岳列坛尊，柴望于时礼数繁。祝史告成多奏嘏，高皇十叶是文孙。驰道烟开松柏深，霓旌队里凤鸾音。高台不用瞻流火，已协钧天九奏心。鼓角中天大辂还，玉龙衔烛照西山。词臣纵有河东赋，不是汾阴入汉关。皇极殿前初建旗，鹓班胪列及蕃夷。庆成歌颂归东观，半似周人湛露诗。玉检金泥表岱宗，射牛何事议登封。精禋独正南郊礼，万岁君王御六龙。"}