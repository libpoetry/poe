{"id":"1218921","title":"题崔原亭竹深处予家有竹数竿人号曰居竹轩原亭城西别墅有竹亦数竿则又号之曰竹深处予与崔君通家来往所好相同故及之","dynasty":"元","author":"成廷圭","text":"居竹轩中也自宽，不愁无地著琅玕。文公胸次空千亩，李洞门前只一竿。天与老夫医恶俗，日凭童子报平安。崔家别墅尤高致，迟子归来守岁寒。"}