{"id":"861540","title":"用元韵答汪广文","dynasty":"宋","author":"王炎","text":"十丈花开玉井峰，藤萝亦附灌木丛。可怜浮食不根著，南北羁旅如燕鸿。倦飞欲返返未得，梦魂时绕三径松。故人相见发孤笑，执热一濯清穆风。小倾家酿歌骊驹，有怀未吐行匆匆。山寒不开北枝梅，地远谁树南荆枫。欲谈此意无为领，拨灰消尽麒麟红。未免随俗且折腰，薄以今古浇其胸。六经之泽溉万世，譬如畦稻宵露濛。陈言有味可涵泳，环堵差胜朝市中。退之一赋吾未许，二禽雅意岂愿笼。乘轩执圭何有哉，日光熠熠尘飞空。由来贤达多下位，高原不解生芙蓉。龙鱼仙伯妙此理，垂云小憩来儒宫。洞庭湘山入诗句，借与光彩胜霞虹。百闻不及一见面，独对霜月搔飞蓬。清光何事亦多阙，试为问之修月翁。"}