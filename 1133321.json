{"id":"1133321","title":"予久客思归以秋光都似宦情薄山色不如归意浓为韵言志约金溧诸友共赋寄钱唐亲旧 其六","dynasty":"宋末元初","author":"仇远","text":"秋空不肯明，风雨满荒城。田父遮我说，重九最喜晴。此日晴色好，大田足西成。一冬暖如春，絮炭价亦轻。我虽将去官，于人独无情。去年冶城叟，采菊餐其英。今兹隔存殁，使我心怔营。出门怅谁语，卮酒当自倾。"}