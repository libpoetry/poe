{"id":"1115994","title":"九日","dynasty":"宋","author":"杨冠卿","text":"晨风战枯荷，清霜杀高柳。人生俯仰间，能得几重九。节序来无停，已及黄花酒。流落拾遗心，西江独回首。寒花有馀馨，香醪甜胜蜜。红萸尔相宜，饤饾杂梨栗。家家事行乐，似恐更无日。时日岂不佳，人意自难诘。凄凉少陵老，梓州九日诗。朝廷入梦想，弟妹天一涯。我亦困羁旅，千古同其悲。不忍嗅新菊，惟思咏江蓠。"}