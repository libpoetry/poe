{"id":"386360","title":"金缕曲·题嫂汪玉英拈花倚鹿小照并挽之","dynasty":"清代","author":"刘琬怀","text":"画里添呜咽。记茫茫、几番欢聚，几番离别。十数年来浑似梦，愁绪那堪细说。剩幼女、情怀难割。何事天公耽播弄，起寒灰、滚滚都成劫。盈串泪，向空滴。孤坟母子遥相接。最凄凉、荒烟细雨，白杨萧瑟。料得泉台长夜里，不省伤心欲绝。早悟彻、红尘完缺。一笑拈花芳草地，算今生、疑案先归结。回首处，暮云合。"}