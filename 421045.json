{"id":"421045","title":"水龙吟 暮春感怀，寄一山左丞","dynasty":"近现代","author":"溥儒","text":"东风卷地花飞，可怜春尽谁家院。高楼玉笛，边沙落日，碧云低远。破碎山河，莺花如旧，芳菲空怜。望茫茫宇宙，天回玉垒，争留待，江流转。此际愁人肠断。送残春、骊歌声变。浮云蔽日，黄昏时近，登临恨晚。古戍荒城，边烽危照，凄凉到眼。问春归何日，平居故国，消沉鱼雁。"}