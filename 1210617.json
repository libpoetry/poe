{"id":"1210617","title":"适安堂","dynasty":"元","author":"魏初","text":"穷通有定分，流坎无庸悲。湘累自苦亦太隘，韩子孤愤将奚为。人生百年浑几时，鼠窥鬼瞰徒成私。何如樊川一樽酒，往者莫究今已而。秦川如画渭如丝，韦曲杜曲无声诗。高堂驾空竹树里，觚棱潇洒含幽姿。起居饮食颇自适，不矫不饰随所施。举手为谢昌黎师，乃今平原能得之。有时高咏归来辞，有时独酌芙蓉卮。人间所得容力取，委之顺之夫何思。"}