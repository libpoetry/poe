{"id":"553571","title":"怡寿堂为张指挥赋","dynasty":"明","author":"王绂","text":"将军乃是留侯孙，少年好武兼好文。胸怀兵甲自整整，心怀道义常存存。若翁不幸早殂落，独侍慈亲颜尚渥。只今绿鬓正康强，剩种忘忧长自乐。慈亲所乐乐有子，子已成名与夫似。愿教世世树功勋，岂但区区奉甘旨。将军年年海上行，帆橹横飞旗旆明。粮储丰足寇盗息，海波平帖军民宁。迩来北京偶相见，礼貌雍容情缱绻。自言怡寿奉亲堂，愿得词章发光炫。惭予才短思茫然，濡毫勉为成诗篇。他年太史书青简，定著将军忠孝全。"}