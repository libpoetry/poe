{"id":"695484","title":"荅周八厓谢闽果二诗用其韵","dynasty":"明","author":"林俊","text":"晦老题名石尚新，故枝犹识宋时春。席阴未觉年年盛，摘实翻怜颗颗匀。风味仅随秋白品，市声空斗早红尘。绣林延寿应无数，合是溪桥一本真。谁家名果惠山堂，分致应传属大方。吏部朱樱容续谱，右军青李未随行。玉枝袅袅临风摘，金汁油油带露尝。夙岁京华曾识此，天留奇种遍崖傍。"}