{"id":"814839","title":"七十自寿二首","dynasty":"清","author":"金锷","text":"江乡差喜浣征衣，屈指春秋倏古稀。涉历几曾谙世务，衰孱幸未蹈危机。扶藜不厌人争席，剪韭还欣客款扉。閒与儿孙述彝训，愿他聪听更何祈。萍踪几处溯关河，地北天南卌载多。薄宦五年原草草，还家双鬓已皤皤。偷閒尚或游城市，稽古仍思补网罗。好趁新凉频把盏，老来不碍醉颜酡。"}