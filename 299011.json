{"id":"299011","title":"琐窗寒·销寒第三集，寒蟹","dynasty":"清代","author":"袁绶","text":"岁晚村荒，日斜潮落，冻开湖嘴。芦根吐沫，又听爬沙声细。爱双螯、霜浓更肥，横行那识渔人计。任筠筐罩住，寒蒲缚好，卖来城市。还忆。瓶花底。记解甲吹香，酒边亲递。秋光过了，又被酿成秋意。便无肠、离情未谙，稻粱也合思故里。负频年、独数尖团，盼到看灯里。"}