{"id":"779515","title":"齐天乐 题孚斋王孙乘槎载妓圆","dynasty":"清","author":"顾太清","text":"聚香国里香风起，灵槎御风而下。天女腰肢，维摩眉宇，闻是王孙自写。欲何为也。有百八牟尼，一函般若。不著纤尘，屏除一切更娴雅。本来心在云水，现官身说法，恁般潇洒。不染峰峦，不增泉石，一片青天光射。翠鬟娇姹。岂谢傅东山，管弦游冶。载个人儿，散天花侍者。"}