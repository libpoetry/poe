{"id":"1031332","title":"四贤一不肖诗 尹师鲁","dynasty":"宋","author":"蔡襄","text":"君子道合久以成，小人利合久以倾。世道下衰交以利，遂使周雅称嘤鸣。煌煌大都足轩冕，绰有风采为名卿。高名重位盖当世，退朝归舍宾已盈。胁肩谄笑不知病，指天报遇如要盟。一朝势夺德未改，万钧已与毫釐轻。畏威谀上亦随毁，矧复鼓舌加其评。逶迤阴拱质气厚，两豆塞耳心无营。呜呼古人不可见，今人可见谁与明。章章节义尹师鲁，饬躬佩道为华荣。希文被罪激人怒，君独欣慕如平生。抗书毂下自论劾，惟善与恶宜汇征。削官窜逐虽适楚，一语不挂离骚经。当年亦有大臣逐，朋邪隐缩无主名。希文果若事奸险，何此吉士同其声。高谭本欲悟人主，岂独区区交友情。"}