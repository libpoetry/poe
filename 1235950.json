{"id":"1235950","title":"王子英馆杨氏作诗自述以柬之","dynasty":"元","author":"岑安卿","text":"项王拔剑起，叱咤天为阴。平生万人敌，虞兮泪沾襟。我才鱼上竹，君学猿援林。叹息无与言，萧骚雪盈簪。我怜卞和氏，献璞刖其足。千载无斯人，荆山有遗玉。遗玉何足云，遗贤难自鬻。置身蒿艾中，何人为推毂。蒲轮逆申公，感慨怀汉武。为治顾力行，所答惟一语。寥寥百世下，兹事谁复举。高松梁栋材，埋没同草莽。狂奴肆故态，傲睨万乘君。羊裘不解结，归钓桐江云。我穷不出户，经籍自讨论。怀哉孔稚圭，空移北山文。"}