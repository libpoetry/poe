{"id":"817412","title":"题王郎中兰谷古槐堂二首","dynasty":"清","author":"戴亨","text":"好鸟偕其侣，同飞复同止。志士抱奇情，慨然慕知己。白璧委泥涂，光辉非始初。遇者弃不顾，难言兹器殊。伏枥上峻阪，老骥愁日晚。伯乐一下车，众乃惊奇罕。两物不相关，契合诚良难。磁石与铁俱，安得不留连。兰谷居兰阳，高卧古槐堂。堂中午梦醒，蚁视侯与王。种槐槐成樾，培根根固结。花叶荡清风，吹香香不绝。上有鸾凰雏，栖托长自娱。文彩华且丰，口衔瑞国图。振翮辞故巢，高飞来上都。上都罗俊彦，君子将豹变。枉驾戾蓬蒿，遂此平生愿。"}