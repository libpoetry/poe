{"id":"434756","title":"李仲佐辽东之豪士也初识于大元帅席上怪其议论英发坐客尽倾至于通练世务商较人物虽博学老儒或有所不及仆喜其为人临分以二诗赠行且将以为定交之券也 其二","dynasty":"金末元初","author":"王寂","text":"客路逢君盖少倾，欢然相与话平生。心胸皂白人伦鉴，齿颊吹嘘月旦评。鸡黍后期虽有信，参商轻别得无情。从今把酒须东望，千里关山共月明。"}