{"id":"1164520","title":"入崖口五渡寄李适","dynasty":"唐","author":"宋之问","text":"抱琴登绝壑，伐木溯清川。路极意谓尽，势回趣转绵。人远草木秀，山深云景鲜。余负海峤情，自昔微尚然。弥旷十馀载，今来宛仍前。未窥仙源极，独进野人船。时攀乳窦憩，屡薄天窗眠。夜弦响松月，朝楫弄苔泉。因冥象外理，永谢区中缘。碧潭可遗老，丹砂堪学仙。莫使驰光暮，空令归鹤怜。"}