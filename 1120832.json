{"id":"1120832","title":"时宰生日诗三十绝","dynasty":"宋","author":"周紫芝","text":"从来建邺是王都，天产皋夔为帝谟。可笑晋人无眼目，渡江惟笑见夷吾。绣衮貂冠举世荣，阴功难报本难名。令公清德流无尽，依旧秦淮绕故城。秦汉功由百战成，庙堂何代不谈兵。凌烟阁上从头数，谁解垂衣致太平。向来诸将各云屯，一折渠魁世自分。但见鹰扬称尚父，不闻跋扈有将军。梯山蕃使入疆频，岁捧瑶觞奉至尊。申观万年方祝圣，王春正月更朝元。万骑边声久不闻，蓬莱宫殿日长春。君王勤俭无行乐，闲作宸奎赐近臣。黄帕蒙鞯御坐来，临戎久不按龙媒。内前沙路平如掌，玉辂观成试辇回。绍兴天子圣神孙，明道宣和典故存。曾与诸生迎御辇，又瞻青耜载耕根。当年轮奂落成均，法驾天临近至尊。万国儒生瞻圣化，一声清跸在桥门。天禄初成幸翠华，隆儒恩意日尤加。只应东壁图书府，便是瀛洲学士家。仲春之日祀高禖，天仗亲临晓雾开。坛下百官称贺了，钧天声里带花回。双阙傍边是玉津，禁园花柳一时新。乐游原上无行幸，分作慈宁殿里春。谁移蓬岛在人寰，诏赐新居五百间。紫塞无兵清似洗，丹楼不动屹如山。御墨亲书六字牌，阁名新赐属元台。内前夹道炉烟里，争看翔鸾舞凤来。御府分香寿老人，紫皇亲赐玉壶新。圣恩无极年无尽，恰似长生殿里春。大事因缘意未深，知公济物自初心。聊将石室岩前雨，来作商家旱岁霖。一语能平百战尘，两朝赤子尽归仁。十年困卧边亭鼓，同祝公年是几人。南北交欢万国宁，不将黔首比金缯。时人未会新盟意，要与思陵作中兴。时相论功固自贤，真儒一出定千年。能回銮御归长乐，何止龟阴得旧田。北海来归几过年，朱颜依旧照貂冠。不将一节更夷险，谁解如公耐岁寒。知公清德自天然，犹复游心到简编。应笑向来张相国，后堂宾客少彭宣。黄金新铸景钟鸣，公作铭诗纪告成。从此圣朝郊祀典，文章无复数西京。衮衣调鼎春光轩，经术传家侍禁筵。试问一门三画戟，何如隔座两貂蝉。四海文衡孰主张，半随西路擅词章。三君八俊今何处，知有宗师在庙堂。太平和笔一番新，瑞表丹邱亦异闻。不遣枫榆作连理，谁知六合已同文。葆旅占星固异常，闽山竹秀米千囊。天公已遗鸾凤食，便恐双飞入建章。胸中治国计谁良，只有休兵是秘方。肯为八荒开寿城，能仁须号大医王。住世神仙五百年，长生本出笑谈间。不从方士论炉鼎，自有阴功解驻颜。帝城春近俗熙熙，师宰功高不事知。天上中人传诏日，御前蕃使贺年时。"}