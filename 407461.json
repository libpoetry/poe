{"id":"407461","title":"越园先生写双竹见贻却寄","dynasty":"近现代","author":"王季思","text":"近代论墨竹，颇觉真赏寡。日如瘦而弱，板桥恣而野。馀子等自郐，怒墨徒狼藉。越园澹荡人，胸次成大雅。烟霞资啸傲，泉石供陶写。远书辱厚贻，展纸诧神化。斜枝如欲风，湿叶恍露下。气清入劲健，意远得潇洒。想见落笔时，神识悠以睱。江湖方滔滔，茅苇弥中夏。高节每见嗤，众条竟娇姹。还期砺霜筠，戛影岁寒夜。"}