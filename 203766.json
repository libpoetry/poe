{"id":"203766","title":"谢阮儒隐为画墨梅床屏","dynasty":"宋代","author":"王迈","text":"想当争衣盘礴下笔时，吸取清气入肝脾。先融雪岭作墨黑池，坐变秋阳成春晖。使我初见浑不疑，旋觉风骨全是颜容非。恍如晏支马上坐明妃，缁尘生汗白玉肌。又如鸱夷船底载西子，烟波惨淡双蛾眉。雪堂仙去渺莫追，补之位置传者谁。君今此宝世间希，茫端寒燠巧推移。花神上诉真宰悲，何为苦泄造化机。我有东绢滑如指，装潢为屏作枕帏。平章众画何品宜，笑我嗜好与君相背驰，不爱崇桃积李斗芳菲。请君快扫横斜竹外枝，岁寒心事正要渠相知。"}