{"id":"1123320","title":"和幽居","dynasty":"宋","author":"赵希逢","text":"不用堆钱更买山，群峰前后翠遮阑。玻璃千顷清无滓，星月一天光动寒。得趣吟成千首易，逃空降服寸心难。梦魂胜境飞难到，只把翠微诗细看。云锁烟封山几重，翠微深处夕阳红。径迂杨柳低迷路，木古藤萝密蔽空。枕漱有泉兼有石，衣披和月也和风。落花时或随流水，恍惚桃源陌与通。谢他逋客请回车，曳钩清溪尽可渔。一饱何思更何虑，四时无欠亦无馀。鸥闲与我两相似，鸠拙于人百不如。金马玉堂梦难到，凄凉分已爱吾庐。"}