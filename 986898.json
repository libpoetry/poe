{"id":"986898","title":"九怀 其八 江夫人","dynasty":"宋","author":"高似孙","text":"若有人兮山阿，乐莫乐兮在薖。絜余佩兮有兰，惬余裳兮有萝。凌八荒兮骋望，怅山河兮悲壮。倒天汉兮濯江淮，眇风云兮晤怀。竹树兮冥蒙，海月兮朣胧。君何为兮山中，鸿奔南兮逼轻舟。歌闻天兮击中流，气浩浩兮横九州。山冉冉兮生雨，水汪汪兮迷浦。鴂一叫兮花愁，期美人兮春渚。"}