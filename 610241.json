{"id":"610241","title":"赠黄宏选进士","dynasty":"明","author":"韩上桂","text":"汉皇置策诏高贤，终军弃繻方妙年。瀛洲胜地多奇选，观者慕之如神仙。吾子风流沿晋代，玉壶皎洁近相对。江浦常携明月珠，湘流几结幽兰佩。文采蔚然俨凤凰，雄飞千仞恣翱翔。生逢间气来丹穴，出值明时瑞圣王。海运南溟看万里，霜蹄冀北仍堪市。射发穿杨艺独工，贯雕叠中无虚矢。礼乐彤墀召对优，千年遇合乘云虬。上林花树春如许，匹马长安一日游。"}