{"id":"602526","title":"游南华寺","dynasty":"明","author":"袁昌祚","text":"溪山佳宝林，初冬煦晴旭。僧房夭蟜入，佛殿棱层属。言携方逸士，览胜纾清瞩。遥望芙蓉峰，美人隔江曲。忽闻伯仲至，紫嶂嘶骅騄。神情洵超旷，文采何纷缛。惠我荼栗芳，举杯引醽醁。翘然命巾舄，蹑磴云霞触。听泉豁幽抱，付法思玄躅。本来自空寂，妙有原具足。障言日以竞，真谛谁能续。与君且留连，晚就诸天宿。"}