{"id":"846332","title":"金缕词/贺新郎 寿宁化刘宰","dynasty":"宋","author":"无名氏","text":"瑞气重闽宇。小春馀、璇霜避暖，敛威青女。一点阳和钟英气，崧岳今朝诞甫。正两荚、尚留蓂舞。应想宁川称寿处，听金笼、放鸽儿童语。愿千岁，祝慈父。君家自有安民谱。袖良规、时宽辔策，夜闲桴鼓。直赖汀南为保障，无复鼪鼯啸聚。果峻秩、升朝褒叙。治最行将书第一，去思碑、拟颂歌明府。飞诏趣，缀鸳鹭。"}