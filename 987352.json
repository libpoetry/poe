{"id":"987352","title":"和刘养源","dynasty":"宋","author":"高斯得","text":"日景何须土圭测，腊尽熙熙好春色。明眉翠柳弄精神，调舌珍禽破岑寂。叠嶂融融迟日丽，双溪涣涣层冰释。行看骑簇昭亭晓，还闻猿啸高斋夕。宛陵山泽纷纡馀，尔来憔悴缘急符。安得春风百万斛，为散和气还郊墟。北帝回车已浸远，东皇布令应潜孚。原畴苏醒天雨玉，草木滋润渊生珠。我诗背城犹借一，吏气暂扫因元日。预忧簿领还压头，不得时陪竹林七。苕溪苇间舟延缘，白鱼朱橘不论钱。幽栖已入五更梦，早春顾渚何时煎。老师谨勿先抽单，苦嫌道院飕飕寒。吟编未载两觳觫，莫惜娉婷珠一斛。"}