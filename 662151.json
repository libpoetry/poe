{"id":"662151","title":"鼓不绝","dynasty":"明","author":"石宝","text":"邻巷相见语，兹农薄收成。何缘累旬日，箫鼓未绝鸣。东家男已长，西家女将行。羔雁来问吉，鸡豚往通名。置宴召宾侣，责逋急官征。斛粟易百钱，入坐恐未盈。花颜照四席，典客稽考明。布帛身不著，妻子徒力耕。违俗惧乖义，先王近人情。歌管沸两耳，中心悁且惊。但见蚁杯绿，不知鲂尾赪。凭君听箫鼓，中有劳者声。"}