{"id":"691950","title":"即事","dynasty":"明","author":"李攀龙","text":"浮云如浪迹，春色且邢州。磬折人堪老，萧条客自愁。孤城山下出，大陆日西流。请郡终何意，风尘复倦游。天涯看薄宦，何以异漂蓬。才岂分符后，名非荐疏中。黄尘霾落日，白羽插春风。闻道渔阳战，方论卫霍功。懒嫚终疑傲，和光意远哉。元龙无客礼，方朔有仙才。疾苦褰帷过，风尘领郡来。那须论往事，作赋柏梁台。使者殊旁午，吾生自不辰。文章看长物，道路竟何人。寒食孤城外，襜帷大泽滨。那堪杨柳色，风雨傍行春。"}