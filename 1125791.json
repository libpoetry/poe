{"id":"1125791","title":"追和李白登金陵凤凰台二首","dynasty":"宋","author":"郭祥正","text":"采凤何年此地游，高台千古自风流。寒烟淡淡笼城郭，宝器时时出冢丘。舴艋竞归芳草渡，鹭鸶群舞碧芦洲。重华不返箫韶断，落日秦淮添客愁。高台不见凤凰游，望望青天入海流。舞罢翠娥同去国，战残白骨尚盈丘。风摇落日催行棹，潮卷新沙换故洲。结绮临春无觅处，年年芳草向人愁。"}