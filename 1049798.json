{"id":"1049798","title":"游道林寺呈运判蔡中允昆仲如晦用杜甫元韵","dynasty":"宋","author":"郭祥正","text":"长沙城西湘水隅，道林古寺松门纡。尝闻秀绝超五岳，果见气象吞重湖。殿前衔花走白鹿，殿里沈烟焚玉炉。何人塑出慈氏众，冠缨动活摇明珠。高僧处处有遗迹，盘石坐禅龙虎俱。唐人妙笔数欧沈，至今板上栖群乌。五言七字又奇绝，此寺此堂天下无。不缘薄宦岂能赏，勇往兼有儿孙扶。贾生前席竟忧死，屈原怀沙终自诛。投身及早卜幽隐，淡泊久乃胜甘腴。云生岳峤月晦影，雨过橘洲猿夜呼。细吟静境足自适，忠愤未合思捐躯。趋玄饱读长者论，养真默合烟萝图。千篇愧比老杜老，一节愿随孤竹孤。况陪使者共游览，二谢弟昆真友于。不知昔日杨常侍，何似今朝蔡大夫。"}