{"id":"840959","title":"游金山放歌一首","dynasty":"清末民国初","author":"金武祥","text":"乾坤奠定分鸿濛，浩浩万古江流东。海门直下孰砥柱，金焦对峙专其雄。古来形胜称绝险，岂独吟眺游人供。兹山中流久炫耀，楼台金碧围梵宫。岂知华靡造物忌，一朝遂付秦火红。我来登眺览陈迹，磴道曲折盘虚空。长江万里若指掌，奇境自足开心胸。异哉世俗谬装点，废寺重创穷人工。更劳监督动官府，钜费百万规模崇。吁嗟江南历兵燹，疮痍遍野嗷哀鸿。地方元气久难复，海疆况复当要冲。纵令夷艇入腹地，羁縻乏术惟包容。民瘼弗恤忘隐患，徒事玩赏何梦梦。腐儒作歌当刍献，敢拟忧乐天下同。安内攘外果清晏，太平润色吾亦从。游山他日更践约，且欲题句追苏公。"}