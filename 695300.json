{"id":"695300","title":"答马中舍二首","dynasty":"明","author":"林光","text":"偃卧空庭月满裳，陶陶曾未引杯觞。图传周子元无字，梅写林逋尚有香。夜合烟消栽渐长，蕡麻风逐舞还狂。眼中新得知音友，折简难呼入我墙。亭午方将瞌睡时，洗心又领一番诗。閒来弄笔君应捷，老去论心我自迟。广大桥门容吏隐，摩挲铜狄记人谁。开樽夜夜看明月，扫尽支离误世辞。"}