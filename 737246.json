{"id":"737246","title":"母猪洞观瀑","dynasty":"清","author":"查慎行","text":"蛮中六月交，山路苦焚爇。卧闻夜雨来，快起寻乳穴。入洞微有声，足底响呜咽。出山忽震怒，闪睒不容掣。岩前汇奔流，人骇马辟易。来如曳组练，一线注飞白。跌为渊潭深，湛湛落澄碧。石牙互参错，吞吐霹雳舌。直从湾澴底，跳沫腾百尺。惨惨天变容，凛凛风作雪。冈头杜宇叫，万竹划然裂。将归得奇观，顿解肺肝渴。"}