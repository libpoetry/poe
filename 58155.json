{"id":"58155","title":"南归诗·畴昔偕兹役","dynasty":"明代","author":"李流芳","text":"畴昔偕兹役，维予暨汪子。我从中道还，子亦废然止。汪子行茕茕，念之心欲死。重来复同归，依然吾与尔。汪子功名人，微尚不在此。去留皆洒然，更觉归可喜。举世急功名，吾尔众所訾。曰此无远图，区区效儿女。两人相视笑，吾乃徇誉毁。古来耕钓徒，亦各有其侣。得子已不孤，悠悠何足齿。"}