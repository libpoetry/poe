{"id":"556697","title":"省中","dynasty":"明","author":"宗臣","text":"鸣佩下紫霄，岩岩府中趋。冠盖灿以繁，群吏肃前隅。晨风振远楹，宿鸟鸣高梧。起步忽不惬，叹此中怀孤。杨雄草太玄，相如奏子虚。执戟亦云晚，游梁意何迂。西京有七贵，黄金步天衢。朝欢浃车马，夕燕纷笙竽。富贵讵可常，为乐亦须臾。嗟彼荣华观，耽此寂寞涂。取舍一何戾，志各有所须。烈士多苦心，斯言良不诬。"}