{"id":"1061698","title":"为陈秀才题墨妙堂","dynasty":"宋","author":"慕容彦逢","text":"宝池当几润滑并，蟾蜍玉窦寒泉倾。墨花泛泛花脚轻，云笺皎皎月色明。凝然嗣将先管城，一扫神怪吁难名。腾龙舞凤相回萦，倒日翻星草隶行。或如悬崖倚孤撑，又如脱兔驰万兵。猿攀虎怒势争鲸，奔蜃骇驶波浪惊。篆斯隶邈草伯英，钟蔡卫索更品评。逸少兼之集大成，寥寥千载无与京。鼠须蚕茧秘迹清，玉华遗言同誓盟。埋藏不计申与庚，模踪间出相光晶。太丘佳士天气清，访求宝字金满籯。编联轴卷纷纵横，名家诸妙皆有声。文馀高致超八闳，深求众法窥忘情。会当临池染澄瀛，银钩万字挥峥嵘。"}