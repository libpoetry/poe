{"id":"1218373","title":"和李元善自警诗","dynasty":"元","author":"岑安卿","text":"达为天下相，穷作人世师。穷达有定命，勿叹时非时。宁污牛尾泥，不作车尘随。山林隐文豹，江海潜黄螭。人皆嗜奔竞，奔竞人还嗤。仲尼与三子，出处皆从宜。一芥不可与，万钟亦难辞。今人知古人，不识来者谁。何如沽美酒，笑傲歌新诗。功业不补世，那求后人思。人生如树花，开落从风吹。又如无根蓬，飘飘亦何为。天高日月远，寿命皆崦嵫。人兮勿自苦，吾道当平夷。"}