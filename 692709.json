{"id":"692709","title":"四月十一日喜雨柬妹丈刘珥江周五津","dynasty":"明","author":"杨慎","text":"舟胶水浅似坳堂，忽尔宵残雨送凉。原色未须歌涤涤，滩声最喜听浪浪。望中笑电生矫矢，梦里雷车借阿香。便注仙瓢倾马背，尽回焦土作金穰。南浦新声喜雨篇，不须艳曲唱婵娟。惠连池草偕灵运，杜甫檐花对郑虔。巳见清风生羽扇，更闻流水入琴弦。蜜云龙茗劳珍贶，好试东城解玉泉。"}