{"id":"939329","title":"志怪","dynasty":"宋","author":"陈古遇","text":"沉沉万仞渊，下有骊龙珠。佩之寿松乔，售之富侔都。贪夫临渊羡，重利轻微躯。百金不龟药，千金水犀珠。丹砂与翠羽，陆产海所无。赍装涛浪中，巨阙光炯如。粲粲两青童，骈肩问所须。再拜上珠翠，敢问龙起居。青童粲玉齿，云龙卧玄虚。为君穷珠山，鞭云取长驱。云急风更恶，苍梧来时徐。丹药两须失，哀哉饱鲸鱼。"}