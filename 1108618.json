{"id":"1108618","title":"待制赵公伯泳哀诗二首","dynasty":"宋","author":"刘克庄","text":"赵氏源流自副枢，至公清节亢门闾。绪言犹接淳熙际，亲擢何惭庆历初。班马定为廉吏传，韩欧无责谏臣书。可怜衮斧忠邪学，仅向甘泉扈属车。忆昔鹓行接武趋，与君肝胆素相孚。孤忠不忍欺明主，健论真堪立懦夫。公是意林曾续否，退之手注尚存无。暮年数出交游泪，莫怪星星满鬓须。"}