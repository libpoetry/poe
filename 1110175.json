{"id":"1110175","title":"王定国北归过衡阳惠示四诗其聚散忧乐之兴尽矣率赓二篇可资笑噱","dynasty":"宋","author":"吕陶","text":"腊寒尝醉蒲桃酒，春霁空摇舴艋船。倦客偶来皆失路，故人相值似逢仙。半生感事惊残梦，两世知音话宿缘。闻说三槐长秀茂，子孙才业信家传。壮年驰走太行车，晚岁还家幸有馀。进取厚颜嗟鹤发，退藏深计得蜗庐。五湖谪去谁收骨，千骑归来尚载旟。回首太平堪颂咏，圣君勤政式商闾。"}