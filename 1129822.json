{"id":"1129822","title":"偈二首","dynasty":"宋","author":"释倚遇","text":"春山青，春水绿，一觉南柯梦初足。携筇纵步出松门，是处桃英香馥郁。因思昔日灵云老，三十年来无处讨。如今竞爱摘杨花，红香满地无人扫。法昌今日开炉，行脚僧无一个。唯有十八高人，缄口围炉打坐。不是规矩严难，免见诸人话堕。直饶口似秤锤，未免灯笼勘破。不知道绝功勋，妄自修因證果。"}