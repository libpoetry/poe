{"id":"686074","title":"答大宗伯陈公二首","dynasty":"明","author":"卢龙云","text":"西风摇落海门寒，到处闾阎有怨叹。北阙此时应侧席，东山何日更弹冠。词人屡款南州榻，艺苑先登赤帜坛。多少儒生开阁望，芳洲无用忆秋兰。秋声几夕雁来初，爽气全临水竹居。文自吐馀皆五凤，书从断后更双鱼。相期召对还金马，未许渔樵老孟诸。可奈怀人葭露远，暮云搔首意何如。"}