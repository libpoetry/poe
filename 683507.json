{"id":"683507","title":"登缥缈峰二首","dynasty":"明","author":"王世贞","text":"不辞芒屩破蒙茸，贾勇先登第一峰。湖外山围青玉案，波间岛插紫芙蓉。龙宫袭籁俄成吹，鹿苑嘘烟忽自封。指点空濛浑未定，乍惊云物荡吾胸。风物清秋转自佳，抚膺高眺渺无涯。千家射日鱼鳞上，百舸穿云雁字排。天目障青遥入眦，角头分翠近当怀。胥涛怒激非吾分，蠡汎逍遥兴不乖。"}