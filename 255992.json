{"id":"255992","title":"赵宜之愚轩","dynasty":"金朝","author":"李纯甫","text":"羿穷射杀金毕逋，老卢磔杀玉蟾蜍。朝夕相避昆崙墟，忽见天公一目枯。尘昏土眯万万古，云眵雨泪寒模糊。嗟哉区中人，么么如蚍蜉。书生不惜两瞳子，长使看书如老奴。水部一奇士，西河君子儒。二公正坐诗作祟，得句令人不敢书。先生有胆乃许大，落笔突兀无黄初。轩昂学古澹，家法出关雎。暗中摸索出奇语，字字不减琼瑶琚。神憎鬼妒天公狙，戏将片云翳玄珠。九窍凿开混沌死，罔象未必输离朱。静埽空花万病除，一片苦心含太虚。屏山有眼不如无，安得恰似愚轩愚，安得恰似愚轩愚。"}