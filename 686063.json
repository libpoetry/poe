{"id":"686063","title":"送左司寇谢公还朝二首","dynasty":"明","author":"卢龙云","text":"至后阳生春又旋，春光万里送朝天。丹心渐向燕台近，紫气遥从汉殿悬。行色远携沧海月，旅吟都附白云篇。九重侧席今逾切，会见隆恩阙下传。冬尽梅花海国饶，折来堪以赠行轺。五云望阙殊知遇，三殿抡才岂寂寥。春色漫随征旆入，主忧定向借筹消。孤臣十载犹漂泊，开阁何时或见招。"}