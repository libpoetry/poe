{"id":"273888","title":"金缕曲·过梅村桥，哀大壮，六叠罅韵","dynasty":"现代","author":"汪东","text":"世路羊肠罅。叹无非、刳麟作楦，醢龙为鲊。众口交谗金可铄，弱骨何堪弹射。奋一掷、梅村桥下。今日重来浇斗酒，似沈湘、角黍蛟螭怕。魂魄毅，剑犹挂。萧然相对神清洒。最难忘、名园选句，小窗评画。蜀国多才谁比似，不学题桥同马。也不要、君平卦打。忽忆刘郎悲愤语，道孔明、自误英英者。灵享此，蕙兰藉。"}