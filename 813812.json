{"id":"813812","title":"同京口余文圻登蒜山憩清宁道院时春尽日","dynasty":"清","author":"沈德潜","text":"相携筇竹上晴空，木末遥遥磴道通。铁瓮帆樯双屐下，佛狸城郭乱烟中。运筹羽扇怀王佐，破敌长刀数霸功。事业销沈山色在，底须吾辈别雌雄。峰颠突兀睇无垠，吴楚苍茫几点尘。天地本来成逆旅，江山从古属闲身。松门瘦石樵家路，瑶草金光道院春。惭愧玉皇香案吏，阶前暂作扫花人。"}