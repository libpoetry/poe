{"id":"764816","title":"月华清 中秋对月感怀","dynasty":"清","author":"薛时雨","text":"冷袭吟魂，清围诗境，碧霄尘净如洗。万户笙歌，只我凄凉独自。倚法曲、仙侣虚邀，赓水调、妙才难拟。遥睇。怅高寒宫阙，云中天际。往事蹉跎犹记。算半住风檐，半消客邸。月色年年，看向故园能几。况者番、春梦新牵，更不许秋怀高寄。徙倚。渐更阑漏寂，斗杓斜指。"}