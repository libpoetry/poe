{"id":"69276","title":"奉使歌美答理麻氏也","dynasty":"元代","author":"杨维桢","text":"皇帝五年秋，皇华遣使行九州。皇明明见万里外，犹恐阴噎生蜉蝣。奉使代天明，四目达九幽。假天喜怒私恩仇，欺皇明，是非一逆海倒流。其中答理子，西边托周游。西边有鸟其名为休留，复有老狐九尾而九头，扇妖作怪呼匹俦。朘我赤子血，上敝十二旒。力大泰山不可拔，答理子，一触泰山折之如不周。呜呼汉有张纲，卫有吏酋，元有答理，足追前猷。太史笔，不贬褒，我作歌诗继春秋。"}