{"id":"688359","title":"四时宫词 春","dynasty":"明","author":"江源","text":"紫檀别院锁春光，万转千回懒下床。已托焦桐传密意，却将团扇寄回肠。柳摇台榭东风软，花压阑干春画长。蜂蝶纷纷过墙去，只疑春色在昭阳。已惊新夏燕巢梁，远目非春亦自伤。暗室有蝇污白璧，虚桥无雀寄流黄。风随玉辇笙歌迥，水滴铜龙昼漏长。错把黄金买词赋，静消心火梦魂凉。上阳烟树正秋风，千里南云度塞鸿。白玉帐寒鸳梦绝，綵云天远凤楼空。长疑好事皆虚事，不是愁中即病中。秋去秋来几恩怨，闭门疏雨落梧桐。寒气先侵玉女扉，君王初赐六宫衣。门开阊阖收金钥，尘压鸳鸯废锦机。玉枕夜寒鱼信断，紫阳宫远雁书稀。越罗冷薄金泥重，自熨寒衣减带围。"}