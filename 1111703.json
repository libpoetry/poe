{"id":"1111703","title":"和许守喜雨韵","dynasty":"宋","author":"吴芾","text":"使君盛德格皇天，奔走群龙雨霈然。坐使槁苗成茂实，潜将丰岁换凶年。荷锄野老欣嘉应，抱瓮田夫得晏眠。拟倩乐工弦盛事，山城那得有师涓。千里焦枯顿郁苍，邦人宁复虑年荒。大田一雨浑沾足，邻壤群偷更伏藏。治郡羡君端有术，救民愧我独无方。夜来复诵新诗句，叹赏徘徊月转廊。"}