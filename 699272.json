{"id":"699272","title":"次韵郑明德喜雪","dynasty":"明","author":"袁华","text":"水曹东阁静无尘，坐阅飞霙若似人。简授兔园曾作赋，律吹燕谷欲回春。缃枝梅放花无赖，白战诗成笔有神。遥忆龙沙三万里，望中驰道烂如银。朔风吹雪遍原野，谁卧衡茅若冻蝇。玉署寒生催赐酒，金槃光动忆分冰。絮穿阁道粘珠箔，花重旃房压綵绳。田野何由称贺表，五云高御六龙升。"}