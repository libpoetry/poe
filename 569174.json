{"id":"569174","title":"谢吴断事惠茶笋歌一章","dynasty":"明","author":"王世贞","text":"雨前茗芽细胜粟，雨后笋萌碧于玉。道人嗜茗以代酒，且复为笋将断肉。吴郎昔佐郧中阃，拂袖高眠白驹谷。生不恋山阴八月莼，亦不夸江陵千头木。为余雀舌损数筐，更脯龙鳞逾百束。初开鼻观已芬爽，久苦肠肥荷汤沐。新诗报汝汝不俗，净洗荒伧酪奴辱。但愿清渭溪头竹信安，紫花濑口茶租熟。慧山水递更一家，道人湖田没尽饥亦足。"}