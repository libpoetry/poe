{"id":"1183290","title":"石佛谷","dynasty":"唐","author":"皇甫湜","text":"澶漫太行北，千里一块石。平腹有壑谷，深广数百尺。土僧何为者，老草毛发白。寝处容身龛，足膝隐成迹。金仙琢灵象，相好倚北壁。花座五云扶，玉豪六虚射。文人留纪述，时事可辨析。鸟迹巧均分，龙骸极癯瘠。枯松间槎蘖，猛兽恣腾掷。蛣?虫食纵，悬垂露凝滴。精艺贯古今，穷岩谁爱惜。托师禅诵馀，勿使尘埃积。"}