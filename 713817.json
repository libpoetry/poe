{"id":"713817","title":"白鹇篇柬萧山周子","dynasty":"明末清初","author":"屈大均","text":"炎方珍禽有閒客，雌者纯丹雄者白。咫尺烟霄未可飞，羽毛幸有高人惜。君有文章亦孔鸾，南来此地求琅玕。离支绝胜丹砂好，甘蔗还如玉液寒。不必金装如陆贾，珠兰瑶草应长把。南方草木疏成书，芭蕉叶大堪挥洒。生日何妨举一杯，如君真未愧瓶罍。冉子情多频请粟，皋鱼泪尽只衔哀。圣明湖与湘湖接，紫莼甚美多茎叶。高卧萧然一故人，岂有疗饥芝烨烨。与君怀望每临风，何时归去同渔猎。"}