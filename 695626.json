{"id":"695626","title":"入里门志喜因示儿孙四首","dynasty":"明","author":"林熙春","text":"六恳天恩六传随，驿程犹费半年期。趍朝已计归朝日，入里还忻出里时。倦鸟惟寻三径柳，冥鸿敢借上林枝。不知二疏旋家际，曾有儿孙满膝衣。儿孙满膝喜相随，禀质醇痹不可期。孝弟繇来尧舜事，琢磨惟在幼冲时。菲食恶衣成圣果，伐性酣身损傲枝。莫道宦来无厚橐，贻家清白实堪依。清白浓华否泰随，撝谦六吉是休期。滥于僮仆招尤白，慎尔交游寡过时。睦族庶能成奕叶，安贫方不负孙枝。生平只此无它怍，勿谓迂谈不可依。老我迂谈不诡随，儿孙珍重好相期。承恩奕世称奇遇，种德合门答盛时。自昔何缘绵玉树，于今肯让续琼枝。殷勤勉为儿孙祝，愿尔绳绳着着依。"}