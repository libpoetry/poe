{"id":"666654","title":"送顾华玉边廷实归南都","dynasty":"明","author":"薛蕙","text":"边顾文章伯，声名三十年。价高双白璧，调逸两朱弦。忆昨初倾盖，看君早著鞭。龙门愁峻绝，骥尾慕寅缘。中岁逢迎阻，清宵梦想偏。盍簪重见日，鸣玉并朝天。置酒春壶满，题诗锦字连。城隅方曲宴，陌上忽离筵。言送东南美，真如李郭仙。望尘悲往路，临水惜徂川。吴会浮云外，燕京落日边。相思日延伫，须枉济江篇。"}