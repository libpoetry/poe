{"id":"1250223","title":"公莫舞","dynasty":"元末明初","author":"梁寅","text":"东兵西来入秦关，薄天雄气摧南山。秦民夹道观隆准，降王俛首戈尘间。戈如林，士如虎，黄河倒流沃焦土。秦宫白昼千门开，关兵夜严势连堵。月落千骑惊，萧萧闻楚兵。鸣镝交驰天狗坠，重瞳怒叱天柱倾。平明驻关中，旌旗耀日舒长虹。置酒交驩，谁其雌雄。胡为拔剑以决起，使一夫睥聣而相攻。剑光灿兮秋霜横，袖展翮兮阴风生。孤㹠咋虎不自量，徒以意气相凭陵。相凭陵，一何愚。空中奇气成五采，但见云龙矫矫行天衢。"}