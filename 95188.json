{"id":"95188","title":"莫万安生日","dynasty":"宋代","author":"赵蕃","text":"员多阙少铨曹病，陛下用人多择令。公今秩满代未除，召节盍来人侧听。我知天意从民欲，要暖袴襦饱餐粥。遂令局促滞腾骧，百里孰如天下福。我官白下未识公，谣俗往往闻其风。坐移不作趋走怕，政喜官曹退食同。我尝从容听公说，劳心抚字催科拙。昔人如此号循良，叹息今时异途辙。虽然自有公论在，民之所言上其采。举觞不但祝长年，始立新秋甘雨霈。"}