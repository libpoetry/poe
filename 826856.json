{"id":"826856","title":"烛影摇红·江亭修禊，分韵赋诗。次珊馆长独为词，伯絅继之，余亦和作，仍用所分翠字韵","dynasty":"清末近现代初","author":"金兆蕃","text":"城郭参差，酽寒不放韶光起。伫天尺五月重三，萧瑟犹如此。人说王家故事。侍耆贤、洛英借拟。隐囊纱帽，流水游龙，群贤毕至。槛外平原，柳荑暗敛东风细。朝来爽气扑櫊楹，山色沈空翠。谁道春来久矣。问元都、花开尚未。俊游申约，策蹇重看，芦芽垂水。"}