{"id":"811157","title":"少穆被命还朝以诗二章迎之","dynasty":"清","author":"邓廷桢","text":"高皇拓地越乌秅，圣主筹边轶汉家。拟向轮台置田卒，特教博望泛秋楂。八城户版输泉赋，千骑旃裘拥节华。载笔他年增掌故，羁臣乘传尽流沙。夔蚿心事最怜君，燕羽差池惜暂分。宣室忽闻新换汗，霸陵真起故将军。春风远度天山雪，卿月重依帝阙云。往岁诗篇盟息壤，道周相候慰离群。"}