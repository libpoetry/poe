{"id":"1224316","title":"题桃源图","dynasty":"元","author":"揭傒斯","text":"桃源非一处，龙虎画难同。内外关踰铁，高低石作丛。黄幡青剑北，紫盖白云东。蟾影当霄迥，蛾眉抱月弓。千重藏曲折，四面削虚空。地户吟风黑，天池浴日红。雪霜翻溅瀑，雷雨泻崩洪。暗识猿啼远，晴闻鸟语工。危龛三井秘，绝涧九桥通。江合仙岩怒，山连鬼谷雄。刘王开辟后，秦晋有无中。时见看桃侣，频逢采药翁。丹台寒漠漠，琳宇气熊熊。济胜非无具，缘源恐莫穷。烟霞俄变灭，草树杳茏葱。四序何劳志，群愚傥击蒙。谁言武陵近，十里上清宫。"}