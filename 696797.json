{"id":"696797","title":"题墨竹赠贡士邹观","dynasty":"明","author":"金幼孜","text":"虚心秉高洁，不受一尘侵。五月清溪上，萧萧风满林。挺挺潇湘玉，平生意独耽。玉堂风雨夜，思尔隔江南。云谷翠森森，冰霜阅岁深。已看能凤舞，还听作龙唫。夜雨翻龙箨，春风长凤梢。伫看清庙荐，美韵协笙匏。逸态谢炎凉，贞姿炯冰玉。君子思切磋，无忘咏淇澳。"}