{"id":"209659","title":"良辰·良辰入奇怀","dynasty":"宋代","author":"吴则礼","text":"良辰入奇怀，端欲挽我行。幽花迎人笑，欣然媚柴荆。春醪处处佳，姑泻浊与清。好鸟何许来，日暮独一鸣。江山雨新洗，坐使老眼明。天公喑鹁鸪，要作烂漫晴。平生木上坐，莫逆惟有卿。妇寻茅三间，遥取乌几凭。长腰雪不如，付兹腹彭亨。短蔬胜肥肉，甘哉北湖羹。一饱便可足，此外岂所营。莫语儿子辈，吾侪宁要名。"}