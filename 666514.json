{"id":"666514","title":"宝刀篇","dynasty":"明","author":"薛蕙","text":"谯国王生名博古，故物叠累满环堵。中有百辟之宝刀，太白之精来下土。烂如白虹皎如雪，紫气纷纷长不灭。卷之如钩垂欲折，舒之还成三尺铁。异哉神物那可比，坚能割玉柔绕指。蛟龙变化乃如此，刀虽奇谲不宜尔。王生王生善宝藏，何年持之献我皇。指麾上下威四方，廷中佞臣如负芒。佞臣屏退进群贤，巍巍帝德光配天。小儒敬赋宝刀篇，颂声洋溢千万年。"}