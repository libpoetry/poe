{"id":"551297","title":"邀黄仲高张孺愿钱叔达张公鲁陈汝大陈汝翔陈惟秦王玉生陈幼孺王粹夫颜廷愉曹能始兴公弟雨中集万岁寺即席送徐仲和归钱唐","dynasty":"明","author":"徐熥","text":"共酌醍醐送客还，晚风吹雨暗禅关。绿波春草长途别，白社莲花半日閒。家望雷峰烟外塔，梦回天竺月中山。净瓶分得杨枝赠，垂柳临岐不用攀。"}