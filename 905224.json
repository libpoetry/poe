{"id":"905224","title":"寄题张道士招真阁","dynasty":"宋","author":"李吕","text":"君成道，去何许，寂寂空山号行府。自从汉末人相值，因循今莫睹。凄凉古庙落嵓隈，水绕閒庭萦嫩苔。敕令立观奉香火，屈指三十年中来。道士张君见奇古，精力强明奈寒暑。从前观心力勤苦，经画一新旧堂庑。尝闻仙者好楼居，杰阁翚飞接云衢。往来世外隐君子，万一鹤驭停须臾。我劝张君更磨练，莫遣光阴随物转。一朝平步玉皇前，何虑群仙不相面。多少纷纷尘世人，梦中说梦元非真。妙处工夫如会了，千百世界现全身。"}