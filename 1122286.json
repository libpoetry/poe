{"id":"1122286","title":"和赵提刑韵送吕堂长主簿","dynasty":"宋","author":"姚勉","text":"道在颜瓢乐不忧，清风端可继前修。朅将西涧重新了，莫是东莱再出不。学校诸生俱向仰，文章太守共赓酬。戍瓜忽及东吾道，轻重从知系去留。擘脯钩鲈倩老羝，离肠那肯话酸悽。题桥旧事传邛蜀，衣锦新荣耀会稽。未领众星朝极北，且擎一柱立天西。凤鸾止止宁栖棘，五色云间有紫泥。"}