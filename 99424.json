{"id":"99424","title":"诅楚文·峥嵘开元寺","dynasty":"宋代","author":"苏轼","text":"峥嵘开元寺，仿佛祈年观。旧筑扫成空，古碑埋不烂。诅书虽可读，字法嗟久换。词云秦嗣王，敢使祝用瓚。先君穆公世，与楚约相捍。质之于巫咸，万叶期不叛。今其后嗣王，乃敢构多难。刳胎杀无罪，亲族遭圉绊。计其所称诉，何啻桀纣乱。吾闻古秦俗，面诈背不汗。岂惟公子邛，社鬼亦遭谩。辽哉千载后，发我一笑粲。"}