{"id":"644640","title":"郭西精舍士友同宿","dynasty":"明","author":"方孝孺","text":"淹怀终岁思，幸际清宵会。情深新喜集，语惬孤愁退。离居积顽鄙，处下多尤悔。倦翮谢骞腾，羁踪损贞介。含悲静自嘅，抱独招群怪。非子不我遗，斯心复谁赖。天寒四野寂，云敛疏星大。霜叶响枯条，水滩咽鸣濑。振衣逞玄览，妙趣超尘壒。静溯一气先，虚涵万象外。林泉皆道情，縻组本天械。摆落巳遗荣，过从敢辞惫。祛疑冀闳论，立懦伫明诫。颓风倘可还，勖德期无懈。"}