{"id":"812959","title":"永定河纪事","dynasty":"清","author":"张凤孙","text":"桑乾水方枯，劣于一衣带。奔腾伏秋交，淼若江河大。土疏既善崩，沙重复难汰。俯仰百岁中，经涂几茫昧。庙虑日夕纡，询谋集冠盖。往因横决势，顺导堤防外。南村治网罟，北垡载锄耒。水土无全功，居人半利害。安流近三稔，适与时运会。慎初保厥终，庶几神永赉。河伯偶失驭，威灵窃长鲸。掀泥作波浪，所过沟塍平。方舟或乘屋，木末有聚萍。嗟哉荡析人，扶老提孩婴。片席挂堤柳，巢居苟支撑。遮道敢前诉，顾畏吏怒瞠。弃地昔有令，谓无与水争。下愚性不移，自与祸患并。茫茫九州土，那无尺寸耕。河壖垦污莱，岁恋官租轻。顿忘为鱼虑，九死幸一生。愿今服驱遣，勿待二麦成。泉水已出山，宁复论清浊。生为浑河官，遑问泥涂辱。荒廨八九楹，中宵忽颠覆。妇孺出仓皇，陂田立如鹄。官作有严程，胡能顾骨肉。平时缓绸缪，临事苦督促。畚锸敢后期，薪刍奈弗属。弗属苇代之，急以竟此局。天意未可知，波涛日洄澓。慷慨慕前贤，危堤不转足。千金未易偿，一死犹可赎。功名蜗角微，宁忍付蛮触。"}