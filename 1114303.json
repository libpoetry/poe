{"id":"1114303","title":"次韵王才元少师杂花","dynasty":"宋","author":"李弥逊","text":"春风著物本无殊，姑射偏成玉雪肤。独笑浮花媚凡目，水边疏影不胜孤。酒染凝脂密染香，一枝聊发次公狂。小楼准拟来仙驭，明日红云绕树芳。嫩蕊商量渐满枝，刘郎对境久忘机。折来不拟供樽俎，要与游蜂作伴归。桃红深浅漫成堆，犹喜霜葩缀旧枝。唤取张卢来共醉，莫随风雨便分披。不禁花恼曲江头，欲对清尊舞沐猴。留得春红撩客恨，争如庭草解忘忧。"}