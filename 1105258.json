{"id":"1105258","title":"次韵胡兄","dynasty":"宋","author":"方岳","text":"钓蓑烟雨断矶头，恋阙丹心付子牟。腹有一丁长作祟，背无三甲不封侯。惯贫已识山林趣，投老归从造物游。自笑骨寒癯似鹤，忍饥犹未怯茶瓯。猿惊鹤怨老江蓠，留得离骚到景差。愚智共知穷有分，浮休俱与醉无涯。人间狡兔自三窟，身外鹪鹩只一枝。非意相干吾岂敢，年来端为冷齑吹。"}