{"id":"1132348","title":"李参政生日","dynasty":"宋","author":"魏了翁","text":"已露明年造化机，便将六十四年推。后天八八无穷数，一画初阳自此基。岁月陶镕两鬓毛，坐看时事尔滔滔。可能只袖区中手，镇在湖亭读楚骚。八十蹁跹老阿兄，一窗风雨伴双清。武昌近日音书少，时听湖边过雁声。泻出清明醉眼醒，都人弹指祝前星。凭谁提起源头话，治国齐家要六经。剺面花门未果驯，夏人兵马薄熙秦。谁将鞭策驱时运，十数年间日日新。分付诸儿自致身，朝阳阁上看长春。梅边认得真消息，往古来今一屈伸。"}