{"id":"314223","title":"八声甘州·看杨花阵阵扑空阶","dynasty":"清代","author":"高士奇","text":"看杨花阵阵扑空阶，真个又春归。渐樱桃红熟，杏儿青小，树影添肥。向午蜂愁蝶怨，冉冉谢芳菲。惟有梁间燕，款语低飞。为甚留春不住，觉香轮玉勒，瞬息都稀。最牵情牵恨，天气困人时。想妆楼、帘垂日永，早轻摇、团扇换罗衣。料得我，故园花事，开到蔷薇。"}