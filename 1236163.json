{"id":"1236163","title":"古诗七首","dynasty":"元","author":"李孝光","text":"青青庭中树，有鸟巢其南。户牖聊自谋，啄饮性所甘。中野有矰弋，相戒慎勿贪。日出照我屋，政见脊令飞。鸣声甚和乐，永怀家人肥。兄弟既相好，吾生式相依。恩勤重自将，父母讵可违。冬气渐闭密，百物尽零落。中林有贞姿，粲然独先觉。尺蠖递屈伸，天运不终剥。勿言霜露酷，熙阳已潜作。考槃在涧谷，伐檀寘河干。利达或忘返，处穷亦已难。中夜起太息，取琴为尔弹。智士当黾勉，仁人良独安。旭日始曰旦，有鸟鸣嘐嘐。牡出得饮啄，雌居完守巢。幽人念兹久，尼父讵系瓠。先民重自任，贵器藉白茅。"}