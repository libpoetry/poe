{"id":"1121987","title":"送知县赵通直","dynasty":"宋","author":"郑亿年","text":"仁政三年有始终，阳关声彻去匆匆。森严治已冰霜比，慈爱临民父母同。解印远瞻京阙路，挂帆高飐楚天风。不须更问昆山事，已有歌谣达帝聪。大门治邑岁年深，诒厥孙谋又到今。遗爱联绵民结恋，归途迢递柳垂阴。九茎芝草曾呈瑞，并蒂荷花已赏心。或会朝廷求政绩，何妨袖出野人吟。"}