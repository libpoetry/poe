{"id":"647491","title":"题侯主簿忠告轩","dynasty":"明","author":"王汝玉","text":"君诚不独治，分忧赖贤牧。所以汉郎官，出宰应星宿。长洲古名邑，民物称富足。年来久凋弊，五月粜新谷。侯令剸烦才，存心在忠告。行春载轻车，烟村桑柘绿。孝悌申古训，淳庞化今俗。坐令百里间，讴歌仍鼓腹。昔闻宓子贱，弹琴致民服。复修良吏传，为尔请重续。"}