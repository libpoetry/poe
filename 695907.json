{"id":"695907","title":"送马用昭还闽中四首","dynasty":"明","author":"欧大任","text":"并门回首太行山，公子翩翩一骑还。夜斫探丸朝蹴鞠，谁能驰逐五陵间。剧辛乐毅已尘埃，突兀昭王百尺台。多少涓人求骏马，黄金能不待君来。何事喑呜鞘里鸣，幽州年少猎冠缨。青天不断鲛龙气，尽作延平浦上声。公车奏牍竟如何，綵笔纵横意气多。归去钓鱼沧海上，九仙秋色郁嵯峨。"}