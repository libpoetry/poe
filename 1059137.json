{"id":"1059137","title":"谒女贞何氏祠","dynasty":"宋","author":"邹浩","text":"正月一日雨不休，朝来四望阴云收。众阳扶导日轮出，辉光倏忽盈九州。欣欣草木动新意，鸾凤鼓翅翔天游。高山托处将半载，真人风韵长凝眸。精神澡雪亦已久，欢言夙驾南冈头。仙居楼阁拱形象，祥烟瑞霭檐间浮。焚香再拜适我愿，想见王母同优游。蟠桃不老春更永，人间变化知几秋。轮囷重盖拥车马，气势赫赫移山丘。万方有口莫敢议，勋劳自以为伊周。门墙旦暮祝遐算，长守富贵无与俦。于今扫荡一何有，白杨影里令人愁。丈夫祈向乃如此，孰为女子能清脩。功成直上紫霄去，遗踪犹向潇湘留。我来不及叩真诀，真诀固在冥心求。五行八卦自流转，生天生地生物稠。骑龙跨虎越宇宙，岂但洗涤无愆尤。他年谁作□仙传，□入高仙吾姓邹。"}