{"id":"537157","title":"苦热篇","dynasty":"明","author":"王世贞","text":"常年游燕复游楚，今年坐啸郧山阿。常年六月犹褦襶，今年五月头仍科。六月褦襶不道苦，翻道科头未易过。赤龙频顿羲叔辔，金翅欲扫尼连河。未必襄王行暮雨，由来汉渚有蒸波。老夫弄水聊自解，忽照霜鬓胡其多。炎凉世态日千变，燄灭欲火时成魔。兰台大风吹汗漫，峨眉积雪寒嵯峨。纵令有梦不解到，据梧斗室时婆娑。天大洪垆销玉液，柰此清凉一点何。"}