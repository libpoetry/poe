{"id":"823521","title":"天香 都中崇效寺牡丹移植社稷坛前，作图寄遐翁，次王碧山韵","dynasty":"清末近现代初","author":"吴湖帆","text":"酣酒朝天，秾妆映日，物华苒苒如水。泪染铜驼，梦摇金凤，似识井瓶名字。炉香御惹，嗟细掐、痕寻玉指。一曲霓裳缥缈，昭阳许留清气。可怜帝城纵醉。忍无言、露零珠碎。漫道艳容倾国，断肠门闭。萧寺堪谁念远，恁消息、而今换情味。秀色临风，重翻翠被。"}