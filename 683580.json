{"id":"683580","title":"同群公宴徐氏东园二首","dynasty":"明","author":"王世贞","text":"君王旧赐青溪曲，太傅长留绿野堂。历乱峰峦插云汉，纵横卉木尽文章。芳樽再展怜春色，画舫频移媚夕阳。不是群公仙骨在，蓬莱咫尺杳茫茫。公子名园辟向东，至今池馆尚称雄。朱甍忽耸云端鹫，银榜遥萦水面虹。为许渔樵开薜径，且将丝管付松风。信陵虚有夷门地，指点蓬蒿说魏宫。"}