{"id":"1175976","title":"奉和圣制漕桥东送新除岳牧","dynasty":"唐","author":"苏颋","text":"宝贤不遗俊，台阁尽鹓鸾。未若调人切，其如简帝难。上才膺出典，中旨念分官。特以专城贵，深惟列郡安。政行思务本，风靡属胜残。有令田知急，无分狱在宽。至言题睿札，殊渥洒仙翰。诏饯三台降，朝荣万国欢。举杯临水发，张乐拥桥观。式伫东封会，锵锵检玉坛。"}