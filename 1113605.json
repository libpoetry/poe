{"id":"1113605","title":"杂咏四绝","dynasty":"宋","author":"李之仪","text":"人间所乐宁过此，一事都无有俸钱。更向丰年观割稻，须知身是地行仙。老呼稚舞报丰年，极目黄云欲际天。旋捣新粳供晚饭，只愁閒梦搅安眠。解箨新篁绿未分，弄晴啼鸟语如文。翻风葭菼全疑雨，对岸峰峦便是云。平生粥饭寄伽蓝，老日田园强自添。岂自着靴踏泥客，如何不许暂深潜。"}