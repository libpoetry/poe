{"id":"449227","title":"紫萸香慢","dynasty":"当代","author":"陈永正","text":"近高楼、惊飙吹树，忽焉白日西倾。讶城南鸦雀，底犹未，觅归程。尚自绕林三匝，哀音断续，此际谁听。拥寒衾独对，无焰泣青灯。感远梦、夜深未成。伶俜。似绮韶龄。随逝景，恁时停。看残书不语，应无悔恨，甘负平生。恰如旧家兰蕙，正当户，始含荣。尽人间、幕遮铃护，一宵风雨，临晓终萎芳馨。心事莫名。"}