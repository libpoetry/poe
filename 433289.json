{"id":"433289","title":"忆江南七章","dynasty":"近现代","author":"梁三苏","text":"桃叶渡，舟次乍相逢。风卷绿云秋水漫，春横翠岫雨烟浓。江水去匆匆。黄昏后，待月伫江皋。疑是素娥临镜水，分明翠袖过虹桥。争奈可怜宵。多少话，欲说又还休。便有垂杨千缕意，也成流水一江愁。无语两凝眸。情脉脉，执手话当年。烛剪西窗同听雨，诗寻东郭试游鞭。好个养花天。从别后，风雨马声嘶。花事已随春意尽，秋心唯有夜灯知。长是梦依依。风乍起，潮涨月平沙。今夜细怜江上月，几时同折月中花。恨在水之涯。青峰石，一枕梦模糊。假亦真时真亦假，无为有处有为无。何处觅神姑。"}