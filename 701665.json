{"id":"701665","title":"会稽六首","dynasty":"明","author":"黄省曾","text":"曹娥留残碑，风吹旧江水。中郎题黄绢，昔美邯郸子。魏武才不及，乃觉三十里。客星没已久，我来思严光。羊裘钓草泽，龙颜萦心肠。富春青山在，日落天茫茫。上虞达士生，竹林光阴短。嵇君谢人间，谁传广陵散。唯见白塔傍，飞飞苍云满。逍遥兰亭上，怅然怀昔贤。风烛岂吾欺，人寿几何年。当日笼鹅兴，空令千载传。少爱养性书，今游王充乡。檀燕青山古，夏盖碧湖长。公车不肯就，高怀焉可忘。曩时轩辕帝，铸镜澄湖边。镜随飞龙去，湖中开紫莲。把酒览遗迹，坐啸山阴船。"}