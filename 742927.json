{"id":"742927","title":"栖贤三峡桥","dynasty":"清","author":"赵希璜","text":"玉渊下注三峡开，清猿啼断悲风来。辚辚萧萧千乘车，横枝直干万朵梅。长公之诗清入骨，推倒峨眉厌月?。坚瘦长输紫翠间，面目新看云雾拨。鼋鼍鱼鳖蛟螭叫，或偃或仰或垂头。忽然吞食怪事发，水石激射凝不流。东虹西虹美人愁，银河织女归牵牛。乌鹊逃入栖贤谷，少儿晓上梳妆楼。甚深法力遏奔溜，飞桥谁补青天漏。靊霳犹闻出地贲，喧豗竞逐回风骤。"}