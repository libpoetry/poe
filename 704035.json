{"id":"704035","title":"次韵再答罗宪副六首","dynasty":"明","author":"韩雍","text":"春到江南最可人，梅花点点竹阴阴。闲来后乐亭中坐，水满方塘天影深。阴云风埽净无馀，春满江山画不如。第一楼头闲引望，乾坤万里混车书。久羡君才最绝人，宦游随处有棠阴。于今莫叹遭逢晚，海内苍生属望深。仲素家声庆有馀，遥遥华胄信无如。青年擢第司风纪，多少勋劳汗简书。霏霏?雨正愁人，忽见中天散积阴。寄语城南罗孝子，肩舆将到草堂深。登郊访友趁公馀，两袖东风信所如。却恐行车怯泥泞，长须先致一缄书。"}