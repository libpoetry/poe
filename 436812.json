{"id":"436812","title":"黄华峪十绝句","dynasty":"金末元初","author":"元好问","text":"岱崧王屋旧经过，自倚胸中胜概多。独欠太行高绝处，青天白日看山河。树经冻雨半青黄，山入高秋老更苍。且就同游尽佳客，不妨五日未重阳。红叶黄花风露清，比来春色不多争。秋山却也堪人恨，白与高欢作锦城。绝壁孤云仔细看，云间龙穴想高寒。碧澜寸寸横秋色，空对山灵说到难。玉立千峰画不如，天公自有范宽图。闾山要著黄华老，千尺珠帘得似无。团团石瓮琢青瑶，仰面看云觉动摇。谁著天瓢洒飞雨，半空翻转玉龙腰。万古飞流泻不供，枉教喷薄困鱼龙。谪仙剩有银河句，不道香炉更一峰。大汉何因有蚌胎，无穷冰雹落悬厓。只愁驼背模糊锦，翻倒龙宫复此来。落峡飞流散不收，湍声汹汹动高秋。也应嫌被红尘浣，才近山门便洑流。乞得三泉住不成，风沙鞍马负平生。故山定已移文了，又被黄华识姓名。"}