{"id":"1034998","title":"约漕使泛舟东郊坐客十人分韵得江字","dynasty":"宋","author":"魏了翁","text":"微雨爽晴昊，柔风涣清泷。空明山四坐，宇静天八窗。筮言得幽真，此意谁与双。使家我风调，宾友俱同腔。高谈飐清镜，胜韵眠空缸。东西南北人，偶此同一邦。坐数云皛皛，起看水淙淙。古今聚散地，浩浩如此江。馀霞照宝瑟，明夜欺银釭。维舟未肯鼓，归梦惊逢逢。"}