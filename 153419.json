{"id":"153419","title":"寄题栗亭县名嘉亭","dynasty":"宋代","author":"贺铸","text":"少陵昔避地，幽栖凤皇川。始愿获其所，赋诗此终焉。睠彼美林麓，荫膏腴上田。阳坡饶垂珠，阴谷繁玉延。长鑱勤采劚，服食攀飞仙。兵祲夺和气，力耕无善年。林垧开冰雪，旬浃断庖烟。呜呼歌七章，暮节西南迁。环堵久芜没，斯亭名尚传。茂宰怆怀古，增崇殊过前。雕甍揭长帘，下容十客筵。嫩岚隔春丛，清竹鸣夏蝉。风月有高兴，写之武城弦。狂客属尪废，驽筋难强鞭。何暇远登览，但哦鲸海篇。尚苦八口累，依稀同曩贤。余龄寄幻境，未断东西绿。江淮米价平，一舸去悠然。幸此岁丰乐，浮游吾所便。异时访陈躅，复使後人怜。"}