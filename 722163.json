{"id":"722163","title":"内子季刘以岁除生日承王君础尘赋诗见贶率次元韵奉答","dynasty":"明末清初","author":"屈大均","text":"令娴生向岁除时，正值瑶林雪满枝。早得双珠归凤掌，长描五岳在蛾眉。千金未作编蒲笑，一日从无采葛思。与妾糟糠俱不厌，典钗方取酒盈卮。能生梁女惟西粤，解配徐卿必季刘。螺黛香分鸲鹆砚，牛衣暖作骕骦裘。桑林莫祝蚕双茧，梅上休饥子七鸠。岁岁寿杯连守岁，先春一日胜先秋。"}