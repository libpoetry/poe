{"id":"495651","title":"酹江月 题天籁老人像天籁金末词人。","dynasty":"明","author":"陈霆","text":"滑稽玩世，知胸藏、多少春花秋月。天籁有词人有像，还是遗山风骨。松下巢由，竹闲逸少，气韵真高洁。坐谈抚掌，溪山等是诗诀。见说多景楼前，凤凰台上，醉帽风吹裂。千古英豪消歇尽，江水至今悲咽。九死投荒，三年坐困，一样成愁绝。寄声知否，酒杯当酹松雪。"}