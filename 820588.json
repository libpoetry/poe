{"id":"820588","title":"百字令   登莫干山，夜黑风狂，清寒砭骨，率成此调","dynasty":"清末近现代初","author":"吕碧城","text":"万峰泼墨，漾红灯一点，径穿幽筱。翠袖单寒临日暮，来御天风浩浩。湍瀑惊雷，筼筜戛玉，仙籁生云表。飞琼前世，旧游疑是曾到。昨日绮阁香温，宿酲犹殢，谁换炎凉早。争道才华多鬼气，占尽人间幽悄。侵入灵犀，冻馀冰茧，芳绪抽难了。驿程倦影，微茫愁入秋晓。"}