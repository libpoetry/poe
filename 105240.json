{"id":"105240","title":"依韵和丁元珍见寄","dynasty":"宋代","author":"梅尧臣","text":"我从江南来，挂席江上正。轻舟自行速，不与风力竞。乃省少时学，强勉无佳兴。初如弄机杼，未解布丝经。利器昧其时，或反授人柄。及亲贤豪游，所尚志已定。不厌朝市喧，不须山林静。不为煦煦妍，不为严严冰。遇物理自畅，区处剧操令。仍类楚野竹，忽从孤根迸。"}