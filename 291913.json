{"id":"291913","title":"台城路·戊子秋城南诗社雅集，时为择庐丈殡期后二日","dynasty":"现代","author":"寇梦碧","text":"黄花冷占虫天病，登临顿惊秋晚。贳醉楼头，寻诗梦罅，劫外闲邀鸥伴。吟衷共遣。但锦句频裁，翠尊低劝。检点清愁，岁华偷向鬓边换。寒漪将影自照，壮怀寥落意，空付杯卷。古堞传烽，危城压血，销与伤高心眼。离魂去远。对剩墨零缣，并成依黯。感逝悲秋，酒潮和泪泫。"}