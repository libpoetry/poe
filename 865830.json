{"id":"865830","title":"满江红 其四 余以词为石湖寿，胡长文见和，复用韵谢之","dynasty":"宋","author":"丘崇","text":"冠盖吴中，羡来往、风流二老。谈笑处、清风满座，倡酬不了。琪树相鲜昆阆里，玉山高并云烟表。叹□时、顿有古来无，功名早。膺帝眷，符梦兆。为国镇，腾光耀。更宁容秀野，醉眠清晓。麟组已联方面重，衮衣行接天香绕。许畸人、巾履奉英游，荣多少。"}