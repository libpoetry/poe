{"id":"868705","title":"会昌观小集呈坐上诸文友","dynasty":"宋","author":"叶适","text":"兹邦异气候，十月阳屡暴。清霜云几何，累日困袢燠。病羸谙冷暖，衣屦迷单复。上印自悬车，来谂蒙击毂。东池属草创，斤斧声未缩。野蔓翳前庭，中函数株菊。呼锄不受柄，善恶忧两覆。宾筵煨苦蓣，怜我岁不熟。诸豪蔼时彦，灵美竞龟玉。学山留一尘，到海空百渎。惭无歌舞伴，漫有针石勖。意阑各东西，微月耿疏木。"}