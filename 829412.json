{"id":"829412","title":"七月初四日夜直时复园寥志正游焦山杂忆山中诸胜小诗寄之","dynasty":"清末近现代初","author":"陈曾寿","text":"扰扰争窠蜂世界，劳劳旋磨蚁生涯。凭谁更问山中事，玉树无心几度花。夜槛凭江万象冥，崩雷忽遣睡龙惊。飙轮驰过久无影，才有潮回浪打声。江天漠漠化空烟，半榻容身真自閒。咫尺不知帆在水，百年安得雨藏山。背负明霞叶叶舟，靴文万顷夕风柔。閒看落日平生事，不待山僧更苦留。駴耳滔滔万派东，百年惊浪压孤蓬。何时栖息焦山去，卧看斜阳自打钟。"}