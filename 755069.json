{"id":"755069","title":"登六合塔","dynasty":"清","author":"夏伊兰","text":"群松势夭矫，张翼将天盖。一塔独昂然，翘首矗云外。我辈巾帼流，每苦囿尘壒。幸得礼浮图，佛天灵堪丐。螺旋径曲曲，偪仄毋乃太。初行颇暗黑，接引镫火赖。历尽七层巅，昭然豁昏昧。户牖妙嵌空，风来发虚籁。远山淡无边，濛濛杂苍霭。烟树认隔江，几丛隐蔚荟。乾坤千万里，咫尺罗襟带。才信神禹功，天地同其大。昔闻慈恩塔，杜句妙如绘。傥能恣登眺，兹塔等自郐。岂知造化巧，随意骋狡狯。名迹此亦奇，胜赏今为最。临危神自安，凭高心转泰。潮声晚来壮，奔腾激江濑。天风薄罗袂，忍寒殊无奈。倚柱立移时，夕阳下西㟋。何时挈伴登，重与续良会。"}