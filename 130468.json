{"id":"130468","title":"三姝媚·蔷薇花谢去","dynasty":"宋代","author":"薛梦桂","text":"蔷薇花谢去，更无情、连夜送春风雨。燕子呢喃，似念人憔悴，往来朱户。涨绿烟深，早零落、点池萍絮。暗忆年华，罗帐分钗，又惊春暮。芳草凄迷征路。待去也，还将画轮留住。纵使重来，怕粉容销腻，却羞郎观。细数盟言犹在，怅青楼何处。绾尽垂杨，争似相思寸缕。"}