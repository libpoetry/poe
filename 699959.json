{"id":"699959","title":"同盛中丞宿惠山松风阁二首","dynasty":"明","author":"钱文","text":"老卿文采压江淹，挈我高栖发野潜。松阁静临龙虎窟，瀑布寒挂水晶帘。正须时节黄花好，肯爱川原碧草纤。夜半惠连诗梦破，诸天星斗共清严。鹤迹无能叹又淹，偶随时跃与时潜。九峰寒照天平帽，一壑翠涛风满帘。玉应金和逢盛事，今来古往付秾纤。两忘人势何多幸，却笑山僧律戒严。"}