{"id":"163011","title":"贺新郎·柳暗清波路","dynasty":"宋代","author":"辛弃疾","text":"柳暗清波路。送春归、猛风暴雨，一番新绿。千里潇湘葡萄涨，人解扁舟欲去。又樯燕、留人相语。艇子飞来生尘步，唾花寒、唱我新番句。波似箭，催鸣橹。黄陵祠下山无数。听湘娥、泠泠曲罢，为谁情苦。行到东吴春已暮，正江阔、潮平稳渡。望金雀、觚稜翔舞。前度刘郎今重到，问玄都、千树花存否。愁为倩，么弦诉。"}