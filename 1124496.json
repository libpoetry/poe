{"id":"1124496","title":"四伯父生朝三首","dynasty":"宋","author":"项安世","text":"花到酴醾芍药时，人如仙桂大椿诗。一年春事莺初懒，千岁光阴鹤未迟。鬓雪多于南极老，脸朱浓似舞雩儿。醺醺曲水馀酲在，又酌流霞劝寿卮。夜阑脩竹罢传觞，清晓诜诜辑燕堂。浴冠舞童春服盛，秀眉齯齿颂声长。博山细吐晴霏润，大斗高斟臈味香。华发他年多胜事，凤纶重叠拜恩光。农郊有喜万人知，三日甘霖绿野肥。动地欢声连谷旦，降神喜颂入春围。云充画栋排金鸭，花满前行立綵衣。七十今年须预庆，明年群玉正天飞。"}