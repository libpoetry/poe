{"id":"690276","title":"挽镇北杨侯","dynasty":"明","author":"张诩","text":"边徼尽还回纥马，甲光犹射受降城。黄沙大碛春应遍，瀚海阴山月自明。马革功名垂宇宙，麒麟图像任丹青。北天夜夜光摇动，知是明侯大将星。十月胡风浩浩吹，将营星殒北天低。玉鱼何处蒙恩葬，铁骑当年仰抹嘶。万里长城关外设，三边戎马手中提。云仍孙子多枝叶，主上临轩又折圭。"}