{"id":"690550","title":"曾元陟亲家以湘阴广文谢事还里喜而赋之","dynasty":"明","author":"张萱","text":"老矣归与亦快哉，客心无奈宦情灰。黄陵庙里题诗去，青草湖边载月回。正羡倦飞还密树，且呼健犊辟污莱。知君杂佩葳蕤甚，曾袭芳菲楚泽来。珠冈鼓岭对衡门，独契金兰永弗谖。鹿豕深山原有待，菊松荒径喜犹存。游因宋贾曾随牒，好结朱陈已共村。把臂入林从此始，心閒身健且加餐。林下于今不乏贤，君归却是地行仙。数茎白发诗千首，一片青毡官十年。觅句但寻归咏客，卖文须买耦耕田。劝君婚嫁蚤宜毕，更向烟霞续旧缘。"}