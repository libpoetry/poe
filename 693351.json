{"id":"693351","title":"书王少参朝言薰风笑我卷用韵六首","dynasty":"明","author":"苏葵","text":"近鴳蓬蒿也自安，寻常波泽大鹏难。洪纤在物初来定，宇宙饶吾一掬宽。论伯论王还论帝，非扬非董亦非韩。等閒探取薰风意，是笑弹冠笑挂冠。只今海宇未全春，肉食偏惭草莽臣。贫定已嫌东郭履，老来惟爱华阳巾。暖姝敢谓真知道，委顺谁云不爱身。寄语薰风莫轻笑，不求富贵底求人。弯弓曾挂扶桑东，白首行藏有朴忠。道在却惭甘画地，时违端不谬书空。鹤鸣声隔尘埃外，兰朽香留棘艾中。笑问薰风意何在，笑人穷不笑人穷。蹄涔那可较天池，欲谢蹄涔未冠期。吟看秋山诗骨耸，醉听春雨酒杯迟。鸡能搏击应留距，蚕自萦缠漫吐丝。不分薰风苦相笑，待教年下买馀痴。不信庄生是谬悠，庄书看罢倚南楼。胸藏沧海有馀量，气逼南山更出头。千古荣枯归野马，一枝安便是蒙鸠。何如也被薰风笑，可是人愁我不愁。此日无人式怒蛙，曹蜍廉蔺径庭赊。尽从灞水看杨柳，只有濂溪爱藕花。管取寸心刚似铁，不妨多事乱如麻。薰风莫浪逌然笑，志士从来不顾家。"}