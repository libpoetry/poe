{"id":"1116202","title":"允迪招行简卜居鸬鹚谷仆意羡之作诗送行兼以自见","dynasty":"宋","author":"沈与求","text":"严陵滩下鸬鹚谷，闻道元英旧隐庐。鼻祖名高诗格在，耳孙才杰宦情疏。漫山松桂雁行立，入坞茅茨星散居。知为刘郎赋招隐，莫教花落到通渠。少日长怀社稷忧，怪来饶舌漫多仇。风尘冉冉百年老，霜雪萧萧两鬓秋。不办痴床供一笑，方营隐谷赋三休。添丁护得金鸦觜，佳处端能著我不。"}