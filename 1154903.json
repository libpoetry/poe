{"id":"1154903","title":"和耿拾遗元日观早朝","dynasty":"唐","author":"司空曙","text":"元日争朝阙，奔流若会溟。路尘和薄雾，骑火接低星。门响双鱼钥，车喧百子铃。冕旒当翠殿，幢戟满彤庭。积岁方编瑞，乘春即省刑。大官陈禹玉，司历献尧蓂。寿酒三觞退，箫韶九奏停。太阳开物象，霈泽及生灵。南陌高山碧，东方晓气青。自怜扬子贱，归草太玄经。"}