{"id":"1082917","title":"送吴教授古诗","dynasty":"宋","author":"欧阳澈","text":"公不见先朝谪仙李太白，晦迹嵩山号诗客。奇禽就掌食无猜，藉藉雄名振京国。四明狂客素怜才，解龟换酒称奇特。白衣从此步花砖，秀拔儒林人所则。煌煌文焰万丈长，散落人间伴明月。又不见昌黎巨儒韩退之，天才颖脱囊中锥。反刓刬伪格以正，取心注手了无疑。横经太学明师道，质疑辨惑为蓍龟。一言曲尽教育术，业精于勤荒于嬉。赫然千载誉愈尊，太山北斗谁敢欺。二公才德冠天下，青史褒名卓难亚。读之每恨世不同，操彗无由渐德化。延陵先生当盛时，卓荦英姿独继之。万言倚马亦何待，睥睨谪仙当并驰。抵排异端志不拔，真欲砺行参昌黎。笔端绮靡追造化，胸中浩气蟠蛟螭。壮年唾手拾高第，锦绣文章喧帝里。飘飘意气凌碧云，回视尘踪如脱屣。龙墀承命来临川，绛帐谈经历数年。微言奥义潜启发，残膏剩馥多流传。抠衣幸与诸生列，饫听绪言疑已决。自嗟管见如醯鸡，若非先生覆难彻。惜哉虚往未实归，洗心方拟叩精微。夫何瓜代忽尔至，征航欲解归王畿。秋风未晚莲吐香，莼美鲈肥正好尝。行矣景物供吟兴，剩摘佳篇投锦囊。风月翰林能继踵，此去禁庭当擢用。传闻红叶满阶前，久俟高才能吟讽。文章吏部既摩肩，声闻行当冠日边。愿为霖雨苏民望，庶使螭头压众贤。鲰生荷德诚非浅，别拜谁能无眷恋。惟蕲爵过二唐贤，乃副承恩多士愿。"}