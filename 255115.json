{"id":"255115","title":"与敬老臞翁季思共赋风雨龙吟楼诗","dynasty":"现代","author":"徐震堮","text":"身世老行縢，干戈戢犹未。岂期馆舍华，取足风雨蔽。窈窕西南峰，墙头露半髻。趺坐看夕阳，托想青霞际。山光落砚池，虫想出幽砌。阑干万里心，剩此孤吟地。草堂昔有诗，竹楼亦有记。适来岂无情，事往忽如寄。大书飞鸟堂，暂得宾主意。微雨溪上来，满楼松柏气。"}