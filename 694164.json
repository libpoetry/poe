{"id":"694164","title":"送吴丁二太仆送马之京七首","dynasty":"明","author":"陈琏","text":"午夜房星映上台，天闲十二总龙媒。况逢四海升平日，常见神驹入贡来。明时牧马总名騧，江北江南十万家。太仆年年亲选贡，肯教神骏困盐车。周家国马生秦陇，汉代名驹出月氏。争似天朝群厩盛，骅骝百万总权奇。昔闻骏骨出蒲梢，今见龙驹满近郊。牧监奚官解调习，春风花外响鸣鞘。晓进神驹玉作蹄，花边露湿锦障泥。圉人牵过金阶上，似畏天颜不敢嘶。满身汗血是龙驹，逸气淩云画不如。从此便归天厩养，好骖玉辂驾鸾舆。都门骥子日成群，望处浑疑五色云。蕃息数增千百万，愿言上奏圣明君。"}