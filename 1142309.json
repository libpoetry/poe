{"id":"1142309","title":"凤凰山涧石图","dynasty":"宋末元初","author":"牟巘","text":"南湖山人小戏剧，夜半钧天闻拊击。音节疏宕凤起舞，至今笋簴遗枞业。君来访古用此时，地老天荒何处觅。矻矻渡尽涧与冈，确荦径微予趾棘。重华忽已三千载，凤鸟一去无消息。石兮石兮奈尔何，搔首湖漘徒伫立。群仙拍手相劳苦，但知簸空吸寒碧。殷勤问翁今何如，方瞳炯炯映丹颊。颇记三生石上无，读书双趺雨苔涩。归来举似翁一笑，飞鸿踏雪那可忆。子其为我谢群仙，不妨天游复八极。袖中行记真画图，留向人间作奇特。"}