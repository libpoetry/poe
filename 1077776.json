{"id":"1077776","title":"读东坡和渊明贫士诗寄诸子侄云重九俯迩樽俎萧然今余亦有此叹因次其韵将录寄梁溪诸弟以发数千里一笑 其五","dynasty":"宋","author":"李纲","text":"佳晨迫九日，旅食寓江干。颇同谪仙人，漂泊来铜官。樽俎何萧条，菊蕊渐可餐。回风吹青松，惨惨岁将寒。但有杯中物，不愧箪瓢颜。一觞复一咏，明月窥禅关。"}