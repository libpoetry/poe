{"id":"1041153","title":"送焦生","dynasty":"宋","author":"刘敞","text":"苍鹰怀风云，六月不忘习。寒蛟待雷雨，深水聊自蛰。多君起江湖，力学如不及。择师视洙泗，履奥窥所立。翰飞自兹远，变化谁能絷。孤剑屡感激，四方慎翔集。公子诚爱客，相门许长揖。结辔因北游，挥手谢朋执。藏书就史氏，观国荣天邑。藉甚诸公间，青紫亦可拾。宁复悲归来，眷眷儿女泣。"}