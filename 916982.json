{"id":"916982","title":"送虔守楚大夫","dynasty":"宋","author":"杨时","text":"象纬辰心次，雄都水浊时。经天浮瑞彩，绝代出英姿。厚德千金璧，虚怀万顷陂。霜蹄来汉苑，云翮上天池。籍籍才猷美，皇皇使节驰。飞书腾众吻，横阱寘通逵。剖竹章流远，还车蜀道巇。秦庭徒被指，赵璧本无亏。黄霸初勤细，裴公可范规。惠流三郡俗，名掩四贤祠。大厦资梁栋，承祧赖鼎彝。会须纡衮绣，宁久驻旌麾。画航行空挽，甘棠去益思。烟波迎棹急，江柳拂墙低。贱士行藏拙，参军秩序卑。生涯惟蠹简，事业付毛锥。懒惰文园病，伶仃曼倩饥。自甘同跛鳖，未忍舍灵龟。朽质难雕绘，馀生辱品题。寒荄回暖律，阴壑得晴曦。终愧獐头贱，难酬国士知。两行渊客泪，感激自沾颐。"}