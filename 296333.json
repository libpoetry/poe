{"id":"296333","title":"齐天乐·题夏闰枝孙桐青灯有味图册","dynasty":"现代","author":"章钰","text":"儿时光景浮云换，宵宵短檠依旧。猊鼎添檀，虾帘押蒜，最是黄昏时候。餐芳吮秀。尽压瓦霜肥，窥窗月瘦。万籁沈沈，良书独拥胜清昼。江湖几度载酒。悔胥疏憔悴，年时奔走。铁马千蹄，红蟫一发，费我踌躇搔首。观河面皱。只嚼蕊吹花，情怀尚又。急鼓疏铃，此生消受彀。"}