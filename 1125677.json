{"id":"1125677","title":"上郑漕二首","dynasty":"宋","author":"郭印","text":"穷经好客旧时声，千载遗风见典型。忠孝家传心自赤，功名路稳鬓方青。傅岩欲作商霖雨，蜀道犹观汉使星。小益提封重试可，定膺锋召入尧庭。孤迹平生似转蓬，少而豪迈老羁穷。荣华路上黄粱梦，英俊丛中白发翁。身堕穷山三峡里，心随流水大江东。夤缘展翅斜阳晚，须仗扶摇一鹗风。"}