{"id":"1128796","title":"食蟹四首","dynasty":"宋","author":"谢薖","text":"端为怀黄取醢烹，岂缘多足恣旁横。焚脐未用集鼠辈，椎髓方嫌太瘦生。分付厨人苦见嫌，十脐元有九脐尖。要知其中未必有，输与蛤蜊如蜜甜。论功直与酒杯同，何事生憎在水中。不使落汤频下箸，终令骨醉耐春风。有国尝忧以味亡，须知有毒味中藏。谁能不累口腹事，莫趁秋风衔稻芒。"}