{"id":"924721","title":"和子瞻金山","dynasty":"宋","author":"苏辙","text":"长江欲尽阔无边，金山当中唯一石。潮平风静日浮海，缥缈楼台转金碧。瓜洲初见石头城，城下波涛与海平。中流转柂疑无岸，泊舟未定僧先迎。山中岑寂恐未足，复将江水绕山麓。四无邻家群动息，钟声铿锽答山谷。乌鸢力薄堕中路，惟有胡鹰石上宿。谁知江海多行舟，游人上下夺岩幽。老僧心定身不定，送往迎来何时竟。朝游未厌夜未归，爱山如此如公稀。不待游人尽归去，恐公未识山中趣。"}