{"id":"954052","title":"吴学士石屏歌","dynasty":"宋","author":"欧阳修","text":"晨光入林众鸟惊，腷膊群飞鸦乱鸣。穿林四散投空去，黄口巢中饥待哺。雌者下啄雄高盘，雄雌相呼飞复还。空林无人鸟声乐，古木参天枝屈蟠。下有怪石横树间，烟埋草没苔藓斑。借问此景谁图写，乃是吴家石屏者。虢工刳山取山骨，朝镵暮斲非一日，万象皆从石中出。吾嗟人愚不见天地造化之初难，乃云万物生自然。岂知镌镵刻画丑与妍，千状万态不可殚。神愁鬼泣昼夜不得闲，不然安得巧工妙手惫精竭思不可到，若无若有缥缈生云烟。鬼神功成天地惜，藏在虢山深处石。惟人有心无不获，天地虽神藏不得。又疑鬼神好胜憎吾侪，欲极奇怪穷吾才，乃传张生自西来。吴家学士见且咍，醉点紫毫淋墨煤。君才自与鬼神斗，嗟我老矣安能陪。"}