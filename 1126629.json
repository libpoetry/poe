{"id":"1126629","title":"次龚象湖韵二首","dynasty":"宋","author":"萧立之","text":"一盂野饭落闽州，篁竹烟莎屋压头。学问无穷吾辈老，乾坤能大此身浮。客窗书传青灯雨，故国溪山黄叶秋。羡子清吟如玉雪，枯肠尘土不堪搜。剩水残山欲尽头，肯披蓬藋访深幽。买盐沽酒三家市，劈箭惊雷一水秋。袖里我无区册序，脚跟君有子长游。是间尚有堪吟处，莫向西风怨滞留。"}