{"id":"164028","title":"为建平詹使君赋山泉","dynasty":"宋代","author":"程公许","text":"秋风慄憀宋玉宅，湍波磕涌三闾祠。行人莫蚩我邦陋，离骚千古芳菲菲。使君玉立笋班上，得州如斗不薄之。冠峨切云佩陆离，欲与二了论襟期。官居仿佛蓬岛似，翠雾白云山四围。向来专怀须岩壑，爱此線溜来逶迤。搜岩剔薮作幽事，便有一派银河垂。酿泉为酒旨且冽，环滁之乐同一时。有时痛饮挟骚读，声和泉石含余悽。天涯有客倦行李，云间小队来追随。窥公心源莹澄澈，亦如此水涅不缁。里无追胥关薄征，峡山今是春台熙。邦人恐公日边在，谁卹我老字我蚩。何人勒铭泉上石，后千万年甘棠诗。"}