{"id":"703779","title":"题观音大士像三首","dynasty":"明","author":"释函是","text":"智绝真空，体应群物。物岂他物，有感斯通。空非顽空，无远弗届。来无所从，去无所至。苦乐如梦，觉迷一致。秖此深慈，弗休弗憩。是故稽首，观音大士。大士如镜，照一切心。大士如月，清光普临。万象历历，随感而寂。慈能摄慢，悲以化执。机器靡定，同归静正。但办肯心，何疑于圣。我昔早年，将悟未悟。稽首皈诚，曾获冥护。梦里投机，如箭锋拄。宾主出入，有语无语。越三十年，宛尔昨日。凡一念至，铁与磁石。愿汝小子，但坚信此。大士灵通，多在忍土。以无缘慈，哀五浊苦。感应道交，如子得母。水中月影，非去非到。空谷响声，前后之步。我以心眼，观大士处。几丧目前，而哑然住。能非所观，所非能觑。绝待而歔，有语无语。以示禅者，如箭锋拄。俯仰折旋，无容顾伫。信口而呼，纵目所注。神光俨然，不可思虑。大悲观音，为物作矩。共此未来，皈命顶礼。"}