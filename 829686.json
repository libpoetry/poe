{"id":"829686","title":"叔孙通","dynasty":"清末近现代初","author":"郑孝胥","text":"三代不相复，古礼杂秦仪。皇帝欲自贵，稷嗣诚先知。置酒长乐宫，欢哗孰敢施。诸生服其圣，希世惟委蛇。儒者可守成，此言亦庶几。何殊蓄俳优，面谀良可悲。两生恶污我，自谓不忍为。各行其是尔，史迁烦微辞。朝廷设礼馆，发端自岑公。此举诚重大，当世谁儒宗。徵辟等齐鲁，韬庵始登庸。礼失求诸野，聚讼愁相攻。自秦逮本朝，沿袭久不衷。孰能知礼意，稍取三代隆。节文删拜跪，服色观会通。吉凶军宾嘉，救僿必以忠。莫疑近夷礼，坠地悲华风。"}