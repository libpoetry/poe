{"id":"613479","title":"赋得钱塘歌送张仪吉","dynasty":"明","author":"李之世","text":"君不见钱塘波浪动地来，奔流喷薄共潆洄。张郎笔底驱河岳，气与秋涛争喧豗。当年早谢儒冠累，耻学低头事权贵。漫尔江湖作浪游，亦向云山称典记。以此蹉跎秋复春，棕袍布袜忘其贫。袖中虽有龙蛇璧，世上徒逢按剑人。君今倦游归闾里，锦帆欲指三江水。杖履晴霞岭外春，烟花夜月吴门市。吴山一片石峨峨，西湖绿水漾微波。他时兑得馀杭酒，与汝同醉金叵罗。"}