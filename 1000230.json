{"id":"1000230","title":"送裴光世赴举","dynasty":"宋","author":"强至","text":"光世出门头懒回，身将西去犯斗魁。风云自系鹏鹄健，里道正为骅骝开。忆初乡赋选主司，数州侧脑听外台。一朝吾乡腾荐口，姓名喜得丁与裴。笔摇试席动千指，匠精反愧木尽材。六人既拔里中杰，黑白自可消怨猜。君名稍稍近人底，岂是天意激后来。主司南宫顷第一，又尝礼部预拣才。颇伤辞律变新进，怪僻一鼓波遂颓。既而移书六人者，历数文弊有可哀。且言文章贵体要，试格尤要合准裁。六人既拜主司教，青云捷路知力推。方今最曰场屋公，实艺可进那用媒。君胸二纪富珍蕴，每向纸上挥琼瑰。挂名省壁定显赫，续取科第仍崔嵬。明年跃马游街尘，请君饮乾临别杯。"}