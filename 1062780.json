{"id":"1062780","title":"十一月十七日大雪昼夜不止平地盈数尺十九日雪中与时可载酒相率出郊谒子庄因登爽亭临轩纵饮四望浩然澒洞一色真奇胜也孙志康畏寒不出已而有诗因次其韵","dynasty":"宋","author":"赵鼎臣","text":"小阁仅堪容一席，西望诸山天咫尺。兴来踏雪共登临，径醉何曾论斗石。风前少皞陈堂堂，万骑衔枚替戾冈。倾河倒汉天上落，蓝宝荆珍尽捲将。海边属国寒到骨，帘里寿阳花满房。恨君闭户不好奇，三人醉倒君不知。须怜暖律易消铄，行见芳洲生杜若。肯捐冻死求一适，聊畏思归老庄舄。"}