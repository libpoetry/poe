{"id":"171840","title":"探春慢·宝胜宾春","dynasty":"宋代","author":"赵以夫","text":"宝胜宾春，华灯照夜，穷冬浑然如客。炉焰鳞红，杯深翡翠，早减三分寒力。一笑团栾处，恰喜得、雪消风息。苔枝数蕊明珠，恍疑香麝初拆。懊恨东君无准，甚朝做重阴，暮还晴色。唤燕呼莺，雕花镂叶，机巧可曾休得。静里无穷意，漫看尽、纷纷红白。且听新腔，红牙玉纤低拍。"}