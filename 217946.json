{"id":"217946","title":"送蒙斋赴召","dynasty":"宋代","author":"包恢","text":"四世凡五公，贵盛古自昔。於我如浮云，光前在仁宅。仰观我（上契去大加糸）斋，江汉濯之白。下视世所羡，腰黄眼前赤。度越此流辈，人何啻千百。希舜尘野居，介然有如石。尝为耳目人，天子屡前席。义难若是恝，命岂可终逆。非如一小官，去就惟我适。况当有道时，丘自不与易。世方厄三空，实当有长策。心肝奉至尊，忧劳敢云斁。行矣金玉声，智勇全赵璧。"}