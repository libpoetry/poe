{"id":"650229","title":"思全室为李士文赋","dynasty":"明","author":"金幼孜","text":"人生天地间，禀受良有偏。七情失其正，六脉为之愆。因兹致疾疚，危弊纷相联。所以古先圣，医药使其全。姑苏有佳士，仙李毓庆源。上窥黄农秘，术业尤精专。兢兢念疲癃，恻恻闵危颠。神楼有奇效，一匕生气旋。杏林蔼春意，橘井流香泉。苏耽不可见，董奉亦可仙。超焉继高躅，宁为利禄牵。朝夕心匪懈，活人泽永延。勖哉慎终始，令名千载传。"}