{"id":"829650","title":"与陈仁先傅治乡徐愈斋会饮","dynasty":"清末近现代初","author":"郑孝胥","text":"塞下烧羊老尚馋，深杯乐圣亦能衔。为君一说江湖味，彘肺鱼头便不凡。诸老销沈等可哀，酒馀话旧苦低回。新京残客能相见，唤起同光百感来。杜门谢客忽经年，王道衰兴岂偶然。驱雀驱鱼非我力，有人抱膝待回天。自诩知微且见几，聊将聚饮卜南归。江湖粗辨鱼羹饭，何幸君恩听拂衣。"}