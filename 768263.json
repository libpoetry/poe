{"id":"768263","title":"解连环 钏","dynasty":"清","author":"龚翔麟","text":"轻容窄袖。试并刀齐捲，春痕先漏。斲粟似、月晕般圆，爱双约腕酥，叶绣花镂。不是山凝，也不是、悬黎琢透。是苓根千载，秋葵颜色，蛮丝穿就。镜台日长倦绣。坐閒园斗草，霎时输后。嗔女伴，不算榆钱，强解付当垆，泥沽香酒。忽听郎归，怕问取、寄情存否。拚藏阄、席上赢回，绾来依旧。"}