{"id":"801156","title":"桐庐","dynasty":"清","author":"徐陶璋","text":"轻帆漾微风，到郭及亭午。晷影落清波，衔云映吞吐。沙渚集渔舠，鹭鸶晒毛羽。参错缀人家，临水开牖户。楼阁见层叠，罅隙松篁补。愧无荆关笔，好景渺难谱。微体幸萧散，得未羁簪组。心胸湛虚明，俯仰忆往古。近欲访玄英，俯首拜抔土。远攀汉客星，高风邈天宇。拟将谢浮名，烟波狎柔橹。何时携双柑，春莺听花坞。"}