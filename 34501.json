{"id":"34501","title":"赠别离·碧玉飞天星坠地","dynasty":"唐代","author":"陈陶","text":"碧玉飞天星坠地，玉剑分风交合水。杨柳听歌莫向隅，鸡鸣一石留髡醉。蹄轮送客沟水东，月娥挥手崦嵫峰。蛮天列嶂俨相待，风官扫道迎游龙。天姥剪霞铺晓空，漴漴大帝开明宫。文鲸掉尾四海通，分明瀑布收灵桐。山妖水魅骑旋风，魇梦啮魂黄瘴中。借君朗鉴入崆峒，灵光草照闲花红。"}