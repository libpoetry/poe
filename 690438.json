{"id":"690438","title":"社集城南得六麻","dynasty":"明","author":"张萱","text":"枢府频移队，词林辍视麻。分骑珠勒马，共踏玉堤花。一径水边曲，双帘树杪斜。行游惬心赏，春色望中赊。琴尊方潦倒，风日转清嘉。坐对娟娟竹，诗裁片片霞。官閒常碲酒，春懒不飞花。怅念纷微绪，非关恋物华。雄谈飞玉屑，高唱揭金华。促坐覆残局，开帘数落花。在桑鸠不语，乳草雀争哗。莫负杯中物，吾生亦有涯。法酝分中贵，芳园学内家。朱甍依柳影，绮槛护兰芽。绝塞諠鼙鼓，荒村断缲车。谁云帝城乐，应念北门嗟。"}