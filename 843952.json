{"id":"843952","title":"秋草和味云","dynasty":"清末民国初","author":"陈宝琛","text":"黄落山川未足悲，百昌荣悴各因时。偶寻泽畔芳犹在，不向风前劲孰知？天接斜阳看转迥，地邻古塞恐先衰。八公久入商声裹，那更芦笳日夜吹。一从凉吹转蓬科，拾翠无由近御河。别后园林深积箨，旧时池籞冷残荷。掘根险为饥鸿尽，剉荐能禁战马过？头白王孙归得未，乱蛩如雨绕铜驼。迟暮偏为天所怜，忘忧忍辱且留连。陨霜不杀庸非幸，茀道难行孰使然？生意未随枯树尽，幽姿还衬晚花妍。风沙弥望朱颜泽，输与篱东老少年。纷纷丛薄望秋零，莫怪征袍褪故青。正藉绳芟订年历，漫因薆蔽怨骚经。无情不分来飞蝶，同腐终羞托化萤。未报春晖心岂死，寒荄有日吐芳馨。"}