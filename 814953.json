{"id":"814953","title":"祝英台近二首","dynasty":"清","author":"奕绘","text":"那朝陵，何代墓，碑字半残阙。立马蹲狻，秋草乱行列。屹然翁仲双双，斜阳照处，犹得片时温热。最凄绝。背阴一寸浓苔，萧萧古松柏。绿处斑斑，红处杜鹃血。殷勤太监提炉，将军带剑，等待长明灯灭。雁在天，鱼在水，谁寄近来话。瘦脸塑眉，憔悴不堪画。难禁白昼迷离，清宵梦寐，日夜在、心头牵挂。泪盈把。走到鹦鹉前头，欲说又还怕。萧飒秋风，肠断桂花下。可怜一种柔情，百年长恨，问弱体、怎能支架。"}