{"id":"572016","title":"和谷字韵","dynasty":"明","author":"袁宏道","text":"江波日夜鸣颓绿，眼底屏山青六六。茶花冷茜烧春云，酒晕生腮红照肉。先生吟诗新履道，儿童觅砚旧纱縠。只觉营生让怒鹏，未许卑飞夺倦鹄。水响风枝伴楚吟，浓烟淡月随燕玉。竞奇角险建骚场，彻夜灯花守鱼目。规红缕碧惟好手，入地搜天快神足。诗成佳恶自平章，除却莨稊留嘉谷。"}