{"id":"834109","title":"金缕曲 其五","dynasty":"清末民国初","author":"易顺鼎","text":"无处容疏放。问迢迢、玉楼十二，几人相望。水样才名花样命，那更情深难量。论才子理应惆怅。字字风花和泪染，料心头、早有春来葬。非仅为，诉飘荡。别君数日衙城上。不堤防歌离吊梦，与君同况。禅榻光阴休问我，总是维摩旧恙。谁耐听卖花深巷。径拟海天高唱去，抱青琴、闯入鲛宫帐。掷此卷，定奇响。"}