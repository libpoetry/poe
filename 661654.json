{"id":"661654","title":"和张子静送游金陵韵","dynasty":"明","author":"史鉴","text":"匹马萧萧一剑持，出门长啸向京师。生平不受公孙识，慷慨思酬国士知。海内一家天地位，江东千里帝王基。文章欲借山川助，游说羞将口舌移。沈老著鞭殊觉早，荀君张弩未为迟。义兴取道聊从便，溧水浮槎信亦宜。绿树莺花堪对酒，青云轩冕本无期。新亭流涕成何事，独立春风细咏诗。"}