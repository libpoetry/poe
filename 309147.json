{"id":"309147","title":"一萼红·寒灯","dynasty":"清代","author":"陈锐","text":"锦屏隈。有孤檠浅照，风急雪还催。摇影膏轻，垂头穗重，寒透今夜兰台。乍相值、亭亭不语，盼雁足、悽立几曾回。绘彩流光，鱼龙生戏，何处蓬莱。闻道九华歌散，怕相思一豆，剔尽成灰。微火多情，余花自笑，空叹春谜难猜。暗枨触、儿时况味，教谁见、墙角替人哀。弟一丁宁，闹蛾莫又飞来。"}