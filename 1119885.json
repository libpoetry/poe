{"id":"1119885","title":"送沿江制使姚橘州尚书自金陵赴召三首","dynasty":"宋","author":"陈著","text":"自紫岩来百载馀，我公德量世閒无。官高也只如韦布，家庆真堪入画图。忙处转多閒气象，平时惟做实工夫。此行当坐经纶阁，须念苍生已及肤。阃寄当今第一难，三年裘带笑谈閒。宽扶民力野声乐，静压边风江水閒。□□有缘钟阜住，清朝却诏履星还。过家闻说须留憩，荷满江洲笋满山。当年赤手战南宫，道眼收归造化中。欲把一陶成异日，已教两度受春风。登门英俊知何限，著意孤寒却最丰。但愿身如秋后菊，橘州深处寄霜丛。"}