{"id":"692652","title":"寄答钟羽洞秀才","dynasty":"明","author":"杨起元","text":"松柏苦萝蔓，霜标黯然全。蹇予寡和调，时亦混俗諠。行至浈武涯，乃遇钟期贤。遂毕买邻愿，徘徊山水间。韶石何嶙峋，韶音几千年。似欲招凤凰，从此来翩翩。一乱江湖心，遂成魏阙县。梦断知音人，魂飞水径前。中秋积雨歇，碧天月皓皓。故人传尺素，开缄见仪貌。书中亦何言，谓我近枢要。我本迂儒生，通显非夙抱。故人骐骥足，宜骋千里道。五十新状头，君年尚为少。岂为富贵期，所期在远到。长歌对明月，同明自相照。"}