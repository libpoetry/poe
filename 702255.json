{"id":"702255","title":"云中人三章","dynasty":"明","author":"湛若水","text":"云中人兮云为幕，终日蒙头兮白云漠漠。鸡空闻声兮犬吠叶落。云关闭兮谢游客，中思无为兮永与世隔。云中人兮云为衣，天地鸿蒙兮不知东西。东西不知兮南北，身不见兮独行无依。槁坐兀兀兮永与世忘机。云中人兮云为床，抱云眠兮游羲皇。日高三丈兮始转身，展开眉头兮视日光。睡法莫传兮宵有息，中夜存存兮永不忘。"}