{"id":"688164","title":"二月二十二日与杨应宁宪副宋惟寅宪佥强景明伴读城东泛舟联句","dynasty":"明","author":"朱诚泳","text":"冉冉清溪映绿杨，杏园遥指碧云傍。藩宫地接天潢近，灵沼波分太液长。鱼鸟乐随人共狎，主宾情与世相忘。匆匆不尽仙舟兴，却笑公家镇日忙。小舟摇曳出垂杨，岸草汀花送远香。善拟东平心最乐，尊倾北海兴偏长。百年利涉兰为棹，一代豪吟笔有床。天外惠风如解事，黑云催雨助诗狂。"}