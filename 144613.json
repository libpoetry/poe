{"id":"144613","title":"北风行·北风凛凛生祁寒","dynasty":"宋代","author":"释文珦","text":"北风凛凛生祁寒，阴云万里何{上雨下漫}{上雨下漫}，群木尽槁叶尽丹。日月迅駃犹飞湍，人间光景亦易殚。离家不如在家安，胡为夫君乃游般。自古共嗟行咱难，摧轮折轴良可叹。客中忧绪常万端，何当对面同歌欢。愿得此身生羽翰，与君相逐同鸳鸯。有怀未遂宁容宽，耿耿不寐遥夜阑。孤鸿求匹声嘶酸，使我感物摧心肝。"}