{"id":"549099","title":"送苏直指云浦由三晋移节濩泽","dynasty":"明","author":"毕自严","text":"往岁晋国逢阳九，蕴隆虫虫戌连酉。蹲鸱乌昧何处寻，壑转老羸壮者走。柱后惠文此时虚，萑苻潢池啸聚有。弹压咸思暴胜之，绣衣持斧频回首。有命一朝畀苏天，孺文风采已先传。国人望君如望岁，蚤见河汾春色妍。累疏乞休休未得，幡然受赠绕朝鞭。西来马首澄清始，惠露仁风溥大千。乱民乱绳理不急，卖剑买牛旋自戢。去甚亡何害马驱，劳来未久蜚鸿集。得情惟念孑遗馀，谳狱每为累囚泣。一意平反挽太和，雨旸时若蒸民粒。鼠牙雀角牵姝嫠，大书严禁示转移。头会茧丝清解绶，根株薤本拔褰帷。撤除驺从乘传日，大简车徒阅塞时。数年官事浃旬了，到处登临有所思。风味眉山自潇洒，情澜性海何如者。文章三昧属家传，游戏霜毫总大雅。怪底风霾撼并州，离思歘忽嘶骢马。浮云聚散公不惊，满腔温厚凭诗写。天王原不负直臣，豸绣如故金紫新。热闹场中谁是主，繁华梦里未为真。读公新诗见公意，片语咽喉每逡巡。只今典刑将渐远，临岐那不泪沾巾。"}