{"id":"779210","title":"沁园春 浣手绣观音","dynasty":"清","author":"陈世祥","text":"带露拈花，迎凉支镜，日影才升。看争奇梳插，万千缗直，斩新裁剪，四五铢轻。一朵杨枝，半天鹦鹉，旧向慈悲记许曾。纱窗下，理青丝三尺，水月泓澄。金针拈处盈盈。频盥手金盆纤指擎。愿石麟佛许，宜男入梦，并头莲证，再世同盟。净室皈依，名香供养，三月持斋特记清。郎痴绝，偏偎人憨谑，昨夜虔诚。"}