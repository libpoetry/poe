{"id":"1106417","title":"即事四首","dynasty":"宋","author":"王炎","text":"游宦初心改，殷忧素发稀。稍閒甘昼寝，已暖怯春衣。遮眼惟黄卷，关心在翠微。去留俱有恨，不见二雏飞。发秃怜毛颖，才供米帛谋。才疏无可用，身老更何求。燕语催春事，花飞恼客愁。行藏犹首鼠，归梦绕沧洲。半日肩舆走，归来已薾然。倦谈悬麈尾，清坐炷龙涎。有累缘糊口，何时可息肩。灵襟要淘洗，盥手阅韦编。京国三年梦，家山二子丧。泪乾昏老眼，痛极断中肠。数尽谁无死，情钟自不忘。馀生宁有几，回首意茫茫。"}