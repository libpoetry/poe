{"id":"682628","title":"兰赋和李居士","dynasty":"明","author":"区元晋","text":"蓬艾萧萧风露深，幽香潜处每重寻。矜持自信无惭色，采掇谁怜羞献心。隐谷操成情若寄，楚骚歌罢思难禁。何人迹屏鲍鱼外，来伴花前居士吟。灵根培植傍疏林，也借垂垂橘柚阴。犹恐开时忘采佩，每逢看处辄援琴。香飘弱朵嫌风袅，红拆纤芽喜露侵。岁晏生涯凭九畹，不妨离梦续清吟。"}