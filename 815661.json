{"id":"815661","title":"丙申岁仲夏洪稚存来自毗陵访予寓斋用王荆公和王微之登高斋韵奉赠","dynasty":"清","author":"贾田祖","text":"兼旬不出双屐埋，翻瓢急雨天河筛。毕逋朝飞絷其翼，万顷瘴墨纷搪挨。我家泽国畏淫潦，愁城百尺高崔嵬。那无篇帙供獭祭，蠹死不入图书堆。索居谁怜子桑病，款关有客冲泥来。森然奇秀扑我面，一谈一笑皆快哉。忆昨官廨始识君，不须缟纻惟挥杯。手挽强弓穿七札，轧霄奇句惊九垓。看君阅世抱孤愤，三寸不律含风雷。其时列郡正枯旱，火云赪赫空天排。清秋气候似九夏，《瞻卬》有嘒明星台。忧时虮虱漫呼吁，与君烂醉怀且开。香山乐府拟属和，让君主敦吾舆台。双丸跳掷倏经岁，周南复此同欢咍。浊醪相劝尽今夕，安得有酒倾如淮。妃黄俪白十丈埃，把君诗卷实壮哉。手披口诵百纸尽，漘暑濯肺清风来。斑斓锦绣丽星斗，波涛㴸㶒流江淮。山灵刻划真宰哭，力斗大谢宁相挨。瑰奇闲走昌谷阵，绮艳讵涉齐梁台。大都门轫回自辟，纷纷皮相俱堪咍。缣囊压叠齿未壮，渊颖欲尽故纸堆。方今欃枪扫西域，捷书蚤晚移三台。大凯铙唱君能为，曷不响奏钧天雷。朱颜绿鬓坐销蚀，鸬鹚苦尽三百杯。我发种种伊可怜，出语有似糠秕筛。呜呜拥鼻五十载，欣君钜制万卷该。沈香丝管在指日，还期姓氏名山嵬。昌黎一经定可就，子云奇字终当排。皇皇著作富充栋，常常老眼为君开。雨师弭辔顽云埋，好山一房青嵬嵬。扶筇欲邀诗老屐，柳阴佳处浮深杯。而君白纻先济胜，攀萝独企烟霞堆。当年歌停仅余寺，奸雄不足增人哀。诗人矫首望江北，欲斡元化施黔雷。杞人忧天正血面，巨川何力排黄淮。宣房贮腹岂扪籥，会借前箸陈鸾台。方今蚁封亟保障，万指补裂春泥筛。苍生壮志荷公辈，鱼头之怕胸为开。雨无其极今亦歇，喜遍孩龀欢黄台。江南年谷稳丰熟，羁人饱食且乐哉。鹪鹩一枝仗友力，瞢腾高枕百事排。江湖鸥鹭意浩荡，交朋萍梗感去来。与君会面祇一再，牵肠绕腹能千回。高文子可泣神鬼，绝叫我欲惊埏垓。即今年衰强自力，世上小儿恣笑咍。长篇鼓三亟投赠，战场故垒思劘挨。天涯知己更枨触，三千里外无双才。"}