{"id":"684621","title":"甲午秋日为仲振大侄","dynasty":"明","author":"王应华","text":"何处孤亭傍水成，壶中小隐万缘轻。双悬日月光蓬岛，四望云山接蜃瀛。柯烂尚看棋子落，曲终犹听凤笙鸣。最怜楚客人皆醉，一任清狂笑语并。幽居岂敢谢人群，野老闲来广异闻。道合每从方外得，清樽时共绿阴分。池边习习闻芳芷，天畔遥遥见禁氛。凉雨欲过襟袖冷，朝来爽气为逢君。"}