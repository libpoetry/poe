{"id":"830260","title":"石鼓山中送赵声伯归江西应举","dynasty":"清末民国初","author":"陈宝琛","text":"赵生倜傥才，制行复有畔。昔浮旴江槎，作贡豫章干。抟沙一霎聚，转烛七年换。冷官仍不成，劳薪苦自爨。舟卿顷见辟，幕府不停翰。晨校职方图，夜布大衍算。登鲈测海圆，发箧画边捍。未辞蛙黾聒，聊胜凤鸾窜。吾庐滨沧江，相望隔烟岸。延缘苇閒舟，问讯柳下锻。酒香拗露筒，山黛捲风幔。下榻月满楼，剪灯书堆案。论才或意可，感事偶微叹。昨来告别期，归当及秋半。低颜刻宋楮，试手斲郢墁。所为科举文，乃抵策略看。衡尺世有程，龟鉴吾自玩。贾生危厝火，不免忤绛灌。京房斥恭显，蒙气卒未散。持此就冬烘，得勿骂风汉。鹓雏宁受嚇，天马终绝绊。且邀践山诺，会与淩日观。风泉非恶声，枕之待夜旦。"}