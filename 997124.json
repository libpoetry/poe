{"id":"997124","title":"高至言筑亭于家圃以奉亲总其观览之富命曰溪亭乞余赋诗余先君之敝庐望高子所筑不过十牛鸣地耳故余未尝登临而得其胜处","dynasty":"宋","author":"黄庭坚","text":"逸人生长在林泉，更筑亭皋名意在。明月清风共一家，全以山川为眼界。鸟度云行阅古今，溪滨木末听竽籁。老夫平生行乐处，只今许公分一派。"}