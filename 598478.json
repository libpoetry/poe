{"id":"598478","title":"正月二日诸公登小楼和答十二韵","dynasty":"明","author":"庞尚鹏","text":"四时一何速，春到物华更。占岁书晨候，登台望汉京。地平江树合，风起午潮生。四海干戈戢，中天日月明。三阳初启泰，百卉渐敷荣。极浦归帆远，重檐过鸟轻。高风师洛社，胜日聚耆英。倚槛千山小，驱云万里晴。悬壶思吸海，作赋拟登瀛。共切忧时念，宁忘恋阙情。故园长自好，北雁为谁鸣。世路如蓬转，黄河几度清。"}