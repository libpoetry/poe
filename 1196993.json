{"id":"1196993","title":"赠鄱阳府君张仲膺诗","dynasty":"魏晋","author":"陆云","text":"神林何有，奇华妙实。皇朝如何，穷文极质。斌斌君子，升堂入室。太上有曜，子诞其辉。知机日难，子达其微。入辅帷幄，出御千里。滔滔江汉，南国之纪。谒帝东堂，剖符南征。天子命我，车服以荣。何以润之，德被苍生。何以济之，威振群城。却愚以化，崇贤以仁。凤舒其翮，龙濯其鳞。忆彼荒薮，莫敢不宾。虽云旧邦，其命维新。卞和南金，终始一色。显允君子，穷达一德。弘仁厉道，物究其极。古贤受爵，循墙虔恭。今哲居贵，履盈如冲。接新以化，爱旧以丰。隆此嘤鸣，惇彼谷风。忠至宠加，孝至荣集。内崇南芬，外清名邑。炜炜棠棣，京增其华。猗猗桑梓，厥耀孔多。被绣昼行，昔人攸羡。阶云飞藻，孰与同粲。人道伊何，难合易离。会如升峻，别如顺淇。嗟我怀人，曷云其来。贡言执手，涕既陨之。"}