{"id":"1251086","title":"甘湖九曜石石皆刘汉自大湖徙置大者名九曜","dynasty":"元末明初","author":"陈谟","text":"乐州甘湖百丈馀，中有长生之神鱼。天星入湖化为石，短肥长瘦八九株。醉翁上马嗔索扶，蒙头衲士病且癯。熊蹲豹踯猿狖攫，麟凤不动云凝舒。嗟哉天星母乃愚，下俯奥渫甘同污。烟霏雨暗丛百怪，鸱鸢粪顶凫鸭呼。嗟乎南中不可以久留，何当返尔大泽与具区。"}