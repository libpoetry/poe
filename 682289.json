{"id":"682289","title":"辛巳仲春京口望茅止生翙舟不至感述三首","dynasty":"明","author":"于鉴之","text":"万事东流江上船，才名永负勒燕然。吹楼已任蛾眉适，旅榇空期马革还。气满挥戈遑驻日，心倾指囷溯驹年。人间别有男儿泪，欲共春潮挽逝川。明姝犹少入宫怜，瑰俊曾闻得几全。北阙筹兵真武库，西曹箧谤似文渊。八城兽角烽吞塞，千轴鱼丽海啮舷。精已销亡赊一死，深闺何必异穷边。中谗宽死即恩纶，瘴雨蛮烟报主身。谪戍未逢除党籍，勤王端复见孤臣。丁年齿发从军敞，甲第膏腴养客贫。圣代国殇天下士，岂伊亲旧独沾巾。"}