{"id":"776493","title":"击鼓催花","dynasty":"清","author":"蔡见先","text":"鼕鼕声响报花知，上苑春和次第吹。第一承恩随鼓转，沉香亭北海棠枝。鼕鼕声鼓六宫知，绿瘦红肥尽弄姿。独有江梅催不理，楼东更鼓一灯支。羯鼓声中芳信驰，春风先上海棠枝。红尘一骑飞丹荔，又是君王鼓掌时。唐宫花信日嫌迟，击鼓恩同雨露施。转笑海棠开到未，沉香春梦正迷离。"}