{"id":"1117935","title":"郊居二首","dynasty":"宋","author":"陆游","text":"平生万事不容求，惟有郊居志已酬。更漏远城鸡唱晓，岁时无历叶知秋。潮生小舫行收荻，月落长歌起饭牛。已作幸民仍醉死，人间毁誉判悠悠。索米官仓例坐愚，东方未可戏侏儒。行藏要付他年看，富贵真堪一笑无。等死不过赊岁月，长闲勿更问妻孥。狂豪尽道非平昔，老胆轮囷尚满躯。"}