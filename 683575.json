{"id":"683575","title":"月夜与张将军及诸贤合饮海舶即事","dynasty":"明","author":"王世贞","text":"暝色苍然迥自开，舵楼殊胜妙高台。灯如列宿黏空出，乐似钧天飨帝来。忽捧骊珠霞潋滟，乍惊鳌足水潆洄。老夫大有挥毫兴，欲嗣玄虚愧不才。万顷清光溢建牙，孤城隐隐送悲笳。真人自稳凌风叶，使者频窥贯月槎。急下酒筹缘舞柘，繁敲羯鼓为催花。不须指点蓬莱境，回首人间便可夸。"}