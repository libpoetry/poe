{"id":"722715","title":"贺新郎  和其年","dynasty":"明末清初","author":"龚鼎孳","text":"玉笛西风发。送宾鸿、一城砧杵，千门宫阙。秋满桑乾沙岸曲，曲曲芦花飞雪。又报到、今番圆月。羁宦薄游俱失意，诧长楸、衣马多如发。空刺促，贝刀末。小山丛桂难攀折。眼中过、纷纷项领，汝曹何物。只有穷交堪对酒，况是江东人杰。任夜夜、兰缸明灭。作达狂歌吾事足，问人生、几斗荆高血。行乐耳，苦无益。彩笔龙絮攫。叹才人、半肩书剑，新丰栖托。濯足须教倾斗酒，讵必南荣企脚。喜大雅、于今重作。老矣吾惭鞭弥役，让英游、壁垒惊河朔。拼撇赋，供君索。招邀浪说平津阁。但清宵、秋灯相劝，秋花相酢。双手持螯兼持酒，一笑世情云薄。造物者、因何摇落。便使珠喉能宛转，怕卷帘、明月今非昨。聊试听、塞笳乐。"}