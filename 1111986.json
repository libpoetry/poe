{"id":"1111986","title":"三用喜雨韵三首","dynasty":"宋","author":"吴潜","text":"雨缶云瓶剖阿香，瀰漫何处辨玄苍。衰翁憔悴忧三伏，古佛慈悲赐一凉。但愿有缘乘款段，岂应无梦驾偏箱。西风谷口秋田熟，休问奇章与赞皇。虬龙未必要呵禁，久暍无缘便陆沈。未遂明农归老计，且宽忧国愿丰心。披襟雅称琉璃簟，散发何销玳瑁簪。只怕门前多褦襶，文书衔袖苦相寻。电掣金蛇跨列岑，秋阳翕忽转秋阴。俄惊石鼓无停响，坐听檐花不断音。玉秫已堪供瓮酿，紫螯渐可付庖砧。一年好处相将近，分外乡情此际深。"}