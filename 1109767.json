{"id":"1109767","title":"句","dynasty":"宋","author":"刘镗","text":"孔曾有道官天下，韩柳无文世子孙。村桥日落市声散，山路月明人语归。月下有闻思望帝，山中无曲舞胎仙。版桥雨过秋苔滑，村碓寒吹暴稻香。尊前能是几时客，山下已成千古坟。柳条风慢天初暖，花影晴光地亦香。故人皆死谁为佛，老我犹生即是仙。草隥水流襜佩响，松梢月冷露珠圆。几番雨过山仍在，独望人间鹤未归。"}