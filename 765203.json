{"id":"765203","title":"读《史记》四十首 其二十五 脱虎口","dynasty":"清","author":"张晋","text":"言盗受上赏，言反蒙显诛。二世昏庸不足论，先生之言何太谀。仓黄亡命出关走，今日几难脱虎口。刘项交驰斗五年，流离转徙亦可怜。先生所事且十主，委蛇委蛇又何补。君不见，儒冠儒服帝所嗔，短衣楚制聊逢君。当年尚欲脱虎口，此日安敢披龙鳞。"}