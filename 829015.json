{"id":"829015","title":"临江仙","dynasty":"清末近现代初","author":"王易","text":"白雪满头高意气，诗名四十年前。袖间云物幻千缘。衣冠迷世外，哀乐寄吟边。一梦红桑惊换世，雨馀尘榻萧然。老仙归后剩苍烟。故江枫叶乱，空吊载书船。谁倍长卿惟四壁，乱山残雪归来。征车辘辘困风埃。高歌随铁板，挟策向金台。白酒新亭家国泪，繁忧何地堪埋。援琴无限广陵哀。屋梁惊落月，秋雨冷莓苔。结客少年裘马盛，唾珠椽笔纵横。柳边花底静闻莺。举杯天共醉，把剑月同行。一病文园成永逝，解兰空恨尘缨。三千里外夜魂青。传家留一砚，谁与问玄亭。策马芦沟茸帽侧，惊沙朔雪匆匆。归来社燕又相逢。一廛高隐地，三径旧家风。乔木久悲霜后影，清谈惟共阿戎。园林人去认残红。忍忘三步约，鸡酒拜桥公。"}