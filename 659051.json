{"id":"659051","title":"慰东冈失子","dynasty":"明","author":"王鏊","text":"生子秀而文，灿然琼树枝。岂独立门户，且欲承裘箕。一朝忽摧折，天也真难期。纵使铁石肠，谁能不哀斯。哀之倘可生，哀也理亦宜。号天天不闻，扣地地不知。肝肠为尔裂，齿发为尔衰。死者竟不返，生者空自隳。两伤复何益，不悟真成痴。我有一药方，授之竺乾师。能治迷罔疾，愿君试服之。茫茫大化中，万物皆寄而。贤愚与贵贱，趋死同一岐。虽有寿与夭，同尽无等衰。彭聃安在哉，孔孟亦若兹。况区区所立，毕竟何足施。譬如空中华，妄作喜与悲。倏然还变灭，岂足仍追惟。所以东门吴，无儿如有儿。众生缠爱贼，有如雀黏黐。卓哉古达人，弃去如唾洟。爱河苟不乾，苦海终无涯。天道有翻覆，人事多参差。自古每如此，吁嗟奈何其。颜渊仁且夭，不闻路也羸。子夏泣丧明，但为后人嗤。追亡建负鼓，嗟哉空尔为。劝君急返棹，收泪举一卮。"}