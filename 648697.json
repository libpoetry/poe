{"id":"648697","title":"题画送陈景茂归金华","dynasty":"明","author":"杨士奇","text":"孟冬寒气肃，霜叶坠纷纷。把酒别故人，含情睇征轮。忆子初升时，永乐第二春。简入丝纶阁，一见心相亲。于时几务殷，旦夕翰墨勤。开口见肺肝，躬劳迈群伦。两京三十载，恭事四圣君。方来未壮龄，鬓毛忽成银。幡然辞宠禄，归偶击壤民。失足遇一跌，观过知其仁。平生恻怛心，倾家振饥贫。九重嘉行义，自天荣命新。万里谢彤庭，兴逐南飞云。峨峨金华山，流泉下潾潾。梧竹荫我屋，白石为我邻。于兹坐閒逸，超超绝尘氛。重晤当何时，安常以自珍。"}