{"id":"937062","title":"游疏山","dynasty":"宋","author":"陆游","text":"我愿匹马飞腾遍九州，如今苦无騕袅与骅骝。葛陂之龙又难致，兀兀安得忘吾愁。幸馀一事差可喜，云山万里芒鞋底。曳杖行穿嶓冢云，试茶手挹香溪水。江西山水增怪奇，疏山之名旧所知。惜哉不见侏儒师，尚想薪水俱空时。寺门欲近山若拆，老树苍崖含古色。挂包便住吾岂能，一来要是疏山客。"}