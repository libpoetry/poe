{"id":"73099","title":"水龙吟·素娥宴罢瑶池","dynasty":"元代","author":"张野","text":"素娥宴罢瑶池，醉簪误堕庭深窈。花神爱护，绀罗轻衬，绿云低绕。秋意重缄，芳心半吐，有香多少。把幽轩好梦，等闲薰破，凉月转，人初悄。冷沁冰壶风袅。肯轻与铅华相照。湘兰标致，水仙风度，也应同调。钗凤香分，鬓蝉影动，此情云渺。问何时分付，一庭寒玉，对妆台晓。"}