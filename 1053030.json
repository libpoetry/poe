{"id":"1053030","title":"游层岩","dynasty":"宋","author":"练潜夫","text":"朝寻白鹅山，夕次层岩曲。中虚谷窈窕，一水流其腹。澄渟注渊奫，冬夏不盈缩。初疑有神物，毛骨森戚促。魂惊不敢吐，发腻不敢沐。跨梁怛临深，矧敢濯余足。闻昔宅秘怪，蒙鸿状河渎。黄昏嘷猩鼯，正昼飞蝙蝠。豚肩走巫觋，歌舞神所欲。寻幽到其趾，精爽戒托宿。张公熙宁初，曾是舒幽独。镌题百许字，焕烂夺人目。几呵护守严，百魅不敢触。往往风雨夜，啾啾鬼神哭。乃知正直士，所至即蒙福。往时元次山，今日蒋颖叔。或镵阳华铭，或刻舜祠录。与公成三人，万代仰高躅。因书岩石间，聊用美淇澳。"}