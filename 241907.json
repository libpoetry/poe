{"id":"241907","title":"抵舍一夕复行途中遣怀","dynasty":"宋代","author":"罗公升","text":"乾坤本无边，我命自荆棘。去住风涛中，生死无消息。兹晨梦中归，真幻竟莫测。形声各已改，老稚不我识。一灯话清凉，喜极泪始滴。出门动经年，还合甫浃昔。云胡作惊鸥，又复告行役。雨声挟离思，春晚作秋色。暮山试回首，上有云气白。天长眼力短，此意几悽恻。"}