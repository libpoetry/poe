{"id":"771360","title":"暗香疏影•讨春汪山，梅已半残，山茶初绽，循清水溪而返","dynasty":"清","author":"陈匪石","text":"绛衣玉骨。几酽寒自忍，徘徊明月。步绮稀逢，香海而今已如雪。休恨寻春较晚，风外笛、江城吹彻。算翠禽、毕竟多情，邀我入仙阙。交映苔蹊蕙磴，似人半醉醒，茶韵娇绝。不掩清光，夹道烟岚，静里溪流千折。相将一试山泉味，又咳唾、纷飞琼屑。指两三、含萼桃枝，后约阮郎先结。"}