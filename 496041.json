{"id":"496041","title":"沁园春 其八 寄赠石门阁老行边","dynasty":"明","author":"夏言","text":"紫阁名公，玉堂词伯，仗节行边。计策马云中，关山春日，回车辽左，海戍秋烟。嘉峪关前，贺兰山下，几夜星营鼓角喧。临戎处，喜宫袍座拥，赐带腰悬。怜公将相双权。算文武、才猷世罕全。况司马壮游，驰驱万里，韩公雄略，功业千年。当宁虚怀，故人远念，几见军中羽檄传。早归来，共高歌雪曲，酒醒朝天。"}