{"id":"28106","title":"圣姑庙·渺渺洞庭水","dynasty":"唐代","author":"陆龟蒙","text":"渺渺洞庭水，盈盈芳屿神。因知古佳丽，不独湘夫人。流苏荡遥吹，斜领生轻尘。蜀彩驳霞碎，吴绡盘雾匀。可怜飞燕姿，合是乘鸾宾。坐想烟雨夕，兼知花草春。空登油壁车，窈窕谁相亲。好赠玉条脱，堪携紫纶巾。殷勤拨香池，重荐汀洲苹。明朝动兰楫，不翅星河津。"}