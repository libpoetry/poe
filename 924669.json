{"id":"924669","title":"张公生日","dynasty":"宋","author":"苏辙","text":"少年谈王霸，英气干斗牛。中年事轩冕，徇世仍多忧。晚岁探至道，眷眷怀林丘。今年乞身归，始与夙昔酬。高秋过生日，真气兹一周。观心比孤月，视世皆浮沤。表里一融明，万物不能留。顾谓憧憧人，斯乐颇曾不。嗟我本俗士，从公十年游。谬闻出世语，俛作笼中囚。俯仰迫忧患，欲去安自由。问公昔年乐，孰与今日优。山中许道士，非复长史俦。腹中生梨枣，结实从今秋。"}