{"id":"504964","title":"金陵行送王廷助","dynasty":"明","author":"乌斯道","text":"杨都之区胡为乎第一，豫待千年圣人出。天开地辟鬼神惊，万里祥光中荡潏。波涛接天天堑成，钟山故作云锦屏。三井冈头烟树清，白下左顾琅琊城。景阳武壮相倚重，中茅九华遥夹拱。龙池气薄长干祠，玄武湖中斗牛动。紫薇宫辟天中央，天门荡荡日重光。圣人端居五云表，手握乾符清八荒。绣衣朝参万马集，瑶阶日转千花香。四夷宾贡走珠玉，箫韶九成飞凤凰。太行西头空飒爽，咸阳洛阳漫相望。汴水东流知几年，自古金汤无此壮。五风十雨民熙熙，总愿观光逐仙仗。春风环佩动香尘，不觉飘飘紫云上。王郎王郎气如雕鹗隘九州，身生羽翼非梦游。山中种玉玉已长，正是持献明堂秋。"}