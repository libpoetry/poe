{"id":"1197434","title":"答赵景猷诗","dynasty":"魏晋","author":"曹摅","text":"泛舟洛川，济彼黄河。乘流浮荡，倏忽经过。孤柏亭亭，回山峨峨。水卉发藻，陵木扬葩。白芷舒华，绿英垂柯。游鳞交跃，翔鸟相和。俯玩璇濑，仰看琼华。顾想风人，伐檀山阿。存彼鱼人，沧浪之歌。邈邈沦漪，滔滔洪波。大道孔长，人生几何。俟渎之清，徒婴百罗。今我不乐，时将蹉跎。荡心肆志，与物无瑕。欢以卒岁，孰知其他。"}