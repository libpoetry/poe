{"id":"1204927","title":"沁园春 东馆路中","dynasty":"元","author":"许衡","text":"自笑平生。一事无成。险阻备经。记丁年去国，干戈扰攘，囗囗囗囗，踪迹飘零。鲁道尘埃，齐封景物，旅况悠悠百恨增。斜阳里，对西风洒泪，魂断青冥。家园未得躬耕。又十载羁栖古魏城。念拙谋难遂，丹心耿耿，韶华易失，两鬓星星。五亩桑田，一区茅舍，快兴溪山理旧盟。桥边柳，安排青眼，待我归程。"}