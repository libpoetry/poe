{"id":"815128","title":"入关杂咏","dynasty":"清","author":"洪良浩","text":"桓公北伐至孤竹，武帝东巡礼岱宗。大帻神人谁复识，羽衣仙子竟难逢。游谈遂化燕齐俗，豪侠尚传王霸踪。况是边风好驰射，居民不复力耕农。唐文皇帝昔东征，黄钺亲将天策兵。遂以至尊临绝塞，宁知万乘困孤城。玄龄垂死留书谏，仁贵捐生跃马迎。从古明王勤远略，不如高拱享升平。书生白首对青镫，卷里山河见未曾。秋水讵能窥海若，夏虫难与语寒冰。龙门笔壮汉司马，巴峡诗奇杜少陵。不出户庭知六合，圣人犹复泰山登。"}