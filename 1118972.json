{"id":"1118972","title":"和徐子融韵","dynasty":"宋","author":"陈文蔚","text":"逊敏工夫不可偏，两端相济若韦弦。允怀固是常存养，明善谁知合在先。读书端的在研穷，洞贯精粗与始终。卓尔颜渊有真见，分明来自博文中。雨馀云静太虚澄，月在今宵分外清。喜得佳篇来讽咏，世间荣辱一毫轻。自怜涉世每多艰，事到萦心或厌烦。近日工夫何所似，有时惭愧梦中闲。"}