{"id":"1114015","title":"次韵张子公见寄二首","dynasty":"宋","author":"李纲","text":"处世何殊梦里人，大千沙界几回巡。万缘尽处方为我，一念生时已是尘。幻境是谁从出没，舌根何物辨甘辛。安心须到无心地，始契如来清净身。功名身外两悠悠，有意功名已可羞。与世浮沉非我意，观时进退岂人谋。不能为国辟百里，祗欲归耕老一畴。祸福死生皆默定，初非舍去亦非求。"}