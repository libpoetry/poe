{"id":"475839","title":"奉赠大中丞应台傅公巡抚陕西","dynasty":"明","author":"江以达","text":"雄关九道开边庭，翼然天表尊神京。大半安危属全陕，固原节制兼中丞。烽火遥通黑水外，气运幸值黄河清。上圣宵衣屈群策，推毂肯使边臣轻。中丞气与衡岳会，八九云梦胸中盈。衣绣曾为直指使，按剑宿备洮岷兵。况复威名甘与肃，部落不问知旗旌。比年借寇抚江右，坐见列郡苏疲氓。一朝经略付西事，诏书授钺仍专征。知公为谟自宏远，耀武耻勒燕然铭。岂必降王尽河陇，要使悍卒知朝廷。大抵足兵先足食，各边刍粟宁充盈。吁嗟屯政废不讲，萑苇千里谁共耕。先朝挖运本自耗，临变籴买良非经。古来边助有飞挽，报中岂得无常程。番夷金牌久寂寞，夷马不至茶能行。国家利权不在手，贾竖返得操奇赢。中丞雄略世罕伍，邃老之后刘麻城。兹行报国存至计，少小不用夸长缨。尊前从容白羽扇，指挥坐侧单于情。妖氛一洗旄头落，汉月万里边笳宁。中国行当召司马，西贼久已问韩荆。至尊社稷公等在，杞人鼓腹谣升平。"}