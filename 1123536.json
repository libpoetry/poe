{"id":"1123536","title":"挽韩漕直阁","dynasty":"宋","author":"赵善括","text":"忠宪勋名冠本朝，传芳五叶尽金貂。芝兰生子竞秀发，松柏如公合后凋。淮县剧繁迎刃解，蜀边奸慝望风销。才高见忌何须病，公道于今久寂寥。孳孳善政被民编，謇謇嘉谟黼扆前。万卷诗书门户壮，一生功业子孙贤。梦回芳圃犹樽俎，泪落虚堂绝管弦。我始卜邻君已逝，茂林修竹亦凄然。"}