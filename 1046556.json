{"id":"1046556","title":"行药","dynasty":"宋","author":"刘挚","text":"行年将七十，衰病乃其时。矧兹地气沴，州在大泽陂。忆昨度炎暑，林莽居舍卑。山色不到眼，地无清泉滋。晴旸则炉冶，阴浊则蒸炊。气脘疲呕泄，躯骸醉支离。节气近寒露，生意稍可支。故人在秦晋，知我穷至斯。奁封众药品，皆自州土宜。形味紫团宝，苗窗西岳奇。灵如雪山草，秀比商岭芝。是身本无有，疾病何用治。自爱聊尔尔，道人母我蚩。丸膏或㕮咀，何复求良医。策杖行东圃，运动疏通之。收复我冲粹，驱散彼邪疵。养生固有道，一溉非难为。千年鲍昭后，复有城东诗。"}