{"id":"142634","title":"送兴元聂帅","dynasty":"宋代","author":"洪咨夔","text":"泛观天地间，一气如爨鼎。半鼎沸正急，半岂独尔静。从旁更益薪，既往漫不省。畴当起沃之，辘轳转修绠。长空堕旄头，胡命悬漏顷。不戢方自焚。余焰燎吾境。俶从淮汉扰，驯至褒斜警。势欲合南北，事须得要领。和固不楞为，战亦未易逞。中兴关人谋，而可倚天幸。君侯富经纶，颇牧在禁省。忧国如忧家，申旦抱耿耿。袖中平戎策，直欲系其颈。王斧下青冥，上游建巨屏。秋高马正肥，慨慷泝巴郢。鏠旗凛太一，福星映参井。蜀从更化来，旧痛甫甦醒。风寒不善护，遂与劳复等。内势既{左足右炙}盭，外兵且赘瘿。但嗟车辚辚，未见旗整整。胸中百万兵，气压貔虎猛。凉飚送先声，鬼蜮已匿影。自昔树勋业，莫先拔翘颖。共功非众材，殆类无麵饼。孔明驻汉中，欲翦汉贼梗。委心任费袆，屈膝拜许靖。笑谈扼奸雄，老死不得骋。至今出师表，日月光炯炯。惜哉会潼关，不从魏延请。公才几倍亮，谋略济忠鲠。机会有可乘，临事勿吹冷。秦陇咳唾定，归衮专国秉。颂磨浯水滨，铭勒燕然顶。诸生笔如椽，须公一笑肯。"}