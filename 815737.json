{"id":"815737","title":"辛亥岁暮杂诗二十首","dynasty":"清","author":"钱曾","text":"暮景飞腾足叹嗟，强扶蒜发斗霜华。罨头欲掩栖瓶雀，遮尾难邀赴壑蛇。点砌残花虚掩冉，摇窗瘦竹故欹斜。闲身赢得真无事，拨动炉灰兴未赊。不曾识字不曾忧，墐户何须问远谋。三寸帻憎王莽屋，七升衣傲晏婴裘。胶牙饧冷愁冰齿，婪尾杯深怕转头。安稳吾年生意足，鼎钟无分漫悠悠。荻床芦壁忍寒过，又向僧寮战睡魔。信信自怜残客况，凄凄难续旅人歌。穷将画扇添行李，倦倚蒲团当养和。愁绝五更钟欲歇，寺门无奈雨声多。冰霜执手忆前期，沟水东头旧别离。戴笠相看循短发，停骖交语挽长眉。桓玄夹袋通神画，李贺奚囊泣鬼诗。莫忘临分频嘱累，岁寒屈指寄来时。伤心重过好池台，满地斜阳鸟雀哀。九锡不封交让树，瓣香独祭返魂梅。丹梯自傍长廊转，青琐仍通别馆开。犹记年时残酒醒，笙箫飞出隔墙来。年光身计两相违，背索初逢事已非。野客定怜营马磨，山妻虚话卧牛衣。窗棱暗记蒲庐长，檐隙遥看凫乙飞。有口竟同河渚喑，旁人还道食言肥。门巷萧疏岁旅催，帘前今雨植莓苔。然糠眼冷中宵火，拨芋心枯后夜灰。木榻梦和筇影瘦，蒲龛情逗鬓丝回。睡余骂鬼浑闲事，怕上人间避债台。廿年朋好尽凋零，宿素思君是典型。风暗瓦灯余半壁，尘埋书鹿弃空庭。岭边鹤怨山人帐，槛外猿啼处士星。只有吟魂消不得，夜台无伴恨冥冥。诗家轩翥许谁参，稂莠相仍世所谙。吴下阿蒙非故态，中原伧父有奇谈。挽回大雅非聊尔，抵柱狂澜竟不堪。却喜仲尼丹漆在，梦中消息是江南。沉沦绝似鹿皮翁，叹世依然俛仰中。两版衡门忘出入，三间老屋判西东。梅边疏影当头月，松下寒涛洒面风。如此景光宜酒所，何劳响下问穷通。休夸钑镂树门楣，坐膝欣看盭绶垂。鸾省兰笤纡袒泽，鲤庭槐荫覆孙枝。擗麟对举麻姑酒，斟雉初调彭老匙。图画更烦王石谷，尧年甲子定相期。门外微风又过萧，仓琅遥撼树头瓢。白云送老三休记，红烛消寒七者寮。乞米僧来抛短景，抱琴客去醉良宵。无端计及雕枯复，春病春心发柳条。冒絮支床叹索居，惊人几卷谷皮书。席门间纳先生履，蓬户聊停长者车。草草淹留成小坐，匆匆惜别愧相于。空留丁卯桥边话，夜雨西窗冷蠹鱼。余年荣落卷帘中，约略新愁半树桐。鸦翅带归成子日，蝇头冻老庶人风。未曾万事唯除死，自断残生要送穷。极目长空虚指点，大江横处一冥鸿。白头无恙鲁灵光，《七发》文成二竖藏。盎盎炉香宜小阁，深深帘幕称间房。诗签切莫求新句，药裹终须检古方。郑重加餐还努力，春风儿女廓然堂。端居风味转萧然，企脚胡床未肯眠。扫叶声空圆昔梦，煮茶烟尽感流年。吟成白雪捞虾夜，书就黄云送橘天。剔罢残灯愁寂历，半龛弥勒共安禅。性癖耽奇每重寻，烦君缄寄喜难任。三条蔑束筲箕肚，万卷书藏椰子心。意蕊乍将枯木放，眼花偏落纸灯阴。白蟫参遍无生诀，公案拈来谢赏音。雪花短褐并离披，战尽饕风跋扈时。先集未堪将策试，乱飘只是听窗知。鸡窠翁进陪鳃酒，驴背人驼矹律诗。明日过云寻宿好，野梅应有冻残枝。暖铺深缸快此身，迷离乐事总无因。畏途久悟时情幻，薄俗难容物态真。与我周旋宁作我，因人成事不如人。桃符换却穷门面，领取霜毛几番新。半生踪迹类佃渔，素领飘萧鸥鹭如。泉石膏肓矜蜡屐，风流罪过悔钞书。梅魂合遣情消受，柳意全冯梦破除。为报春光共流转，早传莺燕到吾庐。"}