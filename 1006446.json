{"id":"1006446","title":"卫卿叔自青旸寄诗一卷以饮酒果核殽味烹茶斋戒清修伤时等为题皆纪一时之事凡十七首为报 其八","dynasty":"宋","author":"葛立方","text":"纸窗蒲团竹几方，清晓聊翻经卷黄。禅心无累须眉长，坐回热恼生清凉。月六腥膻口不尝，眼静不觑登伽娘。名利从渠朝市忙，象口轻飘柏子香。菰莼大嚼蜻蛙乡，不教黎苋徒集肠。"}