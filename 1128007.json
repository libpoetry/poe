{"id":"1128007","title":"挽顺庆使君宝章李十三丈二首","dynasty":"宋","author":"程公许","text":"东斋嫡子巽岩孙，酝酿诗书气味醇。桃李七州春不尽，松筠一节晚弥新。恤章峻直宁王宝，治行高推汉吏循。四尺坟前千字诔，清名不与迹俱陈。金相玉质素心降，每见令人折幔幢。亦有荐扬当使传，若为淹泊只侯邦。款门心讶三医谒，藏壑舟惊半夜扛。搔首薰风丹旐举，些歌凄断不成腔。"}