{"id":"1117396","title":"闲行吟","dynasty":"宋","author":"邵雍","text":"长忆当年扫弊庐，未尝三径草荒芜。欲为天下屠龙手，肯读人间非圣书。否泰悟来知进退，乾坤见了识亲疏。自从会得环中意，闲气胸中一点无。投吴走越觅青天，殊不知天在眼前。开眼见时犹有病，举头寻处更无缘。颜渊正在如愚日，孟子方当不动年。安得功夫游宝肆，爱人珠贝重忧钱。买卜稽疑是买疑，病深何药可能医。梦中说梦重重妄，床上安床叠叠非。列子御风徒有待，夸夫逐日岂无疲。劳多未有收功处，踏尽人间闲路岐。"}