{"id":"867456","title":"贺新郎 其三","dynasty":"宋","author":"史达祖","text":"鹊翅西风浅。乍疏云垂幔，近月银钩将卷。天上应闲支机石，前度芳盟谁践。便好织、回文锦献。乞得秾欢今夜里，算盈盈、一水曾何远。宁不会，暗相见。彩楼吹断闲针线。想幽情嫩约，别有藓庭花院。青鸟沈沈音尘绝，烟锁蓬莱宫殿。渐木杪、参旗西转。不怕天孙成间阻，怕人间、薄幸心肠变。又学得，易分散。"}