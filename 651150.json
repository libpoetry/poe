{"id":"651150","title":"送萧都宪归盘窝歌","dynasty":"明","author":"薛瑄","text":"古扬州之域，今大江之西。名山名水相望其间罕与之齐。龙泉乃在山水最佳处，盘窝直与盘谷争胜足以成幽栖。吾友萧君生其邑，钟秀精英抱高识。神骏早掣飞电踪，大鹏快展扶摇翼。天上迢迢十二楼，鸣佩早与群仙游。东俯扶桑枝，西瞰昆崙丘。珊瑚文彩沧瀛流，吴钩光射瀚海头。声誉喧喧鬓未改，赐归倍觉天恩大。萧萧行李出都城，漠漠云帆挂淮海。长江西上知几程，家山次第来相迎。盘窝林岭秀，盘窝水石清。东潭西障迭隐见，马山龙洞相纡萦。离口横波秋色冷，朝帽之峰露高顶。平林归翼晚来稀，远浦渔舟歌韵迥。云陂春牧散无边，高野秋禾成万井。盘窝之景何其多，萧君柰此盘窝何。或时采其山，或来钓其波。松根茯苓自可斸而煮，松花崖蜜亦可调而和。山间茅屋极萧洒，岚霭氤氲清水泻。静时玩易窥见天地心，閒日弹琴并与亲朋话。盘窝之乐难具陈，应知道卷堪怡神。但恐勿乐有喜鹤书飞来自天上，东山谢老未许独乐忘生民。"}