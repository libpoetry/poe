{"id":"1112746","title":"清明卧病有感二首","dynasty":"宋","author":"张耒","text":"支离卧病逢佳节，漂泊西游寄洛城。重帽畏风惟益睡，青筇扶步不禁行。红飘残萼知风急，绿满新枝听鸟声。不见贾生遗宅处，空传金谷旧园名。悲歌身世惊将老，怅望古今空复情。笑看家人竞时节，争持新火照清明。飘萍著处即为家，伏枕悠悠对物华。处处鞦韆竞男女，年年寒食乱风花。药囊亲坐劳频检，酒瓮生尘亦可嗟。未老会寻吴市卒，苦贫须种邵平瓜。云烟南望群山会，水树东浮去路斜。行止此身应有命，不须辛苦问生涯。"}