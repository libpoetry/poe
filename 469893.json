{"id":"469893","title":"夜梦还家作示林古度","dynasty":"明","author":"吴兆","text":"晨光衔北牖，揽衣庭前步。默念戚无欢，心中缀想慕。君问想何为，夜梦还乡去。茫茫俄倾间，暂与骨肉遇。我家渐水上，门前荫古树。树下即池塘，塘边墟落聚。墟落几迁改，归梦犹循故。亲知异老亡，慊款如平素。小女扶床戏，弱子缘阶骛。攀枝不及花，牵衣适迎路。山妻饭中厨，含泪复含哺。入户理残机，行园摘寒瓠。在昔怨贫贱，归来甘荆布。绪乱语难终，神悸遂惊寤。想像反侧际，依稀情景具。怆怆心内酸，历历为君吐。君亦道路人，无语空相顾。"}