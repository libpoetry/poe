{"id":"1194997","title":"蜀王登福感寺塔三首","dynasty":"唐","author":"贯休","text":"天资忠孝佐金轮，香火空王有宿因。此世喜登金骨塔，前生应是育王身。封疆岁暮笙歌合，襦裤正初锦绣新。释子沾恩无以报，祗擎章句贡平津。似圣悲增道不穷，忧民忧国契尧聪。两髯有雪丹霄外，万里无尘一望中。南照微明连莽苍，峨嵋拥秀接崆峒。林僧岁月知何幸，还似支公见谢公。步步层层孰可陪，相轮边日照三台。喜欢烝庶皆相逐，惆怅銮舆尚未回。金铎撼风天乐近，仙花含露瑞烟开。一年一度常如此，愿见文翁百度来。"}