{"id":"823918","title":"石州慢 题林子有讱庵填词图卷","dynasty":"清末近现代初","author":"陈方恪","text":"紫陌呼鸾，萧寺听莺，年华如瞥。江山清感无多，付与殿春啼鴃。京尘未浣，检点欢唾离痕，酒阑歌断琼壶缺。一舸伴夷犹，有津头凉月。愁绝。灵和稚柳，阆苑憨桃，目成都别。楚雨初收，为问云香何叶。芳兰渐晚，怎知投老心期，红牙漫谱阳关叠。几度对良辰，底不成抛撇。"}