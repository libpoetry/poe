{"id":"1123853","title":"呈刘通判","dynasty":"宋","author":"赵蕃","text":"自昔旴江妙人物，未容修水擅玙璠。狱平冤滞繇仁勇，众息欢哗赖德言。谓继更生校中秘，却追子骥问桃源。神仙天上多官府，盍乡蓬莱暂弭辕。阴伏阳升直泰辰，当年犹想降庚寅。泰山北斗人皆仰，和气春风德有邻。会即吹嘘九天上，岂徒风月五溪滨。不惟相国同年契，更有齐年相国人。"}