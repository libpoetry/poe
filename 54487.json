{"id":"54487","title":"寄徐宗周兼柬杨焕文阮宗泰","dynasty":"明代","author":"刘炳","text":"李家池头去年别，大风扬沙天欲雪。赠我鲤鱼三十腮，杨柳穿来带寒血。今年八月芝山楼，我欲少住君不留。蹇驴落日冒秋暑，鬓丝汗溢黄尘流。近过阮公茅屋底，说君沉疴几不起。九月十月方离床，强健近来差可喜。相望片云危石山，来往每嫌消息艰。斯文凋谢少知己，恨不连墙相往还。却忆少年从义日，闻鸡不眠追祖逖。杀敌风吹宝剑腥，打围雪压雕鞍湿。诸葛曾怀汉室忧，包胥亦有秦庭泣。投老相看海岳清，夙昔患难同离情。归来庐井有桑梓，拜扫丘墓除榛荆。传家书在晚还读，负郭田深春自耕。爱君窗前修竹大，听雨何时对床卧。却扶藜杖过杨兄，使酒怕渠时骂坐。气略颇与常人殊，天经地轨谈《阴符》。黄冈溪头懒垂钓，未央殿前思上书。功名定有国士报，肝胆好将民瘼苏。黄金之台一千尺，白日横飞虎生翼。吕望八十方致身，五十富贵朱买臣。时来勋业自有待，岂得甘作渔樵人。"}