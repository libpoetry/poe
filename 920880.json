{"id":"920880","title":"子由将赴南都，与余会宿于逍遥堂，作两绝句，读之殆不可为怀，因和其诗以自解。余观子由，自少旷达，天资近道，又得至人养生长年之诀，而余亦窃闻其一二。以为今者宦游相别之日浅，而异时退休相从之日长，既以自解，且以慰子由云 其一","dynasty":"宋","author":"苏轼","text":"别期渐近不堪闻，风雨萧萧已断魂。犹胜相逢不相识，形容变尽语音存。"}