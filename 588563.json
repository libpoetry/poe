{"id":"588563","title":"赠别崔后渠少宗伯还金陵","dynasty":"明","author":"黄佐","text":"严霜丽皎日，众芳未云凋。储寀起岩穴，车乘何翘翘。君子典三礼，胡然南甸遥。于焉祝万寿，龙光昂紫霄。紫霄无谓高，躧步庶其企。大道无谓长，循途会能至。排虚弗蹠实，彼乃誇简易。驱马出郊原，晤言同气谊。气谊投不早，骖靷驾已先。诣远骋如电，蹇予徒费鞭。欣此群龙聚，倏尔归鸿骞。菅蒯匪丝麻，中心效缠绵。"}