{"id":"693547","title":"春庭八绝句","dynasty":"明","author":"邵宝","text":"三年种松五尺彊，松枝盘桓松叶长。岁寒节操久应见，春日开花清更香。偶栽梅树是红花，每岁花开对客誇。知己相看心自白，尽将颜色付诗家。菖蒲本是仙灵物，却为冰霜穴底藏。过尽东风更梅雨，水中央看婉清扬。西园移来两丛竹，千古湘皋宛旧斑。莫道吴天非楚地，主人眼底有江山。新梧树傍旧桐栽，俱自青山寺里来。几见霜黄春又绿，有诗空和凤凰台。买裁金橘短婆娑，向来洞庭风雨多。分付苍头好浇灌，莫教人力负天和。燕居亭前石子台，两株银杏一时栽。莫言未得弦歌地，画里尼山许见来。九畹新成古井田，滋兰又似赋骚年。不如无界还无数，雨露茫然太古天。"}