{"id":"577903","title":"送柴中书给假归省","dynasty":"明","author":"邓林","text":"冠盖集都门，仙舟迟明发。握手临郊衢，踌躇不能别。问子去何为，有母头如雪。自从游宦来，庭闱音问缺。问子何来时，严程讵能越。况兹葵藿心，悬悬在丹阙。亲恩江海深，君恩天地阔。兴言忠与孝，相看增蕴结。欲赠杨柳枝，秋高不堪折。矫首送征鸿，北风何烈烈。"}