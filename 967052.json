{"id":"967052","title":"除夜叹","dynasty":"宋","author":"贺铸","text":"壮发忽种种，华年今复穷。客怀少安适，况乃京尘中。病肺厌斟酌，疲筋谢过从。闲坊税老屋，车马无来踪。日俸才百钱，盐齑犹不供。夜榻覆龙具，晨炊熏马通。出门欲贷乞，羞汗难为容。安得一扁舟，浮家乘兴东。江山此深隐，终老为田翁。春秧二顷苗，秋穫期百钟。稚子课樵汲，壮妻兼织舂。行歌沧浪清，卧快柴桑风。神明养内观，忧患无旁攻。有客闻此言，诮余何不衷。兹行果勇决，谁揽冥冥鸿。安知禄籍间，去就如樊笼。微尚良自信，所悲君不同。"}