{"id":"1054382","title":"再吟六诗四首拜呈 其四","dynasty":"宋","author":"孔平仲","text":"龙笛霜号窍，熊旗露缀斿。追欢品加豆，偷暇日要囚。周冕英才集，商瑚瑞气浮。金韬书屡讲，蓬矢志须酬。草树双仙岛，风烟半玉楼。画图观隰驳，果实采沅榴。通贵人无恙，承平府孔修。官非剑外久，课比茂陵优。时变休成论，皇明已照幽。责躬无复事，嘉谷谒高秋。"}