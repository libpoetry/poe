{"id":"659171","title":"寄韩司徒","dynasty":"明","author":"王鏊","text":"我昔游京华，贤豪并驰骋。所睎稷契辈，肯顾绛灌等。一朝事势异，云散江湖迥。翛然卧一丘，百念付灰冷。死生离合间，我志久已冥。有如河东公，在念独耿耿。公如玄酒樽，澹泊中隽永。世途亦堪怜，汲短废脩绠。忆忝剡荐初，对判尚书省。我言公弗猜，公意我先领。公如剑就硎，我若弓受㯳。退食多赓酬，官居无造请。杂篇束碎金，欲和辄羞郢。岂徒灭坎窞，固已绝畦町。深情独先饫，苦节众尤警。从宦四十年，一室每悬罄。中年已鳏居，不惑先杨秉。曾无菅蒯从，况乃粉黛靓。吏人抱衾裯，一灯照孤影。朝饤具三韭，夕设或脯脡。鲁山与阳城，异世可同境。啜醨彼何人，众醉嘲独醒。谦谦君子心，当事尤骨鲠。率众叩天阍，群邪期尽屏。傍观何脉脉，独立殊挺挺。嗟天独奚为，事变在俄顷。逆阉据津要，威福恣所逞。平生相许志，一旦成画饼。亟褫乃所甘，酷罚独何?。我时忝枢近，太息莫能拯。俸资或潜输，譬割舂锄胫。归卧汾晋间，甘心混蛙黾。却扫绝梁砀，清风播箕颍。公既遁蒿莱，我旋谢台鼎。吴晋两閒人，万里星河炯。茫茫天地间，挂此东西景。蛩蛩失蚷■，伫望劳我颈。靡由探兴居，况复承欬謦。欲命淮南驾，或放山阴艇。出门若有碍，大道坐成梗。何时睹至治，四国仰嘉靖。二鸟复相逢，云天恣游泳。"}