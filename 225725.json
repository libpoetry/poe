{"id":"225725","title":"奉先歌·皇家兮仙祖","dynasty":"宋代","author":"夏竦","text":"皇家兮仙祖，上世兮圣神。承云兮分治，驾羽兮临民。诞昭兮馨烈，高陟兮元真。载乘土运临三古，属象羲农振遐武。爰炳明灵陟上苍，绵绵圣绪庆悠长。既积仁兮累德，爰振耀兮流芳。罄二仪兮垂佑，弥万礼兮开祥。巍巍烈祖兮膺宸历，御瑶图兮建鳌极。东征西怨兮振群黎，下舞上歌兮康蔗国。优游亮直顯敦仁，锡羡休嘉符拓迹。四貊名王尺组羁，九涯远道安车适。圣功耆定实登三，方賮骏奔惟旅百。赫赫神宗廓帝紘，昭广运兮洽和平。礼适素青兮沿夏子，化归醲粹兮复胥庭。宪法六学兮昭地纬，事七庙兮奉天经。震叠威霆兮逾朔幕，汪洋惠露兮浃编氓。偃节灵台兮黜武，漏鱼宽网兮蠲刑。三叶缉熙兮隆绍继，皇穹右序兮隤繁祉。徘徊飚欻兮授元符，焜燿樵蒸兮修茂礼。思文成颂兮迪先谋，多黍申歌兮昭乐岁。参侔开阖已无为，虔鞏盈成弥若厉。惟寤兮符通，实天人兮合契。降仟驭兮自三清，谕灵源兮逾百世。遐锡鸿休茂本枝，永符盛德昭明类。薦徽册，致清衷，齐明兮顯至。款太空，告繁禧，监观兮斯暨。对越兮储精，聿怀兮忘寐。鸟奕千龄播德芬，钦崇茂典协经纶。神化有开彰密命，庆基无际等高旻。"}