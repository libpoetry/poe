{"id":"569116","title":"奉寿御史大夫杨公五帙长歌","dynasty":"明","author":"王世贞","text":"公不见，杨伯起，关西处处称夫子。四世犹传掌武冠，千秋尚说衔环里。又不见杨楼船，银黄若若悬腰间。已惊三组冠朝列，复展百里家函关。公今自是名贤裔，少小长怀请缨志。天子临轩下玺书，单于远塞知名字。有时扫氛瀚海头，有时夺幕王庭秋。浴铁争听白羽扇，赐金仍侑紫貂裘。辽海波澄塞烽熄，降将辕门但啧啧。从尔和戎魏大夫，我自屯田赵充国。初登服政鬓未霜，已闻召命出明光。万八千户彻侯印，二十四考中书堂。野夫恨识荆州未，倘公偶记交承事。试言文举报曹公，公今五十余加二。"}