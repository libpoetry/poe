{"id":"807711","title":"望湘人  赠南水上人","dynasty":"清","author":"陈维崧","text":"自秋千拆了，杜宇啼残，粉笺怕写新句。蓦遇维摩，来游罨画，姿致讶如张绪。雨裛棕鞋，烟欹箬笠，隔花吴语。喜韶龄、更擅才情，解唱碧云日暮。借问师家何处。在百花洲畔，近胥江渡。此地我曾游，千载最消魂路。昔日无限锦帆柔橹。只剩绿波南浦。想月中、趺坐香台，尚有精灵来去。"}