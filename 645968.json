{"id":"645968","title":"甲戌三月二日出行","dynasty":"明","author":"张宇初","text":"霁雨解前峰，幽原策归路。荒蹊蔓草春，野水平桥度。悦鸟近声圆，耕牛缓犁步。丰泉阴壑鸣，密竹中园素。灵岫敞虚轩，荆扉护云固。新流泛池溢，繁翠盈窗户。扫榻理残书，扶筇历榛顾。丘林适所娱，姤浊岂浮慕。虚澹美遐踪，颠危惕宜务。安由绝世缘，木石藉深处。倦翮止枝巢，先迷感馀悟。聊舒栖遁情，生意足农圃。"}