{"id":"684278","title":"三穷图为周弓冈中丞题 青年守节","dynasty":"明","author":"王立道","text":"妾心何事九秋霜，肯为轻尘弱草伤。死可复生生不愧，悠悠千载两共姜。忍死元非爱一身，百年两世此遗娠。手缝襁褓和残泪，抱向高堂回首频。雏凤新成试羽翰，芳枝何意发枯兰。相看未语先成泣，人间真有立孤难。昔时无子今有孙，含饴兼复助晨昏。庭萱含露春风满，三十年来贞孝门。"}