{"id":"689235","title":"发京邑四首","dynasty":"明","author":"何景明","text":"弱冠游皇邑，抽翰预时髦。出入承明地，四海皆同袍。浮岁奄七徂，徇名虚所遭。夙痾纠纤质，褊性惮形劳。驾言返初服，行矣遂林皋。转蓬恋本根，羁鸟思故巢。自顾无脩翼，安能久游遨。驱车出郊门，杖策遵古行。返顾望城阙，引领内怀伤。崇京概霄汉，逶迤一何长。双观临驰道，群宫俨相当。迅飙激棂牖，游云起纵横。汉道值全盛，缨緌烂辉光。侧观青云士，鸣佩倏来翔。梁生何慷慨，辽辽悲未央。亲交远集送，敛策西山阴。前瞻太行道，却顾上苑林。青阳蔼废墟，春气感鸣禽。所遇岂殊故，即事自成今。平时等荣乐，一旦异浮沉。昔者同袍友，邈若辰与参。山海去靡极，年运日相寻。仓卒杯酒间，宁不伤离襟。行迈越长甸，历历怀苦辛。岖嵚陟丘陇，髣髴望郊闉。墟里接鸡犬，井邑无閒人。暄阳入广陌，膴膴周原新。百城岂不美，风土非我邻。遥遥盼乡域，言念故所亲。代越各有性，所愿还其真。胡为去桑梓，郁郁冒风尘。"}