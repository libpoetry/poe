{"id":"920824","title":"登常山绝顶广丽亭","dynasty":"宋","author":"苏轼","text":"西望穆陵关，东望琅邪台。南望九仙山，北望空飞埃。相将叫虞舜，遂欲归蓬莱。嗟我二三子，狂饮亦荒哉。红裙欲仙去，长笛有馀哀。清歌入云霄，妙舞纤腰回。自从有此山，白石封苍苔。何尝有此乐，将去复徘徊。人生如朝露，白发日夜催。弃置当何言，万劫终飞灰。"}