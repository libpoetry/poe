{"id":"851555","title":"陈贯道摘坡诗如寄以自号达者之流也为赋浩浩歌一首","dynasty":"宋","author":"文天祥","text":"浩浩歌，人生如寄可奈何。春秋去来传鸿燕，朝暮出没奔羲娥。青丝冉冉上霜雪，百年欻若弹指过。封侯未必胜瓜圃，青门老子聊婆娑。江湖流浪何不可，亦曾力士为脱靴。清风明月不用买，何处不是安乐窝。鹤胫岂长凫岂短，夔足非少蚿非多。浩浩歌，人生如寄可奈何。不能高飞与远举，天荒地老悬网罗。到头北邙一抔土，万事碌碌空奔波。金张许史久寂寞，古来贤圣闻丘轲。乃知世间为长物，惟有真我难灭磨。浩浩歌，人生如寄可奈何。春梦婆，春梦婆，拍手笑呵呵。是亦一东坡，非亦一东坡。"}