{"id":"265969","title":"阿齐一首寄内子南昌","dynasty":"现代","author":"王浩","text":"阿齐一笑龋其齿，行傍几案貌甚美。十年婚宦有此女，那能对之阙欢喜。常令失想梦亦笑，如此妙诣岂有理。有时对镜自呼狗，亦或抱枕认作子。爱花腹猫当马骑，见赤脚婢呼鬼鬼。宵来乞母拍使睡，向明唤爷吻而起。万古不故此微物，往觉四大无其伟。令我忽忽忆幼年，一时所向辄披靡。跨兄铄姊恃母慈，宁遂常儿习拜跪。秖今百年了万里，投入母怀惟尺咫。大车怒马不称意，惟母两臂差可倚。逢人低头谢不速，思及儿时真愧死。乃知神勇即天情，谁能持斧斫阵垒。作诗写心寄吾内，欢极泪落盈吾纸。一事阿齐吾羡汝，汝今有父吾则已。"}