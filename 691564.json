{"id":"691564","title":"锡山夜别闲孟子薪彦逸及从子宜之儿子杭之","dynasty":"明","author":"李流芳","text":"十日追随意未倾，一朝言别若为情。秪怜对酒成高会，无那挑灯是送行。家累关心难共语，功名垂老不堪评。便应拨棹从东下，十亩閒閒尚可耕。撩乱乡愁一夕生，烛残酒醒奈深更。隔船安稳归人梦，前路迢遥去客情。江月又催征棹发，寒鸡不待寺钟鸣。十年分手梁溪路，但觉衰颓负此行。"}