{"id":"747918","title":"伯言先生决意南归有感赋呈","dynasty":"清","author":"冯志沂","text":"昔岁辛丑时初秋，朱君介我从翁游。余二三子亦同志，微言奥义穷探搜。五年颇极文字乐，志欲据此轻王侯。浮云变灭那可道，酒人一散如轻沤。朱云慨慷幸不死，王郎抑塞谁相收。江南劳客鱼赪尾，塞北逐臣乌白头。如数子者岂得已，当时颇惜余雅州。轻将麾盖易觞咏，一官万里天西陬。年来自视颇失笑，簿书堆案如山丘。得间对酒不敢醉，始知人事难自由。先生曹署甚清暇，乃亦不乐思归休。小园花木手自葺，扶疏红蓼文窗幽。前年种竹为久计，作记曾笑黄冈楼。敬亭山水自可念，胡不暂为学子留。翁言我往计已决，子方少壮宜远谋。贱子闻言窃愧汗，引镜自照白发稠。读律何关致君事，无田不退坡公羞。耦耕亦要有沮溺，政使去住无良筹。文酒流连乐已细，是不余畀余何求。他年傥访通德里，愿执吟鞭随杖鸠。"}