{"id":"433719","title":"石州慢","dynasty":"近现代","author":"詹安泰","text":"水暯寒莎，山抱古城，人远天阔。平堤十里楼台，乱峤秋痕圆折。笼烟翠野，立尽几度西风，销魂痴想明珰雪。苦语记亭皋，近花朝芳节。舟发，烂桃鸳戏，瞑柳莺啼，那回初别。目断经年，云雨歌尊愁绝。口脂香冷，绿鬓渐换新霜，重逢怕共双峰结。半面晚妆残，奈当时明月。古垒浮烟，丝雨弄寒，帘捲风阔。波娇鬓袅年华，玉蕊羞同攀折。星移物换，看渐瘦损围腰，明朝知是风还雪。千浪早流红，奈狂情难节。花发，酒船箫鼓，曲院歌镫，暗伤离别。牙板停裁，过耳猿砧凄绝。密期还怪，未共妙笑鸳衾，新来底事肠千结。梦破一江天，又窥人东月。"}