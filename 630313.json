{"id":"630313","title":"岁晏","dynasty":"明","author":"释函是","text":"抚景岁云暮，山寒人境幽。乱霞空布满，深松藏径修。高低距百丈，回曲将三休。登台观云变，倚树闻石流。忽睹归鸟忘，岂为卒岁谋。归鸟无所知，人心自绸缪。人心不似鸟，似鸟何优游。鸟若似人心，万物多欣忧。石壁分鸠月，空林限鹿丘。虽有桃花源，顾盼终夷犹。所赖天地宽，川陵容老叟。上有千仞梯，长啸高峰头。下有九曲渊，汗漫乘轻舟。相携三五辈，日出课西畴。以此乐长年，人生当何求。"}