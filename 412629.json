{"id":"412629","title":"哀江南","dynasty":"近现代","author":"汪石青","text":"义死礼荒金粉哭，佹诗人和伤心曲。凄凄恻恻哀江南，一时泪洒春波绿。江南曾是佳丽地，万户千门皆秀色。扇底扶香玉照春，筵前聘月花随侧。击碎银篦酒意豪，酣来绣帐清寒勒。东家兰芷正芬芳，西家权贵夸羽翼。一朝笼战起元黄，春去欲留留不得。燕麦兔葵有血腥，颓垣断井馀叹息。风光回首几何时，民饥春瘦两无极。有人白发恸江头，幽咽数声归塞北。"}