{"id":"842621","title":"雪坪联句同叔毅作","dynasty":"清末民国初","author":"陈宝琛","text":"雪坪生夏寒，奇胜吾斋甲。下临无尽溪，上有太古峡。崖悬乔木翳，磴近危栏夹。谷响易聚空，江光未迷眨。苔黏平作簟，薄积凹胜擖。曲几滑可凭，窊尊酽宜呷。摊书床撤桄，烧茗灰成劫。仙留赌弈枰，天设眠琴匣。千模从意造，群窞谁爪掐？想当春雨后，侧足奔流狎。河水泻吕梁，横绝不可闸。洎乎秋月夜，列坐微风洽。桂子落天坛，馨发那由箑？寂顽见佛性，夷坦息世乏。鸟飞恋其巢，兽逸宁思柙？醉当卧陶石，游或荷刘锸。雪坪生夏寒，槃涧盟须歃。"}