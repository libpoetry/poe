{"id":"839432","title":"涌金门渡湖歌","dynasty":"清末民国初","author":"方仁渊","text":"西湖湖水平如掌，小艇恰受人三两。山光叆叇天无云，落日双丸波荡漾。天风浪浪水鸟飞，双桨划碎红玻璃。琼楼贝阙出复没，回视城头烟树犹迷离。行行已至湖当中，孤山涌出金银宫。明霞万道光祝融，四围奇景来无穷。有客啸歌阳春曲，手摇兰桨声戛玉。水底蛟龙不敢听，前歌未竟后歌续。吾侪放浪本天真，贫贱未足穷其身。安得持杯三万六千朝，日日放歌湖上遨。青山如友酒如胶，王侯将相等弁髦。头上惟见酒星摇，足根踏破青琼瑶。千言下笔风捲涛，淋漓元气兴逾豪。客谓子言太无赖，人世谁出利名外。逃名弃利作达观，饥驱寒迫愁无奈。何如今朝放棹来湖边，湖中风月不论钱。归来饱饭且醉眠，心无挂碍身即仙。客闻我言哑然笑，白堤新柳馀残照。堤边骢马倦游归，山色湖光更入妙。"}