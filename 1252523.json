{"id":"1252523","title":"寄沈仲说二首","dynasty":"元末明初","author":"陈基","text":"欲采芙蓉寄所思，秋江风露正离离。每因见月怀玄度，可但看诗说项斯。溪上燕辞华屋早，槎头鱼上碧波迟。太平无事差科了，归共原泉理钓丝。野人篱落并江濆，竹里流泉竹外云。好学橐驼惟种树，莫誇司马最能文。小桥斜接渔樵路，落日争呼雁鹜群。独忆咏归亭上客，久留城府思纷纷。"}