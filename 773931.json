{"id":"773931","title":"感怀次邱仙根工部粤台秋唱原韵","dynasty":"清","author":"吕敦礼","text":"竹帛书勋愿莫酬，一衿萧瑟冷经秋。英雄割据争蜗角，世态炎凉幻蜃楼。北伐单于闻失道，南征荆楚报沉舟。中兴家国多戎马，垂死馀悲记陆游。十年晦朔异中华，寥落荒城宿晚鸦。童丱已乘徐福舶，使星无复博望槎。筹边枉费屯田策，弃地浑如大漠沙。遗老尚存思旧泽，崦嵫日暮奈西斜。板荡乾坤值播迁，燕都鼎沸热纷然。萧条辇路鸣班马，呜咽宫梧泣暮蝉。复霸文公无雉得，要盟郑伯有羊牵。关门柳色摇青处，小驻銮舆感昔年。罢停科举陋浮词，海上琴音是我师。绝域张骞新凿空，诸生何武漫称诗。争攻孔教戈操室，一染欧风气吐蜺。学界盛衰关国运，中原北望寄幽思。高飞远避北山罗，匿迹销声计转多。文武衣冠非曩昔，乡关岁月易蹉跎。丛残黄卷閒披读，憔悴青衫自放歌。数亩荒园栖遁久，神驹局促志难磨。矍铄何人老据鞍，抟风一击落霜翰。只知纸上谈兵易，那觉军前却敌难。恨海尾闾波未泄，穷边瓯脱地非宽。廉颇李牧何时出，朔漠秋高杀气寒。去岁沈阳战衅开，从军万卒入泉台。江山暗坠他人手，烽火重燃未死灰。历代寝门灵尽泣，旁观壁上将谁才。辽河流水声呜咽，壮丽皇都没草莱。酷爱风流阮步兵，呼僮沽酒破愁城。鲸波历历平何日，鲲岛茫茫寄此生。乱后家山沦异域，时艰朝野拥虚声。一身自笑如王猛，晋室倾心最有情。"}