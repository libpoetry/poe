{"id":"682961","title":"送彭审理赴贵藩","dynasty":"明","author":"尹台","text":"丸丸山上柏，摵摵泽中苇。受气有脆坚，托类故殊只。元飙厉深冬，雪霜摧群卉。苇折叶滮流，柏也独茜美。之子相门英，擢材自秀伟。譬柏在高陵，众木谢骪藿。输之匠石林，杗桷随所使。胡不自明扬，引身西南巂。宛马食场藿，絷维枉尔良。孤鸿号外野，慕侣悲殊乡。物情依所好，婉娈媚同方。岂必重风土，习性同有常。伊余縻宦迹，旅食变云霜。迢遥瞻旧邑，燕楚渺相望。晨昏孰偕比，感子谊故长。云何乖羽翼，恻恻怨分翔。"}