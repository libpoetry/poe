{"id":"691986","title":"杪秋登太华山绝顶","dynasty":"明","author":"李攀龙","text":"华顶苕荛四望开，正逢萧瑟气悲哉。黄河忽堕三峰下，秋色遥从万里来。北极风尘还郡国，中原日月自楼台。君王傥问仙人掌，愿上芙蓉露一杯。缥缈真探白帝宫，三峰此日为谁雄。苍龙半挂秦川雨，石马长嘶汉苑风。地敞中原秋色尽，天开万里夕阳空。平生突兀看人意，容尔深知造化功。太华高临万里看，中原秋色更漫漫。振衣瀑布青云湿，倚剑明星白日寒。东走峰阴摇砥柱，西来紫气属长安。自怜綵笔惊人在，只尺天开谒帝难。徙倚三峰峰上头，萧条万里见高秋。莲花直扑青天色，玉女常含白雪愁。树杪云霾沙漠气，岩前日晕汉江流。停杯一啸千年事，不拟人间说壮游。"}