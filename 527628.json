{"id":"527628","title":"游西峰示四子","dynasty":"明","author":"何景明","text":"今我不乐游西峰，喜有四子来相从。日长古寺风景静，蜀葵始青榴始红。彭生旧时同游者，每遇游山先跨马。徐生爱山欲留宿，朝见青山独开目。自云邑城尽原野，颇恨无家傍林谷。陈阮二牛皆少年，陈生家亦近此山。阮生志不在山水，骑马欲行乃复还。吁嗟汝辈各努力，此身会见生羽翼。乘风高举或远游，安得久为山人留。他时倘愿骑黄鹄，随我江边伴白鸥。"}