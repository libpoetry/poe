{"id":"699436","title":"哭兆孺","dynasty":"明","author":"袁宏道","text":"高城秋笛夜微微，满目西风捲素帏。四海有心随短杖，三湘无处觅荷衣。剑空孤匣听龙泣，客吊寒山有鹤归。今日哭君骚雅尽，东南泉石少光辉。黄垆别去路漫漫，泽国空馀九畹兰。白骨千年知己在，玄言湖海和人难。秋江寂寞龙孙死，夜壑萧条鬼火寒。痛杀君山笛里月，可同仙子一凭栏。"}