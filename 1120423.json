{"id":"1120423","title":"元日同麻万纪王振叔行南寺五首","dynasty":"宋","author":"周行己","text":"正月一日思悠哉，水边尽日意迟回。岂无俗人一杯酒，不作区区城里来。岸头欣欣木向荣，岸下涓涓春水生。晴日暖风无俗客，故寻野径逐溪行。寒风昨夜动天起，春色今朝入眼浓。桥北斜斜柳垂绿，岸南细细草生茸。南寺桥头缓缓归，却来高阁更迟迟。水边白鹭双双立，树杪乌鸦个个飞。出自西门入北门，南回东转逐村村。轻黄浅绿饱经眼，却得归来细细论。"}