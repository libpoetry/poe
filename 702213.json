{"id":"702213","title":"别后与赵元默言怀四首","dynasty":"明","author":"湛若水","text":"子房报韩心，毛公捧檄意。衷曲谁能亮，举世皆非是。圣哲明几先，众人视成事。浊水出磨泥，一朝迥神异。士志各有定，肯为俗下比。嘐嘐嗟断金，悠悠结同心。同心苟不固，胶漆亦未深。杯酒出肺腑，按剑起知音。朝为鱼水欢，暮为商与参。同学张陈子，干戈竟相侵。去去请息交，鸥盟蚤当寻。钟期或未死，吾且囊吾琴。桃李默不言，流莺语春风。语默各有性，此理谁能穷。羁靮不由人，圣人有天工。岂无神化术，能使蛇作龙。闲处有真忙，忙处有真闲。始知真闲忙，不在闲忙间。在人有万变，此心无往还。往还在通塞，坐与事物关。无适无不适，物物有至神。嗟彼游心子，求之蓬莱山。"}