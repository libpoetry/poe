{"id":"130214","title":"郑佥判取苏黄门图史园囿文章鼓吹之语为韵见","dynasty":"宋代","author":"方岳","text":"他山有高梧，摵摵入凉吹。物情竞趋新，不觉失故翠。吾生夫何如，坐为有身累。青山久蹉跎，白发竟憔悴。平生老瓦盆，笑我识丁字。为言已衰迟，有口不如醉。醉中当自知，生世略如寄。何为争市朝，以死博一愧。一杯为引满，遂及二三四。颓然乎林间，客去吾欲寐。"}