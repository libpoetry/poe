{"id":"816612","title":"秋旅遣怀兼柬易堂诸子","dynasty":"清","author":"曾灿","text":"枫树经霜秋色新，西风山郭起黄尘。排墙耻作今名士，筑室嫌为旧党人。老马仅存还恋主，敝貂犹在敢言贫。东南芳草牛羊下，可许浮生老钓纶。黄花秋老向愁颜，叠鼓沙头夜气殷。书剑依人尝自悔，山川到我即多艰。百年已被文章误，千里今同鸿雁还。行处可怜明月冷，几回萧瑟掩重关。记得当年万马嘶，虎头城外战声悲。关山作客同狐貉，风雨招魂半友师。匣里祇应存德祐，冢边长欲结要离。萧萧黄发今何在，痛哭西台有所思。静掩高斋日已横，西风何地不孤征。天寒岁晏无车马，亲老家贫赖友生。双鬓清秋容独卧，五陵长铗向谁鸣。年年刀尺空相忆，肠断人间砧杵声。"}