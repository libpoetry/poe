{"id":"431637","title":"未秋杂诗","dynasty":"近现代","author":"乔大壮","text":"三日歌梁落暗尘，明明汉使访星津。此行会取支机物，细叩成都卖卜人。论蜀才名落笔骄，垆边犊鼻久无憀。伤心去卖长门赋，掩面来过驷马桥。十年藜杖望孱颜，今日真携倦鸟还。犹自殷勤送眉黛，一杯撝泪谢青山。城南裙屐冠欢场，苦为临歧置此觞。绝似承平好风景，明镫促䣛泥歌郎。少年携手凤城边，说到分襟便惘然。扶醉车棂定回首，芦沟今夜月娟娟。平生旅宿厌荒鸡，三峡来听夜狖啼。草草风帆溯杨子，家山还在锦江西。郑圃当年老病侵，御风欲去重沈吟。休将处士干时策，浪忖先生嫁卫心。"}