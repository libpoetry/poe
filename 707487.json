{"id":"707487","title":"摸鱼儿 潇湘小八景词 其六","dynasty":"明末清初","author":"王夫之","text":"翠屏遥、眉横七二，空青一派如洒。闲登危榭凭阑眄，垂幂同云覆野。银河泻。道飞来、杨花玉树都疑假。望迷鸳瓦。问酒拥销金，茶烹凤乳，若个偿春价。赏心事，不在酒旗歌社。梅痕暗偷萼赭。冻髭笑指祝融君，故骑火龙未下。君莫惹。君不见、胡沙似雪催征马。笳声怨也。把塞北冰天，江南春色，都付渔樵话。"}