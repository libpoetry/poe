{"id":"1118228","title":"杂咏四首","dynasty":"宋","author":"陆游","text":"青羊宫中竹暗天，白马庙畔柏如山。琴尊处处可消日，车马纷纷自欠闲。石犀庙壖江已回，陵谷一变吁可哀。即今禾黍连云处，当日帆樯隐映来。微风翻翻芋叶白，落日漠漠稻花香。出门纵辔何所诣，万里桥南追晚凉。世事盛衰谁得知，惠陵烟草掩柴扉。陵边人家丛竹里，灯火喧呼迎妇归。"}