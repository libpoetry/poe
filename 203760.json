{"id":"203760","title":"陈侍郎见激字韵和以见寄复用韵谢","dynasty":"宋代","author":"王迈","text":"先生德量万顷波，挠之不浊无湍激。文章亦如万斛泉，酌之不竭何悭惜。沧浪亭下把钓竿，双笔堂前看苍璧。时逢问字客及门，倒屣不要人扶出。饮酣戏索乌栏书，吟罢笑拈麟脯擘。一诗直万欢林金，衙官坡谷奴刘石。得者须熏玉蕤香，览而玩这痊百疾。堂堂元帅坐词坛，余子谁堪承羽檄。许侯端是忘年交，具眼郎然为赏识。云岫诗卷盈锦囊，自欣邂逅有胜特。先生筋力似裴公，侯比香山才更逸。凉台燠馆富唱酬，如见古人今之夕。斐然小子谩成章，所美信美安敢溢。有来珍翰费吹嘘，展阅再三感千百。当偕巨帙什袭藏，寒谷先期有春色。新年更拟打作碑，荐福莫教雷霹雳。"}