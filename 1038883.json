{"id":"1038883","title":"尹子渐哀辞","dynasty":"宋","author":"苏舜钦","text":"漂流江湖外，负罪气惨悽。况闻故人死，惊呼不成啼。当案舍匕箸，缅怀大河西。箴言尚在耳，铿若环佩随。志气凛已失，神魂飘何之。昔云死者乐，复以生为悲。予知达士怀，将以二物齐。今也果何如，无乃往意迷。荆棘饱雨露，丛兰委污泥。紫鸾忽肠绝，永年贼狐狸。天理漭难问，我意多乖暌。哀吟苍山阔，注目白日低。不得恸寝门，雪涕江上堤。"}