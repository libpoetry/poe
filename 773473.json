{"id":"773473","title":"客有矜示铜雀瓦砚者赋此靳之","dynasty":"清","author":"洪繻","text":"呜呼，横槊奸雄骨已朽，铜雀虽存亦何有。残瓴断甋更灰尘，文人好奇空宝守。高台当日幸不倾，汉廷刀笔无公卿。文举祢衡何处去，鹦鹉洲前恨不平。老瞒空负文学名，祸人家国一老兵。遗台废址堪作唾，鸲之鹆之辱眼睛。吾家所好玉带生，不然五凤年砖亦怡情。名人遗爱虽赝鼎，把玩犹胜饕餮觥。闻说瓦出漳河底，百不一真欺墨史。奸雄作伪无不为，后人一砚胡复尔。当年作赋开邺宫，七子献颂争趋风。岂知汉家成瓦碎，铜人露泣当涂中。此砚流传良有数，奸人艳事非细故。临漳不见铜雀基，石工夜发高陵墓。"}