{"id":"524197","title":"五日蔡河废津汎集","dynasty":"明","author":"李梦阳","text":"当年锦缆帝王州，此日荒津竞渡游。宾客未销梁苑气，江山聊写汨罗愁。流金赤日偏输浪，似盖轻云故翼舟。鱼听歌钟沈复跃，燕窥舞袖去还留。调冰雪藕佳人并，断艾分蒲上客酬。出溜只疑天上转，溯洄真在镜中浮。阴阴瞑色凫鹥岸，袅袅风香杜若洲。醉里惊闻催住桨，别船追进夕筵羞。"}