{"id":"645066","title":"白扇歌","dynasty":"明","author":"解缙","text":"剡溪白茧青筼筜，素练翠涛霜雪光。金刀剪出云一片，入手飒飒清风凉。奢俭适中不盈束，舒卷因时惬人欲。碧波潋滟海天平，清香潇洒淇园绿。绝胜娥眉山月半轮秋，又如渤海玉树珊瑚钩。白羽之轻不足比，齐纨虽洁那能俦。伟哉官样何从得，不方不圆亦不缺。鼋鼍跃破玻璃纹，凤凰踏断琅玕节。疑似嫦娥月下裁，狂风吹堕天山侧。又疑冯夷捧出碧波心，江妃水仙惜不得。祝融南来鞭火龙，闾阎尽在红炉中。窗下书生当此际，便觉两腋习习生清风，飘然如在蓬莱宫。又如驾驭羽轮飙车渡弱水，十洲挂在冰壶里。翱翔三千界，扶摇九万里。排云叫阊阖，乾坤净如洗。何须避暑子云亭，何须濯热瑶池冰，何须远访芙蓉城。青冥风露非人世，何如此扇之清清。玉川子，丹邱生，胡不持之朝帝阙，为我扫除天下热。"}