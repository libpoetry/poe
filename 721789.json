{"id":"721789","title":"题怒吴楼","dynasty":"明末清初","author":"屈大均","text":"一片吞吴气，风涛共不平。天门高庙貌，江左畏神明。正统还先主，偏安亦汉京。仲谋真国贼，遗恨是连营。绝代髯超逸，名高季汉书。千秋犹讨贼，百战未宁居。豚犬魂安在，蛟龙气有馀。东吴尤可怒，乘势窃皇舆。辛苦兴王业，春秋义最深。三分先帝泪，六出武侯心。汉月光犹昨，江涛怒至今。楼高横采石，战气日阴森。"}