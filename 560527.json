{"id":"560527","title":"庆周宗学先生七十","dynasty":"明","author":"徐庸","text":"巽庵先生年七秩，古之隐士今诗伯。神完貌伟健且康，泉石逍遥寄踪迹。朝经暮史心侣侣，布衣坐享升平时。口谈周孔化乡俗，月旦有评风化移。炉中艾■腾香暮，阶前蓂荚迎初度。神药分来玉杵霜，绿醅泻出金盘露。濂溪溪上绮席开，衣冠济济佳宾来。诗清肯籍月斧斲，曲艳似将云锦裁。水清玉润誇冰玉，天公报喜应多福。一仁致寿寿绵延，何须再诵冈陵祝。"}