{"id":"813583","title":"秋分前一夕集五石瓠堂小饮剥栗因以秋分二字为韵送别刘子东郊","dynasty":"清","author":"李锴","text":"藉促残灯膝，深谭剧未休。俗情惊卓荦，古意见绸缪。酒咽长贫泪，天归短鬓秋。邺城烟草合，风雨滞应刘。震泽莼何似，渔阳栗旧闻。望乡仍寄食，习隐未离群。歧路飞蓬熟，清愁远梦分。关河摇落候，半是不归云。"}