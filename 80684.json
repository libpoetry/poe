{"id":"80684","title":"两翁歌·君不见塞上失马翁","dynasty":"宋代","author":"陆游","text":"君不见塞上失马翁，马去安知不为福；又不见新丰折臂翁，臂废身全老乡国。陆翁多难类两翁，著书满屋身愈穷。十年力耕遇水旱，老不能耕年始丰。人言翁穷可闵笑，霍食鹑衣天所料。翁方自谓实幸民，对人抱膝惟清啸。即今群公佐明主，长剑拄颐来接武。向非老病又不才，纵欲归休宁见许？"}