{"id":"690765","title":"徐闇公入觐行在，取道安南；闻而壮之二首","dynasty":"明","author":"张煌言","text":"益部星文紫气缠，遥知双舄入朝天。孤臣白发还投阙，真主黄衣尚备边。五岭新冲春瘴疠，九溪旧辟汉山川。旌旗只在昆明里，好说中原望凯旋！万里行朝古夜郎，从龙敢复惮梯航！使车合浦愁风黑，贾舶交州怯日黄。白马侯王今异姓，青牛令尹久炎荒。多君不负温刘约，玉佩先归铜柱旁。"}