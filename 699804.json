{"id":"699804","title":"集雅诗二十首 许由","dynasty":"明","author":"郭之奇","text":"古之清节士，箕山有遗风。允作诗歌祖，以开时世聋。日月山中有，勋华此处穷。天下虽大物，不挂之子瞳。揖让虽美德，不留之子衷。磐石尔为谁，山河自始终。嗟兹匹夫志，可傲帝王躬。千载听其言，白云动虚空。不能不征诛，时至天人动。亦惟禅继穷，以开时日曚。南巢尚有惭，牧野何倥偬。未闻扣马言，仁孝谁相董。吁嗟虞夏没，宇宙同昏懵。绵绵孤竹留，郁郁西薇蓊。首阳分寸地，独为三纲总。东海自鹰扬，西山自巃嵷。于戏白马客，已罢玄王鞚。哀哉剖心人，墓石烦周砻。颇疑披发子，信宿从殷众。酸风出故墟，秋黍伤心动。哭泣总非宜，悲歌隐馀恸。凄凄麦秀词，有泪无声送。歌声百世存，存兹亡国痛。三仁共一歌，彼狡终如梦。漆吏何为者，逍遥人与天。天地来胸臆，吐此玄中玄。鲲鹏心目际，蝴蝶梦魂边。当前风九万，上古春八千。我观齐物论，再读引声诠。应从函谷注，如对藐姑妍。寓言皆比兴，真响独流传。言乃诗中易，人则世外仙。博闻强志者，此惟天地腹。国人莫我知，乃以骚当哭。谁解泽丘弦，仍取嶰溪竹。流悲二千年，尽染灵均牍。骚留日月悬，骚没古今覆。孤臣抆泪吟，放子闻声蹙。是以君子心，时开大雅目。流涕想其人，痛饮安能读。汉庭来雒少，宣室动馀丰。琅琅礼乐器，苍璧间璜琮。酬知长太息，尽出治安胸。诸臣微不足，帝欲敛其锋。长沙非赐玦，怀沙岂堪从。如何终哭泣，以继汨罗踪。千年悲屈贾，独使二怀逢。空留鵩鸟赋，永作大钧镛。与道相从者，仙圣随肩踵。入世无常家，玩世非一种。深思众妙门，且绝群心陇。韬精赴玉庭，放志依垂拱。虽复就威仪，安知有辱宠。胸前五岳浮，牙后十洲涌。此外安足言，其中所独奉。东方尔何人，百代闻风踊。曾经十九年，汉节胡沙壅。魂销幽窖深，泪浥旃旄重。岂知陵继律，同彼蛮夷从。虽生何面目，是以生不用。空馀北海上，雨雪洪飧饔。羝乳方自怜，雁足谁相纵。天留节士名，名成降虏诵。吁嗟录别词，未妨苏李共。昂昂累世士，秉志值飘飖。榆日光濛汜，秋天鸷鹗雕。繇其严气性，将以戢奸骄。所欲驾夷齐，呈身于乱朝。吕望尚不希，岂为篡子招。奖进无虚日，匡扶意颇昭。公存炎鼎立，公亡赤帝销。鲁国真男子，其人在九霄。南阳有布衣，抱膝本无欲。亦惟宁淡胸，久筹当世局。三顾入其心，三分为鼎足。古人成一事，良繇心所触。吁嗟炎鼎微，岂非隆中辱。煌煌帝室英，苦向耕庐告。感激遂驱驰，此躬安可赎。当时梁父吟，已作众思录。黄唐日已远，举世绝纯庞。时心相迫促，其下乃河江。独慨者谁子，高人卧北窗。作诗仍饮酒，真意总盈腔。虚室有馀韵，素襟不可双。拂衣归去来，岂为乡里降。门前五株柳，千秋处士杠。桃津如可问，人在武陵艭。文贞前洗马，青宫若系麭。灰心辞禁血，改意投漆胶。日月初薰沐，乾坤始馔殽。我视贞观日，真成上下交。九功应独谛，十渐岂徒譊。凭兹郁结叹，翻来妩媚嘲。亡鉴时能几，踣碑忽在坳。吁嗟田舍翁，独烦明主包。当今第一人，已从卑位觉。虽迟裂脑恨，应使祸心斸。思勖何为者，远度安能捉。维风绝爱碑，宰论空龌龊。方开对伏弹，岂畏优人诼。辞冕入东都，振衣昭华岳。从兹取客卮，未烦日中濯。何必赋梅花，始见冰心邈。许公苫块时，诚心动日知。天子一忠臣，良繇孝子为。我观民与物，岂不自亲推。已识裁成意，应教罗织衰。及夫献替日，亦惟宽厚贻。箕裘洵国器，苏宋乃埙篪。文章虽小技，巨手必孤持。燕许如堪并，吴兢那可移。文献钟南纪，风度无遐迩。当其拾遗时，首标为政理。从兹媚子容，翻作有才耻。移情入中书，何心希上旨。酬恩惟尽力，力尽恩还徙。忠良是羯奴，宰相归牛李。白羽犹效思，金鉴徒褒美。岂知先见人，必俟他年使。孟轲有真传，守待明孤位。董舒溯其流，卿雄安可贰。百世起闻风，千年韩子嗣。道必原诸天，刚乃见其至。焚骨八千涂，立言三古事。如海日留声，刺潮焉足避。溪山久属韩，大小予能识。人存公亦存，公存文不坠。陜州隐士野，杭州隐士逋。野人不求达，逋客不荣趋。野居傍东郊，逋薮结西湖。精苦诗常有，封禅书本无。野人召不起，野居天子图。逋客闻其名，逋薮山不孤。同时称二隐，百世起诸懦。如何种左谏，东西日在涂。终能为己任，以先天下忧。始知真重远，果属圣贤俦。王道无偏驳，时心多怨雠。岂烦众雕琢，而作庙堂球。西儆来宵旰，公乃奋英猷。军中得老子，胸甲满延州。从兹天眷渥，十事靡中留。期月行三法，千年叹一流。人生不满百，元会何繇睹。诸贤竞一时，先生留万古。理至见天人，虚明出宙宇。从兹叔季人，身揖鸿荒祖。龙马动光仪，畴范收全谱。萧萧安乐窝，百代图书圃。前知何以知，不向龟筮数。绝学繇心学，岂作宋儒腐。如山范景仁，确乎不可拔。廷争万乘前，龙鳞日几捋。至言金石贯，浩气鬼神夺。国本建诸初，庙名正其末。两朝社稷尊，众议资裁割。南士起纷更，嚣陵出禁闼。忠爱何所容，歌吟空自豁。银青再辞荣，党碑非预脱。"}