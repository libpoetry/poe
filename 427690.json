{"id":"427690","title":"满江红 赠杨雪公熙绩，即用其十八年三月生日原韵","dynasty":"近现代","author":"龙榆生","text":"醉拍楼阑，凭谁诉、肝胆热烈。空自苦、影形相吊，漫盈赤血。知出污泥曾不染，待干霄汉终全节。为赏音、决策向南来，伤孤客。卜居共，灵均列。穿冢傍，要离侧。喜斯人并世，看同冰铁。倾盖论交期淬砺，冥心一往标芳洁。待扶将、正气起沈阴，东方白。"}