{"id":"700596","title":"楚歌二首 其一 天吴","dynasty":"明","author":"顾璘","text":"灵淼淼兮焉穷，下无极兮幽宫。登岷峨兮远望，波龙鳞兮扬风。赤螭兮黄鼍，喷雾雨兮骈罗。望子之驾兮伊迩，交不缔兮奈何。眷予心兮东归，君不顾兮畴依。将以承兮巧笑，揆皇道兮虑非。荪壁兮兰堂，结桂枝兮芬芳。羌离合兮有期，聊容与兮徜徉。坎坎兮击鼓，望君山兮屡舞。陈烦辞兮仰空，渺夫君兮何所。波四漫兮汤汤，会百川兮同量。津无梁兮不可以涉，测地弥广兮度天愈长。驾兰桡兮扬桂旗，飘风起兮又汩之。浮余瓠兮水际，理余佩兮川湄。众纷纭兮磔肥牛，顾玄醴兮增余羞。陟虚坛兮伫立，徒终岁兮离忧。"}