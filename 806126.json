{"id":"806126","title":"台城路六首 其一","dynasty":"清","author":"李慈铭","text":"碧阴悄悄重溪侧，嘶春玉騧来又。山角芜青，畦棱絮白，顿失乱红吹绣。流莺去后，剩燕子泥墙，清明厮守。记取门前，一枝曾罥翠钗溜。人生容易感旧，叠东风万恨，都付丝柳。流水香消，题诗人老，泪满当年罗袖。花还怨否。看名十倾城，总难回首。一例将愁，夕阳芳草瘦。"}