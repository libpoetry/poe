{"id":"695079","title":"西山初结小隐舍弟季子偕陈宋二贡士及萧赵诸亲友棹舟来访迟明别去有招予言归之意因成二首寄之","dynasty":"明","author":"林大春","text":"小筑浑如戏，相逢却道真。系船桥间竹，入座雨随人。载酒东邻远，听鸡北望频。应怜交泰日，天末见垂纶。眼底都无碍，悠然见远山。山间田已绿，门外草初斑。化俗真何陋，浮生乐半閒。相招向城郭，未拟鹿车还。"}