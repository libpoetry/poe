{"id":"765797","title":"玲珑四犯 帘影。次蔚峰宗兄原韵","dynasty":"清","author":"方彦珍","text":"卸却珊钩，忽掩映珠栊，浑似凝翠。叠叠湘筠，恍惚墨花涂地。瞬息绘上东墙，只怪那、阳乌西坠。唤小鬟、添助炉香，莫在栏边痴睡。画堂如许春光腻。更堪怜、重重遮避。风檐好把晶灯耀，何用管弦歌吹。呢喃宿燕归梁，增得幽人诗思。看绣屏书几，缥缈云波烟穗。"}