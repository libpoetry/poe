{"id":"951001","title":"米玄晖阳春词帖赞","dynasty":"宋","author":"岳珂","text":"予家有山林集，观宝晋自制之词，每不逮乎平日之文。岂句律之未工，疑用志之或分。伟笔力之扛鼎，得过庭之异闻。陶冶性情，自为阳春。既寓意于馆甥，亦秘笈而自珍。予尝商略函书，彷佛梁尘，规矩合作，勺箫夺伦。窃以为夫君金缕之衣，亦未足以换墨练之裙也。"}