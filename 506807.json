{"id":"506807","title":"退思斋为蹇少师题","dynasty":"明","author":"杨荣","text":"人心妙虚灵，不能以无思。所思得其正，酬酢随所施。惟公出西蜀，德望众所推。龙飞际景运，位重今少师。雍容处廊庙，辅治安黔黎。退食有馀暇，斋居思济时。秉心思至公，律已思自治。进思罄忠言，退思补阙遗。庶政思佐理，庶绩思咸熙。贤才思简拔，礼义思维持。治化思有成，举措思得宜。我皇正垂拱，至德恊无为。惟公实启沃，四海将倚毗。生民永安逸，鼓舞同边陲。愿言慎所思，令誉千载垂。"}