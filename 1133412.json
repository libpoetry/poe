{"id":"1133412","title":"草虫图","dynasty":"宋末元初","author":"仇远","text":"昨夜南山雷雨霁，蛰室初开百虫起。草夭菜秀蒲柳长，生意森然随气使。阴阳变态足纤巧，分得馀妍归画史。野蜂采蜜花房里，官蛙瞠目莎池底。纷纷蚱蜢肆跳梁，款款蜻蜓齐点水。天牛穴桑奚其天，鬼蝶迷花聿如鬼。血国三千亦有蚊，黍马十万宁非蚁。蝎虎那能捋虎须，蜗牛谁堪执牛耳。蜣螂转丸诚小巧，螳螂搏轮非勇士。鸣蝉嘶热蟋蟀吟，一片繁声愁客子。春风郊野岂不乐，篱落秋风又如此。坡仙旧咏只八物，若见此图心更喜。我摩老眼为题诗，晴日一窗蝇扑纸。"}