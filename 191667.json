{"id":"191667","title":"和张孟阜寻梅韵","dynasty":"宋代","author":"陈傅良","text":"平生拙状物，出语辄自咍。久欲颂梅花，恒恐累纸写不该。羡子年少气豪每，诗筒往往岁一来。语不惊人生意不止，笔力待尽千松煤。我以病骥追霜隼，著鞭不上嗔人催。置诗太息梅困我，恨不纵斧寻条枚。嗟乎孤山无人老坡死，水边竹外谁低徊。我尝欲拟禁字体，不道雪月冰琼瑰。退藏物后独笑傲，奄有岁晚多惊猜。纷纷自谓好颜色，万彙秃立皆堪哀。模将此意入诗句，十年未就梅空开。君诗却怪梅不见，今我内热红生腮。强随嶮韵终不满，今年又恐坐看落片飞莓苔。"}