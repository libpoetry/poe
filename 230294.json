{"id":"230294","title":"次韵李监丞月夕闵雨","dynasty":"宋代","author":"乐雷发","text":"穜稑旱欲杭，蒺藜秋向荣。哲匠轸民瘵，慨此疚魂明。蓐收正秋敛，肥{左虫右遗}何纵横。仰霄暩蟾曜，聆垤伫鹳鸣。彼美玩华光，芳樽酌兰生。崇榭歌窈窕，秀质罗辎軿。节序孰不欢，宅生念匪轻。同袍正焦灼，对酒何忍倾。恤喜限惛智，同兹感阴晴。淰淰山云起，策策林飚惊。企彼天瓢润，弭此农槔声。崇情发翰墨，赏心谢筹觥。溥泽乃夙念，穹爵岂所营。荣贱有异分，感兹友岩耕。"}