{"id":"47421","title":"夏夜台州城中作","dynasty":"明代","author":"刘基","text":"江上火云蒸热风，欲雨不雨天梦梦。良田半作龟兆坼，粳稻日夕成蒿蓬。去年海贼杀元帅，黎民星散劫火红。耕牛剥皮作战具，锄犁化尽刀剑锋。农夫有田不得种，白日惨淡衡茅空。将军虎毛深玉帐，野哭不入辕门中。健儿斗死乌自食，何人幕下矜奇功。今年大军荡淮甸，分命上宰麾元戎。舞干再见有苗格，山川鬼神当效忠。胡为旱魃还肆虐，坐令毒沴伤和冲。传闻逆党尚攻剽，所过丘垅皆成童。阃司恐畏破和议，斥堠悉罢云边烽。杀降共说有大禁，无人更敢弯弧弓。山中悲啼海中笑，蜃气绕日生长虹。古时东海辟孝妇，草木枯瘁连三冬。六月降霜良有以，天公未必长瘖聋。只今幅员广无外，东至日出西太蒙。一民一物吾肺腑，仁者自是哀鳏恫。养枭殈凤天所厌，谁能抗疏回宸衷。夜凉木末挂河汉，海峤月出光玲珑。仰视皇天转北斗，呜呼愁叹何时终。"}