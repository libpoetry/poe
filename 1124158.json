{"id":"1124158","title":"与苏运使诩四首","dynasty":"宋","author":"赵蕃","text":"筠阳有贤牧，典选得望郎。汉廷急献纳，使节乃辉光。翰墨一门盛，人才当代良。平生愿识面，今日获升堂。培塿无大木，沟渎无巨鱼。窈然涧壑深，渺若江海潴。涧壑虽云深，萧艾宁废诸。江海虽云广，蛭螾亦与居。昔在元祐初，重选馆阁才。时我高王父，实与数子偕。黄门任言事，荐口曾为开。有孙不能振，白发自兴哀。草木日摇落，道路方阻长。丰年米故贱，逆旅钱自荒。暝宿村舍烟，朝行板桥霜。岂不愿息肩，于此增徬徨。"}