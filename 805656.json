{"id":"805656","title":"解连环三首 其二","dynasty":"清","author":"史承谦","text":"乍停吴榜，指灵山深处，待携筇杖。吹几阵、料峭东风，唤得得青驴，绕过林莽。一半斜阳，蚤已挂、古藤萝上。更松声竹影，引入霞心，佳景难状。莫说图景惝恍。想当年僧绍，始穷幽赏。羡煞渺渺禅栖，隔世界由旬，尽刬烦障。惭愧尘容，且暂领、烟云供养。约他年，结茅行药，采芝拾橡。"}