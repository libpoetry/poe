{"id":"1119691","title":"喜雪六首","dynasty":"宋","author":"陈造","text":"寒空黯惨塞不开，筛琼屑玉卷地来。乾坤变灭定何意，风为披拂云剪裁。和声载路天亦喜，簸弄花絮为春台。了知麦秋更好在，老农指此丰年媒。平明僮奴更笑呼，群飞掇取如拾涂。僵鸢窘兔真鲜腴，劝汝贷此惊啼乌。巢营卯伏知念母，一一向来反哺雏。枭獍纵横凤高引，殄灭此族宁良图。玉龙睡起长风激，尽蜕玉鳞漂八极。蓬仙帝女聚瑶台，剪水效祥谁所役。或疑天公陋尘域，幻作冰壶供一剧。是耶非耶竟莫知，杯酒聊容曲身直。淮春之楼高突兀，凭栏小耐寒如割。平湖穹山两西子，爱此鲜妆巧涂抹。回首斜阳照屋梁，玉际坤舆尚摧压。今宵更呼甓社龙，高挂明珠照空阔。去年孰不苏捐瘠，今年已馀四釜食。自公之来适吾愿，挽回太和寿此域。一旬再雪近岁无，日日欢谣沸阡陌。瓦沟待泮亦不恶，要趁春前作三白。南邻赏雪珠箔褰，红炉绿酒围婵娟。北邻飞雪洒枕席，拥户亭午无炊烟。袁安吻燥屋不补，东郭足皲履已穿。呜呼悲歌兮歌且止，安得薪炭如蓬酒如水。"}