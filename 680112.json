{"id":"680112","title":"上彭使君","dynasty":"明","author":"张璨","text":"昭代兴贤日，科名早擅场。谏垣曾抗疏，艺苑旧摛章。博洽经偏熟，恢宏器莫量。立朝推骨鲠，为郡属才良。越上宜刘宠，台中失范滂。双旌辞绛阙，一鉴照黄堂。草映朱轮碧，花迎皂盖香。专城勾践国，衣锦买臣乡。心捧天衢日，威收柏府霜。廉澄彻秋水，恺悌蔼春阳。龚遂施为异，阳城抚字忙。圭璋传令望，奎璧灿馀光。麦秀虽歌瑞，芝生耻奏祥。未誇东海尹，思继颍川黄。鸳序终超拔，鸿声远播扬。九重增眷注，八邑遂耕桑。凋瘵苏无迹，疲癃起有方。渐磨同化育，涤濯付安康。巨海思舟楫，岩廊选豫樟。经纶终大展，九域颂虞唐。"}