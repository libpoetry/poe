{"id":"1131415","title":"和俞孚仲游南坡","dynasty":"宋","author":"虞俦","text":"列岫峥嵘栋宇连，平栏曲砌俯氓廛。坐谈风月三千里，直傍云烟咫尺天。栗里尚怀陶靖节，竹林还想杜樊川。冷官幸有田园乐，笑谢苏公乞酒钱。平昔相期汗漫游，杖藜还肯访林丘。君来便觉客不恶，我醉无言山自幽。柏子乍燃香拂袖，酪奴初试雪浮瓯。慈亲眉寿閒居好，谁道周南叹滞留。"}