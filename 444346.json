{"id":"444346","title":"高阳台 昼梦醒作","dynasty":"当代","author":"王蛰堪","text":"紫燕声轻，珠帘影暗，醒来小院黄昏。窗掩斜阳，朦胧望断行云。相逢一笑匆匆去，似鬓边、尚有啼痕。怅离怀，何事萦牵，梦里殷勤。阳台路断芳尘暗，渐柳绵吹尽，老却残春。空羡当年，乐昌破镜犹存。落红纵有无题处，更谁堪、与说销魂。好都将，恨赋愁吟，斟入清樽。"}