{"id":"695829","title":"鄱湖歌九首","dynasty":"明","author":"欧大任","text":"苍茫水府大江关，万里西来楚蜀间。彭蠡若为云梦泽，匡庐应作剑门山。南北波涛相对愁，水犀军士向南州。英雄割据今何在，惟见江湖日夜流。西出岷山入海东，章江今汇一湖中。玉简曾逢苍水使，石铭犹见紫霄宫。江左楼船伐汉时，鄱阳南下遽班师。百战将军曾庙食，至今遗老想旌旗。康郎山下羽旄开，六军齐唱凯歌回。高皇神武雄千古，苏竣卢循伪汉才。庐岳风烟从古开，御碑传诏九重来。天池锦绣丹青合，五色云缠白鹿台。浔阳九派合溟濛，浪击雷翻天地中。贾客渔翁恣来往，帆樯倾仄势连空。楚女绣襦鸣赵瑟，越人箫鼓唱吴歌。珍珠象齿由来贵，估贩宁论万里波。湓浦城边桑落洲，匡山斜对庾家楼。扬澜左蠡连天远，鸂鶒鸬鹚无数游。"}