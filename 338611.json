{"id":"338611","title":"莺啼序·庚申暮春，水绘觞泛，用彭羡门先生闺情韵","dynasty":"清代","author":"许嗣隆","text":"老矣英雄，眠食外、寄情花鸟。忆亭畔、蔓壑枝峰，开遍嫣红春杪。咫尺吾庐成懒慢，蒙头被步忘昏晓。问埋忧何许，除是酒多愁少。鞋袜东城，樽罍北苑，春服裁吴缟。面长空、放眼看云，心胸郁积都扫。对繁花、红紫犹垂，眺新篁青葱未了。笑平生、梦断山阴，此閒如到。春波更绿，随意松舟桧楫，穿回溪曲沼。惊彻底澄鲜，镜影奁光，照人欢笑。四面烟霞，两头箫管，春情细腻兼骀荡，忽一声、长笛群音悄。夕阳在树，暮寒侧侧侵人，看柳絮，微风搅。又闻曲中，另起歌头，一线晴丝袅。近水清音，嘹亮水调，依稀赏心娱目，灯前偏好。黄鹤楼遥，赤鸟人在，白头青眼知谁向，只我辈、心期还相照。酒酣耳热归来，醉里乾坤，其乡不小。"}