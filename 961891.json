{"id":"961891","title":"老饕","dynasty":"宋","author":"姜特立","text":"东坡尝作老饕赋，姜子年来老更饕。血气已衰肌肉瘦，正如槁木渴春膏。伯仁若见求牛炙，毕卓如逢觅蟹螯。颔?酒鲭和海错，晚菘春韭杂溪毛。搜寻奇味须儿辈，调芼精能付主庖。君子固知居远杀，老人讵可食无肴。邻翁时喜分甘脆，侍妓偏能佐酒醪。万事灰心唯有此，婆娑牖下任陶陶。"}