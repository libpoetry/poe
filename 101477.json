{"id":"101477","title":"水龙吟·一枝斜堕墙腰","dynasty":"宋代","author":"周孚先","text":"一枝斜堕墙腰，向人颤袅如相媚。是谁翦取，断云零玉，轻轻妆缀。不是幽人，如何能到，水边沙际。又匆匆过了，春风半面，尽长把、重门闭。只管相思成梦，道无情、又关乡意。苍苔半亩，如今已是，鹿胎田地。甚欲追陪，却嫌花下，翠环解语。待何时月转，幽房醉了，不教归去。"}