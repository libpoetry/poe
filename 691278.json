{"id":"691278","title":"既出都门望西路发有作","dynasty":"明","author":"李孙宸","text":"靖端肃王程，驱车向西骛。既惬游梁情，亦适归欤趣。岂复惮倭迟，孤征昔所屡。晨徂每侵星，兼途轻薄暮。时序如崩波，黾勉促脩路。朔风剥我肤，宁论衣改素。谁令渝高蹈，怀禄入承明。十载铅与椠，悠悠竟何成。情澹圭组薄，恋深犬马轻。远辞承华侧，秖役潞子城。衔命俨陨越，敕躬每屏营。揽衣遵遥渚，整辔骛脩坰。岭南隔天末，何日抗归旌。"}