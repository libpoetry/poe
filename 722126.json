{"id":"722126","title":"又赠香丹","dynasty":"明末清初","author":"屈大均","text":"十六罗敷已嫁夫，秦家楼上有卿无。白州生女频归石，南海名娘半是珠。短短兰云初覆额，轻轻桃雪欲凝肤。前身定是收香鸟，日夕沉馢满绣襦。生长东官甲水滨，珊瑚洲与绿萝邻。女儿香角从无价，上客琴心夙有因。方朔俸钱多买笑，信陵兵法不谋身。英雄气为红颜短，送老还须日饮醇。"}