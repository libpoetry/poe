{"id":"1131943","title":"十月菊 其二","dynasty":"宋","author":"潘牥","text":"先生嗜菊菊中仙，不把东篱博秫田。九日于中谁不爱，勤餐何可得延年。夕阳西去一凭栏，眼底黄花自岁寒。姚魏终皆非正色，请君细把楚骚看。不染东篱一样黄，枝头琐细白而香。劳将茉莉相题品，未必莲花似六郎。一段风流玉琢成，开从霜后越精神。休嫌茉莉非吾配，曾见张良似妇人。"}