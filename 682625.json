{"id":"682625","title":"左双江赵合江陈东桥刘西华诸郡守同游云林禅寺留题信宿","dynasty":"明","author":"区元晋","text":"望望遥峰紫翠深，轻车乘兴此登临。山空佛屋烟常锁，地阒禅房藓日侵。度壑不妨珠履迹，出岑宁是白云心。袈裟一榻从僧借，暂听青莲洗旧襟。为约禅林兴便倾，况逢地主共题名。笙歌入院还穿竹，野服披云更拉僧。山阁松风飘远磬，石床花影暗残经。幽怀欲访支公远，一夜虚无对佛灯。"}