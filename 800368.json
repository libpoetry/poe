{"id":"800368","title":"四时词","dynasty":"清","author":"刘淑颐","text":"云母空窗晓烟薄，池边雨过飘帷幕。日长风暖柳青青，银钱千条度虚阁。卷帘巢燕羡双飞，芳草王孙归不归？曾寄锦书无限意，箧香消尽别时衣。午睡醒来愁未醒，烦襟乍触冰台冷。白莲池畔送清香，楼角渐移当路影。临风兴叹落花频，又喜幽亭蕙草新。永日迢迢无一事，双双斗雀动阶尘。水映轻苔犹隐绿，夜窗飒飒摇寒竹。井边疏影落高梧，鸟啄风筝碎珠玉。觉来红树背银屏，露湿丛兰月满庭。扃闭朱门人不到，轻罗小扇扑流萤。城上暮云凝鼓角，狐裘不暖锦衾薄。楼寒院冷接平明，檐外霜花染罗幕。烟生密竹早归鸦，向镜轻匀衬脸霞。迟日未能消野雪，故穿庭树作飞花。"}