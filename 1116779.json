{"id":"1116779","title":"次韵王巩南迁初归二首","dynasty":"宋","author":"苏轼","text":"问君谪南宾，野葛食几尺。逢人瘴发黄，入市胡眼碧。三年不易过，坐睨倚天壁。归来貌如故，妙语仍破镝。那能废诗酒，亦未妨禅寂。愿为尚书郎，还赐上方舄。江家旧池台，修竹围一尺。归来万事非，惟见秦淮碧。平生痛饮处，遗墨鸦栖壁。西来故父客，金印杂鸣镝。三槐老更茂，花絮春寂寂。中微未可料，家庙藏赤舄。"}