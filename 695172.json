{"id":"695172","title":"春园屋壁八首","dynasty":"明","author":"林大钦","text":"独有青山思，不随芳草移。今日东风至，花开仍故枝。閒花忽开落，尊酒谩相亲。素抱如弗乐，青山不是春。如今花色浓，吾屋自幽僻。已忘穷与通，时复开云席。门巷随村落，柴荆低拂人。静轩无世味，盏酒是青春。已见花开盈，复闻鸟语浅。谁能并云轩，醉月辞轩冕。春深草木长，地幽苔路滑。中有玄真翁，披衣卧萝月。药径深红绿，山窗绕翠微。时来花下卧，蝴蝶梦中飞。世故中年浅，烟花春事悠。祇令卧花月，今古嗟云浮。"}