{"id":"1127044","title":"和孙公善李仲同金樱饵唱酬二首","dynasty":"宋","author":"黄庭坚","text":"人生欲长存，日月不肯迟。百年风吹过，忽成甘蔗滓。传闻上世士，烹饵草木滋。千秋垂绿发，每恨不同时。李侯好方术，肘后探神奇。金樱出皇坟，刺橐览霜枝。寒窗司火候，古鼎冻胶饴。初尝不可口，醇酒和味宜。至今身七十，孺子色不衰。田中按耘锄，孙息亲抱持。却笑邻舍公，未老须杖藜。假守富春公，秋毫听民词。夙夜临公厅，归卧酸体肢。李侯来馈药，期以十日知。深中护灵根，金锁秘玉■。不须许斧子，辛勤采玉芝。我方困健讼，挝翁争一锥。不能鸣弦坐，颇似巫马期。敢乞刀圭馀，归和卯饮卮。傥令忧民病，从此得国医。"}