{"id":"1213182","title":"王仲通宰公自东吴别去十载甲寅秋会于鄂渚乃知尚在七品常调中使人有郁郁遗才之叹谈论平生相对如梦历数海内诸友离合升沉之状悲欢良久有不能自已者既而仲通有欲为道隐求奉一祠之语诘难未能服俄为借骑下淮复归行馆翌日缀诗二章奉呈兼简钦甫佥司士元使君君平察推 其二","dynasty":"元","author":"曹伯启","text":"俯仰无惭是此公，相逢如在梦魂中。安仁客鬓垂垂老，工部行囊旋旋空。拥彗无心迎相国，还丹有意学仙翁。前贤好语休轻弃，一命能施济物功。"}