{"id":"1223589","title":"瑞莲歌次可行叔韵","dynasty":"元","author":"许桢","text":"太行山下溪名洹，洹溪主人今得贤。石渠分溜入方沼，种出万柄红白莲。就中一茄发挺特，艳妆双出云髻鬈。有如二女降妫汭，翠裙红袖相牵连。岐分骇目未信宿，里□传耳何喧阒。波神有为献嘉瑞，要并太史书丰年。主人谦德不敢有，福善自是天行权。亭亭植立万花表，可人适在亭之前。日酣欲语转娇婉，风动似舞尤轻便。一时图写溢纨素，十日车马空市廛。昔闻蓂荚曾表异，乃因土阶与采椽。景星凤鸟岂常有，考信前史真宜传。醴湖芜塞不复见，而今乃濯圭塘泉。祯祥奕叶定不断，藕丝万缕相缠绵。幽人到此自怡悦，膏肓泉石尤难痊。要须纪录入郡乘，千年增重吾山川。"}