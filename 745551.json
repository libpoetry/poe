{"id":"745551","title":"自题国朝诗正气集","dynasty":"清","author":"张应昌","text":"忠孝节义事，史传志乘详。咏叹兴感易，重此歌诗章。所以载笔者，联珠标群芳。英辞鼓正气，岂惟阐幽光。往古难尽数，断自今虞唐。醇化二百载，盛碑碣祠坊。但计歌诗篇，万首罗琳琅。所见择尤雅，阙者待补亡。一读一击节，其气至大刚。比日星河岳，如芝兰鸾皇。教痒塾妇孺，播管弦宫商。油然孝弟生，幡然顽懦良。胜彼志传文，长吟沁肝肠。愿传万本读，振世扶纲常。"}