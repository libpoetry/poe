{"id":"491208","title":"沿邓溪登石盘岭","dynasty":"明","author":"刘崧","text":"沿溪弄潺沄，举首见绝壁。石脚插白沙，崩崖旧时劈。始登足轻剽，稍瞰心怵惕。圆峰覆锜釜，悬涧泻瓴甋。当时风雨交，云气走霹雳。兀立苍茫中，隤然欲无敌。夤缘背前路，陟巘欣后觌。委蛇冠彤霞，巀嶪挂赤霓。梯危出深窈，指道转岑寂。寒葩泫零露，幽翳明的皪。迂回落陂陀，清晨方踧踖。乔林杂松槚，玄宇散檐樀。逝将觐天人，披发调笙笛。神仙岂在远，尘虑恐未涤。行歌答清啸，次第记所历。回风散残雨，列宿光可摘。群动亦暂休，啼螀在葭荻。意行得无为，念此增感激。"}