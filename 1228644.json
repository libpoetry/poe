{"id":"1228644","title":"题铁仲坚宣差所藏罗稚川烟村图","dynasty":"元","author":"刘诜","text":"荒村漠漠烟连山，谁家野店两树间。青帘稍出树梢外，秋风败叶寒班班。路通白石流水乱，长桥缥缈依山涧。渔姑得酒归意速，携稚渡桥如落雁。寒藤老木又一川，罾船方馔罾斜悬。有鱼有酒复有客，风致何必能诗篇。乱鸦几点天疑暮，欲泊未泊环高树。小舟七八散前滩，或倚长篙收钓具。君不见鸱夷一舸游五湖，子陵羊裘钓桐庐，安知若人非其徒？"}