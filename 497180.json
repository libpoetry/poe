{"id":"497180","title":"明霞篇与傅明府横塘泛舟作","dynasty":"明","author":"张元凯","text":"熠耀生残照，葳蕤灭绿烟。嵌空云乍染，缀树绮逾鲜。积气千山变，浮光万象迁。巑岏丹洞迥，缥缈赤城连。飞鹫翔为岭，垂虹饮若川。镕金能布地，剪綵欲弥天。梵帝开龙藏，轮王现宝莲。蜃楼银海结，雁塔火珠悬。乱石支机下，高台行雨边。达观俱是幻，触望总成妍。遍拾浑遗世，恒餐不问年。况逢鸾与鹤，心赏自泠然。"}