{"id":"687366","title":"七月廿五日会苏子嘉会堂再次前韵四首","dynasty":"明","author":"孙承恩","text":"名酒吾当恋，行云不可招。素心丹自炯，衰鬓雪难消。短袖随风叶，长镵刬芋苗。尽?书籍弃，买断北山樵。樽俎同清宴，江山赋索居。登楼欣眺望，濯热欲临渠。文火残香篆，芸香落蠹鱼。俗纷浑不到，羡尔志恬虚。逸兴孤云远，年光逝水流。陶翁三径菊，范老五湖舟。我酌公须饮，公诗我为讴。长生如有诀，同觅向玄洲。文饮吾情颇，清言丽泽深。风光行乐处，慷慨醉时心。花散霏霏雾，云开白白阴。谁云宦游好，不博此园林。"}