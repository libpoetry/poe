{"id":"28225","title":"秋日遣怀十六韵寄道侣","dynasty":"唐代","author":"陆龟蒙","text":"尽日临风坐，雄词妙略兼。共知时世薄，宁恨岁华淹。且把灵方试，休凭吉梦占。夜然烧汞火，朝炼洗金盐。有路求真隐，无媒举孝廉。自然成啸傲，不是学沉潜。水恨同心隔，霜愁两鬓沾。鹤屏怜掩扇，乌帽爱垂檐。雅调宜观乐，清才称典签。冠俯玄发少，书健紫毫尖。故疾因秋召，尘容畏日黔。壮图须行行，儒服谩襜襜。片石聊当枕，横烟欲代帘。蠹根延穴蚁，疏叶漏庭蟾。药鼎高低铸，云庵早晚苫。胡麻如重寄，从诮我无厌。"}