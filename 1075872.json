{"id":"1075872","title":"九日陪李德仪兄弟游石屋","dynasty":"宋","author":"周紫芝","text":"秋云易雨秋日出，九日阴晴苦难测。气如昨夜太暄妍，云似今朝好天色。天公要渠作好语，著意安排费天力。重到孤峰最上头，四年不见烟霞秋。吴山长与越山对，海水自随江水流。江水相见只如此，老大岂知尔许愁。上山燃火入山腹，下山骑马寻石屋。十八大士栖两岩，共向山中礼尊宿。人言石缝泉作珠，却绕山根走鸣玉。珠泉得名固不虚，虎泉作酌不满欲。山僧应复笑我曹，醉中泉石蒙讥嘲。泾渭分流正须尔，美恶贤愚亦如此。宁将鸡肋奉尊拳，莫著阳秋在皮里。此语如何可便参，聊供山僧一笑喜。"}