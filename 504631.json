{"id":"504631","title":"胡君济源家藏钱舜举所画俾予题之按山水形胜人物草木凡图中所具者莫不曲尽微妙大率吴中佳处沉吟细玩若湖山之在目遂成长律十八韵以写怀乡之意云","dynasty":"明","author":"李辕","text":"曾游百粤遍三吴，家住钱唐古帝都。东对海门南禹穴，左连江堑右西湖。潮生白马声偏壮，山捲苍龙势不孤。渺渺舟航通绝岛，重重楼阁拥云衢。仙坛梵塔争高下，野店山桥隔有无。远水粘天银浩漫，群山拔地翠模糊。白沙细细眠鸂鶒，绿树阴阴叫鹧鸪。目断松萝仍竹桂，人行杨柳又菰蒲。云埋剑气忠臣庙，春黯梅魂处士墟。内苑烟花成寂寞，藓堤莺燕自欢娱。牙樯锦缆开红棹，翠管银筝送玉壶。歌女漫调金缕曲，舞姬轻拂绣罗襦。繁华此地为吾里，漂泊频年在旅途。人事世情虽反侧，水光山色岂荣枯。中宵欹枕牵归梦，今日凭轩按此图。品藻自惭才力浅，登临谁说故乡迂。画工堪比连城璧，诗拙难同照乘珠。珍重听泉楼上士，相看此外更何须。"}