{"id":"1114754","title":"甲辰送淮东黎漕趋朝","dynasty":"宋","author":"李曾伯","text":"帘捲红楼拍手看，星轺迅步上鹓鸾。皇华节下留佳政，玉笋班中作好官。卿相致身时则易，忠贤得路古来难。端门待漏东风峭，尚忆屯边铁甲寒。始焉来此学分弓，定计初筵画诺中。击楫少能思祖逖，同舟多赖有娄公。老怀不奈周南滞，佳客今成冀北空。天上故人如见问，为言憔悴已成翁。"}