{"id":"239264","title":"读书吟示铉","dynasty":"宋代","author":"彭龟年","text":"吾闻读书人，惜气胜惜金。累累如贯珠，其声和且平。忽然低复昂，似绝反可听。有时静以默，想见紬绎深。心潜与理会，不觉咏叹淫。昨夕汝读书，历响惊四邻。方其气盛时，声能乱狂霖。倏忽气已竭，口亦遂绝吟。体疲神自昏，思虑那得清。定能更隽永，温故而知新。永歌诗有味，三复意转精。勉汝讽诵余，且学思深湛。"}