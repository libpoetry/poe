{"id":"130415","title":"元日立春·糟床夜压真珠红","dynasty":"宋代","author":"方岳","text":"糟床夜压真珠红，摩挲醉面迎春风。春来春去无终极，能费几筹蔓菁菘。既无长绳可以系白日，又无大药可以玄双蓬。何怪乎玉雪可怜之孺子。忽颓然风霜不贷之衰翁。百年长短一兵貉，曾不芥蒂崔嵬胸。若夫塞翁失马，楚人亡弓，此事细甚焦螟同。使吾冠冕佩玉於庙廓之上，吾不见其为泰。使吾披裘带索於嵌岩之下，亦不见其为穷。诸贤自作世俗眼，此老日饮亡何中。春秋获麟夫子没，木草不自医神农。著书万古知何用，况复起草明光宫。我今并欲焚老砚，一蓑鸣雨东皋东。"}