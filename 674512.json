{"id":"674512","title":"竹屋","dynasty":"明","author":"李坚（贞夫","text":"幽居谢尘市，有竹千万竿。四壁不受尘，拂座清风寒。主人北窗下，琴书惬盘桓。出门即成趣，满目青琅玕。忆初卜筑时，颇虞生植难。既严牛羊牧，复剪荆棘繁。封培至今日，有此竹屋安。虽惭万间庇，自作千亩看。崇篁丈人行，老节高岏巑。孙枝更秀拔，夭矫凌云端。遂令竹屋名，旁溢四远宽。南阳有卧龙，草庐耸丘峦。成都有少陵，草堂名不刊。地胜每因人，兹语良非谩。寄声竹屋翁，勉陟前修坫。"}