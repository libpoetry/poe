{"id":"816247","title":"黔山","dynasty":"清","author":"黄安涛","text":"黔山了无奇，众皱互高下。互古天西南，难为远行者。石棱横钩衣，沙砾乱戛踝。脱愁上竿鱼，蹶恐注坡马。如何五丁迹，步步不相舍。庶几生我面，开心待输写。马尾一山落，马头一山起。山山不知名，日月但如此。几年不见山，初心见山喜。入山转厌山，山灵讵蒙耻。寻常屐齿间，所见我过矣。浪游无好山，皮相无真士。飞云与牟珠，奇幻两擅胜。偶因介通衢，遂尔引游兴。轩舆镇阗骈，诗什竞持赠。如彼入世人，一例务圆应。傥教锁烟霞，搜奇恐难罄。安得谢客儿，一一凿荒磴。"}