{"id":"844579","title":"消寒九集陶社诗人合庆八百岁公宴纪事十四首","dynasty":"清末民国初","author":"祝廷华","text":"癸酉春正月，二十有二日。陶社萃同人，消寒第八集。河间两章君，珠联与璧合。一届知命年，大衍数不忒。一尚青春时，志学进而立。五秩与三旬，合之寿八十。公宴假消寒，琳琅赋佳什。酣嬉至淋漓，觞咏各自得。不佞好事者，未饮心已醉。既醉益欢然，乐事思求备。好花不常开，开时须作记。好月不常圆，圆时须快意。吾侪素心人，品学求纯粹。难得苔同岑，香草江干萃。行乐须及时，叮咛已再四。聚散恐不常，即席重提议。所议问何事，覼缕为直陈。一言以蔽之，气谊图常亲。家酿饫上客，园蔬乐嘉宾。但剪南亩韭，无取西湖莼。荷露贮碧筒，秫酒漉葛巾。色以素为贵，味以淡始醇。古有真率会，义亦取率真。愿我座上客，长作联欢人。客意颇赞成，余怀益欣然。乃取鼠须笔，乃伸鱼网笺。两席十四人，一一询华年。弧辰亦分纪，琐屑开长篇。诗人有生日，记述累百千。唐宋迄明清，搜采多名贤。累累古作者，先后相辉联。夐哉彼何人，名胡金石镌。天生德于予，畴无希古心。叔季亦唐虞，城市犹山林。无酒即学佛，无弦亦抚琴。非夷亦非惠，无古亦无今。何必入林密，何必入山深。因时展怀抱，触处开胸襟。或作辋川画，或为梁父吟。沧洲一片土，旷代谁知音。阒寂三百年，述作肩吾曹。扬风与扢雅，江上多诗豪。长者固耆硕，少者亦英髦。逵鸿息群翼，野鹤鸣九皋。煊染疾风雨，叱咤驱波涛。典丽拟汉魏，高古追风骚。赠缟必联纻，报李先投桃。时或飞羽觞，乐趣常陶陶。追想创始时，丙寅乃设社。朝政伤不纲，遗贤都在野。江上诸名流，奔轮扶大雅。小园集鸾凤，时见众仙下。或颀而长兮，有愿而秀者。杞梓与楩楠，众材集广厦。金锡暨铜铁，陶镕归大冶。荏苒几春秋，消寒与消夏。始焉气蓬勃，继焉兴萧瑟。蓦地起风波，音响遽沈寂。物故与生存，咨嗟惜离别。弹指四三年，作者人七八。其时我社中，千钧系一发。缅想道咸时，江上编钜集。书成未百年，一再遭兵燹。存亡系苞桑，商量付敧劂。顾此待刊书，全集四十册。工本需万金，集款匪千百。举鼎重万钧，全赖众擎力。胜友望如云，开筵召宾客。财才忧两难，即席呼将伯。座有彭城君，深交缔金石。三代感师恩，殷勤愿报答。勇哉谢东山，校雠负全责。集议既告成，冶盦儗凡例。设局当夏初，纪年辛未岁。夔若助校刊，孙宜掌会计。半价售全书，钜款出后裔。成书分后先，办事有次第。决策然后行，于事罔不济。讵至秋冬间，翰五忽长逝。失兹柱石人，茫茫更谁继。然此关系多，中道胡能止。努力策进行，途穷尚未已。振臂复一呼，应者纷然起。下逮壬申冬，书成色然喜。乃作消寒会，酣畅乐舞艺。海市造蜃楼，荒唐古无比。上下千百年，可以作诗史。天佑我诗人，庞鸿锡繁祉。河间两章君，社友既为寿。翌日复称觞，答礼未肯后。余怀若有思，忽觉双眉皱。检取昨开单，年岁细支配。数目整八百，遐龄讶天授。佳话出林泉，奇事惊宇宙。吾侪十四人，岂真得天厚。兹事供品题，奚止诗千首。自古八百岁，夐绝推老彭。吾社果何修，而适与同庚。天寿固平格，乃若玉汝成。萍蓬既相合，俨似同根生。昔既设盟誓，今益融性情。联交贵真挚，久要非市名。遭际难强同，福寿莫与京。江山郁奇气，百世疑结晶。南郭一隅地，济济聚德星。山环与水抱，钟毓实秀灵。庭除生紫芝，丘园长丹蓂。回首数年前，瑞应呈閒庭。事事足欢喜，朝朝斟醁醽。迩更得佳信，曹顾生宁馨。江上诗盈尺，觞咏曾未停。捧斝祝诸公，遐寿逾千龄。"}