{"id":"805374","title":"霓裳中序第一 对海棠有感","dynasty":"清","author":"徐亮枢","text":"旧游稀眼底。月榭烟廊都不是。小立杜鹃声里。正雨打荼蘼，粉香欲坠。夭桃秾李。早一样飘零如此。重追省、海棠深处，有个人同醉。沈醉。那须扶起。拌则伴、红妆无寐。任他冷落鸳被。夜转参横，谁放花睡。幽欢侬尚记。恁辜却，当筵歌意。凄凉也、雨霖铃曲，只在愁人耳。"}