{"id":"1215167","title":"送蒙古学正朱伯新","dynasty":"元","author":"丁复","text":"国朝右字学，海字同书文。涣涣播纶綍，皇皇树典坟。玉堂列高署，金闺集名群。炳蔚出豹雾，杂沓从龙云。骎骎隮上爵，班班著奇勋。朱君海邦彦，贰教秦淮濆。讹刊尽矩矱，译辨剧毫分。民务每□□，使轺亦屡勤。将命在不辱，治丝贵无棼。驰驱易险远，剸割轻纷纭。寘之州郡间，讵能案牍殷。况近风纪崇，兼有霜雪闻。长兄已腾誉，次公亦扬芬。雁行在霄汉，鹤发感榆枌。倚门念切切，谒府语云云。戍瓜已过期，行李不待曛。为友谅兹久，饮醇方自醺。执手遽将别，中心第如焚。醑我金陵酒，采彼青渚芹。彼芹既芳洁，我酒复氤氲。与子共斟酌，用尔达慇勤。予生同里闬，独学愧河汾。少小强解事，动辄期致君。道源穷夕汲，艺圃肆朝耘。应将延郭隗，不愿学终军。累累一韦布，溷溷众膻军。区区阻墀闼，汨汨走埃氛。御史才见举，相臣势方薰。不视禁内草，空愧箧中芸。况复正端委，奄忽就锯釿。玄紞须在冠，黄缣不为裙。翩然转云梦，谢彼雨雪雰。萍浮乃楚实，桃夭遂周蕡。潦倒岁兹履，垢秽日自帉。秋蒲感衰质，冻梨悲积纹。战兢怀俯仰，黾勉践穹垠。乡评抱素誉，尘拜望朱幩。不知饰簠簋，方期聘玄纁。哀号疲鸿雁，噆食毒虻蚊。肤及且竟髓，宵念每达昕。永愿来麟凤，长当友糜麇。"}