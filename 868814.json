{"id":"868814","title":"寄题运使方公祠堂","dynasty":"宋","author":"叶适","text":"投村宿店破鞍鞯，乞盐放酒心拳拳。南荒走遍得痟渴，玉井无藕何繇痊。令子名高压苏武，暂来重睹经行处。追思往事空泫然，榜墨尚新墙壁护。佛幢五丈留衣冠，大书刻记词辛酸。神来正值荔枝熟，神去还愁桂子寒。吁嗟岭民未知礼，因君始拜令颡泚。从今箫鼓祭春秋，福我如生首长稽。"}