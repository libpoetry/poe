{"id":"1078716","title":"代人上郑相生日三首 其一 寿星","dynasty":"宋","author":"张纲","text":"瑞雾祥烟满绛霄，诏开黄阁宴生朝。钧天合奏御香满，百辟紫宸初散朝。流花宝爵传宣劝，欢声自逐和风转。四方争献寿星图，祝公千岁身长健。画手丹青妙入神，煌煌列宿能写真。貂冠玉带画中见，便是凌烟阁上人。伟哉风骨神仙裔，主张寿禄来尘世。不须更占南极星，看取老人朝玉帝。"}