{"id":"946352","title":"送同年林多益丞宁海","dynasty":"宋","author":"陈傅良","text":"同里衣冠近阔疏，同年齿发多衰变。美人宜在玉笋班，隐吏亦随花雨县。有杭一苇逢迎可，每食双鱼甘旨便。顾瞻周道竟何如，善为身谋吾岂愿。清庙笙镛济济陈，碧梧鸾鹄深深见。由来盛事岁月晚，谁到脩途肝胆健。杨花吹水酒摇波，一请加餐再无倦。"}