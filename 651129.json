{"id":"651129","title":"画梅歌为朱大理题","dynasty":"明","author":"薛瑄","text":"天地有清气，钟人亦钟物。阿谁写出江南春，彷佛湖山见佳木。老干何槎牙，柔条亦森罗。疏枝夭矫相交加，花神幻出连空葩。长风吹落天家雪，万蕊千枝晓争白。瑶台仙子舞衣飘，姑射神人佩珠结。冰玉之姿孰与伦，生来不受半点尘。野草閒花真?屑，粗桃俗李徒纷纭。物意有如此，人间真太奇。庾岭何须访消息，孤山不用寻横枝。但愿江山处处结真味，共与盐鹾调六气。星骑箕尾若可追，编书垂誉过千世。"}