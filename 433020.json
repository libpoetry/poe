{"id":"433020","title":"夹道吟（二首）","dynasty":"近现代","author":"骆成骧","text":"夹道旌旗五色新，将军尊贵似天神。奔狐脱兔临前敌，饿虎饥鹰向小民。喜说南辕方暮楚，惊看北辙又朝秦。尘中忽叱王尊驭，恐近元规解污人。巾帼飞来大将边，受降人唱凯歌还。耳风鼻火销魂地，形木心灰夺魄天。岂有赋诗能退敌，差非学战可成仙。锦官城阙雄如许，竟是谁家虎豹圈。"}