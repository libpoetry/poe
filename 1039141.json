{"id":"1039141","title":"皇子诞庆五言十二韵","dynasty":"宋","author":"韩琦","text":"圣统垂千祀，天仁覆万方。思贤咏场藿，兴俭缉帷囊。宽法均疏网，忧民甚纳隍。画衣期不犯，行苇见无伤。列庙灵潜佑，高穹意默彰。故教生嗣晚，欲示卜年长。帝梦前推吉，郊禖此报祥。协辰初告望，纪节正迎商。和气城铜律，休符集画堂。清飙来美应，瑞旭荐荣光。九县欢声沸，三都惠泽滂。非才尘近掖，援笔颂无疆。"}