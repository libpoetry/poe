{"id":"648154","title":"代德遵送严士正赴江阴训导","dynasty":"明","author":"杨士奇","text":"之官辞玉阙，送别傍金台。暂驻城阴骑，同倾柳下杯。念离俱缱绻，欲发更徘徊。远树青如荠，春波绿胜苔。路驰兼水陆，舟汎历沿洄。之子儒家秀，前贤世德培。羽仪明鸑鷟，器质抱琼瑰。圣代蜚腾早，亨衢特达开。三吴推道院，百里富英才。习礼延陵邑，谈诗匡鼎来。道存人自化，意澹俗无猜。此去应相忆，题书寄雁回。"}