{"id":"61015","title":"赋季子祠","dynasty":"明代","author":"殷奎","text":"让王开国江之左，尚父周王十三世。僣王一变变于夷，至德巍巍谁复继。有美季子才且贤，历聘上国何翩翩。东游纵观太师乐，王风帝德皆能言。周旋齐鲁说诸子，无愧古人相警意。衣酬献著交情，佩剑终县见高谊。使车焞焞尚未还，鱼中之刀机已先。去之宁附子臧节，不忍父子兄弟戕其天。世人躗言何足数，类云辞国兆亡土。不知自古皆有亡，曾有遗风振千古。春秋大义昭日星，特笔表墓幽光明。故国遗祠神戾止，吴民世世丰粢盛。周之孙子乌台彦，烈日秋霜映颜面。阖闾城边春水波，荡漾兰舟过淮甸。高台凤舞大江东，孰作乌台气势雄。明年台前霜叶红，归陪骢马观吴风。观吴风，歌至德，季子祠前照秋色。"}