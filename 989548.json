{"id":"989548","title":"长安有狭斜行二首 其二","dynasty":"宋","author":"曹勋","text":"长安有狭斜，狭斜难方轨。道逢两青衣，问君住何里。我家铜驼陌，高阁通朱邸。长子爵通侯，次子联端揆。小子事游侠，倜傥卑豪贵。三子俱入门，轩车罗甲第。三子俱升堂，光彩动阶陛。大妇理珍裘，中妇曳云帔。小妇弄笙簧，明妆拥歌妓。丈人幸留连，雅舞扬清吹。"}