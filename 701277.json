{"id":"701277","title":"题同寅洪宪副文坛风月卷次韵 次李若虚韵","dynasty":"明","author":"黄仲昭","text":"红烛清尊岂偶逢，十年同听禁垣钟。豪谈发处风生席，白战酣时月映松。应务羡君才独裕，济时愧我术偏庸。人生适意应为福，底用凌烟阁上封。旂常未论百年功，且乐清尊一夕同。大嚼霜螯羹荐蟹，熟燔珍掌馔分熊。似闻大史占玄象，曾说文星烛紫宫。却笑世途多得失，伊谁勘破楚人弓。高揭吟坛数仞杠，主盟骚雅树旌幢。风过禁籞传清漏，月转花衢吠小尨。已见明时无滞狱，何妨良夜倒春缸。惭予进退俱无补，祇合荷衣钓石矼。十年径草笑无媒，自分馀生已矣哉。失计又随新宦牒，幽情常恋故山梅。红尘秪觉添华发，旧业惟应长绿苔。拭目看君上寥廓，法星光彩映三台。"}