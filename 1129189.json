{"id":"1129189","title":"颂古八首","dynasty":"宋","author":"释如净","text":"清贫三盏便轻酬，万里曹门出郑州。尽情斫却月中桂，恼乱春风卒未休。唤一声兮应一声，两个分明好弟兄。倒却门前刹竿著，芳草漫天荆棘生。钟声披起郁多罗，妙用灵通变化多。贼是家亲须扫迹，太平无象始安和。万物朝元不较他，拈来直截辨誵讹。游春浪子风流甚，卖弄三文黑老婆。肘后蓦生闲络索，风前忽布闹叉撑。那吒八臂空惆怅，夜半三更白昼行。张来张打油，李来李打油。通身骨辘转，打得最风流。一个乌梅似本形，蜘蛛结网打蜻蜓。蜻蜓落了两片翼，堪笑乌梅咬铁钉。策起眉毛答问端，亲曾见佛不相瞒。至今应供四天下，春在梅梢带雪寒。"}