{"id":"679180","title":"送禄天然往东山","dynasty":"明","author":"守仁","text":"白门柳色青垂烟，春风晓送龙江船。四明南望二千里，十日卸帆鄞水边。丞相祠堂在何处，花发东山今几度。谢傅高风尚可扳，振锡玲玲入山去。金鹅峰前启禅室，巨鳌夜戴三山出。晨钟吼彻宝溪霜，粥鱼催上沧溟日。此行何以报君恩，天花吹雨来缤纷。登临稽首望金阙，晴空霭霭江东云。"}