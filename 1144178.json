{"id":"1144178","title":"夏景 松凉夏健人","dynasty":"宋末元初","author":"刘辰翁","text":"松影夏天云，凉开一院新。若无如此暑，可以健于人。风外潮声起，林间客欠伸。自怜三伏日，重得百年身。鹤唳如轻举，儿扶更怒嗔。下山逢急雨，为洗覆车尘。天地若为容，凉阴何处逢。困人惟夏日，健我是云松。雨立三千丈，风生一万重。如餐华峰藕，不藉葛陂龙。脱帽苍虬笑，披衣病鹤松。月明天似水，归路踏芙蓉。"}