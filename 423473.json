{"id":"423473","title":"满庭芳·戊戌闰三月望立夏，忆前月是日正清明也。苏庵出视李㤅伯先生霞川花影词手稿，有庚申闰清明作，谓自辛丑闰后再逢今日，枨触旧怀，含悽成咏。今距庚申垂四十载，中间再闰仅己卯一遇耳。鄙人频年濩落，久惯伤春，客里光阴，逾增惆怅。依韵示苏庵，并寄彦云和之","dynasty":"近现代","author":"吴昌绶","text":"芳事关心，俊游过眼，人生能几清明。桃花前度，江上苦催行。才展余春一半，蓦惊回、报晓钟声。无眠夜，单衾孤烛，方寸若为情。东风曾有约，双栖采凤，百啭娇莺。恁天公错爱，翻遣飘零。枉被蚕丝自缚，羡飞鸿、云外冥冥。都一样，兰愁蕙怨，旧曲忍重听。"}