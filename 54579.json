{"id":"54579","title":"十一日寇拔古城围始出东门渡江遇争桥者几陷","dynasty":"明代","author":"刘崧","text":"出自东门，言越广阡。飒彼惊风，郁其飞烟。锵金铁兮昼鸣，市无人兮草芊芊。后有摩牙鼓吻之虎狼，前有冲波百折之奔川。上茫茫兮不能附乌鸢之飞骞，下渊渊兮惧蛟龙之纠缠。累然踧不可以径度，况有白刃挥霍交其前。龙头兮溅溅，佛原兮绵联。雨冥冥兮雷阗阗，羌独后济此兮嗟苍天。"}