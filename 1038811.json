{"id":"1038811","title":"平台秋","dynasty":"宋","author":"张方平","text":"层台复道盘盘斜，马头冷光摇玉花。曲葆翩翩映红日，綵旗苒苒舒晴霞。铿钟考鼓台上宴，花间楼榭层层见。香雾低濛烂不收，觥筹随酒东西转。山衔半日王未醉，桂花蟾露滴浓翠。鼕鼕满板敲金丸，千娥攒碧台门闭。古铜青涩对秋晓，王乐不极将如老。孟尝坟上牧童歌，千岁空台长荒草。土花愁碧古甬平，阴夜鬼荧光扰扰。"}