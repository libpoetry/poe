{"id":"814017","title":"感怀","dynasty":"清","author":"陈至言","text":"白石何齿齿，清泉何浥浥！中有穷巷人，风尘寡颜色。驱马发大河，碎琴金台侧。风尘肉眼多，慷慨竟何益。羽以翠得称，玉以韫鲜识。谁曰托微波，终使形骸隔。姱修求匪亏，吾道在夷白。任运可逍遥，何须计通塞。美人城南隅，婉娈发清扬。翳彼金玉姿，翠裾垂明珰。容与耀殊质，芗泽助晨妆。蛾眉众谣诼，罹忧处空房。弃捐无是非，庭户鲜辉光。众口如浮云，君心如曦阳。凋枝抽荣条，春来自芬芳。守素以俟时，毋为自摧伤。"}