{"id":"205233","title":"怀南塘朱省阅","dynasty":"宋代","author":"卫宗武","text":"我如蛰户居，跬步不可移。君有远行役，暑途方驱驰。觇知所如往，谓已杭双溪。人苟怀忠信，蛮貊其行之。平生玉雪襟，节行所素持。督运奉省檄，迨今已数期。故牍出袖间，数不差毫釐。皓皓其可污，皎若明鉴垂。堂堂大司存，肯计铢与锱。往事等尘埃，意者穷奸欺。奸欺因莫逃，赏识必见奇。岂惟忧责无，可以歌啸归。独念行路难，蕴隆丁斯时。野有暘死夫，何以当炎曦。越山未易登，其上号狐狸。越水不可厉，其下多蛟螭。鬼魅常瞰人，往者来者稀。毋为岩壑娱，返师因迟迟。粤从轸既东，一日肠九回。桂秋俄已近，数日盼归期。"}