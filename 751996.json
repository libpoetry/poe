{"id":"751996","title":"潞河舟次叠前韵柬花农同年","dynasty":"清","author":"朱福诜","text":"少傅勋庸在天口，尚知喉舌犹北斗。仍昆文采何斑斑，早朝携得香烟还。蓬莱清邃足官府，风月不到非人间。蔡侯并掉词坛鞅，偶出城南事游赏。嘤鸣相召笔再赓，佳句往往夸连城。诗家自有麟阁在，未知浮世谁枯荣。即今京国号多士，我归去访鸱夷子。游客方深鲈脍思，慈母已占鹊声喜。潞河新月蛾眉云，南飞有雁君莫弹。西风残叶埽不尽，晚烟疏柳犹堪攀。但愿儒馆献歌戎堠息，看君玉堂昼掩吟春山。"}