{"id":"722091","title":"答祁七苞孙","dynasty":"明末清初","author":"屈大均","text":"山阴祁氏有遗忠，二六声名与父同。羝乳恨伊栖雪窖，凤毛馀尔在烟空。耶溪水浅难垂钓，射的山高且挂弓。词赋最能销壮志，未应花萼作文雄。诸父高风我所师，名齐骠骑几人知。忠良子姓难无忝，少小英雄易有时。水爱苧萝能雪耻，山怜芝石解衔悲。兰亭往日同修禊，觞咏而今更有谁。镜湖佳在镜湖桥，兰枻维时奏玉箫。东市虽然琴散绝，西秦尚未筑声消。能逢句践方君子，莫吊湘累只大招。慷慨肯教生白发，衔杯且趁落花朝。寓山山上最高楼，兄弟频教剑舄留。不共辽东为白鹤，几从函谷作青牛。相逢雏凤惭耆旧，独似先臣爱远游。珠玉荷君频见赠，泪行重向锦笺流。"}