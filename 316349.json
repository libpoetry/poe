{"id":"316349","title":"水龙吟·咏假山寿藏山主人","dynasty":"现代","author":"聂树楷","text":"削成天外三峰，何时落在潜夫手。开门即见，屏风叠处，夺匡庐秀。腕底丹青，胸中丘壑，合成杰构。问蓬莱左股，是谁割取，神山福，容消受。三见海扬尘后。更巢痕九重扫旧。归来绿野，买山一角，藏身尽够。冠盖京华，园林胜慨，可堪回首。趋梅花破腊，仇池载石，为东坡寿。"}