{"id":"815327","title":"戊午七月自大梁东归感喟成诗用以自赠二首","dynasty":"清","author":"赵虹","text":"飘零淮楚逾河朔，转徙幽州更大梁。迢递关河双去雁，古今岐路几亡羊。时无燕赵悲歌士，坐有邯郸挟瑟倡。但得翠娥深劝酒，不辞酩酊罄清觞。问讯沧浪旧钓矶，樵兄渔弟共相依。眼看西北高楼远，心逐东南孔雀飞。园吏好寻濠上乐，丈人已息汉阴机。浚郊不用弓旌辟，自署中吴老布衣。"}