{"id":"686236","title":"宿沙口赠王北沙二律","dynasty":"明","author":"卢楠","text":"谷口寒云拥北沙，柴门深锁待春华。楚骚自合千人诵，汉水犹县八月槎。贾谊匡君频痛哭，扬雄识字著名家。相逢愧我垂双鬓，潦倒青鐏海日斜。魏郡西连沙口原，故人高卧倚晴轩。黄鸡碧酒须多事，楚些吴歈可细论。豺虎空村当落日，鱼龙入夜漫孤翻。自愁骑马冲寒塞，古木萧森起断猿。"}