{"id":"468576","title":"寿张知县","dynasty":"明","author":"谢肃","text":"朱绂南来自帝庭，牛刀宰邑万人宁。农耕戴胜鸣桑野，吏散慈乌下讼庭。阖境幸沾君子泽，烛天欣睹老人星。千年桃发阳春丽，五色芝凝湛露馨。好举琼杯餐石髓，仍挥綵笔写丹经。汉良辟谷应留诀，唐果修真足引龄。东日映云生华彩，南山当户落空青。池捎荷雨神龟尾，海拍松风逸鹤翎。潋滟兕觥聊上寿，峣峨麟阁会图形。由来岂弟常纯嘏，一为哦诗尚可听。"}