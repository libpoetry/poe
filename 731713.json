{"id":"731713","title":"重过代州赠李处士因笃在陈君上年署中","dynasty":"清","author":"顾炎武","text":"雁门春草碧，且复过滹沱。为念离群友，三年愁绪多。鲁酒千钟意不快，龟山蔽目齐都隘。却来赵国访廉颇，还到关中寻郭解。陈君心事望诸俦，吾友高才冠雍州。玉轴香浮铃阁晓，彩毫光照射堂秋。人来楚客三闾后，赋似梁园枚马游。句注山边余旧垒，五原关下临河水。青冢哀笳出汉宫，白登奇计还天子。穷愁那得一篇书，幸有心期托后车。又逐天风归大海，好凭春水寄双鱼。"}