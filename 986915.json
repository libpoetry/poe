{"id":"986915","title":"巾山雪","dynasty":"宋","author":"高似孙","text":"携诗来做台州雪，台州雪好无人说。一峰玉削昆崙柱，一天冰夹蓬莱阙。大江不动网罟冻，众壑皆声松竹折。村无人行太清净，树无鸟栖俱峭绝。丹天仙君谒帝回，赤脚泠泠踏寒月。不管飞残水帝魂，从头尽笑春风拙。绿华之女素霓衣，从以广寒太阴妃。法曲导引青鸾飞，仙人仙人胡不归。"}