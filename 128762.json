{"id":"128762","title":"水龙吟·倚空金碧崔嵬","dynasty":"元代","author":"鲜于枢","text":"倚空金碧崔嵬，凤山直下如拳小。仰瞻天阙，北辰不动，众星环绕。唤起群聋，铜龙警夜，灵鼍催晓。自鸱夷去后，狂澜未息，从此压，潮头倒。回睨呀然双璧，问遗踪劫灰如扫。三吴形胜，千年壮观，地灵天巧。航海梯山，献琛效贡，每繇斯道。惜无人健笔，载歌谣事，诧东南好。"}