{"id":"682959","title":"寿整庵罗太宰先生八十诗","dynasty":"明","author":"尹台","text":"敬皇昔御极，恭嘿万方理。济济庶僚升，名贤赞天纪。旱麓诵作人，誉髦兴多士。耇老布列朝，佐业洵光美。太宰奋清时，四海望台揆。黄麻寝再召，黑发逊三事。林居二十载，懋缉力未已。潜心邃大业，遗策究终始。妙识达圣微，先几炳国是。允观百代前，高风激顽鄙。六艺久不陈，圣道日榛翳。旧经坏蠹燔，大义谁窥谛。陋儒事修补，寡力绵深诣。采掇疏传间，指意纷胶戾。谶纬徵诞诬，解说同讹寱。诋讼嗟何为，岁月徒虚弊。茫茫宇宙业，万代谁区计。不有刊凿俦，禹功荡荒裔。东井蚀人文，中洛绝褰揭。笃哉夫子心，耄年独高契。周道中陵夷，奇邪互哓诟。狭步窘周行，曲蹊争躏蹂。仲尼振微言，百家废荒谬。浸淫拂朱翟，轲书劳堤救。嬴秦溃土崩，汉氏承蚁漏。梵语译流沙，倏焉惑群瞀。净智启高禅，妄儒私牖窦。慧悟述心性，训言遭掩糅。伟欤困知辨，攘斥功何厚。谁哉挹北斗，酌公千龄寿。古有不召臣，贵道匪高尚。进难思所安，退勇夫谁抗。夫子擅英闻，旧学夙有访。经帏茂沃启，黼阁承弼亮。一谢持衡荣，遂谐列鼎养。清声动八表，峻节畴匹伉。成功夺宠利，盈名亏訾谤。不见西昌里，新恩流骀荡。馈酳等优崇，彤弨陋锡贶。再拜颂武公，抑训谅无忘。"}