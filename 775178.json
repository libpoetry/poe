{"id":"775178","title":"闻人话北部警事感作","dynasty":"清","author":"洪繻","text":"昔日大坪聚健儿，沿山沿海驱岛夷。风声鹤唳八公兵，篝火狐鸣五丈旗。义旗一飏一再起，三载东洋惊祸水。岛民虽被作牛羊，敌兵有时成蝼蚁。自从□旅不可撑，梅子坑里为秦坑。敌人眼中无铁屑，酷毒倭政尽□行。粒粟寸丝难苟活，千家万家□剥夺。十羊真有九人牧，一鸡长遭百刀割。环山蔽海无所逃，釜中燥蟹钳巨螯。残喘偷生不容喙，医疮剜肉竟焚膏。沧海横流时一泄，涓涓忽洒苌弘血。去冬北部鬼雄呼，四十人把斯人杀。一时视死如视归，五人之豪颜佩韦。况有同心数十辈，千秋义冢高巍巍。昔人愿近要离墓，如君之徒堪比数。恨予读书身手弱，闻风空式怒蛙怒。"}