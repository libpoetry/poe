{"id":"367566","title":"念奴娇·芝荒鹤老","dynasty":"清代","author":"杨玉衔","text":"芝荒鹤老，绝空山人迹，臞仙谁侣。流水小桥天欲晚，可惜落英无数。寒食单衣，江城哀笛，悽咽欺花雨。问谁索笑，冷香薰透诗句。宵来梦入罗浮，翠鸟殷勤，促我摇鞭去。算到江南春赶上，又唱送君南浦。三嗅芳馨，一番惆怅，恨不香中住。残阳虽暖，湿云尚拥归路。"}