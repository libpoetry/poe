{"id":"644714","title":"许氏龟岩行","dynasty":"明","author":"方孝孺","text":"宁海许子名续字士成，年踰三十事母以孝称。士成六岁失严父，母氏褓抱避乱慈溪城。于时鲸鲵奋掷东海沸，红尘满天波血腥。流离异乡几寒暑，慈母守义志节如霜明，盗平归来闾里惊。母能爱子复善教，纺绩衣食使入庠序拜揖从先生。所学在大伦，耻以文艺鸣。家居近市母不乐，又为迎至龟岩之下养且耕。儿壮母发白，诸孙长大能扶王母行。士成岁时奉觞为母寿，蹁跹拜舞同孩婴。食有黍稻殽有牲，母氏感旧涕泣难为情。士成念母守节苦，身贱莫达天子廷。每为乡闾道母事，辞旨悽咽弗忍听。县令不之察，郡守不为闻，朝家有命谁能旌，悲哉士成之恨何由平。嗟嗟今之人，岂无高车大马垂华缨。推恩及父母，丘垄沾光荣。立身奉法不能谨，虽有恩宠无由承。身死污辱增，宗族愧丑父，不愿以为子弟，不硕以为兄。孰若士成隐居不仕，行修于家驰令名。龟岩土，厚且沃，龟岩水，甘且清。龟岩之人谁与许子京，许子之贤母所令。乡人祝许氏，母子年百龄。母为人妇法，子为事亲之准绳。嘉尔母子孝且贞，龟岩之高与天俱不倾。乐哉士成配岩永久流芳声。"}