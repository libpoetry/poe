{"id":"432116","title":"游仙","dynasty":"近现代","author":"张鸿","text":"淮南霞举上璚霄，月佩星冠拥侍僚。飞剑斩皎江左重，吹箫引凤大郎娇。朝朝靧面红桃雪，夜夜归心碧树潮。莫说神州多弱水，跨麟乘鹤自逍遥。玉枢高捧领群仙，宝箓元文秘九天。先遣赤龙迎柳毅，莫教白雀跨张坚。八公丹表淮王起，三岛黄云汉使旋。毕竟登盘祇仙李，蟠根月窟已千年。丁甲神兵祇自誇，天符枉召阿香车。拖肠淮鼠原无胆，昂首神鳌自砺牙。风刃霜输甘堕落，金科玉律惜参差。碧桃早识封姨恶，悔作瑶阶旌节花。赖向潇湘领洞庭，鹤符手捧赴丹廷。玉龙鳞甲颓云白，金虎欃枪扫地青。元女奇书竞何益，黄公神咒忽无灵。岳阳楼上乘弯过，愁倚西风玉笛听。月斧云斤动九天，芙蓉城郭倚秋烟。当关猛将谢仙火，横海灵槎太乙莲。万劫长埋金鹤唳，九宫枉费玉蚨钱。蓬莱方丈知何在，回首沧桑意惘然。"}