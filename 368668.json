{"id":"368668","title":"南浦·庚辰生朝","dynasty":"清代","author":"杨玉衔","text":"晴意袅游丝，过清明、年光寄在杨柳。欺鬓恼东风，工薰染、惟许绿波痕透。无言抚镜，惜花岂为相思瘦。爇香永昼。空閒却游鞭，黄莺知否。消磨投老情怀，似信水漂花，倦云出岫。无病即閒身，浑忘了、饤饾雨晴时候。零篇断阕，低吟多在迟眠后。从今屈指，消几曲春词，几杯春酒。"}