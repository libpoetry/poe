{"id":"886669","title":"题龙华佛阁","dynasty":"宋","author":"何耕","text":"西川凿山三大像，突兀皆在江之湄。修觉九顶见略尽，独此恨未瞻容仪。朅来胜地了畴昔，轻轩瘦马相追随。百尺金躯信雄杰，三乘宝阁何瑰奇。燃犀不用照幽鬼，击鼓自合趋冯夷。前人开创愿力广，下与舟楫扶倾危。六月滩涛剧奔吼，一分性命争毫釐。篙工落胆行者泣，弹指乞活天人师。人心狎水水多祸，佛力在人人不知。年来蜀产坐朘削，夜半有力真能移。轲峨大艑去不绝，綵鹢破浪风扬旗。慈悲但作布施相，江神虽怒将何为。"}