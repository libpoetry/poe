{"id":"106520","title":"次韵鲜于伯几秋怀古体","dynasty":"元代","author":"方回","text":"斯人晚始识，浪走天下半。既将戟为髯，更用田作面。大材异拱把，劲翮谢笼绊。去年主糟丘，稍厌盆盎乱。忸怩较毫里，踊跃凌汗漫。今年灶产蛙，田里足咨怨。民穷如受围，合遣老将援。医王殊不灵，瘧鬼未即窜。卧念为鱼者，厄运孰与逭。羸马驻刍秣，稚子且葵苋。大似周南留，宁有东平恋。或报御史除，摇首亦弗愿。点勘篆籀古，掇拾简编断。秋雨吟斋灯，夜月邻砧练。一醉洗抑郁，岂无爱酒伴。蠖屈未可欺，鹏抟讵能算。"}