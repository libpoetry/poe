{"id":"690023","title":"飞鸣宿食四雁","dynasty":"明","author":"张宁","text":"孤云寒影共悠扬，塞北江南万里长。最是日斜疏雨歇，半拖秋色到衡阳。白羽横空落未休，一声风露九江秋。不知谁是愁中客，梦断天涯十二楼。旅食天涯不计年，离离禾黍满秋田。江湖野味多如许，露饮风餐只自便。黄芦苦竹晚萋萋，风静寒塘自在栖。边塞有书归未得，夜深无梦到辽西。"}