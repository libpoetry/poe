{"id":"501204","title":"题李太白观瀑图","dynasty":"明","author":"张以宁","text":"晓读谪仙诗，夜梦谪仙人。反被锦袍横玉麈，夜月瑶树秋无尘。遥指风烟昔巴蜀，长鲸掉尾沧溟覆。人间溷浊不堪言，挥手匡庐看飞瀑。瀑飞万古匡庐山，我辈长留天地间。身骑飞鲸蹑恍惚，月明夜夜听潺湲。予亦浩荡云林客，乞与飞淙洗心魄。觉时见画独茫然，月满青山澹秋色。"}