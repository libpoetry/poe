{"id":"673799","title":"晚秋东门郭使君楼宴集得月字","dynasty":"明","author":"左国玑","text":"肃气澄原陆，秋事已季月。我来登兹楼，凭虚眺林樾。空天白虹度，落日紫烟发。墟里尽耕种，古人去不歇。但看旧冈阜，台殿已芜没。历历对往迹，谁能不惊骨。胡为坐忧叹，作色相矜伐。玉盘馔黄鸡，石鼎烹野蕨。美酒三百斛，深杯岂辞罚。啸侣且为欢，勿令老玄发。"}