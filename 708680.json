{"id":"708680","title":"夜飞鹊•嘉兴晓发","dynasty":"明末清初","author":"沈谦","text":"前江月初上，喧动邻舟。渔火远映津楼。从来客睡不曾着，况听旅雁啾啾。征衫露华暗满，恨孤身冲晓，衰鬓惊秋。吴歌欸乃，动离情、一样声柔。宛转寒溪数里，回首见孤城，宿雾徐收。遥忆兰闺昨夜，残灯欹枕，也恁閒愁。苦无消息，拟缄书、又怕沉浮。奈鸳鸯湖水、再三嘱付，不肯西流。"}