{"id":"674603","title":"和贞庵司寇游灵谷赠月泉僧","dynasty":"明","author":"林廷㭿","text":"灵谷我曾游，云林乐未竟。忽诵贞庵篇，三复起遐敬。暮春天气和，舞雩发清咏。等閒风雨来，笔底珠玑迸。棠阴散秋台，于公昭五听。覆盆仰馀光，孤月悬飞镜。老我江湖翁，夙抱烟霞病。落落羁旅臣，何时谢机阱。归钓龙台津，肯容山水剩。茫茫宦海中，风帆渺无定。惭愧月泉僧，禅床心自净。"}