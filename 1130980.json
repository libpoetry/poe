{"id":"1130980","title":"次韵昌甫所寄因答施仲益且寄斯远","dynasty":"宋","author":"韩淲","text":"平生所交友，岂曰不数人。但恐莫我知，可疏不可亲。人如李仲元，人如郑子真。相望无百里，犹得奉清尘。三子者之撰，孰辨主与宾。富贵非所恶，古道多贱贫。要是一世士，必有千载人。渊乎章泉水，高会聚荀陈。尝看晋宋语，无忌酷似舅。焉如施与徐，共学乃师友。固应在同声，亦何苦遗臭。我独乏雅正，蓬心乱苗莠。"}