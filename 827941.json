{"id":"827941","title":"林四季鸿幽居善病养菊佳种甲都下花时予必往观君以病不能多言默对而已然君少年时风情遒上工弈曲以至琴笛琵琶之属靡不精妙酒间诸鞠部子弟环侍问业君为之正拍订误通夕不倦自丧偶萧然独处终岁不出户庭今年正月竟以肺疾死感念不已为赋此诗","dynasty":"清末近现代初","author":"陈曾寿","text":"年年秋色君家好，一度相看一岁除。从此菊开谁作主，他时花下渺愁予。妻孥和靖微相似，棋曲东坡二不如。结习空时了无病，暗尘随意点精庐。"}