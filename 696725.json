{"id":"696725","title":"送金孟章","dynasty":"明","author":"郑潜","text":"遥瞻鹤驾驻河东，海峤无由达寸忠。宗社百年恢盛业，君臣千载庆奇逢。陇云簇仗旌旂晓，山雨清营草木风。南北共朝氛祲息，问安趋觐大明宫。子行快意涉沧溟，六合薰风似砥平。笔下藻词华濯锦，袖中龙剑影含精。十年旅食同忧患，万里供输独远程。赖有江山容老病，一尊临别若为情。一尊临别情何极，三叠阳关曲未阑。海上楼船风却暑，山中书屋雨生寒。纪纲剑郡存嘉绩，从事薇垣获上官。清白相传家训在，承恩归早奉亲欢。忆昔观风历太原，马惊伤足漫乘轩。半生意气摧长辔，千里尘沙逐短辕。病骨至今难鹄立，壮心空自易鹏鶱。故交万一怜衰朽，尚拟馀生报国恩。"}