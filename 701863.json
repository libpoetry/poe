{"id":"701863","title":"用韵叙旧二首","dynasty":"明","author":"黄淮","text":"深沈秘阁殿东头，进退从容岂解忧。自爱伯阳为柱史，谁誇阮瑀在陈留。熙熙化日如春盎，湛湛恩波似海流。几度金銮曾侍宴，中官传敕醉方休。云叶银笺雪色铺，龙香墨汁渍金壶。凝霜兔颖犀为管，滴水蟾蜍玉作肤。挥洒谩誇腾紫凤，退朝不觉坠金乌。还家更约诸仙侣，刻烛联诗兴不孤。"}