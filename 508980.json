{"id":"508980","title":"正月十七日谢省长老过访","dynasty":"明","author":"倪谦","text":"碧峰老师八十馀，松姿鹤骨清且臞。春来自负足轻健，徒步访我新楼居。忆昔我师年正少，诏选来宗法王教。法王返旆向西天，北上京师觐天表。大斋修建沐恩辉，给牒复许江南归。归来默坐守空寂，深隐禅关依翠微。久向山中厉清苦，双舄何曾入城府。念我如乘雪夜船，逸兴翩翩孰能阻。感师意气真古人，平生交契老益亲。年华迅速四十载，愧我踪迹犹红尘。我昔归休乐泉石，曾向山中候巾舄。只今复握南省章，路阻云峰隔秋碧。师精易道妙入玄，神机深得一行传。吉凶悔吝掌中见，谈锋落口锵流泉。坐倚南窗话情旧，洗尽胸中尘土垢。虽无清供出伊蒲，喜有名言破孤陋。兴阑别我还碧峰，手内却嫌扶短筇。出门一笑不返顾，飘飘两袖扬春风。腊高逾八今望九，知与须弥同不朽。待我来携一瓣香，敬祝我师千岁寿。"}