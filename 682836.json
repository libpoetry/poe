{"id":"682836","title":"和艮所王司训","dynasty":"明","author":"区越","text":"收拾秋光入画阑，重阳笑我漫游观。如何此日临轩赋，不共山人带醉看。秋色萧疏欺老鬓，花神特达爱儒冠。落英久会通仙圣，亦恐灵均未解餐。弦诵风闻大雅音，冷香寻逐路偏深。一枝未洗孤山雪，万片应奢栗里金。野槿媚风无俗态，山葵向日有芳心。红林绿髻专相待，暂与冰霜肯见侵。"}