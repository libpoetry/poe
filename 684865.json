{"id":"684865","title":"龙潭八景为曾侍讲赋 九峰叠翠","dynasty":"明","author":"王洪","text":"窈窕连丹壑，岧峣耸碧岑。映空留夕照，飞翠作春阴。明月松间酌，清风竹下琴。永怀青琐客，同此涤尘心。碧嶂双流合，仙源一派分。珠光回夜月，玉气暖春云。细藻凌波转，芳荪隔渚闻。还闻应人瑞，五色浪成文。片影涵虚谷，清阴覆远山。从龙到天上，为雨遍人间。捲幔春看度，鸣琴夕望还。夜深明月下，随意绕松关。溪水不可极，苍然生暮寒。重阴晦平陆，飞雪满空山。鸟雀寒争下，渔樵暝未还。洛阳车马客，谁解问袁安。积水夜空阔，澄波惟月明。天回珠斗近，秋共玉壶清。露渚兰荪气，云汀鹳鹤声。沧浪有馀兴，还此濯尘缨。高堂有嘉树，苍翠独参天。气接扶桑外，春归万木先。院凉□簟月，轩暝北窗烟。即此同先德，芬芳百世传。宝刹凌青汉，珠宫倚翠岑。灯悬千劫影，钟落半空音。花雨长廊静，天香别殿深。尚怀风夜月，支遁此追寻。名家继昔贤，遗教已千年。礼向鄹人问，书从孔氏传。横琴清夜月，高咏暮春天。予亦狂歌者，空怀泗水边。"}