{"id":"577675","title":"呈独庵少师姚公端","dynasty":"明","author":"陈琏","text":"宝历开昌运，耆英起盛时。明良欣际遇，教化待维持。出处原非偶，登庸不后期。道能侔稷契，功岂让皋夔。鸾鹤冲霄志，松筠傲雪姿。诲言人药石，谋议国蓍龟。启沃深相契，渊源未易窥。阴阳资燮理，筹策见施为。迹与文贞合，才如太史奇。诸儒推制作，百辟仰威仪。硕德储君重，孤忠圣主知。优容谁得似，辅翼众称宜。老去欣谈易，闲来喜赋诗。淳音追汉魏，高致轶陶韦。适兴时看竹，清斋或茹芝。冥心游物表，遐算享期颐。宠眷超今古，光荣迈等夷。景钟勋绩著，汗简姓名垂。忆昨瞻风度，于今系念思。京华才咫尺，何日得追随。"}