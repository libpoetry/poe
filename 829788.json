{"id":"829788","title":"己亥与章枚叔夜饮即送其之天津二首","dynasty":"清末近现代初","author":"夏曾佑","text":"我从北海君东海，浩荡江湖幸一逢。零雨凄风秋正苦，书灯草具酒将空。一生遗恨沉吟老，数著残棋万变中。世界果然无作者，殷勤重为试青锋。把剑高歌望友生，强施枉策助长征。神经孤寄荀刘外，世法兼持老墨衡。四海何年归倦羽，一身自受尽生平。箜篌唱遍西风恶，延伫孤云一怆情。"}