{"id":"786497","title":"伤三儿弥月殇","dynasty":"清","author":"洪繻","text":"我生已不辰，我命有所制。浑沌七尺躯，陆沈半生世。五角兼五穷，四十有四岁。颇谓大困深，或有小汽济。今年九阳月，忽得三男筮。皇皇寝在床，呱呱堕于地。虽异槐植门，或比兰生砌。乱世得添丁，穷途获束币。阀阅无勋名，诗书有苗裔。虽无充闱心，犹堪告考祭。客至试啼声，我闻辄破涕。多男比多福，此事亦不细。况我香山集，尚待衮师继。王氏三珠树，窦氏五枝桂。后日王仲淹，不患史无系。奈何我命艰，未兴而有替！阆胎匝月生，泡影一朝逝！有如老树花，忽为严霜毙。浚冲孩抱物，悲伤不自掣！哀肠芒刺多，愁眼昏霾曀。痛矣泥涂身，生育亦幽滞！往时瓦徒弄，今时玉遽瘗。天荒地老中，复挥思子泪。吾父孝恭公，慈祥而孝悌。隐德及多人，和光消众疠。岂有于公门，不及张汤第！我兄幸繁衍，而我独侘傺。或者我持躬，不免有乖戾。司命告于天，佞魃谗诸帝。夺去宁馨儿，俾减传经计。岂知沦伧荒，早已等舆隶。斯文一线延，妄想千秋系！讵比刘殷家，七儿分七艺。区区不畀余，造物无乃厉！"}