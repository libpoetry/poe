{"id":"137241","title":"春日作·雨过验庭树","dynasty":"宋代","author":"许必胜","text":"雨过验庭树，始知春气迁。造化不相限，随意成斑斓。蒙蒙一寸枝，新故伤其间。四时递相见，花叶了不閒。安能待头白，然后凋朱颜。阳春久断绝，梦想见弓弯。醉后发高唱，独句请莫删。不贵文字奇，贵使耳目顽。从来贤智出，不与庸俗关。性情通草木，羞辨魑魅奸。周道满荆棘，歧路盈海寰。举足何所蹈，归去天台山。"}