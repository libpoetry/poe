{"id":"925433","title":"赋丛兰一首","dynasty":"宋","author":"苏籀","text":"楚郢都梁奇韵佚，岚溪云壑初何僻。根蒂条荂玩九春，葩叶尖萌碧逾尺。蕙转东君溢宠光，露浥清华烟染色。蓊勃天芬透绮疏，英蕤绿艳撩诗客。滋荣九畹不因人，无际幽深来响屐。三嗅书帷尝涉猎，满把骚人安忍释。映俎垂筵纫委佩，斸苔徙槛芳盈室。燥虚黏腻俗尘清，祛病析酲驱抑郁。猗猗不采亦奚伤，雍容屈宋无伦匹。赏慨年芳次第菲，轻重憎怜从结习。辛夷为坞薜萝门，莎菼蒲芦类非一。庭中绝出忘忧右，差等水仙诚莫逆。遥知最妙岭头梅，适口和羹似难及。更与丘明评国芗，后皇媚之殊赫奕。"}