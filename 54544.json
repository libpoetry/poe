{"id":"54544","title":"题葛洪移居图","dynasty":"明代","author":"刘崧","text":"前行白羊四角羸，谁其驱者鬅鬙儿。濩狞一犬嗥而驰，举鞭护羊诃止之，背有囊琴结黑絁。妪后负画策以追，少妇骑牛牛步迟。两儿共载兀不欹，大者坐拥班文狸。小者索乳方孩嬉，母笑不嗔还哢咿。复有鬅者肩童羁，引手向翁如反僛。蹇驴嗅地行欲疲，两耳逆竖愁风吹。老翁庞眉方颔颐，顾瞻妻子色孔怡。似语前行路向夷，尔兄在前尔勿痴。尔母正念尔弟饥，高帻髯奚荷且持。药瓢囊幞何垂垂，有捄者柄相参差。傍有二卷一解披，趁行苦忙奚不知。我观此画喜复疑，问翁为谁莫可推。或云葛令之官时，移家勾漏乃若兹。人生多累在侈靡，如此行李胡不宜。骨肉在眼无余资，陈岩作图真画师。笔迹缥缈如飞丝，中有妙意世莫窥。我吟将为仕者规，如不见画当求诗。"}