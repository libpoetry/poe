{"id":"799671","title":"云栈","dynasty":"清","author":"冯云骧","text":"山腰万仞露，不临不测渊。俯身窥栖鹘，举手接飞鸢。山头旧冰雪，闪闪挂飞泉。溪中万古石，跳珠溅潺湲。忽惊仄路绝，空行驾危椽。峰峰自回合，藤曼束荒烟。盘盘缘石壁，磴磴扪青天。遥看来往人，缥缈讶飞仙。更闻猛虎啸，当我踞层巅。劳臣有定限，岂敢惮艰难。匹马千山外，迢迢夕照前。"}