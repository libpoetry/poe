{"id":"684806","title":"催妆诗六首","dynasty":"明","author":"王彦泓","text":"娇羞不肯下妆台，侍女环将九子钗。寄语倦妆人说道，轻施朱粉学慵来。十步笙歌响碧霄，严妆无力夜迢迢。羞将双黛凭人试，留与张郎见后描。说嫁心惊尽日痴，尊前玉箸镇双垂。不知夫婿尤怜惜，却忆娇嗔阿母时。羞向明窗结佩珰，穿衣宝镜暗生光。生憎乌鹊来相噪，默默无言下象床。当初忍笑画鸳鸯，真个如今拟凤凰。别却群仙拜王母，已闻青鸟报刘郎。云作双鬟雪作肌，天教分付与男儿。转身拭泪银河畔，别却鸳机再不归。"}