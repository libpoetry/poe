{"id":"805819","title":"沁园春三首 其二","dynasty":"清","author":"奕绘","text":"偃蹇松枝，窈窕竹林，绰约梅花。盖君子之风，美人之薮，相依为命，相与为家。物以群分，方以类聚，白石青苔日影斜。明窗下，俨深山空谷，冰雪槎砑。清虚冷澹生涯。胜锦簇、花围斗艳奢。有苍苍五鬣，猗猗千亩，娟娟万玉，浅浅明沙。斗帐春温，孤山路远，离合神光梦寐赊。此三子，谓岁之暮矣，同隐蒹葭。"}