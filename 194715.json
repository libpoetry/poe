{"id":"194715","title":"病中独坐·千秋桥畔桑麻村","dynasty":"宋代","author":"毛滂","text":"千秋桥畔桑麻村，槐阴覆砌绿映门。关门谁觅病居士，掩书不读愔不言。明窗养石作幽伴，苍骨孤瘦栖秋痕。潇湘洞庭入眼界，念随鱼鸟芦花根。端知此想无是处，聊遣幻变驱昏烦。请言居士往少壮，烹羊炰羔酒拍盆。离骚百过亦径醉，万事形影如空尊。襄阳老孟识此意，数凭楚些招其魂。只今流落口吻燥，病乃乘间排吾阍。病多诸念反衰冷，念冷却觉丹田温。此田不应供喜怒，外物稂莠那可存。诛稂去莠要及早，俗虑可吐不可吞。鸡犬相闻太古末，居士中有五库存园。舒迟不称子男服，要须结佩纫芳荪。"}