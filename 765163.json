{"id":"765163","title":"道经卫辉留别叶季木德林","dynasty":"清","author":"张晋","text":"思君中肠结，见君怀抱开。既近情若淡，话别心始悲。离合本定数，惆怅胡为哉？而我不自禁，欲行重徘徊。深宵谈转剧，漏鼓已屡催。后会讵可必，切切订重来。感兹意良厚，有泪能勿挥。嗟予叹落拓，如君信奇才。勉力爱景光，莫便隐蒿莱。征车已载途，路指黄金台。京洛多风尘，恐与素心违。摇摇如悬旌，愁怀当语谁？"}