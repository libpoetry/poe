{"id":"1127317","title":"送侍御帅夔府","dynasty":"宋","author":"喻良能","text":"湖海番君国，江山白帝城。凝香馀坐啸，飞诏趣遄征。誉处千钧重，辎车一羽轻。攀辕雪眉老，送目逐双旌。千古楚东郡，风流今在兹。鲁公元直道，文正不妨诗。钳吏似束湿，麾龙如使儿。甘棠足遗爱，会有去思碑。西风动行色，诗景绕征鞍。赤甲悬危壁，黄牛泻急湍。猿声云背落，山势马头盘。天险须人守，毋辞蜀道难。诸葛仍祠庙，公孙只故基。栋梁酣夕照，雉堞蔓秋葵。耿耿登临意，悠悠今古思。烹鲜不劳力，馀事杜陵诗。四海犹多事，中原未版图。皇心思启沃，赤子望沾濡。八阵难留滞，三阶拱进趋。茂弘宁有意，江左待夷吾。"}