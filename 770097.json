{"id":"770097","title":"曲玉管•当年","dynasty":"清","author":"董以宁","text":"靧面为容，簸钱学戏，当年彷佛应呼弟。便到韶华两八，不解嫌疑。镇相依。花浪栏边，蝉纱帘内，香怀贴抱梳新髻。双觑菱花，曾将一笑酬之。忍轻离。此后堪悲，奈一旦、画舠南北，但闻鸿便传言，遥知已定婚期。泪沾衣。悔当年两小，玉台曾未结红丝。到今日重逢，瞥地凝思。"}