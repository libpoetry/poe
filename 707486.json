{"id":"707486","title":"摸鱼儿 潇湘小八景词 其五","dynasty":"明末清初","author":"王夫之","text":"启琳宫、㬉回溪畔，江南共道春早。桃花新雨溶溶后，谁把琼浆酿造。壸天老。正望中、茶烟几线萦僧橑。燕泥香扫。快翠泛铜瓶，膏凝玉盏，鱼眼调香脑。添胜迹，百道奔泉回抱。暗萦绿荇芳藻。泠泠碎玉夜声中，花院晨钟轻捣。君莫恼。君不见、玉矾落尽瑶京道。王孙芳草。纵百丈络丝，万条罗带，难繫春光好。"}