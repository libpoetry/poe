{"id":"687063","title":"赠刻工戴古心四绝","dynasty":"明","author":"刘崧","text":"古文遗迹邈难寻，喜见今人有古心。试看欧公金石录，几人传刻到于今。汉武秦皇苦好奇，峄山梁甫颂穹碑。清时海宇无巡幸，应刻功臣上鼎彝。天地文章自太初，山河日月粲昭如。閒来看到纤微处，动植飞潜总是书。金精谷口初相遇，喜子南游有远怀。不见汉章遗石鼓，碧苔春雨上丹崖。"}