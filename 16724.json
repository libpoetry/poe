{"id":"16724","title":"谕宝·圭璧无卞和","dynasty":"唐代","author":"元稹","text":"圭璧无卞和，甘与顽石列。舜禹无陶尧，名随腐草灭。神功伏神物，神物神乃别。神人不世出，所以神功绝。神物岂徒然，用之乃施设。禹功九州理，舜德天下悦。璧充传国玺，圭用祈太折。千寻豫樟干，九万大鹏歇。栋梁庇生民，艅艎济来哲。虬腾旱天雨，骥骋流电掣。镜悬奸胆露，剑拂妖蛇裂。珠玉照乘光，冰莹环坐热。此物比在泥，斯言为谁发。于今尽凡耳，不为君不说。"}