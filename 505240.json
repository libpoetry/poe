{"id":"505240","title":"赠嵩阳道士","dynasty":"明","author":"唐之淳","text":"道士嵩阳住，前年阙下来。方瞳能鉴识，短干不惊猜。每出淮王邸，还过箫史台。韩湘名岂幻，曼倩语兼诙。禦腊作薪火，休粮是药材。松将枝作盖，枣用核为杯。方死三尸泣，诗专八斗才。送人时借鹤，乞雨或分雷。玉节秋朝帝，黄芽夜结胎。丹烧葛洪灶，韵写野王堆。海信青童得，春衣玉女裁。愧予知守牝，求道未逢媒。五石饥难饱，三华冻未开。相期游汗漫，从尔到蓬莱。"}