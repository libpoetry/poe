{"id":"1225190","title":"次定海候涛山","dynasty":"元","author":"吴莱","text":"悲歌忽无奈，天海何渺茫。放舟桃花渡，回首不可量。南条山断脉，北界水画疆。居然清泠渊，枕彼黄茅冈。朝渗日星黑，夜凄金碧光。蹲虎岩倚伏，斗鸡石乖张。磨砻越湛卢，荡泊吴馀皇。幽波视若亩，巨壑深扶桑。招徕或外域，贸易丛兹乡。嗢咿燕国语，颠倒龙文裳。方物抽所宝，水犀警非常。驱鳅作旗帜，驾鳖为桥梁。似予万里眼，徒倚千尺樯。稍疑性命轻，终觉意气强。寄言漆园叟，此去真望洋。便拟学仙子，被发穷大荒。"}