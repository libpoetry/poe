{"id":"197479","title":"寄洪与权·与权江南来","dynasty":"宋代","author":"王令","text":"与权江南来，适自满门会。初无合我志，财以客面待。时时相钓探，稍稍互酬对。根源豁披张，扃鐍失分解。君然颔还嗟，我恐敬若戴。相逢时既多，相待两交快。予初请子交，子曰何可外。中又谢不德，卒曰吾而爱。既而第以年，子合我兄拜。扬虽士云多，往往事冠带。中间满夫子，崛出百万最。更以子从之，而吾米则稗。朋从偶许攀，会合日与在。春晨巧夸招，月夕因论话。书狂逸飞蛇，棋毒甚含虿。相谋务奇胜，聚口笑拙败。贪驩不知岁，冬律忽移再。余饥奔先西，饿色面留菜。子待去亦恨，书以问我奈。别来君何如，思子我心痗。朋分无旧欢，世险有新态。高言足瑕疵，俗学牵细碎。贫知身贵重，病觉学力怠。壮心已无多，况去日有退。豫期後相见，顽陋徒老大。好勤寄余书，思子百忧萃。"}