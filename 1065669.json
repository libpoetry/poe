{"id":"1065669","title":"游骊山","dynasty":"宋","author":"孙渐","text":"晓促零口征，晚留华清宿。弥月倦纷埃，晞发莲汤浴。夜雨闹庭梧，漏长秋睡足。平明径欲西，霁色开林麓。遂作朝元游，聊放千里目。嵯峨北来横，渭水东转曲。坡田散牛羊，沙岸翔凫鹜。爽气袭衣裘，青烟生井屋。忆昔唐天子，承天溺爱欲。翠辇拂行云，钩陈裹幽谷。遗址今尚存，缭垣半颓覆。玉像暗真仙，石槽标饮鹿。羯鼓寂无声，连理空馀木。长生岂难求，有道书丹箓。泪未忘马嵬，恨已悲金粟。往事寄冥冥，芳草依然绿。"}