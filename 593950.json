{"id":"593950","title":"辽后妆楼为雷雨所败有述","dynasty":"明","author":"欧大任","text":"遗踪深阒寂，异代久崔嵬。自昔琼为岛，犹传壁是台。上都荒屋社，废阁弃山隈。井画多存藻，阑雕半渍苔。凝丹随日转，积翠亘天开。林殿黄图胜，宫池太液回。脂曾波共腻，镜与月俱摧。花尚窥妆发，鸾仍学舞来。千秋馀草木，一夕逐风雷。河岳云俱幻，烟霜劫有灰。秦年骊谷在，汉日柏梁灾。不用留殷鉴，周基万岁培。"}