{"id":"601006","title":"游南华寺","dynasty":"明","author":"黎民怀","text":"閒从海上游，挂席遵韶石。星驿郁夫容，应有弥须迹。炉峰耸秀异，龙门湛空碧。中天据南华，四境若完璧。灵感宝林谶，名重开元额。祥云澹不飞，古桧何翼翼。象教亘千龄，传灯惟一夕。不饮曹溪水，世尘无由释。不悟明镜台，本来那可译。师言不二门，至乘无千百。冥濛恣敖游，舍筏惟所适。悠悠此溪流，天地无与易。"}