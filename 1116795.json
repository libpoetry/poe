{"id":"1116795","title":"和陶饮酒二十首","dynasty":"宋","author":"苏轼","text":"我不如陶生，世事缠绵之。云何得一适，亦有如生时。寸田无荆棘，佳处正在兹。纵心与事往，所遇无复疑。偶得酒中趣，空杯亦常持。二豪诋醉客，气涌胸中山。漼然似冰释，亦复在一言。啬气实其腹，云当享长年。少饮得径醉，此秘君勿传。道丧士失己，出语辄不情。江左风流人，醉中亦求名。渊明独清真，谈笑得此生。身如受风竹，掩冉众叶惊。俯仰各有态，得酒诗自成。蠢蠕食叶虫，仰空慕高飞。一朝传两翅，乃得黏网悲。啁啾同巢雀，沮泽疑可依。赴水生两壳，遭闭何时归。二虫竟谁是，一笑百念衰。幸此未化间，有酒君莫违。小舟真一叶，下有暗浪喧。夜棹醉中发，不知枕几偏。天明问前路，已度千重山。嗟我亦何为，此道常往还。未来宁早计，既往复何言。百年六十化，念念竟非是。是身如虚空，谁受誉与毁。得酒未举杯，丧我固忘尔。倒床自甘寝，不择菅与绮。顷者大雪年，海派翻玉英。有士常痛饮，饥寒见真情。床头有败榼，孤坐时一倾。未能平体粟，且复浇肠鸣。脱衣裹冻酒，每醉念此生。我坐华堂上，不必麋鹿姿。时来蜀冈头，喜见霜松枝。心知百尺底，已结千岁奇。煌煌凌霄花，缠绕复何为。举觞酹其根，无事莫相羁。芙蓉在秋水，时节自阖开。清风亦何意，入我芝兰怀。一随采折去，永与江湖乖。断丝不复续，斗水何足栖。不如玉井莲，结根天池泥。感此每自慰，吾事幸不谐。醉中有归路，了了初不迷。乘流且复逝，抵曲吾当回。蓝舆兀醉守，路转古城隅。酒力如过雨，清风消半途。前山正可数，后骑且勿驱。我缘在东南，往寄白发馀。遥知万松岭，下有三亩居。民劳吏无德，岁美天有道。暑雨避麦秋，温风送蚕老。三咽初有闻，一溉未濡槁。诏书宽积欠，父老颜色好。再拜贺吾君，获此不贪宝。颓然笑阮籍，醉几书谢表。我梦入小学，自谓总角时。不记有白发，犹诵论语辞。人间本儿戏，颠倒略似兹。惟有醉时真，空洞了无疑。坠车终无伤，庄叟不吾欺。呼儿具纸笔，醉语辄录之。醉中虽可乐，犹是生灭境。云何得此身，不醉亦不醒。痴如景升牛，莫保尻与领。黠如东郭逡，束缚作毛颖。乃知嵇叔夜，非坐虎文炳。我家小冯君，天性颇醇至。清坐不饮酒，而能容我醉。归休要相依，谢病当以次。岂知山林士，肮脏乃尔贵。乞身当念早，过是恐少味。去乡三十年，风雨荒旧宅。惟存一束书，寄食无定迹。每用愧渊明，尚取禾三百。颀然六男子，粗可传清白。于吾岂不多，何事复叹息。哓哓六男子，弦诵各一经。复生五丈夫，戢戢丁欲成。归田了门户，与国充践更。普儿初学语，玉骨开天庭。淮老如鹤雏，破壳已长鸣。举酒属千里，一欢愧凡情。淮海虽故楚，无复轻扬风。斋厨圣贤杂，无事时一中。谁言大道远，正赖三杯通。使君不夕坐，衙门散刀弓。何人筑东台，一郡坐可得。亭亭古浮图，独立表众惑。芜城阅兴废，雷塘几开塞。明年起华堂，置酒吊亡国。无令竹西路，歌吹久寂默。晁子天麒麟，结交未及仕。高才固难及，雅志或类己。各怀伯业能，共有丘明耻。歌呼时就君，指我醉乡里。吴公门下客，贾谊独见纪。请作《鵩鸟赋》，我亦得坎止。行乐当及时，绿发不可恃。盖公偶谈道，齐相独识真。颓然不事事，客至先饮醇。当时刘、项罢，四海疮痍新。三杯洗战国，一斗消强秦。寂寞千载后，阳公嗣前尘。醉卧客怀中，言笑徒多勤。我时阅旧史，独与三人亲。未暇餐脱粟，苦心学平津。草书亦何用，醉墨淋衣巾。一挥三十幅，持去听坐人。"}