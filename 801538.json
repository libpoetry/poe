{"id":"801538","title":"钤山行","dynasty":"清","author":"金志章","text":"钤山四绕青谽谺，袁江一线盘修蛇。东西峡口两洪束，县城中裹如莲花。此邦何人昔最著，豪贵屈指推严家。早年登第竞名誉，追逐何李矜浮华。归来筑室此山顶，图史枕胙旁人夸。青词晚岁博金铉，万事横决如抟沙。文章不掩孔雀毒，膝下豺虎兼娄豭。读书不识忠孝字，廿年辛苦何为耶？立身一败愧乡里，至今齿冷千秋哗。清江六月烧晚霞，长桥终古缘城斜。熏天之势竟安在？徒令吊古兴咨嗟。"}