{"id":"843256","title":"鸿嗷叹 其二","dynasty":"清末民国初","author":"俞明震","text":"饥乌下林木，哀鸣念其雏。寒风聚野寺，官吏当门呼。歛筹散米粥，绕岸闻喧呶。瘦男忍饥卧，病男步趑趄。翁媪泣且行，呼儿待路隅。行迟粥糜尽，残沥不满盂。一盂繫四命，难润中肠枯。相视不忍食，欲食还踟蹰。牵衣乞过客，愿鬻儿为奴。但愿儿食饱，全家无所需。阿母不忍别，丁宁泪模糊。尚恐儿衣寒，为儿缝破襦。"}