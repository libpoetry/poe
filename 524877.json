{"id":"524877","title":"摸鱼儿 春寒作","dynasty":"明","author":"顾璘","text":"向小园、花丛飞数蝶，懊恼又飘轻雪。倚画栏、独望湘山影，缥缈半峰残月。风料峭、罗袂生寒，默默愁难说。家乡万里，想绿草池塘，碧桃院落。更自伤、离别柔情结。看湘娥、旧恨班班，竹上难灭。问东皇、何日金乌扑帐，春云热。扁舟独自归去，高堂菽水同欢悦。班衣笑舞，再莫道、中朝绯袍金印，门前建旌节。"}