{"id":"702251","title":"怀古三叹 吊屈原","dynasty":"明","author":"湛若水","text":"龙舟与角黍，天下吊屈原。不知自沉后，能使君心悛。徒以扬之过，离骚为世传。宣圣昔去鲁，微罪兆其端。贵戚不易位，龙蛇洞庭渊。老死需追召，仁义为两全。和议总国命，诸公与长舌。颇憾岳武穆，推毂义未彻。在军不受命，金牌何叠叠。迅雷比席捲，封章拜望阙。成功乃归死，义命两无缺。厓山吊三忠，三匝三感伤。国君死社稷，谋臣死封疆。穷厓等死耳，敌忾何堂堂。贲育失时势，驱逐如群羊。自古多此事，此独遗恨长。我祖扫腥膻，克复我冠裳。中国所自立，刷耻酬百王。"}