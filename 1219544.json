{"id":"1219544","title":"同郑基本初访吴庠郑元祐明德教授、俞鼎叔铉学正，教授留饮斋中。是夕雪，因相与联句以纪一时会盍","dynasty":"元","author":"郑元祐","text":"中吴泮宫古，广文官舍敞。佩衿方休诵，冠带骈憩鞅。岁晏云四合，雪暮霰交响。飞帘势簸扬，滕六影下上。污邪毕洁净，坱轧周涤荡。若将混端倪，无复别封壤。飒沓竹末俯，碎兀木本强。漏壶咽铜龙，城柝卧素蟒。冰澌静胶研，颢气深刺幌。香乾芸散帙，味永齑冻盎。拥褐肩独耸，击钵技自痒。诗盟得寒郊，茗饮失粗党。路迷梁园邈，地失程门丈。殊怜局驴背，颇快衣鹤氅。沈廖度郢曲，浩溔泛剡桨。流风注存心，叔世入纡想。戍遥皲瘃苦，野旷爪牙攘。好音怀鸱枭，怪物绝魍魉。愿追文正躅，不辞庆历党。层甍庋诸经，直道扩群枉。新知春兰蔼，旧游曙星朗。谦虚侧皋比，欲寡贱熊掌。张灯初筵秩，举爵朋酒飨。黄羞登俎柑，白荐作羹鲞。叙齿先一饭，探钱罄馀帑。清宜禅僧分，瑞许贤守赏。螟蝝殄无类，来牟熟有象。阴褰天光发，阳复履道长。高视吞八九，独立配参两。幸敦君子交，再极尼丘仰。"}