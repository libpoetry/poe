{"id":"1128377","title":"和马粹老四明杂诗聊纪里俗耳十首","dynasty":"宋","author":"舒亶","text":"百粤喧哗外，三江指顾中。耕桑遗俗在，草木故城空。近泽知田美，多鱼验海丰。由来形势地，越绝控辽东。澄水铺千练，平山伏万犀。月桥莲棹小，春圃酒旗低。蓬岛云长在，桃源客不迷。风流未寂寞，游屐半香泥。御史平囚日，郎中渡母年。丰碑推笔妙，孤冢枕城偏。白鹤空寥泬，黄蒿尚蔓延。九原如可作，执驭故忻然。箔蚕迎豆熟，江雪伴梅消。抵虎螯经夏，跳沙蛤趁潮。酒罂双印贵，药肆万金饶。未觉西风远，三溪好采樵。巷陌随桥曲，闾阎占水穷。郡楼孤岭对，市港两潮通。春暖鸡鸣岙，秋寒鸭信风。家家人富足，击壤与吾同。岁熟禾论?，人归夜击钟。金澄沙底水，龙卧井边峰。香火常存社，渔盐每夺农。年来缣帛贱，砧杵万家舂。稻饭雪翻白，鱼羹金斗黄。鲒埼千蚌熟，花屿一村香。海近春蒸湿，湖灵夜放光。北窗休寄傲，大隐即吾乡。禽孝传居俗，风痴动浃旬。灵鳗旱天雨，圣米歉年莼。江涨长如海，冬温恰似春。鸡豚追伏腊，行路亦情亲。佛磬云中寺，樵歌郭里湖。城居荫杨柳，野寇息萑蒲。巫语传杯珓，渔蓑入画图。幽香满花谷，不趁雪霜枯。莲阁红堪掣，兰池静不流。梯航纷绝徼，冠盖错中州。草市朝朝合，沙城岁岁脩。两前茶更好，半属贾船收。"}