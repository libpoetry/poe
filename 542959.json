{"id":"542959","title":"拟汉郊祀歌十九首 其十二 景星","dynasty":"明","author":"胡应麟","text":"景星见祠，神鼎载出。煌煌赤文，以播有德。经纬虹霓，屈蟠蛟螭。魑魅魍魉，莫能逢之。我鼎爰获，我号爰建。以祀汾阴，光我大汉。巍巍夏后，锡此实劳。阅历商周，肇见我郊。敢告上穹，肆逮下土。作乐象成，百兽率舞。享帝享亲，以莫弗歆。甘露是凝，昭我万龄。"}