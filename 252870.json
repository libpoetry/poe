{"id":"252870","title":"桂枝香·咏时事","dynasty":"现代","author":"茅盾","text":"老骥伏枥。瞑想峻坂巅，追云栖月。寒雾迷濛岭树，望中蓊郁。琼楼玉宇渺茫处，倚苍穹，连蜷雌霓。罡风乍起，天旋地转，只余寥寂。万事人间竞冲激。问猿鹤虫沙，何喜何戚。奇正相生相尅，自然规律。几多霸业随流水，但覆辙有谁警惕。洪波喷拍，寰球震荡，电闪雷劈。"}