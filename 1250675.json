{"id":"1250675","title":"至正庚寅二月十六日同韩秀才发都门南归并怀陈检讨","dynasty":"元末明初","author":"王祎","text":"渫云散连阴，旭日照畿甸。百卉皆华滋，青年倏流转。驾言驱我车，南还涉江汉。帝乡非不乐，他适岂所愿。平生抱区区，期结明主眷。天关九重深，先容孰吾援。低佪出都门，顾阙情恋恋。行矣徒自伤，怀哉又谁怨。朋友幸知己，祖道纷缱绻。枉被轩冕崇，饬此韦布贱。陨穫思故人，风流逐时彦。出处有素期，离合足深叹。仰惟圣有训，学道贵无倦。继兹益自修，敢待玄发变。"}