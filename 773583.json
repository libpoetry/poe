{"id":"773583","title":"十九日始见长崎山色喜赋长句","dynasty":"清","author":"梁成楠","text":"新妇隔朝便梳饰，晓来镜里青螺色。昨夜催妆吾有诗，老兴清狂饶笔力。海日初醺十丈红，江波远浸千寻碧。山川明媚入朝晖，作意来娱万里客。客行万里无交亲，以尔青山作主人。海外逢迎无俗态，客中揽结得情真。交情白日与皓月，山容青青我华发。但恨舟壑无久淹，转眼即为胡与粤。尔来先我二千岁，应见秦人来避世。安期游说本恢奇，徐福神仙多诡计。后来方士何荒唐，谬说迎仙需候气。倏云有地却可望，又患旋风难得至。山耶渺在白云乡，误死秦皇与汉皇。今我一挥东海袖，兹山尽入小奚囊。囊诗盛付中原去，化作霏霏五色雾。故人迢递隔尘中，不见倚舟临海题诗处。"}