{"id":"695275","title":"哭时褒四首","dynasty":"明","author":"林光","text":"愁来欲写不成诗，哭尽寒冬眼似痴。魂梦不交垂死后，聪灵空忆在生时。云山有限来何远，天地无情叫岂知。四尺沙棺归万里，空馀血泪写童碑。少年随侍白头亲，何物天灾滥杀人。疮累豆麻攻半月，语闻丝发话经旬。牛医底解生王宪，端悫何如误伯淳。恸倚京城挥老泪，西风黯黯起寒云。老者偏存少者亡，化机颠倒断人肠。商南谁识昌黎苦，东鲁愁催子夏忙。遗语每思童孝子，捷才堪见旧诗囊。两行珠泪何时竭，山作江湖海植桑。恸哭长安泪眼枯，幽冥骨肉已殊途。渥洼无计医龙种，丹穴愁看瘗凤雏。官绊远方怜我蹇，榇归万里倩谁扶。归囊舟买南安便，宗葬千年得遂无。"}