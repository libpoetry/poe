{"id":"815522","title":"丙午纪事二首","dynasty":"清","author":"徐槠山","text":"朔方禹版画雍州，天设秦关扼上游。统万城含沙月白，赫连台压海风秋。七襄织锦输江右，万骑黄金出帝邱。痛哭敢陈三表策，儒生须识大官忧。石隙乾坤帝制雄，蟠江丹嶂截飞虹。貔貅岂料从天下，蝼蚁焉能斗穴中。五郡牙璋新禹贡，千盘岩壑旧蚕丛。于今海寓车书合，青幕非邀一战功。"}