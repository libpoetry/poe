{"id":"1253061","title":"长相思","dynasty":"元末明初","author":"刘基","text":"长相思，在瀛洲，蓬莱之山忽沉浮，弱水无风亦倒流。鲸鱼一吸吞九牛，旋渊呀呷鸣其喉。青鸟飞去天悠悠，嗟我欲往徒离忧。长相思，在苍梧，九疑愁云隔明都，湘神泪滴湘水枯。冥冥雾雨啼短狐，枫林沉阴天色晡。凤皇不食鸱鸮呼，嗟我欲往空长吁。长相思，在昆仑，黄河怒浪訇天门，天开石裂龙骏奔。羲和县车光未暾，岷峨云埋蜀帝魂。流沙千仞沉轓辕，嗟我欲往难穷源。长相思，在玄冥。寒门六月天雨冰，天关冻折天柱倾。女娲鍊石补未成，石鳞迸落如流星。龟蛇上诉愁帝青，嗟我欲往劳心形。"}