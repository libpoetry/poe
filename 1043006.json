{"id":"1043006","title":"刁景纯得假还丹阳","dynasty":"宋","author":"刘攽","text":"晨霜落川水，行子自相趣。帝城桂为薪，斗米胜白玉。丈人乘老犹爱书，十年厌直承明庐。汉廷三最得予告，此行亦是思鲈鱼。沙头打鼓朝发船，捩柂已见江湖天。落帆京口望北固，此溪此山如宛然。壮年封侯岂不好，金朱祇令夸者道。闻公东冈长万杉，采芝何似商山老。"}