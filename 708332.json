{"id":"708332","title":"念奴娇  中秋得南鸿喜赋用东坡中秋韵","dynasty":"明末清初","author":"龚鼎孳","text":"远鸿飞送，有倾城玉杵、龙绡踪迹。小字鸳鸯颠倒认，凭仗晶盘凝碧。密约镌花，深嚬谢柳。打破春愁国。秋灯分照，短长程已亲历。为想翠管轻笼，绿窗低唤，软款怜征客。迢递江南天北意。佳事恰宜今夕。钿合香浓。鸾台云热，狂欲生双翼。冰蟾遥共，画楼人在吹笛。"}