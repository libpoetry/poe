{"id":"694029","title":"忆昔四首","dynasty":"明","author":"陈沂","text":"清宵藜火带星光，天禄曾为著作郎。门下候朝深坐馆，殿前回院曲通廊。群公次第多含笑，满袖氲氤尚有香。黄屋朱扉照初日，中官两两玉阑旁。紫宸朝退下青扉，侍从花间过锦衣。金吐凤皇香不发，玉倾鹦鹉醉方归。楹高甲帐云霞色，官冷牙牌冰雪辉。一自梦回天万里，长安空见塞鸿飞。宫扉无禁往来宜，内使垂髫许侍随。清清夜声归扆帐，紫毫朝彩隔罘罳。窗笼树色琼花岛，砌入荷香太液池。天上只闻人共羡，不缘尘世竟何知。两朝稽古备词臣，上逼仙班压缙绅。避路火城传卫士，具餐晨馆候庖人。春深玉署翻红药，日晚金河出素鳞。莫为凉飙惜团扇，向来供奉受恩频。"}