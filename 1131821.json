{"id":"1131821","title":"思归","dynasty":"宋","author":"蔡戡","text":"世事端如一局棋，光阴还若掷梭飞。亡弓休问人得失，佩剑那知孰是非。每对西山看不厌，何当南浦送将归。不如从此扁舟去，江上秋高蟹正肥。久留瘴岭苦思归，安得身如越鸟飞。老去宦情真是薄，年来乐事觉全稀。衰颜得酒还如少，病骨添衣却似肥。只为莼鲈动归思，非关勇退早知几。"}