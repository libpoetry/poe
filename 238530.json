{"id":"238530","title":"生日自嘲·今朝出门去","dynasty":"宋代","author":"高斯得","text":"今朝出门去，路逢揶揄子。汝形何龙锺，汝色何憔悴。人皆鑽当路，汝独鑽故纸。故纸高泰山，一直一杯水。当路众所趋，汝独无一字。玉堂炳宫烛，金华曳丝履。珥笔立螭头，属车陪豹尾。世人共歆羡，汝乃独掩鼻。七十不回头，汝亦自苦耳。抗手谢少年，吾今将仕矣。"}