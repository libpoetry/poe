{"id":"1231515","title":"题赵松雪桑落洲望庐山图","dynasty":"元","author":"许恕","text":"放旷北郭生，好作云水游。忆昔渡彭蠡，一棹夷犹桑落洲。桑落之洲清且泚，水光摇摇山靡靡。沤前直与银河通，日出风生见金鲤。东南五老之高峰，坐卧常对乎舟中。屏风九叠烂云锦，金阙照耀青芙蓉。悬崖瀑布泻寒碧，玉龙倒挂三千尺。群仙鹄立紫霞里，思欲从之漱琼液。是时卸帆野阴暮，水气空濛杂烟雾。乾坤多事逾十年，今之画图犹故步。此图作者房山公，后来继之松雪翁。经营惨淡千万状，点缀毫末无遗踪。房山松雪总萧瑟，远客无家空叹息。拔剑高歌行路难，落日寒云惨无色。"}