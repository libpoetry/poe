{"id":"749094","title":"中宿峡","dynasty":"清","author":"徐灏","text":"苍山亘百里，列岫相倚伏。峭壁忽中开，江流势一束。层阴峡里生，赤日岩际宿。众壑来长风，万顷浸寒绿。古寺从何年，飞来著山腹。中有百丈梯，叠石榜林麓。密树漏斜阳，甘泉泻空谷。爱彼清且冽，揽之不盈掬。老僧导我饮，相接縆半竹。蜿蜒作鲸吸，取给日以足。僧言昔寇乱，菑杀及草木。劫灰所烧余，突兀见此屋。磐磐达摩石，坐阅人代速。上有支离叟，岁久顶已秃。林深阒无人，径转缭而曲。冉冉松间云，琅琅山巅瀑。来时值炎蒸，对此忘暑溽。云水尔何缘，终古自相属。"}