{"id":"525916","title":"送陈子鱼往霅溪访刘南坦","dynasty":"明","author":"顾璘","text":"故人归耕霅溪上，白日闭门无客往。扁舟乘兴吴门来，一片高情落烟桨。越王台西春雨深，震泽波涛方泱漭。杨花几时飞已空，碧草青蒲抱堤长。草堂相逢将奈何，但云酒熟来经过。倾壶一醉便归去，莫问门前张雀罗。不见刘君幽恨积，凭君附书报衷忆。人生强壮岂长得，何用驱车逐南北。"}