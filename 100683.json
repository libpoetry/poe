{"id":"100683","title":"龙尾砚歌·黄琮白琥天不惜","dynasty":"宋代","author":"苏轼","text":"黄琮白琥天不惜，顾恐贪夫死怀璧。君看龙尾岂石材，玉德金声寓於石。与天作石来几时，与人作砚初不辞。诗成鲍谢石何与，笔落锺王砚不知。锦茵玉匣俱尘垢，捣练支床亦何有。况瞠苏子凤咮铭，戏语相嘲作牛後。碧天照水风吹云，明窗大几清无尘。我生天地一闲物，苏子亦是支离人。粗言细语都不择，春蚓秋蛇随意画。愿从苏子老东坡，仁者不用生分别。"}