{"id":"1143865","title":"丙戌元日二首","dynasty":"宋末元初","author":"方回","text":"犹忆儿时襁褓中，天南跋涉到江东。间关岭海三千里，倏忽星霜六十翁。追远无涯心事苦，苟生何益暮途穷。雪消日薄寒尤力，独倚危楼数过鸿。歙山严濑寄荆扉，想见同时雪正飞。柳动梅残惊岁换，儿寒女瘦望予归。百年偏许诗名在，双鬓能知世事非。社友踏泥肯相顾，酒钱更欲典春衣。"}