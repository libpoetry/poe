{"id":"1106085","title":"详定试卷二首","dynasty":"宋","author":"王安石","text":"帘垂咫尺断经过，把卷空闻笑语多。论众势难专可否，法严人更谨谁何。文章直使看无颣，勋业安能保不磨。疑有高鸿在寥廓，未应回首顾张罗。童子常誇作赋工，暮年羞悔有杨雄。当时赐帛倡优等，今日论才将相中。细甚客卿因笔墨，卑于尔雅注鱼虫。汉家故事真当改，新咏知君胜弱翁。"}