{"id":"736308","title":"陈升庵招游苏门百泉","dynasty":"清","author":"汤右曾","text":"五更月坠天西南，残星耿耿配两三。出门风轻马蹄快，衣上一带侵山岚。苏门县前解铃驮，困思小憩投茅庵。贤侯东海我好友，劝我劫劫姑留骖。台符吏牍剧衡石，一笑不问先幽探。西门七里林谷绕，斜日半岭烟云含。涓涟已到百泉上，清晖杰阁凭耽耽。水妃何年此微步，明珠错落遗风潭。千鬟万髻作颜色，太行倒插绿玉篸。清泠忽听响琴筑，驶激更不容螺蚶。吾徒解衣聊快意，健笔往往兼雄谈。昔者东游过趵突，与此清泚同所媅。水晶盘中泻冰雪，一勺便瘿吾犹甘。水性悍急，饮之辄瘿。居人于十里外方汲。桃竹园西得微路，下者扪壁高乘篮。青山久无俗士驾，白石尚有仙人函。啸台鸾凤杳何处，遗诀或者留彭聃。重游后会谁与必，归路欲觅觞酒酣。环山三匝梦应熟，瞥眼一过心常贪。便捷休争百足蚿，缠裹莫作三眠蚕。人生婚嫁有时毕，便合夜雨同冥参。"}