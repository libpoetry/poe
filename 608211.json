{"id":"608211","title":"和刘玄子白发篇","dynasty":"明","author":"区大相","text":"白日忽西匿，寒飙号北林。闻君白发叹，使我涕横襟。昨日鬒如云，飞蓬今始临。自匪乔松质，晚暮谁能禁。红颜弃我去，素鬓来相寻。岂缘积损至，无乃多愁侵。拔去还复延，染之不得黔。居常羞览镜，入朝愧华簪。老马怀长路，烈士悲壮心。毋以桃李姿，薄彼桑榆阴。"}