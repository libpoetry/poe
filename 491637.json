{"id":"491637","title":"虎食鸭谣","dynasty":"明","author":"刘崧","text":"虎婪馋，口嗒呷，夜入深山中，食人鸡与鸭。念此鸡鸭非野生，人家经年养育成。重檐月黑遽搪突，抉笼咥之良可惊。十鸡宁满颐，百鸭不填口。羸瘠无脂羽毛厚，长项细肋奚足取。南山多犁牛，北山足麋鹿。大者千斤小如毂，血如流泉肉盈谷，尔能攫之胡不足。奈何长兽为山君，而乃下夺狐狸之食以充腹。鸭能自呼鸡晓啼，上天诉汝魂不迷。帝敕六丁拔尔牙，解尔皮，捣尔窟穴焚尔栖。绝尔丑类为尘泥，深山莫生藿与藜。依然万民中，咿咿喔喔鸭与鸡。"}