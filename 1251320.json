{"id":"1251320","title":"思山吟","dynasty":"元末明初","author":"王翰","text":"南山有松树，托根白云岑。枝叶冒霜雪，不易太古心。我昔来结茅，相对岁月深。轻花酿春酒，寒声杂清琴。野马被羁鞅，沐猴强冠簪。华靡非其心，动践所不任。我罪非所得，脱身事幽寻。归来治田畴，损物犹蟊蟫。矫首望故山，白雨翳青林。首丘匪可忘，治任须及今。往从荷蓧徒，永与世幽沉。"}