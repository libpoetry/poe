{"id":"1194153","title":"大行皇太后挽歌词三首","dynasty":"唐","author":"权德舆","text":"筮水灵源浚，因山祔礼崇。从龙开?路，合璧向方中。殿帐金根出，廞衣玉座空。唯馀文母化，阴德满公宫。配礼归清庙，灵仪出直城。九虞宁厚载，一惠易尊名。晓漏铜壶涩，秋风羽翣轻。容车攀望处，孺慕切皇情。哀笳出长信，宝剑入延津。呜咽宫车进，凄凉祠殿新。青乌灵兆久，白燕瑞书频。从此山园夕，金波照玉尘。"}