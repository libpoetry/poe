{"id":"786403","title":"钓龙台歌，和梁先生子嘉","dynasty":"清","author":"洪繻","text":"钓龙台，高崱屴，千年故址潮千尺。钓龙台前海水深，钓龙台后风云黑。于今不见闽王来，犹见闽王钓时台。台对荒祠自今古，台成浮世如尘埃。闽越王去不复返，海水东流不复转。钓纶下水海水高，长绳系日白日晚。争道当时禹迹遥，会稽禹穴今岧峣。越国犹馀防风骨，闽山不到神禹轺。往事迁流思帝子，骑龙、豢龙龙可使。禹王胼胝不到斯，禹王苗裔王于此。粪除足补神禹功，披荆拔棘东海东。南台山下钓矶石，钓起禹时挟舟龙。于今海水复扬尘，海中疑有蛟鳞鳞。安得钓台沈一饵，钓断螈螭安八闽！闽越王是屠龙手，惜哉事汉心不久！夜郎自大轻辟胡，终被汉禽作龙屠。后有负汉王心粗，请视王台血模糊！"}