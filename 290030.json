{"id":"290030","title":"齐天乐·怀。次和苍虬。兼呈彊村词丈","dynasty":"现代","author":"郭则沄","text":"飘蓬一往无南北，伶仃更教轻别。迸泪毫枯，沾霜鬓短，寸寸心尘难灭。荒波万叠。念梦里神州，斗垂天阔。索共书空，此怀休向海鸥说。危枰残劫换尽，望长安何许，离黍宫阙。乱后笙歌，愁边鼓角，偏又啼乌悽绝。浮生懒阅。纵愿断香留，总成灰劫。未了芳情，渚兰空怨结。"}