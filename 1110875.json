{"id":"1110875","title":"择之寄示深卿唱和乌石南湖佳句辄次元韵三首","dynasty":"宋","author":"朱熹","text":"未识南湖景，遥欣二子游。赏心并胜日，妙语逼清秋。剩欲携书卷，相将买钓舟。微吟归去晚，杜若满汀洲。平湖渺空阔，积水暮生寒。但见绿千顷，不知深几竿。人间元迫隘，世路足艰难。若了沧洲趣，无劳正眼看。年来年去为谁忙，三伏炎蒸忽变凉。阅世谩劳心悁悁，怀人空得鬓苍苍。诗篇眼界何终极，道学心期未遽央。安得追寻二三子，舞雩风月共徜徉。"}