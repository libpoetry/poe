{"id":"468193","title":"自君之出矣三章 其二 发应天府","dynasty":"明","author":"谢肃","text":"人生孰无志，常恐时难逢。隐士抱令德，显将树奇功。顾已何拙讷，薄游向吴中。山阳既□□，淮淝亦从戎。遄归五湖澨，沦薄大江东。钟阜宏帝宅，英俊集群公。南冠幸成贷，短褐愿归农。缪与曲台议，披云睹飞龙。龙光烛宇宙，幽滞庶昭融。忽祗齐甸役，河山方复重。去乡日益远，怀亲心转忡。徒劳倚闾望，书札难可通。秦淮何浩浩，行子无留踪。驱车出关去，仰睇冥飞鸿。鸿飞不可驾，策马临北风。"}