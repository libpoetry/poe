{"id":"866773","title":"沁园春 其一 次韵四友吴会卿次子西上","dynasty":"宋","author":"冯取洽","text":"我爱□君，结屋并山，友松竹梅。有倦游孤剑，暂悬素壁，醉吟行履，时印苍苔。得失不惊，知恬交养，浩浩胸中何壮哉。须知道，似骅骝万里，道路方开。相期湖上舒怀。莫放过花枝与酒杯。况上天已办，河东新赋，圜桥乐得，海内英才。矍铄溪翁，据鞍一笑，画饼功名赋倘来。长堤上，正柳花荷气，尽可追陪。"}