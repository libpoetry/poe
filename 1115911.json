{"id":"1115911","title":"乐语口号","dynasty":"宋","author":"杨时","text":"庭下秋风飐旆旌，使君爽气逼人清。功名共喜千龄会，尊酒仍逢四事并。甘谷残英留晚翠，雍门馀曲有新声。莫辞酩酊同民乐，凤诏行催上玉京。灵槎初泛斗牛间，隐隐晶光照夜寒。况是春城多乐事，果逢星节驻征鞍。使藩暂屈留旌旆，云路均同接羽翰。已写风猷传乐府，更磨琬琰一时刊。"}