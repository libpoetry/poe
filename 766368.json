{"id":"766368","title":"望海潮 京寓对雪","dynasty":"清","author":"周之琦","text":"重阴垂幕，长空卷絮，纷铺万顷琼田。鱼梦乍古，鲸波未息，南云尚驻戎旃。风劲铁衣单。想营屯千帐，清角吹寒。胜事园林，漫将尊酒赋华筵。家家腊鼓腾欢。待功成洗甲，庆入新年。银海浪平，天花阵舞，从教净扫蛮烟。一白虎门山。看欃枪夜落，旌旆春闲。料得红旗送喜，早晚到长安。"}