{"id":"1035038","title":"罗五星善奕棋干诗","dynasty":"宋","author":"魏了翁","text":"少年不识棋，但见剥剥琢琢更相围。有人指授予，冲关夺角劫复持。少年不识星，但见腷腷膊膊还如棋。亦有告予者，缩赢伏见元有期。七年五溪读书暇，时把二事相悦怡。久之剨然悟，是閒有数人不知。三百六十一棋子，此是乾策藏其奇。万有一千五百二十星，若以三十六乘之。乘之既尽除坤策，恰与棋数无参差。此理极精密，归后不复思。罗生挟二长，过我泸之湄。恍如著我五溪上，欲与之语无閒时。此须静观乃有得，而我家住西山西。生揣我，何时归。"}