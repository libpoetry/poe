{"id":"836229","title":"疏影 其三","dynasty":"清末民国初","author":"陈衍","text":"疏灯一点。又遮遮掩掩，秋满栏槛。次第看来，如此萧疏，那有一分明艳。水仙祠下寒泉荐，冷落语、酒旗茅店。到不如梦醒纱幮，约略梨花云冉。谁话餐英旧事，美人怨迟暮，初服清感。止水盈盈，古镜精神，总怨烟消香暗。画图若写西风照，莫孟浪、秋容增减。算夜凉、蝶瘦螀寒，只有个萤还闪。"}