{"id":"692189","title":"送胡文善之官海南文昌县","dynasty":"明","author":"来复","text":"琼州南去海冥冥，婺女垂光应地灵。洞入朱耶泷水白，山蟠黎母瘴烟青。邮炊每食桄榔面，蛮赋多输翡翠翎。定有远人歌善治，风谣纪德重镌铭。九域于今总一家，文昌谁道隔天涯。石榴红酿蛮江酒，海漆香收瘴洞花。寨上人耕春作市，棠阴吏散晚休衙。苏公应共题诗好，儋耳泉头驻小车。"}