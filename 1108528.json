{"id":"1108528","title":"和吴教授投赠二首","dynasty":"宋","author":"刘克庄","text":"三径荒凉手自开，旋移花竹剪蒿莱。休休岂不缘迂惰，屑屑何为费往来。明主祇今蒐坠典，故人太半客翘材。累臣方卧漳滨疾，错梦钧天听乐回。衮衮登瀛更上坡，且容老子钓烟波。凤麟自合呈祥瑞，凫雁何曾系少多。时有耦耕人共语，亦无问字客相过。倒囊欲答骊珠赠，柰此家徒四壁何。"}