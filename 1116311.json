{"id":"1116311","title":"谒金门","dynasty":"宋","author":"沈端节","text":"真个忆。花下雨声初息。猛记乌衣曾旧识。丁宁教去觅。春半峭寒犹力。泪滴两襟成迹。独倚危阑清昼寂。草长流翠碧。春欲去。人瘦不胜金缕。门巷阴阴飞絮舞。断肠双燕语。孤坐晚窗闲处。月到花心亭午。寒色著人无意绪。竹鸣风似雨。寻胜去。湖色净涵疏树。欸乃一声何处起。风铃相应语。目断遥林修渚。画出江南烟雨。山水照人人楚楚。锦肠生秀句。"}