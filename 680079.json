{"id":"680079","title":"友人高贵琦尝作问薝卜诗予为代答","dynasty":"明","author":"朱纯","text":"南薰播荡来舜琴，江村处处皆绿阴。开花却喜值脩景，托根况得依中林。孤标挺挺同乔木，密叶幽丛蔼烟绿。嫩蕊新装浅淡金，清肌瑩贴温柔玉。当知异品来仙府，凡草那能此清楚。半开临砌复临池，乱吐宜晴更宜雨。长嗟时菊太鲜妍，却笑疏梅颇寒苦。兰蕙虽云抱国香，中含哀怨成千古。丰姿炯然冰雪如，丽非妖艳清非癯。莫言此色世间有，正恐异香天下无。昔年梵宇聊相寄，却嫌云月多僧气。黄金布地非所荣，幸有白莲同臭味。朅来移植向书寮，灌溉栽培暮复朝。芳心一点亦倾日，祗缘颜色不似茙葵娇。从今永结林泉趣，尚赖骚人屡相顾。岂无周子爱莲心，正乏逋仙咏梅句。名园嘉草多艳红，繁华嗜好人皆同。歌扇才抛海棠月，舞衫又捲蔷薇风。兹晨清赏元非偶，作诗遗问情何厚。吟边酒畔得从容，一种幽情为君剖。不愿移栽向月宫，瑶室遍开丹桂丛。不愿扬州比奇植，琼花亦是倾城色。安得相携水仙共踏明月波，浮世尘氛奈尔何。"}