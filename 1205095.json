{"id":"1205095","title":"木兰花慢 送赵治中","dynasty":"元","author":"张之翰","text":"见平蛮诗卷，都道是、胆包躯。听细话平生，辞虽慷慨，气却舒徐。春风忽然吹兴，正琼花时节别江都。恨煞楼头双鹤，不能留住须臾。轻烟细雨湿平芜。一舸下东吴。想柱杖寻梅，敲门看竹，多在西湖。行装不须多办，把锦囊、分付小奚奴。怕过孤山山下，一杯先酹林逋。"}