{"id":"789217","title":"念奴娇 早春月下探梅用稼轩韵","dynasty":"清","author":"王策","text":"最消魂处，是江南草色，有无时节。隔水谁家香玉影，瘦立东风清怯。缟袂仙姝，洗妆静女，倚镜新娇别。捧心龋笑，盈盈似共人说。更爱远岫多情，替花传照，挂出纤纤月。天上人间俱未嫁，素袜绡裳轻叠。侧帽承风，断堤迂步，幽事多周折。忍寒相傍，茶烟碧细如发。"}