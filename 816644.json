{"id":"816644","title":"己亥江行","dynasty":"清","author":"程正揆","text":"百战蕲黄地，扁舟江汉平。老人谈旧事，故鬼哭新城。波转渔灯曲，天垂鹤影横。年年沙草碧，又听杜鹃声。夕照薰荒草，浮云暗上流。渔人归解网，暝客竞摇舟。风雨晚偏急，江湖老自幽。孤情忘夜寐，酒盏与诗筹。竟日西风老，从看白发新。一旬方见月，四海几归人。赤羽膏民血，青原哭鬼磷。十年高杀气，尚有未称臣。"}