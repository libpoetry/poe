{"id":"189862","title":"病犬·犬以守御用","dynasty":"宋代","author":"秦观","text":"犬以守御用，老惫将何为。踉跄劣於行，累然抱渴饥。主人恩义易，勿为升斗资。黾勉不肯去，犹若恋藩篱。屠脍意得逞，烹庖在须斯。糟糖固非意，豚矢同一时。念昔初得宠，青缰缠球丝。饲养候饥饱，动止常相随。胡云不终始，委逐在衰迟。犬死不足道，固为主人悲。"}