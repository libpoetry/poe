{"id":"577195","title":"襄城伯李公桃花马歌","dynasty":"明","author":"陈琏","text":"四平诸孙今总戎，爱马喜得桃花骢。首如渴乌竖两耳，目犹夹镜明双瞳。肉騣碨礧汗流赭，满月点作胭脂红。饱食常怀玉山下，顾影尚忆瑶池中。有时骄嘶似矜宠，顿令庭院皆春风。紫燕赤骠乃其亚，一出能令冀北空。总戎报国存精忠，况有神骏来遭逢。云台勋业立可致，不让当年卫霍功。"}