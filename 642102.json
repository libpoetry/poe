{"id":"642102","title":"送朱思平侍书归省","dynasty":"明","author":"王绅","text":"风号江浦冬，雁落秦淮晓。有客将远归，秣马涉长道。峨峨天台山，遥接蓬瀛岛。赤霞覆其巅，祥光耀穹昊。伊人禀灵秀，毓质钟神造。一举擢巍科，筮仕及年少。待诏金马门，侍书丹凤沼。三年瞬息过，瞻云介怀抱。陈情达九重，归兴入毫杪。霜枫缬晴绮，寒梅散冰缟。交辉绚锦袍，喜映慈容好。"}