{"id":"149822","title":"齐天乐·红纷绿闹东风透","dynasty":"宋代","author":"赵必象","text":"红纷绿闹东风透，暖得枳花香也。雪柳拈金，玉梅铺粉，妆点春光无价。鳌蓬如画。簇万顷芙蕖，桂华相射。艳冶逢迎，香尘满路飘兰麝。人生行乐聊尔，况良辰美景，好天晴夜。茧帖争先，芋郎卜巧，细说成都旧话。传觞立马。看翠阵珠围，歌朋舞社。酒尽更阑，月在蒲萄架。"}