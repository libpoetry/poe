{"id":"949429","title":"卓文君","dynasty":"宋","author":"周南","text":"旷代佳人十六七，肤如凝脂发抹漆。芙蓉为脸玉为容，淡拂眉尖远山色。夜梧月落秋夜长，孤鸾三叠传高堂。琐窗认得琴心怨，直恐韶华不得当。瑶环潜送慇勤意，只今犹记来时事。杀身不赎父兄羞，图得岁寒成共蒂。阳昌市里鹔鹴裘，鸾鉴相看未白头。试拈玉轸拢金拨，新声比似旧声愁。世间恩爱何时尽，流水落花皆往恨。不愁归避茂陵人，羞逢往日临邛令。鸳鸯并翅双飞宿，欲话衷肠歌不足。古来应有白头吟，谁念妾身今再辱。"}