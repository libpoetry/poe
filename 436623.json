{"id":"436623","title":"送参谋刘君祥","dynasty":"金末元初","author":"李俊民","text":"寂历书斋独坐寒，白头羞见雪中山。虚名得失蜗争外，浮世荣枯蚁梦閒。半夜朔风催客起，几时新月望君还。鹤鸣林下无人共，何处烟霞不可闲。马首风花拂面寒，十年两度过阴山。浮云暮暮朝朝里，行雁兄兄弟弟閒。大抵故乡生处乐，莫教明主放时还。如今造物尤难料，枉使身心不得闲。"}