{"id":"509089","title":"九鹚图为孟仪宾题","dynasty":"明","author":"韩雍","text":"有鸟有鸟名舂锄，霜衣雪发形清癯。閒心只与鸥鸟伴，野趣不受樊笼拘。恍如少府池边立，又似吴王鼓中出。群聚应怜芳草青，孤飞点破空山碧。国宾儒雅能得师，平生方寸无邪思。宣尼大训寓此图，携来索我题新诗。李杜雍陶音已绝，我欲题诗愧才劣。但愿取彼霜衣制羽扇，一挥扫除四海苍生热。"}