{"id":"566812","title":"往年观伎走解意当是北产故缀四律首章用北语今年复来知是金陵上元人又携一少伎同坐铲上分镫放体空中名曰童子拜观音乃昔年所无者","dynasty":"明","author":"徐渭","text":"人似明珠马似盘，超腾隐现不离鞍。各弯镫底罗鞋窄，都在空中妆翠寒。合掌几回投地去，同心双蝶隔花攒。莫嫌岁岁频来往，家住金陵自不难。"}