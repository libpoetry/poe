{"id":"123437","title":"赏雪骑鲸轩子文夜归酒渴侍儿荐茗饮蜜浆","dynasty":"宋代","author":"范成大","text":"溪山四时佳，今日更奇绝。天公妙庄严，施此一川雪。飞花浩如海，眩转塞空阔。水西万珠树，玉塔照银阙。碧溪不受冻，长滩泻清咽。渔舟晚犹泛，樵檐寒未歇。悬知画不到，未省诗能说。归来强搜句，冰砚冷於铁。不知严夫子，迎门生暖热。梅香不可耐，但觉酒肠。蜜融花气动，茶泛乳膏发。宁辞春笋寒，为暖花瓷滑。瞢腾画屏暖，唤起眼余缬。笑我独何事，作此淡生活。想像高唐赋，何如径排闼。"}