{"id":"318301","title":"贺新郎·张乐洞庭野","dynasty":"现代","author":"饶宗颐","text":"张乐洞庭野。送孤飞、冷云倦鸟，无言西下。雨脚枝头春易老，休说东风解嫁。算不负、江山如画。裙屐天涯应见惯，更一时、烂醉山公马。愁似海，待谁写。琴丝谱入渔樵社。问先生、佛龛呵壁，恁凄凉也。风雨忧愁分一半，付与水乡鸥榭。但记取、哀弦遥夜。叵奈曲终人散后，望数峰、江上怀归者。芳草歇，又清夏。"}