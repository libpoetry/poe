{"id":"264644","title":"沁园春·秋风将至，人将远行，倚装待旦，疥壁留别","dynasty":"现代","author":"王易","text":"冷院虚窗，坐数残更，短角乌乌。正秋风入幕，扇悲捐箧，白云在望，人喜膏车。习隐金门，藏身人海，不念蒪羹鲈脍乎。今而后，定狂吟纵酒，方属吾徒。长卿四壁犹虚，笑索米王门一事无。忆青灯十载，但馀瘦影，黄尘百丈，长染轻裾。鸟倦知还，驹过竟逝，报道南山归敝庐。休留恋，任他年有泪，不洒黄垆。"}