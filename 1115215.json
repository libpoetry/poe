{"id":"1115215","title":"谢岳大用提举郎中寄茶果药物三首 日铸茶","dynasty":"宋","author":"杨万里","text":"瓷瓶蜡纸印丹砂，日铸春风出使家。白锦秋鹰微露爪，青瑶晓树未成芽。松梢鼓吹汤翻鼎，瓯面云烟乳作花。唤醒老夫江海梦，呼儿索镜整乌纱。新罗上党各宗枝，有两曾参果是非。入手截来花晕紫，闻香已觉玉池肥。旧传饮子安心妙，新捣珠尘看雪飞。珍重故人相问意，为言老矣只思归。三韩万里半天松，方丈蓬莱东复东。珠玉鍊成千岁实，冰霜吹落九秋风。酒边腷膊牙车响，座上须臾漆櫑空。新果新尝正新暑，绣衣使者念山翁。"}