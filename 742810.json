{"id":"742810","title":"同陈十黄四冯三吴二塔山寒望","dynasty":"清","author":"韦佩金","text":"绪风款冬心，零雨补月额。方寒节候迟，沿溪叶未脱。同居四五人，先期戒朝秣。言从万瓦外，一快霜野阔。澄水面可照，疏芳聊手掇。绁林企单椒，望见久莫达。瞻前及翠微，顾后已木末。食单先僧厨，小憩倚寺闼。荡胸远天开，舒眼四望豁。临贺送寂寥，泷吏戏乖剌。滮彼南溪水，东北流活活。独葆在山清，皎然不敢夺。归骑钟鱼催，来径羊牛括。待渡寻鹿场，植援聚鱼沫。山醉习氏池，柳记袁家渴。人村暖可亲，旧筚恋难割。长江大艑重，清湘雁程遏。胜境无穷探，所嗟故乡越。"}