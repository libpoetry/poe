{"id":"1114882","title":"送胡运使","dynasty":"宋","author":"李新","text":"吴江冰散水溶溶，乍见山花襭眼红。六日春容归汉苑，千年桃树倚天风。预留黄阁朱衣吏，令侍商丘白发翁。元圃长生新酿熟，一杯相属月明中。请将龟寿卜椒觞，迟日花塼几刻长。千里煖风春梦好，半钩新月绣衣光。帝前动笏摇山岳，剑外行车映雪霜。湖上柳青归未得，里人争扫德星堂。当年姓字列仙曹，醉逐西王折海桃。万策水平祥雾合，峨眉岚静使星高。泥封明日传清诏，台量何人荐佩刀。老去功成解金印，卧云閒笑一生劳。"}