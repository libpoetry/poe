{"id":"556595","title":"五子诗 其三 梁比部有誉","dynasty":"明","author":"徐中行","text":"梁生南海彦，早岁握明珠。滔荡秉大节，深湛思独殊。献赋聊薄游，偶与同好俱。杨榷得宜筌，清响奋天衢。大雅一以振，巴人空滥竽。浊世多局促，中怀惨不舒。振衣谢尘网，逝将还旧庐。增城与罗浮，仙人可等期。伊余薄世恋，夙昔同玉趋。安得凌风翼，与尔长相须。"}