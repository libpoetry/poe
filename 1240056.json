{"id":"1240056","title":"画云山歌","dynasty":"元末明初","author":"张羽","text":"我昔曾游庐岳顶，欲上青天凌倒景。山中白云如白衣，片片飞落春风影。云晶晶兮花冥冥，万壑尽送洪涛声。恍然坐我沧海上，金银楼观空中明。上清真人笑迎客，夜然桂枝煮白石。手持凤管叫云开，虎咆龙吟山月白。明发邀我升东峰，导以绛节双青童。天鸡先鸣海出日，赤气照耀金芙蓉。屏风九叠花茸茸，雾阁云窗千万重。胡不置我丘壑中，一朝垂翅投樊笼。空留万片云，挂在清溪千丈之寒松。愁来弄翰北窗里，貌得云山偶相似。遂令残梦逐秋风，一夜孤飞渡江水。梦亦不可到，图亦不可传，不如早赋归来篇。仙之人兮待我还，安能龌龊尘土间，坐令白云摧绝无所归，青山笑我凋朱颜。"}