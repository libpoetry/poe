{"id":"1131054","title":"绍隆院池上五首","dynasty":"宋","author":"韩维","text":"细雨疏烟冒广池，危亭晨坐冷侵衣。秋风不作羁人便，波面萧萧柳叶飞。蜻蜓漆墨蝶金黄，上下波间有底忙。不及柳阴双白鹭，终朝伴我立溪傍。露蓼风蒲匝四阿，欠盘无数覆清波。丁宁舟子徐移棹，枉碎池中绿锦窠。池边衰草化秋根，萤火多于五月蚊。看久惊风忽飘散，树头金烬落纷纷。日日池头望绿波，秋声萧瑟欲翻荷。已惊寒露朝来重，零落红蕖水面多。"}