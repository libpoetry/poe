{"id":"812012","title":"贺龚仲芬太夫子重游泮宫二首","dynasty":"清","author":"孙思敬","text":"采芹采藻复依然，弹指光阴六十年。劫后文星仍朗朗，课余经史尚便便。满城桃李春风在，盈室芝兰爱日绵。会看桂枝争折取，联翩同咏大罗天。我生虽晚未嫌迟，眉宇还欣挹紫芝。潞国精神真矍铄，汾阳福泽不差池。从知文苑推前辈，况有书香笃本支。剧幸比邻欢喜地，年年欢喜进琼卮。"}