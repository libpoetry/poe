{"id":"1067317","title":"中秋示座客","dynasty":"宋","author":"谢薖","text":"去年中秋时，我病起复仆。苦遭水帝子，百计推不去。床前客问病，草草壶觞具。酬献呼稚子，应答烦老妪。今年幸强健，佳节欣会遇。况有座上客，萧散如鸥鹭。尊前清兴发，岂数青蚊聚。南山又朝隮，晚雨细如雾。难追阿连玩，徒咏希逸赋。阴晴天下同，吾事亦何预。不须渊有珠，遑恤食无兔。人无百中秋，对月复几度。幸逢方外交，姑乐酒中趣。君看清夜徂，草上已多露。"}