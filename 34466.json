{"id":"34466","title":"赠江西周大夫","dynasty":"唐代","author":"陈陶","text":"否极生大贤，九元降灵气。独立正始风，蔚然中兴瑞。渊伦照三古，磊落涵泾渭。真貌月悬秋，雄词雷出地。具瞻先皇宠，欲践东华贵。咫尺时不来，千秋鼎湖泪。因分三辅职，进领南平位。报政黄霸惭，提兵吕蒙醉。岁星临斗牛，水国嘉祥至。不独苍生苏，仍兼六驺喜。恭闻庙堂略，欲断匈奴臂。刬释自宸衷，平戍在连帅。时康簪笏冗，世梗忠良议。丘壑非无人，松香有私志。三朝倚天剑，十万浮云骑。可使河曲清，群公信儿戏。沧溟用谦德，百谷走童稚。御众付深人，参筹须伟器。他年蓬荜贱，愿附鹓鸾翅。"}