{"id":"103209","title":"阻风宿大信口","dynasty":"宋代","author":"梅尧臣","text":"东梁如印蚕，西梁如游鱼。二山夹大江，早暮潮吸嘘。解舟辞姑熟，速欲还吾庐。风逆未可前，泊浦近烟墟。波中事网罟，乘月多夜挐。冰滩聚鸣雁，霜葭正疏疏。是时昴毕中，旷渺天地虚。静坐人已眠，我虑久洗如。自起取美酒，独酌邀蟾蜍。蟾蜍射白光，入盏亦踌蹰。醉本不解舞，欲揽常娥袪。昔对谪仙人，此意复在予。既醒裂尺素，立作数行书。寄与青山冢，精灵其有诸。"}