{"id":"620312","title":"归山歌","dynasty":"明","author":"梁元柱","text":"出门事行役，驱车循江屺。悄悄怀忧忡，行行复且止。王路本清夷，何不如底矢。山青虎豹横，水赤蛟龙起。况复曾燃照海犀，况复曾撄伏莽猊。故园烟树年来杳，天际风尘望欲低。短剑漫逐风烟去，天路漫漫难解语。昔年恩重薄丘山，一旦身轻但雏鼠。雏鼠沾沾何足论，冥鸿矫矫羽初骞。青鸟禾香堪共啄，玄蝉露洁可分餐。归来乎，归来乎吾粤，微风渐渐起芜蕨。天上晴光彻夜开，浮云吹尽悬孤月。孤月仍来照索居，芳菲华露满阶除。欲知圣代无穷谷，时有春风到草庐。"}