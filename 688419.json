{"id":"688419","title":"出塞曲八首","dynasty":"明","author":"江源","text":"一出玉关道，风尘暗使车。孤军穷黠虏，万幕列平沙。落日摇旌旆，悲风杂鼓笳。此身归未得，四海暂为家。往岁戍河阳，今年出定襄。暂随祭征虏，誓斩左贤王。铁甲凌寒雾，毡重积夜霜。防秋今正急，壮士莫思乡。少小去防边，十年犹未旋。心旌悬汉月，身世老胡天。骁勇胸中甲，奇谋圯上篇。功多天子录，他日尽凌烟。圣主方推毂，沙场欲报恩。宁为全胜算，且莫战功论。坚壁防骄虏，扬旌止太原。笑他窦车骑，徒尔勒燕然。出塞笳三叠，横行卒五千。功期三箭定，勇冠万人先。渴则餐胡雪，饥来食弩弦。封侯事竟寝，燕颔亦徒然。边庭新应募，胡虏旧知名。耻作千夫长，身为万里城。晓趋青海战，夜度黑山兵。誓肘黄金郎，蹉跎竟不成。岁岁戍河源，天寒衣不完。始觉边兵苦，谁为天子言。将军奏战绩，中国竭财源。请下轮台诏，馀生入玉门。惨悽辞故里，迢递赴居延。六月多冰雪，孤城乏水泉。汉儿频挽粟，胡地不堪田。弃绝妻拿爱，年年长戍边。"}