{"id":"1235129","title":"梧桐树","dynasty":"元","author":"无名氏","text":"一更里，调神气。意马心猿尽拘系。莫放闲游戏。昏昏默默炼胎息。开却天门地户闭。果然通玄理。二更里，传宇宙。一点灵光渐通透。虎龙功交严抵备，三尸莫教走。慧剑空中报冤雠。斩却群魔首。三更里，一阳动。金鼎熬煎玉炉烹。炼就真铅汞。匠手凿开玉莲蓬。两道霞光照昆顶。万颗珍珠迸。四更里，云收彻。海底星龟弄明月。处处琼花结。火候抽添按时节。子午氤氲降红屑。猛把天机泄。五更里，朦胧定。心养皓月一轮镜。照破贪嗔病。这回须要鬼神惊。只要真清为真静。功满朝上圣。"}