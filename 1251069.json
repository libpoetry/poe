{"id":"1251069","title":"题夹谷行乐图","dynasty":"元末明初","author":"陈谟","text":"丽景属芳晨，浓春满郊甸。驾言使君车，旌旗望中见。嘤嘤闹时禽，宛宛低风燕。田畯各欢集，山农悉矜眩。深耕务所先，复此劳身劝。温言匪文具，善政谐始愿。耒耜大夫勤，豆笾君子宴。野人礼法疏，曷以助芳荐。青青陵陂麦，一穗独堪献。使君占丰兆，欢赏杯急转。簪麦不簪花，众宾杂歌忭。胜槩入画图，风流足吟玩。披图向他年，可入循良传。"}