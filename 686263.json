{"id":"686263","title":"奉赠李于鳞宪副之陜西三首","dynasty":"明","author":"卢楠","text":"旷莽龙首野，㠨峍九嵏岑。应龙驾祥飙，上下乘隃阴。灵威施鞶荣，五采绚相寻。骀荡诚足乐，怅念讵能任。愿希晨风羽，招摇出平林。凌厉赤霄间，䎖翃待啸音。神物固超忽，弃我长河浔。昆崙万里高，海水万里流。感此慷慨士，飘䬙顺风游。明珠多按剑，久玩知自浮。萧艾岂不芳，兰?良见羞。得志信须臾，展旆西石楼。念彼席上珍，硌磥行当收。还节汾晋间，冠盖前云浮。鸿儒富华实，履道固其常。颜笑破秋日，罄折如春阳。有时发幽微，珠玑尽辉光。室中列俎豆，堂上罗圭璋。鸣琴一再弹，清风惠时芳。玄沉亮高节，变化信无方。瞻望阔璇仪，悲啸愁我肠。"}