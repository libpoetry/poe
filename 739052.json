{"id":"739052","title":"登黄鹤楼歌","dynasty":"清","author":"程襄龙","text":"乘风我作汗漫游，西江上溯楚江头。滕王高阁吟罢又千里，瞥见黄鹤缥缈之飞楼。片帆截江入汉水，汉皋投迹聊淹留。黄梅一雨遂积月，空江雾塞无时收。楼中仙客怪我溷尘市，胡不破浪拿扁舟。朝来天宇放霁色，挂席那畏冲迅流。欻然风利得仙助，摇瞬已自登瀛洲。振衣上更上，眼底何泱漭。岷峨万里卷雪堆，泻入江涛添十丈。猛疑尚有最高层，搔首神飞发幻想。人间胜迹总茫茫，汉阳无树笼青苍。芳洲亦在烟波底，独有山开大别依旧浮岚光。仙枣树边一延睇，却讶枯槎有生气。何时赠我枣如瓜，结伴仙翁任游戏。似闻铁笛引江风，吹落梅花杳无际。鹤来鹤去影响楼端存，当前有景须开尊。且吟且眺今昔异，攀山广宴谁复论。谪仙豪上自长啸，踢翻捶碎胸次何止云梦八九吞。悠悠尘界无李白，白云万古招诗魂。"}