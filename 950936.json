{"id":"950936","title":"王操之旧京帖赞","dynasty":"宋","author":"岳珂","text":"永嘉戎马摇乾坤，渡江一马黄屋奔。中原文献无复存，仅有笔阵兴王门。猗欤大令趾右军，几年埒美名金昆。片纸断烂如瑶琨，鸾蛟蛇蚓置勿论。为问此帖当何人，豺狼父子蚁君臣。纲常肇自清浊分，孰能自植无君恩。是时咸洛尘霾昏，阡原变徙陵谷翻。家人丘陇何足言，痛裂乃尔摧心肝。义熙九土封函关，遗氓遮道挽息真。矢口止诵公家坟，人心大义端不泯。谁其主议画淮濆，伊瀍王气空膏屯。悠悠千载有此臣，委质无乃惭州民。感叹遗墨气涌山，我欲请剑同朱云。收亭楸槚方成阡，大呼为叫九天阍。"}