{"id":"1118681","title":"雨中熟睡至夕二首","dynasty":"宋","author":"陆游","text":"拥炉听雨生睡思，涩眼瞢瞢惟欲闭。丈夫少壮要自力，饱食养慵真可愧。我今不睡欲何为，常恐儿曹落吾事。蛮毡纸帐方施行，五鼎八珍无此味。少陵今雨无客至，寂寞衡门昼常闭。孝先酣枕梦周公，弟子虽嘲可无愧。世上纷纷荣辱多，不如睡中差省事。小儿忽报煎茶熟，起拥寒炉究馀味。"}