{"id":"1228394","title":"王摩诘春溪捕鱼图","dynasty":"元","author":"黄公望","text":"春江水绿春雨初，好山对面青芙蕖。渔舟两两渡江去，白头老渔争捕鱼。操篙提网相两两，慎勿江心轻举网。风雷昨夜过禹门，桃花浪暖鱼龙长。我识扁舟垂钓人，旧家江南红叶村。卖鱼买酒醉明月，贪夫徇利徒纷纭。世上閒愁生不识，江草江花俱有适。归来一笛杏花风，乱云飞散长天碧。"}