{"id":"1116984","title":"吕司空挽词三首","dynasty":"宋","author":"苏辙","text":"少年轻富贵，一意在诗书。共恨经纶晚，才收老病馀。寡言知德胜，善应本中虚。卒相承平业，讴歌元祐初。将相家声近，勋名晚岁隆。给扶安旧德，赐府压群公。不见弥缝迹，空推翼戴功。山公旧多可，寒士泣清风。罢郡来清颍，微官忆宛丘。颓垣那可住，隐几若将休。复起民欣愿，全归天不留。世间反覆手，有德竟无忧。"}