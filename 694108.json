{"id":"694108","title":"次毛参将秋日江居十章为浔阳甘贡士赋","dynasty":"明","author":"陈烓","text":"门外秋波阔，寒光悦醉眸。白鸥閒对我，红叶暗藏楼。酒旆垂邻馆，渔灯见远洲。虞卿谙史笔，终日著穷愁。云净群峰出，江空一鸟迟。雨前萝补屋，霜后菊编篱。巢燕非新主，沙鸥是故知。考槃人自取，天地岂吾私。数椽依静渚，卜筑是良图。楚岭桂开尽，浔阳雁到无。池分秋瀑细，窗透夕阳孤。兀坐成何事，潜心咏典谟。"}