{"id":"799907","title":"赠陈蔼公","dynasty":"清","author":"陶澄","text":"往者曾读《边令传》，云是保定陈子作。才雄法赡有根柢，菁英满前气旁魄。我尝仿佛思其人，千里停云阻河朔。今年得遇恒山阳，斗酒论文慰萧索。忆余为客西复东，门前车辙无一同。高曾规矩久芜没，后人不识般倕工。君今著书已逾尺，况复身亲见兵革。一嚬一笑皆有由，岂是寻常老逢掖。莫言上策不见收，长安少年多彻侯。君才如此合贫贱，且醉醇酒吟清秋。君不见江河之势原东流。"}