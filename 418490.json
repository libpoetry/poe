{"id":"418490","title":"扬州慢 十月二十七日南行道中","dynasty":"近现代","author":"丁宁","text":"哀角吟霜，倦云低垒，峭风渗透离魂。过烟芜一霎，认拾翠前村。自湖上笙歌散后，柳疏莲谢，难罄孤尊。祗凄凉、鸥鹭依稀，残梦犹温。旧游漫溯，怕重来、凭吊无痕。待紫塞烽销，青溪渡稳，往事谁论。北望故园何在，家国恨、暗逐轻轮。又残阳如血。归鸦喧趁黄昏。"}