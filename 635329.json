{"id":"635329","title":"寄匡庐净成泽萌和尚","dynasty":"明","author":"成鹫","text":"中岁思远游，遐心在参诣。垂老迟出门，致远常恐泥。翘首匡君庐，高深薄云际。客从山中来，为我说幽邃。曰有古栖贤，珠林盛丛桂。玉渊澄素波，金井涵芳砌。三峡泻奔雷，大声警聋蔽。上接紫霄峰，下瞰湖天势。净成人境幽，松竹环苍翠。师王去不归，天龙森拥卫。堂构仰象贤，箕裘须善继。我公道眼高，頫仰无一切。十载主丹霞，心力穷微细。苦节挽颓纲，清操起流弊。古道不可今，浩然拂衣袂。大笑行出门，孤风振南裔。华亭归兴赊，江波共摇曳。取道入匡云，故山寻夙契。旧业未荒芜，埙篪事耕蓺。我本住山人，出家须出世。生平云水心，欲往还濡滞。去冬觐法筵，名山度残岁。春风返旧林，百忧集如猬。暂别去还来，法堂己虚位。绕径菊花黄，抚景商飙厉。怀人秋正深，望远庭阴翳。大地鲜知音，登堂想真谛。顽哉跃冶金，寻思旧炉韛。愿得半把茅，老来成活计。上与紫霄邻，近接栖贤寺。长从郢匠游，运斤时斲鼻。大道无异同，焉知洞与济。寄声高卧人，容我榻边睡。起来看远空，千峰互阴霁。山色与溪声，句句无生偈。明年买草鞋，春江鼓兰枻。寻师入宝山，化城非久憩。"}