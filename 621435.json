{"id":"621435","title":"忆南园八子 其八 僧智海无心无相，善论逍遥，有杯渡之风，禅藻独多","dynasty":"明","author":"欧主遇","text":"霜落菩提树，月孤诃子林。老僧云既灭，栖云浮以沉。戒律断荤酒，随缘不染心。禅悦超文字，解悟或长吟。一往问祖意，曹溪岁月深。依依本师侧，寂寂匡庐岑。玄言镌诗卷，诵法叶鸣琴。远公莲社约，倡和仙城南。踰耋形如鹤，卿相存所钦。一旦粤会陷，四大从相侵。阎浮劫灰尽，王园不可寻。"}