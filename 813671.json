{"id":"813671","title":"采桑子 四时词","dynasty":"清","author":"杨芸","text":"夜凉璧月园珠露，帘卷玲珑。可耐东风。吹落灯花黯淡红。沈檀小炷浑无语，悄悄疏栊。薄雾轻笼。春到缃桃第几丛。银塘一带盈盈水，浅映红霞。柳影风斜。鸡鶫飞烟落藕花。帘阴小坐挥团扇，翠剪双钗。凉晕单纱。晓试新妆玉辟邪。瑶阶露湿香兰瘦，今夜新凉。闲凭回廊。数尽秋更细细长。竹稍晓挂西南月，疏影横窗。烟淡潇湘。小梦随风度画廊。玉梅花底弹棋坐，容易斜曛。冷透冰魂。细剪丰貂护鬓云。檐牙玉箸琤琮坠，静掩重门。香灺灯昏。月转明螺碧一痕。"}