{"id":"677396","title":"送同省王君归觐建业","dynasty":"明","author":"胡直","text":"同居不知心，白首成按剑。何况江东西，生小不相面。于焉倾盖初，忻若宿所善。奏我紫琼琴，赠我琅玕簟。交欢苦未周，飙忽起长叹。明月蔽玄云，榆叶飘若霰。凉风吹行毂，回盼不得眷。所欣南斗傍，持节返乡县。入门拜黄发，华屋罗芳宴。持觞诉久离，悲罢言笑晏。兄弟各具觞，南陔慰缱绻。所愿怀靡盬，佳期遇能践。"}