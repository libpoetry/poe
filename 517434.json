{"id":"517434","title":"送吕沁州","dynasty":"明","author":"王称","text":"良材蔽幽壑，大匠终不遗。骅骝困百里，伯乐为之悲。顾无适时材，焉能嗟明时。使君姑苏彦，夙负英俊姿。开口论阿蒙，耻为吴下儿。倏起佐民邑，顿令弦诵施。朝餐戒贪泉，夕寐抱素丝。松柏有贞操，不受霜雪欺。一旦劳誉流，徵书走南陲。衡镜悬大庭，准平良在兹。五马锡中厩，双旌拥前麾。铜鞮古沁源，尚在羊肠西。居人迎露冕，稚子瞻缨绥。行将寄专城，蚤为苏民疲。春风五裤谣，莫遣歌来迟。"}