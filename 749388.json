{"id":"749388","title":"季眉观察出生挽诗索和久无以应适舟泊沅江因次吴南屏学博题仙亭倚醉图诗韵奉答兼寄南屏岳州","dynasty":"清","author":"杨彝珍","text":"羽人不死居仙乡，玉函多贮长生方。试往求之隔瀛海，渺焉不免嗟汪洋。人生百年总蜕化，累累冢并青山昂。造物偶遗自有意，莫嫌鬓雪思遮藏。若令早暮获闻道，奚辞委骨山之阳。默数故人余有几，年来多赴松柏冈。独我与子经丧乱，余生尚见须眉苍。老去安心耽静域，间来习静憎欢场。闻道去年届周甲，烽烟正喜清南疆，贺客填门举寿斝，当筵尽佩茱萸囊。先生再拜谢祝嘏，命奴置砚迎风廊。但乞吟侪作楚些，侑樽聊佐松醪香。差免只鸡与斗酒，他年再荐桥公觞。哀吟不妨咏山鬼，醉舞共许成诗狂。朅来往吊魏城墓，有泪暗堕棠梨旁。犹忆东风初觌面，不禁肠断悲王昌。贤豪作达一生死，何为苦悼金蝉凉。仙亭倚酎有胜概，临风令我怀荷塘。差年较我一岁长，久要白首浑难忘。径当放棹远相访，塔间铃语咻丁当。"}