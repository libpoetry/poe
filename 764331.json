{"id":"764331","title":"念奴娇 其五 次韵答沈方邺，并呈李研斋太史，及冒辟疆、孙豹人、无言、程穆倩、宗梅岑诸君子","dynasty":"清","author":"王士禄","text":"由来文字，是荒年之谷，丰年之玉。喜遇隐侯苗裔在，胜事选楼堪续。笔役风骚，腹罗经史，原委明桓穆。风流跌宕，驾他厨俊名目。况是群彦彬彬，琳琅辉映，触目如蚕簇。艺苑文坛相犄角，戎子支驹逐鹿，好句争呈，竹西亭畔，选尽柯亭竹。把来还讶，龙威书出林屋。"}