{"id":"203010","title":"迁阳道中奉寄阳正臣同年","dynasty":"宋代","author":"蔡襄","text":"名第同一籍，家园连七闽。何为别眉字，於今十四春。昔子补一尉，扶病走风尘。归来解组绂，宴处頤精神。架书括遗逸，甕酎涵清醇。东阡与北陌，候问通殷勤。或言疾良瘉，呼卢气益振。或传近诗句，平淡与古邻。语之天下事，塞耳不复闻。宁当决引去，道固有屈伸。嗟予仰尺禄，封仇中祕文。天子误采拔，指名填诤臣。力微责任重，百虑加一身。列章乞便郡，赐告迎慈亲。穷冬过梨岭，山蹊出幽榛。俯深下坎井，斗起攀苍旻。水石齧晚沙，霜风变朝皴。粲粲涧中花，孤芳能自珍。班班云上鸟，朝鸣亦求群。岁晏时节动，天遥客愁新。去子无跬步，笑语绝燕秦。作此欲招隐，翻愧林泉人。"}