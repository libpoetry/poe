{"id":"52522","title":"到家·渡口尚余景","dynasty":"明代","author":"吴兆","text":"渡口尚余景，乔木故乡陌。谁云客不归，今归转如客。村犬吠路隅，室人避门隙。入户恍有存，依然旧四壁。始归人意新，邻里皆来觌。交谴我何言，谁复闵行役。兴念及殇儿，生未谙行迹。梦寐何由通，徒闻人所惜。别时种园树，过墙盈几尺。且复息其阴，泪沾衣上碧。"}