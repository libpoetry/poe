{"id":"1119694","title":"魏知元有赠仍索诗作此言别二首","dynasty":"宋","author":"陈造","text":"朋从应酬岐薄厚，魏郎凛凛金石友。四年再面情转亲，日有温言到衰朽。泾渭不混清浊流，云雨肯随翻覆手。自今淮徼望吴天，安得山林长聚首。作诗求工今则然，古人培本深其源。周雅庄骚略未究，浪摹月露缀语言。知君胸中藏武库，平生游戏皆好句。老夫血指妙斲前，亟当还家事温故。"}