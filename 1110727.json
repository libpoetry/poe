{"id":"1110727","title":"伤别二首","dynasty":"宋","author":"朱淑真","text":"览镜惊容却自嫌，逢春长尽病恹恹。吹花弄粉新来懒，惹恨供愁旧日添。生怕子规声到耳，苦羞双燕影穿帘。眉头眼底无他事，须信离情一味严。双燕呢喃语画梁，劝人休恁苦思量。逢春触处须萦恨，对景无时不断肠。寒食梨花新月夜，黄昏杨柳旧风光。繁华种种成愁恨，最是西楼近夕阳。"}