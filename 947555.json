{"id":"947555","title":"林若愚七十","dynasty":"宋","author":"陈藻","text":"思我从网山，问道红泉市。托翁自渔溪，饷我百馀里。数穷初值变，巢穴夜焚毁。我恰还君家，晓霜失行李。君家一物无，宦学吾请已。艰难全信义，勉强图终始。三载客招提，馈遗无废弛。薄莫闻叩门，奔走劳仆使。先生顾之笑，以我匹子美。他时誓作铭，自送此老死。新春方七十，行步追鹿豕。犀斜宿草多，惆怅馀一纪。幸有活头颅，见君松竹比。屈伸随变化，贫富休悲喜。人生饱谙历，熟识兴衰理。身佚心镇愚，千岁焉用彼。"}