{"id":"1117947","title":"闲居对食书愧二首","dynasty":"宋","author":"陆游","text":"游宦无功坐免归，谁令盘箸极甘肥。锦鳞差尾鱼登俎，绣羽骈头雉触机。桑落满壶春盎盎，雨前转硙雪霏霏。残年何地酬君赐，自古羁臣厌蕨薇。老病家居幸岁穰，味兼南北饫枯肠。满脾蜜熟餦餭美，下栈羊肥馎饦香。拨剌河鲂初出水，迷离穴兔正迎霜。山僧一钵无馀念，应笑先生为口忙。"}