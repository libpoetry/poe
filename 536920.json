{"id":"536920","title":"题周翁画云槎图赠张隐君","dynasty":"明","author":"王世贞","text":"昔有博望侯，凿空访河源。归谓中国人，青天半昆崙。黄河捲地轴，日夜东南奔。何如海上槎，逢此方外客。飘然犯银汉，白榆寒历历。织女笑解装，橐中支矶石。两奇不相遭，万古疑其神。周翁貌此图，无乃为解纷。嵯牙老龙浪所斤，一纪一贯秋空轮。乘槎之客今姓张，飘须渥丹双眼方，燕颔不取黄金章。泠泠腋风助徜徉，白云如茧天茫茫。冲波万颖玉不定，空青一点衔扶桑。道逢扶桑君，挽之不肯住。我欲冯虚叩广寒，高扃璚宇无眠处。褰裳访织女，怪谓汝曹好传天语，令汝徘徊不得去。倘过酒星烦致声，人间尚有王先生。天瓢沆瀣如未熟，笙鹤何年醉太清。"}