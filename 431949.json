{"id":"431949","title":"秋夜","dynasty":"近现代","author":"佟绍弼","text":"流萤闪欲尽，耿耿明秋河。寸心一尺水，日夕增高波。众籁发虚听，如闻燕赵歌。千叶万叶风，高枝低头颇。疑怀多无端，一念一著魔。千秋皓月魄，四时色不磨。对之忽有会，将影相婆娑。盈樽酒独酌，一杯一杯过。颓然著胜地，仰首天嵯峨。将心万顷陂，清浊同其流。所恨生理迫，形骸难自由。星辰感徂节，零露滴心头。一滴一回创，月高百虫秋。浮世无归根，泛者不系舟。"}