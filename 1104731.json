{"id":"1104731","title":"白云庵","dynasty":"宋","author":"逍遥子","text":"山居常与白云俱，小筑东轩著药炉。消遣客魔须底物，竹间叶叶有灵符。泉流东畔是蓬莱，我爱青山为展开。独倚瘦筇谁是伴，白云日晚自归来。洞底菖蒲绿作坡，松根况有茯苓多。自能饱饭太平日，不学式微歌浩歌。蚁窠得意从渠计，螳翳忘言息我机。寒尽山庵无历日，野花啼鸟又春归。"}