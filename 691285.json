{"id":"691285","title":"秋胡行四首","dynasty":"明","author":"李孙宸","text":"卑微易处，居高难为胜。卑微易处，居高难为胜。民恶其上，鬼瞰高明。日中则昃，天地忌盈。宁为曳尾，无为牺牲。歌以言之，居高难为胜。千秋可垂，百年不易全。千秋可垂，百年不易全。宣尼大圣，毁者武孙。姬旦祚周，四国流言。蹠犬吠尧，孰否孰贤。歌以言之，百年不易全。感恩易得，知己一何稀。感恩易得，知己一何稀。左骖见德，越石请辞。羊舌免难，不谢祁奚。寥寥管鲍，生我同之。歌以言之，知己一何稀。毁誉何常，权势易为名。毁誉何常，权势易为名。乘风呼长，非疾其声。窈国侯门，仁义所并。兰生幽谷，孰扬其馨。歌以言之，权势易为名。"}