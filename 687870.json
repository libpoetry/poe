{"id":"687870","title":"梨云","dynasty":"明","author":"庄昶","text":"静无动有只狂夫，龙马乾坤各负图。满眼梨云今几树，老禅刚道有还无。人间道眼许谁分，禅伯中间我与君。秋在满庭黄菊子，不知都可是梨云。禅机何处与人同，泡影风灯一梦中。如此白云如此树，不知何物可言空。一笑冠巾万古同，莫将形迹到衰翁。定知肯把梨云误，不负相留一月中。"}