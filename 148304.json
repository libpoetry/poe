{"id":"148304","title":"陈删定日华除广东宪取告中志深考古之语扁斋","dynasty":"宋代","author":"曾丰","text":"东都有人持汉斧，南国无人系周圄。未从刀锯宥者三，先即桁杨听之五。五三异念同一仁，圣贤典故公日新。心从仁上勘得道，笔与民间点为春。百未试一刑几厝，忘其劳绩况恩数。天语疑由公出然，公心默与天通故。持平已遂留何须，责难未了归可图。课效九章三章外，游心千古万古初。剖斗折衡还未可，非绵蕞莫矫丛脞。结绳之外画冠余，作古幸无嫌自我。"}