{"id":"908290","title":"元日泛舟分韵得大字","dynasty":"宋","author":"李流谦","text":"春从沙际生，白石映浅濑。一舟何自横，玄寄倏与会。今日是何朝，亦恐鱼鸟怪。晓暾破宿雨，换岁无此快。柁工貌闲暇，一篙有三昧。夷犹我无心，上下听汝辈。断崖舂涛波，千古意不改。中流浸玻璃，绿净吾苦爱。林深故疏密，山远自明晦。隔江见人家，短篱护畦菜。蓑笠弄晚色，真乐在牛背。稍能薄输征，武陵岂天外。吾曹二三子，勿作碌碌待。涛戎叹山河，尘凡累缨佩。人生富贵哉，固有一事大。"}