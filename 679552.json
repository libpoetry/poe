{"id":"679552","title":"行路难二首 其一","dynasty":"明","author":"杨巍","text":"奉君琉璃杯，酌君琥珀酒。听我高歌行路难，使君悲欢两无有。君不见瞿塘水险天下无，扁舟夜过捷吹嘘。蚕丛鸟道削如壁，驽骀经行百无失。王良能谙六马情，十二衢中似镜平。不知一旦生轗轲，鸾车辐折马尽惊。吁嗟世事难自料，或有鬼神司权衡。仪秦口辩周张吃，逢时皆可取公卿。劝君酒，君莫辞，富贵荣华自有时。"}