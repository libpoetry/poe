{"id":"594210","title":"黄山引赠郑子阳","dynasty":"明","author":"欧大任","text":"黄山之高四千仞，峞哉岌哉，呼吸上与青天近。三十六峰连斗牛，臣灵奰屃东南镇。轩辕昔日乘苍虬，浮丘容成曾共游。鸟书虫篆不可见，琅玕芝草空能留。瀑飞百道霄汉下，水晶帘挂双龙湫。五色恍有金银阙，仙乎一去三千秋。郑君仙才古风格，幼学丹青工水墨。师山之后大雅人，梁园老作诸侯客。家近焦村百里间，天梯雪石尚堪攀。药炉丹鼎轩辕宅，摘得松花可驻颜。借问郑君何日隐，虎头岩下缚柴关。上餐天都半夜之沆瀣，下弄石桥千折之潺湲。洞中之人把瑶草，玉书招尔黄鹄还。我有芙蓉三尺剑赠之，归来兮昆丘蓬海之仙山。"}