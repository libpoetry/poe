{"id":"817434","title":"忆梅","dynasty":"清","author":"戴梓","text":"雪洒寒林不断风，偏吟哀笛戍楼东。兰桡春泛无归计，纸帐宵悬有梦通。芳草多情苟令寂，旧山无主藐孤空。纵教驿使来天外，铁干香消类转蓬。轻绡剪尽不成妆，冷艳魂招海路长。三径落英悲白首，半桥春水隔斜阳。罗浮梦醒窗前月，陇首悲深碛里霜。惆怅仲圭遗墨失，不教疏影伴穷荒。思绝东风岭外开，频劳清梦美人来。一枝瘦影月初上，万片寒空雪漫猜。桥断迂途村远近，香消远浦水潆洄。何年重扫林逋墓，放鹤亭前醉不回。濡毫无计拟寒芳，西子湖平镜影长。倩质每同孤鹤瘦，清标宁逐野蜂狂。焦桐曲里三更月，粉署风前一段香。飘泊故人无问处，独携枯竹过荒塘。画楼掩映粉墙西，疏影婷婷女未笄。瓣落喜随歌扇接，香开暗逐舞裙迷。鬓边插去人如玉，花底飘来雪作泥。可奈朔庭春不度，空传青冢草萋萋。"}