{"id":"464289","title":"贺新郎 补撰前内子传有感","dynasty":"当代","author":"魏元旷","text":"行作稽山土。甚遗踪、久成断梦，惘然重睹。高树清阴茅舍合，轧轧机声出户。更呼鸭、喌鸡洄溯。生长农家原自乐，定金龟、卜婿谁知误。换不去，荆和布。世途阅尽方成悟。忆当时、鸣机午夜，折蔬新圃。一卷深闺相伴对，拥髻更番缝补。今须信、荼甘荠苦。过去繁华如嚼蜡，祗白头、赢得哀江浒。都不及，晓窗语。"}