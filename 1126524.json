{"id":"1126524","title":"拟水西寺东峰亭九咏 垂涧藤","dynasty":"宋","author":"梅尧臣","text":"涧深连石壁，石上生长藤。孤猿来自熟，缘饮下复登。赖无樵人迹，且免束薪蒸。我来东峰下，远见西岭头。白云忽已合，向此偶迟留。人谁问何有，自可忘殷忧。万木总柔翠，况复新晴时。日色照欲动，山气敛还迟。望之如何揽，举袂随风吹。斑斑远林鸟，极目波烟中。各识时早暮，不忘巢西东。推物得真意，吾将效陶公。阴壁流暗泉，古苔长自好。不改春与秋，何如路傍草。空山正幽蔼，净绿无人扫。缘溪去欲远，磊砢忽碍行。旁临侧身险，下忽寒流声。幽客惯来往，同此猿鸟情。青青色堪染，欲辨不知名。根阴托乳鱼，水底抽新萌。康乐池上咏，独与春梦成。背岭断崖下，老竹生扶疏。孤根石上引，劲节松不如。莫言霜雪多，终见绿有馀。山楹无恶木，但有绿桂丛。幽芳尚未歇，飞鸟衔残红。不见离骚人，憔悴吟秋风。"}