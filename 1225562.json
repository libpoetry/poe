{"id":"1225562","title":"枕簟入林僻","dynasty":"元","author":"洪希文","text":"朱夏困蒸郁，城市多淫哇。閒招啸云侣，来食山中霞。山中有何好？泉石端可嘉。清溜接笕筒，火种怜菑畬。枯松偃涧壑，赤日流丹砂。茂林无珍禽，眢井空欢蛙。桃笙寄惫懑，菊枕便昏花。烦襟顿消释，密荫争交加。羲皇有神交，蘧庐等仙家。久坐令人健，微吟到日斜。浮云沧海狗，歧路常山蛇。祥飙偶披拂，哀音馀掺挝。山深民多醇，邻酒亦易赊。去去下岩扃，归途暝栖鸦。"}