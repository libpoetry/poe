{"id":"702088","title":"浮光八咏 戈山","dynasty":"明","author":"温纯","text":"郁嵂邻嵩少，仙人遗旧迹。苍翠薄青霄，烟霞烂白石。东望长淮水，宛如渭水清。空明天一色，亦可濯吾缨。昔日春申宅，今时绛节宫。人事今时异，风烟昔日同。萧王古霸台，野旷望何极。月夜楚歌寒，草木无颜色。荧碧小龙湫，郁葱腾佳气。独有洗心人，一歃知清味。风俗存三户，雩禜寄五龙。有年书太史，无事忆乾封。参军玩世者，醉德不醉名。天地馀抔土，古今诵达生。小阁何岧峣，霏岚如动色。杖策问筌蹄，丹梯不可即。"}