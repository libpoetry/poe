{"id":"665523","title":"望夫石","dynasty":"明","author":"郑善夫","text":"自君之出矣，日日望君归。秋风吹紫塞，夜夜捣寒衣。楼兰未灭君不归，含啼独自下重帏。玉关西去路如棘，安得身随鸿雁飞。食荼中自苦，食檗那忍食。西风吹妾身，化作望夫石。东海之水成丘山，公乎何时生入关。年年风雨里，但见血痕班。妾心匪石不可转，君身如璧当来还。"}