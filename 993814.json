{"id":"993814","title":"采石","dynasty":"宋","author":"章甫","text":"江行十日风打头，采石江边还小留。龙宫煌煌俯湍流，抠衣再拜祈神庥。出门径作萧寺游，危亭缥缈临金牛。江南江北苍烟收，日落未落双蛾愁。尚书丽句世罕俦，惜哉度曲无歌喉。折梅置酒斋堂幽，黄冠不饮空夷犹。野僧举觞横青眸，更得大斗偿香羞。兴阑山下却登舟，使君爱客方绸缪。夜深杖藜吊荒丘，列炬照野经塍沟。居人窃视声咿嚘，好事从来无与侔。促坐款语相答酬，伤今怀古风飕飗。泊渚高吟聊写忧，然犀照怪知何求。醉狂夜披紫绮裘，骑鲸入海穷冥搜。圣贤寂寞江悠悠，人在天地真蜉蝣。况我此身如赘疣，从公行善臭味投。有酒如川容拍浮，但愿早登黄鹤楼。痛饮浩歌更劝酬，一吊祢衡鹦鹉洲。"}