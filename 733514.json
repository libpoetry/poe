{"id":"733514","title":"访王贻上于慈仁寺双松下同作","dynasty":"清","author":"许珌","text":"骑马横过五都市，独数中原问王子。才闻近自泰山来，置身却在双松里。入门拔地摇穹苍，老树盘根浑四旁。白日蔽亏郁萧莽，樛枝拂拂栖凤凰。世间灵物忌孤美，此松殊有相连理。青铜降粒神仙家，黑铁修鳞帝王里。银栏绣砌徒岧峣，六月高寒气弗骄。科头其下吾与尔，摩崖索碣寻前朝。长啸悠悠自千古，虚坛忽听生雷雨。月石风泉迥绝尘，如入灵源不知处。因之雅欲游山东，齐州九点摩秦封。尔归岱侧吾闽海，明年野夫来看松。"}