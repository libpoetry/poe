{"id":"489340","title":"题王元章梅","dynasty":"明","author":"虞堪","text":"髯君画梅若天造，冰雪肝肠屡倾倒。骑驴曾上燕南道，骂人不识梅花好。囊空无钱遂归蚤，把酒对花心懆懆。夜半歌呼发酒狂，纵说花王被花恼。江南三月春风颠，柳絮梨花不堪扫。雪罨枝梢颇缀繁，那似山中昔怀抱。忆君誓不委露草，若欲寻之畏行潦。闻道关门空读书，十年不见今应老。羌笛吹时不下来，而今正合穷幽讨。君不闻咸平处士骨枯槁，白鹤翩翩度瑶岛。"}