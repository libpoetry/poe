{"id":"948819","title":"正月三日胡季亨及伯信仲威叔贤昆仲欧阳宅之李达可同自永和来雨中小集叠岫阁用金鼎玉舟劝酒下视梅林戏举说命五说戏祝六君蒙次前韵赋佳篇各徵旧事各以一篇为谢 答胡仲威","dynasty":"宋","author":"周必大","text":"元和颂圣雅平淮，韩柳文章付后来。联璧照人今粲者，断金定契古谁哉。白醪劝我频沾醉，青眼逢君肯懒开。会散东风吹面缬，冻梨忻喜色如孩。"}