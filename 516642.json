{"id":"516642","title":"题湖山佳处卷","dynasty":"明","author":"史谨","text":"斯跋先生水心裔，宅近青山傍湖水。无边胜槩自天成，一览浑如画屏里。涧畔松留野鹤栖，座中人看孤云起。或逢邻叟来同席，聊共逍遥不拘礼。就吹长笛和樵歌，复钓游鳞换春蚁。闲来自倚阑干立，山簇芙蓉绕湖碧。虎啸猿吟隔薜萝，渔村野店依芦荻。我忆曾来借凫舄，水北山南恣游历。白鹭和鸥渚上飞，翠岚带雨林梢滴。莫谓桃源可避秦，此中便有仙凡隔。"}