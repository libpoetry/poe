{"id":"829461","title":"秋间予病几殆陟甫九兄夷希同年邀游鄮山时为八月十一日为予五十初度两兄斋僧普佛为先母周太夫人资冥福归后病良已追念感赋四首","dynasty":"清末近现代初","author":"陈曾寿","text":"百年本须臾，五十亦非夭。但惜虚岁月，志事付潦草。树木失本根，枝叶分萎槁。自我违双亲，寸蘖生意了。劳生悲惨积，懈学衰病早。濡呴仗友生，发兴佛地好。一笑天海空，倏见轻鸥矫。我生未终昏，入寺必欢喜。落帆宝幢镇，如客见故里。肩舆转寒塘，曲径丹垣迤。鸟声含极乐，松竹净若洗。眼明放生池，修鳞逝瀰瀰。禅房寻旧梦，谈笑犹在耳。颀然晦谷师，出迎足不履。山中寒暑再，尘世千劫里。高僧故依然，倦客真老矣。古人五十慕，我今嗒已孤。劬劳念生我，欲报时则无。推恩谢良友，为我斋僧徒。前后众三三，屏息趋钟鱼。一饭万庄严，天香饫伊蒲。夜殿普参佛，香烟发洪炉。咫尺践初地，龙象弥空虚。慈云垂我前，其上莲跏趺。母佛见非二，人我同一如。拯予罔极哀，跻彼极乐都。信友乃顺亲，宁异释与儒。喜心涕泗涟，缄髓徒区区。沉沉妙胜殿，牵梦今三年。深帘閟香界，六时凝紫烟。清晨净扫地，礼塔来行缠。鹤瘦尽古德，目注西方莲。惟闻窸窣声，拜起衣拂砖。广榻俨卧佛，明灭龛灯悬。更深万籁绝，敷坐同夜禅。寂光摄幻躯，度入清凉天。缅怀至德人，常乐非境迁。一空相往来，兼断际后前。胜境一瞥逢，说宝吾滋惭。"}