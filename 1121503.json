{"id":"1121503","title":"寓京口四首答汤菊庄兼简分司郑料院 北固亭口占","dynasty":"宋","author":"武衍","text":"三生结得润人缘，卮酒时来暖客毡。北固儿童虽不识，也缘巾屦过山前。屹然孤石藓痕青，千古江湍洗不平。苍鹘飞来复飞去，不知身为此山名。二雄曾向此般还，鼎立功名各未安。留得坐时顽石在，至今人尚说曹瞒。朝宗亭下浪冥冥，何日寻观瘗鹤铭。更欲裹茶邀客去，短篷敲火瀹中泠。"}