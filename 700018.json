{"id":"700018","title":"次韵溪居六绝","dynasty":"明","author":"陶安","text":"水长清溪昼濯缨，邻家门巷共新晴。东风偶尔加嘘拂，便见闲花态度轻。报到韶华太半回，庭前桃杏一齐开。蝶蜂留恋多情甚，才到花残便不来。荣华无定若漂流，何似忘机狎海鸥。傥使题桥言不应，相如岂不见人羞。帘捲从教燕子归，倚栏閒看浪花飞。晚风欲定依然起，又鼓狂澜触石矶。客来沽酒醉婆娑，童子垂纶钓绿波。檐外雨晴春树茂，无心勾引鸟声多。暖天涨雾结春阴，花片随波半欲沈。病鹤翎疏飞不起，却输黄鸟占高林。"}