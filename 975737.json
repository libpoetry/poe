{"id":"975737","title":"次韵当阳沈知县送行","dynasty":"宋","author":"项安世","text":"尔行欲何之，触热官里去。官今有何急，须尔不得住。借问年几何，四十倏已暮。前途更如此，所著真几屦。明廷集夔襄，古乐遍韶頀。独吹牛背笛，焉往不得牾。但闻湘山好，藏室锁烟雾。平生独往梦，恍惚至其处。胡张骨已冷，学者半新故。谁能用师说，九守立坚戍。閒持一青笠，往唤洞庭渡。飞上祝融峰，晴云擘轻絮。"}