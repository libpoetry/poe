{"id":"765181","title":"读《史记》四十首 其三 陈胜王","dynasty":"清","author":"张晋","text":"裂帛书，置鱼腹，篝火狐鸣满空谷。朅来尽道陈胜王，燕雀原难识鸿鹄。陈胜王，何不仁，肆强暴，杀故人，诸将从此无与亲。由来左道不足恃，帝王应运自有真。伙涉已死汉高起，九州岛齐奉赤龙子。吁嗟乎！辍耕垄上空欷歔，六月便息夫何如？壮士不死举大事，隆准借尔为先驱，乃知陈胜真佣奴。"}