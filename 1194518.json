{"id":"1194518","title":"六叹","dynasty":"唐","author":"李涉","text":"绮罗香风翡翠车，清明独傍芙蓉渠。上有云鬟洞仙女，垂罗掩縠烟中语。风月频惊桃李时，沧波久别鸳鸿侣。欲传一札孤飞翼，山长水远无消息。却锁重门一院深，半夜空庭明月色。蓬莱岛边采珠客，西望人寰星汉隔。千重叠浪耸云高，万里平沙连月白。海中洞穴寻难极，水底鲛人半相识。玄蚌初开影暂明，骊龙欲近威难逼。辛苦风涛白首期，得珠却恨求珠时。隋侯殁世几千载，只今薄俗空嗤嗤。燕王爱贤筑金台，四方豪俊承风来。秦王烧书杀儒客，肘腋之中千里隔。去年八月幽并道，昭王陵边哭秋草。今年二月游函关，秦家城外悲河山。河上山边车马路，残日青烟五陵树。深院梧桐夹金井，上有辘轳青丝索。美人清昼汲寒泉，寒泉欲上银瓶落。迢迢碧甃千馀尺，竟日倚阑空叹息。惆怅不来照明镜，却掩洞房抱寂寂。关东病儒客梁城，五岁十回逢乱兵。烧人之家食人肉，狼虎炽心都未足。城里愁云不开城，城头野草春还绿。五十馀年忠烈臣，临难守节羞谋身。堂上英髦沈白刃，门前舆隶乘朱轮。千古伤心汴河水，阴天落日悲风起。汉臣一没丁零塞，牧羊西过阴沙外。朝凭南雁信难回，夜望北辰心独在。汉家茅土横九州，高门长戟封王侯。但将钟鼓悦私爱，肯以犬羊为国羞。夜宿寒云卧冰雪，严风触刃垂旌节。丁年奉使白头归，泣尽李陵衣上血。"}