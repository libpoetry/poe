{"id":"816161","title":"赠徐吉云军门六首","dynasty":"清","author":"章际治","text":"圣代中兴日，奇才杰出时。浙东推巨阀，城北挺英姿。养志慈亲慰，成名上相知。忠臣原孝子，古训早昭垂。海禁宏开后，从戎异昔年。交通宜译学，巡缉恃楼船。罗腊曾敲订，轮机夙讨研。识时为俊杰，卓见在人先。浩劫造洪杨，苏松贼燄张。名都经克复，蕃将共翱翔。南讨周瓯越，西驰抵蜀湘。剧伤看遍体，勋绩炳旂常。内难渐澄清，频年外侮惊。西邻先肆虐，东国又寒盟。镇海誇殊绩，长城著盛名。交章卿相共，不数汉韩彭。武略雄当代，将军却好文。培才规美备，染翰藻缤纷。杰阁题何伟，穹碑访更勤。风流羊叔子，千古瓣香薰。折节论交惯，忘年到不才。琼瑶荣赠赐，樽酒乐追陪。座喜碑文积，轩因摄影开。勋名麟阁重，珥笔侍瀛台。"}