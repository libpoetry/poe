{"id":"417612","title":"八声甘州 卫岗赠枫谷，用东坡《寄参寥子》韵","dynasty":"近现代","author":"单人耘","text":"是何因清晓雨中来，黄昏雨中归。恋莽苍山色，空濛湖水，胜似晴晖。不读连楹书史，不说卌年非。兀翠摇青处，每自忘机。俯仰平生事业，只诗情悱恻，画笔霏微。慕高山流水，和者岂云稀。乐相知、风华照我，共吟编、雅意正难违。凭窗好，有松篁近，浓黛沾衣。"}