{"id":"630385","title":"秋日山居","dynasty":"明","author":"释函是","text":"掩室白云巅，瞑坐声光灭。灭处不能知，渐返觉通彻。目入纸窗明，耳透泉声咽。开户风飕飕，秋山天气冽。携筇过竹坡，径转秋虫切。所遇山中人，但笑而无说。我观笑中怀，千偈难分别。以此尽世间，一切言应绝。说天天无名，说地地无辙。山色与泉声，谁道广长舌。未说是非无，说已是非绝。正说是非时，如闻隔垣垤。瞋与喜何从，相对言辞拙。日日瞑坐中，长笑当不辍。"}