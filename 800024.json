{"id":"800024","title":"青柯坪","dynasty":"清","author":"颜光敏","text":"我从华阴来，秋怀苦凄怆。一登十八盘，嗒焉如尽丧。手拂岫幌开云关，峰峦变灭无停状。狸狌啸雨猿昼啼，咫尺但愁失归向。苍藤幂历穿危栈，高下冥迷那得辨。石棱涧道仅数寻，渭水秦山几回转。举头忽讶青天开，垣屋鳞鳞缀晴巘。长松挂壁森蓬藋，细雾缘扉袅烟篆。吁嗟青柯坪，壮观真崔巍！三峰高造天，于我何有哉？安得巨灵咆哮重擘裂，二十八潭倾帝台。手挽铁船入天汉，仰攀十丈莲花开。回头却笑羡门子，坐看东海生黄埃。"}