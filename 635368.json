{"id":"635368","title":"望罗浮","dynasty":"明","author":"成鹫","text":"我闻罗浮之山其高如高人，从来可望不可亲。又如神仙在烟雾，招之不来麾不去。昨日下山时，山翁送我临岐路。嘱我登罗浮，记取朱明一抔土。中有大蝴蝶，厥名小凤凰。两翅如车轮，文彩不可当。更有龙葱青琅玕，叶上有符符有光。小虫作篆比苍颉，或直或曲或短长。飞来五色鸟，习习成文章。青玄赤白分四方，黄者为主居中央。种种胜妙难具详，归来举似毋相忘。我闻山翁语，诺诺心相许。昨暮从西来，今朝复东去。分明罗浮在眼前，水急山高云不驻。山灵笑我来何迟，报语山灵毋我嗤。铁桥明月倘相待，回舟更与葛洪期。山翁有诺不可负，肯放罗浮空手归。"}