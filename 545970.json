{"id":"545970","title":"青楼曲三十六韵","dynasty":"明","author":"胡应麟","text":"紫陌青楼接上林，香车油壁凤池阴。珊瑚绕砌萦丹嶂，玛瑙当窗甃碧岑。绝代秪看双白璧，倾城何啻万黄金。鲛鮹帐煖匀苏合，玳瑁筵芬爇水沉。树树相思巢比翼，枝枝连理结同心。风鬟坠马娇堪画，雾髻盘龙力未任。淡扫春山重阁曙，斜拖秋水曲房深。床头琥珀镌文贝，几上琅玕琢翠禽。沙净鸳鸯翘绮褥，泥融鸂鶒睡罗衾。葱笼石竹缘衣绣，馥郁溪兰并带纴。理棹湖堤春漠漠，乘槎河汉夜阴阴。波填乌鹊虹千丈，水戏鱼龙兽百寻。鼓瑟湘妃传丽句，吹箫嬴女发清音。褊褼舞燕甘泉畔，宛转惊鸿洛水浔。天女大罗邀把袂，仙姝少室恋披襟。三三楚岫朝相似，六六巫峰暮半沈。玉洞玄浆霞共汎，瑶池丹醴月同斟。青鸾惯向前除下，赤凤偏宜后掖寻。日隐未央频望跸，霜飞长乐骤闻砧。银屏照胆悲华落，铁锁传心怨陆沉。织锦素娥情惨淡，题纨班氏兴萧森。崔徽谢客容颜瘁，薛媛怀人涕泪霪。窦太主骄长卧疾，息夫人憾但如瘖。生来陈后情元妒，老去徐娘思尚淫。岸隔杨花愁岁暮，江迎桃叶畏寒寝。虬髯邂逅缘持拂，犊鼻逶迤为听琴。破鉴德言怜濩落，投梭益寿笑?嵚。霓裳殿迥唐宗入，铜雀台高魏帝临。东壁王昌怀易畅，西邻宋玉赋难禁。时凭剑术祛凌暴，屡握刀头盼滞淫。落尽紫薇重倚架，开残红杏独停针。成阴结子须臾事，肠断春风杜牧吟。"}