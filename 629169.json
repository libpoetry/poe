{"id":"629169","title":"送袁元素中丞乞终制南还","dynasty":"明","author":"李云龙","text":"当年匹马赴东邮，军府重将荆棘披。跋涉两河经百战，提携三卫整偏师。单于仅挟六骡遁，飞将谁将百骑驰。一剑独当宁远戍，孤军曾解锦州危。坛前鹊绕中丞印，帐外龙蟠大将旗。出塞共惊新破虏，守门仍是旧降夷。长驱绝漠无遗策，直抵黄龙是夙期。七载勋名与众共，孤臣心事有天知。墨缞久为临戎借，舟旐恒怀陟屺悲。未灭匈奴家暇问，愧为人子泪频垂。五湖自可容长往，三揖何能当一辞。故国松楸行入望，北门锁錀好谁遗。胡儿洒酒欢相庆，父老牵衣笑莫随。名在毁来无定异，功成身退亦其时。独怜一曲丁都护，夜夜关山笛里吹。"}