{"id":"734336","title":"江头哭","dynasty":"清","author":"吴屯侯","text":"江头夜哭声呜呜，乡音仿佛越与吴。更闻醉骂哭随止，从此竟夜惟呼卢。市门早开群妇走，白棓驱阿似雷吼。叱使沿街索酒钱，泪珠簌簌擎纤手。自言生长深闺房，谁知万里投边疆。缠身铁械死不得，羞颜无处堪遮藏。罪人之孥尽应殪，皇恩宥减等天地。男儿屠裂有余辜，那许蛾眉言节义。"}