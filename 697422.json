{"id":"697422","title":"闻弇州续集杀青寄怀王囧伯昆季四首","dynasty":"明","author":"胡应麟","text":"四部重开诧汗牛，千金悬市定谁雠。风霜字字遥天外，怅望如椽白玉楼。副在名山更杀青，茫茫元气走群灵。从知百氏毫端废，可道传家但一经。百尺危栏跨紫虚，青藜遥夜烛前除。莫言中垒慵疏甚，阁上曾雠太乙书。万颗骊龙抱月圆，江河不废异时传。琳琅何限阶庭下，次第三株拂斗躔。"}