{"id":"815398","title":"虞美人二首","dynasty":"清","author":"项鸿祚","text":"划船打桨催将去，愁听乌篷雨。越王台上梦迢迢，人在乱莺声里、过花朝。归来重见东风面，杨柳青如线。碧桃还有几分留，为我一春湖上、不曾游。碛云寒结胭脂紫，立马王嫱里。枣林一抹乱鸦啼，啼到打更时候、更凄凄。红酥手与黄滕酒，往事空销瘦。燕姬拢袖压琵琶，不许离人今夜、不思家。"}