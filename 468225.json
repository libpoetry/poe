{"id":"468225","title":"萧何冢","dynasty":"明","author":"谢肃","text":"靡靡衢路遥，行辕驻阳武。崇丘积蔓屮，云葬萧何所。念此人中杰，张韩乃其伍。荣名不足矜，所贵忠事主。入关当王之，背约自西楚。劝王都汉中，视死诚孰愈。养民以致贤，立国谁敢侮。三秦良易定，三河不难取。荐信登将坛，灭羽向垓下。帝业一以成，元勋著千古。萧萧白杨风，日暮振天宇。悲吟昼一歌，欲去重延伫。"}