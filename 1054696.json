{"id":"1054696","title":"简元舆祠部 其一","dynasty":"宋","author":"黄裳","text":"文艺相从春欲暮，未去皇州散还聚。岂期扰扰凶器场，却会高谈玩千古。冷官辄对华省郎，亦许烹煎待宾主。文章虽自根本来，裂破大全空缕缕。如公自蓄胸中奇，长短岂能欺五度。旷野群陂渴霖雨，欲叫虾蟆已窥户。春衫未叠麦寒薄，最惬含毫斲诗句。如公简静意尤远，卒迩清风慰遐慕。牵率鄙兴游太虚，满我缣箱始归去。"}