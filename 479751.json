{"id":"479751","title":"东山草堂四首为刘大司马作（以四字为韵） 其三","dynasty":"明","author":"何孟春","text":"岳降不偶然，天将辅有道。廊庙逼台斗，谁当致身早。我公立四朝，事业多远抱。心增许国壮，鬓为忧时槁。兹维大司马，名位列师保。特受先帝知，圣治回熙皞。风云非偶逢，日月有新造。用舍定由己，决归非草草。林下见一人，雒中配诸老。往事宁复论，清风播穹昊。"}