{"id":"83707","title":"夜闻松声有感","dynasty":"宋代","author":"陆游","text":"清晨放船落星石，大风吹颿如箭激，回头已失庐山云，却上吴城观落日。夜深龙归擘祠门，入木数寸留爪痕。明朝就视心尚栗，腥风卷地雷霆奔。归船买酒持自慰，性命平生惊屡戏。固知神怒有定时，波纹蹙作鱼鳞细。如今衰病卧林垧，霜覆茆檐月满庭。松声惊破三更梦，犹作当时风浪听。"}