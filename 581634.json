{"id":"581634","title":"代送张宪副仲明致政还楝庄","dynasty":"明","author":"苏葵","text":"群鹤下阶除，饮啄恒依人。一鹤忽飞去，翩翩脱嚣尘。仰盻不可从，长颈空延伸。遂作相送鸣，戛然彻苍旻。鹤飞向何之，不集松与筠。婆娑楝吐花，结实枝头殷。鹓雏嫌腐鼠，啄食时时臻。鹤投楝花丛，恰与鹓雏邻。行藏各有志，以道为持循。送送难为情，酩酊河之漘。"}