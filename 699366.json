{"id":"699366","title":"病起偶题","dynasty":"明","author":"袁宏道","text":"对客心如怯，窥铜只自怜。负暄疏败发，发箧理残篇。名岂儒冠误，病因浊酒痊。浮生喻泡影，何以乐青年。独坐真成闷，孤砧急暮声。乾坤偏恶道，世路几狂生。骚雅原无命，湖山剩有情。一丘何不可，身外即浮萍。强欲亲暾日，无那怯晓风。缠绵悲二竖，坐起仗双童。世路他如梦，浮名我失弓。一番三径里，秋菊又成空。不断青云梦，难堪白发情。跳梁山鬼妒，落莫酒人轻。色界身终苦，无生学未成。浮沤能几许，枉自觅枯荣。"}