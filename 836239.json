{"id":"836239","title":"水龙吟 用东坡杨花韵","dynasty":"清末民国初","author":"陈衍","text":"昨宵风露泠泠，海棠上、月钩西坠。苍苔立尽，不管冰寒，那是情思。金缕兜鞋，红蕤欹枕，帷开还闭。怪传杯选事，纱窗低报，却偷被背侬起。帘外碧桃芳讯，等些时嫩英都缀。匆匆可惋，人间春色，只除在碎。试问于卿，干将何事，皱伊池水。但云鬟玉臂，清辉香雾，有盈盈泪。"}