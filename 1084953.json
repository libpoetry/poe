{"id":"1084953","title":"与赵安抚乞疏狱","dynasty":"宋","author":"王十朋","text":"小麦青青大麦熟，秧老欲移蚕欲簇。皇天弥旬作淫雨，害及农桑一何酷。麦枯秧腐蚕不丝，无食无衣岂能育。使君今世贤方伯，政过龚黄同舜牧。僦金蠲放官与私，喜气欢声倾比屋。仁风已慰黎庶心，诚感苍穹理宜速。胡为烝泄尚如许，阴沴干阳埋日毂。岂惟泥泞困牛车，更恐鱼龙上平陆。闾阎竞画指日蛮，香火遥祈上天竺。伤和无乃有冤民，蠹政尚疑多大族。使君有术开青天，按劾奸赃疏滞狱。"}