{"id":"306622","title":"国香慢·玉醉香温","dynasty":"现代","author":"黄咏雩","text":"玉醉香温。正红罗宴罢，梦绕朝暾。年光渐移东阁，已换芳春。绀雪嵰山飞遍，料沧海、都是红尘。天人会华首，色界金迷，香国花薰。岁寒三友健，便巡檐索笑，乍展朱唇。江城何处，笛声吹裂娇云。倘念山空人远，剩猿鹤、相守黄昏。从来好颜色，一例倾城，一样销魂。"}