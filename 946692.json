{"id":"946692","title":"读豫章集成柏梁体","dynasty":"宋","author":"陈棣","text":"元祐升平超治古，诞布人文化寰宇。道山翰苑郡仙处，一代文章继周鲁。斯道盟寒谁是主，眉山二老文章虎。眉山鉴裁高难与，网罗九万抟风羽。晁张超然鸿鹄举，秦郎继作翘翘楚。馀子纷纷谩旁午，韩门籍湜何须数。豫章诗律加严苦，洗空万古尘凡语。后来鲜俪前无伍，真是江西第一祖。锦绣陆离缠肺腑，宝唾珠玑终日吐。兔颖烟煤骤如雨，混然天成绝斤斧。骚经抑怨知何补，白雪阳春空媚妩。囊括鲍谢包徐庾，下视谪仙平揖甫。近时作者宗燕许，入社投名仰成矩。残膏剩馥争探取，派别枝分已难禦。专党同门伐异户，陈言糟粕弃如土。宗门不绝仅如缕，究竟畴能踵前武。遗编璀璨琼瑶谱，八珍间列罗樽俎。诵之琅琅中宫吕，心清何止头风愈。古人纯全嗟莫睹，徒味篇章想簪组。铺张盛美誇才谞，自笑雷门持布鼓。"}