{"id":"966204","title":"示龙王长老法赞","dynasty":"宋","author":"胡寅","text":"东峰峨龙头，西岭掉其尾。蜿蜒藏爪鬣，云卧久未起。谁凭象教力，挂腹千柱启。重天飞铁凤，宝地按金指。于今几百年，松柏合抱峙。悄无车马尘，一径渺云水。我来亦何事，蜡屐自游徙。赞公好禅伯，道俗共欢喜。浮云本无心，锡杖聊壁倚。借问此山名，其实安所止。答云苍岑顶，万觞涌清泚。伊何司蓄泄，神物宜在此。又言干戈际，流血几万里。龙胡为自珍，岩洞深伏弭。笑挹香松槽，漱盥白玉齿。清风出长啸，月净天如洗。"}