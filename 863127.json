{"id":"863127","title":"和郑丈侍郎","dynasty":"宋","author":"王洋","text":"鸿濛栖神契，脱落力自由。谅此丈夫事，宁为儿女忧。丈人志宇宙，纤芥无滞留。静观四大室，俛仰七十秋。诗宽江海涯，心无花月愁。请言平生志，旷度无阴谋。浩瀁驰三峡，泾渭分九流。霜皮峻千尺，回首走万牛。大历竹马游，即今谁在不。被发下大荒，万象散莫收。一举摄倒景，百篇醒醉眸。矧此无妄疾，固可勿药瘳。时当天宇清，皮人献功裘。愿公强举卮，起慰潇洒侯。列星摇参光，虫鸟逃穷搜。前山方刻窟，粗可少献酬。不作红粉涴，那忧华发羞。洪崖与浮邱，彩笔俱丰优。"}