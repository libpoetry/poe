{"id":"741909","title":"邱二至山孝廉藏古墨百十二家既以颜其斋丙戌春入都时于寓斋出以观客属余纪诗","dynasty":"清","author":"吴寿昌","text":"吾友古闻人，好古富词翰。长安居再僦，城东张高馆。访之榻无尘，图史堆几案。须臾陈锦匣，未启手先盥。中藏旧隃糜，斜整不可乱。形模尽琮璧，款识杂铭赞。幽香与古光，拂拭难为判。予观故用嘲，君癖同好锻。胡不图博古，彝鼎争爱玩。否则谱书画，宣和迹重按。抑或录金石，庶用资讲贯。正史订即讹，旧闻证未散。斯乃胶烟姿，岁久成漫漶。廷圭永已矣，是物无长算。邵罗暨方程，孰为诸家冠。即今重曹氏，紫玉等既灌。著录冀流传，质亡名谁惋。矧乃置不用，什袭加防捍。何如之五都，一丸购新爨。持以狎丹铅，涂改复点窜。有用贵珠玑，无用贱薪炭。君笑直至矧，谓予苦相难。同一嗜古癖，奚为分畔岸。寓意不留意，昔贤片辞断。所聚虽我好，不假涩囊换。品罗百十二，持赠居其半。以彼胶漆交，获此云烟看。浮生恰与偕，摩娑生璀璨。不受即墨封，不学子墨谩。行将守吾斋，心清参鼻观。奈何米家船，揭牌逞汗漫。感君达士怀，愧予言河汉。五陵事裘马，知白孰为赞。我非豪夺人，完归复何惮。"}