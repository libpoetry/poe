{"id":"271808","title":"摸鱼儿·卜君蓬仙偕李心畲，于重阳前一日购菊盈畦，约余往观，拈此寄兴","dynasty":"现代","author":"李炳灵","text":"怅客中、行囊羞涩，无钱空对寒菊。风流两个神仙侣，扑却缁尘万斛。花满屋。爱白白红红，几阵幽香馥。许多清福。况四壁图书，半窗灯火，芳影更娱目。新诗读。遥企渊明高烛，谱出离骚遗曲。十分秋色君家好，笑我客来不速。东篱角。感孤独、黄花何日逐初服。归田计熟。待三径未荒，一锄亲把，补种几丛玉。"}