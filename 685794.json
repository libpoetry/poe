{"id":"685794","title":"重阳 八日","dynasty":"明","author":"丘浚","text":"满城风雨近重阳，篱菊含滋欲放香。明日阴晴殊未定，先时欢会又何伤。茱萸细看今还健，竹叶新醅且预尝。幸免催租人败兴，不妨连日醉壶觞。满城风雨作重阳，篱菊滋滋湿更香。不用登高狂落帽，正须开口笑传觞。村醪彷佛宜城酝，田舍依稀崔氏庄。乘兴尽欢同一醉，明年谁在又谁亡。满城风雨送重阳，不独蜂愁蝶巳忙。乘兴还来联断句，开怀重与尽馀觞。须知佳节难常遇，未必寒花遽减香。笑杀牛山垂泪客，逢时不乐却悲伤。"}