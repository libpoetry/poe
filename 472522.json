{"id":"472522","title":"览古诗十首 其二","dynasty":"明","author":"张元凯","text":"邯郸得和璧，居然启秦衅。宦者荐舍人，持献蹈白刃。却立竟不前，睨柱久不瞬。彼负连城约，我以空手进。明月藏在怀，飘风归何迅。崤函百万师，敢夺匹夫信。始著章台名，终善渑池傧。鼓瑟不能辞，击缶强相引。一人气奋扬，一国威自振。犬子成都生，矢心良慕蕳。"}