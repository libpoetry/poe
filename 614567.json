{"id":"614567","title":"侠客行","dynasty":"明","author":"李之世","text":"骢马玉连钱，银鞍光烨烨。昔日羽林儿，今为亡命侠。平原一望草连空，手提千石之雕弓。回身一发堕双鸿，鸣镝尚在飞云中。归来椎牛复挝鼓，万金不惜酬壮士。朅来四海任横行，眼中不肯容睚眦。荆卿小儿剑术疏，轵深里人翻自屠。男儿七尺乃浪掷，何足道哉小丈夫。"}