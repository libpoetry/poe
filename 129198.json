{"id":"129198","title":"二禽·鹊噪令公喜","dynasty":"宋代","author":"方岳","text":"鹊噪令公喜，鸦噪令公怒。福兮挽不来，祸兮推不去。咄哉之二虫，於尔竟何与。茅檐新雨晴，鹊声哢圆嗉。主人颜色和，甘谀终不悟。祸常十八九，鸦故告之故。城头尾毕逋，唾者满行路。佞鹊不我忤，忠鸦不我误。试尝问主人，无乃乖好恶。呜呼平生所闻唐太守，切齿不平田舍翁。昨朝坟上土花堕，断碑零落悲秋风。"}