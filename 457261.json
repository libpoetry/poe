{"id":"457261","title":"家犬行","dynasty":"当代","author":"胡云飞","text":"身旁无一犬，主客并坐不分辨；身旁有一犬，客人眉低主眉展。一犬镇日卧阶前，头垂尾伏毛拳拳。鼻息忽闻生人味，砺爪磨牙口流涎。狺狺作吠客战抖，吠声转急客欲走。突然怒起势将扑，客人高呼乞援手。施施徐徐主人出，一声断喝犬势蹶。相携入房乃无事，主慰客谢并欢悦。此时老犬又生闲，又复垂首卧阶前。"}