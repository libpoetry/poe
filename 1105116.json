{"id":"1105116","title":"仁宗皇帝挽诗十首","dynasty":"宋","author":"文同","text":"绪业承三圣，规模盛一王。朝廷周礼乐，庠序汉文章。殊俗皆归往，蒸民尽乐康。帝功如此大，宜享寿无疆。徇速承王后，聪明复辟初。恩波同海浸，刑网比天疏。屡有搜贤诏，曾无谏猎书。惟馀封禅事，应恨缺蒲车。求治亲垂诏，观文自著图。何曾凭喜怒，未省蔽谗谀。尘世留徽号，烟霄返旧都。悠悠增筴验，难问鬼臾区。宝辂嬉游少，珠宫艺学优。仙毫媚风帛，睿藻焕星钩。天极推神历，兵防演秘谋。飙流今已矣，长共谷林秋。政殿咨丞弼，经筵引俊髦。未尝耽逸乐，终是过焦劳。归路三山远，遗台万古高。小臣无分去，定拥堕髯号。神鼎犹烘药，夷槃已实冰。留恩均器服，下诏约山陵。影殿虚绨几，皇堂掩漆灯。萧萧柏城下，空有暮云凝。浮世期云尽，清都位欲传。秉圭徒请命，脱躧遂登仙。遗泽流天下，重光照柩前。几时来甲观，更待一千年。被衮才凭几，跻阶忽受同。哀文铺帝业，谥册讲仁功。竭蹶趋群后，号咷动两宫。铭旌来巩洛，万里卷悲风。幡翣离三殿，箫笳接两都。尧殂如考妣，禹葬省人徒。岂并游韶石，应同去鼎湖。愁闻下竹使，海外走哀符。史祝周坛日，人忧杞国时。饮池无善效，颒水有遗辞。仙仗朝三后，蕃仪集四夷。从今河与洛，长泻凤台悲。"}