{"id":"507403","title":"送何教授奉母还临川且省其父","dynasty":"明","author":"李昌祺","text":"秋日凄以白，游子念归还。奉母载官舫，驾言还临川。王门岂不乐，所惜慈侍偏。况兹严亲在，家居垂莫年。温凉谨问候，子职愧久愆。今我幸具庆，而可各一天。故山有高堂，二老心所便。岂无一觞酒，跪劝当几前。敢谓美昼绣，庶用怡华颠。依依恋膝下，眷眷怀日边。重来勉尽瘁，移孝乃为贤。"}