{"id":"1215169","title":"题洪范图","dynasty":"元","author":"丁复","text":"洪范世逾远，混沌日以凿。皇天若有忧，圣人兹乃作。贻训本无言，灵物惟所托。龙马既出河，神龟复于洛。天道谅繇布，人文遂斯灼。羲图辟深閟，禹书启重籥。八卦木维条，九畴绿在络。彝伦攸秩序，后继实矩矱。殷后有衰德，箕父且狂奴。朝歌一倒戈，镐京已旋车。宗器效微子，祀事绵宗都。而此系者天，顾可泯然欤。是以洪范陈，固与正义俱。?怀皇极建，永为万世图。亦于仁之行，曷敢议其馀。吴兴念先轨，亳社忾新墟。秪今翰墨珍，岂止观览娱。惟应玩意表，政在援毫初。"}