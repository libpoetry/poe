{"id":"966440","title":"答单监簿","dynasty":"宋","author":"胡铨","text":"贤哉洛城翁，尘甑每贷粟。饥来睨书案，臭味清可掬。独抱古遗经，凛凛一川玉。唯知耕宽闲，未暇井衍沃。萧然跨騄駬，破漏数间屋。谏议真可人，著意向幽独。赠之三百月，鼌采照鲸目。闭门予自煎，飒爽对修竹。先生如玉川，诗书实其腹。顾我亦何幸，此客良不俗。新篇忽入手，阔蹑李杜躅。华衮褒虽荣，溢美论非笃。何时玉壶山，复得从所欲。三碗浇枯肠，勿赋饭不足。"}