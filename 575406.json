{"id":"575406","title":"入关述","dynasty":"明","author":"戚继光","text":"少年好纸笔，长事行间役。落落惭父书，为国空驰驱。三吴早分阃，一麾岂惮远。两越五六秋，水犀雄貔貅。南征复七载，鲸波息闽海。百粤虑转深，谁怜和氏心？千金几垂罄，松菊荒三径。紫泥俨回鸾，万里重入关。稽颡玉墀侧，回头惊泽国。已分老楼船，羯来忽朝天！古来忠与义，自可居蛮狄。何当圣主恩，付以羽林军。有怀未及吐，出振渔阳旅。讵意流涕余，翻向长沙居！嗟哉渔阳镇，边愁不可问。凄其塞上行，何处古长城？偶逢路旁女，泣下前致语：“阿郎戍边陲，何来轻薄儿？莫展合欢席，置妾章台陌。郎忧未能纾，妾忧殊难祛。踟蹰日挥泪，王孙数停骑。呼酒意翩翩，谁不窥婵娟？但谓青楼下，安有罗敷者！力竭计方穷，匕首飞白虹。将以谢天纪，未忍先郎死。赤胆犹斗悬，寸心亦金坚。相期在白首，郎能知妾否？行行蓟门东，云沙迷晴空。寒衣欲前挈，北向更呜咽。不怨夫婿未封侯，愿持妇德如金瓯”。听罢拂须三太息，谁信红颜气英特！"}