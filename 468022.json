{"id":"468022","title":"辛未除夕遣怀步孔凡老韵","dynasty":"当代","author":"熊盛元","text":"严霜凛凛伴愁来，驿外梅苞冻未开。落月绕梁慵对酒，浮云蔽眼怯登台。藏身藕孔真无计，托梦槐根亦可哀。懒听邻家喧爆竹，悄吟小院独徘徊。僵卧胡床懒上灯，惊心尘海变频仍。青梅酒熟空相待，黄绢辞工岂自称？梦里庭莎柔似水，愁边霜月冷于冰。年来负尽湖山约，惯看长蛇畏井绳。高梧端合凤凰栖，紫燕双飞莫浪迷。残雪压枝萌翡翠，霁光浮瓦漾琉璃。融融春酿今宵酒，漠漠香牵旧日题。墙外何人吹玉笛，寻声知在小楼西。小楼西望绿波横，环佩丁当鸟不惊。洗尽铅华游墨海，抛残心力坐书城。镜中长幻三生石，笺底空留百劫情。斜拔玉钗敲梦断，篆烟轻袅寂无声。群鸦聊饰九州喑，敢效灵均泽畔吟？纵有千年长治策，难收四海未归心。惊回日角乘槎梦，冷却胸中报国忱。斗室无人慵自语，任他苦泪湿重衾。几见城头换大旂，撩人春色在郊圻。鹅黄新绽横塘柳，眉黛轻描采石矶。醉里山川浑似梦，吟边沙砾尽成玑。何须更恋长安阙，万里风尘染素衣。岁暮缘何叹寡欢，一天迷雾閟幽兰。欲抛珠泪三千斛，来买书窗片刻安。梦破已无催梦枕，愁多难觅解愁丸。深宵闭目斋心坐，怕见灯花媚夜寒。久慕高情愿卜居，何时濠上共观鱼？花朝分韵扶残醉，雪夜围炉读禁书。能解绪言惟郢质，尽将雅谑付虞初。南窗聊作羲皇想，风满双襟月满庐。醉卧炉旁一炷烟，醒来或恐是明年。但期诗酒温孤抱，安问文章值几钱？云外有鸿皆折羽，淮南无犬不成仙。银屏倦听流行曲，更共何人理旧弦？白鸥浩荡孰能驯，只恋沙洲不恋茵。铩羽畏他交集矢，衔波还我自由身。巢倾燕坠风前幕，水沸鱼悲釜底薪。又是一年将尽夜，旧愁更逐岁华新。"}