{"id":"1239694","title":"五月余还至渭南适克正博士为丞于兹款遇有加意义兼至因用赋诗以道旧并以留别","dynasty":"元末明初","author":"王祎","text":"曩余客南京，结交尽名友。文采竞联翩，气义互缠纠。子也时所需，翻然起江右。譬如丰城藏，紫气映牛斗。神物一朝伸，光价孰能扣。五年教成均，后学资善诱。纷纷贵游子，成材郁先后。交契岂不多，于余谊尤厚。誓偕古尊罍，共弃俗盆缶。世情略外缘，古道坚素守。艰难共嗟咨，疑惑同析剖。黉斋夜灯苦，辇路晨辔偶。蹉跎岁年深，颜面俱老丑。我从去年秋，将指事西走。今春予亦出，丞哉实为负。岂期清渭滨，乃此获携手。始晤含悲辞，稍坐开笑口。既悬徐孺榻，且酌陶潜酒。问劳益情倾，谈谐仍意掫。延留甚殷勤，未厌浃旬久。会合乌可常，别离谅非苟。炎埃满征涂，我马不堪趣。明当复东迈，行止庶无咎。上以奉明君，下以慰慈母。平生功名心，萧条亦何有。惟是故意长，欲报乏琼玖。英英华阳云，劳我重回首。"}