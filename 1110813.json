{"id":"1110813","title":"点绛唇","dynasty":"宋","author":"朱敦儒","text":"淮海秋风，冶城飞下扬州叶。画船催发。倾酒留君别。卧倒金壶，相对天涯客。阳关彻。大江横绝。泪湿杯中月。客梦初回，卧听吴语开帆索。护霜云薄。澹澹芙蓉落。画舫无情，人去天涯角。思量著。翠蝉金雀。别后新梳掠。至日春云，万般祥瑞朝来奏。太平时候。乐事家家有。玉指呵寒，酥点梅花瘦。金杯酒。与君为寿。只愿人长久。春雨春风，问谁染就江南草。燕娇莺巧。只是参军老。今古红尘，愁了人多少。尊前好。缓歌低笑。醉向花间倒。绿径朱阑，暖烟晴日春来早。自家亭沼。不问人寻讨。携酒提篮，儿女相随到。风光好。醉敧纱帽。索共梅花笑。"}