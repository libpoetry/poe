{"id":"788899","title":"百字令 题朱竹垞静志居琴趣后","dynasty":"清","author":"孙鼎臣","text":"红娇绿怨，有芳魂一缕，苦萦湘管。歌板酒旗零落尽，忍把瑶筝重按。旧枕痕干，曲屏尘掩，心事空银汉。彩鸾卷里，问真真可能唤。休道柳絮羞狂，莲心茹苦，省识情长短。减字偷声寻笛谱，曲曲春风肠断。红豆啼烟，青笺砑露，心字香难散。三生片石，定应他日相见。"}