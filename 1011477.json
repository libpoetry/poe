{"id":"1011477","title":"金刚随机无尽颂 启唱真乘","dynasty":"宋","author":"释印肃","text":"稽首一切智，圆通十方慧。无上两足尊，法体含三世。归命万德师，与慈启大悲。溥度恒沙众，愿力难思□。解空无比量，世出世间上。了义修多罗，圆明真实相。慧命久住持，阿僧历劫祇。如今言下会，碎体报难齐。我欲穷真法，法则非非法。虽法非正固，要会无法法。随文偈赞之，标宗立妙机。通方闻便喜，声闻应皱眉。红露穿碧海，是汝心非綵。不是风幡动，如如无变改。白日绕须弥，只今是阿谁。共君一夜话，胜读十年书。"}