{"id":"707989","title":"洞庭春色 其二 归舟","dynasty":"明末清初","author":"梁清标","text":"万里河梁，五羊归棹，夹路春风。看荔枝洲畔，沉香浦外，帘开楼阁，帆动艨艟。载得珠江花鸟去，更千步香薰两袖浓。斜阳岸，正袍青草绿，衣染鹃红。簏藏罗浮旧茧，早办取舞蝶纱笼。问踏歌蛮乐，穿花游女，寻芳何地，拾翠谁从。抛却南天烟月暖，喜北望长安紫气重。骊歌里，听兰桡笳鼓，惊起鼍宫。"}