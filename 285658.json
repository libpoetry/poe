{"id":"285658","title":"台城路·凤城西畔前朝事","dynasty":"清代","author":"李慈铭","text":"凤城西畔前朝事，禊春又联吟侣。松合香台，草侵荒殿，撩乱风幡铃语。杏花过雨，正蓝子摇红，丁香含素。庭院深深，磬声不隔燕莺路。藏云洞今在否。登临孤客迥，难寄愁处。柳绿芦沟，云开蓟镇，依旧青山无数。悲歌倦旅，看禅榻茶烟，鬓丝如许。好片斜阳，暮钟催客去。"}