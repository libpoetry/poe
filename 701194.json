{"id":"701194","title":"吊步香诗十首","dynasty":"明","author":"萧光绪","text":"丧元沟壑是寻常，百战孤城气独张。彖邑他年传不朽，生人反借死人香。三百年培国泽长，凭城不屈志何强。死忠到底忠非死，永劫应闻侠骨香。南北风靡气破伤，潮回江上守残礓。家家节烈头堪断，不独西山薇蕨香。匹夫螳怒敢车当，捐殉非因国士偿。万众流芳书不尽，岂图身后姓名香。江南首义凛冰霜，化碧人人血是苌。白昼至今闻鬼斗，风吹正气满城香。发肤还父土还王，愧杀男儿妾妇妆。红蓼黄花攒白骨，江千日暮泣秋香。壮士登埤呼昊苍，阵云深黑飞沙黄。危城血战留奇烈，万古睢阳可并香。同泽同仇矢勿降，偏从醉梦睹天光。虽无成绩乾坤挽，尚有丹衷青史香。日月精诚铁石肠，忠魂此日绕长江。成仁取义非难事，报国应知名教香。血性男儿尽桂姜，人伦天道永彰彰。可怜一片君山石，直作中华万古香。"}