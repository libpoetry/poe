{"id":"302673","title":"石州慢·霜鬓飘髯","dynasty":"现代","author":"黄公渚","text":"霜鬓飘髯，结社遁吟，湖海畸迹。诗篇传遍西江，春雪弓衣争织。禅居窈窕，老去水调歌哀，词心暗共春潮涩。待遣有涯生，和新声筝笛。凄寂。樵风扫径，袌碧无人，酒垆闻篴。小隐康桥，谁识长沙残客。画里云山，一角烟柳斜阳，不堪回首青芜国。相惜野云身，对苍茫无极。"}