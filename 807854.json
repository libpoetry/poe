{"id":"807854","title":"贺新郎  题郎官山雪霁图送家伯驺还八闽","dynasty":"清","author":"陈维崧","text":"闽峤盘天际。怅连年、幔亭昔梦，枕边频制。拓得郎官山半幅，目断层崖雪霁。飞不透、鹧鸪声里。今日真成归计稳，涨蛮天、一片南还骑。桄榔面，家山味。前滩唤囝乡音细。傍榕阴、晶丸万颗，依然斜缀。绿蛎房边红齿屐，喧笑应门童稚。谁暇诉、飘零情事。少顷武夷君有信，也头童面皱骖鸾至。惊此别，几年岁。"}