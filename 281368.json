{"id":"281368","title":"寄铨侄日本","dynasty":"现代","author":"林朝崧","text":"天运穷百六，劫尘飞蓬壶。避地吾与汝，适越还入吴。吴下风月窝，越中山水国。五载同娱游，一别分南北。汝志在显扬，书剑客帝乡。吾贫甘守拙，返棹婆娑洋。迢迢七千里，相望隔烟水。中外断知闻，叹恨何能已！今年京师乱，六龙西入关。闻道辇毂下，白骨如丘山。嗟汝年少子，陷身兵革里。笳鼓喧蓟门，何处问生死？青鸟天外飞，衔书坠我衣。开缄惊且喜，知汝脱重围。汝亲已衰老，旅食江南道。馀生复何求，拜辞诣绝岛。绝岛海东滨，徐市此避秦。传闻有仙药，宫阙皆金银。地与鲲身接，向来通舟楫。为我折扶桑，乘风浮一叶。须识竹林人，相思泪濡睫。"}