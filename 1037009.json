{"id":"1037009","title":"自涟漪寄薛绍彭","dynasty":"宋","author":"米芾","text":"老来书兴独未忘，颇得薛老同徜徉。天下有识推鉴定，龙宫无术疗膏肓。淮风吹戟稀讼牒，典客闭阁闲壶浆。吟树对山风景聚，墨池濯砚龟鱼藏。珠台宝气每贯日，月观桂实时飘香。银淮烛天限织女，烟海括地生灵光。俊儿乃是翰墨侣，侠竹不使舆卫将。象管钿轴映瑞锦，玉鳞棐几铺云肪。依依烟华动勃郁，矫矫龙蛇起混茫。持此以为风月伴，四时之乐乐未央。部刺不纠翰墨病，圣恩养在林泉乡。风沙涨天乌帽客，胡不东来从北荒。"}