{"id":"684376","title":"雪望四首","dynasty":"明","author":"王守仁","text":"风雪楼台夜更寒，晓来霁色满山川。当歌莫放阳春调，几处人家未起烟。初日湖山雪未融，野人村落闭重重。安居信是丰年兆，为语田夫莫惰农。霁景朝来更好看，河山千里思漫漫。茅檐日色犹堪曝，应是边关地更寒。法象冥濛失巨纤，连朝风雪费妆严。谁将尘世化珠玉，好与贫家聚米盐。"}