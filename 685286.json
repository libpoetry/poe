{"id":"685286","title":"避暑傅氏山庄次陆学士廉伯韵二首","dynasty":"明","author":"王鏊","text":"偶然携酒作郊行，才出尘中眼校明。岁月几何新景象，河山百二旧神京。初凉道上行人影，斜日村中打麦声。一片渴心何处写，辘轳金井上银瓶。北来燕赵旧山川，平野苍茫海色连。客子行游非素约，野人墟落自成廛。寻凉有马能知路，吊古无碑可问年。九日忙时閒一日，新诗莫惜被人传。"}