{"id":"743574","title":"吴槎客明经以手画山水见赠作诗志谢近闻有亡姬之戚并为解之","dynasty":"清","author":"朱文治","text":"槎客先生七十七，老手能握两枝笔。诗曾索写屏幛新，画忽摹成林壑密。早年工诗晚工画，画意都从诗意出。连宵风雪寒打窗，坐使坐光满蓬室。我闻善画山水享大年，息心求理心恬然。凭空泼墨鼓元气，何待采药夸神仙。神仙眷属金闺籍，近事传闻剧怜惜。小红飞作马塍花，凄绝吹箫姜白石。老眼西风泪不收，深深埋玉银湾头。拜经忆昔同看月，索句何人共倚楼。我与先生无一面，仰之如鲁灵光殿。海天尚有沧桑变，何况昙花霎时现。从此不画双蛾画东绢，自对万幅烟鬟老忘倦。"}