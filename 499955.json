{"id":"499955","title":"慈训堂诗","dynasty":"明","author":"于谦","text":"君不见孟轲称大贤，道学冠今古。陶侃惜分阴，乃心忠典午。当年造就赖慈亲，剪发断机良独苦。君家阿母贞且贤，与古列女相比肩。孀居节操凛冰雪，诸孤在膝皆髫年。谆谆训诲不辍口，愿汝成立报所天。为言汝家素阀阅，累叶簪组相蝉联。而翁受命宰百里，奉法循理人共传。一朝奄弃遗尔辈，我故未忍归重泉。属纩言犹在吾耳，令我慇勤教诸子。汝曹力学能有成，尔父虽死犹不死。言之痛心恐未足，大书日新扁华屋。诸郎感奋思立身，恒若汤盘警心目。明师益友资讨论，暮史朝经勤讲读。一朝昆季俱登庸，万里云霄快鸿鹄。伯也绣衣霄汉立，季也芳名题桂籍。子能若此亲何忧，笑引诸孙饷梨栗。满庭慈竹布清阴，绕砌萱花丽迟日。"}