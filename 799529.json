{"id":"799529","title":"三君子篇","dynasty":"清","author":"范当世","text":"老氏结巨网，释迦悬利钩。纷纷下人海，垂饵当乱流。以彼溷中趣，兼之性命浮。何患英雄人，不来流上头。流头大鱼上，形瑰果如牛。变化直飞去，二老胡不收。乃知青云上，招手有孔丘。借问孔夫子，何术招此俦。彼无异端在，一语教人愁。气尽即无我，长生言不雠。轮回不可得，寂灭终耻羞。盖棺万物尽，惟独斯文留。沈雄乃不死，精力斯当勠。此道一深入，机来难自由。胸中沃至味，玉瓒盛黄流。贪瞋怨恸怖，一一皆谬悠。乃知师恩重，耸我出我幽。与我一世间，福禄诸天侔。假非玉书圣，不恐宁肇修。万年弗可揭，一揭乾坤休。老聃树桃李，独秀惟庄周。此人澹无欲，永可泥涂龟。一朝感鲲鹏，欲作逍遥游。公然脱彼网，吾学同喜忧。灵均亦在楚，孟子还居鄹。当日三君子，朝朝阅九州。"}