{"id":"1235615","title":"次韵王继学参政题美人图 红叶题诗","dynasty":"元","author":"朱德润","text":"金殿风微拾坠红，题诗聊寄御沟东。芳情有意随流水，细字无心学断鸿。别馆乍凉霜透幕，长门深夜月移宫。才情偶尔成佳配，不道《周南》有国风。千金画史托铅华，难写春心半缕霞。两面秋波随彩笔，一奁冰影对钿花。情怜晓月秦川雁，思逐朝阳汉树鸦。不信云间望夫石，解传颜色到君家。"}