{"id":"702344","title":"成化乙未廷试受卷纪事有作时年三十","dynasty":"明","author":"程敏政","text":"大廷多士若云屯，入对从容感至尊。新雨过城开晓霁，好风吹柳散春温。尚方络绎来珍馔，中使催呼锁禁门。回首十年如梦里，传胪当日愧蒙恩。文华清禁接词林，阅卷亲劳法驾临。黄纸墨痕春淡淡，紫垣钟漏午沈沈。风云此日开文运，忠孝何人契主心。今夜礼曹还赐烛，早随冠冕听纶音。"}