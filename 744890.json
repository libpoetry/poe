{"id":"744890","title":"读黄文节公诗集书后","dynasty":"清","author":"张琼英","text":"天籁荡空虚，风骚豁门户。韩苏譬齐秦，李杜角晋楚。代兴得涪翁，三驾复牛耳。蹠河巨灵掌，砉月老人斧。海浴鹏噣褰，峡劈蚕丛阻。珠丝九曲引，石髓五色补。空山瘦霜骨，僵竹卧龙虎。时涌梵王音，清泉杂风雨。直证南宗果，讵独西江祖。七叶本一花，草堂实宗主。性情植之根，苍雅藻其宇。真宰苟不存，敝帚成枯腐。当时瓣香众，羊昙秀驹父。舍人实区区，祧苏以配杜。一鹗岂不贵，颇厌喧百羽。吾道纷骑墙，知非公所许。庐阜与峨岷，嶙峋相仰俯。或乃讥旁仄，索瘢到媌姱。穷子诧珠金，蓝缕妒纂组。谁知良工心，惨澹阅千古。惜哉六百年，传衣竟谁与。漫漶鄱阳本，寥落青袖谱。新编北平校，面目复真睹。来者谅不诬，蒙姿实愧鲁。天涯抱残箧，乡先见风矩。安得双井泉，为我浣肺腑。"}