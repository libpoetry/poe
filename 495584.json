{"id":"495584","title":"念奴娇 赤壁图，用东坡韵","dynasty":"明","author":"陈霆","text":"三分鼎峙，算江东虽小，尽多人物。一片江山千古恨，崩浪怒冲高壁。湖海孤臣，经年放废，破帽撑风雪。浪游怀古，问君谁是豪杰。驾此一叶扁舟，举杯属客，清兴樽前发。凌涉沧茫三万顷，洗荡凡尘消灭。夜静江空，洞箫清润，露气侵华发。仰天一笑，醉中卧对明月。"}