{"id":"405423","title":"和俞律诗兄长歌游姑苏虎丘","dynasty":"近现代","author":"常国武","text":"北方之山多骨而少肉，南方之山多肉而少骨。姑苏有山皆丘陵，丘陵幽处亦可读。天平灵岩饶佳致，虎丘籍甚耳尤熟。天平自荦确，灵岩只肥绿。虎丘虽卑得兼之，一丘双美尽苞南与北。况复古迹茫茫不胜数，阖庐真娘墓此卜。鱼肠剑气冲牛斗，吴姬艳名万世续。更有生公讲涅槃，顽石点头见诸载藉录。一塔亭亭丘之巅，阅尽沧桑似转毂。千年一瞬过迅羽，七级至今巍然矗。彭祖八百诚妄言，以视兹塔之寿毋乃仍尔促。我今重游空怅望，即事即景长歌以当哭。悬知百岁不可期，太息身名朽俱速。幸得知己一人菊味翁，新韵迭相次和免茕独。宁作无食肉相之管城子，也胜孔方兄之门下一走卒。"}