{"id":"915424","title":"明发栖隐寺","dynasty":"宋","author":"杨万里","text":"木鱼一呼众僧聚，老夫登车欲前去。仰头见天俯见路，明明是昼不是暮。如何今晨天地间，咄咄怪事满眼前。将为是夜著，月轮已没星都落。将谓是昼休，银河到晓烂不收。皎如江练横天流，中流点缀金沙洲。元来海底蚤浴日，云师闭关不教出。羲和挥斧斫云关，取将一道天光还。天光淡青日光白，道是银汉也则得。云师强很赶不奔，堆作沙洲是碎云。"}