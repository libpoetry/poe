{"id":"852364","title":"百舌鸟","dynasty":"宋","author":"文同","text":"众禽乘春喉吻生，满林无限啼新晴。南园花木正繁盛，小小大大皆来鸣。藏枝映叶复谁使，不肯停住常嘤嘤。就中百舌最无谓，满口学尽群鸟声。自无一语出于己，徒尔嘲?誇从横。朝朝泊我高柳上，叫破一窗残月明。幽人稳睡正酣美，无计可奈遭尔惊。少年挟弹彼谁者，安得为我来五更。"}