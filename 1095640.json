{"id":"1095640","title":"冷水谷桃花未开次竹岩韵","dynasty":"宋","author":"释居简","text":"山行两袖皆华风，游人未多花未红。堂堂春去已无几，晴趁一日来山中。山人寸金酬天地，都种芳菲留客醉。粉桃商略待绯桃，坐令羯鼓催无计。匆匆归兴如酒浓，零落断云流水踪。明朝乘兴尚可再，应笑武陵蓑笠翁。判花大手今燕许，收拾是中春一坞。小待巴东制锦归，尽吹红雨为霖雨。"}