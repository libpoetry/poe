{"id":"807670","title":"花心动  二月八日微晴同云臣过北郭外访寒松上人不遇纪事","dynasty":"清","author":"陈维崧","text":"薄霭新旸，翠禽啼绡窗，乍催人醒。弄袖风微，印屐泥乾，村馆酒旗低映。相携缓步回塘上，寻春寺、聊添吟兴。画溪尾，葡萄初涨，遥川绿竟。叩罢禅扉谁应。剩花底经幡，烟中斋磬。竹院因循，水郭迟回，忍负雨馀妍景。春衫且把桥栏倚，閒数遍、碧纱官艇。前溪里，一行社归人影。"}