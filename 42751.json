{"id":"42751","title":"沁园春·丁巳重阳前三日","dynasty":"清代","author":"纳兰性德","text":"丁巳重阳前三日，梦亡妇淡妆素服，执手哽咽，语多不复能记。但临别有云：&ldquo;衔恨愿为天上月，年年犹得向郎圆。&rdquo;妇素未工诗，不知何以得此也，觉后感赋。瞬息浮生，薄命如斯，低徊怎忘。记绣榻闲时，并吹红雨；雕阑曲处，同倚斜阳。梦好难留，诗残莫续，赢得更深哭一场。遗容在，只灵飙一转，未许端详。重寻碧落茫茫。料短发、朝来定有霜。便人间天上，尘缘未断，春花秋叶，触绪还伤。欲结绸缪，翻惊摇落，减尽荀衣昨日香。真无奈，倩声声檐雨，谱出回肠。"}