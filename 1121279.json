{"id":"1121279","title":"九日诸人集于资福阁次高季应韵三首","dynasty":"宋","author":"林季仲","text":"秋入江山晚更妍，登高临远意凄然。且浮绿蚁眼前乐，底用虚名身后传。旧隐未教幽鹤怨，清溪终伴白鸥眠。老来举措多羞涩，强插黄花趁少年。隔竹通晖月自妍，樽前宝炬不须然。毫飞阁上千林湿，句落云间万井传。佳节敢辞通夕醉，宿酲还傍小窗眠。鬓边黄菊应相笑，白发较多似去年。戏马台前草自妍，英雄何在竟茫然。江河犹带重阳恨，父老空将旧事传。去雁来鸿波浩荡，夕阳流水树芊眠。休休世味从来恶，细嚼霜英慰暮年。"}