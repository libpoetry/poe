{"id":"818528","title":"题松月居士印集","dynasty":"清末近现代初","author":"陈三立","text":"周汉而还垂玺印，儒学摹辑转相竞。颇阙元明迄当代，失宝遗珠亦其病。成哲亲王雅嗜古，列诒晋齐最称盛。保延数叶遘崩坼，渐易盐米辱题评。居士声名老画师，目睹散落泪欲迸。购收抉取增未备，绝艺奇能叠辉映。文何家法沿革存，天壤流传此后劲。论世应怜别怀抱，摩挲孤躅百灵盟。"}