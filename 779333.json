{"id":"779333","title":"烛影摇红 听梨园太监陈进朝弹琴","dynasty":"清","author":"顾太清","text":"雪意沈沈，北风冷触庭前竹。白头阿监抱琴来，未语眉先蹙。弹遍瑶池旧曲，韵泠泠、水流云瀑。人间天上，四十年来，伤心惨目。尚记当初，梨园无数名花簇。笙歌缥缈碧云间，享尽神仙福。叹息而今老仆。受君恩、沾些微禄。不堪回首，暮景萧条，穷途哀哭。"}