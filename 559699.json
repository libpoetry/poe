{"id":"559699","title":"戊子春将赴温州杨君谦邀饯于虎丘同集者沈启南韩克赞二老复巾藜杖从子寿椿与朱性甫青袍方巾唐子畏与徐昌国并举子巾服而余与君谦独纱帽相对会凡八人人各为侣适四类不杂","dynasty":"明","author":"文林","text":"鸟歌当离筵，东风逗微雨。会合饮中仙，两两各相侣。二老行纡徐，二妙足高举。儒袍联尊生，乌纱对宾主。酒半散林壑，寻诗镂肝腑。词锋挽落晖，酣战走旁午。冥搜隘八极，光焰互吞吐。珠玑落吾手，拾袭谁敢侮。悠悠大块内，何物不参伍。嗟余独行迈，弃斥无所与。"}