{"id":"1204896","title":"摸鱼儿","dynasty":"元","author":"许有孚","text":"买陂塘旋栽杨柳，诗人何逊曹务。水云乡里看云锦，不羡落花红雨。如顾渚。脍鲜鲫银丝，画舫萦回屿。花娇欲语。任潋滟荷觞，淋漓宫锦，痛饮是佳趣。虚闲地，更有图书如许。坑灰追笑嬴吕。北窗一榻清风细，读罢羲文章句。姑置醑。对避暑楼台，名画宣和谱。亭前桧古。看黛色参天，霜皮溜雨，闲煞汉阴圃。"}