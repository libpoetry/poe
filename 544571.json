{"id":"544571","title":"柬相国赵公二十四韵","dynasty":"明","author":"胡应麟","text":"八极黄扉上，三台绛阙前。夔龙扶舜日，稷契在尧天。磊落熙朝佐，飞腾命世贤。经纶侔董相，学术迈彭宣。虎观无双对，龙墀第一传。直声朝野震，劲节庙廊骞。吏隐罗浮僻，春生大庾妍。朱明留巨碣，勾漏觅真诠。六洞深回辙，双溪独扣舷。桃花人代隔，柳色岁时迁。雷电惊千域，风云动八埏。敷文毗夏后，奋武翊周宣。绝岛凭陵日，雄边覆没年。谟谋群策聚，筹略万夫先。挞伐过平壤，芟夷遍赫连。吴绫貂帽渥，蜀锦兽袍鲜。赐屡驰中极，心长系太玄。赤松遥入梦，黄石骤忘筌。浩荡皇情注，优游圣泽绵。谤宁伤薏苡，名转重兰荃。雅量乾坤小，孤忠社稷悬。鸣岐仍鸑鷟，钓渭正鹰鹯。海晏知难俟，河清讵偶然。转将良弼梦，移告北山巅。"}