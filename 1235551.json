{"id":"1235551","title":"秋夜杂咏三首","dynasty":"元","author":"成廷圭","text":"对酒不能饮，灯前笑又悲。转头都觉谬，对面莫相疑。白发无休日，青天有坏时。微酣且熟寐，一任老夫痴。平居在城市，无梦傍江湖。世事有今日，生年犹故吾。检书逢越绝，引曲感吴趋。邻叟邀皆醉，归来不用扶。世俗今多事，人心此一时。风尘吾道在，江海我生悲。白日终难系，青山不可移。吾方饮吾酒，君自着君棋。"}