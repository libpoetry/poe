{"id":"458773","title":"行路难","dynasty":"当代","author":"卢青山","text":"行路难，石若星，不可攀。兀兀三朝仰首叹，寂寂三朝备粮餐。三朝三暮行已老，回首人在故椽间。行路难，扣长剑，问苍天。天有大言不肯语，天有大德不下许。我亟狂呼天若死，一空碧绢遮棺梓。行路难，不可返，前有猰貐守，后有虎目眈。我背一囊心久倦，危岌局蹐如焦原。行路难，劝我止，我不齿，而今回首不可悔。堕日淹淹下崦嵫，大风飘飘荒云随。欲随风去无翼引，欲攫风住力不竞。行路难，行路难，折剑裂发歌一曲，曲亦未卒泪已续。"}