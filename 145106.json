{"id":"145106","title":"夏暑正隆望秋得雨风赋长句","dynasty":"宋代","author":"释文珦","text":"夏日烈烈扬晖光，阳气入土土力强。望秋三日雨滂滂，庶物浡然俱阜昌。雨暘时若异咎恒，秔稻薿薿如人长。西风朝夕吹新凉，风来已作酒饭香。老农再拜谢穹苍，此去足以供烝尝。只今吏卒多豺狼，唯恐肆威回夺攘。一粒不得入我肠，父子悲啼茹糟糠。愿将此意达君王，毋官贪冒官循良。"}