{"id":"1114326","title":"小重山 学士生日二首","dynasty":"宋","author":"李弥逊","text":"鞭凤骖鸾自斗杓。老君亲抱送，下层霄。人间仙李占春饶。千秋里，松月伴吹箫。故国水云遥。谪仙丹荔熟，剥红绡。南山影转卧金蕉。倾寒绿，眉寿比山高。星斗心胸锦绣肠。厌随尘土客，逐炎凉。江山风月伴行藏。无人识，高卧水云乡。肘后有仙方。假饶丹未就，寿须长。儒冠多误莫思量。十分酒，菡萏小池塘。"}