{"id":"704360","title":"哭徐子与六首","dynasty":"明","author":"黎民表","text":"岳牧才名大，中朝礼数优。天文垂左辖，风谊起南州。羽卫森开府，江山自倚楼。玺书虽未下，为政已风流。词场应冠绝，心匠亦兼能。崛起无前辈，雄飞值中兴。浮沉玄理胜，时俗吏才称。往事穹碑在，千秋下马陵。苍苍不可问，叹逝每如斯。岂意长安酒，为君永诀时。鸿都今绝笔，大雅久无诗。不独风流尽，文章属数奇。无书才几月，委蜕得非真。道丧应歌凤，吾衰更泣麟。簿书聊偶世，时命仅同人。醉墨纵横处，星沉霅水滨。讼牒常移少，高斋日扫除。故人无政府，门客满公车。酒德应堪颂，官箴亦未疏。汝南多赋客，犹是大风馀。中原称五子，附骥亦纷纷。国色应殊众，清言独见君。不逢非汉谶，垂老见雄文。凄切邻人笛，长安醉后闻。"}