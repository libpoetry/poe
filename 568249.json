{"id":"568249","title":"和赵类庵灯花","dynasty":"明","author":"陆深","text":"诵君灯花篇，值我灯花灿。旖旎欲浮香，敷披似春半。圆朵竞霞呈，岐枝误星散。娱玩夜三更，迟回肠九转。献祥谅无私，凉德歌有腼。南郊礼将成，预兆明庭宴。无藉春风吹，偶见春风面。影摇画屏斜，蕊堕银檠乱。君才本天妙，况复论交淡。游戏赋灯花，膏馥人犹厌。丽藻凌六朝，高风驾前彦。倘许望后尘，铅椠从兹办。寒灯复作花，政尔从人愿。"}