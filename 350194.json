{"id":"350194","title":"貂裘换酒·酒楼即事","dynasty":"清代","author":"程颂万","text":"一阵催花雨。正愁人、愁春未醒，梦痕浓处。同倚酒家楼上曲，瘦怯东风无主。记故馆、樱桃几树。料得帘栊间病酒，茜窗边、燕语人无语。新脸晕，旧眉妩。醉中空觅杨枝舞。怨兰宵、泪零残烛，小阑朱户。冷冷凄凄花朝夕，婉晚芳韶飘去。休负了、娇红庭宇。十幅蛮笺双翠管，一行行、都是销魂句。宛转意，情谁诉。"}