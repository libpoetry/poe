{"id":"746998","title":"过小岭 其一","dynasty":"清","author":"陈同","text":"此岭九十里，所历颇险恶。两夫舁一兜，袅袅竹竿弱。片篷圆幕天，尺板危垫脚。所见高一头，有美自呈跃。岭转初螺旋，崖断忽瓜削。曲则蚁穿珠，窄作鼠入角。陡则马蓦坡，藏则蛇赴壑。进则鸟道争，退则蚓行却。溪回路已穷，林转山又廓。峰峦递显藏，隐现随起落。肩舆升降间，一一归领略。景色真难名，可喜又可愕。"}