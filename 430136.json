{"id":"430136","title":"乙亥开岁三日大雪中与千里饮于市楼赋记所语","dynasty":"近现代","author":"黄浚","text":"昨日立春今雨雪，补过龙公殊勇决。六街吉语贺农功，钟山不云自皑绝。金陵犹有酒家胡，与子登楼玩冰铁。相怜鬓秃烱寒光，未觉谈深没车辙。一杯中藏廿年事，得此浇作肝肠热。黄垆旧涕忆竹林，渡口新歌嫁桃叶。能为刻画用已罕，石髓便烦细分别。我惭砚北但钞书，君是抱遗宜著说。意多世短捥空疲，万事风花生眼缬。"}