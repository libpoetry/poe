{"id":"130097","title":"次韵刘簿寄示","dynasty":"宋代","author":"方岳","text":"尘世崎岖天一握，俗子追奔蜗两角。先生宴坐心平夷，矮屋打头甘寂寞。手提老笔挟霜气，合上蓬山直延阁。高人乃亦主簿耳，往往胸中自丘壑。银钩宝唾俱人妙，令我见之生踊跃。日酣昨暮春睡浓，柳外叩门谁剥啄。一书自直十从事，况有骊珠光错落。风檐急转百回读，花草愁深颜色薄。放余许出半头地，未敢以信而以怍。譬如驽骀受刷饰，金环压辔青丝络。猗那清庙吁已远，下里巴词可无作。候虫鸣秋鸟鸣春，美恶则殊俱自乐。焚香危坐试品藻，颇亦敢言余论确。公诗虽淡未弦清，我诗虽雅黄锺浊。"}