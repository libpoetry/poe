{"id":"755996","title":"莲花曲","dynasty":"清","author":"曾懿","text":"水榭帘栊人如玉，鸣桡轧轧春波绿。昨宵酒醉各题诗，今朝都赋《莲花曲》。粉痕欲坠红妆浅，清露如珠垂欲散。翠潋清风荡融融，参差绿影云塘满。莲子花开水槛东，重叠掩映鲛绡红。秋罗拂水水纹绉，香飘四座生荷风。碧塘摇滟多芳草，白蘋断处生红蓼。紫鳞水面吸莲花，池边日日来青鸟。遥遥柳绿锁湘烟，莲根莲叶相钩连。素藕丝柔情不断，露珠摇荡非真圆。银浪金光荡晓日，绿蕖半掩桃花色。帘波隔水夏云生，千里轻风总无力。杜宇啼残春已归，交交鸂鶒芳塘飞。愁煞江干采莲女，软风吹香香著衣。青丝系船茱萸湾，重开新筵不忍还。侍女低鬟进美酒，坐中酒后皆红颜。月明满地遥相望，鱼戏莲叶吸细浪。佩环初解舞衣轻，荷叶罗裙色一样。归来玉婢捧花蕊，采莲夜夜得莲子。一身花露湿云衣，回首胭脂红十里。"}