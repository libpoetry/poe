{"id":"813918","title":"题金桧门总宪观剧绝句","dynasty":"清","author":"陆钟琦","text":"虞陛赓歌际盛时，人閒弦管不教持。寓言本是南华旨，翻作西涯乐府辞。停轺畿辅正搜才，桃李千蹊是旧栽。玉尺罢量閒作字，几人法曲共听来。登场鲍老意阑珊，粉墨徒留壁上观。一首加官先道破，退场多是不堪看。短髯道士梦中身，唤醒邯郸索解人。莫作东山品丝竹，神奸禹鼎铸方新。"}