{"id":"1066611","title":"次韵郑维心游西余山","dynasty":"宋","author":"葛胜仲","text":"云巘瑰奇甲震州，不须幽境更旁搜。从来知是通侯国，此段方从胜客游。闰岁春迟空水树，雨时溪涨失沙洲。吾衰久矣欲何适，更为前山一上楼。顾余峰好锁云烟，入寺窥临信所传。衣袒右肩从衲子，屐除前齿陟山巅。一杯相属真宜釂，四者难并偶幸全。亭号弄云谁作记，紫枢当日笔如椽。"}