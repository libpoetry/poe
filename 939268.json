{"id":"939268","title":"张横渠赞","dynasty":"宋","author":"陈长方","text":"祖龙吐毒，烈火四焚。先王载籍，毕罹其屯。刘汉崛兴，访索丘坟。群儒掇拾，百不一存。绵蕝之野，陋兮叔孙。胸谋腹断，己学自尊。致彼古礼，寥落无闻。勇哉先生，绝类离伦。追千岁上，以礼立身。隐居关右，化行于民。宾嘉丧祭，唯古之循。坐令邹鲁，复见咸秦。岩岩泰山，烈烈秋暾。先生谨严，比德实均。嗟世习非，诚难具论。弃礼自快，纷其如云。感今陈古，歌以斯文。庶由高躅，起我后昆。"}