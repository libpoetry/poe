{"id":"291184","title":"高阳台·五年春暮为章太炎作","dynasty":"现代","author":"马叙伦","text":"烛影摇红，帘波卷翠，小庭斜掩黄昏。独倚瑶阑，记曾私语销魂。杨花爱扑行人面，尽霏霏、不管人嗔。更蛾眉、暗上纱窗，只是窥人。从前不解生愁处，任灞桥初别，小揾啼痕。争道如今，离思乱似春云。银笺欲寄如何寄，纵回文、写尽伤春。奈人遥、又过天涯，断了鸿鳞。"}