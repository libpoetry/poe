{"id":"501131","title":"石假山歌","dynasty":"明","author":"陶安","text":"世上好山如好人，睨傲不肯来相亲。是何峰峦落几案，数寸气象排苍旻。我闻好山芙蓉三十六，从有鸿濛露岩谷。一宵神运霹雳斧，但见二十四峰青立玉。翻然飞去十二峰，来向君家伴幽独。忽遇云间骑鹤侣，为言此事非誇诩。更有仙家十二楼，化作游龙渡江去。砚屏时映一拳小，万壑千岩共昏晓。天地骨含千古清，收拾精神不为小。洞天两窍秘莫窥，虚冥眇漠涵天池。须弥亦向芥子纳，静中观妙生神奇。幽人拂拭爱萧洒，掌握烟霏恣陶写。着屐不劳追谢公，山同心会忘真假。"}