{"id":"694216","title":"次临封八景韵二首 江口归帆","dynasty":"明","author":"陈道蕴","text":"渺茫遥望绿如苔，三道江流到此开。落日寒烟樵檐渡，收帆系桨客船回。怀人几度看维缆，寄远未逢笑折梅。满目风光迟晚照，乘闲临眺独徘徊。渔舟泛泛倚长洲，欸乃数声古渡头。向夕风微天籁寂，一江露冷苇萧秋。惯乘巨浪朝朝险，无碍平波日日流。堪笑汉军机太巧，而今空付笠蓑游。"}