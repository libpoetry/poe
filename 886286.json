{"id":"886286","title":"少年看花行寄示谊儒侄","dynasty":"宋","author":"阳枋","text":"少年看花日千遭，黄金买笑侠气豪。盏斟西凉绿蒲萄，燕歌赵舞纷绮罗。插花上马玉颜酡，鞭马如风花底过。九天阊阖手可摩，扬眉不怕金吾诃。杜鹃一声啼山阿，门掩绿苔愁秦娥。春树红颜能几何，万里封侯成蹉跎。河南布衣正婆娑，却笑因风想玉珂。未肯岩前扪翠萝，商丘不唱采芝歌。独深于易如邹轲，紫阳真人声相和。莲荡归来扬其波，我傍梅花读遗书，不知纷纷坐久落花多。"}