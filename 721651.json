{"id":"721651","title":"苗烈妇挽诗","dynasty":"明末清初","author":"屈大均","text":"二八蛾眉女，将军掌上珍。从戎来百粤，挟瑟自三秦。箫史乘鸾日，罗敷采叶春。桃花甘短命，一死殉良人。夫婿平凉至，飞扬万里鞭。合欢蝴蝶洞，同梦素馨田。卫玠人看杀，陶婴自可怜。孤鸾不饮啄，比翼向黄泉。阿舅罗浮令，初移鲍靓家。可怜勤赤子，不得事丹砂。有妇为黄鹄，无儿比白华。返魂终已矣，洒泪满烟霞。犹能辞老父，不忍视孤儿。慷慨摩笄日，从容绝药时。无山堪共穴，有树已连枝。四百峰边石，先题幼妇辞。"}