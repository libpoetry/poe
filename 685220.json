{"id":"685220","title":"再用前韵走笔答方时鸣侍御二首","dynasty":"明","author":"王缜","text":"三日斋居一片心，分明诚积动高深。甘霖喜极新亭记，倬汉虚惊大雅音。气转风云争鼓舞，声喧凫鸭乱浮沉。江南五月梅天惯，几度晴明几度阴。知时好雨送新凉，毕宿当空尾宿藏。入夜詹花沾席细，摇风银竹傍阶长。云来不费栾巴酒，冤洗多归御史堂。调燮阴阳非我分，积诚心意事吾皇。"}