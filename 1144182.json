{"id":"1144182","title":"秋景 出逢危叶落","dynasty":"宋末元初","author":"刘辰翁","text":"举眼秋萧索，乾坤岂不容。叶因危后落，身是出时逢。古木犹当道，西风小倚筇。峥嵘如解羽，零乱复寒蛩。薄似佳人命，飘如去国踪。小山留我止，香月自重重。四顾欲何之，逢秋出自悲。万山青未了，一叶落何危。未肯哀穷巷，还因立别歧。有风惊槁木，如鸟坠高枝。梧柳同如此，江湖事可知。月明疏影出，踏踏露巢攲。"}