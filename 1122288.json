{"id":"1122288","title":"次韵诸友游云居","dynasty":"宋","author":"姚勉","text":"又是东风柳絮时，催春尚喜杜鹃迟。雨晴蔓绿侵高木，风定残红阁旧枝。眼底好山娱意思，耳边幽鸟话心期。云居见说郊行乐，不得骑驴背锦随。絮风丝日飏新晴，望柳前川学大程。浪不起花澄沼彻，云无留叶太虚清。林间整屐闻莺语，竹外支筇数蚁行。底事春愁都减尽，新来不似旧钟情。"}