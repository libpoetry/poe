{"id":"402915","title":"南浦 将去燕台，赋此留别","dynasty":"近现代末当代初","author":"赵尊岳","text":"风雪渐关河，问岁华匆匆底事归去。策马向斜阳，烟芜外，高柳送人无绪。仙蓬满眼，梦魂欲乞云边住。好春未许。空检点征途，雁程催度。西山畹晚留痕，尚一抹修眉，窥帘凝伫。作计贳清欢，丹青笔，从此小屏风路。愁宽带眼，断无佳句偿幽趣。自惊倦羽。消日暮城南，缁衣尘土。"}