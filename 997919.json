{"id":"997919","title":"次韵和刘卿材见寄之什","dynasty":"宋","author":"黄庶","text":"风波一相失，倒指岁月耗。交情见千里，文字每教告。胸中饱耘锄，勉我穫以道。踟蹰竹帛间，相期古人到。十年走尘土，心不勇于躁。乃知镌磨益，不必砚席好。君屈百里官，卓趋而鲁蹈。不使鞭朴教，人情自倾倒。讼稀禾黍登，醺若饮醇醪。使者席未暖，姓名达圭瑁。麒麟踊跃起，志远无近报。粪土龊龊者，锱铢较称号。青冥脚可插，泥途迹将扫。宁知西山民，归车恐君膏。我行省版舆，假途期问劳。理声如壁邻，叹息不可造。遥知诗书宰，优游漆园傲。极目西飞云，徒使瞳子眊。敢期枉佳作，绸缪肺襟奥。大句驱老意，木古风雨暴。惊味无厌已，败者豆笾犒。我辄牵勉和，徒手大阿冒。酌酒持君诗，吟哦舌根燥。"}