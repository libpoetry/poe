{"id":"1002751","title":"奉和滁州九咏九首并序 其二 游琅琊山","dynasty":"宋","author":"曾巩","text":"飞光洗积雪，南山露崔嵬。长淮水未绿，深坞花已开。远闻山中泉，隐若冰谷摧。初谁爱苍翠，排空结楼台？䡾䡾架梁栋，辉辉刻琼瑰。先生鸾凤姿，未免燕雀猜。飞鸣失其所，徘徊此山隈。万事于人身，九州一浮埃。所要挟道德，不愧丘与回。先生逐二子，谁能计垠崖？所怀虽未写，所适在欢咍。为语幕下士，殷勤羞瓮醅。"}