{"id":"645056","title":"河州正月十五夜有感","dynasty":"明","author":"解缙","text":"少年行坐依慈母，送腊迎春事樽俎。自从元日说阴晴，且向岁时将十五。儿童夹路爆竹喧，高引红灯笑嫫姥。青狮傀儡动地来，歌钟彻夜兼鼙鼓。驱傩击筑斗喧呼，剪纸拈花作歌舞。黄金蛟龙珠翠鳞，十丈流泉口中吐。登州海市未足怜，河阳花县何须数。我家不与世俗同，弟兄伯叔联簪组。满堂宾客皆雄奇，新吟健笔争蜂午。我时七步诗即成，诸生学士观如堵。年年岁岁盛繁华，只说江南好风土。那知少壮遇有殊，欢乐相兼又愁苦。布衣十五步蟾宫，年年看灯天九重。金门夜开星斗落，玉柱尽作扶桑红。群仙邀我饮河鼓，大醉尚吸沧溟空。南风飘飘亲舍远，乘之便往辞飞龙。十年宫锦灯花下，都与从前欢乐同。一从秋暑别京国，山川万里音书隔。东风一夜百花开，散与羁怀助吟癖。湛阳江月暂淹留，何侯祠前听棹讴。江船万烟芙蓉渚，赛杀两岸琉璃毬。今夕何夕在河州，平生之交欢相酬。微霰飘洒灯不收，更催添注龙鳞油。醉来身披紫绮裘，移船更作汗漫游。岂知夜永风雪道，冰作灯笼森白矛。逐日沥冻成以鞲，衬以五彩悬银钩。大雪大似金兜鍪，我疑天公与人谋。剪下玉屑如雕镂，边城凉薄天所赒。真成玉宇兼琼楼，烹龙炮凤楼上头。他人异域自风流，羁客向隅双泪流。任他欢乐弹箜篌，严亲念我应不休。灯光为我达宸旒，相思何日大刀头。"}