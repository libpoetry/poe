{"id":"808230","title":"澡兰香  葵丑淮南重午用吴梦窗韵","dynasty":"清","author":"厉鹗","text":"荷声碧槛，蒜影纹帘，诗在枕根梦觉。钗边缀虎，扇底弹蝇，输与彩舟佳约。记琵琶、初见湾头，才舒新眉半萼。立尽梅阴，晚雨犹鸣青蒻。赢得星星短鬓，羞照江心，一规铜魄。凉生楚簟，怨人宫砂，多少玉窗罗幕。想南湖、十顷菱波，閒了微吟浅酌。还认取、天际归帆，飞凫阑角。"}