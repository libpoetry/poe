{"id":"1127425","title":"荣归堂二首","dynasty":"宋","author":"强至","text":"堂就新纡上相车，名尊为出紫泥书。清杯燕喜三春半，黄阁归来一纪馀。香径生辉荣草木，画檐垂荫乐禽鱼。官轻可笑江东老，也漫怀章诧里闾。嫩柳浓花围旧圃，朱甍碧瓦照春池。黄金腰下还乡印，翠琰胸中报国诗。乘驷长卿羞志浅，怀章公子恨名迟。知公触事须尊主，揭榜新堂是训辞。"}