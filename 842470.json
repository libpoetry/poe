{"id":"842470","title":"题李梓舒秋山图为鄦生感孚作","dynasty":"清末民国初","author":"曹家达","text":"山木不动风萧骚，山气薄人森毫毛。但觉秋阴满潭壑，日落未落荒烟高。欲写苍茫万古意，对此椽笔难为操。思训昭道大小李，山水六法誇神皋。将军孙子今为庶，抗希先德人中豪。逸情上淩磔栖鹘，大气旁走驱灵鳌。我今披图索光景，耳边仿佛来风涛。"}