{"id":"684458","title":"杂述八首","dynasty":"明","author":"王廷陈","text":"冬林覆草閤，兀坐雪云停。避世栖金马，无人知岁星。日高不盥栉，搔首行且歌。飞来避缴鸟，戢翼盼庭柯。予本潇湘客，不作潇湘游。援琴奏流水，寂寂帝妃愁。南人慕炎方，岁宴寡所欢。虽有千金裘，不禦北风寒。出门乘款段，中道值权珰。黠校四五徒，前驱何尔强。清晨谒承明，百官仍依依。回立讯中使，君王何时归。对酒愿一醉，醉后忘悲辛。怜予亦楚产，不似独醒人。哀歌抚剑匣，雄剑且莫鸣。风云倘不负，仗尔事横行。"}