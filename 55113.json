{"id":"55113","title":"铁笔行为王元诚作","dynasty":"明代","author":"梦观","text":"王郎宋代中书孙，铸铁为笔书坚珉。画沙每笑唐长史，拔毫未数秦将军。高堂落笔神鬼怒，九万鸾笺碎如雾。铅泪霏霏洒露盘，金声铮铮入秋树。鸟迹微茫科斗变，柳薤凋伤悲籀篆。鼓文已裂岐阳石，墓灯空照山阴茧。王郎笔艺精莫传，几度索我东归篇。毛锥不如铁锥利，我方老钝君加鞭。矢尔铁心磨铁砚，淬锋要比婆留箭。太平天子封功臣，脱囊去写黄金券。"}