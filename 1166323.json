{"id":"1166323","title":"奉和圣制爰因巡省途次旧居应制","dynasty":"唐","author":"张说","text":"葱郁兴王郡，殷忧启圣图。周成会西土，汉武幸南都。岁卜銮舆迈，农祠雁政敷。武威棱外域，文教靡中区。警跸干戈捧，朝宗万玉趋。旧藩人事革，新化国容殊。壁有真龙画，庭馀鸣凤梧。丛觞祝尧寿，合鼎献汤厨。阳乐寒初变，春恩蛰更苏。三耆颁命服，五稔复田输。君赋大风起，人歌湛露濡。从臣观玉叶，方愿纪灵符。"}