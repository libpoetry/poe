{"id":"1252484","title":"拟古十首 河传 拟花间 春日宫词","dynasty":"元末明初","author":"邵亨贞","text":"春殿。帘卷。郁金香远。午漏沉沉柳阴。楼前怨红何处寻。沉吟。玉沟流水深。睡起长门催侍宴。情正倦强把镜奁展。露柔荑。添黛眉。步移。君王犹讶迟。莲烛烟销深院里。玉宇琼楼，夜色明如洗。月到紫薇花树底。阑干露重无人倚。金錀无声门不启。华发萧萧，尚拥青绫被。听尽楼头更漏水。一声唱晓鸡人起。驻马隋堤路。怨凌波、背人唤渡。正琵琶拨到伤情处。又底事、便轻去。日照啼红无数。酒杯干、再三细语。转首又天涯暮。怎约得、画桡住。一滴天瓢蠲溽暑，夕阳微漏残红。竹阑乘兴倚薰风。笑惊双白鸟，飞过藕花丛。羽扇纶巾闲到我，百年世事匆匆。若耶溪上旧相逢。晚来回首处，山色有无中。烟树重重，春在景阳宫殿。翠柳深、笼寒尚浅。千官过处，有黄鹂百啭。五云中、渐移龙扇。钧天九奏，迤逦霞觞催献。笑声喧、霓裳舞遍。香烟满袖，更宫花迎面。喜新来、太平重见。月明消却娃宫酒。听吹笛、清寒满袖。向时双桨载离愁、去后。几春风待问柳。谩回首。三江渡口。念西子、如今在否。上方钟动客船开、别久。寄新诗、兴未有。绿鬓低低压翠钿。双眉弯似月、斗婵娟。夜凉和袖拂冰弦。娇无奈、何况酒尊前。歌罢意悠然。一声新雁过、暗愁牵。明朝江上水连天。凌波步、万一故人怜。残阳陇树，寒烟塞草。戏马台前秋老。黄河日日水东流，断送却、英雄多少。西秦笳鼓，东山寄傲。万事付之一笑。闲来系马读残碑，又目断、江南飞鸟。红叶满青山。掩映溪湾。柴门鸡犬白云间。江上草堂尘不到，老子心闲。霜后橘阑斑。篱菊香残。夕阳回首一凭阑。世事悠悠吾老矣，且放杯干。晨色动征衣。疏钟隔翠微。小蓬莱、烟树高低。潮去潮来吴越恨，江上月，故依依。人老昔游非。愁多春梦稀。旧相思、重见无期。苏小门前杨柳树，应折断，最高枝。"}