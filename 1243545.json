{"id":"1243545","title":"和王存诚洞天长篇","dynasty":"元末明初","author":"叶颙","text":"神仙姓字留丹书，神仙旧宅岩谷居。昔曾蹑险探仙迹，问我俗虑何当除。长生妙诀诚足学，读书万卷将奚如。曩思封侯食五鼎，今愧半世成踌蹰。顽躯七尺走尘土，多情白发劳自梳。因君赠我锦绣句，梦魂日月金芙蕖。桃源烟水但如昨，欲寻旧路仍趑趄。焉得琼杯酌仙醑，与子共驾五色车。碧云望断杳莫致，临川结网徒羡鱼。已办刀圭生羽翼，脱凡换骨乘天与。长揖安期赤松去，握手大笑凭空虚。童髫绿鬓垂两耳，天风一任寒萧疏。"}