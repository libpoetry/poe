{"id":"797452","title":"摸鱼儿 九月十五夜对月，送外之楚","dynasty":"清","author":"钱湘","text":"玉琴停、几回延伫。空明摇漾庭宇。姮娥不管人间别，自放一轮寒素。从细数。曾几番、双清人月笼香雾。明朝何处。凭寄语婵娟，深宵暂对，莫便向西去。前身悟。长记团圞桂树。清光岁岁如许。漫将离合同盈缺，再见可能如故。君此去。算只有、茫茫江月随行路。楚山无数。料月似今宵，片帆孤影，添得几愁绪。"}