{"id":"163152","title":"汉宫春·会稽蓬莱阁观雨","dynasty":"宋代","author":"辛弃疾","text":"秦望山头，看乱云急雨，倒立江湖。不如云者为雨，雨者云乎。长空万里，被西风、变灭须臾。回首听，月明天籁，人间万窍号呼。谁向若耶溪上，倩美人西去，麋鹿姑苏。至今故国人望，一舸归欤。岁云暮矣，问何不、鼓瑟吹竽。君不间，王亭谢馆，冷烟寒树啼乌。"}