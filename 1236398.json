{"id":"1236398","title":"次韵客怀二首","dynasty":"元","author":"陈镒","text":"孤馆凄凉归计迟，世无鲍叔少相知。天寒疲马空喧枥，月冷栖鸿尚冻枝。沽酒消愁忘尔汝，题诗适兴记吾谁。西风昨夜吹庭树，丛桂山中入梦思。三年客里寄行藏，摇落秋深感异乡。久敝黑貂惊岁月，渐疏白发老风霜。乾坤纳纳胸襟阔，山水迢迢道路长。遥想故园清露晓，满林橘柚眩初阳。"}