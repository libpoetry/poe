{"id":"1075516","title":"西湖山下梅花坞行可里许至陈御史园亭","dynasty":"宋","author":"周紫芝","text":"倦客厌卑栖，白日坐飘忽。呼我同舍郎，缓策扶勃窣。缘山得人家，附影蔽深樾。湖水一镜明，梅花千树发。扶疏弄清影，仿佛见罗袜。凄迷香雾中，身已在月窟。穷探意未已，取径无诘屈。谁家歌舞园，花乱竹复密。御史投绂馀，课竖种梨栗。吾曹不解事，尚此学操瑟。当从汉阴人，抱瓮日搰搰。"}