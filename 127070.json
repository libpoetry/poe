{"id":"127070","title":"白艾溪·澎湃白艾溪","dynasty":"宋代","author":"洪彦华","text":"澎湃白艾溪，源恐从天落。滩石剑戟列，喷怒波势恶。篙工手眼亲，飞舫过如箨。达阻有长桥，轻虹□寥廓。参天树列幢，夹岸如山削。中有钓鱼郎，扁舟□寂寞。俗眼急势利，问此何足乐。不钓沧海鳌，须脍潮州鳄。胡为持一竿，默在艾溪脚。我且笑不答，自歌还自酌。日暮鼓枻归，风埃满城郭。"}