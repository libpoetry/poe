{"id":"695081","title":"读刘文敏公遗事二首","dynasty":"明","author":"林大春","text":"昭代词名起石渠，两朝曾此奉銮舆。经筵旧有河清颂，史馆新传汉纪书。北伐武成颁上骑，南郊祀罢赐飞鱼。从容扈跸还能赋，不学相如献子虚。黄阁云深北斗迟，南都一别紫宸知。召还不比梁王傅，得告真如太子师。最忆天颜朝退后，犹传日讲梦来时。汉家灾异频相问，时有轩车到水涯。"}