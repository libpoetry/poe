{"id":"640083","title":"山有湫","dynasty":"明","author":"汪广洋","text":"山有湫云蓊郁风飕飕，乃在章贡之阳崆峒之幽。湫波冰浸石骨底，阴森树木相绸缪。上有千丈之翠壁，下有百尺之苍虬。神奇鬼怪变恍惚，驱逐雷雨无停留。今年五六月，稻禾乾欲死。嗷嗷章贡民，束手坐待毙。嗟哉兵困馀，何以复如此。山湫有灵听我言，尔虬宅兹久蜿蜒。安危同境忧乐然，宁不一出为我民周旋。坐令膏泽遍四海，力挽凶岁成丰年。山有湫，生云烟。"}