{"id":"1113262","title":"送鞠十二朝散将漕二浙","dynasty":"宋","author":"张舜民","text":"关塞烟尘二十秋，适持使节海山头。行衙到处皆如寺，按部经年不离舟。公举所知当勿枉，上供易足更何求。若论安便无加此，秪恐旁求第一流。闻说长安苦戴星，公家无补秪劳形。每思肥羜心先写，今见淮山眼自青。岂乏寻常将漕挽，好留人物为朝廷。四明久已无狂客，欲问天工乞箳篂。"}