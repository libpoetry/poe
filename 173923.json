{"id":"173923","title":"普慈郡池板桥颓坏更为石桥","dynasty":"宋代","author":"郭印","text":"莲塘十亩方，中作长桥渡。荒荒岁月老，烈烈风雨蠹。板面拆已穿，梁脊桡而腐。我来日曳杖，往往不能步。平生历险危，所至靡惊惧。唯持忠信行，似有神物护。但忧强童子，失足或颠仆。乃伐南山石，甃成如砥路。曾微十日劳，遂享百年固。怅昔用材力，其费一何巨。前人岂不思，袭旧终莽卤。作诗示儿曹，万事长要虑。"}