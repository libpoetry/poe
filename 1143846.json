{"id":"1143846","title":"九月八日宾旸携酒西斋晚登秀亭次前韵","dynasty":"宋末元初","author":"方回","text":"深钳笑口似难开，顿喜诗仙载酒来。此道孰为今老笔，吾庐适有古荒台。焉知晚节逢陈厄，忽听高歌类郢哀。倚石自怜吟不就，频将拄杖划莓苔。楚调悠然抑更扬，四愁平子五噫梁。身同落叶常无定，□比寒花似较长。但喜有乡频得醉，不知何药号为狂。芬香臭腐俱尘土，莫问桑田与海洋。"}