{"id":"467099","title":"杂诗","dynasty":"当代","author":"陈永正","text":"病久足尚弱，每唯杖是赖。舍杖无路处，虽痛亦一快。折木萌新枝，兀傲仍故态。蛛网破复补，亮不计成败。胸中有坦途，岂畏洼石碍。去去山之巅，千里日孤晒。去去不得知，故人从此辞。四罪窜斯地，焉得有归时。漭漭济无由，悠悠独想思。何当遗素书，新病可勿治。百里谁云远，行人足已茧。县知百里外，天地一水限。人情殊温凉，风俗异寝饭。蛟鳄守长津，未容轻觇矕。或闻此间乐，西向而笑粲。惘惘上岗顶，已履岗下路。岂谓强跻攀，百里亦缓步。风飐旱墨莲，翻翻如有诉。昔日生园林，而今生冢墓。悲思岂无端，惘惘知何去。千里阴且雨，云沈未高洒。幽兰萎泥淖，荆棘遂满野。乌鸦时一噪，黄鸟固已哑。漫漫望行路，寂寂无车马。因循岁向晚，流景难重假。索居类囚人，卧数梁上瓦。惴惴有不测，临风孰与写。"}