{"id":"204572","title":"赠别太臻禅者","dynasty":"宋代","author":"释重显","text":"武陵山水何秘邃，元化功兮不容易。坛曾善卷韬龙光，洞亦桃花副麟趾。仍思昔日吾祖浩浩提纲宗，消息旷断寰宇空。又闻高大舜让公器，祥瑞却生薦苇丛。人由境兮冥道德，境有人兮分玉石。臻禅本自偃殊方，忽向其中诞孤迹。迢迢海甸来寻我，一十二年同冷坐。羽翼抟风今是时，拂尽天云乃飞过。"}