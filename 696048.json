{"id":"696048","title":"送潘光禄子朋使汴还朝二首","dynasty":"明","author":"欧必元","text":"主恩偏宠汉臣才，奉使行看拥传回。入洛潘安名并美，游梁枚乘赋应裁。逍遥立尽嵩山雪，折赠心悬庾岭梅。若向都门论鞭弭，黄金谁为筑燕台。岳色罗浮旧有名，牂牁长绕粤王城。交南莫羡充庭贡，合浦犹悬夜月明。未定杀青他雨事，空深浮白此时情。临岐最畏闻江笛，一曲关山何处声。"}