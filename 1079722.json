{"id":"1079722","title":"雨后数与李仲辅兄弟往来且约十七日同过士特因成长韵","dynasty":"宋","author":"吕本中","text":"邻鸡再三鸣，不改风雨晦。束装向前涂，恐与泥潦会。故人时一来，共此一室内。微言久已绝，苦语或未遂。子孙甚奇古，却立有馀地。旧从伯氏游，则已闻令季。斯文倘未远，吾今尽憔悴。相期无何乡，获保清净退。收身稠人中，着眼世事外。山空倚岩石，雪立老杉桧。往来相遇难，更自少如意。旦日过城南，把酒公一醉。"}