{"id":"1244066","title":"少年行","dynasty":"元末明初","author":"郭钰","text":"西家少年茆屋里，床拥牛衣瓶贮米。一朝贩盐多白银，妻学宫妆儿学跪。瓮头新酒鹅儿黄，无时杀猪宴邻里。酒边自数还自矜，眼前华屋连云起。指似中男眉目强，早教读书结豪贵。黄金直可赌公卿，莫遣终身在泥滓。东家老儒笑无计，一穷到骨门长闭。百年荣悴那得知，世情直付东流水。"}