{"id":"623057","title":"附北齐五主","dynasty":"明","author":"郭之奇","text":"六浑呈身繇剪马，蛟龙云雨初飞洒。长歌赵郡天遣来，殷冀主人皆接踝。尔朱穷暴自成灰，黑獭非常难遽扯。逐主怀惭复事君，东分魏国犹相假。挥拳詈狗独何人，膳奴屠尔真如猳。太原神彩众皆惊，父龙兄虎终居下。已成篡夺日骄淫，颠痴皇帝繇来寡。有弟双教绝地牢，元宗那得思全瓦。传位常山本戏言，子殷出舍依谁把。孝昭获嗣果齐英，济南必杀何为者。长广从兹亦效颦，百年乱梃畴招惹。可怜后主羞语言，一曲琵琶播朝野。无愁天子善歌弹，开府苍头工拉打。百升谣布明月沉，平阳晋邺同倾厦。夷人之族亦自夷，疏而不漏皆天也。"}