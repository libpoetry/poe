{"id":"193995","title":"喜翁卷归·我老寡俦侣","dynasty":"宋代","author":"薛师石","text":"我老寡俦侣，年荒值冬迫。膝下有啼寒，瓶中无储积。岂不展转思，自欠经营策。儒冠匪谬误，赋性素褊窄。渊明疑夙世，荷锄心便适。嗟余四友朋，惊见三化魄。一翁尚凄凉，六秩因行役。家贫病难愈，诗苦发全白。昨来叩我们，偶信比邻宅。闻语亟倒屣，已去倏无迹。知君怀百忧，虽出难久客。从今幸安居，况有旧泉石。清晨过穷庐，竟夕主畴昔。逝者已云远，相期守枯瘠。"}