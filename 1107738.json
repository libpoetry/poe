{"id":"1107738","title":"和邵不疑校理蒲州十诗 饮亭","dynasty":"宋","author":"司马光","text":"飞盖名僚集，临流芳宴开。萦纡漱文石，次第传清杯。回波亦多意，并泛落花来。苍然片石寒，百道飞泉吐。高堂忽萧飒，坐失炎蒸苦。蛟龙卧欲飞，仰噀秋空雨。条山翠气横，隐嶙秋空窄。危楼雨初度，卷幌延佳色。扑扑满前轩，岚光真可摘。烟瓦叠琉璃，危楼半空倚。歌钟奉高宴，声来碧云里。日暮天四垂，黯澹如秋水。□□□□□，□□□□□。聊窥碧甃缺，寒草生历历。时闻山鸟呼，未得全幽寂。□□轩已幽，况复植宫槐。檐外阴沉绿，南山雨气来。逍遥不知久，惊此黄花开。□□□□□，□□□□□。清风满四境，岂独华榱下。不若楚台人，披襟独萧洒。荷花烂漫红，不见方塘水。嶕峣结飞阁，苒惹清香里。露重忽攲侧，翩然翠禽起。春意复蹉蛇，园林日愁寂。枝边绿阴重，砌下红英积。兹亭花最繁，飘零尤可惜。茂密正当轩，攲垂欲侵案。风枝忽交戛，月影争凌乱。诚嘉君子心，匪直林亭玩。"}