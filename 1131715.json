{"id":"1131715","title":"和四十伯父见寄二首","dynasty":"宋","author":"慕容彦逢","text":"入夏情怀转不中，多愁多病愈乖慵。匡诗该博终难继，蒋径幽閒颇愿从。赖得古文消日月，更无佳友话心胸。吾宗幸有边经笥，却得时时一叩钟。比来维日捧诗筒，久废吟哦觉懒慵。韵险不容更属和，意勤须索强随从。深思往往花盈睫，得句常常汗浃胸。万事始知关习否，赓酬本合类撞钟。"}