{"id":"1252461","title":"小临海曲","dynasty":"元末明初","author":"杨维桢","text":"日落洞庭波，吴娃荡桨过。道人吹铁笛，风浪夜来多。道人铁笛响，半入洞庭山。天风将一半，吹度白银湾。仙橘大如斗，浮之过洞庭。江妃浑未识，唤作楚王萍。海客报奇事，青天火瓮飞。明朝雷泽底，新有落星矶。网得珊瑚树，移栽玛瑙盆。夜来风雨横，龙气上珠根。海上双雷岛，浑如滟滪堆。乖龙拔山脚，飞渡海门来。潮来神树没，潮归神树青。云里天妃过，龙旗带雨腥。客入毛公洞，洞深人不还。明年探禹穴，相见会稽山。太液象圆海，金莲夜夜开。水中万年月，照见昆明灰。秦峰望东海，云气常飘飘。桑田明日事，奚用石为桥。"}