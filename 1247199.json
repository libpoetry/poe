{"id":"1247199","title":"题马大使青城图","dynasty":"元末明初","author":"蓝仁","text":"青城丈人高入云，野老未识应先闻。画图朝开拭我目，兴入深谷穷其源。四川号雄观，五岳争推尊。昔在汉季老仙伯，烧丹井灶今仍存。二十四治属呵禁，鬼魅不得侵人群。后来肥遁更多士，采芝斸药深林里。樵夫误到老人村，世代传流长孙子。马卿食禄东南隅，思山愿乞明年归。祇今圣代重养老，春风会送斑斓衣。"}