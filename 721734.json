{"id":"721734","title":"秋日閒居之作","dynasty":"明末清初","author":"屈大均","text":"抱疾在人外，闺帏每昼居。花嫌娇女摘，叶喜美人书。秋尽霜无信，晴多雾有馀。小经儿懒读，孩笑满蓬庐。半亩蓬蒿满，栖閒日以贫。白头含菽母，黄发弄雏人。趁暖梅先发，宜寒菊未新。槿花能爱老，树树作深春。绕膝皆黄口，婴儿复老莱。衣冠时共戏，书卷每争开。道向静中见，愁从空外来。无多忠养日，白发莫相催。佚我无如老，休嗟白发新。身从闻道健，家以著书贫。画外知三圣，琴中见一人。苦心黄菊蕊，开落待芳春。夹岸惟苍翠，诸峰望不分。光寒犹带雨，气湿未成云。蜃蛤乘秋水，牛羊下夕曛。姬人共花语，双影月纷纷。交游能渐绝，稳卧越江边。天与承欢日，人高养拙年。酒令秋气爽，花使暮颜妍。纤啬无筋力，难希货殖贤。咫尺先公墓，西山影到门。龙鳞双树少，马鬣一峰尊。雨露愁寒食，莙蒿怆故园。无田惟薄祭，鱼菽复何言。代食文章在，妻孥未耦耕。彫胡慈母膳，瓠叶庶人羹。野月榕间起，山烟竹外横。飞声寄鸾鹤，长啸是平生。素业先人少，生涯亦苦辛。无心成本富，有道在长贫。古几韩家母，疏巾汉室人。自怜矜节甚，垂老更霜筠。衣苦多罾布，孤霜始作时。渐寒蝉饮少，将暮鹤归迟。潮满迷沙口，风长断钓丝。年年螃蟹月，笭箵一渔师。"}