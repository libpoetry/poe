{"id":"338759","title":"念奴娇·和徐花农侍郎秋雨骤寒书感作","dynasty":"清代","author":"许禧身","text":"小窗秋夜，听阶前风雨，声声落叶。天际孤帆疏柳外，水浪拍堤如雪。凉月乌啼，平沙雁断，回首成凄咽。愁云锁处，难抛玉宇琼阙。最怜昨岁干戈，洞庭波沸，满地多荆棘。暮色层层迷远岫，一望千山重叠。感慨悲歌，断肠词调，不忍论畴昔。曲栏凭尽，淞滨权作羁客。"}