{"id":"704738","title":"五友诗 竹","dynasty":"明","author":"薛瑄","text":"此君风致自疏疏，相近相亲慰索居。玩目每看高节长，留情深托寸心虚。清脩饱历风霜久，浓渥深承雨露馀。好在百年无剪伐，剩看新笋上霄衢。宪府孤根别占春，清标潇洒离风尘。南州花思偏留客，东閤诗情解动人。玉管吹香风力软，冰壶涵影月华新。坐令怀抱深如许，暗想调羹事业亲。一自移根远谷来，便添清兴满乌台。羲娥驭日光风转，青女飞霜绝艳开。每忆瑶琴翻雅调，谩充骚佩慰高怀。同心托契应非浅，细看流年雨露栽。一气萧森百草黄，独留此物傲秋光。霜从降后殊多艳，风不来时亦自香。诗客采英秋得句，佳人倚竹暮凝妆。岁寒惟有乌台客，共保芳根近画堂。芰荷相并满青池，不受飞尘半点缁。高盖每看浓露集，曲房一任好风吹。天姿不假雕镌力，妙色多应造化奇。静立亭亭如有待，结交须赋爱莲诗。"}