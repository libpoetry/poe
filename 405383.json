{"id":"405383","title":"鹧鸪天·戊子1948冬赠荣远四首","dynasty":"近现代末当代初","author":"喻蘅","text":"绽面微霜月有棱。枯杨叶尽曳风轻。凭楼灯火迷黄浦，炫眼星华邈碧城。栏槛外，益凄清。最难脉脉体心声。未须着意矜离别，难得今宵月向盈。迢递长干去有津。谁期子亦怨缁尘。而今始识愁无价，一向难言梦是真。说后果，忆前因。浮沤身世有同辛。往怀剧辩真多事，了了灯华夜渐醇。憎命文章夙有知。君犹委婉惜华词。朅来冷月凄风夜，吟到回肠荡气时。今旧感，费沉思。论心往往又矜持。依违荐尔低声语，冷眼何曾圣得知。慧眼深深不可量。眉峰小语久低昂。徒留契阔崇心论，为恐流言慎礼防。曾几度，起悲凉。人间到处有周行。飘零已惯吾无憾，难得逢君意可伤。"}