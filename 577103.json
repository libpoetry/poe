{"id":"577103","title":"思贻堂为钱宣昆仲赋","dynasty":"明","author":"陈琏","text":"海虞有钱氏，学行众所推。虽膺九重眷，所蕴未及施。嗣子守遗训，夙夜罔或违。裕家务勤俭，存心复仁慈。善庆逮后昆，惠泽被孤嫠。诸孙信英特，双璧联光辉。孝敬心切切，友爱情怡怡。素志在显扬，拟学古人为。沉潜在经籍，跬步循矩规。为善益自力，声誉恒昭而。藏修一室中，华扁名思诒。芸香袭书幌，墨花浮砚池。有志事竟成，矧遭圣明时。奋迅谅有日，远大以为期。"}