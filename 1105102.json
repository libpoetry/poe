{"id":"1105102","title":"自叹三首","dynasty":"宋","author":"文天祥","text":"猛思身世事，四十七年无。鹤发俄然在，鸾飞久已殂。二儿化成土，六女掠为奴。只有南冠在，何妨是丈夫。北辙更寒暑，南冠几晦冥。家山时入梦，妻子亦关情。惆怅心如失，崎岖命复轻。遭时命如此，薄分笑三生。疾病连三次，形容落九分。几成白宰相，谁识故将军。暗坐羞红日，闲眠想白云。苍苍竟何意，未肯丧斯文。"}