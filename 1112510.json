{"id":"1112510","title":"次韵括苍太守黄侍御种竹","dynasty":"宋","author":"张扩","text":"先生铁面石为肝，不著繁华眼底看。近学仙翁誇种玉，未多楚客解纫兰。穿窗月影蛟蛇乱，掠枕秋声风雨寒。谁信孤根会埋没，赋诗新有老方干。世上风花暂斗妍，转头谁作一钱看。此君抱节真如玉，有客同心臭似兰。密叶自怜秋日薄，孙枝已挟晓霜寒。蔓柔草恶宜诛屏，恐向班行犯比干。"}