{"id":"605858","title":"侍御王公生祠","dynasty":"明","author":"卢龙云","text":"皇天祚海濒，法星照南土。使者天上来，豸冠持绣斧。雅志在澄清，登车窃自许。何以惠斯民，极力驱豺虎。狐鼠亦潜奔，良善赖安堵。海舶东南来，扬帆称大估。亡命窜其间，蚁聚江之浒。但利岛人金，不念居人苦。索米尽民间，甘心日饷虏。使君痌切身，未然辄先睹。内安且外攘，全活真无数。旱魃间为灾，小民忧百亩。使君舍鹭车，步行躬祷雨。甘澍满田园，盈畴复禾黍。使君按部来，倏历三年所。三尺自兢兢，惟民曰父母。廛市无横征，囊箧谁多取。井里轻薄儿，宁复旧豪举。沧海有蛟龙，鳅鳝无夜舞。千仞若鸾凰，鹰隼亦非伍。使君纳节行，鸣珂入朝庑。上有稷契邻，下有皋夔侣。南顾念吾民，何由获爰处。皇恩谅不次，万方胥镇抚。简在有辉光，勋业照千古。野老岁时心，伏谒瞻祠宇。"}