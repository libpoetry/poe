{"id":"457122","title":"瞻泛舟禅师塔","dynasty":"当代","author":"胡云飞","text":"将军杀伐归，独与禅师友。长夜一局棋，萧闲二衰叟。斯人奄物化，伽蓝为陇亩。唯兹一浮屠，相接千载后。黄叶覆台基，檐端生麦莠。砖墙饱风沙，摩之砺人手。寒日射飞尘，历历透窗牖。石棂折几处，碣文竟何有。无语绕三匝，顾我亦速朽。归途熟柿落，村院闻鸡狗。"}