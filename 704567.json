{"id":"704567","title":"拟古三首","dynasty":"明","author":"黎景义","text":"沼下鸳鸯鸟，双居殊可怜。楼中佳丽人，独坐惜韶年。忆年十四五，与君相周旋。朝和鸡鸣诗，夕调凤曲弦。岂知顷刻欢，一别判两天。罗衣日以故，芳草日以鲜。仳离望云汉，修阻怨山川。桑弧志四方，知君未返辕。安得奇肱车，随风至君前。迢迢银汉夕，艳艳华灯辉。琅琅碧玉梭，轧轧流黄机。纤手双袖卷，绣裙环佩垂。明月斜照杼，秋风冷侵丝。岂惜深夜勤，以为君子衣。向晓已成匹，文彩郁芳菲。中有芙蓉花，并头自相依。支流判河水，噫气开山云。人生有时命，安得不离群。离群在形骸，万里役心魂。君乘陆道车，妾心如车轮。修途弗税驾，宛转随飞尘。君登江上舟，妾心江水沄。兰桨风浪急，荡漾织罗纹。念远固如此，幽居谁与论。蓬门终日掩，不见仓琅根。"}