{"id":"707914","title":"满庭芳 其八 秋夜观剧，中有歌者娟秀如好女","dynasty":"明末清初","author":"梁清标","text":"霁色迎人，檐花恋客，暇日帘敞前楹。杯浮醽醁，秋满凤凰城。笑听吴歈佐酒，繁丝与、夜气同清。灯儿下、梨花素面，看煞小秦青。轻盈。且漫说，殷勤渭唱，窈窕旗亭。尽烧残绛蜡，炙暖鹅笙。奏彻江东白苎，座中有、杜牧多情。浑消尽，闲愁万斛，瑶瑟忆湘灵。"}