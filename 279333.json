{"id":"279333","title":"望南云慢·三仙崠为宁都南境最高山，中峰亭亭，秀出云表","dynasty":"现代","author":"周岸登","text":"半落青天，望峭立三峰，惊睹三壶。孤云两角，翳雾鬟镜里，疑有疑无。颦黛亭亭影，更秀出、浔阳二姑。晚霞山带，翠掩芙蓉，太乙仙都。嗟余。宦辙穷边，移情洞壑，平生赏会偏殊。山灵笑倒，怪席帽黄尘，惯试崎岖。太息今何世，恋故山、云烟画图。劫余猿鸟，梦想峨眉，泪满江湖。"}