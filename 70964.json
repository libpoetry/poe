{"id":"70964","title":"贺新郎·马上貂裘裂","dynasty":"元代","author":"邵亨贞","text":"马上貂裘裂。料明妃、几番回首，旧家陵阙。留得胡沙千年恨，写入冰弦四列。想历遍、关河风雪。弹动伊凉哀怨曲，把梨园风韵都销歇。南部乐，向谁说。多情只记潇湘瑟。纵而今、宫移羽换，此怀难竭。便有传来中原谱，终带穹庐烟月。甚长是未歌先咽。顾曲周郎今已矣，满江南、谁是知音客。人世事，几圆缺。"}