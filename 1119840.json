{"id":"1119840","title":"邓端友临要阁五首","dynasty":"宋","author":"陈渊","text":"昔年曾到十三楼，一日西湖十顷秋。寒碧轩中最宜暑，只缘脩竹近清流。十里烟波竹外溪，隔溪青嶂绕窗扉。诗人不见东坡老，直节空馀一尺围。谁家多竹门可款，临要阁前沙岸傍。谩道薰风能解愠，正应苍玉自生凉。繁枝盖地欲成幄，杰干凌空不碍檐。为语韩公莫除好，此间风月岂须添。甘苦元从舌上知，竹间风味与谁期。万竿可斩从人说，一榻乘凉要自嬉。"}