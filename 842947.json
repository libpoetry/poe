{"id":"842947","title":"姚叔节解元属题张亨甫先生题寄按察公石田画卷","dynasty":"清末民国初","author":"陈宝琛","text":"过庭耳熟姚张交，诗稿受寄更三朝。象贤抱持兵火际，卒就微禄为写雕。枣梨捆载千里致，归告家祭辞折腰。我寻棠茇后一纪，洄溯风义江天遥。晚丁澒洞再觏子，尚手此卷珍松寥。当时题赠事偶尔，世患腾遝来如潮。溪山胜画孰竟隐，何地乾净如僧寮？穷通修短等一覕，万劫要恃平生要。百年可作大父行，故家文物犹票姚。"}