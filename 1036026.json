{"id":"1036026","title":"水龙吟 咏笛材，时太守闾丘公显已致仕，居姑苏。后房懿卿者，甚有才色，因赋此诗","dynasty":"宋","author":"苏轼","text":"楚山修竹如云，异材秀出千林表。龙须半剪，凤膺微涨，玉肌匀绕。木落淮南，雨晴云梦，月明风袅。自中郎不见，桓伊去后，知孤负、秋多少。闻道岭南太守，后堂深、绿珠娇小。绮窗学弄，梁州初遍，霓裳未了。嚼徵含宫，泛商流羽，一声云杪。为使君洗尽，蛮风瘴雨，作霜天晓。"}