{"id":"736488","title":"菜花歌","dynasty":"清","author":"曹寅","text":"吴中菜花天下无，平畴照耀黄金铺。朝阳夕阳几百里，惟剩白水连青芜。四月吴中春始足，四郊花气穿城渎。平分千巷画船间，农家儿女无拘束。农家儿女饭出游，踏歌不出畦两头。头蚕缫丝二麦穗，油菜结子柔桑抽。劝农使者停征税，厅前画诺花前醉。水曹散吏旧期门，也骑细马傍山村。君不见他乡井径无寻处，春风远拓黄花戍。含哺鼓腹只吴侬，菜花中朝菜花暮。"}