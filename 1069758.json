{"id":"1069758","title":"山间每岁正月望夜梅花正开多与客饮花下今年郡廨独坐十四夜张旸叔晁激仲相过共话宣和间事慨然归不能寐因以写怀","dynasty":"宋","author":"叶梦得","text":"山头野梅白玉花，月明弄影纷横斜。青天无云万峰立，下有十亩幽人家。年年春归不暇省，但扫雪径寻寒葩。老夫已忘少年事，灯火岂念更繁华。一杯起步遍空谷，破屋归卧暾朝霞。陪都复来亦何有，凛凛杀气浮高牙。重关深锁夜漏永，忽记昨梦翻长嗟。景龙门前一月会，金碗赐酒馀雄誇。神州陆沉近归我，汉节方议通胡沙。天翻地覆那得料，忍复更听渔阳挝。"}