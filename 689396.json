{"id":"689396","title":"马用调草堂观妓","dynasty":"明","author":"佘翔","text":"园林寒色淡平芜，公子邀欢兴不孤。一片烟波清似镜，不知载酒在西湖。高阁临流锦席开，一时词客共徘徊。雕阑徙倚看山遍，笑折黄花进酒杯。红粉当筵斗绮罗，楼台倒影漾微波。池头双鹤声相和，似解佳人白苧歌。一林脩竹护柴门，城市栖迟似远村。但得三千珠履客，不妨十日醉平原。"}