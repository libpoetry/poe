{"id":"1032328","title":"朱可绍去秋许棕靸明年夏当见寄今及期矣辄以诗请","dynasty":"宋","author":"黎廷瑞","text":"寥阳宫殿老夜叉，九头狞狞发髿髿。朝暮拔本不满数，谪守凤山山下花。忽生蚁虱若鱼子，秋风透顶栉复爬。夫君岂鬻居士屩，履声汉代尚书家。不嫌汝发污我趾，结鞋远胜萧与麻。煌煌火轮照万野，恨不赤脚踏雪车。世间褦襶独何事，黄尘没胯汗透靴。老夫两鬓亦萧飒，谢去相帽便乌纱。愿言得此称轻爽，宿诺今已期及瓜。誓当布袜从此始，上下云门还若耶。"}