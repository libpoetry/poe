{"id":"813104","title":"哭同学章绍庭孝廉二首","dynasty":"清","author":"张洵佳","text":"书生命薄人争科，如此收场料亦难。一第全凭心血博，浮生祗作镜花看。凉添玉杵衣方寄，梦入金闺骨已寒。闻说家书先后到，开缄犹自报平安。征衫慈母手亲缝，忍使门闾望眼空。让我一廛三径外，哭君两代十年中。文章抗手无馀子，得失惊心问塞翁。剩有西江明月好，照他魂魄到江东。"}