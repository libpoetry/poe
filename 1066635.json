{"id":"1066635","title":"道祖见和复赋一首","dynasty":"宋","author":"葛胜仲","text":"人言不饮第一策，况我携贫来作客。破衣任笑频见肘，断鞋不办时新屐。公材公望非丁潭，世人谁许瞻岩岩。豺狼满道生理窄，立锥方卜南山南。十年丘壑几成癖，澄怀坐想真历历。难希蒋诩开三径，且学陈蕃事一室。时危花柳自村村，未害含饴仍弄孙。淡饭且安禅悦食，储钱更买奇礓石。"}