{"id":"451926","title":"初冬重游蓟县盘山二十韵","dynasty":"当代","author":"汪梦川","text":"京东有好山，誉声追五岳。昔年故往访，历历全如昨。道旁识老树，枝头数野雀。闻名柿子黄，其大皆盈握。口腹犹未足，累累满囊橐。只今一身轻，来践前时约。山藤援我手，巉岩苦我脚。路尽转欢然，迎人见丘壑。孤峰突作主，四围天漠漠。登高思游仙，云中觅黄鹤。径曲隔烟尘，洞深省帷幄。松下垒白石，拾柴煮奇药。回看林莽间，影动成斑驳。凉风飒飒起，残叶纷纷落。日暮归途远，渐觉衣裳薄。游女不肯留，秋士悲怀作。物性随时迁，此身竟安托。出山何茫茫，古寺隐城郭。独善固小乘，我愿求大觉。收拾去住心，夷然与众乐。"}