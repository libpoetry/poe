{"id":"674604","title":"楝塘歌为池州推府李伯义乃翁作","dynasty":"明","author":"林廷㭿","text":"栋塘老人好奇者，生平足迹半天下。五湖烟月载扁舟，十尺珊瑚光照夜。归来卜筑栋塘桥，四时风景何逍遥。桥边谁种双栋树，翠云高盖张青霄。胜日棋敲花外局，朗吟醉倚潇湘玉。玉人何处抱琴来，好似辋川图一幅。承家有子登巍科，黄堂治狱清风多。指日推恩荷天宠，龙光下烛山之阿。我亦东西南北人，何年倚棹镜湖滨。浩歌一曲栋塘上，栋花塘水春无垠。"}