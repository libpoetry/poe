{"id":"633448","title":"寿樊月藏","dynasty":"明","author":"释今无","text":"五綵能收战胜名，文坛今日见星精。廿年之前河肯清，手摩帝座腾青冥。廿年之前河便浊，徒令雪鬓甘雌伏。万张玉弩射潮头，百里青山界寒瀑。世波既下日星溷，多君一寸存幽独。譬如大地发寒风，手持玉管吹深谷。载酒不及王丹劳，读书每效阮生哭。此念消归太傅斋，大千世界如牙排。观河尚可探灵贶，镌石犹堪蹈月街。今年六十从头起，一年一度春风美。玉角麟行万点金，为君印向深云里。"}