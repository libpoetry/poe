{"id":"888022","title":"灵金山观金灯","dynasty":"宋","author":"吴龙翰","text":"嵯峨灵金山，峭壁偕天长。巑岏万苍翠，无复敢颉颃。登临劳远目，久羁尘俗缰。天风送筇屐，此愿今一偿。所喜侍老亲，赑屃升崇冈。琪树蔼柔丝，瑶草超群芳。松声入幽怀，妙乐非笙簧。好鸟相劝酬，醉我林中觞。我吟游仙诗，客和招隐章。起舞沸欢笑，人影乱夕阳。何妨阿堵女，山北敞虚堂。石池閟甘泉，瓦炉腾妙香。昔言山有灵，金灯夜呈祥。信哉华严经，佛眉施白光。澄公有妙力，一笑通禅房。讵知山石间，而有金光藏。崦嵫下朱景，山气相激扬。若以色见佛，於法参与商。我生事迂阔，咄咄颠复狂。读书猎千古，浩气凌八荒。乃欲落须发，掬水曹溪傍。吹以无孔笛，倒骑牛一场。手击混沌开，有此硬脊梁。指点生死根，棒喝行诸方。"}