{"id":"884572","title":"十月旦读子美北风吹瘴疠羸老思散策之句初寮尝作十诗因次其韵 其九","dynasty":"宋","author":"朱翌","text":"中夜念凉天，搔首坐待旦。北风鸣屋角，此怀忽凄断。儿曹计伏腊，极力供井爨。忆昔冬来南，骨肉遣星散。念兹岂人为，稍定理丝乱。呻吟裘氏地，皆是儒与缓。往语执金刚，勉力守门闬。倒囊留一钱，且免用鞭算。"}