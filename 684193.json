{"id":"684193","title":"送袁上舍归岭南","dynasty":"明","author":"王弘诲","text":"远道离离芳草铺，万家春色满皇都。谁将明月移归棹，一片乡心落五湖。野色苍茫入望微，春风到处送征衣。王孙不似花无赖，新向金台得价归。一冬卧雪有袁安，归梦应怜客子难。想到越南春睡足，不知何似蓟门寒。十载红尘识面初，谢家玉树更谁如。春来梦后池塘句，俱属风前塞雁书。"}