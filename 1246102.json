{"id":"1246102","title":"题揭伯洪山居图","dynasty":"元末明初","author":"刘基","text":"黄埃晦城市，赤日焮逵道。荣华能几何，未若山居好。启扉对平林，辟径入芳草。丹崖翠萝映，青嶂白云抱。世事幸见遗，幽趣堪独讨。新晴景物佳，缓步随野老。倚岩听鸣弦，息阴憩华葆。蜂乱觉春暄，鸿惊信秋早。无荣谢驰驱，有酒任倾倒。但愿长儿童，稼穑以为宝。"}