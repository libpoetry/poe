{"id":"117648","title":"过韩许州石淙庄","dynasty":"宋代","author":"苏辙","text":"飞泉来无穷，发自嵩岭背。奔驰两山间，偶与乱石会。倾流势摧毁，泥土久崩溃。坚姿未消释，截嶭俨相对。居然受喷泼，雷转诸壑内。初喧堕深谷，稍放脱重隘。跳沫溅霏微，余澜汹澎湃。宸游昔事远，绝壁遗刻在。人迹久寂寥，物理爇兴废。相君厌纷华，筑室俯湍濑。濯缨离尘垢，洗耳听天籁。将追赤松游，自置青云外。道人亦何者，预此事归计。犹恐山未深，更种万株桧。"}