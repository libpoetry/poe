{"id":"813302","title":"挽王西樵司勋","dynasty":"清","author":"李天馥","text":"消息惊传《鵩赋》成，悠悠天道意难平。不禁秋夜汍澜泪，何限春明缟纻情。《十笏》缥缃空旧草，百年霜露又前生。觥船遽觉司勋梦，无复江湖载酒行。终古斯人竟寂寥，山阳远笛冷清宵。烟霞痼疾成长别，兰茝归来下大招。《封禅》鸿篇新恨杳，燃脂花史旧香消。应刘去后风流散，挂剑空悲墓道遥。"}