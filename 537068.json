{"id":"537068","title":"南岷山歌为御史大夫南充王公作","dynasty":"明","author":"王世贞","text":"君不见古皇鸿濛时，参井星精夜堕地。化为南岷山，山高八千丈，力奠金维控西裔。芙蓉片片青霞叠，中含太始以来雪。九井遥吞灌口烟，三峰倒映峨眉月。鶱飞凤仪，蜿蜒回龙。星斗夕亏，风雷昼封。挺孤碧之峭削，郁群苍以巃嵷。下有寒泉漱芳玉，谁云出山令泉浊。泻作嘉陵江水声，日夜潺湲映天绿。山人少时此山居，薜萝裳壁云储胥。时吟蜀肆君平易，不著临邛司马书。北山无猿鹤，东山有苍生。以兹拂衣出，聊作应世行。为雨为云润七泽，䇄然岂负兹山色。麟阁今标如砺功，龙门复表回澜力。南岷山，何足拟，从兹以西二十四万里。昆崙中天作天柱，山人之名亦如此。"}