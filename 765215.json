{"id":"765215","title":"读《史记》四十首 其三十七 飞将军","dynasty":"清","author":"张晋","text":"君不见，北平贤太守，行军从不持刁斗。敌人呼作飞将军，敌骑闻之皆反走。将军善射空千古，射虎能教石没羽。结发从军七十战，可怜未见单于面。李蔡为人在下中，积劳数载亦邀封。将军岂复居人后，太息曾无尺寸功。失道茫茫乃天意，安能更对刀笔吏。刎身绝域奈君何，天下无人不垂涕。闻说将军不遇时，此言千载使人疑。由来君相能造命，天子如何说数奇。"}