{"id":"782563","title":"柬同社诸君","dynasty":"清","author":"戴亨","text":"孤云久无依，倦鸟亦应返。胡为迟暮年，而不思栖遁。劳生会有营，泉石情空缅。俗务讵能羁，人苦不自遣。方外觅佳游，聊作尘世隐。况兹同社人，襟期尽萧散。相见无俗谈，淹留畅清眄。触目各成吟，晚就斋厨饭。入山何必深，会心不在远。形迹谁能拘，越礼亦非善。岂学嵇阮徒，山阳恣慢诞。"}