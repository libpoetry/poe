{"id":"682570","title":"答龚秀才岸文","dynasty":"明","author":"区大相","text":"南翥息未安，北辕修且骛。问君何仓皇，惟以王事故。良会能几时，缛节忽已暮。执手眷前期，踟蹰在中路。平居意不浅，与子分仍深。不能裨国事，久欲归山林。良朋敦惠好，枉赠瑶华音。补衮惭山甫，陈力愧周任。申章多明规，祇觉赧予心。楚人得荆璆，弃之同瓦砾。一朝遭卞生，至宝始生色。举世趋荣途，谁顾蓬门客。中庸皆列鼎，之子尚藿食。高才终见知，君其各努力。"}