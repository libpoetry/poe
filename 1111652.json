{"id":"1111652","title":"宫词四首","dynasty":"宋","author":"吴百生","text":"妙选昭阳进，羞花妒六宫。行阶莲落地，随御柳含风。按舞天光近，徵歌烛影红。夜深金殿合，环佩月明中。阿娇金屋闭，群玉奉龙舆。夜色明光酒，春风长信裾。传宣严仗合，应侍冶容虚。笑簇嫣然地，名花总不如。钧乐云中动，銮舆天上行。百花齐醉日，孤月独明更。玉漏频催酒，金炉细结甍。春秋有常幸，日日调清平。中使质明催，珠宫宝扇回。髻云双凤拥，歌雪百花堆。竞立徼殊宠，群趋望独魁。寿阳春夜额，贴尽一庭梅。"}