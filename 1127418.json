{"id":"1127418","title":"寄题殊公禅老黄云阁二首","dynasty":"宋","author":"强至","text":"大士当年密行成，山居黄色有云生。黄云已共斯人去，飞阁犹为此地名。欲到尘埃先摆落，纵观气象亦峥嵘。谁云瑞应难追复，禅老而今祖意明。人悦禅翁巧结庐，更营飞阁取幽虚。溪山雨后翠欲活，棂槛风来清有馀。龙象几年成佛界，猿猱深夜杂僧居。还如梦得闻涵碧，谁写丹青复寄予。"}