{"id":"127093","title":"上云乐·真王严仗卫","dynasty":"宋代","author":"曹勋","text":"真王严仗卫，清道表前旌。翠辇浮龙藻，霜戈丽虎兵。哀笳鸣广路，警跸过曾城。后乘超王屋，前驱上玉京。诸天观鼓节，列圣肃仪刑。朝谒虚皇罢，麾幢下始青。蒐兵宁紫户，阅籍按黄庭。十洲皆承事，九宇仰裁成。暇豫迎春宴，还宫召百灵。绿室陈歌舞，阳台焕日星。玉酒浮樽满，天花覆坐馨。空谣洞真唱，遐览悲劫龄。俯盼红尘子，起灭轻浮萍。"}