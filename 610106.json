{"id":"610106","title":"谢曹参军见遗金坛葛","dynasty":"明","author":"韩上桂","text":"美人授我金坛葛，入手轻盈堪一撮。照日微芒乍欲无，夏月近看炎暑夺。我闻郁林旧有名，较来那得如此精。冰盘凛凛寒相切，雨过疏帘浸水晶。几欲还之不忍什，任是鲛绡未肯易。列子乘风万里行，相如病渴思琼液。制成短服更宜人，取称芒鞋漉酒巾。白云幽涧多寒色，与尔闲游共畅神。"}