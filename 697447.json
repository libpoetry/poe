{"id":"697447","title":"寄丁元父","dynasty":"明","author":"胡应麟","text":"艳识千秋帅，惊看万里侯。风声雄海岱，意气重山丘。报国筹先运，开疆笔暂投。援桴推后劲，仗钺睹先忧。雨雪霏行旆，冰霜绽赐裘。列营屯虎豹，增灶宿貔貅。谕檄流关外，飞书遍陇头。渔阳尘骤息，辽水淖全收。月满刘琨塞，天清庾亮楼。胡床无限兴，能似昔时不。夙昔登坛客，于今出塞雄。拥旄摧太白，横槊贯长虹。文武周卿亚，诗书晋帅同。辕门环甲胄，记室聚章缝。斧钺军容盛，楼船将令崇。投鞭萦渤澥，砺剑拂崆峒。鸭净辽江绿，狼销碣石红。天高鲸观峙，塞绝雁门通。券议新颁铁，标模旧建铜。平阳勋七十，第一让元功。"}