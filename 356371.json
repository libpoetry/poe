{"id":"356371","title":"望远行·蜀冈眺望怀古","dynasty":"清代","author":"邹祗谟","text":"今年才过清明节，又见春风催暮。酒旗篱落，画舫笙歌，都傍销魂堤树。金刹斜阳，透得红霞一抹，望中绿莎如许。送韶华岁岁，江山烟雨。相语。屈指兴亡多少，只柳影莺声无数。殿前三千，桥头十五，断却隋皇归处。惟有醉翁几阕，髯公三过，妆点平山词赋。看骑鹤人来，吹箫人去。"}