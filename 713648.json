{"id":"713648","title":"出永平作","dynasty":"明末清初","author":"屈大均","text":"洪河无停流，惊枝无栖翰。志士生乱离，七尺敢怀安。青萍不刈黍，明月宁沉渊。断袂别亲友，成败俱不还。诛秦报天下，一死如泰山。宝马与美人，乌足酬燕丹。驱车出卢龙，迢递度渝关。二水交滦漆，千峰连贺兰。征蓬自回转，去雁群飞翻。悲歌吊飞将，声振长城间。猛虎为我啸，玄猿为我叹。奚儿动成群，箜篌对月弹。弥令远游子，侧听心哀酸。"}