{"id":"509044","title":"张司训乃尊松坡翁挽诗","dynasty":"明","author":"韩雍","text":"我尝持使节，几到于越城。驻节访隐君，知有松坡名。松坡不嗜进，雅重月旦评。道义施一乡，济利良匪轻。一经授佳器，卓卓蜚英声。登科作师儒，能使斯道行。乃知松坡德，流衍在后生。兹已作古人，闻之欲沾缨。鄱湖水已落，弋溪鸟空鸣。欲养不可回，孝子难为情。勖哉图显扬，终可慰九京。"}