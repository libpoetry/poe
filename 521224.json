{"id":"521224","title":"送王敬止使朝鲜","dynasty":"明","author":"顾清","text":"大人值兴运，避地开东藩。八条一以施，礼俗仪中原。燕满中扰乱，淳风久仍存。流传扶馀慈，至性天所惇。真德颂唐运，金石振清温。至今云海上，想象扶桑暾。皇帝膺宝历，威德被鱼豚。维东实首顺，圭组继胀膰。赴告谨终始，宠数亦殷繁。皇皇使者车，中天下旂幡。共瞻天人姿，照耀东海垠。宇宙有大界，中华有常尊。奉使固有体，专对非徒言。春风海山道，注目盼回轩。"}