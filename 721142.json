{"id":"721142","title":"范湖口号三首","dynasty":"明末清初","author":"何巩道","text":"日光无路射花阴，一片蝉声几处吟。水照槛边垂柳乱，风行衣上落花深。欲谈往事难辞酒，肯写幽情只有琴。借问爱閒何处买，比来分得白鸥心。压帘蕉叶入窗花，尽向轻风弄日斜。心到寂时长似客，地逢幽处即为家。山阴树色停高阁，江静潮痕画晚沙。笑倚竹门看月上，数声江树万重鸦。枉种荷花满野塘，出门天地正苍茫。捲帘每忆风前影，对酒惟闻雨后香。松柏绕山飞远瀑，楼台沉水浸斜阳。凄凄何处吹邻笛，嵇吕凋零益自伤。"}