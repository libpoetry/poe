{"id":"1252145","title":"上都","dynasty":"元末明初","author":"梵琦","text":"避暑宜来此，逢冬可住不？地高天一握，河杂水长流。赤日不知夏，清霜常似秋。向来冰雪窟，今作帝王州。王畿千里近，御苑四时春。苜蓿能肥马，葡萄不醉人。衮衣明日月，关塞绝风尘。古有官名谏，今无事可陈。双阙上云霄，层城近斗杓。夜开金殿锁，晨赴紫宸朝。月屋闲浮蚁，霜空好射雕。有官兼宰相，谁复似嫖姚。"}