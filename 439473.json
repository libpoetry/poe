{"id":"439473","title":"菊二首","dynasty":"金","author":"赵秉文","text":"水冷云疏木叶黄，绕篱目送雁南翔。酒倾桑落林庐静，秋入骚人齿颊香。人惜后期沾雨露，天教晚节傲风霜。凭谁寄语陶元亮，不为南山兴自长。西风吹叶静千林，独有幽香伴苦吟。细叶宫槐舒碧皱，小花佛顶晕黄深。谁怜细雨情何限，可忍清霜瘦不禁。寄语儿曹莫轻折，重阳留待付孤斟。"}