{"id":"694603","title":"迎春用汪太学禹乂元日贻韵","dynasty":"明","author":"陈履","text":"锦地回阳气，璇霄易岁星。祥风来宇宙，晴霭散郊坰。花胜争相媚，笙歌不暂停。试从天际望，山色总青青。迎气东郊日，观风百里时。繁华秦地俗，容与汉官仪。到处欢声洽，行边淑景移。升平今有象，吾亦慰吾私。邑比河阳胜，风光岂寂寥。况逢春意转，会使宿怀消。暖已催花信，荣将到柳条。梁园词客在，应为掇琼瑶。"}