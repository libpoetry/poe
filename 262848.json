{"id":"262848","title":"一萼红·虞美人花","dynasty":"现代","author":"丁宁","text":"锦蹁跹，甚春光渐老，花事尚缠绵。娇蕊垂珠，仙衣拂羽，清影愁倚芳烟。问谁省虞兮旧谱，怅环佩缥缈画阑前。倦碧眠苔，堕红沈土，肠断年年。千古凄凉尘海，信拔山有愿，迭石难填。残垒临江。连烽照野。陈恨回首依然。剩日暮灵芬袅袅。伴东风吹遍奈何天。寂寞璇台夜永。心事啼鹃。"}