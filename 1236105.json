{"id":"1236105","title":"自悼","dynasty":"元","author":"张翥","text":"十二楼空月自明，一圆一缺总关情。每从画里瞻琼在，复向诗中记受生。魂不归来悲楚些，梦还惊觉厌秋声。遥知别鹤离鸾思，只在芙蓉海上城。梦中常苦不分明，天上人间各有情。桃叶竹枝无限意，灵芝瑞草可怜生。若兰谩织回文字，鹦鹉犹传响板声。欲得近音何处问，风烟遮断武林城。"}