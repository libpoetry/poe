{"id":"127513","title":"大驾亲征·骄虏败盟至","dynasty":"宋代","author":"曹勋","text":"骄虏败盟至，饮马淮之沱。烟尘犯江汉，腥膻连岷峨。王师因雷动，虎臣亦星罗。灵旗荡丑类，铁马驰琱戈。三军指故国，巨舰凌沧波。一戎遂大定，上天佑无颇。整刷旧俗苦，扫除夷法苛。奸谋尚济诡，既战犹连和。复图称职尔，眇哉浯溪磨。已悉将相力，敢献大风歌。"}