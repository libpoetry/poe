{"id":"748674","title":"丛台行","dynasty":"清","author":"王柏心","text":"邯郸古道黄蒿没，老狐夜啸丛台月。家家儿女解弹筝，此地由来歌舞窟。北枕滹沱南倚漳，建国山东赵最强。襄主宝符终取代，武灵胡服遂开疆。私门渐盛公家逼，豪举堂前惟食客。穷巷犹多毛薛才，美人半在平原宅。著书谁惜老虞卿，好事空谈赵括兵。乍许直关通上党，已闻锐士尽长平。英风独激鲁连子，攘袂不辞蹈海死。终凭寸舌却秦军，胜也安知天下士。浊世翩翩未绝伦，公子殊惭谋国臣。莫向赵州更浇酒，买丝当绣信陵君。"}