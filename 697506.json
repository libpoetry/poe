{"id":"697506","title":"补蜀汉铙歌十二首 帝车见","dynasty":"明","author":"胡应麟","text":"帝车见，涿鹿墟。童童立，五丈馀。千灵卫，七圣趋。飏金支，翼翠旟。雨师道，风伯驱。气如龙，殷里闾。真人起，握斗枢。奠汉鼎，抚皇舆。炎精曜，火德嘘。亿万载，帝方隅。顾隆中，一顾再顾三顾何从容。千秋载睹明扬风。君臣契合鱼水同。莘野币交汤匪躬。渭川一见罗非熊。何如三顾勤隆中。惜哉炎烬嘘残虹。创业未半中道终。三分鼎足宁称雄。克老瞒，厥功不可量。瞒挟天子令四方。以暴如虎贪如狼。既定荆州下长江。并兵八十三万强。凶威所指横以张。所触者碎当者亡。遣军师亮谕孙权。权奉命，发兵助我屯江干。桓桓烈炬战舰轰，将士大呼冲敌坚。贼兵百万尸如山。操走乌林四海安。权进妹，托同仇。外戚内疏谐孙刘。包藏祸心蓄愆尤。床帷甲第图淹留。戈鋋矛戟纷相求。帝握大机与神游。与神游，众叵测。刘郎欢，孙郎泣。周郎唇乾口燥呼不得。以头抢地长太息。千秋齿冷笑吴国。定两川，皇图赫赫帝业安。成都破竹万姓欢。壶浆夹道食以箪。西指定军夺前山。夏侯来争馘斩渊。馘斩渊，众大崩，合也弃马亡心魂。操慑首鼠抱头奔。抱头奔，两川一顺，天应人即。皇帝位新万国。讨汉贼，屯猇亭。屯猇亭，皇赫斯怒以亲征。嗟关侯，率众围樊城。七军夜渰师徒崩。操慑大威如雷霆。贼权惴惴怖且惊。怖且惊，谋吕蒙。逞虐焰，乘奸凶。为鬼为蜮蠛与蠓。遂亡荆州丧大功。踰月蒙死尸流虫。皇赫斯怒离巴中。离巴中，以亲征。破秭归，震夷陵。蒙贼既死，逊贼复兴。嗟嗟昊穹，汉事坏垂成。渡泸师徒一何劳。五月盛暑深入不毛。托孤寄命，予惟伊咎陶。劳实在予，予曷敢逃。五月盛暑深入不毛。获彼大酋以令群豪。七纵七擒，俾返其巢。众慑天威，永戴大朝。振旅而还，徒御弗号。雍雍旆旌，肃肃羽旄。文德诞敷，爰格有苗。千秋两阶，载睹唐尧。祁山出，汉贼惊。创业未半先帝崩。丞相匪躬夜弗宁。上表师师东乡征。卒徒十万如风霆。潜张箕谷为疑兵。身率大众屯街亭。三郡响答如流星。惜哉马谡毁垂成。毁垂成，载出军。王双枭，郭淮遁。拔武都阴，平魏大震。馘张合，在卤城。蜀人欢忻魏震惊。魏兵百万乘蜀营。司马披甲仍先登。我师一出歼长鲸。卒徒贾勇懿大奔，积甲三千若丘陵。司马匍匐亡旄旌。贼徒合，追木门。万弩射合褫合魂。馘之不异鸡与豚。桓桓八阵孰敢婴。所当者破击者平。如汤如武，天下无敌十一征。蜀如虎，师甚武。熊罴十万下天府。仁义礼乐为盾橹。奸雄闭穴气销沮。甘受巾帼呼老姥。嗟嗟，懿如鼠，亮如龙，蜀如虎。五丈原，驻三师。三代以还仅睹兹。滨渭杂耕军无私。刍粮百万饶馀赀。中原克复功须斯。功须斯，定关洛。灭魏斩睿枭懿殛。权混一，四海兴礼乐。馀威慑，走仲达。胡天弗吊丧诸葛。大星煌煌殒天末。我师反旆丧不发。魏人欢呼夜来蹑。鸣金展帜雷电掣。懿也狼奔胆欲裂。千秋壮士赞诸葛。死诸葛走生仲达。"}