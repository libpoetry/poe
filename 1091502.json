{"id":"1091502","title":"登多景楼分楼高天一握为韵得一字楼非旧址惟东面可眺三隅暗甚时方改作榜称米元章书盖伪也语寺僧当易之","dynasty":"宋","author":"周孚","text":"往时百仞山，丹楼丽朝日。江天富佳致，收揽不遗一。匆匆熙丰事，电往那可诘。故基谁为徙，胜槩从此失。如窥一面网，反随三凌室。幽怀郁尘雾，老眼暗髹漆。虽云一牛鸣，每至辄悔出。使君改筑意，正欲名称实。丁丁斤斧功，趁此玄月毕。扁榜照华榱，仍须此翁笔。"}