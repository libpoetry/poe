{"id":"865364","title":"贺梁溪李先生除右府","dynasty":"宋","author":"邓肃","text":"虏兵震地喧鼙鼓，黑帜插城遍楼橹。蔽空戈甲来如云，群盗相随剧豺虎。胡尘漠漠四壁昏，诸将变名窜军伍。十万兵噪龙德宫，上皇避狄几无所。嗣君匹马诣行营，朕躬有罪非君父。奸臣草表遽书降，身率百官先拜舞。那知冯道冷笑渠，立晋犹存中国主。翠华竟作沙漠行，望云顿有关河阻。九天宫殿郁岧峣，目断离离变禾黍。生灵日夕望中兴，犹幸君王自神武。相公特起为苍生，下视萧曹无足数。词议云涌纷盈庭，群策但以二三取。老谋大节数子并，行见犁庭灭金虏。立马常依仗下鸣，日咏杜鹃怀杜甫。飞鸟犹尊古帝魂，激烈浩歌来义旅。规模共佐李西平，庙貌不移旧钟簴。"}