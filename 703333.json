{"id":"703333","title":"壬子冬日买小舟入肄水访苏峨月明府时署中产灵芝三本","dynasty":"明","author":"释今无","text":"三年治绩蔚炎州，如月高明碧汉流。驯雉绕庭尊曩史，灵芝呈瑞见天庥。洗除尘滓人难似，禀得纯和道易求。况有董帷惊太乙，还从经术傲中牟。照耀烟霞秋月清，每逢白社起深情。临风几度孤吟况，棹雪今为一夜行。汉代歌声传玉管，熙朝神器壮金茎。遥知紫府耕锄客，亦羡人间有此名。"}