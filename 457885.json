{"id":"457885","title":"班中观《自然探索》，中多有趣之物，被酒作二章 其一","dynasty":"当代","author":"卢青山","text":"日本瑞龙槛，嗜酒颇如我。每岁春初来，其颐遂欲朵。圃者掘十窟，注酒百斤夥。苟无此酒加，枝柯颓然亸；苟有此酒滋，神魄旺如火。厥龄三百五，干强足不跛。来日知无穷，造物安能锁。嗟予日千化，须鬓随时堕。一槎傥能浮，结庐树之左。旦夕共挥杯，醉醒无不可。国境争纷纭，朝代屡迁播；当时如生死，迨后寒灰垛；徒使同胞民，兵戈相折挫。吾与树夫子，泯然造物卵。看此一瞬间，杯底犹未裸。"}