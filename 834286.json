{"id":"834286","title":"长亭怨 其一 社题饯春","dynasty":"清末民国初","author":"易顺鼎","text":"正人在乱红飞处。添个啼鹃，小帘朱户。此际江南，落花时节甚情绪。送侬几度。也输到侬来作主。卖杏街楼，空阅尽年年春雨。同去。趁章台倦舞，最惜白家樊素。天涯一路。齐料理翠筵尊俎。慢腾腾行马关河，静悄悄离鸾院宇。只密写东皇，遗爱绿阴千树。"}