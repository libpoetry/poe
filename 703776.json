{"id":"703776","title":"寄黄山还生二首","dynasty":"明","author":"释函是","text":"闻君隐黄山，仍戴竹皮冠。去秋飞一札，看看度岁寒。约我当春来，又是桃花残。运化一何易，相见一何难。山深多白云，玄鸟今复还。欲倚千尺松，为君筑净坛。老眼望已穿，踟蹰空长叹。此日为何日，鹪鹩巢深林。一枝岂不择，满腹何沉吟。丹山亦有河，饮啄随天真。为君假羽翼，翱翔垂秋云。怀袖宁三年，字字感予心。"}