{"id":"491639","title":"采野菜","dynasty":"明","author":"刘崧","text":"采野菜，行且顾，野田雨深泥没路。稚男小女挈筐笼，清晨各向田中去。茫茫四野烟火绝，去年秋旱今年雪。草根冻死无寸青，却揽苦荄泪流血。水边蒲荇未作芽，甘荠出泥先放花。长条大叶瘦且老，得似家园菘韭好。枯肠暂满终易饥，酸苦螫人还自知。采野菜，行且哭，贫家食菜苦不足，寨军掠人还食肉。"}