{"id":"593864","title":"今昔篇送陈梦庚","dynasty":"明","author":"欧大任","text":"君不见悠悠世上情，焉知管鲍在千古。论交今昔几人存，翻覆轻薄何足数。忆我与子昔壮时，居贫嗜古两不疑。虽然邹鲁诸生学，半似幽并游侠儿。志将百万振寒馁，家无甔石供烹炊。自从折节事谈讨，研经辨史更相师。朝览五车赵尉里，夕横千卷杨公祠。春夏弦歌东序侧，秋冬射猎南山陲。直谓公卿能自致，岂知骐骥久相羁。我今下秩始通籍，子亦儒林拜卑职。相逢乍击燕市筑，相对犹惊赵城璧。回首穷交四十年，子行别我酒垆边。金台一望凤城驿，忽觉潮州路九千。九千不隔铜鱼使，昌黎庙下韩山寺。唐代广文为谁置，汉家掌故旋待次。沧江频望孝廉船，长安已拥先生彗。此心烱烱见平生，立马斯须还揽辔。马不行，酒不醉。滹沱寒，太行翠。白首赠子今昔篇，青云佩我烟霞字。"}