{"id":"44219","title":"陈述猷乞题瞻麓图","dynasty":"现代","author":"陈三立","text":"昔客潇湘岁月久，纸上陈人相与友。佳日闲寻门外山，苍苍岳麓绝埃垢。爱晚亭抱赤沙湖，一径枫叶寒泉吼。几回夜宿云麓宫，荡出钟鱼摘星斗。弃掷漂流那可道，挂魂木末猿猱守。陈侯旧是耕山人，况系庐墓依林薮。从军学仕三十年，老活江南柳生肘。敢忘父子饮泣处，上冢还家心语口。大乱屡作墟井闾，血肉蹂践烽燧厚。祠屋依稀狞虎踞，草树披靡妖狐走。写图寄愤益寄痴，湿寐岚光犹落手。"}