{"id":"843571","title":"次韵萧云门游山即席之作藉以送行二首","dynasty":"清末民国初","author":"方仁渊","text":"笠屐从君萧寺游，长筵赢得附名流。人逢旧雨心先醉，鸟立春风语更幽。修竹自绕泉石趣，新诗聊作爪泥留。持杯说向天涯去，岩草山花亦解愁。三年诗酒契生平，结习难忘岂好名。山水互争新两色，别离无奈故人情。清才未合长贫贱，下吏何须耻圣明。樱笋江南春欲老，落花风里送君行。"}