{"id":"1143746","title":"独游塘头五首","dynasty":"宋末元初","author":"方回","text":"纳谒心全懒，紬书眼倍昏。偶思行药圃，独往叩柴门。湿岸凫梳羽，颓塍枣露根。元来好诗句，只在数家村。诗必城之外，胡为不出城。渐逢人少处，初听水流声。异卉栀香酽，纤梢笋粉明。是中亦堪隐，浪出误平生。蒲藕上塘种，养鱼于下塘。积泥春粪树，储水岁浇秧。未藉知章敕，堪浮逸少觞。扫松须憩此，系马古垂杨。密树窥青果，方塘数绿荷。久晴田水细，向晚野烟多。兀坐几忘起，成诗费屡哦。归鞍犹觉早，再欲叩烟萝。雊雉古原侧，归牛荒潦滨。炊烟已昏野，花气更留人。剩欲培幽筑，端容买近邻。向来惟有梦，今此岂非真。"}