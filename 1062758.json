{"id":"1062758","title":"崔德符作湖园诗以寄邢子强次韵","dynasty":"宋","author":"赵鼎臣","text":"吏道如棼丝，坐觉意味少。我岂无一箪，当食自不饱。邂逅崔子真，霜林挺孤筱。十日九闭门，想见独倾倒。悠悠四十年，识君恨不早。晤言曾几何，告别惊草草。昨枉湖上作，盛赞池亭好。平生邢子才，投分纻与缟。政当乐濠鱼，定不惊鸥鸟。解榻念君来，此意不待晓。似闻百花洲，一雨净如扫。"}