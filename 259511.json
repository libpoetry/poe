{"id":"259511","title":"题裕之家山图","dynasty":"金朝","author":"赵元","text":"系舟盘盘连石岭，牧马澄澄倒山影。山光水气相混涵，中有元家旧庐并。雁门一开豺虎场，驾言投迹嵩之阳。青山偃蹇不可将，十年竟堕兵尘黄。东岩风物知犹在，说与寄庵神已会。一挥淡墨能似之，清辉远寄形骸外。元家故山吾与邻，梦见不如画图真。旧曾行处聊经眼，未得归时亦可人。"}