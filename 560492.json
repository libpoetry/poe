{"id":"560492","title":"水仙怪石","dynasty":"明","author":"徐庸","text":"东溪先生美耒度，胸次宽宏才学富。平生能画又能诗，写向人间誇独步。金壶墨汁倒水麝，旋出溪藤胜缣素。太湖丈夫偶独立，洛浦灵妃又相顾。五铢衣薄瑩如水，一点纤尘谢沾污。梅兄矾弟别来久，脉脉心情向谁诉。当时只许陈王见，流雪回风在词赋。渚宫深处月明多，环佩归来不迷误。"}