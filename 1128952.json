{"id":"1128952","title":"丰干寒拾赞","dynasty":"宋","author":"释心月","text":"只解踞虎头，不解收虎尾。你若讦露人，人也讦露你。出没虎声中，卷舒牛迹上。半是小儿嬉，半是大人相。执爨灰满头，扫地尘扑面。岩下细思量，一场不著便。道兮无贫，德兮有邻。五峰双涧，谁主谁宾。相靠而睡也，象王回顾。相呼而笑也，狮子嚬呻。噫，不省这个意，修行徒苦辛。双涧底，五峰前。块石上，磨松烟。多无一两字，少有三百篇，明明此意落谁边。微风吹，岩松鸣。听愈好，吟愈清。浑崙一句子，文彩甚分明，笔下如何写得成。左手执卷，右手指示。觌露不覆藏，几人知此意。回首台山锁寒翠。对面抚掌，两镜相照。双涧与五峰，冷地齐失笑。唤作普贤还料掉。"}