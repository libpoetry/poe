{"id":"697129","title":"登天津阁望海同康裕卿胡文父作二首","dynasty":"明","author":"胡应麟","text":"画槛横空海色开，一尊携客上崔嵬。扶桑日傍千帆落，碣石云浮万岛回。采药未应徐市老，乘风聊拟羡门来。仙居咫尺蓬壶近，指点凭谁出草莱。百尺阑干望未涯，寒烟遥护海门斜。群峰乱吐昆崙日，叠浪濒翻渤澥霞。薄暮机丝鲛客馆，中天楼殿羽人家。携来并有玄虚赋，为寄银河八月槎。"}