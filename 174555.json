{"id":"174555","title":"桐柏观三井龙潭下为瀑布","dynasty":"宋代","author":"韩元吉","text":"一水赴壑如奔雷，两山壁立坚谁开。山高石限水不去，万古斗怒何轰豗。盘涡散作钟与釜，往往石上相萦回。泓渟岁久深莫测，人言海眼良可猜。不知蛟龙底无用，局促石窦直穷哉。未能九土霈一雨，尚与千里清炎埃。往时金虯坠玉简，中使奉诏从天来。百年旧事今寂寞，但有雪浪飞崔嵬。杜鹃花开兰正发，双阙万丈晴云堆。寒声彻耳心骨爽，凌风一上吹笙台。"}