{"id":"816533","title":"田间杂诗十四首","dynasty":"清","author":"曾习经","text":"屏挡浮名办一邱，得坻无意更乘流。天教小试锄犁手，欲看黄淤十里秋。蛙声阁阁水平畦，粳稻初秧绿渐齐。雨后斜阳红较好，小船摇曳过河西。夜起微茫月坠宵，青芦风动响萧萧。平生久惯江乡味，却又关心早夜潮。天生粉末夺徐熙，百草千花日美姿。第一撩人秋色现，潮痕半没水红枝。豆荚葫芦傍屋栽，一花五叶类安排。要知真种囊中有，不遣閒花历乱开。墙阴过雨艾蒿光，隙地初无车马妨。老去勤衣宁惜力，自锄瓦砾种黄桑。新凿方塘号镜渠，晚栽杨柳尚疏疏。一诗与结明年约，半种菱荷半种鱼。并舍荒芜足数廛，黄昏饭后每流连。此何添个书堂好，分贮湖楼种树编。夹岸稊杨水绕村，浣花今有灢西原。他时傥得逢萧八，乞觅桃栽五百根。掠波双燕故飞飞，何处雕梁忘却归。小立茅斋试招手，晚风蒲稗水深围。竖子寻源去不回，渴心日晚生尘埃。龙团苍壁那可得，聊饮溪流三两杯。落日回风逼发生，野田黄雀报初更。灯窗夜气侵危坐，还我当年旧短檠。故书百本镇相随，长夏村庄日倍迟。温罢《公羊》刚饼熟，家风还是秀才时。白发填词吴祭酒，天涯耕稼顾圭年。吾生顽薄诚知趣，回首风尘一惘然。"}