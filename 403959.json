{"id":"403959","title":"贺新郎·庚寅上元吉席赠荣远","dynasty":"近现代末当代初","author":"喻蘅","text":"问讯蓬山路。算年来、佳期密约，总成延伫。今夕双星渡银汉，青鸟殷勤呵护。且细把、银缸重觑。三载浓情知何许，凭新词、代柬传心素。多少事，从头数。今宵皎月辉澄宇。更荧煌、迎人绛烛，闹花羯鼓。竹韵兰馨为标格，不羡张郎眉谱。终伴得、丹青辞赋。从此齑盐甘共命，矢青春、白首毋相负。君与我，长相辅。"}