{"id":"810618","title":"三月十九日作","dynasty":"清","author":"方文","text":"年年今日强登高，独立南峰北向号。漫野玄云天色晦，美人黄土我心劳。虚疑杨柳牵愁绪，不忍沧浪鉴鬓毛。前辈有谁同此恨，雪庵和尚读离骚。野老难忘故国恩，年年恸哭向江门。南徐郭外三停棹，北固山头独怆魂。流水滔滔何日返，遗民落落几人存。钱生未死重相见，双袖龙钟尽血痕。"}