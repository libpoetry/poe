{"id":"1215478","title":"谢主簿有客曰李玉田随君之京诗以为赠","dynasty":"元","author":"陈泰","text":"大江之南，长淮之北，冲波浩荡云溟濛。连樯挂席万里馀，安得附翼于飞鸿。谢公俯念老宾客，玉田致以任安翁。归来东南月半弓，赋诗一二当群雄。战场妙思古有法，叹息羿彀良无工。背城不肯合馀烬，径欲射策开天聪。便有九事八为律，造物亦肯苏人穷。燕昭台前送落日，望诸祠下吟春风。临岐赠君铁觱栗，他日归来思老农。"}