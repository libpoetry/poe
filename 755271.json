{"id":"755271","title":"雨夜怀婉洵婉静两姊","dynasty":"清","author":"左锡璇","text":"狂风飕飗吼如虎，老树纵横倏飞舞。博山香重散氤氲，轻烟漠漠满庭户。急点跳珠洒画窗，芭蕉渍绿溅笔床。笔床翡翠多零落，疑是幽兰发古香。采之欲赠湘皋远，焦心一寸愁难展。雨雨风风可奈何，菱华照罢愁蛾敛。去乡日以遥，离思日以缓。别泪染征衫，痕深不能浣。江南杨柳绿千条，绾得春愁向空卷。屏山寂寂沈烟篆，庭院深深秋梦断。试听檐前淅沥声，怕教芳景成秋苑。风卷新凉入绮寮，镫花颤影吐红绡。年来谙尽怀人味，惟有吟诗慰寂寥。"}