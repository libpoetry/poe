{"id":"261191","title":"金山·我从渡淮涉高邮","dynasty":"金朝","author":"党怀英","text":"我从渡淮涉高邮，雪风连日吹行舟。维扬地西闯夜色，星月隐见边城楼。晴光破晓射瓜步，照耀玉宇开琼洲。冯夷收威浪妥帖，容我一到金山头。金山胜槩冠吴楚，万础蟠峙江中流。平生梦寐不到处，乃以王事从私游。钟山雨花落眼底，海门鹤崖波际浮。川开林阖望不极，但见远色明轻鸥。风烟渺漭异吾土，行役有程难久留。一杯未举帆影转，已看浙树稍旗旒。"}