{"id":"1158929","title":"洛阳主簿叔知和驿承恩赴选伏辞一首","dynasty":"唐","author":"刘长卿","text":"仲父王佐材，屈身仇香位。一从理京剧，万事皆容易。则知无不可，通变有馀地。器宇溟渤宽，文锋镆铘利。憧憧洛阳道，日夕皇华使。二载出江亭，一心奉王事。功成良可录，道在知无愧。天府留香名，铨闱就明试。赋诗皆旧友，攀辙多新吏。綵服辞高堂，青袍拥征骑。此行季春月，时物正鲜媚。官柳阴相连，桃花色如醉。长安想在目，前路遥髣髴。落日看华山，关门逼青翠。行襜稍已隔，结恋无能慰。谁念尊酒间，裴回竹林意。"}