{"id":"380014","title":"水龙吟·石帆","dynasty":"清代","author":"赵庆熹","text":"搴来非叶非花，海风吹老珊瑚色。细垂璎珞，斜分钗股，匀排竹节。锁锁相连，钩钩不断，峭篷孤立。便石家如意，也难敲碎，谁曾见、高三尺。尚忆荒矶古石，月明中，潮生潮没。印次梭袅雾，鲎箄贴水，罗纹密织。紫干撑时，红澜荡处，枯查浮出。算琼田、以外更无人种，也无人识。"}