{"id":"675313","title":"别后再赠德涵","dynasty":"明","author":"王廷相","text":"浮岚冒晴巘，惊风振华林。枉节回峻坂，高舆出遥岑。层丘既窈窕，郁木亦萧森。君子荐芳酌，昭言开素襟。忧时富危论，探道生遐心。悲帝苍梧遥，吊屈湘水深。嗟余秉幽尚，及兹成滞淫。徒拟孙公啸，犹带钟生音。事变靡常涂，达机古所钦。陶令耻折腰，三叹归来吟。栖栖兹倦游，邈矣行抽簪。"}