{"id":"183375","title":"游保宁院练光亭同丘程凌林四君分题用业字韵","dynasty":"宋代","author":"苏颂","text":"寺本梁瓦棺，地临吴建业。何人构虚亭，胜概压危堞。岩扃豁常开，江练静相协。洪涛虽震腾，迅流终妥帖。远穷沧溟尽，近与长淮接。水色古今同，潮声朝暮愶。中间数洲渚，来往拿桴楫。摇深鸣榔喧，渡阁孤帆怯。到此是安澜，游人无病涉。满槛霁光浮，平林风势猎。黄昏烟引素，清晓波成褶。归云间自飞，列岫平如帖。秋岸狎鸥鸟，春城噪批颊。园橘冬垂丹，堤榆夏飞荚。竹径粉筠坠，松梢饴露浥。老桧倚轩檐，干劲如雄侠。野花闹黄紫，格顽若婢妾。离觞歌柳枝，江人忆桃叶。往事杳难寻，欲问言成喋。惟惜建邦都，形胜敌岷邺。后人奉竺乾，创寺据山胁。邑居正佳丽，栋宇争炜烨。山游鸾鷟羽，池变炎灰劫。凤去台遂空，国移人亦慴。兴衰既代谢，荣悴固相蹑。幸今明世逢，早蒙湛恩浃。安堵四民居，饱食千僧馌。吾侪正间暇，来游失疲薾。心朋况遨从，云梯屡登邋。山川思虑清，风云抱怀惬。百里见毫厘，万象入眉睫。南望牛首峰，双阙俨重叠。却视虎踞基，石城犹岌嶪。北阜盘虬螭，三山树矛铗。风流非昔时，事迹看载牒。开尊忘醉醒，纵论鄙嚅嗫。念当时值泰，岂叹径未捷。经纶苟韬藏，鼎饪终调燮。揽景且留连，无为利名摄。"}