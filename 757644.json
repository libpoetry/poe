{"id":"757644","title":"金缕曲 其二","dynasty":"清","author":"梁德绳","text":"甲第河东冠。护芳姿、金笼翡翠，盈盈仙伴。记取双名书线夹，只许鹦哥偷唤。尘不到、玉娥窗畔。香影花光初学步，太憨生、时博闺中粲。朝绣幌，暮云幔。午桥池馆清幽惯。颇憎它、新声嘈囋，穿丝透管。唤取师曹教小玉，指点吟揉抑按。算众里、独推心腕。生结名香焚篆鼎，傍妆台、细鼓清音缓。五弄罢，月初满。"}