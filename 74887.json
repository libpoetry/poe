{"id":"74887","title":"送林彦清归永嘉","dynasty":"元代","author":"柯九思","text":"雁荡接银汉，翠涌生高寒。芙容散秋锦，飞落秋云端。我昔造绝顶，天阔路漫漫。遥瞻广寒殿，素娥正凭阑。白兔捣月魄，指顾成神丹。因招宋成公，吹箫乘紫鸾。俯视九万里，元气青团团。别来知几时？弱水如平滩。忽遇雁山客，霞佩青莲冠。还入雁山去，玉髓供晨餐。报我旧游者，久待凌烟峦。吾患为有身，南望空长叹。"}