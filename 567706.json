{"id":"567706","title":"元夕先一日诸君俯屐小饮联句盘中枣既各散去余隐括其剩隽而东阳袖珍不胜仿悍此后当咋指","dynasty":"明","author":"徐渭","text":"元夕款灵均，清尊道气殷。盘高惟韭薤，箸下谢膮臐。枣自青州至，梅从绿萼芬。抽编阄竞病，振咏响镛鼖。既落枝难缀，相黏意转勤。同筐怜昔并，异俎怅今分。瘦为干苛日，肥堪冠密云。鸡心望贡篚，羊矢分樵斤。老媪腮抟襞，憨娥乳突纁。如瓜粗觉诞，似杵细能匀。海荔何劳殿，交梨尚许群。甜先闽橄榄，黄染晋牙龈。瘤瘿县襟小，蛴螬啮篆纷。麻皴山顶画，纱绉织边纹。似茧初成马，如茸略绽麇。树还珍霹雳，药亦策功勋。纂纂荣华句，来来离合文。比心投赤果，塞鼻笑红裙。插核花生烛，槌膏气夺芸。葡萄乌累漆，玛瑙紫雕蕡。遥忆游燕日，逢渠始沛濆。沿堤倾大斛，摊瓦遍斜曛。物价离乡换，人情贵耳闻。壁多俱抵鹊，怪罕共惊羵。是险休轻冒，何难且莫云。酒阑张镐兴，韵捍亚夫军。彻管笼开羽，穿灯架拗筠。艰难貂尾续，愁杀老弥明。"}