{"id":"1152532","title":"和薛先辈见寄初秋寓怀即事之作二十韵","dynasty":"唐","author":"韦庄","text":"玉律初移候，清风乍远襟。一声蝉到耳，千炬火然心。岳静云堆翠，楼高日半沈。引愁憎暮角，惊梦怯残砧。露白凝湘簟，风篁韵蜀琴。鸟喧从果烂，阶净任苔侵。柿叶添红景，槐柯减绿阴。采珠逢宝窟，阅石见瑶林。鲁殿铿寒玉，苔山激碎金。郤堂流桂景，陈巷集车音。名自张华显，词因葛亮吟。水深龙易失，天远鹤难寻。鉴貌宁惭乐，论才岂谢任。义心孤剑直，学海怒涛深。既睹文兼质，翻疑古在今。惭闻纡绿绶，即候挂朝簪。晚树连秋坞，斜阳映暮岑。夜虫方唧唧，疲马正骎骎。托迹同吴燕，依仁似越禽。会随仙羽化，香蚁且同斟。"}