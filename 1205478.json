{"id":"1205478","title":"苏武慢 对雪","dynasty":"元","author":"张翥","text":"冻雨跳空，朔云屯地，陡觉夜寒无赖。谁从蕊阙，宴罢群仙，一样佩零珠解。应唤冯夷，起舞回风，搅碎渺茫银海。倚南窗清思，盈襟看尽，整容斜态。君试问、白羽鸣弦，青貂束锦，千骑猎归烟塞。何如倦客，蜡屐枝筇，乘兴竹边梅外。随处堪寻，卖酒人家，春渚水乡挑菜。趁湖山晴晓，吟魂飞上，玉峰瑶界。"}