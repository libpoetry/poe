{"id":"727287","title":"周祀圜丘歌十二首 其二 皇夏","dynasty":"南北朝","author":"庾信","text":"旌回外壝，跸静郊门。千乘按辔，万骑云屯。藉茅无咎，扫地唯尊。揖让展礼，衡璜节步。星汉就列，风云相顾。取法于天，降其永祚。日至大礼，丰牺上辰。牲牢修牧，茧栗毛纯。俎豆斯立，陶匏以陈。大报反命，居阳兆日。六变鼓钟，三和琴瑟。俎奇豆偶，惟诚惟质。员玉已奠，苍币斯陈。瑞形成象，璧气含春。礼从天数，智总圜神。为祈为祀，至敬咸遵。七里是仰，八陛有凭。就阳之位，如日之升。思虔肃肃，致敬绳绳。祝史陈信，玄象斯格。惟类之典，惟灵之泽。幽显对扬，人神咫尺。长丘远历，大电遥源。弓藏高陇，鼎没寒门。人生于祖，物本于天。奠神配德，迄用康年。国命在礼，君命在天。陈诚惟肃，饮福惟虔。洽斯百礼，福以千年。钩陈掩映，天驷徘徊。雕禾饰斝，翠羽承罍。受斯茂祉，从天之来。六典联事，九司咸则。率由旧章，于焉允塞。掌礼移次，燔柴在焉。烟升玉帛，气敛牲牷。休气馨香，膋芳昭晰。翼翼虔心，明明上彻。玉帛礼毕，神人事分。严承乃眷，瞻仰回云。辇路千门，王城九轨。式道移候，司方回指。得一惟清，于万斯宁。受兹景命，于天告成。"}