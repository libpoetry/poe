{"id":"1121222","title":"赵大资挽诗","dynasty":"宋","author":"林希逸","text":"先帝云公有相才，经帷曳履久徘徊。先调化瑟更弦去，却赞兵机杖节来。祀典空闻陪五使，宗臣不许位三台。白头遗老孤忠在，忽漫骑鲸亦惜哉。当年玉座语尤亲，荐士虽多不语人。天下短长才识尽，内中方寸纸来频。仆穷分作米盐吏，公许宜为翰墨臣。回首摛文今梦断，长怀知己泪沾巾。"}