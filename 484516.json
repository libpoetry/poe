{"id":"484516","title":"球场曲","dynasty":"明","author":"杨基","text":"软红十里平如掌，马蹄踏沙轻不响。金袍玉带五陵儿，飞骑击球珠作赏。身轻擘捷马游龙，彩仗低昂一点红。倏忽飞星入云表，据鞍回袖接春风。有时随地香尘滚，杨花乱扑桃花粉。就窝夺得笑归来，月牙轻旋骊珠稳。一生娇贵厌朝天，不信人间有倒悬。但得花间风月好，打球场上自年年。"}