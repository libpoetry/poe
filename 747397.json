{"id":"747397","title":"分宜之败不败于徐阶而败于蓝道行有感其事诗以美之","dynasty":"清","author":"张穆","text":"骊龙痴卧唤不醒，老豺横噬无敢撄。方士俱有旋乾手，憣校权豪犹鼠狗。渺渺箕仙帝所神，箕仙有言帝不嗔。冤气抟成三字?，斑斑恨血揉宫辇。太阿拗折玉斧摧，仙言未罄帝意转。却看旧日青词草，鵩臆鸺鸣成懊恼。不须更引罗龙文，一席已褫奸人魂。吁嗟乎！劾揭纷纷杖戍死，山圮楼倾乃胎此。请酤美酒撷园菁，家家绣祀蓝道行。"}