{"id":"432007","title":"菩萨蛮 五都咏五首 长安","dynasty":"近现代","author":"吴梅","text":"奉春定策关中壮，终南瑞气开千丈。走马杜樊乡，雄图冷汉唐。出门西笑懒，日近长安远。天下几英雄，灞桥衰柳风。灵台宝鼎今安在，秋风伊洛繁华改。我读两京篇，又思班孟坚。名园兴废几，可惜伽蓝记。金谷野花红，铜驼荆棘中。玉津园里花如雪，金梁桥外霜欺月。遗事恨宣和，两宫宵渡河。龙亭寻旧迹，难觅花纲石。风雨过夷门，此中应有人。巍巍南北高峰踞，出门便是西泠路。十里锦钱塘，四时宫草香。湖山留旧物，天意还吴越。痛哭小朝廷，杭州作汴京。凤凰台畔王侯籍，秦淮渡口莺花墨。弹指六朝安，只馀明故宫。江南风月丽，齐筑长干第。此地惯偏安，黄旗北伐难。"}