{"id":"493817","title":"为岩窝上人题","dynasty":"明","author":"庞嵩","text":"越台西麓城西阿，琪宫宝塔高嵯峨。中有菩提几千岁，琼枝贝叶霄云摩。风幡无意随舒捲，佛日相轮几回转。昔年衣钵今属谁，昙花落地和□软。欲缘绣黼问金针，且喜山门幽更深。岩窝正在苍岩畔，密竹丛中路可寻。荜门瓮牖天光辟，蜗文蠹迹生苔壁。连袪六七同素心，共息岩窝究羲易。主人茶果城中回，道说东君消息来。相忘静对蒲团坐，欲去不去长徘徊。年来欲结栖霞侣，况值山门今得主。苏公留带分已深，我亦留题作筌语。"}