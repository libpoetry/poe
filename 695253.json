{"id":"695253","title":"参军张兼素挽诗三首","dynasty":"明","author":"林光","text":"手翰封缄却寄君，忽传凶讣到江滨。交情似我空扪泪，真率如君更几人。赤手扶危陈短疏，丹心爱国是忠臣。芳名自合留青史，岂少封章贲老亲。曾接诸贤坐几庵，方斋醇美众交谈。三年报政涪兼宿，两府参军北又南。故里盖棺君莫憾，他乡闻讣我何堪。庐陵忠节诸贤庙，更置罗张亦不惭。江门遥赋忆君诗，正值君亡半月时。昨暮云山思共酌，今朝烟雨忽成悲。阴阳机括终难识，生死交情更不疑。何日西屯挥老泪，为君扶起墓前碑。"}