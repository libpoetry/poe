{"id":"722015","title":"苦雨作","dynasty":"明末清初","author":"屈大均","text":"一夕几风雨，幽林寒不眠。梦惟啼老母，魂祗向重泉。有道贫须绝，无身患未捐。茫茫儿女事，五岳去何年。雨声无断续，一一入愁心。寒绝因长夜，春多是积阴。白头偏累重，黄口更情深。乞食终何补，言辞拙至今。无人招越散，魂爽有无中。老为多哀痛，愁因久困穷。桁衣悲贱妾，瓶粟苦衰翁。雨阻东门出，餔糜过屡空。欲去知何所，途穷已一生。苍茫惟有恸，呜咽每无声。心易云山远，身难杖屡轻。连朝春雨苦，喜鹊未催晴。苦是三冬暖，留寒到好春。白犹梅蕊旧，青未柳条新。鱼炙伤寒食，鹃啼似棘人。旨甘慈地下，有妇定酸辛。"}