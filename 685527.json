{"id":"685527","title":"游嵩山诗十二首，并序","dynasty":"明","author":"邓云霄","text":"曾思峻极咏周诗，此日经行拜古祠。百代封文藏玉检，三花晴色映龙墀。紫宫高敞金银阙，黄鹤能通祝史词。闻道今皇新秩祀，祈灵天语使臣知。历险探奇无尽日，才登华岳又嵩邱。八方风气推中土，一统河山据上游。仙跸昔传青鸟下，封坛今有白云留。谁能尽解人间缚？直驾銮骖到十洲。崤函叠嶂走轘辕，伊阙城皋锁壁门。四岳按方皆就列，中央之帝独称尊。浑浑土气通黄道，灿烂星躔贯紫垣。静听天鸡三唱后，缤纷芝盖上朝元。中原顾盼雾沉沙，俯视诸峰几点鸦。冬雪尚留封二室，春风已报到三花。短筇时伴松间鹿，半榻闲眠嶂里霞。瑶草朝来行问讯，南峰气暖渐抽芽。君山彩翠共氤氲，独见中峰拥绛云。河洛分流蟠水府，图书并出焕灵文。登临已遍三千界，封禅曾经七十君。想像羽林纷扈从，今存惟有柏将军。京洛名园翳绿芜，何如珠树满仙都。周遭峦嶂团城阙，朝暮云烟写画图。剩有声名高四岳，为传灵响效三呼。不知历代登封者，若个能餐九节蒲。攀萝不避石牙冲，平步虹梁倒听钟。四面芙蓉迎蹑屐，九天鸾鹤引扶筇。秦皇汉武名空在，辇路行宫草尽封。闻道山灵犹望幸，彩云来往愿从龙。嵩阳官外将军树，烈烈高风舞翠虬。似有扬旗环细柳，如闻走马出长楸。摩天自是千年物，夹道曾随万乘游。日暮苍枝荫山鬼，啼乌遥吊汉陵秋。少林寺里松篁静，迥出高槐百尺长。五品承恩沾雨露，千秋阅世老风霜。阴浓坐对闲僧定，花发谁知举子忙。莫道秦宫今冷落，南柯闻有蚁为王。达磨妙悟超因果，梵宇辉煌冠古今。幢影自摇金界地，松涛长泛海潮音。烟霞不散观空室，文字难传面壁心。只履西归何日返，芦洲秋老大江深。倦游司马苦长征，一到名山便有情。夜静神龙来送水，月明仙鹤惯吹笙。下看箕颍嫌邻俗，高揖巢由笑买名。好借蒲团三尺地，长依初祖證无生。中州眺望浩无边，缥缈遐心落日悬。吊古平芜飞独鸟，忧时雄剑倚长天。降神尚忆生申日，定鼎还思卜洛年。肯信投簪容易事，四方多难正烽烟。"}