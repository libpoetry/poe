{"id":"1074868","title":"送吕霞卿吕当世弃官而出家今为道士","dynasty":"宋","author":"周紫芝","text":"得钱梦秽官梦尸，等为臭腐焉用为。世人爱官如爱命，君独弃官如弃泥。道人胸中少荆棘，一色但种枣与梨。华名自毁不足取，高位疾颠无乃危。鱼须忽复入君手，三命循墙急须走。朝持玉磬诵琅函，夜着黄冠朝北斗。天上云车久未来，壶中日月空长久。吴山楚泽两西东，与子一笑殊匆匆。会当握手五百载，摩挲金狄还相逢。"}