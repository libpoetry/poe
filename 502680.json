{"id":"502680","title":"书岱峰先墅卷为邑曹掾陈氏作","dynasty":"明","author":"王恭","text":"岱山连云转林麓，中有山人旧书屋。春风独树孟家邻，垂萝野鸟愚公谷。山人去后馀泉扃，落木寒猿那可听。阶藓犹存故行迹，檐峰不改别来青。后人戚戚悲霜露，竟日凄凄感风树。啼鸟空闻返哺声，白云况是关心处。寸禄休嗟名位卑，多才又喜际明时。萧曹事业应须继，林壑光辉会有期。"}