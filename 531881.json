{"id":"531881","title":"九日粤山登高醉中尽用五微韵成歌题曰将进酒","dynasty":"明","author":"黄佐","text":"将进酒，歌镂衣。举玉爵，停金鞿。凤琯龙笙，硕人其颀。于以解忧，式饮庶几。莼羹鲈脍纷哉馡，蟹黄初溢凫翠肥。促膝劝君君莫违。君不见朝始晖，夕转霏，鲁阳戈在谁能挥。嗟尔乌兔，胡为逐逐环我岩上扉。童时种柳今十围，钓游旧迹遍天地，想像徒依稀。幸无风萧萧，雨祈祈。三秋虽云杪，九月犹芳菲。有翩者鸟，嘤鸣相依。盍簪实难，知音亦稀。相逢不为乐，他时梦寐怀容辉。粲粲黄花，盈盈翠微。肃肃命驾，采采忘归。仰见云间翼，不入虞罗机。安能摧眉折腰谒朱门，趋琐闱。疏钟动，明星稀。酌复酌，酒行如翔翚。不醉明月将笑我，窥帘帏。羊肠世路艰且巍。犊有妃，妃呼狶。狐以为苍，当誉反讥。龌龊蓬茅丛，啼络纬，腾伊蝛。此中髑髅，昔曾牙绯。谷量牛马，尘积珠玑。僮奴策骖焱騑騑，薰天势倏成露晞。纵能化鹤去千载，华表谁真逢令威。南溟徙鹍鹏，西北荒蕨薇。商颜绝萝径，渭曲空渔矶。古来豪圣今尽非，徒劳营魄聆音徽，穷经何用编绝韦。我且濯明河而振缨，翳扶光以乐饥。吐情向君君莫笑以诽。醉来长啸粤山上，浮云直北连燕畿。山中多木，矗矗如旗。其下流水，活活清于沂。粤王一去古台在，惟有飘飘霜叶飞。"}