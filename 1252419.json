{"id":"1252419","title":"春日杂兴和前韵","dynasty":"元末明初","author":"李延兴","text":"隔溪茅屋曙光分，簌簌红桃映此君。烟圃药苗晴后种，风窗香霭静中闻。秦人无复歌黄鸟，华岳犹堪卧白云。怪杀杨花轻薄甚，满衣吹作雪纷纷。水村几曲路斜分，烟寺西边访隐君。白昼暄风吹酒醒，青林啼鸟隔溪闻。一竿好钓矶头雨，双㹀谁耕洞口云。碧柳红桃满春色，那堪归思转纷纷。"}