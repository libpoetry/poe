{"id":"693088","title":"秋日山居","dynasty":"明","author":"沈守正","text":"何以散廓落，下山复上山。白云怀袖里，红树有无间。山燃无焰火，石吐不炊烟。樵斧声稀处，飞鸿满暮天。山如窥镜女，倒影冷泉清。西栗风前落，东曦树杪生。蟋蟀风前切，芭蕉窗外翻。坐听半夜雨，萧瑟不堪言。云时从栋起，水上与阶平。千古高亭在，香山独有名。一片三生石，圆公不复来。行人寻古迹，野菊满山开。谢台既寂寞，猿洞亦荒凉。独有前朝树，秋风萝薜香。树色朝朝变，山容刻刻奇。高峰古塔直，日为野烟吹。老树秋先赤，石桥霜后寒。落霞人影静，图画固应难。疏林落复落，黄叶深更深。楚客当年意，风流直至今。"}