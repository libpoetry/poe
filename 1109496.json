{"id":"1109496","title":"枕上四首呈丁景舒","dynasty":"宋","author":"刘宰","text":"督邮行县岂徒哉，指点虚无作祸媒。料得渊明知此意，悬抛印绶赋归来。弦歌容与倦将迎，五斗看来一羽轻。若也儿曹知此意，可容千载擅清名。篱边把菊玩遗芳，未肯从渠入醉乡。五字句中窥屈宋，七弦声里到羲皇。等閒游目送飞鸿，适意何妨酒一钟。莲社未应寻盛远，竹林中亦著涛戎。"}