{"id":"1031632","title":"拟白马篇","dynasty":"宋","author":"滕岑","text":"白马紫游缰，意气何飘扬。五陵富贵子，人谓天上郎。春华动新鞭，□盖生辉光。行经几台观，下马毬鞠场。吹弹陈妙伎，歌舞集名倡。欢醉未云足，挥散千金彊。朝游曛莫返，讫春以为常。天禄扬子云，矻矻事文章。草玄既自苦，投阁仍自伤。平生甚爱酒，何曾酣杯觞。较彼万不如，虚名何足臧。"}