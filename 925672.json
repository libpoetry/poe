{"id":"925672","title":"水调歌头 其六 和王正之右司吴江观雪见寄","dynasty":"宋","author":"辛弃疾","text":"造物故豪纵，千里玉鸾飞。等闲更把，万斛琼粉盖颇黎。好卷垂虹千丈，只放冰壶一色，云海路应迷。老子旧游处，回首梦耶非。谪仙人，鸥鸟伴，两忘机。掀髯把酒一笑，诗在片帆西。寄语烟波旧侣，闻道莼鲈正美，休制芰荷衣。上界足官府，汗漫与君期。"}