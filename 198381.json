{"id":"198381","title":"重九后菊未开","dynasty":"宋代","author":"廖行之","text":"灵根何许来，初春首移植。封培极膏壤，灌溉勤朝夕。惟知人力胜，可与天工敌。侵寻度重九，荏苒复旬日。含芳似悭吝，细蓓犹的历。得非司花神，不为狥世习。闭关存清高，后时养介僻。不然蓐妆灵，护持莫庸释。未容遽烂熳，留作秋归忆。胡为倚墙隈，向人殊寂寞。虽非彭泽长，汝勿余於惜。"}