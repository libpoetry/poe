{"id":"522871","title":"德安趋浔阳","dynasty":"明","author":"李梦阳","text":"始征晨风息，云流日色展。登陆艰且涩，厉涧一何缅。维时仲秋交，飒飒林飙卷。绿竹垂我车，丹花映行幰。冒峦维有松，绣石尽成藓。攀搴虽多悦，亘顿乃劳倦。日中迫庐岳，蹊径愈回蹇。云涌连遥崿，雨暗失近巘。奔崩万壑会，崄绝一径转。遽讶川梁没，幸遇石濑浅。道以习坎利，用待既济显。介石谅益固，巨川岂遂眩。谁哉能豫谋，随寓斯可遣。"}