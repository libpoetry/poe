{"id":"421442","title":"水调歌头 其一 春暮游颐和园","dynasty":"近现代","author":"薛建吾","text":"国破故园在，风景似当年。楝花风信才过，惆怅又春残。水色山光依旧，燕语莺啼如诉，凭眺总凄然。王业倏销歇，春梦渺如烟。蝶魂瘦，花影乱，画帘前。漪澜堂下，东风冷煞旧游船。两两三三杨柳，点点纷纷飞絮，做就奈何天。芳草一堤绿，岁岁送吟鞭。"}