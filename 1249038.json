{"id":"1249038","title":"长乐未央玉玺歌为秦景容总管赋","dynasty":"元末明初","author":"王逢","text":"赤龙衔日照赤子，白蛇横毙乌骓死。东风吹冷咸阳灰，长乐未央连阙起。昆吾宝刀截琼肪，阴文小篆云汉章。盘螭作纽径二寸，历岁四百传天王。黄星孛明铜爵舞，铜仙泪泣如丝雨。盗将神器竟不归，玺亦漂沦频易主。使君购得心良苦，君不见丰城有剑气上冲。米船也贯沧江虹，陋歌先附苏卿鸿。"}