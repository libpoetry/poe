{"id":"522585","title":"洛阳陌","dynasty":"明","author":"李梦阳","text":"严飙卷枯藿，霜隼厉狄翮。翩翩骝马子，意气一何赫。朝驰上东门，暮遍洛阳陌。臂弯两角弓，宝刀雪花白。借问此谁子，无乃汉相如。昔挈一束书，今乘驷马车。虎士为执鞭，县令皆前驱。倾城莫不叹，观者填路衢。举手谢乡人，荣耀但区区。丈夫树名勋，所志在唐虞。扬袂径北去，万里谁能拘。"}