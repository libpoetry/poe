{"id":"825429","title":"五十三岁生日放言","dynasty":"清末近现代初","author":"郑孝胥","text":"斯人非吾徒，闭户聊示绝。纷纷稚且狂，为祸乃尔烈。宗周何赫赫，竟为褒姒灭。鹯獭实驱之，鱼雀彼何别。老夫生不辰，坐视国被窃。愿为伍胥眼，更向城门抉。苟生诚可吊，囊底智未竭。万一落吾手，犹得日月揭。惟道援天下，就之有不屑。放言自倾听，又用自怡悦。"}