{"id":"244308","title":"望海潮·烟笼香径","dynasty":"宋代","author":"史浩","text":"烟笼香径，霞舒花砌，东君绣出芳辰。蝶羽弄轻，鸾声啭巧，嬉嬉舞态歌唇。纶制出严宸。曳耀春品服，荣锡绯银。向此华涂要路，颜色倍精神。珠帘碧甃方新。有兰堂快目，水榭通津。玉斝蘸清，金虬蔼翠，轮蹄尽集簪绅。偕老指双椿。望武林咫尺，同上青云。异日重为此会，应羡凤池人。"}