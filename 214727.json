{"id":"214727","title":"念奴娇·竞春台榭","dynasty":"宋代","author":"侯置","text":"竞春台榭，媚东风、迤逦繁红成簇。方霁溪南帘绣卷，和气充盈华屋。金暖香彝，玉鸣舞佩，春笋调丝竹。乌衣宴会，远追王谢高躅。籍甚四海声名，林泉活计，未许翁知足。日日江边沙露静，人徯东来雕毂。八锦行持，五禽游戏，已受长生箓。衮衣蝉冕，最宜双鬓凝绿。"}