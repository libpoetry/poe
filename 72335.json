{"id":"72335","title":"满庭芳·寸步西流冲开牛斗","dynasty":"元代","author":"王处一","text":"寸步西流，冲开牛斗，清风皓月容光。满宽空众，把我好相将。俯赐鸾骖凤驾，献金鼎、丹药馨香。天河转，星坛月殿，端的景非常。老来云汉去，皮囊脱下，一别吾乡。返玉京金阙，仙路悠扬。稳挂天衣可体，灵风散、环佩玎铛。朝元会，十方三界，齐唱满庭芳。"}