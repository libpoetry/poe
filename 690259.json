{"id":"690259","title":"观莫福海像书事","dynasty":"明","author":"张岳","text":"若翁文理领南中，朱鸟回光照胆红。世事水流馀故步，名驹汗血更追风。已凭禹鼎销魑魅，好向龙编树椅桐。瞻代只今多霈泽，百年忠孝莫匆匆。上将分符兵百万，文才草檄字三千。试看洗剑沧溟水，何似含恩雨露天。牙纛嵯峨唐节使，缨蕤飘袅汉貂蝉。南中自有衣裳地，剩读周书旅贡篇。"}