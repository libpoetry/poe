{"id":"951783","title":"出疆","dynasty":"宋","author":"林仲虎","text":"去时不敢留姓名，一身万里鸿毛轻。征鞭不返长淮水，正恐来者愁此行。吁嗟此行良独难，出门儿女更辛酸。平生崛强身是胆，自许虎口能生还。犬羊异种犹人类，惟有肝胆倾相示。此语历历端不诬，毕竟言之无二意。从前鸥鹭奋不飞，机心一动成惊疑。愿言嘻嗑啖儿齿，直到齿落儿不知。"}