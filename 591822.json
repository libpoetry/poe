{"id":"591822","title":"王母歌寿黎母太夫人","dynasty":"明","author":"欧大任","text":"峨峨天上三珠宫，琳庭贝阙交玲珑，扶桑若木生西东。朱光反射银汉侧，青雀翻飞明月中。椷书咫尺报蓬莱，王母西从瑶水来。戴胜之冠切云笄，珣玗双佩秋兰裁。青娥三千不可以约略，后先婀娜纷趋陪。烟軿电毂一时集，手翳琼枝胡至哉。斯时琪花散空碧，绿幢卒葆忽生色，枣熟如瓜宴瑶席。吸沆瀣兮食紫虹，左流霞兮右金液。双成指顾三千娥，迭歌侑酌觞不息。须臾又转绛节朝，天津两旗河鼓遥。湘妃和神起阳瑟，秦女按节来吹箫。鸾匏鹤笛合九奏，电裳舞袖回风飘。南岳夫人笑相邀，麻姑赴会不待招，武夷曾孙歌且谣。罗浮仙峰四百三十二，青玉为坛铁为桥，王母来往常逍遥。飞云我忆蓬莱阁，儿时迎拜骖黄鹤。玉箱欲纪王母年，金门且问东方朔。"}