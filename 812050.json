{"id":"812050","title":"三妇艳","dynasty":"清","author":"孙原湘","text":"佩环宛转下瑶京，五百仙中第一名。大地寒消春艳冶，中天云净月空明。欲求髣髴还形影，爱读离骚见性情。除却潇湘烟水上，人间何处着卿卿。翡翠帘栊透日华，窗光迎面泛朝霞。清癯未称金为屋，朗彻原应月是家。百窍含香非豆蔻，一生偏爱属梅花。慧心那有纤尘起，脆雪分明在齿牙。风韵飘飘落半天，左芬才调本如仙。聪明解道因风絮，潇洒真同出水莲。泼茗偶同开口笑，拥书常不卸头眠。一春花下芳踪少，只在琉璃砚匣边。"}