{"id":"741365","title":"过石柱境上吊女将军秦良玉","dynasty":"清","author":"孟超然","text":"女将军，秦良玉。石砫司，统荒服。渝州城门昼不开，渝城狼藉皆血肉。判官胡廷表，走效秦廷哭。女将军，师为出。大战二郎关，身不辟矢镞。黄来儿，何荼毒。女将军，几先烛。督师杨阁部，乃驱贼入蜀。中丞见事晚，伤哉同颠覆。一战罗汝才，矫矫夺其纛。天生女将军，英姿古所独。养贼自重伊何人？奇男子，勇有余，忠不足。君不见左将军，亦良玉。"}