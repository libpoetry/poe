{"id":"966929","title":"三鸟咏 子规行","dynasty":"宋","author":"贺铸","text":"长江靡迤山坡陀，旅竹荒松蒙茑萝。蚕初眠起风日暖，梅弄黄时烟雨多。山间有径行逶迤，倦客据鞍生睡魔，奈尔思归啼鸟何。子规鸟，不如归去好。谁家西北最高楼，几为王孙怨芳草。子规怜尔解归飞，我独何心长不归。十年迹绝苏门道，梦里旧游知是非。一官窃食官仓米，十口之家饱而已。金印锦衣耀闾里，少年此心今老矣，问舍求田从此始。"}