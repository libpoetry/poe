{"id":"209337","title":" 曩从玉泉道人见寿亭侯印大可方二寸并解池龙","dynasty":"宋代","author":"陈杰","text":"玉泉寺中三钮铜，十年解池讨业龙。当时何不佐取流马出，火德重开两都日。玄潭观中半圭铁，千年龙沙拟蛟孽。当时何不唤取泉阿归，汛洒河洛风雷飞。白衣摇櫓天难料，鸡犬云中帝亲召。汉陵无树兮晋国成丘，待侯不来兮仙又竟去而莫留，徒使我百世而下生閒愁。荆州看印心尚烈，洪州看剑头如雪。"}