{"id":"696997","title":"金陵杂诗二十首","dynasty":"明","author":"胡应麟","text":"宛洛飞龙地，岐丰下凤年。河山西控蜀，象纬北朝燕。玉殿淩霄出，金城截海悬。嵯峨帝京色，万古镇江天。宝鼎成周奠，灵符大夏开。日当濠水上，云傍孝陵来。百辟瞻黄屋，千灵扈绛台。时看青琐客，鸣玉凤池回。虎豹天都近，鱼龙地轴閒。穿壕瓜步水，锁岸秣陵山。上苑明冠盖，新亭集佩环。徘徊承露掌，百尺暮云间。帝阙三秋到，人烟四望平。城闉盘海气，市井杂江声。翠管吴讴发，牙樯越舶行。未央宫万户，恍忽见蓬瀛。禁苑花如织，离宫树作行。虹桥悬太液，凤管集昭阳。日丽雕甍动，云穿碧槛藏。翠华双掩映，犹记六龙翔。画戟三千队，雕戈十二营。貔貅严左翼，熊虎列前旌。草木环滁动，蒹葭到海平。越裳重译至，何事问长缨。树色东华远，钟声大内开。红云长乐观，紫雾柏梁台。帝座罘罳拥，仙城睥睨回。蒋山青不断，百里挂崔嵬。画槛排空立，飞甍逐望低。观危鳷鹊度，台古凤凰栖。海日千门上，江云万堞齐。大堤杨柳色，彷佛旧乌啼。巷陌连松桂，园亭翳薜萝。人家王谢旧，佛寺晋梁多。北固晨钟断，西陵夜舶过。紫骝浑欲住，无奈客愁何。大道开平乐，名姝傍狭斜。黄鹂交坐柳，白马竞穿花。翠箔通云气，珠帘上月华。画梁双燕子，遥认莫愁家。玄武湖边路，西风载酒行。中流藏滟滪，叠岛象昆明。落日喧沙雁，回风动石鲸。楼船三十万，犹记汉皇营。胜绝南朝地，淹留北上程。石城看虎踞，萧寺听鸡鸣。岫锁吴云暗，江飞蜀雪明。诘朝关外路，真作弃繻行。寂寞空三殿，豪华记六朝。齐梁频禅代，支许竞招要。只字神飞动，千言思泬寥。昔人吾倘遇，玉麈向谁骄。杰阁凭虚上，回瞻帝阙西。城开千巷陌，刹涌万招提。灵谷青松合，钟山碧树齐。朝来渡江去，击楫为闻鸡。落日长干道，青丝照玉壶。碧桃双系马，绿柳半藏乌。濩落堪词客，飞扬问酒徒。纵邀金谷侣，长夜斗摴蒱。衮衮牛头路，青山极望同。天开吴楚地，寺锁晋隋宫。宿雾萦窗白，朝霞出户红。异时飞锡到，阐化大江东。句曲山中树，华阳洞口云。玉楼千地涌，金铎四天闻。老鹤传丹诀，乖龙护赤文。五芝容客采，长揖大茅君。结绮誇前代，临春忆大家。清歌传宝瑟，丽藻掷瑶华。殿倚千门月，楼飘万井霞。即今商女恨，悽绝后庭花。屈指前朝事，悲凉旧迹存。金瓯长日月，玉殿自朝昏。野雀栖朱桁，啼乌过白门。柳花香满店，愁绝送王孙。献赋趋鸾掖，题诗寄凤台。自呼狂客饮，谁问谪仙才。步忆金莲下，歌听玉树回。三山吾欲去，万仞卧蓬莱。"}