{"id":"1066006","title":"别毛德修","dynasty":"宋","author":"许景衡","text":"张公镇关南，宾客多俊伟。芝兰已秀发，父子作知已。圣人乐育才，充庭皆济济。仲也与计偕，发轫已千里。毛侯东南特，清澈分漱水。并驱及春风，联璧惊都市。麟凤岂无种，貂蝉能有几。承家贵勋业，可独在书史。自怜坐樗散，所学惭篑止。永怀胜已游，尘土濯清泚。相从苦匆促，写别亦狂斐。离庭寒日暮，目断尘沙起。"}