{"id":"1125157","title":"至日早雪时郊祀毕","dynasty":"宋","author":"晁说之","text":"客中至日百怀忘，欣喜遥瞻上帝乡。雪覆紫坛天意得，风生绛节颂声长。旧游鹓鹭浑如梦，寂对山河忽若狂。罪籍半除犹望赦，渔阳遗种被恩光。冬来无雪待佳辰，至日飞霙喜更新。风偃南郊云献瑞，龙腾北陆日潜春。壁门仗下千官佩，瑶席歌前万国珍。负亹曾臣符竹冷，属车目断不飞尘。"}