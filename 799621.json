{"id":"799621","title":"饮太白酒楼醉后走笔成篇","dynasty":"清","author":"顾大申","text":"呜呼太白尔何游！应在飘飖碧落之倒景、芙蓉白玉之仙楼。乘云抱气蹑箕斗，骖螭浥汉骑长虬。世人即之杳难求，但见朱轩绣栱环城头。岱宗历历青扑面，黄河西来净如练，七十二君等飞电。地老天荒出酒人，狂歌直与天为邻，上殿捉笔力士嗔。背负盐鼎谁相存，就中赏音贺季真。独抱曲糵看浮云，登楼日醉忘其身。西风野火衰草死，由来豪贵尽如此。我今把盏揖君起，相与酌酒问济水，古今醉醒那终始？何不高步穷紫烟，搞取列星当酒钱。斟酌海水常不干，开襟痛饮楼之巅，醉呼黄鹤回青天。"}