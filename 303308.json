{"id":"303308","title":"兰陵王·秋柳和清真","dynasty":"现代","author":"黄侃","text":"短丝直。还想春前暗碧。斜阳外，犹剩几株，入眼萧条是秋色。年来怨去国。谁识。风流旧客。江潭上，如遇故人，应惜飘零泪盈尺。芳时逝无迹。记酒渍衫襟，花送帆席。天涯芳草逢寒食。愁客舍罢歌，去程人渺，曾将音问附信驿。竟长滞天北。心恻。恨空积。又别馆乌啼，高树蝉寂。寒烟远水秋无极。但月明双杵，露沾孤笛。休寻旧梦，怕梦杳，泪更滴。"}