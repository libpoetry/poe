{"id":"736786","title":"集明州司马靳公大柏亭","dynasty":"清","author":"吴菘","text":"平生知己真不易，安丘谓新安郡丞曹公。北去公西适。雪照秦山雁带书，梦魂夜夜高平驿。忽来赤堇驻旄旌，四月蒲帆惬良觌。老柏霜皮溜雨寒，馔玉调金晋琼液。日斜引我展琅函，纸是澄心书铁画。宋镌书。烟雨娥江大米图，米老《娥江烟雨图》。松雪萧疏写拳石。赵吴兴《枯木竹石》。宣和图史绍圣书，开卷古香纷藉藉。大雅不作吾道卑，公坐楼头俯百尺。秦青忽奏陇西歌，一声吹裂梅花笛。人生聚散都晨星，秦越循环总行役。何年玳瑁更开筵，渭城甬水新都客。镫前强尽手中杯，夜半寒江山月白。"}