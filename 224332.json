{"id":"224332","title":"送许希元尉德清","dynasty":"宋代","author":"陈深","text":"士生天壤内，所抱者奇气。当观人品高，岂尚名爵贵。子真第一流，瀹迹南昌尉。至今疑仙去，风节照百世。希元人中豪，未识我深愧。赏闻畜爱马，童子剌而汪。略不动声色，度量有馀地。岂易语浅深，是固余所畏。陆子少许可，欣然纪其事。迩聆尉山邑，芒刃聊小试。苕水清且迅，苕民号难治。顾言化以德，勿但施法制。令闻起在今，微言毋我弃。"}