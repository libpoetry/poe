{"id":"1222889","title":"越船行","dynasty":"元","author":"袁桷","text":"越船十丈青如螺，小船一丈如飞梭。平生不识漂泊苦，旬日此地还经过。三江潮来日初晚，九堰雨悭河未满。当时却解傍朱门，醉眼看天话长短。年来官府催发纲，经月辛苦鬓已霜。布裘漫作解貂具，入门意气犹猖狂。自古鱼鲑厌明越，明日今朝莫论说。买鱼沽酒不计钱，被发江头傲明月。劝君莫作越船妇，一去家中有门户。沙上摊钱输不归，却向邻船荡双橹。"}