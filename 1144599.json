{"id":"1144599","title":"咏怀三首","dynasty":"宋末元初","author":"郑思肖","text":"读书陋巷中，愚直与时忤。一鹤仰天鸣，志不在尘土。有怀诸葛公，默然不发语。后世无斯人，清风激千古。居屋虽不大，终日心闲闲。口诵圣人书，立身仁义间。俯仰无愧怍，兹道诚为难。君子常进德，小人偷自安。驱车欲出门，独立眺虚旷。恣意杯酒间，舞剑心悲壮。虽在寂寞滨，心实千载上。天地固寥廓，亦当定所向。"}