{"id":"1214716","title":"西郊醉归似陈汉卿","dynasty":"元","author":"黄玠","text":"人间此客不可孤，况此翕忽岁欲徂。吴姬双歌送美酒，半醉不醉娇相扶。踏歌携手寻归路，行云忽送巫山雨。却上溪边舴艋舟，舞衣湿透黄金缕。短棹轻桡不相及，依约中流闻笑语。归来庭院已黄昏，流水落花深闭门。最思一事尤可怪，笠子忘却溪南村。梦回酒醒不复记，清晓野夫来叩阍。"}