{"id":"707280","title":"高阳台 蛛丝落叶","dynasty":"明末清初","author":"王夫之","text":"拚却无情，更谁厮惹，西风檐角萧萧。留看人閒，斜阳一晌光摇。蘋花应笑归期误，又争知、孤绪无聊。被殢人，轻蝶憨憨，片影相撩。天涯一梦迢迢，任露侵衰草，月冷危桥。便随尘土，离魂不倩人招。前时难忆藏鸦处，有归飞、孤雁低邀。望谁为，并刀一剪，剪断情苗。"}