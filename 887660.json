{"id":"887660","title":"烛影摇红 其一 黄钟商毛荷塘生日，留京不归，赋以寄意","dynasty":"宋","author":"吴文英","text":"西子西湖，赋情合载鸱夷棹。断桥直去是孤山，应为梅花到。几度吟昏醉晓。背东风、偷闲斗草。乱鸦啼后，解佩归来，春怀多少。千里蝉娟，茂园今夜同清照。樱脂茸唾听吟诗，争似还家好。昵昵西窗语笑。凤云深、琼箫缥缈。顾春如旧，柳带同心，花枝压帽。"}