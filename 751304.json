{"id":"751304","title":"题赵州王节妇画水","dynasty":"清","author":"施山","text":"赵州古寺嫠王氏，画壁流观吴道子。精魂白日游九泉，倒卷黄河入腕底。波澜于古真莫二，毫端潋滟涵元气。晴昼如闻风雨鸣，空堂疑有鱼龙至。鳞鳞闪动不敢扪。安得巨掌擘海门。飒然冥顼忽飞入，炎官赤帝皆惊奔。或愁异日冬寒恶，地冻天冰受椎凿。嶙峋纯是血点凝，百劫千灾岂销铄。高风萧萧环翠阁，海客南归袖云壑。秋成不劳忧旱乾，万棱农田绕山郭。田间寡妇拾穗同，怜渠耕石恒年丰。犹传黄鹄孤飞日，恶浪惊涛泪眼中。"}