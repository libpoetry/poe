{"id":"127613","title":"白马篇·白马何翩翩","dynasty":"宋代","author":"曹勋","text":"白马何翩翩，况复值神武。逸足看夷犹，四足入风雨。右盼空流沙，左历无全虏。中夜视房心，趣目翻霞举。朝饮昆仑池，夕秣龙川渚。毛族空成群，斑驳亦何数。神物不虚生，寄托遇明主。所适无险难，要知同彼此。归来脱羁束，饱食刍与粟。主人已封侯，安步驱华毂。"}