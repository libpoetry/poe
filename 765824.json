{"id":"765824","title":"贺新凉 感怀","dynasty":"清","author":"熊琏","text":"把卷无心读。已拼著、烧琴煮鹤，锄松砍菊。不是才人多挫折，自信生来薄福。更休说、穷途欲哭。昨夜梦中身有翼，听云边、谁唱飞仙曲。又却是，风敲竹。人生到处难求足。最留意、炉香茗碗，山青水绿。长愿避人归净业，安得三间茅屋。便逃出、红尘碌碌。鞠育深恩还未报，频稽首、私向慈云祝。身后事，何暇卜。"}