{"id":"32906","title":"成名后呈同年","dynasty":"唐代","author":"黄滔","text":"业诗攻赋荐乡书，二纪如鸿历九衢。待得至公搜草泽，如从平陆到蓬壶。虽惭锦鲤成穿额，忝获骊龙不寐珠。蒙楚数疑休下泣，师刘大喝已为卢。人间灰管供红杏，天上烟花应白榆。一字连镳巡甲族，千般唱罚赏皇都。名推颜柳题金塔，饮自燕秦索玉姝。退愧单寒终预此，敢将恩岳怠斯须。"}