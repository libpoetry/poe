{"id":"813389","title":"洞庭阻风舟中无俚小饮径醉得句辄书","dynasty":"清","author":"李岳生","text":"光音天上避风灾，亲见三禅化劫灰。成住坏空都一例，且从蜃气觅楼台。玉清初授校书郎，三洞灵函纪载详。绿字赤文全阅遍，就中原缺点金方。待从藕孔靖群魔，特敕真灵会大罗。正色鸿薰是何语，天狐翻遣占专科。女萝薜荔漫裁衣，煮石休粮计亦非。三窃仙桃不科罪，瑶池能念岁星饥。"}