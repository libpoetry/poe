{"id":"109587","title":"予以年事渐髙气海不能熟生煖冷旅中","dynasty":"宋代","author":"朱弁","text":"不作漳濵卧，年侵血气衰。据鞍思少壮，揽镜嘆清羸。有病方求艾，无营莫问蓍。心知出下策，理胜遇中医。阳燧神逾速，铜仙术尽施。论功鄙炮製，取穴辨毫釐。火帝恩光异，炎官绩用奇。书萤比差似，珠蚁迫方知。忖物嗟炮鱉，观形笑灼龟。烟微初炙手，气烈渐鑚皮。闭目书徒展，支头枕屡移。发狂还自哂，贾勇仅能支。宋鷁追风日，吴牛喘月时。忠言劳缓颊，善謔为开眉。服气工夫逺，烧丹岁月遟。衞生防后患，伐性释前疑。展转那成梦，呻吟且当诗。因心念民瘼，出位嘆身卑。欲巳七年病，当从百丗师。保身将保国，未可废箴规。"}