{"id":"810679","title":"双带子","dynasty":"清","author":"毛奇龄","text":"红藕香销暑殿凉。玉梭横枕堕钗长。东楼赋得新来怨，中夜看沉龟甲黄。黄甲龟沉看夜中。怨来新得赋楼东。长钗堕枕横梭玉，凉殿暑销香藕红。君在教头歌昔昔，妓看垂手落掺掺。裙裥半将遮屐点，柘竿长是拄腰纤。纤腰拄是长竿柘，点屐遮将半涧裙。掺掺落手垂看妓，昔昔歌头教在君。楼高是处尽乌啼。柳外烟同翠眼迷。流水落花春寂寂，浮家一槛近前溪。溪前近槛一家浮。寂寂春花落水流。迷眼翠同烟外柳，啼乌尽处是高楼。春缸玉酒细鳞红。怨鸟啼花隔数重。银子蒜垂帘押静，新开背面两鸾栊。栊鸾两面背开新。静押帘垂蒜子银。重数隔花啼鸟怨，红鳞细酒玉缸春。谁向妆亭亭后别，望中烟雨带帆开。丝回漫水蓝如袄，黛绕横山青似媒。媒似青山横绕黛，袄如蓝水漫回丝。开帆带雨烟中望，别后亭亭妆向谁。红荷短间白荷长。细细风来细细香。浓露滑篙联艇侧，同来到处问家乡。乡家问处到来同。侧艇联篙滑露浓。香细细来风细细，长荷白间短荷红。寒雨江汀隔断桥。去时当似不来潮。兰浦忆人愁渺目，漫漫夜梦合花梢。梢花合梦夜漫漫。目渺愁人忆浦兰。潮来不似当时去，桥断隔汀江雨寒。鸠浮白水踏歌虚。鬓捋虫珠雀画裙。楼上捲裳龙女侍，沟前御宿卸妆初。初妆卸宿御前沟。侍女龙裳捲上楼。裾画雀珠虫捋鬓，虚歌踏水白浮鸠。"}