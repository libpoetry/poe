{"id":"267381","title":"龙山会·重九泛舟斟酌桥，有忆，和梦窗","dynasty":"现代","author":"朱祖谋","text":"一橹秋无罅。故苑荒烟，卧柳楼台亚。五湖帆未整，尘鬓影、窥向流花桥下。回阵侧新鸿，带林际、山眉翠冶。倦芳期、凉丛麝粟。飐风金洒。还忆对倚商歌，白眼青天，试五陵骄马。楚蓠摇落后，流恨满、邻笛西风残夜。京辇十年心，付杯底、沧波乱泻。醉漫舍、有约待、鸱夷车后挂。"}