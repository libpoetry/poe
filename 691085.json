{"id":"691085","title":"次韵寄题镜川先生后乐园二首","dynasty":"明","author":"李东阳","text":"药栏花圃背堂开，一日朝回几度来。范老心终念廊庙，寇公家不起楼台。海边钓石鸥盟远，松下棋声鹤梦回。多少旧题诗句在，碧纱笼底认青苔。绿阴繁处小堂开，野蝶园蜂自去来。细草有情双驻屐，远山无数一登台。幽花坐爱栽时满，俗客空教到后回。病起三年犹未赏，短垣多雨长莓苔。"}