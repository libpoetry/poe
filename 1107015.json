{"id":"1107015","title":"木犀答二吴书","dynasty":"宋","author":"王遂","text":"过尽人间百草芳，尚留寒菊对风光。月华已下中天白，香树初摇满院凉。金粟远看千尺影，犀皮近种百年香。圣朝二桂真双玉，王谢犹当著紫囊。月窟何因左右探，犹容坐客竞跻攀。浑疑移种从天上，又似分香入酒间。每为高秋成感慨，却□清味得幽闲。先生燕坐真奇绝，愿作淮南庾子山。"}