{"id":"440570","title":"游披雪瀑","dynasty":"当代","author":"汪茂荣","text":"秋冬难为怀，古人先我语。龙眠比山阴，劣堪呼尔汝。穷秋遣岑寂，把臂集游侣。负郭杀山势，驱车逆可睹。连塍积禾秆，谷登业入庾。蓬雀噪新晴，遗秉饭饥鼠。弥望枫绚红，屏矗忽若阻。騞然大壑开，巨灵曾挥斧。荦确入杳冥，谷风侵肺腑。路绝挹前瀑，一线缀若缕。时当枯水期，崩雪憾未举。弇口张广腹，罂巨直何补。想当梅月中，千壑蛟龙舞。拔木走山石，天地尽鼓努。喧豗聚众流，势来莫可御。银河泻九派，堕石迸飞雨。潴为千尺潭，百怪生水府。腥风噀人寒，思之犹栗股。翻然蹈其背，继觅龙中处。有亭堪小憩，缚茅岂戴祖？曲涧溯且长，巨石卧如虎。世无李将军，怵惕谁挽弩？转喜清浅水，游鲦布三五。返照潭壁上，摩挲宋题署。前此惜抱翁，留连殊有取。感慨成妙文，刻石惠游旅。吾人尊先贤，宝之非佞古。而此山水情，直可承遗绪。庶寻舞雩乐，深味五斗侮。有如此行游，浊气藉一吐。惜未访奇松，日色已过午。归来多余兴，轰酒饱鸡黍。醉中裁此诗，得无讥鹦鹉。"}