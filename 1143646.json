{"id":"1143646","title":"冬夜和陈道士韵","dynasty":"宋末元初","author":"仇远","text":"焚香读易乐閒居，参订先天太极图。人道三分程氏传，较他汉上有差殊。闻道孤根暖已回，扶筇携酒出山来。数花羞涩西坡上，也当春风一度开。石铫溪芽活火烹，旋烧败叶带枯藤。路遥难递中?水，且试梅花涧底冰。三白先春慰客情，瑶林照耀夜窗明。浅斟低唱痴儿女，那得工夫问雪声。"}