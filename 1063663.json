{"id":"1063663","title":"寄巽中","dynasty":"宋","author":"释德洪","text":"熏风度南枝，馀芳委红绿。微云生晚阴，梅雨净林麓。穿花莺语迟，翻泥燕飞速。遐想幽人居，梦过剡溪曲。清声久绝耳，斯怀抱烦燠。仰道思弥高，哦诗出凡俗。脱屦满户外，轮蹄日相逐。吾徒不得人，大法世陵叔。智刃剪蒿蓬，利锋挥朴樕。念往造前席，初筮不我卜。别来空相思，徙倚苍山木。悬知清兴多，银钩堕盈轴。愿得三百篇，遗我藏诸椟。如彼知音知，价不低金玉。"}