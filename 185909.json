{"id":"185909","title":"缘识·结束分朋相间错","dynasty":"宋代","author":"赵光义","text":"结束分朋相间错，立在殿庭还不弱。锦绣为袍供奉仪，流星电转争挥霍。文里乌巾皆一样，三春景色花荡颺。承平此事比应难，盛世欢娱情好尚。添兴况，堪可爱，香尘坠里无妨碍。月杖怀挟击云门，引聚风光何意态。令人骇目潜窥睹，杂剧教坊罗袂举。銮铃珂佩白玉鞍，恣纵奔驰汗如雨。笑中语，審听旨，速排丝竹调宫徵。高高树影柳疏阴，头筹先得称心喜。画鼓红旗双对凤，笛发龙吟能送断。年少来来善乘骑，因依所习且随众。"}