{"id":"1153661","title":"蜻蜓歌","dynasty":"唐","author":"卢仝","text":"黄河中流日影斜，水天一色无津涯。处处惊波喷流飞雪花，篙工楫师力且武。进寸退尺莫能度，吾甚惧。念汝小虫子，造化借羽翼。随风戏中流，翩然有馀力。吾不如汝无他，无羽翼。吾若有羽翼，则上叩天关。为圣君请贤臣，布惠化于人间。然后东飞浴东溟，吸日精。撼若木之英，纷而零。使地上学仙之子，得而食之皆长生。不学汝无端小虫子，叶叶水上无一事，忽遭风雨水中死。"}