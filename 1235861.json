{"id":"1235861","title":"先兄正献公坟所寒食五首","dynasty":"元","author":"宋褧","text":"车马自骈阗，风寒复禁烟。野筵惟粔籹，村女亦秋千。远岫清明雨，高坟白竹钱。乞墦君莫笑，攫肉有轻鸢。才动山林兴，还增畎亩忧。夕阴仍不雨，春冷欲如秋。抚旧谁伤悼，乘时尽醉游。农家多苦旱，啼杀舍南鸠。树冷杏悭花，池乾草勒芽。愁吟春自浅，乐饮日还斜。远翼摩霄鹤，喧传得食鸦。城中火宅苦，吾欲觅仙家。兀坐寻诗句，豪吟引酒杯。悲歌常激烈，暗咏亦徘徊。诗向眼前得，兴从天外来。成章多坦率，犹待故人裁。三日春郊宿，留连不肯回。寻诗乘款段，步屧踏莓苔。胜境僧多占，深村客少来。明朝入城市，那复好怀开。"}