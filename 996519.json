{"id":"996519","title":"再和寄子瞻闻得湖州","dynasty":"宋","author":"黄庭坚","text":"天下无相知，得一已当半。桃僵李为仆，芝焚蕙增叹。佳人在江湖，照影自娱玩。一朝入汉宫，扫除备冗散。何如终流落，长作朝云伴。相思欲面论，坐起鸡五旦。身惭尸廪禄，有罪未见案。公文雄万夫，皦皦不自乱。臧谷皆亡羊，要以道湔盥。传声向东南，王事不可缓。春波下数州，快若七札贯。椎鼓张风帆，相见激衰懦。空文不传心，千古付煨炭。安得垂天云，飞就吴兴馆。鱼餍柳絮肥，笋煮溪沙暖。解歌使君词，樽前有三粲。"}