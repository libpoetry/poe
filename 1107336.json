{"id":"1107336","title":"和戴石屏见寄韵二首","dynasty":"宋","author":"包恢","text":"海邦太守常时有，海上诗翁间世奇。自赋归来石屏去，不烦绳削草堂知。高情岂为时情改，浩气难随血气移。句老律精何酷似，昔题蜀相孔明祠。草茅恨我非时样，五马驽材无寸奇。千里赤城皆欲杀，一双青眼独蒙知。每怀设榻迎徐意，尚拟扁舟访戴时。炯炯此心常晤对，思公辄复诵公诗。"}