{"id":"1236138","title":"次子勉韵二首","dynasty":"元","author":"李存","text":"蛇虎纵横二载馀，偷生于此计何疏。俗情只欲分茅土，国士终当顾草庐。留世但知瓶有雀，携家敢叹食无鱼。试看何氏新园里，种菜墙根已蔼如。疲马常思捲旆旌，如何处处尚屯兵？为邦喜有汉三杰，习礼惭无鲁两生。虽觉风沙成昼晦，终期河汉向秋明。买牛负耒归乡里，没齿箪瓢亦已荣。"}