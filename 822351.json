{"id":"822351","title":"临江仙 四十余年前至溪口扫墓，行村落间，偶得犬吠隔溪人五字，而久不能属对，遂置之。顷家居养病，有坟客宋姓者来，述及先栊近状，谓隙地皆种蔬矣，联忆旧句，缀成此词","dynasty":"清末近现代初","author":"汪东","text":"陆墓山边庐舍外，小桥横跨通津。田家三五自成村。鸦争邻屋树，犬吠隔溪人。梦里忽寻年少迹，凄凉独拜荒坟。老农闲话近知闻。松楸连稼密，蔬果逐时新。"}