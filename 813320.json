{"id":"813320","title":"登红毛城","dynasty":"清","author":"李丕煜","text":"安平雄镇海连天，海尽天穷何处连。海岛休誇天堑险，天威直破海门坚。天桥入海天涯断，海柱遮天海外悬。锁钥海邦天府重，擎天亘海自巍然。海外孤城别有天，海天相际水云连。天开海国朝宗久，海拥天家砥柱坚。薄海车书今一统，中天日月正双悬。楼观沧海摩天汉，海角天涯意惘然。"}