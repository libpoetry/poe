{"id":"467497","title":"秋兴八首","dynasty":"当代","author":"姚佳","text":"虞山商吹动修林，一叶知秋正郁森。留盼好风摇黍秀，待期明月转棠阴。两三其意为何事，亿万斯年知此心。历劫红羊哀白雁，辽阳应和几声砧。忆曾水曲竹敧斜，侧伫仙人萼绿华。已许桃源辟蹊径，宁教沧海返星槎。三生石影惊清跸，一线天风送暮笳。掩苒何穷柳如是，纷红骇绿万般花。白白朱朱趁落晖，丹崖玉树渐霏微。无心与共参差舞，转眼相看各自飞。金马玉堂空寂寞，竹篱茅屋苦依违。悬知浅绛深绯外，雨过天青绿正肥。光阴输与烂柯棋，燕拆莺离不解悲。白首还乡蝉蜕久，青云得路雁回时。徒嗟霜色甚难甚，苟惜桂香迟复迟。龙德在田凭挹秀，可堪周粟怕寻思。封墓终归乌目山，辛峰髣髴翠屏间。两湖如镜元应月，万树连云底用关。似我天涯赊俗骨，笑他社稷换红颜。吴王点将越王卧，几度轮回旧殿班。绝壁云扶最上头，剑门奇石自鸣秋。干霄蔽日独天醉，牛斗韬光特地愁。风月无边来远客，江山有主属闲鸥。熊车曾载帝师出，尺树寸泓争九州。东海之滨思勒功，铁琴铜剑指麾中。祖龙一炬留馀火，白虎复夷开大风。十里苍松飞雨碧，半山夕照卷云红。螺鬟烟发存灵化，渭水垂纶负此翁。秋山萧寺路逶迤，泉石琴鸣下野陂。赋竹偏宜如许叶，听松更著可怜枝。忘忧孽海神牛渡，极目天池玉蟹移。铁佛清凉饶接福，俟望方塔七星垂。"}