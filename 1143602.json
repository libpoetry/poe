{"id":"1143602","title":"秋晚斋居","dynasty":"宋末元初","author":"仇远","text":"君子堂西屋数间，但能容膝敢求安。悄无人迹如深井，惯听秋声是冷官。系马阶前慵夜秣，种蔬墙下助朝餐。携来书卷犹堪读，好共青灯了岁寒。校官既与庙官同，胡不移家在泮宫。暮四朝三嫌有累，岁糜月费愧无功。致身馆阁须公等，曝背庭除任老翁。却喜北窗新植竹，行看玉立向南风。乾坤身世一蘧庐，南北东西总可居。此去三年韩博士，向来四壁马相如。移文早遣仆徵米，攲枕夜听儿读书。驾驷乘骢非我事，不如醉兀小肩舆。奇字生来识不多，莫烦载酒日相过。廊空尽有叶堪扫，门冷浑无雀可罗。肯为功名亏道义，常因课讲费吟哦。苔荒茅屋归期远，细雨檐花且醉歌。"}