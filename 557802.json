{"id":"557802","title":"哀张廷芳辞","dynasty":"明","author":"张弼","text":"余始束发兮与子偕游。载策罢驽兮追迹华辀。搜抉今古兮仰止前修。身世华蟫兮朝绎暮紬。焕烂秾郁兮内绷而外彪。胡彼苍弗仁兮造化与雠。既坎壈于云途兮竟天阏于春秋。奄骑箕尾兮上薄泬漻。我怀痛激兮我泪横流。英魂渺渺兮九原幽。嗟我良友兮羌赍志而长休。"}