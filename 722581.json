{"id":"722581","title":"有鸟篇送妹","dynasty":"明末清初","author":"屈大均","text":"有鸟名苏耽，千载蓬莱还。为亲植朱橘，离离成神丹。孝子贵锡类，天性谁能残。子慕秦王女，吹箫心孔閒。幽贞少不字，学道怀骖鸾。牵牛俟银汉，匏瓜期绛天。日月一夫妇，交会相回旋。子今勉于归，及此冰犹坚。阳雁喜朝日，夭桃矜春妍。鸡鸣警君子，夙夜礼无愆。尊章益虔事，当得王母怜。混元生两仪，四象运璇玑。民生有俦匹，阴阳圣所师。嗟尔幽閒女，于归今及期。琴用先人桐，张以所缲丝。一弹再三鼓，凤凰鸣参差。明月喜几望，受日逾光辉。服德为黄裳，乐我惟缟衣。灵仇天所眷，敬尔百威仪。"}