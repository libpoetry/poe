{"id":"750334","title":"避兵吴门经淀山湖即事","dynasty":"清","author":"王彬","text":"晓发钱家桥，午过淀山湖。湖围三百里，凝望空模糊。见天不见地，白浪千顷铺。阴风砭肌骨，五月思棉襦。仰视讶日小，平眺疑山孤。水阔四无阻，风来八面俱。舟人不解事，强挂十幅蒲。横行蟹爬沙，直上龟曳涂。舟则簸箕若，尔欲糠秕吾。头眩眼迸金，身起足蹈虚。风浪小争竞，性命抵须臾。兵燹警昨日，波涛阻前途。出险复入险，毋乃命矣夫。无奈聊作达，篷窗静结趺。颇闻僮仆欢，前路临姑苏。出舱审所见，盈耳皆吴趋。却顾所来处，残霞横巨区。"}