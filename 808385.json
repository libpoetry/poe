{"id":"808385","title":"八月二十日偕黄二暨舍弟饮天桥酒楼","dynasty":"清","author":"洪亮吉","text":"长安百万人，中有贱男子。日挟卖赋钱，来游酒家市。昨日送君回，今日约君来。送君约君于此桥，长安酒人何寂寥。酒人无多聚还喜，破帽尘颜挈吾弟。摄衣上坐只三人，爽语寥寥落檐际。君言内热需冷淘，我惯手冷应持螯。闲无一事且沉醉，不然辜负青天高。青天高高复飞雨，二十四棂风欲举。飞蓬卷叶十里间，直视城南落惊羽。浓云欲暗南郭门，斜日忽破千林昏。阴晴万态斗秋景，醒醉一梦恬吟魂。持千螯，挥百尊，不觉楼上空无人。君归虽遥莫先走，万事要须落人后。君不见，门前豪骑控双龙，笑我西行马如狗。"}