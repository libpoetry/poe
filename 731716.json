{"id":"731716","title":"子德李子闻余在难特走燕中告急诸友人复驰至济南省视于其行也作诗赠之","dynasty":"清","author":"顾炎武","text":"急难良朋节，扶危烈士情。平居高独行，此去为同盟。抚剑来燕市，扬鞭走易京。黄埃随马涨，黑水系船横。救宋裳初裹，囚梁狱未成。盈庭多首鼠，中路复怔营。已涉平原里，遄驱历下城。云浮泉气活，日丽岳林明。夜树蝉初引，晨巢鹊亟鸣。喜犹存卞璞，幸不蹈秦坑。劳苦词难毕，悲欢事忽并。橐饘勤问遗，寝息共论评。发愤皆公正，姱修自幼清。君贤关羽弟，我愧季心兄。将伯呼朝士，同人召友生。《诗》《书》仍烬溺，禹稷竟冠缨。颇忆过从数，深嗟岁序更。川岩句注险，池馆蓟丘平。每并登山屐，常随泛月觥。诗从歌伎采，辩使坐宾惊。禄位扬雄小，囊钱赵壹轻。与君俱好遁，于世本无争。史论悲钩党，儒流薄近名。材能尊选愞，仁义怵孤茕。自得忘年老，聊存处困贞。不才偏累友，有胆尚谈兵。坎窞何当出，虞机讵可撄。殷勤申别款，落寞感精诚。禽海填应满，鳌山抃岂倾。相期非早暮，渭钓与莘耕。"}