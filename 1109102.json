{"id":"1109102","title":"春夜温故六言二十首","dynasty":"宋","author":"刘克庄","text":"侍中谲取玉带，尚书苦爱貂蝉。家破谪黎母矣，冢穿无髑髅焉。私怨有公论者，反噬非人情哉。颖叔发修阴事，资深叹轼奇才。鼎镬烹东都党，烟瘴磨元祐人。但看纸上陈迹，始知陛下至仁。骨朽是非始定，怒炎毁誉未公。太平呼奇宰相，野狐目半山翁。燕山张皇薄伐，艮岳文饰太平。黼贺尅复受赏，瓘忧分裂有萌。门前客已去矣，屋里人安在哉。寒雀张罗可得，春燕衔泥不来。丞相训子尤俭，夫人送女已非。盥面用瓦盆子，籍足以锦地衣。出入息顷冷暖，翻覆手间雨云。斩颐从教万段，卖颁不直分文。京桧皆黄发老，攸熺各黑头公。当时号为小相，至今叹作顽童。选人片言授钺，贵臣万里建侯。平洮致绿石研，复燕得碧云油。拔舌犯世深忌，枕肱夸师绪言。徂徕生为鬼怪，伊川死尚还魂。子长交游莫救，孙盛门户几危。执简而往误矣，阁笔相视得之。书奸书盗不隐，讳周讳鲁若私。使乱贼惧直笔，于定哀多微辞。向来动脚已谬，末后濡尾转非。伏生力辞不至，申公不合而归。一部日录付婿，三经新义传儿。跻翁超乎亚圣，赞父光于仲尼。惩舒之志甚锐，祚宋之言可悲。浓墨书奸党石，长绳拽粹德碑。图霸卧薪尝胆，为农拾穗行歌。短衾敛首形矣，高官如跋疐何。绝交书谢伊辈，养生论真吾师。诗无风刺尤妙，史有天刑勿为。辨才师苦死爱，文皇帝得许痴。温韬劫陵大盗，萧翼穿窬小儿。相郎穴厨而窃，王相坎壁以藏。十袭为传家宝，一点无入己赃。"}