{"id":"701289","title":"园居六咏为河南方伯丰公庆赋 水环碧带","dynasty":"明","author":"黄仲昭","text":"清流如带环幽舍，潇洒无尘趣自多。月上一团凝素练，风生四面蹙青罗。竹间自有通门处，柳暗翻疑无路过。藩府正宜宣帝德，莫思渔父共高歌。绕舍茫茫百顷田，深耕应可乐尧天。绿蓑二月西畴雨，黄犊一犁北垄烟。荷锸长吟过柳外，蒸藜炊黍饷林边。秪今天下需元老，未许归来学辋川。园居东畔有渔矶，独把丝纶趣不稀。两岸烟霞长作伴，满川鸥鹭尽忘机。兴来高咏沧浪曲，心静偏宜水月辉。此景知公常在念，明时未许解朝衣。南窗静启理瑶琴，拂拂薰风入座清。十指依稀鸾鹤舞，七弦恍惚凤凰鸣。梅花奏处清吟骨，白雪弹时绝俗情。解愠愿赓虞舜曲，坐吟黎庶乐升平。缭绕长堤傍舍东，千章绿柳袅春风。乍经树杪晴烟散，细拂林端煖气融。蔼蔼柔条低弄影，轻轻柳絮乱飘空。遥知此景堪行乐，应与风云气象同。藕池秋夜静沉沉，月上层霄分外明。影透青蘋游鲤散，光临红蓼睡鸥惊。金波荡漾微风度，玉鉴澄涵碧水平。对此想应心有契，月同皎洁水同清。"}