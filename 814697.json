{"id":"814697","title":"送刘谦山邑尊奉调赴省二首","dynasty":"清","author":"郑惇五","text":"截灯持靴拥不前，人人都道使君贤。独欣垂老逢三善，共惜沾恩只六年。薤本拔时豪族詟，蒲鞭用罢讼庭悬。清风归去山氓识，无事耶溪选一钱。柳拂离筵怅若何，惟馀棠荫播舆歌。心劳抚字催科拙，时际艰难调护多。无计留春三月住，仅偿借寇一年过。摩挲老眼看新政，但祝重来聚衮萝。"}