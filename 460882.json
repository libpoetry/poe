{"id":"460882","title":"沁园春 赠人","dynasty":"当代","author":"伯昏子","text":"俯仰霜天，寄傲人寰，世外浮鸥。任寒声老却，洄中灌苇；凉风扫落，树底蜉蝣。好梦频惊，多情易损，真味惟从淡泊求。教谁恨，笑千年旧事，半盏茶瓯。红枫怎解宫愁，枉无数柔情沉御沟。苦长门赋断，锦书难达；曲肠馀怨，不尽神州。哑哑嬉伶，哓哓冠沐，朝暮猜玩竟未休。平川望，算云深嶂叠，直道无忧。"}