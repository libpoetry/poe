{"id":"168474","title":"谢寇十一惠端砚","dynasty":"宋代","author":"陈师道","text":"百工营材先利器，市道居货如作赘。书生活计亦酸寒，断塼半瓦宁求备。端溪四山下龙渊，郁积中州清淑气。金声玉骨石为容，河江屈流云作使。滑如女肤色马肝，夜半神光际天地。诸天散花百神喜，知有圣人当出世。没人投深索千丈，探颌适遭龙伯睡。辘轳挽出万人贺，千岁之藏一朝致。琢为时样供翰墨，十袭包藏百金贵。北行万里更众目，寇卿好事不计费。南邻居士卿之孙，丰悴相从不为异。似怜陶瓦磨灶煤，辍赠不减前人志。人言寒士莫作事，鬼夺客偷天破碎。龟玉韫匵与无同，锦衾还客弃佳惠。众所欲得当有缘，天独於余可无意。敢书细字注鱼虫，要传华严八千偈。"}