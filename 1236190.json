{"id":"1236190","title":"诗赠东溪二首","dynasty":"元","author":"李道纯","text":"丹道立基处，休教外境侵。一心才静定，二物互相任。离火烧铅汞，雷车运水金。调和籍坤土，灌溉必天壬。白雪凝金鼎，黄芽长玉簪。这些真种子，本不是玄参。会得潜心妙，从他二鼠侵。有人信得及，无个力难任。慈誓弘如海，机锋利似金。穷通内子午，掀到外丁壬。善闭无关键，勿疑朋盍簪。玄之又玄处，一唯契曾参。"}