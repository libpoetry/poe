{"id":"1127026","title":"和范信中寓居崇宁遇雨二首","dynasty":"宋","author":"黄庭坚","text":"范侯来寻八桂路，走避俗人如脱兔。衣囊夜雨寄禅家，行潦升阶漂两屦。遣闷闷不离眼前，避愁愁已知人处。庆公忧民苗未立，旻公忧木水推去。两禅有意开寿域，岁晚筑室当百堵。他时无屋可藏身，且作五里公超雾。当年游侠成都路，黄犬苍鹰伐狐兔。二十始肯为儒生，行寻丈人奉巾屦。千江渺然万山阻，抱衣一囊遍处处。或持剑挂宰上回，亦有酒罢壶中去。昨来禅榻寄曲肱，上雨傍风破环堵。何时鲲化北溟波，好在豹隐南山雾。"}