{"id":"1106273","title":"白发叹","dynasty":"宋","author":"王迈","text":"日月转四时，团团辗清昊。人生一世间，轻尘栖弱草。寒暑不相贷，容鬓岂常好。嗟予涉世纷，闻道苦不早。尘劳纵掀簸，冉冉风中葆。行年将四十，素标已插脑。星星才数茎，烂熳色胜缟。耘镊虽暂无，安能遏衰槁。黄精似可饵，已白恐难扫。幸有琴心文，真诀堪却老。华池溉隐芝，青青可常保。斯理不吾欺，从今勤探讨。要当验他时，难为常人道。青铜作明鉴，皎皎铺晴昊。照我沐初晞，几缕经霜草。本无适俗韵，颇识林园好。何为浪自苦，落得衰颜早。悬知日夜改，青丝成素葆。达人遗世累，土木视肝脑。那于形骸间，计校玄与缟。彼独何人哉，而我叹枯槁。壮年不可挽，过日如霜扫。但有岁寒心，不逐冰霜老。誓开三径荒，种艺杂庸保。虽无大药资，尚得恣幽讨。此外尽悠悠，置之不复道。"}