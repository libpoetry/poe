{"id":"740295","title":"谒蔡忠襄公祠","dynasty":"清","author":"朱圭","text":"天牢夜放晰蜴虫，化为无角垂天虹。阿谁射之瞽厥瞳，摩牙忽到觜觿宫。当年盗首十八子，鲸吞欲暍黄河水。蔡公讲学兼知兵，书生有胆坚于城。潼关破竹大事去，晋宫焚玉龙啼腥。从容一死报天子，神完不作睢阳鬼。烈士同心五大夫，馨天浩气长无馁。我今抠衣拜下风，想公濡缕丹心红。猿愁鹤唳满碧空，有酒浇我，烧劫不化磊落之心胸。"}