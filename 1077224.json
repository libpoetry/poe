{"id":"1077224","title":"次韵志宏戏兴宗耳疾之作","dynasty":"宋","author":"李纲","text":"有病自当医，无垢何须洗。六解一亦亡，动容皆中礼。谛观新卷叶，成此清净耳。悟道得圆通，教体真在此。虚含十方界，遐迩初无里。铿然助发机，妙响非外宄。天人种种声，和会归一已。奈何物蔽之，问药安可止。通以智慧刀，濯以功德水。是病速须除，慎勿听邓子。"}