{"id":"812618","title":"述怀二十首","dynasty":"清","author":"何栻","text":"堂堂日月跳双丸，三十三年指一弹。社燕春秋常在客，台乌朝夕也当官。聊翩凫繶朝班数，黯淡鱼绫刺字漫。珠米桂薪居不易，渐愁无计恋长安。对罢天人日易倾，金光未与照通明。六州铸铁难成错，千佛翻经幸有名。露电浑忘如许事，风雷敢激不平声。年来已得安心法，梦稳曾无宠辱惊。容容白璧复何常，纨绔儒冠各自强。世路突梯纷得路，官场牵线互登场。愿从曼倩称谐隐，敢道宽饶是醒狂。仕宦头颅可知己，翻愁四十尚为郎。出手长虹走太阿，十年英锐渐消磨。徘徊西掖吟红药，转侧南宫佩紫荷。阅历行知青眼少，公卿坐看黑头多。畏寒亦拟分馀暖，冰老成晶不受呵。残羹不肯乞人馀，落佩何由与世疏。使气安知程不识，慕名真爱蔺相如。狂言?坐犹耽酒，刻意归山欲著书。一笑穷愁应舍我，天心从古有乘除。自信才如腹背毛，不矜六翮负风高。倚门肮脏愁胡底，索米侏儒愧若曹。豪舞强酬浑脱帽，新声终贱郁轮袍。时宜难合甘藏拙，南郭吹竽幸未逃。不辨官私两部蛙，午馀犹未放蜂衙。凡才自分应题凤，了事无能欲画蛇。胥吏满堂头戢戢，文书信笔手沙沙。羔羊退食委蛇甚，投谒频迂道左车。朱墨横斜日日仍，清班长羡秘书丞。尽呼鞜伯讥常衮，自号粗官笑薛能。一吷何殊吹剑首，九回犹复梦觚棱。勋名气节兼难事，身世应惭过耳蝇。痴蝇钻纸出无时，磨蠍临宫命可知。岂有高文通狗监，悔将馀技杂牛医。上池未受长桑诀，下里难工短李诗。竿牍频年无一当，元舆空为剡藤悲。同日霓裳咏大罗，人文谁足重登科。杜陵本自陈芳国，刘秩能当曳落河。猿鹤不从君子化，麟鸾未鞴古人多。西清二妙真无负，独愧昌言被墨磨。囊书橐笔为谁劳，潘鬓惊秋见二毛。名士果然如画饼，诗豪不在敢题糕。难安一字应师郑，自有千秋莫和陶。风雅正多行乐地，词人何苦续离骚。土炭酸咸嗜好奇，清狂自是药难医。金钗典尽犹供客，铁限磨穿为索诗。多事渐令犀首厌，绝才难效虎头痴。爨桐椽竹精灵在，定有中郎拂拭时。感恩知己古来难，匏竹同声始叩弹。小海歌来羁夏统，大山仙去困刘安。不知饭颗因何瘦，谁念绨袍至此寒。却忆故园风雨里，渔樵相狎有馀欢。早知天意有温凉，车笠何由誓不忘。祖席纷纷饯梁柳，私书屡屡属陈汤。缠头红锦徵歌费，点目黄金著笔忙。束阁柴门吾未可，但求閒静养心光。惯引盐车上太行，骅骝底处有康庄。短衣楚制新儒服，长铗齐歌旧客装。鹤胫曾欺凫胫短，黍头翻妒麦头昂。人生漫浪初无定，浪士何须羡漫郎。障簏王戎信足嗤，输边卜式亦堪疑。故人不愿逢高贺，死友安能得赵岐。金穴祗愁无著处，冰山岂料有倾时。纷纷印绶从牢石，一跌方知拔足迟。听尽都人毁誉声，铁中犹意得铮铮。狐惟善媚牢难逐，雁不能鸣断可烹。冠履沿缘隮独坐，旂常索莫庋荣名。汗青例有文人寿，漫与蜉蝣共死生。生男底事祝桑弧，天下安能用腐儒。衣缝欲弸慈母线，鼎供思乞大官厨。可怜北郭无私粟，苦忆南山有旧庐。梦想买田储菽水，俸钱难足况求馀。庄舄时时动越吟，不将蛮语改乡音。少年难鞠欢场少，故国鲈莼梦境深。鲁酒细尝知世味，吴钩笑看见雄心。秀之但乞山资足，未要腰围钉宝金。江上青峰旧钓游，筑亭已拟命休休。韬藏奏议三千牍，排比朋觥一百筹。贞白挂冠当及早，小红按曲待何修。莫愁洛社风流尽，要与香山角唱酬。"}