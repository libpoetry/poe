{"id":"923308","title":"次韵和丘秘校登长干寺塔","dynasty":"宋","author":"苏颂","text":"九劫半依山，经营昔甚艰。周遭严佛宇，直上俯天关。登陟缘梯险，淹留布坐悭。椽楹亦涂附，棂槛遍朱殷。白日分明到，青云咫尺攀。龙潭斜影落，鸟翼怯飞还。基构从吴晋，声名动朔蛮。灯然时照耀，梵唱每循环。往事稠重问，前朝指顾间。谁知息心处，香火老僧閒。"}