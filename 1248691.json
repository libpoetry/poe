{"id":"1248691","title":"次韵垂虹桥泊舟倡和","dynasty":"元末明初","author":"陈基","text":"何年伐石驾危桥，鲸浪翻江白雨飘。势控三吴虹倒影，气吞七泽水通潮。重渊有怪犀难照，蔓草无名火不烧。伯国黄金闻铸像，王门白玉想为标。功成海上身先退，脍熟江东兴可邀。岁月几何流水逝，山川如旧古人遥。鸿飞矰缴何由篡，鹤去樊笼不可招。浩荡扁舟归鉴曲，寂寥方丈似中条。越人尚以鸡为卜，楚俗相传鹏类鸮。自把文章论倚伏，敢将交态较淳浇。五湖烟景随时异，万里风萍触处漂。却忆春晖楼上去，为君裁取玉为箫。"}