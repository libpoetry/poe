{"id":"1226792","title":"胡氏杀虎歌","dynasty":"元","author":"徐世隆","text":"滨州浡海县，兵籍有刘平。其妻曰胡氏，艰险常同经。起赴零阳戍，仍辇两儿行。暮宿沙河岸，忽闻啸风声。一虎蹲其间，视平若孩婴。吞臂曳之去，胡氏跃且惊。走逐十馀步，掣足与虎争。急呼儿取刀，屠虎肝肠倾。虎毙平脱口，扶归季阳城。一支骨已碎，三日目乃瞑。夫殁入黄泉，妇哭入青冥。风云变黯澹，禽鸟为悲鸣。帅府取皋比，列状达省庭。庭庭状其义，复户仍免征。旌表见国政，激劝通人情。大哉夫妇恩，直与生死并。死同葬虎腹，生同食虎羹。谁谓荆钗辈，乃有如此英。班班古列女，好事多丹青。宜将杀虎传，题编家家屏。"}