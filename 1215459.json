{"id":"1215459","title":"九日碧溪太守秋巘别驾约会定林寺游玩座间因和碧溪之韵","dynasty":"元","author":"陈泰","text":"如渑之酒琼为觞，山公携客酣高阳。清谈最喜得支遁，法雨昼下天华香。当时涕泪神州冷，枉煞参军醉中影。至今江左旧英雄，犹向新亭看风景。夕英可餐不可肥，苦吟莫作虫声微。城头日炤毕逋尾，五马兴逐晴云飞。百年心目易为眩，社燕相逢又秋雁。后来二客记风流，只有青山临断岸。"}