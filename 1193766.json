{"id":"1193766","title":"叹昨日三首","dynasty":"唐","author":"卢仝","text":"昨日之日不可追，今日之日须臾期。如此如此复如此，壮心死尽生鬓丝。秋风落叶客肠断，不办斗酒开愁眉。贤名圣行甚辛苦，周公孔子徒自欺。天下薄夫苦耽酒，玉川先生也耽酒。薄夫有钱恣张乐，先生无钱养恬漠。有钱无钱俱可怜，百年骤过如流川。平生心事消散尽，天上白日悠悠悬。上帝板板主何物，日车劫劫西向没。自古贤圣无奈何，道行不得皆白骨。白骨土化鬼入泉，生人莫负平生年。何时出得禁酒国，满瓮酿酒曝背眠。"}