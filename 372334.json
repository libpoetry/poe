{"id":"372334","title":"疏影·清晖沁骨","dynasty":"清代","author":"端木埰","text":"清晖沁骨，对一窗颢彩，凡想俱祓。天上人间，一样无尘，知心但有明月。虚窗不碍空明色，遍枕簟、澄于冰雪。卷翠帷，尽息银灯，看到漏声都歇。还怕荒鸡唱晓，渐催碧漠转，金镜西没。万籁无声，万念皆空，相思那更天末。当前一片娟娟影，摄梦想，都贵瑶阙。更洒然，凉透孤衾。又近素秋时节。"}