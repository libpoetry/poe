{"id":"616527","title":"辛巳三月寇陷襄阳杀襄藩逾旬破洛阳福藩死之两郡居民屠戮不可胜纪","dynasty":"明","author":"罗宾王","text":"文士侈言兵，希取印如斗。积误非一朝，冠至如拉朽。召募烦中枢，司农劳税亩。竭粟养骄兵，渐积成敝笱。卒尔襄阳城，藩封失其守。城陷鼓声死，日落大旗走。曾闻赐尚方，三载专征久。勉死谢三军，徒为军国丑。嗟彼泄泄人，处堂不思咎。悲忧草野人，抱膝徒白首。"}