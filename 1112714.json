{"id":"1112714","title":"次韵子由舍人先生追读迩英绝句四首","dynasty":"宋","author":"张耒","text":"天寒书殿晓班清，气爽仙盘瑞露零。讲罢群公佩声散，一竿宫日转槐庭。联翩右史直西垣，旧墨螭头点未乾。自是退之平昔事，可须惭著进贤冠。冠佩煌煌拱北辰，道人风骨自轩轩。茯苓松下龟鼋老，须乞灵丹一粒吞。恭默谁聆金玉音，陶甄万物付无心。君王好学真天意，忧国论思不厌深。"}