{"id":"700684","title":"水居漫兴","dynasty":"明","author":"高攀龙","text":"水绿山青自在，日来月往如斯。有味津津谁会，无言默默自怡。柴门春掩寂寂，小楼卧起徐徐。朝来公事几许，过桥东岸观鱼。蝉声参差高柳，荷香远近芳塘。一榻凉风午睡，半卷残书夕阳。杨华点点上下，燕子飞飞去来。春色行看尽矣，山荼还有未开。绿树遮山有态，白云过水无心。一窗半开半掩，四月乍雨乍晴。黄叶疏疏门巷，寒风淅淅蒹葭。人在小楼隐几，夕阳忽度昏雅。桃华一丛为佳，柳树几行足矣。行乐不务其多，人心自不知止。小阁凭阑莞尔，匡床拥被陶然。夜半人声何处，芦华隔浦渔船。一点两点村火，三声四声渔歌。半生得趣不少，百年好景无多。山人别无妄念，三余两饭便足。穜成百树梅华，此是穷奢极欲。靠山一亩穜竹，近水两畦栽华。客至莫愁下箸，二十七穜菜鲑。平沙漠漠两岸，流水弯弯几村。兴至便呼叶渡，归来不掩柴门。临水閒心便远，见山尘虑都消。此间益者三友，一琴一卷一瓢。风来柳线转媚，雨过桃华更妍。著履绕堤散步，自言不减神仙。山人作何功课，终日对山不语。问我此意何如，白云自来自去。赤日堕于西隅，白月升于东牖。我趁于此开尊，佩得金印如斗。"}