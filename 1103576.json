{"id":"1103576","title":"雪中方四隐君访宿有诗忆鹿田风雨旧游奉和并呈吴六赞府","dynasty":"宋","author":"谢翱","text":"金华人北山，空响出静伫。鹿田在其颠，肺石来风雨。有客六七人，昔游至其处。唯我愁不眠，起坐蹴君语。谓此定何声，百感生离绪。玩非琴与瑟，复异砧将杵。醉者呼不应，愁者自为苦。空棂怯孤衾，展转如巢树。湿歌散馀悲，以足拊柱础。尔来又七年，欲至困羁旅。传闻老桑门，已复蝉蜕去。入山恶少年，巾钵空其聚。乃知人世间，何者为客主。而我同怀人，忽复异处所。梦中遥相望，各抱不售贾。有客不同游，亦是同怀者。地主况有期，舆马不待假。倘规宿山中，畸人不应舍。"}