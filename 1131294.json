{"id":"1131294","title":"余初除西掖适斋惠诗以二甥相继演纶为喜安行表兄贻书喜溢于辞谨次二篇为谢末章以属安行","dynasty":"宋","author":"楼钥","text":"漕台生处寝之床，丛桂还分一叶芳。红药阶边怀老谢，桃花观里忆刘郎。首烦贤舅书增喜，想见慈亲色更康。无忌安能真酷似，愿从外氏借馀光。敢谓封伦据此床，幸从科级绍馀芳。紫薇继直中书省，丛桂犹为同舍郎。太史书传得杨恽，渭阳情厚为秦康。外家宅相君馀事，鱼目何堪比夜光。"}