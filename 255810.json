{"id":"255810","title":"浙江亭观潮","dynasty":"金朝","author":"任诟","text":"海门东向沧溟阔，潮来怒捲千寻雪。浙江亭下击飞霆，蛟蜃争驰奋髯鬣。钜鹿之战百万集，呼声响震坤轴立。昆阳夜出雨悬河，剑戟奔冲溃寻邑。吴侬稚时学弄潮，形色沮懦心胆豪。青旗出没波涛里，一掷性命轻鸿毛。须臾风送潮头息，乱山稠叠伤心碧。西兴浦口又斜晖，相望会稽云半赤。诗家谁有坡仙笔，称与江山作勍敌。援毫三叫句不成，但觉云涛满胸臆。"}