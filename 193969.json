{"id":"193969","title":"送叶季重之官吴门","dynasty":"宋代","author":"薛师石","text":"君继贤人业，试官阊阖门。但门要离墓，莫看真娘坟。虎丘寺前生野草，一花一叶皆丽好。用心冷淡不此嗜，自有诗礼长探讨。给旁余閒庭庑空，小舆应亦上垂虹。桥边风驶寄书便，只写平安报乃翁。我惭空空易疎斥，时亦抠衣侍函席。春膏流滑傥寄将，待写续经藏屋壁。"}