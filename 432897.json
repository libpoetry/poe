{"id":"432897","title":"镇江西门竹枝词四首","dynasty":"近现代","author":"姜胎石","text":"停船又见润州城，此是淞滨第几程？风雨三更惊客梦，江头汽笛一声声。金焦双峙碧斓斑，红粉青衫共往还。却笑口头成习惯，不知蒜岭是银山。平沙浅处架浮桥，咽住滩头来去潮。偶倚危栏窥北岸，瓜州艇子隔江摇。迎春楼外且停车，大嚼屠门意自如。到底江乡风物美，鱽鱼缠过又鲥鱼。"}