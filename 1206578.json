{"id":"1206578","title":"鸣鹤遗音　苏武慢  其四 并序","dynasty":"元","author":"凌云翰","text":"芳草纤纤，游丝冉冉，可爱地晴江碧。世事浮云，人生大梦，岐路谩悲南北。漉酒春朝，步蟾秋夜，却忆旧时巾舄。问故园、何日归欤，松菊已非畴昔。谁似我、十亩柔桑，千头佳橘，饱有绿阴朱实。溉釜烹鱼，饭疏饮水，胜咀绛霞琼液。鸟倦知还，水流不竞，乔木且容休息。喜闲来、事事从容，睡觉半窗晴日。"}