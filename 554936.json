{"id":"554936","title":"琴书真趣为三山王用忠赋","dynasty":"明","author":"黄仲昭","text":"伊人爱文雅，夙志不外慕。琴书日自娱，萧散澄神虑。宝鸭风微薰，藜灯雨初度。膝上罢丝桐，床头披竹素。烦襟日以清，至理日以悟。俯仰天地间，悠然有真趣。予亦契兹怀，苦被微名误。劳劳西复东，流俗共驰鹜。有琴庋高阁，有书闭深户。红尘汨天真，欲避不能去。安得谢浮荣，相从竟朝暮。"}