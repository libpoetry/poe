{"id":"720051","title":"蠲租行追同元次山舂陵行韵","dynasty":"明末清初","author":"龚鼎孳","text":"皇帝将改元，制书诏所司。方春重民事，王政务急施。水旱兼资贼，人气诚伤悲。万方惟正供，悉索亦已疲。新饷五百万，剜肉疗饥羸。国计在本根，毛附先存皮。民困必失所，拯溺焉能迟？丞相下郡国，一切蠲除之。先是加赋意，岂不哀穷黎？水衡算金钱，桥陵方告期。滇闽各用兵，军行粮辄随。朝廷尚恭俭，大事须藉资。痌瘝上帝心，四海宁尽知。况复州邑吏，鞭挞到孑遗。御史□大夫，陛下真圣慈。元元乐宽大，生息理可为。民贫不独富，斯义古所持。流离与死亡，号呼欲向谁。固知非得已，久大难权宜。我皇本尧舜，天听顷刻移。谏行膏泽下，千载明良时。煌煌社稷寄，辅导良不亏。君仁则臣直，拜手陈古辞。"}