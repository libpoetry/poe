{"id":"1116965","title":"腊雪五首","dynasty":"宋","author":"苏辙","text":"长恐冬无雪，今朝忽暗空。细声闻蔌蔌，远势望濛濛。湿润犹兼雨，倾斜半杂风。丰登解多事，欢喜助三农。骄阳不能久，密雪自相催。急霰初鸣瓦，飞花旋集台。着人消瘴疫，覆麦长根荄。欲试樽中物，门前问客来。久有归耕意，西山百亩田。雪来殊不恶，酒熟自相便。一被簪裳裹，长遭罗网牵。飞霙迫残腊，愁思渡今年。忧愁不可缓，风雪故相撩。试问五斗米，能胜一束樵。耕耘终亦饱，哺啜定谁邀。寒暑不须避，倾危且自遥。雪霜何与我，忧思自伤神。忠信亦何罪，才名空误身。归来聊且止，老去莫逢嗔。樽酒它年事，相看醉此晨。"}