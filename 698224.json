{"id":"698224","title":"贺陈师召得孙二首次联句韵","dynasty":"明","author":"倪岳","text":"可是居官长子孙，相逢一笑对琴樽。新题不厌长题壁，熟客何妨屡过门。岂待一占知跨灶，更期三索遇为阍。人生乐事无过此，细向君家醉里论。海东乔木见根芽，叶叶清风满故家。千载未须论玉树，一枝端合比璚花。远怀头角时时变，盛德衣冠字字誇。白日龙蛇行素壁，风流先说李西涯。"}