{"id":"536528","title":"西园雅集为邺中诸王作","dynasty":"明","author":"王世贞","text":"改服乘春豫，徵徒何缤郁。苑薄孟门塞，椒崇邺河曲。霞空散丛绮，风漪写文縠。笳翻驯鹿至，棠漾轻鸥逐。桂魄徂屡谢，兰膏禅相续。东西迷席改，昏旦遘欢促。搦管俱骛先，飞觞竞谋速。王其梁陈轨，宾亦邹枚属。名非履亢显，道以撝谦笃。设醴知不衰，官今益汤沐。"}