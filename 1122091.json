{"id":"1122091","title":"比以拙诗戏调张籍不知作者已盈轴矣辄和两韵","dynasty":"宋","author":"郑清之","text":"展也虞朝庶绩熙，合修厥贡暨熊狸。兕容于野虽非地，豹泽其文似识时。毛革正须供有用，血牙安事杀为嬉。国侨惠政人谁犯，虎听多应谢子皮。虓虎宁如龟有知，陆行端自触危机。缚渠吕布还须急，驱以王寻谩失威。肯使黔驴呈短技，直教猎骑合边围。恶盈讵必分人兽，猛获终擒自卫归。"}