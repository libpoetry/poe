{"id":"564761","title":"送大宗伯张阳峰赴南都","dynasty":"明","author":"孙承恩","text":"潞河冰融春水阔，张公早向燕台发。嘉会恭承秩宗命，行旌遥指秦淮月。张公早岁登玉堂，南金大贝声煇煌。期以勋名接伊召，岂止文字追班扬。育才成均赞邦礼，晋贰铨衡相天子。天子式重留都情，作朕彤伯须公行。明时三礼公所谙，要使多士观仪刑。公也昔在留都仕，大作雄篇悬玉署。兴来还复玉署过，亭外琅玕好题句。凤皇台畔芳草深，白鹭洲边波跃金。时清事简足登眺，不妨并入阳春吟。大贤身系苍生望，辅世年龄正强壮。须知南辙非久留，行矣白麻催入相。"}