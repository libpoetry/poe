{"id":"627976","title":"十四夜西湖歌","dynasty":"明","author":"何绛","text":"西湖之水清如碧，左山右城两相隔。西风昨夜吹湖山，千树万树叶皆赤。披云岛边馆者谁，君平孙子读周易。罗浮桂酒满百船，木兰舟里开宾席。绮食雕盘永夜游，薄才亦得叨为客。长空倏尔净如洗，月色似为西湖白。水晶鱼子芙蓉杯，丹虾为羹调盐梅。劝君饮酒莫辞醉，人生良会能几回。座客词流三峡倒，清歌入破秋云开。四山松柏风谡谡，明月正高流星催。苏堤如带五千尺，洗盏扫石坐青苔。况有杨公太古音，兴酣拂席敛素襟。申言一座且莫喧，蜀锦抱出四尺琴。挥弦一扫千山寂，鱼龙出水鸟归林。移弦促节再一弹，月魄欲堕湖水寒。自言少小得妙悟，五音六律生指端。成连刺船去东海，伯牙弟子何足观。是时月朗风更清，舍琴直上丰山峦。满途参错木绵树，萧寺寻僧僧已去。多谢寒溪万丈泉，殷勤送客下山路。挂帆趁月返披云，玉露坠下何纷纷。樽中有酒须尽倾，朱颜莫惜连宵醺。君不见杭州西湖去年种桃柳，桃柳一株一斛酒。连株合抱岂辞劳，大官小官栽恐后。太平天子福难量，一朝红绿成千行。圣恩浩荡及名胜，一草一木皆不忘。吁嗟此湖虽天末，焉知明年不辉光。若使六龙幸炎方，明朝千秋节，还献丝露囊。"}