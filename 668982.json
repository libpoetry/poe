{"id":"668982","title":"出自蓟北门行","dynasty":"明","author":"沈鍊","text":"高秋宛马肥，铁骑犯边陲。披甲挽弓矢，大半汉中儿。扰田拥双骑，攻堡挟长锥。扬言今岁入，定欲寇京畿。将军既传檄，士卒亦闻知。李牧急收保，从古有良规。然闻仁义士，救患不踰时。禦强能设险，以寡在悬奇。亦言将帅勇，不忧行伍疲。孙武教宫嫔，一朝能死绥。何为坐偃蹇，终岁不出师。宝剑匣中泣，无乃久精思。"}