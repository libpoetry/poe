{"id":"1252715","title":"和何彦正春耕十一首","dynasty":"元末明初","author":"梁寅","text":"见说春耕溪水头，赋诗犹忆玉京游。莫誇塞北千蹄马，宁买江南十角牛。雨后逍遥南涧上，山田漠漠树重重。绿拖烟外无穷水，青插天边不尽峰。垂垂杨柳荫柴扃，远远岩峦列锦屏。江海归来更何事，朝亲农圃夕穷经。石壁临流净可书，从教渔子怪癯儒。黄蜂日日粘红蕊，白鸟时时下绿芜。自著青蓑久离群，羞将龙剑远从军。雨苗已得邻人惜，烟草常令稚子耘。乱后江湖阻舟楫，衣冠强半寓山村。云山紫蕨那堪采，豺虎惊人翠谷昏。短笠登山自种茶，萦林石径树边邪。百金自可侔封邑，千骑何劳拥鼓笳。竹间樵径行应熟，花外渔舟望欲迷。处处稻畦分落照，荷锹人去水禽啼。閒与山氓日共谈，往来溪北又溪南。今代劝农贤太守，他年何武定才堪。野夫卧对石门山，怀友其如道险艰。喜诵清诗凉雨后，唤回幽思白云间。业桑树边绿草坐，刺桐花下碧瓷杯。醉和农歌乐农暇，吴盐如雪点杨梅。"}