{"id":"308418","title":"宴清都·除夕，海绡楼小集，时文叔归自北京","dynasty":"清代","author":"陈洵","text":"旧语年灯款。东风约、去来人事无限。梅扉冻粉，兰屏润绿，贮寒孤馆。金莺漫炙新簧。向梦里、香云自暖。趁万里、数遍春程，南烽正关归雁。凄凉故国平居，咸阳倦客，魂意先乱。西园载酒，东郊试马，趁时游宴。天涯更说今夜。任坐久、林鸦易散。愿后期、只似花风，椒杯又浅。"}