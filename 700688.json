{"id":"700688","title":"山水图","dynasty":"明","author":"商辂","text":"画师盘礴作笔势，写出江山数千里。崔嵬绝巘如摩空，彷佛高岩起云气。浮云开处见山骨，紫翠重重净如洗。飞泉落涧听无声，幽谷含春如有意。武陵此去疑不远，似有桃花出流水。隔江依柳起凉风，高窗面此云山青。客来相对坐忘倦，似说平生遁世情。我观斯图重太息，清时谁肯终泉石。桑弧蓬矢作男儿，竹帛千春照芳绩。君不见当年伊尹耕有莘，憣然一出安斯民。生绡一幅高堂上，彷佛名山势千丈。云霞变态不可名，掩映长流万古清。层江叠岫断复续，怒虎奔龙起还伏。廓然天雨放初晴，万壑千岩漱寒玉。云山峨峨何壮哉，珠林物外无纤埃。长松百尺出幽涧，飞桥横跨山之隈。携琴曳杖者谁子，疑是山中招隐回。君不闻蓬莱三山峰，夐绝非人寰。计来三千馀万丈，惟有飞仙日往还。龙眠画笔夺造化，仙界移来指顾间。公馀杜门无一事，坐对斯图心自閒。"}