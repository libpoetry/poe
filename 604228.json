{"id":"604228","title":"一符役数卒次杜少陵石壕吏韵","dynasty":"明","author":"张萱","text":"一符役数卒，日出无人行。缧绁血淋漓，酸嘶不可听。催呼怒如虎，难诉苦中苦。九人饷吏胥，一以饷征戍。一向征戍生，九向吏胥死。能免一日刑，所愿亦毕矣。不复完躯命，何问长孙子。丰年无糠覈，终岁无衣裙。嗟嗟气力衰，逃亡安所归。闻将易子食，岂免拆骸炊。语出肠断绝，饮泣不能咽。愿言来生身，永与博罗别。"}