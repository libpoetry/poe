{"id":"945655","title":"夜梦在旧京忽闻卖花声有感至于恸哭觉而泪满枕上因趁笔记之","dynasty":"宋","author":"陈著","text":"卖花声，卖花声，识得万紫千红名。与花结习夙有分，宛转说出花平生。低发缓引晨气软，此断彼续春风萦。九街儿女芳睡醒，争先买新开门迎。泥沙视钱不问价，惟欲荡意摇双睛。薄鬟高髻团团插，玉盆巧浸金盆盛。人心世态本浮靡，庶几治象犹承平。卖花声，卖花声，如今风景那可评。向时楼台买花户，凄烟落日迷荆榛。但见马嘶逐水草，狐狸白昼嗥荒城。万花厄运至此极，纵有卖声谁耳倾。我生不辰苦怀旧，如病入痼酒宿酲。况被春风暗撩拨，傍无知我难号鸣。忽焉夜枕发为梦，恍恍惚惚行故京。一唱再唱破垣隔，闻声不见花分明。谓此何日尚有此，倾面大恸泪纵横。久而方觉更哽塞，拥被危坐百感并。我年今已七十一，岂是年少閒关情。天空地阔说不尽，山外杜鹃啼残更。"}