{"id":"560420","title":"渔乐图","dynasty":"明","author":"徐庸","text":"清江一片清无底，上下相涵天在水。荻芦花间蓼花开，渔舟寄在烟波里。渔郎钓鱼春复秋，钓竿长日垂中流。朝晨出去薄暮返，自有清兴无关愁。西岩岩下多杨柳，杨柳阴中停泊久。薰风几阵向南来，歌罢沧浪拍铜斗。独醒独醉知者稀，白鸥识我能忘机。何如蓬底且高卧，曾随蝴蝶东西飞。"}