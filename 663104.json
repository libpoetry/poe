{"id":"663104","title":"为曹廷润题鱼图","dynasty":"明","author":"孙绪","text":"昔年走马官京畿，见说画鱼刘锦衣。江湖浩渺一涂抹，蛟螭神怪随指挥。家居僻巷曲复曲，驾枉日日来旌旂。残缣今日得半幅，明日筐篚罗门扉。方塘十笏映堂序，芰荷铺水天容辉。鳣鲔鲿鲨争鱍鱍，蜻蜓蛱蝶故飞飞。君侯搦管坐池上，虫鱼适意同忘机。落笔信手入神妙，俗师自觉多依违。大鱼七日见首尾，小鱼才足分鳞鬐。溟渤高飞九天外，武阳下箸千头馀。无小无大意与会，苦心只许良工知。嗟余有目未荆识，叶龙赵马知瑰奇。曹君何处又得此，使我一见心萦丝。年来风雨沙溪上，观澜无术惭涟漪。烝然有鱼不受钓，扁舟六物空追随。在藻敢忘君子乐，鼓枻时闻渔父辞。铅椠平生无好句，乾坤俯仰系遐思。"}