{"id":"696916","title":"乐府十二首（嘉靖丙寅作） 乘法驾","dynasty":"明","author":"皇甫汸","text":"乘法驾，出潜邸。辞兰坂，臻枫陛。握乾符，奉慈旨。桥中倾，碣呈字。从臣观，稽首喜。应帝期，称天子。泰阶升，更化始。陋代来，劣舂起。典礼成，四海谧。享祀禋，九庙翼。考明堂，筵太室。献皇跻，烈祖匹。故鬼小，幽灵假。咏孝思，歆明德。坛畤准圆方，神祇奠南北。夕郎奏既俞，春卿议佥集。睿想孚筮从，鸿图表景测。山燎迎初阳，寅威练嘉日。裸献戾上公，参乘简元戚。八骏夹电驰，六龙戴星出。天路抗旌旄，云门间琴瑟。殷荐升紫烟，告成瘗苍璧。齐幄肃华班，旋涂厉清跸。灵贶展斯今，仁孝光自昔。宬皇史，函帝籍。金为匮，石为室。签汇绨缃部甲乙。迩文华，充武库。简鸿儒，雠豕误，于万斯年守之锢。帝眷园寝，谒款丘陵。驰道旦筑，行殿宵营。亘帷成屋，列幔为城。般云谢巧，周日非灵。乾行玉辇，坤御金舆。六宫婉从，万国宾趋。銮铃响递，环佩声徐。五臣供帐，百辟燕酺。朱明司辰，清和肇节。草树蒙恩，禽鱼腾悦。周历皇畿，轸兹民业。遐揽边关，洪思祖烈。去遵鸾辂，归泛龙舟。山开阳翠，川效安流。柔情并畅，睿藻扬休。枚朔第颂，翎赞王猷。南巡纪胪岳，东幸缅怀丰。白水循往辙，丹陵访故宫。江汉眺吾楚，霜露怆宸衷。电奔翼八骏，云兴扈六龙。不有居者谁监国，皇储旦截驰道出。翟相行边细柳中，顾公锁钥青门北。昼发邯郸道，夜渡黄河湄。军容肃肃间官仪，豹尾后载班姬随。卫火弗戢，漳流半湮。宪臣褫爵服，邦侯械以徇。旌旗蔽日指樊城，箫管具举叠金钲。父老稽首遮道迎，椎牛置酒宴镐京。山川遍喜色，禽鸟递欢声。辟朱阍，扫青室。思履綦，存衽席。斋心望祀纯德间，周爰园寝凄天颜。诏发郢门迈燕关，格祖特告銮舆还。羯虏骄鸷惟吉囊，自称华裔衄先皇。长伎一逞百不当，谁为谍者伧子王。憺威藉宠祈上玄，有征无战神武宣，班师振旅歌凯旋。庚戌之秋虏大入，渡桑越碣逾古北。烽火夜照甘泉宫，旌竿昼蔽长安陌。驱我士女蒙毳衣，屠我牛羊为湩食。镇臣气丧，边将兵弛。侵职滥官，勤王者死。决胜岂有帷中谋，主和遂贻城下耻。天子旦集廷臣议，日中不决犹素纸。蜀郡才华久称赵，慷慨挺身言致讨。书生由来剑术疏，往系单于惟饵表。议上始觉龙颜开，司马授策，宗伯举杯。登陴一呼，疾声震雷。胡儿跃马趋风回，群工献寿咏康哉。岛夷日本称最雄，髡首骈拇炯两瞳。乘舟截险洪涛中，跳梁若蝶聚若蜂。揭竿烈炬耀日红，攻城掠邑谁婴锋。红女休织田无农，帝命祀海惟司空。授脤秉钺有胡公，狼兵苗卒集江东。夜纵巨舰突蒙冲，俘海系直奏肤功，兔穷鸟尽艰厥终。三殿灾，双阙燎。天子避寝，厌胜以祷。朝右个，御西清。玉食有减，金悬无声。谁其梓慎窥大庭，流乌化雀将焉征。除旧布新承天意，司空饬材俾壮丽。宅中建极，钦哉从事。周穆穷寰宇，汉武慕蓬壶。东生游调笑，西母宴欢愉。颠既廑币，丰亦枉蒲车。缓龄韬上药，御气秘真符。台端两侍御，将命发天都。齐梁历南楚，瓯越尽东吴。姓名河上隐，物色市中趋。金简探绿籍，琼笈访朱书。曾未三载还，幸与百年俱。筑馆礼上士，授粲出中厨。行闻避骢马，归见绾银鱼。稽首愿玉体，寿考永无虞。河清社鸣诞圣人，握符缵历，靡瑞不臻。天垂卿云景星现，地出醴泉泽曼衍。导禾六穗麦两岐，嘉瓜并蒂连理枝。三足轩翥肉角嬉，龟鹿雀兔咸素姿。包匦驿贡赆四驰，芝草凝祥处处生。献庙忽产屋之楹，瑶光莹洁秀九茎，铜池芝房恶足称。帝命作宫，时享以报。子孙千亿，昌胤允绍。"}