{"id":"676864","title":"怨歌行","dynasty":"明","author":"卢楠","text":"长安二三月，紫陌竞朱轮。秀色金闺妇，铅华珠箔春。绮纨缤杂遝，鞍马自逡巡。青鸟衔琼书，飞入赤城闉。日暮荷宠归，文犀银麒麟。借问此阿谁，大国虢与秦。忆昔娇小伫兰房，刺绣五纹双鸳鸯。星河织锦度明月，天孙剪綵分云章。愿将贱躯开天笑，夜逐三星宿未央。未央乐事多，莫谓宜春好。宫女妒蛾眉，容颜日衰老。君恩从此弛，弃妾青楼道。青楼大道绕秦川，凤管鸾丝彻九天。太液红莲初映颊，瀛洲绿草已萦烟。妾情恍忽如昨日，那知恩断韶华年。梦入彤楼夜，金壶泻春水。髣髴接君欢，晤言竟非是。阊阖浮云万里遥，云从翠葆徒相邀。讵闻阿娇贮金屋，枉杀秦嬴吹玉箫。寄语汉宫娃，莫倚颜如花。君心难自保，弃掷终泥沙。妾容已自落倡家，妾心耿耿凌朝霞。羊车竹枝待君御，高唐云雨空淫哇。君王欲较妾长短，请看前朝张丽华。"}