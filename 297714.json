{"id":"297714","title":"扫花游·丁卯上巳抱冰堂看桃花，次纪宣韵","dynasty":"现代","author":"傅熊湘","text":"绮园换劫，对树远连天，草萋迷渚。浪淘自古。剩年时禊事，暗随流去。旧日桃花，付与谁家作主。漫凝伫。尽绿叶替枝，低黯无语。人世如逝羽。一例沧桑，霎时歌舞。断肠信否。便玄都重到，怕迷门户。种就清愁，燕麦无情漫与。篆香炷。镇相思，独眠孤戍。"}