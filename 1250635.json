{"id":"1250635","title":"陶冠子折齿行","dynasty":"元末明初","author":"宋濂","text":"陶冠先生家海堧，玉作牙齿白且坚。非惟硬饼似刀截，左殽右胾咸能穿。一朝怪事发坐侧，狂童酗酒步若颠。手挥山斧作狸舞，纵横奋击何喧阗。先生惊起急驱遏，眼花落井无由悛。当时月黑不辨色，误落两齿声铿然。先生大痛几欲绝，吻角流血如流涎。掀呀口中开穴窦，唇腭一鼓风翩翩。譬之连城列埤垷，正阳双玷功非全。咀华从此惮强劲，却爱芳脆柔于绵。酒醺刺刺论世事，宫徵未必能清圆。东闾西井走相唁，先生便可总烦悁。跛足男儿尚节度，折臂刺史居台躔。但得锦心绣肠在，何忧健翮难飞骞。先生闻之只大噱，诬辞奚用来如泉。柔存刚缺古所戒，昭晰不异明星悬。余生?迫与物忤，藉此为鉴期无愆。两间分付妙不测，神奇臭腐相萦缘。但涉形形尽粗秽，县解定属虚无先。须知无趾别有趾，外累皆拨虫能天。犊白人育宁足虑，祸福相倚诚幽玄。江城五月藕花发，花气蒸雨浓如烟。且沽美酒对花饮，正有三百青铜钱。"}