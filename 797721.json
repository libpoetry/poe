{"id":"797721","title":"如此江山 饯花词","dynasty":"清","author":"袁绶","text":"流光捻指逢芒种，药栏吹尽红雨。剪彩纫幡，裁绡帖辇，待饯花神归去。千丝万缕。拟绕向花梢，可能留住。灯火连宵，绣窗忙煞小儿女。芳春红紫竞艳，记飞觞醉月，生恐辜负。燕惜泥香，蝶怜粉褪，换了清和时序。深情几许。听唱到阳关，更添离绪。酹酒风前，隔林啼杜宇。"}