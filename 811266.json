{"id":"811266","title":"秋怀八首，次覃孝方韵","dynasty":"清","author":"丘逢甲","text":"万古兴亡闪电过，百年人事几蹉跎。海枯石烂英雄尽，木落江空涕泪多。入梦人间无白日，洗愁天上有黄河。茫茫四野穹庐底，来唱阴山敕勒歌。蓬山沦没阻东归，看惯年年海水飞。剩有壶公教地缩，更无苌叔与天违。箖箊落日神猿哭，苜蓿秋风虏马肥。今日秦庭非复昔，休将九顿拜无衣。王母云旗缥缈间，冥冥龙去枉髯攀。海中仙蚌流珠泪，天上寒鸦怨玉颜。往事已沦开宝史，故宫曾唱纥干山。剧怜未殉西陵葬，定策归来国老閒。满目洪流治已迟，谁教天展九年期。玄黄大化无今古，风雨神山有合离。四海毕消蛟蜃气，九天同拜虎龙姿。书生自作华胥梦，千载何妨此一时。休讹舜死与尧囚，环海居然更九州。日月不随天左转，江河还向海西流。蛟螭国土黄金界，雕鹗旌旗白帝秋。画革旁行新史笔，未妨荒外纪飞头。秋城吹角夕阳斜，浪迹频年寄海涯。拔后枯葹心未死，劫中残局著全差。无聊身世文为戏，有例神州裔乱华。不信东篱仍故节，岛夷章绂玷黄花。东海求仙撰怪文，西园谐价策高勋。眼中鸡鹜方争食，意外蛟龙未得云。左纛岂誇蛮大长，短衣休叱故将军。秦王梦里钧天奏，此曲人间本不闻。浮云落木共飘萧，动地商音起素飙。雷雨神龙双剑化，关河戎马一身遥。黄天讹立多新说，赤道回流有热潮。穷海高秋无限感，雄心依旧借诗销。"}