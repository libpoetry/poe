{"id":"1124220","title":"九日王越卿司法置酒要客始约登武安之塔为游人所先已过圆通晚更集于彦博之居越卿醉后作画其先大夫公亦能画云作诗二首","dynasty":"宋","author":"赵蕃","text":"登高有约乃相违，故遣村船逆上溪。寺与松篁元不隔，路经蓬藋却成迷。数君放逸仍怀古，老我悲凉况哭妻。郑重莫逃鸡黍社，又随新月共扶藜。王家父子竹林期，谈笑初无世俗姿。戏搦败毫成冻羽，醉回老力出枯枝。解吟秀句寰区满，不拟常称老画师。大令右军疑只尔，外人笑怪若能知。"}