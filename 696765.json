{"id":"696765","title":"北京八景 居庸叠翠","dynasty":"明","author":"金幼孜","text":"巀嵲天关复几重，龙飞凤翥势偏雄。千山黛色落平野，万里烟光明远空。峡口人行春雨外，树边鸟度夕阳中。北巡记得随鸾驭，曾上云间第一峰。宛宛垂虹引玉泉，萦岩出涧净娟娟。细通树底映初日，遥转湖阴涵远天。鱼动翠纹生雨后，鸥翻细浪起风前。源源自是归沧海，添作恩波遍九埏。禁苑香风散紫埃，晴波漾日自沿洄。天光下映银潢净，云影遥涵玉鉴开。旧日曾随仙仗到，几时还载酒船回。从知弱水通三岛，应有群仙献寿来。蓬莱东望近扶桑，冉冉春云接下方。隔水楼台通御气，半空草树发天香。花间驻辇霓旌湿，海上传书鹤梦长。映日龙文还五色，殿头常得近清光。平野荒荒接蓟门，淡烟疏树碧絪缊。过桥酒幔依稀见，附郭人家远近分。翠羽落花行处有，绿阴啼鸟坐来闻。玉京尽日多佳气，缥缈还看映五云。海上云收旭景新，连峰积雪净如银。晴光迥入千门晓，淑气先回上谷春。瑶树生辉寒已散，琼林消冻煖偏匀。玉堂相对题诗好，移席钩帘坐夕曛。卢沟杳杳出桑乾，月照河流下石滩。茅店鸡声斜汉曙，汀沙雁叫早霜寒。水光微带山烟白，野色遥连塞草残。千古长桥枕南北，忆曾题柱倚阑干。迢递金台近日边，偶来登览尚依然。万家禾黍秋风外，十里旌旗落照前。远郭砧声来杳杳，平原归骑去翩翩。黄金谩说能招士，千载犹传郭隗贤。"}