{"id":"1130915","title":"次韵子似梅花","dynasty":"宋","author":"韩淲","text":"梅开诗就适相逢，一样精神别样容。只恐芬芳花易谢，诗人情性却无穷。诗与梅花不易逢，凭谁能赋水边容。涧声清浅流香去，笔力应须子细穷。雪里何如月下逢，一般景色一般容。分明天地之尤物，便只枝梢画莫穷。时时觅句与香逢，看见春风上玉容。兴熟归来眠纸帐，梦魂何处有诗穷。"}