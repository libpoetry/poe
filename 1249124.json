{"id":"1249124","title":"栖云轩","dynasty":"元末明初","author":"顾瑛","text":"春云压帘飞不起，暖气茏葱百馀里。桃花亭亭笑酣春，溪边浣花染溪水。武陵才人碧窗底，青霓衣裳白霞里。翠烟默染猩猩毛，冰绡凝文露华洗。山光入眼青青迷，小鸟向人啼复啼。前村后村树如盖，柳花起舞回风低。云师雨师浩无据，驱云劳劳向何处。请君劝师一杯酒，更借白云檐下住。"}