{"id":"467803","title":"采桑子 梦三首","dynasty":"当代","author":"黄绮","text":"斜阳掩映丝丝雨，村舍烟微。雁已南飞。一笛西风柳拂溪。离心直到天涯外，傍晚凄迷。梦里啼鸡。月落池塘草不齐。欲归不记朦胧月，人影欹斜。醉入谁家。香引迷园似见花。此来良夜教怜惜，更惜年华。小住为佳。重宴灯前落绛纱。当时乐意难知觉，只道今非。玉树鸾栖。梦稳香衾润蝶衣。韩郎才调赢消瘦，又惹萦思。红叶秋期。低鬓羞饮醉后题。"}