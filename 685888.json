{"id":"685888","title":"送友人游国学六首","dynasty":"明","author":"卢宁","text":"杳杳清江去鹢，娟娟白帝流霞。东壁文星炳曜，玉堂金马谁家。月晓烟分六馆，天空寒入疏槐。青鸟影垂碧沼，绿芹香绕兰台。帷褰髦弁云从，笔落鱼龙角抵。金风午夜长号，东溟一浪千里。影环厢馆泉清，瑞满蓬莱天晓。夐夐彩凤楼高，隐隐青云梯峭。渟渟绿水黉宫，艳艳丹香玉宇。一肩凤阁论思，可是兔园册子。淮济逶迤路邈，帐帷烨耀灯孤。台阁文章藻丽，月明人在冰壶。"}