{"id":"418491","title":"摸鱼子","dynasty":"近现代","author":"丁宁","text":"渺黄昏、乱烟残水，惊心又听箫鼓。飞琼舞罢河山改，缥缈玉尘随步。春莫误，看如此清寒，岂是东风絮。孤怀倦旅，尽柏盏留更，糁盆照夜，倚枕自凄楚。虹桥路，烟景家家户户，流离知在何处。故乡惯说蘋洲好，谁料故乡非故。今且去，问如此江湖，怎寄閒鸥鹭。隔墙笑语，正共祝明年，时和岁稔，一再瓣香炷。"}