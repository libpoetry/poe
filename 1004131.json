{"id":"1004131","title":"和钟道士若谷投赠韵","dynasty":"宋","author":"程公许","text":"流年衮衮滩头浪，萧骚白发三千丈。人生荣禄底须多，何嗟及矣负米养。沧溟不禁尾闾泄，养素略窥道家说。庶几真一复保全，可以众言强分裂。瀛洲醉挥碧霞杯，集云峰前偶此来。吏衙凫散铃索静，怪有飞佩锵琼瑰。紫霄洞经曾熟读，归来烟霞绕冠服。嵯峨千仞狮子峰，寒栖旋营数间屋。飙游为我晷刻停，汲泉引满如海鲸。要学旌阳累功行，不妨天诏迟飞升。岷峨念归可轻发，枉办青鞋并布袜。禁闼侯藩信所遭，几曾仰空虚咄咄。炉薰浪拟叩玄微，何如赵州东院西。了知此理只么是，亡羊何必惑多蹊。自心有疑须自断，勿用周遮添著一重案。鍊师鍊师为我印證之，六合同风兮九州共贯。"}