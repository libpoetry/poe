{"id":"1143920","title":"次韵赵云中饮呈孟君复二首","dynasty":"宋末元初","author":"方回","text":"旧业田荒百顷莱，眉头长与醉怀开。春愁忍共金钗诀，夜禁偏嫌玉漏催。聚散有情都是梦，古今无物不成灰。何时再觅狭邪路，白骨谁非塌井苔。可遨昆阆步瀛莱，祇爱钻腮笑靥开。暮雨朝云元易散，昏钟晓鼓故相催。身如病鹤犹遗骨，心似焦桐亦未灰。纵使吾曹不排闼，不应门阈上苍苔。"}