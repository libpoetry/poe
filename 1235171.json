{"id":"1235171","title":"同县尹张志道徵士黄观复阴秀才燕集六县校官叶仲庸池上分韵已而互相为和 分得碧字","dynasty":"元","author":"丁复","text":"江水秋未清，林晖午能碧。相忘散乱坐，幸老谈笑剧。以君久寒毡，且尔暂暖席。同心勿辞饮，况有陶彭泽。堂堂琼林客，籍籍金銮殿。一官岩州最，再调淮县见。人生逐日老，世事浮云变。亦有古宫台，凄凉入荒甸。王日不注官，从天得长假。年衰岂能高，老坐不许下。新秋席为展，欲夕尊未罢。谁挥鲁阳戈，请驻羲和驾。白简剡霜雪，黄郎富春秋。奇才不世用，高韵失时流。卞璞一就琢，荆台安得留。应怀鸥鹭侣，犹忆凤凰楼。喜把手中酒，醉扪头上簪。题诗共五客，击节得诸阴。绮席紫霞散，银瓶黄玉斟。相看十年面，应见故交心。"}