{"id":"402919","title":"木兰花慢 叶遐庵属题梦忆图卷","dynasty":"近现代末当代初","author":"赵尊岳","text":"证鬘天尘劫，凭影事，唤春还。认茂树明漪，小菱镜槛，换尽韶年。西山。最怜眉绿，映斜阳得似旧时妍。未了金钗钿盒，怯残落叶哀蝉。婵媛。清泪咽湘纨。零落到人间。算历历红桑，峨峨绛阙，乱后重观。癯仙。有情天老，便金茎谁复惜移盘。一夜秋容憔悴，带愁拚共围宽。"}