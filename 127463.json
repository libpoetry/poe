{"id":"127463","title":"将进酒·君唐虞兮臣皋夔","dynasty":"宋代","author":"曹勋","text":"君唐虞兮臣皋夔，将卫霍兮恢边陲。时文景兮民雍熙，狱无冤人兮野无蒿藜。玉烛亘天汉离以昭兮，其惟百姓日用而不知。歌鹿鸣与既醉兮，而颂声洋溢乎康逵。顾此失彼吾君之清静躬俭以寂默兮，而犹薄滋味与游嬉。臣原得连四海以为席兮，酌北斗而为酒卮。使五老奉觞上寿以申祝兮，令夫八元夹侍而正仪。原圣寿上齐於箕翼兮，其光容充塞於四维。醉大道与仁义兮，而淳风浃洽於华夷。期亿万期年兮，民皆陶陶而化之。庆君臣之嘉会，陋酆镐与瑶池。"}