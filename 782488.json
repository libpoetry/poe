{"id":"782488","title":"留别历城王明府古岩","dynasty":"清","author":"戴亨","text":"旅馆闭昏昼，迥与世人隔。凄凄破牖风，阴阴陋巷雪。妇孺日号寒，炊烟屡断绝。时读古人书，往往慕前哲。高诣岂能追，固穷亦素悦。志士蕴苦衷，沟壑非云烈。顾兹母氏灵，乡关远难涉。中心怆以摧，愁肠己寸裂。自分祸患馀，久为人不屑。讵知一遇君，义气动颜色。游好非平生，情同麦舟切。结契方自兹，谁堪倏离别。赋诗未终篇，感君泣呜咽。"}