{"id":"813956","title":"除夕用东坡常州夜宿韵","dynasty":"清","author":"陈书（伯初","text":"不饮何因得酒悲，乡心于我直几微。非缘儿女能相慰，正恐田园未算归。老去论兵空气壮，闷来发难亦知稀。脩蛇赴壑年年事，南斗而今止暂依。零雨东山岂我徂，许多柳雪尚征涂。祭诗此夜新为客，爆竹何妨辟画符。写意频添古商陆，争新惟斗白髭须。谁知酒渴思逃席，多谢殷勤为点酥。"}