{"id":"692883","title":"谢人","dynasty":"明","author":"杨爵","text":"劳人两遇北风侵，白日岂堪铁户深。天下自无神鬼谬，人间谁是丈夫心。颠危每抱忠和义，慷慨常思古与今。写此新诗倾至意，多君别泪满衣襟。自念狂愚速罪深，多君勤为我怀音。而今指日将分袂，说起当时泪满襟。暂共苦寒向炉火，难忘炎暑坐西阴。送行纵有诗千首，不尽离愁一点心。"}