{"id":"690419","title":"失题","dynasty":"明","author":"张弼","text":"白雁南来天水窄，百岁风沙喑南国。王郎席帽大于筛，却与风沙作强敌。援毫写出玉精神，依旧江乡好颜色。春去春来花不飞，任他骑马吹羌笛。昔年我到毗陵驿，滂然一雨连三夕。今我重来又雨声，可是天公苦留客。故人供帐当高楼，绿酒百壶如川流。平生俗□不可□，岂是天留人不留。天留人留我不驻，归心巳逐飞鸿去。蓬底高吟听雨眠，姑苏城外鸣啼曙。"}