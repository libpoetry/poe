{"id":"1252926","title":"送胡仲雅南归三首","dynasty":"元末明初","author":"王翰","text":"秋风拂庭梧，有客远行迈。行迈将何之，家林稍云外。向与父母别，来叙兄弟爱。褰裳上中条，秋河方迅快。握手复几时，良会止一再。华筵接高论，芳德曳兰佩。归计何匆匆，令人增永嘅。郊园秋气薄，征骖方载路。送客上中条，执手话离素。摇摇千里心，竟以亲爱故。高亭多秋风，假道繁晓露。念子远行迈，空山日将暮。搔首望江南，高林起烟雾。中秋明月低，疋马独南归。雨馆虫声切，霜皋树影稀。云开鸿雁过，沙暖鹡鸰飞。想到江南日，高堂戏綵衣。"}