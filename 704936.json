{"id":"704936","title":"苦西北二江大水伤稼","dynasty":"明","author":"霍与瑕","text":"清入西郊景色熙，无端新潦稻花稀。拍天巨浸兼潮涌，远浦归舟带雨飞。野水乱浮凫鸭阵，东风时洗鹭鹚衣。诘朝定有晴明日，且唱山歌掩晚扉。经月阴霾势未残，冲烟聊尔过山南。盈科水碎无穷玉，断阵云迷几处庵。尽日东风扬远驭，浮天西潦阻归骖。涧底老龙眠正稳，不知霖雨是谁甘。"}