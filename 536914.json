{"id":"536914","title":"今昔行送袁荆州丈","dynasty":"明","author":"王世贞","text":"十载之前颇能忆，与子跌宕长安陌。人间快事无不有，一醉两见东方白。我歌若舞各自爱，日居月诸非所惜。边尘一夜动蓟门，汉殿三秋问军檄。趋曹自是小臣分，扼腕岂仗书生力。陈卿已赋蜀道难，吾亦思从季鹰策。事往那能计容鬓，时来且办生毛翮。只今子作荆州守，列牙横纛驱前后。荆州小儿骑竹马，吏人花间互奔走。游刃理解万事无，抱牍丝棼片言剖。十日不治一日尽，狱市岂足妨杯酒。雄风昼接梦泽长，壮气涛连峡江吼。都门把鞭话今昔，红尘萋迷万杨柳。子若秋登落帽台，座上得少王生否。"}