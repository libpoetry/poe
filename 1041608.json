{"id":"1041608","title":"刘泾州以所得李士衡观察家宝砚相示与圣俞玉汝同观戏作此歌","dynasty":"宋","author":"刘敞","text":"李侯宝砚刘侯得，上有刺史李元刻。云是天宝八年冬，端州东溪灵卵石。我语二客此不然，天宝称载不称年。刺史为守州为郡，此独云尔奚所传。两君卢胡为绝倒，嗟尔于人几为宝。万事售伪必眩真，此固区区无足道。"}