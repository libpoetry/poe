{"id":"560403","title":"绛山书院图","dynasty":"明","author":"徐庸","text":"绛山高峨峨，绛水流汤汤。山水出雄固，城池建封疆。万家烟树迷，屋宇连垣墙。鸡犬自鸣吠，风俗多淳良。爰有读书院，轮奂居中央。青衿日济济，探讨攻文章。岂惟惜一馀，亦乃明五常。规模似邹鲁，时世逢虞唐。学成致登用，高步纡岩廊。而君昔此游，别来岁己长。丹青写其图，以慰心遑遑。怀土众所同，伟哉重义方。作诗为赞美，攸久期播扬。"}