{"id":"1105328","title":"观梅","dynasty":"宋","author":"方岳","text":"苍烟乔木野人家，数掩山篱一径斜。此老不知何面目，只将空手对梅花。卧疴半月不曾来，等得来时渐次开。世外交情无久近，岁寒然后始知梅。几日商量雪不成，竹边寒得瘦棱层。秋崖老子缩如猬，撚断吟髭寸寸冰。片片随风隔坞飘，野香相逐过溪桥。今年便觉春风早，雪不成绵到地消。较似年时劣不如，花头小小两疏疏。但令半点微酸在，憔悴空山尽有馀。老树槎枒只一花，气条亦不放横斜。无风无雨无烟月，独立人间莫怨嗟。去年今日雪平檐，烧叶谈诗酒屡添。一笑今年又今日，不成飞絮不成盐。"}