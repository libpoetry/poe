{"id":"677349","title":"燕歌行","dynasty":"明","author":"胡直","text":"寒风发发薄轩窗，葭菼揭揭月苍黄。白露惨澹成清霜，春风几日秋气刚。蟪蛄蟋蟀鸣我床，羲和叱驭何劻勷。回顾华发变苍苍，耿耿不眠夜何长。起步落叶循阶厢，鸣弦恻恻奏清商。借问客思何瀇洋，乃在燕山北斗傍。中有高楼五凤皇，紫贝双阙白玉堂。大明宫殿何煌煌，上薄太清耀文昌。嘘噏六合控朔方，西压昆崙东扶桑。有美一人御八荒，群公左右俨成行。九陌朝天佩玉锵，我独何为限河梁。欲往从之无轻航，金芝采采远莫将。朝侣鸡鹜暮麇獐，爱而不见心烦伤。中心怀思不可忘，跂闻鸣雁南飞翔。不觉涕泗满巾裳，侧身北望倚彷徨，山中桂树徒自芳。"}