{"id":"325584","title":"梦横塘·愿荻洲先生制芦笔极雅润轻便","dynasty":"清代","author":"张祥河","text":"剪青抽管，织絮添毫，几枝风力犹劲。小润分携，写不尽、江湖秋影。麟角嗤工，鼠须惭雅，别成新颍。认湘筠削处，五色丝缠，花笺浣临池称。分明似水轻寒，又梢梢笔意，纸上堪听。郭索前尘，争换了、春蚕声迸。不宜画、妆楼远黛，只合篷窗弄低暝。后夜吟镫，为君清讽，想烟荒波冷。"}