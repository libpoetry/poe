{"id":"1129924","title":"偈五首","dynasty":"宋","author":"释善清","text":"不出三门九十日，大都只要此心休。此心休了全无事，天下名山任意游。掩息茅堂过六冬，心忘境寂万缘空。不知幻业从何起，依旧令教振祖风。万仞嵯峨鸟道难，剑轮挥处骨毛寒。泥牛昨夜归沧海，吸得西江水尽乾。日入酉，梦幻空花能几久。百岁光阴二分过，茫茫无限途中走。告禅人，早回首，莫待春风动杨柳。云从龙，风从虎，冬至寒食一百五。自古相传直至今，南泉不打盐官鼓。参玄人，休莽卤，甜者甜兮苦者苦。直截毗卢向上关，莫教错却来时路。"}