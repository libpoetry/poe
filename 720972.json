{"id":"720972","title":"侄敏五十","dynasty":"明末清初","author":"王夫之","text":"邗沟棨戟插湘滨，骁骑云仍到尔身。戍削月垂千丈影，团圞松偃一庭春。青毡未损传家物，黄菊相期漉酒巾。好理残书贻子弟，乌衣燕识画梁新。吾方授室尔悬弧，一幅当年燕喜图。脉脉回头成梦鹿，悠悠屈指数金乌。黄云初捲收香粒，赪枣重蒸酿软酥。幸有老夫霜鬓在，东皋遥劝倒村酤。"}