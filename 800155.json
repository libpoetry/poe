{"id":"800155","title":"钱唐浴马行","dynasty":"清","author":"陈维崧","text":"杭州八月秋风早，极目江头皆白草。凤山门前铁骑横，花马营中水泉好。阿谁黄须称奚官，白靴毳帐红罽袄。是日牵来一万匹，云锦连天色杲杲。钱塘江渚多菰蒲，晴江空翠微卷舒。嬉游尽向此间去，边儿十岁名花奴。忽闻一声吹觱篥，千群争放桃花驹。红泉骀宕自然丽，凡鬃灭没何其都。一匹娇嘶一匹啮，十匹骄矜汗流血。须臾五花浮满红，万顷寒涛蹴飞雪。龙堂少女神悄绝，雾鬣烟蹄半明灭。少焉不动齐徜徉，江流欲静江云凉。极浦湘娥鼓文瑟，中流江妾拖红裳。此时观者倾城国，中有军人泪沾臆。自言十五隶金吾，滁阳苑马亲承直。犹见先皇校猎时，金风初到万年枝。青骢细食雕胡饭，翠拨轻笼杨柳丝。天育忽逢沧海变，从此麒麟罢欢宴。苜蓿翻栽太液池，骅骝直上昭阳殿。紫台青海日从征，马上琵琶塞上情。温泉十载无消息，忍唱钱塘《浴马行》。"}