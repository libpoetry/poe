{"id":"702745","title":"次韵陈协和判簿赠祝洞天真人二首","dynasty":"明","author":"董纪","text":"骑鹤上天还下天，不食烟火自长年。屋头云气白于染，洞口桃花红欲然。坐坛呼吸走雷电，放笔挥洒生云烟。谷城后会定何在，他年有约南山边。淮南拔宅上青天，自昔经今有几年。群真复迎缑鹤下，百怪却避温犀然。冰瓯红进嵰山雪，香炉紫腾沉水烟。蓬莱夜半见日出，榑桑只在东南边。"}