{"id":"1118605","title":"秋思十首","dynasty":"宋","author":"陆游","text":"秋云易簇日常阴，西望山村每欲寻。屏掩数峰临峭绝，蛇蟠一径入幽深。山步溪桥入早秋，飘然无处不堪游。僧廊偶为题诗入，鱼市常因施药留。临海铜灯喜夜长，蕲春笛簟怨秋凉。世间生灭无穷境，尽付山房一炷香。才不才间未必全，胸中元自要超然。黄金不博身强健，且醉江湖万里天。牙齿漂浮欲半空，此生已付有无中。一杯藜粥枫林下，时与邻翁说岁丰。疏泉洗石誇身健，试墨烧香破日长。若得三山安乐法，不须更觅玉函方。傍县人来涕泗翻，蝗灾暴虎不堪言。天心似为衰翁地，饱食安眠独北村。闲愁正可资诗酒，小疾安能减食眠。一亩旋租畦菜地，千钱新买钓鱼船。眼明尚见蝇头字，暑退初亲雁足灯。历历胸中千载事，莫将轻比住庵僧。虚极静笃道乃见，仁至义尽馀何忧。名山采药恐未免，策蹇孰能从我游。"}