{"id":"817168","title":"吕城舟次梦先慈及亡内悽然有作二首","dynasty":"清","author":"缪徵甲","text":"十年失恃慈颜隔，顾我还从梦里来。犹是幼时欢乐境，浑忘今日死生哀。荒村舟楫魂何处，游子衣裳线久摧。一掬穷途飘泊泪，无由抛洒向泉台。糟糠怕忆旧酸辛，草草浮生了夙因。却感随姑来慰我，相悲作客是穷人。后妻前子虽无隙，破砚残书不疗贫。梦里已知君故鬼，片时相对倍相亲。"}