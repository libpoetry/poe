{"id":"642352","title":"题綵烟山人瑞槐堂","dynasty":"明","author":"胡奎","text":"青青堂下槐，乃在綵烟山。一本如合璧，两枝若联环。堂中有贤母，日行槐树间。槐根两兄弟，綵服何斑斑。母今发已皓，人与槐俱好。但见槐树长，不知母身老。上有返哺乌，下有忘忧草。返哺识劬劳，忘忧思襁褓。槐今高过屋，屈指三十年。东西或拱揖，左右相回旋。不有两儿孝，安知慈母贤。草木亦微物，永锡信苍天。儿今何所愿，愿槐长在目。槐花年年开，槐叶朝朝绿。岂无蝼蚁梦，纷纷斗蛮触。一笑天地宽，白云满空谷。"}