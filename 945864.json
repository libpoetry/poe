{"id":"945864","title":"真珠帘 寿孙古岩","dynasty":"宋","author":"陈著","text":"纶巾古貌尘寰表。风流处、别是英雄才调。胸次著乾坤，触景皆诗料。金碧楼台新筑就，傍翠麓、旋添花草。仙棹。更逍遥来访，十洲三岛。遮眼富贵人多，算如公有子，人间应少。看膝下功名，共月林清皎。象简绯袍亲侍策，且胜赏、先春独笑。都道。馆中书就养，云翘偕老。"}