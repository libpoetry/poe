{"id":"506821","title":"题梅赠御史张楷","dynasty":"明","author":"杨荣","text":"雅韵不媚俗，孤标绝尘姿。皎如屑冰玉，点在虬龙枝。穷冬寒气盛，草木无华滋。寥寥溪谷间，春意先自知。霜雪虽云厉，清贞讵能欺。所以古君子，往往爱咏之。广平素劲正，亦吐幽婉辞。爱物爱其德，岂以颜色为。念子柏台彦，脩洁无瑕疵。写芳以相赠，比德良在兹。陋彼春阳花，妩媚为世嗤。勉哉树高节，岁晏以为期。"}