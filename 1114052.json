{"id":"1114052","title":"以旧赐战袍等赠韩少师二首","dynasty":"宋","author":"李纲","text":"胡骑当年犯帝阍，腐儒谬使护诸军。尚方宝剑频膺赐，御府戎衣幸见分。丈八蛇矛金缠笴，团栾兽盾绘成文。山林衰病浑无用，持赠君侯立大勋。旧钦忠勇冠三军，每一相逢更绝伦。铁马金戈睢水上，碧油红旆海山滨。气吞勍敌唐英卫，力破群凶汉禹恂。圣主中兴赖良将，好陪休运上麒麟。"}