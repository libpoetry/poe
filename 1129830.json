{"id":"1129830","title":"颂古三十一首","dynasty":"宋","author":"释原妙","text":"灵山拈出一枝花，百万都来是作家。惟有饮光犹未瞥，那堪眼里又添沙。两两成群罪莫穷，谩将鼠伎逞英雄。当时若作今时世，纵使瞿昙也不中。死款都来一口供，情穷理极卒难容。若将皮髓论高下，争见花开五叶红。祖师不会禅，夫子不识字。棒打石人头，嚗嚗论实事。攒花簇锦绝纤尘，一度拈来一度新。啼得血流无用处，不如缄口过残春。杀人犹可恕，再犯岂能容。贬向无生国，千圣不知踪。眉毛罅里积山岳，鼻孔中藏师子儿。南北东西无限意，此心能有几人知。绿树阴浓夏日长，楼台倒影入池塘。水晶帘动微风起，满架蔷薇一院香。幸然无事鼓风涛，激起洪波万丈高。直得浑家都浸杀，至今平地浪滔滔。自小丹青画不成，年来始觉艺方精。等闲掷笔成龙去，换却时人眼里睛。泥佛不度水，毗岚风忽起。大地黑漫漫，衲僧争敢视。金佛不度炉，铁裹夜明珠。一槌俱粉碎，清光何处无。木佛不度火，掣开金殿锁。内外绝遮栏，时人犹懡㦬。赵州狗子佛性无，十分春色播江湖。几多摘叶寻枝客，空使洛阳花满途。礼佛修行不较多，何须特地起干戈。直饶打得回头后，兔子何曾离得窠。四面洪波万丈深，上天无路地无门。个中有理应难诉，不是愁人也断魂。吞而复吐冷烟浮，月落寒山犹未休。重把丝纶轻一掣，岂知元只在钩头。猛虎深藏浅草窠，几回明月入烟萝。顶门纵有金刚眼，未免当头蹉过他。飒飒秋风满院凉，芬芳篱菊半经霜。可怜不遇攀花手，狼籍枝头多少香。饥火炎炎烧断肠，亲逢王膳不能尝。可怜并逐溪流去，百亿沧溟透底香。国师塔样最尖新，觌面拈来不露文。却被耽源添一线，至今描邈乱纷纷。杨柳溪边垂绿线，黄莺枝上声声啭。几多贪玩不知春，空使落花千万片。三十年来在梦中，生涯丧尽绝行踪。自惭一见桃花后，依旧漫天鼓黑风。落花台上重铺锦，玛瑙阶前布赤沙。情义尽从贫处断，世人偏向有钱家。红轮杲杲正当空，昨日今朝事不同。尽谓古今都坐断，谁知贼过后张弓。滞货多年要脱身，巧妆绮语说诸人。及乎拈出当场卖，索价辽天谁敢亲。弓弦走马蓦相逢，觌面全提未见功。拈出轮王三寸铁，直教血溅梵天红。银蟾出海照无私，处处分明是阿谁。见面不须重问讯，从教日炙与风吹。不动尊，提不起，茫茫宇宙谁能委。秋江清夜月澄辉，鹭鸶飞入芦花里。逆风吹又顺风吹，铁眼铜睛争敢窥。万古碧潭空界月，再三捞摝始应知。佛手驴脚与生缘，鬼面人头有许般。云散碧天孤月朗，澄潭彻底影团团。无端平地起干戈，争似属牛人更多。满面惭惶无著处，低头依旧入烟萝。一二三四五六圈，心肝粉碎髑髅穿。若将方木投圆窍，丑姥争教得少年。"}