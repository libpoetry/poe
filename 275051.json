{"id":"275051","title":"寄怀杨太舅白石先生","dynasty":"清代","author":"李因笃","text":"开元以降南雅坠，五百余年北地兴。步曹蹑刘自跌荡，凌鲍跞谢何崚嶒。此时风气首关内，河岳翕然同向背。壮藻浒西尝竞发，新声鄠杜共酬对。三子共擅宏德名，五星重瞻井鬼会。最怜胎簪称俊逸，犹嘉昌谷绝伦辈。后来宫商频动容，天下倾耳待黄钟。援古特立汉京帜，纵谈曾标骚赋宗。历下初难离阡陌，琅琊晚亦夹元白。哀思一变为楚声，秀令千秋堕唐格。遂有光禄起经学，同时孝廉推词伯。野卧徵纶久寂寥，公车老死空烜赫。未见侯芭前卒业，稀闻羊陟过相索。先生游处两公间，迥若片云秋在山。兴至不羁红尘色，吟成实助白雪颜。遐寄旷揽慎攸托，杜陵崆峒非杳廓。郡乘已舒五马骖，私田翻较诸生薄。鲍叔仗义多赒给，陶公辞荣竟一壑。倾家结客乃徒然，闭户摊书聊足乐。予溯渊源遵自出，半生零落不具述。惟桑与梓每系怀，涧曲云亭增洄潏。咫尺车里尚书庄（张公鴳庵），嶙峋南川太宰坊（孙恭介公）。侍御直声追贾董（杨忠介公），中丞古调逼卢王（李公石叠）。徒遭兵戈尽散佚，况复行役愁苍茫。恒嗟人伦违有道，窃幸戚党及中郎。世儒举细遗者洪，苛议悠悠挂英雄。群儿畴昔轻韩信，刮目谁今识吕蒙。丈夫不早封万户，华发可怜敝章句。鼓笳屡沸属国烟，丁壮宿沈江湖雾。举帆迟击祖生楫，真诰且传宏景注。比岁太白画垂铓，中宵欃枪占失度。行穷桃棘敝蟋蟀，坐感《蒹葭》繁霜露。梦里犹嬉俎豆家，征途暂委诸侯路。恭为所亲歌大耋，努力加餐慰迟暮。"}