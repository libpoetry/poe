{"id":"924706","title":"和子瞻自徐移湖将过宋都途中见寄五首 其二","dynasty":"宋","author":"苏辙","text":"我昔去彭城，明日河流至。不见五斗泥，但见三竿水。惊风郁飙怒，跳沫高睥睨。潋滟三月馀，浮沉一朝事。分将食鱼鳖，何暇顾邻里。悲伤念遗黎，指顾出完垒。缭堞对连山，黄楼丽清泗。功成始逾岁，脱去如一屣。空使西楚氓，欲语先垂涕。"}