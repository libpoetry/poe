{"id":"557667","title":"中秋夜坐留别邹公瑾孟子彝","dynasty":"明","author":"王绅","text":"皎皎今夜月，中天溜清光。婵娟绝纤翳，彩魄仍飞扬。怜我二三友，夙昔遥相望。兹夕复何夕，列坐开壶觞。情真任疏散，醴薄味趣长。朋簪喜己盍，谓言乐未央。奈此简书逼，去住心惶惶。浩歌成激烈，仰视参与商。会合自有期，毋为重悲伤。云山千万重，明发遵周行。迹远心在迩，矫首何时忘。"}