{"id":"721561","title":"唐晋王祠墓","dynasty":"明末清初","author":"屈大均","text":"代北威名著，飞扬射马鞭。长安回帝驾，天祐纪臣年。三矢山河启，千秋俎豆悬。从来赐姓者，独有晋王贤。发愤收京阙，当时节度无。奸雄纷割据，父子一征诛。辇路迷秋草，陵门怨夜乌。三垂冈上泪，老去惜雄图。何代丹青妙，雄姿动武皇。精灵犹白日，弓剑已秋霜。石马嘶风急，沙河绕塞长。应州金凤井，霸气共苍苍。"}