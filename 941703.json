{"id":"941703","title":"得琴砚古雅堂","dynasty":"宋","author":"陈郁","text":"端溪湮塞焦桐已，罗旅文房尚奢侈。古风雅志莫养成，从此词章堕彫靡。仙岩名士独不然，家有琴砚皆世传。熨焦蛇断互左右，俾受弹弄供磨研。耳根笔泽千载意，字□挽回淳朴味。乃知旧物是筌蹄，薰染皇坟归茧纸。百篇因之奏帝傍，帝赉文美承恩光。归来筑堂标古雅，家学始末示不忘。迩来相传贵珠玉，或侈金屏誇绣缛。心游目视溺豪华，继发一言流近俗。嗟余僻好惟古文，敬此堂名如敬君。何时登堂相抚玩，古雅之意期与君平分。"}