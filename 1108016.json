{"id":"1108016","title":"杂兴五首","dynasty":"宋","author":"艾性夫","text":"玉兔不可罝，金乌不可笼。蜉蝣问鹤年，槿花笑松风。郿坞不救卓，铜山终饿通。玉儿误东昏，绿珠累石崇。谁信贪心苦，俄成旋踵空。既无九转丹，又非千岁翁。荣枯同一梦，蝼蚁大槐中。云路不可梯，天河不可航。人间心不足，意外事难量。瑶水宴周穆，月宫游明皇。干戈惊骏足，鼙鼓骇霓裳。岂不穷欢乐，那知成祸殃。神仙竟何益，抚卷空凄凉。蚕丝自缠缚，蛛网费经营。智巧同役役，得丧何不平。益人者损己，害物乃利生。一抱仰天愧，一甘就镬烹。祸淫与福善，此理未分明。蚁国槐为穴，蜂衙蜜作房。采花与旋磨，辛苦知尊王。胡为枭獍生，思食父母肠。彼微有尊卑，此大相灭亡。物情有不齐，使我心忧伤。孤凤不食粟，举世无琳琅。渴去饮湘水，饥来卧首阳。云天迟羽翼，岁晚饱风霜。栖栖岂不苦，羞与燕雀翔。安得九成乐，来仪薰风廊。"}