{"id":"190016","title":"南都新亭行寄王子发","dynasty":"宋代","author":"秦观","text":"洛水沄沄天上动，道人隋渠下梁宋。宋都堤上十二亭，一一飞惊若鸾凤。光华远继周王雅，宴喜还归鲁侯颂。玉觞严令肃衣冠，金缕哀音绕梁栋。娟娟残月照波翻，习习暖风吃鸟哢。何处高帆落文鷁，谁家骏马嘶征鞚。柳枝芳草恨连天，暮雨朝云同昨梦。借问亭名制者谁，留守王公才望重。胸中云梦吞八九，日解千牛节皆中。祥符相公实曾祖，庭列三槐多伯仲。承明厌直出荆州，转守此都行大用。此都去天才尺五，交广荆扬归引控。兔园事迹化黄埃，清泠文雅堪长恸。舳舻衔尾车挂轊，昨日出迎今日送。送故迎新无已时，古往今来相戏弄。亭下嶔崎淮海客，末路逢公诗酒共。一樽明日难重持，岂恤官期後芒种。今年气候颇云早，夭矫梅花春欲纵。行见亭中祖帐开，千乘送公归法从。"}