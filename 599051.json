{"id":"599051","title":"闻边报贡虏有变","dynasty":"明","author":"陈万言","text":"我曾建节天雄军，赵魏良家负弩群。鸣弦跃马乐战斗，邯郸易水思前人。号召材官教五伐，愿言出塞护燕云。我官六月被移徙，上书幕府等空文。关西太史王槐野，文章纪述怀慇勤。三郡邦畿不设卫，豪雄寂寞为编民。上恬下熙博胜负，谁排阊阖一敷陈。穆皇践祚改元日，东夷西虏何纷纷。匈奴饮马潞河水，沧州一老射绝伦。掌中主客兵十万，不遗一矢徒逡巡。昨日报称虏远道，今朝槌岩鏖战频。东山张君真将种，饮血帐下期策勋。长驱跳堑冲虏阵，射雕先锋翳荆榛。橐驼人马相枕藉，傍岩百仞翻车轮。后军割级献枢府，皇恩犹贷贲军臣。诏从边外封京观，威震穹庐千万春。天生纠纠谭襄敏，都护横戈起七闽。遂拟筑台扼胡吭，累累相丽齿与唇。二十年来氛祲熄，谁云市马犬戎亲。偎予分竹都城下，谭公召饮酒数巡。抵掌高谈理燕蓟，我兵凭高战技新。书生借箸前画策，何不建置于西秦。公云马价入兵府，财力裕蓟应及邻。顺义虎视图西市，羌戎茶马沾皇仁。假虞伐虢乃其计，吾兵不守边城闉。遂致折将虏士女，西人洒泪空沾巾。明明天子见万里，求贤易将纷丝纶。吾友郑君负奇气，十年勋业动旒宸。一朝统驭连八镇，扯勒夫妇走恂恂。蹲刀衔土誓终服，外攘内治静边尘。杞人忧天斗西揭，安得长殳西海滨。粤南海上渔樵侣，欲作铙歌寄雁宾。"}