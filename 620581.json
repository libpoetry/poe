{"id":"620581","title":"瑞芝篇为何赞侯","dynasty":"明","author":"区怀瑞","text":"山中芝菌如姜芥，茹芝之人紫霞外。蓬瀛弱水浅复浅，桂父木客日相对。荷锄种玉忘春秋，菊月兰风岂堪刈。亭亭五色流云香，合跗交柯结金瀣。明河濯锦低咫尺，下拂霓旌羽葆盖。荚蓂错落玄赪开，岳峰已小莲房大。向来真劫閟精灵，烧砂煮石迷光怪。卉童只合护南漪，莫撷人间杂萧艾。"}