{"id":"543487","title":"读林氏三世集寄贞耀参知天迪员外","dynasty":"明","author":"胡应麟","text":"峨峨晋安里，王谢惟高门。三朝四八座，玉立辉乾坤。木天何寥廓，金闺信沈沦。云烟烂东序，河汉流西昆。赓酬亦递唱，文采如云屯。突兀黄金台，咫尺限帝阍。川容卧辋水，山火歌陆浑。花晨竞彩笔，雪夜携芳尊。欢言颂遗藻，典刑俨生存。良哉汗青业，奕叶垂云孙。"}