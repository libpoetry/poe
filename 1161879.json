{"id":"1161879","title":"晚秋陪崔阁老张秘监阁老苗考功同游昊天观时杨阁老新直未满以诗见寄斐然酬和有愧芜音","dynasty":"唐","author":"权德舆","text":"方驾游何许，仙源去似归。萦回留胜赏，萧洒出尘机。泛菊贤人至，烧丹姹女飞。步虚清晓籁，隐几吸晨晖。竹径琅玕合，芝田沆瀣晞。银钩三洞字，瑶笥六铢衣。丽句翻红药，佳期限紫微。徒然一相望，郢曲和应稀。"}