{"id":"1103970","title":"芳洲先生挽词","dynasty":"宋","author":"徐瑞","text":"宇宙灵光在，山川爽气销。天公夺此老，人望绝今朝。蚤岁收名第，华章烂庆霄。晚成端有待，颖出一何超。风浪鳌山动，烟尘翠水遥。退藏工用拙，小试略舒翘。讲学重师席，咨谋赞使轺。奇书萃钟鼎，雅道播咸韶。椟美谁能贾，知音不恨焦。瓜园秋寂寞，梅径雪萧条。丘壑情深重，功名意自消。春晖娱寝膳，夜雨乐朋僚。老走违时好，深心托久要。共期采杜若，几度寄兰苕。每疾浮文陋，还惊末俗浇。颓波回渺渺，古韵振寥寥。旧梦南柯蚁，英魂东海潮。凄凉留笔冢，零落付诗瓢。戏墨人争购，遗编手自标。神交惟宋玉，哀意寓三招。"}