{"id":"703698","title":"中秋病起与诸子玩月二首","dynasty":"明","author":"释函是","text":"万里湖光夜气清，病馀秋色倍分明。青山皓洁看同世，碧汉孤悬最有情。掩映云中纡短景，悠扬空外霁长更。今宵且喜群英共，不信萝庵梦几生。百年几度共中秋，回首悲欢付海鸥。蟾桂不停乌鹊影，川原高举白云头。寒空远鉴千峰衲，暖席横吹万户侯。莫倚清贫傲当世，一般晴霁入双眸。"}