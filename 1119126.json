{"id":"1119126","title":"众乐亭","dynasty":"宋","author":"陈汝羲","text":"闻说湖亭又一新，不徒行乐乐斯民。水光剩占鸥鹇地，人意常同桃李春。试展画图清俗眼，况专閒席傲天真。使君已陟螭头贵，应为烟云入梦频。遥思湖上自由春，醉踏吟看属使君。水底天光开静鉴，岸头花气递红云。岛浮虚槛桥桥接，风翼时钟寺寺闻。渍墨新名人会否，不将民乐废民勤。"}