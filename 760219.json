{"id":"760219","title":"放歌次实甫将别岭南韵","dynasty":"清","author":"丘逢甲","text":"仙不在菖蒲涧，佛不在风幡堂。劳君打包出东林、骑鹤离武昌。与君携手南极旁，坐看东海恶潮撼乐浪、西峤战云连点苍。地下斗麒麟，天上笯凤凰。有矢不得射贪狼，有弓不得挂扶桑。三十六军尽女子，军中之气安得扬？乘轩三百人，济济何跄跄？江南李花河北杨，天下方歌妩媚娘。瓮头揭取六一泥，放出北斗斟天浆。上天谁禦蛟龙车？渡海谁驾鼋鼍梁？地下主者媪不翁，天上主者刘而张。烈烈蚩尤魂，持头欲咋古帝轩辕黄。千秋万岁心徒伤，横来小者侯而大者王。乃今置之祝融汪，古月不凉今月凉。不生不死，百草何用神农尝？长剑玉珥鸣琳琅，北收黄河南收江，乾坤纳纳一钵藏。筮亦不能短，龟亦不能长。赤手捧出日月双，九头之纪重纪天地人三皇。北不尽幽燕，南不尽荆扬。呼取天孙为织裳、牵牛为服箱。胡为乃与下界虮虱徬徨重徬徨。古来颜回为素臣、仲尼为素王。华衮斧钺，笔削终日忙。有天仅倚杵，压头头不昂。丈夫动辄计万世，毕竟几人遗臭与流芳。麟乎麟乎逢鲁圉，凤兮凤兮趋楚狂。僬侥之民不自小，乃与龙伯大人之国相颉颃。天欲无三光，地欲无五常。世间狐貉瞰人尽，更遣虎豹来九阊。与君相逢今日竟何日，非苏非李落日吟河梁。三万六千椰酒觞，饱有荔枝饥槟榔。三生一穗沉水香，死不用青蝇吊仲翔，生不用金鸡下夜郎。罗浮仙蝴蝶，作茧供衣裳。香溪之水春可航，朱明洞天径未荒。送君此去吾亦隐，四百三十二君待我开草堂。麻姑、玉女、梅花、美人尽列侍，人间无此温柔乡。噫嘻乎嗟哉！白云乡是温柔乡。"}