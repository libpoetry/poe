{"id":"789559","title":"霓裳中序第一  秋夜闻歌用草窗韵","dynasty":"清","author":"张景祁","text":"流云卷素叠。露湿银床飘暗叶。愁与青虫共结。又玉簟送凉，纱橱通月。莲衣坠雪。叹扇纨轻弃瑶箧。重游处，柳桥系马，忍向旧莺说。凄切。笛波鸣咽。祝酒泪盈衫未灭。湘皋无限怨别。袖襭芳兰，帕解离玦。篆香心字缺。那更听哀蝉断阕。西园路，一帘秋瘦，草缀冷红蝶。"}