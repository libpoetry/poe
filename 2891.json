{"id":"2891","title":"故人张諲工诗善易卜兼能丹青草隶顷以诗见赠聊获酬之","dynasty":"唐代","author":"王维","text":"不逐城东游侠儿，隐囊纱帽坐弹棋。蜀中夫子时开卦，洛下书生解咏诗。药阑花径衡门里，时复据梧聊隐几。屏风误点惑孙郎，团扇草书轻内史。故园高枕度三春，永日垂帷绝四邻。自想蔡邕今已老，更将书籍与何人。"}