{"id":"547068","title":"春日寄陈从训","dynasty":"明","author":"于慎行","text":"上日临高台，平堤草已绿。感物动我思，骋望春江曲。春江不可涉，幽人在空谷。葺彼桂兰宇，好此萝薜服。舒啸穆鸾凰，结佩锵琼玉。居依戴颙宅，游踵焦君躅。岂无席上珍，风尘匪所欲。一为倾盖言，相期违世俗。十年旷良觌，念子心烦促。寤寐岂不谐，绵道如川陆。悠悠河上鱼，渺渺云中鹄。缅怀一札书，徒勤万里目。眷言崇令名，加餐以为祝。"}