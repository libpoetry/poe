{"id":"771578","title":"登苏城北寺塔","dynasty":"清","author":"许传霈","text":"昔年买棹过阊阖，未见苏城先见塔。今年寄迹北寺旁，日向斯塔对下榻。偶时塔影卧榻中，掩映斜阳西射红。旅人梦醒惊窗黑，不道寺塔道长虹。邻居老僧致前请，邀吾登塔上绝顶。风云生足乱烟霞，珠玉当檐垂欬謦。斗大苏城一点烟，却好晚炊欲暮天。娄江震泽东南指，欲泛太湖思渺然。许子本非尘俗子，长恨年华逐流水。何幸胜地结良缘，大千世界日俯视。日俯视，去迟迟，陋彼眼光如豆时。"}