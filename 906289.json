{"id":"906289","title":"次韵张嵇仲侍郎","dynasty":"宋","author":"李弥逊","text":"燕公提大笔，万象入陶冶。公今真似之，信是渥洼马。当年动天眷，愕睨肉食者。珥貂汉廷臣，往往富平下。朅来楚江城，百事聊复且。传闻九门开，裳佩翼如也。岩廊正需公，料理及闲暇。不然坐玉堂，堵立看挥洒。胡为尚居东，一麾凡屡假。忆昔从公游，端门正槐夏。午骑联轻肥，晨班从鱼雅。频年江淮卧，只影未为寡。谁云若遗□，殆甚履中苴。相逢屡解榻，得句即邀社。重追一笑欢，百忧罢牵惹。况陪赋文机，不数分金贾。青蒿倚长松，怀抱肯舒写。残枝到春归，风灯不留灺。世人重虚名，自视轻拱把。独醒竟何事，空负月中斝。及兹春尚馀，得酒勿复舍。"}