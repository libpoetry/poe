{"id":"831629","title":"将进酒","dynasty":"清末民国初","author":"林朝崧","text":"白日短短驹过隙，人生上寿不满百。等闲断送黑头春，漏尽钟鸣叹何益？邯郸侠，河东贾，白门才人徐与庾，难得相逢夜三五。月窥窗，花照户。狗儿吹笛，花奴击鼓。美人笑酌金鹦鹉，绣襟红香沾马乳。樽前低唱灯前舞，珍羞络绎仙厨脯。熊白猩唇贱如土，何家万钱何足数。君不饮，更何待？身外浮荣朝槿花，世间万事桑麻海。一壶之中别有天，期君共醉三千载。"}