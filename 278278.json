{"id":"278278","title":"花发状元红慢·坐筵词","dynasty":"现代","author":"沈轶刘","text":"瓯波斗艳，华盖飞英，喜霞佩来恰。珠围翠匝。漫评点、到眼神光离合。阆苑香案空，云鬓雾鬟人间霎。坐筵新会，凤城仙史，当户游狎。却许刘桢平视，眉黛偷量，浅涡容眨。且仗红娇献玉榼。悄无语、引满相答。荡魂江上水，看漾起华鬘尘劫。断缨归，任秉烛画堂，休遣情怯。"}