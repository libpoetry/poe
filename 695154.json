{"id":"695154","title":"予楼诸山环立时寄栖迟愿言攸居谩成四韵四首","dynasty":"明","author":"林大钦","text":"桑莆名自昔，苍翠复若兹。高峰拂天汉，秀色并吾居。窗开青嶂入，帘捲白云滋。更有烟霞想，冥然定尔期。南山饶古意，石壁自倾崎。苔藓烟云湿，苍松春色垂。开窗挹秀气，隐几照清姿。素是烟霞客，时增寥廓思。凤凰何代有，回薄万古心。天空时一望，复见此山岑。连峰云出没，挂汉月清深。登陟怜幽绝，冥心可脱簪。青嶂环碧空，吾庐山色中。三峰横秀气，五岭郁穹窿。野色摇春日，秋云度晚风。平生饶幽意，于此慰穷通。"}