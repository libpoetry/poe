{"id":"1059083","title":"送曾仲敷赴庆州司户","dynasty":"宋","author":"邹浩","text":"栖迟颍水无三年，四见长途事鞍马。问君胡为乐驱驰，告我吾非苟然者。向来庭闱故当尔，今乃从知古塞下。男儿出腹在四方，龊龊南窗吾未暇。只手扛鼎非吾力，百步穿杨非吾射。眇然躯干仅数尺，智略岂分子房亚。诗书礼乐工作谋，元帅轩轩更儒雅。相知不与今人同，往游其藩跃如也。君言慷慨得我惊，我有私忧为君写。巍巍法座天中央，万物生成得陶冶。边尘吹风不见人，麟凤犹阻游郊野。烦将此意问元帅，何当铁甲悬高架。君家一唯如雷霆，震动乾坤失聋哑。愿回庐阜异时心，白刃前头荐潇洒。家风欻从千古还，上策酬恩真土苴。口终拂袖两无言，因送飞鸿不知夜。"}