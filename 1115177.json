{"id":"1115177","title":"阻风乡口一日诘朝船进雨作再小泊雷江三首","dynasty":"宋","author":"杨万里","text":"朔吹憎船进，东暾让雨行。云移青嶂动，鸦度白云明。淹泊宁吾愿，吟哦且客情。江边一株柳，憔悴似馀生。幸自无多雨，其如不酽晴。响窗疏复密，晕水灭还生。燕竞波中影，山凝岛外情。残春只五日，留取作江行。山已多姿了，云仍太劣生。浓横半岭白，淡扫数峰青。照水影颠倒，迎曦时晦明。吾泓不孤杀，天赐碧瑶屏。"}