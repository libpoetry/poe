{"id":"699537","title":"经太华","dynasty":"明","author":"袁宏道","text":"天地如文人，精华不可刊。而其秀杰气，常在水与山。华山翠天表，五岳让高寒。当其匠意时，百灵穷肺肝。琢以月天斤，洗以银浦澜。抺以洪濛烟，照以日月丸。十二楼五城，处处映青鬟。尝恐诸仙人，鹤辔憩此间。天风刷毛羽，千里佩珊珊。昔闻华山名，今见华山貌。何时陟微茫，遍偿宿所好。手搴青芙蓉，玉女隔花笑。数尽仙掌文，唤醒希夷觉。少时耽子墨，颇识徐熙妙。幅绢对青山，临崖亲写照。不取色态妍，唯求神骨肖。俗黛与凡霞，无事点幽奥。断岩著孙登，虚空发清啸。"}