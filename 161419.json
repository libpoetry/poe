{"id":"161419","title":"归衡州·系缆南风直","dynasty":"宋代","author":"王炎","text":"系缆南风直，转柂北风微。轻云载雨来，凉意生綌絺。江神真解事，稳送六幅蒲。篷窗卧胡床，鸥鹭相追随。落帆衡阳岸，新旧迎公归。儿童竞挽袂，父老前捋须。明时有勇退，晚岁善自颐。稍添数髭白，不改两颊朱。松菊对主人，亦自清而腴。门外无车马，室中但琴书。青鞋时出游，不用藜杖扶。翛然万物表，意得乐有余。乃知上要津，不若还幽居。"}