{"id":"271759","title":"摸鱼儿·饯雁","dynasty":"现代","author":"李岳瑞","text":"记年时、月明仙掌，北风吹尔南去。悤悤几日春回矣，还到旧曾经处。君且住。君不见、青芜满目迷归路。黯然无语。尽咄咄书空，一行行字，为问甚情绪。閒凝伫。似悔随阳计误。惊心矰缴无数。小园却羡閒莺燕，梦稳画梁芳树。君记取。休忘却、莓苔菰米湘江渚。今宵送汝。便一舸江南，春帆万里，相觅旧鸥鹭。"}