{"id":"1241087","title":"咏雪三十二韵赠友","dynasty":"元末明初","author":"戴良","text":"暮云凝黯黮，晓雪堕纵横。骋巧穿窗牖，乘危集栋甍。挟风潜作党，杂霰暗分声。缀柳如欺弱，萦梅似妒清。银盘浮石出，缟带逐车成。增势初堆岳，含光复洒瀛。即卑犹避污，飘急未忘争。细度歌帷远，斜侵舞袖轻。试深筇屡掷，验密手频擎。裹树形披介，摧篁韵啸笙。堞遥迷睥睨，岸断接坳泓。罅隙仍仍掩，高低故故平。陵铺看象斗，庭积羡猊狞。林寒催雀聚，檐白误鸡鸣。浪走儿应喜，狂号犬自惊。照曜连金阙，微茫混玉京。乌轮埋欲没，鳌极压将倾。献岁先期见，丰祥此日呈。及时消疠疫，润物达萌生。列贺喧朝贵，腾欢沸野氓。第嫌灾困约，仍讶助骄盈。冷艳凌回骑，寒光媚饮觥。风流梁苑宴，悽恻灞桥行。亦有离乡客，远居边海城。底穿嗟履屣，路断叹门闳。孰动乘舟兴，谁怜卧寝情。映书空旧习，授简岂前荣。倚望劳晨策，吟哦费夜檠。枉烦歌玉树，宁许媲璇英。刻画移群象，搜罗惫五兵。身孤惭待伴，思沮诧羞明。聊示轻微体，殷勤比赠琼。"}