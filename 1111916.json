{"id":"1111916","title":"和周焘合江亭","dynasty":"宋","author":"吴栻","text":"使者风流照锦城，东郊揽辔更澄清。春江合处烟凝晓，秀岭横边日弄晴。石鼎煮茶浓有味，金钟注酒酾无声。何时却信桥南步，细读诗人古柏行。闻公载酒合江亭，要使邦人识使星。宿雨乍晴聊信马，晓风初熟更扬舲。赋成不是缘鹦鹉，诗就当和为脊令。只欠湘灵来鼓瑟，渔歌声断数峰青。"}