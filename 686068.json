{"id":"686068","title":"复儿生答诸贺者四首","dynasty":"明","author":"卢龙云","text":"至后梅梢点雪清，阳回花萼接春荣。徵兰有梦祥初协，种玉何缘事若成。喜附一星荀里聚，敢云枝桂郤林生。多君雅意相期许，帝籍还看爰锡名。月照悬弧旅夜明，书云况属礼初成。庭阶暖向春前入，海国阳从至后生。馀庆几人推令子，季方何日见难兄。箕裘直羡君家远，岂拟燕山桂树荣。海色寒馀渐向阳，官梅香并佩兰香。握中玉似蓝田秀，掌上珠疑合浦光。未卜他年为凤羽，欣占此日是熊祥。承君为奏将雏曲，彩笔何如错弄獐。传来秀句不辞频，又枉瑶篇纪送麟。间世敢当王者瑞，应时先毓海之春。驹能千里名方大，璧是连城价始珍。若比汉臣多活狱，里门将亦许重新。"}