{"id":"993267","title":"答中道小疾见寄","dynasty":"宋","author":"梅尧臣","text":"嵇康性弥懒，曾不废养生。子姑当妙年，何乃劳其精。老聃有至论，身孰亲于名。诗本道情性，不须大厥声。方闻理平淡，昏晓在渊明。寝欲来于梦，食欲来于羹。渊明傥有灵，为子气不平。其人实傲佚，不喜子缠萦。吾今敢告子，幸愿少适情。时能与子饮，莫惜倒瓶罂。"}