{"id":"1117290","title":"次韵范氏子园居即事三首","dynasty":"宋","author":"苏籀","text":"媚兰多畦畹，党竹论尺寻。倦矣一枝足，卓哉千里心。气含湖海姿，名挂罴虎林。长髯罥世累，秃鬓微霜侵。雕钻久已休，潜伏恨不深。亭丘近来趣，何止如山阴。沼沚清涟生，沄沄复浼浼。爨清饭不足，欢赏心无馁。金丝撚条柯，酥蜡滴趺蕾。樱桃与芍药，春事卜贞悔。"}