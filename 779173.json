{"id":"779173","title":"意难忘 送曹顾庵学士还武塘，同用高字","dynasty":"清","author":"陈世祥","text":"客也无聊。况栖迟岁晚，风物萧萧。酒坛差共慰，墨阵颇能豪。容笑傲、有吾曹。垒块正须浇。但输他、青衫湿了，还对檀槽。夜阑月小天高。更霜华痕重，逼向征袍。谈深嫌漏急，曲缓寄弦幺。无奈事、可怜宵。别恨总难抛。怕看来、晓江风色，似雪寒涛。"}