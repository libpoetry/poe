{"id":"137466","title":"百子坑赛龙","dynasty":"宋代","author":"欧阳修","text":"嗟龙之智谁可拘，出入变化何须臾。坛平树古潭水黑，沉沉影响疑有无。四山云雾忽昼合，瞥起直上拏空虚。龟鱼带去半空落，雷輷电走先後驱。倾崖倒涧聊一戏，顷刻万物皆涵濡。青天却扫万里静，但见绿野如云敷。明朝老农拜潭侧，鼓声坎坎鸣山隅。野巫醉饱庙门阖，狼藉乌鸟争残余。"}