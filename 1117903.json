{"id":"1117903","title":"秋兴二首","dynasty":"宋","author":"陆游","text":"白发萧萧欲满头，归来三见故山秋。醉凭高阁乾坤大，病入中年日月遒。百战铁衣空许国，五更画角只生愁。明朝烟雨桐江岸，且占丹枫系钓舟。暮境何堪与病遭，西风落叶拥亭皋。极知世上人情恶，且放江边醉眼高。应俗纷纷何日了，咏诗混混寄吾豪。碧油金锁平生意，未许人言学楚骚。"}