{"id":"182742","title":"和仁仲赏梅","dynasty":"宋代","author":"胡寅","text":"万窍鸣饕风，千秋厄严雪。花心独冲融，足以慰愁绝。太和起孤根，枝上见明灭。稍稍占芳辰，时时破苞结。天葩忽晏粲，余卉尽骚屑。培植幸逢贤主人，平台翠竹承清薰。要看千树挂山月，肯把一枝萦鬓云。轻风休吹落缤纷，待我诗成酬继君。飞觞半酣未忍去，请情花气相氤氲。须知魏夫人，元长姑射神。咄哉赵飞燕，况乃杨太真。但原华筵对晴昊，年年领袖百花春。"}