{"id":"699676","title":"赋得秋凉入郊墟　馆课","dynasty":"明","author":"郭之奇","text":"京华不碍石泉踪，为爱秋初野外容。微变原情因雨过，轻凋林色尚云封。草芳欲怨鹈先出，露白翻思人可从。此际清怀堪四掬，未须眉爽倩西峰。草际轻烟云际阴，萧萧秋望自秋吟。也知赢肃分天地，无奈登临尽古今。野意平分悲客气，时光同出达行心。何当选厉依兹节，一趁西飘扫若林。"}