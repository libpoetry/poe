{"id":"66767","title":"齿落·我年六十一","dynasty":"明代","author":"吴俨","text":"我年六十一，已落第三齿。若更活数年，所存知有几。刚风着唇吻，利与剑戟比。岂待入腹中，而后疾病起。譬若建重门，一扉常自启。外侮窥其间，孰御而能止。又若筑长堰，隙穴不容蚁。今已决寻丈，不竭安肯已。或言死与生，其机不在此。不见张相国，齿尽乃食乳。髫龀若编贝，或有短折死。此虽释吾忧，终焉非至理。齿落竟何悲，不落亦何喜。但愿不肿痛，叫号动邻里。食物有所妨，肴核宜弃置。朝夕啖粥糜，其味固自美。出言有所妨，对客宜少语。况我之所病，正在伤烦易。忆我初落时，掩口含羞耻。只今落已惯，与不落相似。作诗记岁月，亦漫戏云尔。"}