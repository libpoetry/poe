{"id":"696255","title":"送求古叔还乡","dynasty":"明","author":"罗钦顺","text":"薰风一棹入秦淮，为惜多年出处乖。官舍晚烟人吏散，灯前觞咏两开怀。家庭肃穆团三从，肝胆轮囷总一身。况是早年曾共学，缊袍那羡锦衣新。平生经义千篇在，老去心情七字能。得丧饱经知有命，当杯何惜醉腾腾。两月清谈未觉穷，归装何事复匆匆。匡时愧我浑无术，怅望东林旧竹丛。"}