{"id":"1125389","title":"俞公达待制挽词二首","dynasty":"宋","author":"秦观","text":"词场英妙气如虹，出入青云见事功。流马木牛通蜀漕，葛巾羽扇破渠戎。风生使者旌旄上，春在将军俎豆中。诏墨未乾人奄忽，伤心江汉日倾东。一麾出守著威名，凶讣西来上为惊。玉帐笑谈成昨梦，锦囊书札见平生。衣冠渐散红莲府，铠马还归细柳营。可道风流回首尽，芝兰庭下粲朝荣。"}