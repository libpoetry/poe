{"id":"170689","title":"不饮酒歌·人皆爱酒如金珠","dynasty":"宋代","author":"陈普","text":"人皆爱酒如金珠，我独畏酒如毒荼。人皆爱饮酒不醒，我独不饮常惺如。我若饮兮人不同，一饮三日斛，再饮三千锺。我若醉兮人莫比，上以天为冠，下以地为履。有时醉登楼，倚阑一笑江山愁。有时醉吟诗，烟云满壁龙蛇飞。有时醉起舞，莫邪出匣金莲吐，我欲气兮斗可撞，我欲力兮鼎可扛。我欲志兮吞云梦之八九，我欲历兮眇天地之四方。天地生我性不饮，我若饮时安得有酒如长江。"}