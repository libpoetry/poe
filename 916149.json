{"id":"916149","title":"坐中朱博士言今荆南张谏议典襄阳日尝留意一妓公颇畏内终不得近及移郡荆渚泣别邮亭乃为歌词流布巴郢予感其事赓而成诗","dynasty":"宋","author":"杨亿","text":"骎骎五马江陵去，寂寂双娥汉水头。一曲歌终眉黛敛，十分酒尽泪珠流。阳春郢客传新唱，暮雨高堂梦昔游。琼树无人敢亲近，章台京兆不胜愁。"}