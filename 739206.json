{"id":"739206","title":"宋故宫梅石歌","dynasty":"清","author":"诸锦","text":"华阳宫成狄难起，寿山艮岳沟中委。海棠龙柏摧为薪，绛桃垂杨半成杞。二蔡二惇未厌乱，厉阶谁生勔父子。崩腾靖康互络绎，凄凉南渡开基址。伤心细柳与新蒲，满眼残山兼剩水。六百余年过故宫，尚存一片青芙蓉。梅花蚀尽空余影，劫残晓月凌霜冬。零星石柱见古础，槎丫枯树含悲风。冥冥黑水青枫道，杜鹃啼兮山鬼笑。青城寥廓雪窖深，一枝冰玉同谁照。冬青陵攒已无树，苍梧路长不知处。惟有长编纂辑余，一抔义士怀终古。瑛乎瑛乎吾语汝，所南之兰已无土，石不能言花解语。"}