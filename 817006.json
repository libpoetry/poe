{"id":"817006","title":"百字令 题邵蓉江先生诗集","dynasty":"清","author":"熊琏","text":"萧疏风雅，是贤推孟母，功成课读。意气能超千载上，往哲依依心目。花管频挥，赏音人少，独奏阳春曲。布衣不朽，斯文第一清福。几番凭吊登临，悲凉慷慨，眼界空流俗。参透繁华尘梦绝，只合偕松友菊。客馆耽书，家山占月，得句清霏玉。怀才甘隐，白云原傍幽谷。为亲负米，恨庭闱少隔，晨昏萧索。抱膝旅窗灯火夜，荻影机声如昨。孺慕情深，倚闾望切，清泪天涯落。生成存孝，渊源应本诗学。归时戏舞辨衣，家常茶水，婉转天伦乐。它日板舆花里奉，百岁筵开高阁。华发欢增，霞觞笑对，老健同秋鹤。奚囊献出，珠玑颗颗交错。"}