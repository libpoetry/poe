{"id":"695056","title":"起复赴京途闻赵良弼自辽东领郡之顺德寻以母忧奔汝上因取道过其庐访之怅然为别四首","dynasty":"明","author":"林大春","text":"万里惊离别，三秋雁渺茫。徒闻滞辽左，不道借淮阳。旅客悲关塞，孤臣忆庙廊。那堪萱草折，垂泪动江乡。夙有东都好，言过叔度庐。门前馀辙迹，客至见图书。林暖秋藏笋，溪寒夕荐鱼。犹怀将母意，惆怅对篮舆。贱子嗟行役，慈闱昼掩扉。恨穷东海水，愁绝北山薇。宇内交游断，天边心事非。谁知当日泪，偏洒故人衣。晓觉倚庐卧，秋深别梦残。片云生树杪，明月在檐端。闻礼谈何易，知心谅独难。与君俱有父，行矣慎加餐。"}