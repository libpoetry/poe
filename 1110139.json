{"id":"1110139","title":"谒金门 其二","dynasty":"宋","author":"吕胜已","text":"嗟久客。又见他乡寒食。流水断桥春寂寂。孤村烟火息。白去红飞无迹。千树总成新碧。醉里伤春愁似织。东风欺酒力。芳思切，旧事不堪重说。浓露凝香花喷血。花心双蛱蝶。燕语莺啼都歇。又过清明时节。记得离歌三两阕。未歌先哽咽。春又过。那更雨摧风挫。留得浅红三两朵。竹梢烟雾锁。把酒对花危坐。多病多愁都可。舞蝶游蜂迷道左。惜春忙似我。秋夜静。屋上狂风初定。两两啼蛄相答应。灯蛾摇烛影。枕上鸡声遥听。起舞良宵偏永。明日谩寻弓剑整。衰颜重揽镜。天气暖。开了荼一半。红日迟迟风拂面。阶前花影乱。俊雅风流不见。定被莺花留恋。千尺游丝舒又罥。系人心上线。歌罢奏。敛步拂开罗袖。宝扇轻摇香汗透。软香沾素手。小立偎人良久。一寸娇波横溜。心事未言眉已皱。无端催劝酒。"}