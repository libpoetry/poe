{"id":"863129","title":"季文作真率会遇大雪寒甚主人之居狭不容散步为嫌作数语为解","dynasty":"宋","author":"王洋","text":"一风一雨天酝雪，溪上行人手吹裂。主人扫巷作光华，满注金罍唤宾客。酒酣耳热胆量宽，容我口开非偪仄。天寒促膝政相宜，共道兴来连举白。人心好客天亦知，平时思雪不可期。寒消内热沃肺渴，瑶花满眼真瑰奇。一尺呈丰有成验，三白谴厉徵前为。不辞秉烛达曙光，别思共醉今何辞。此身对酒愿长健，明年花发春迟迟。"}