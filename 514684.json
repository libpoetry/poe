{"id":"514684","title":"送太学生殷质南还","dynasty":"明","author":"程敏政","text":"殷家少子真白眉，业精小戴无荒嬉。寻师过浙不惮远，角艺南京常数奇。成均正值收材日，羡子束书偕计入。司成教法严如霜，六馆雁行分甲乙。暑雨吹风尘不飞，诸生有恩容暂归。离亭一尊柳阴重，插河双桨浪痕肥。君家兄弟子出色，好取明经发先德。会报他时会有期，坊表巍巍碧山侧。"}