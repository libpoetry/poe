{"id":"811752","title":"裕州道中","dynasty":"清","author":"边浴礼","text":"晨登雉衡墟，回望鲁阳阪。冈峦郁绵亘，径术蟠奥衍。西通鸦路关，南控龙泉堰。形势古所争，崭岩名绝险。云何当季山，来往属夷坦。群盗聚如毛，戈鋋此中满。败则归巢窟，出则事焚燹。岂无具官臣，养寇信颜觍。伤哉闾阎众，喂肉投虎贙。念此怀悲凄，长风动林巘。丹忱怅难宣，芳岁倏将晚。借非宏济才，兹患畴以殄。堵阳古驿南，有村曰独树。瓦屋千余家，廛市亘分布。自遭贼火焚，今年已三度。垣墙俱赤立，瓦砾塞衢路。斩刈尽鸡豚，逃亡到童孺。居民鸠鹄形，羸老不堪诉。待抚目苦睊，余生沫聊呴。敢议令长非，言之惧逢怒。哑哑白项乌，翻飞上荒戍。野鸟尚恋群，残黎独失据。征车屡经过，感激煎百虑。绁马黄茅冈，苍烟莽回互。"}