{"id":"694869","title":"伤春四首","dynasty":"明","author":"宗臣","text":"岁华何荏苒，芳草又参差。云断关河色，烽连杨柳枝。羽书千里急，鼓角万山悲。紫陌纷相问，黄尘失所之。羯胡频聚散，大将总安危。多少关心事，空将涕泗垂。雁塞烧焚后，孤城水旱余。荒凉自戎马，战伐且阎闾。赤子疮痍满，黄金贡赋虚。星辰开将垒，风雨急军储。圣主忧方切，群公计莫疏。振衣空太息，惭愧贾生书。北阙平临汉，西山迥接秦。风尘偏作吏，梅柳畏逢春。盗贼沧江起，征输赤县频。生涯俱浩荡，世路正艰辛。日月余愁鬓，乾坤有病身。何能遂倚剑，祗自失垂纶。野阔时仍鸟，山寒昼不花。最怜簪冕客，何事管弦家。驰马去朝日，登楼起暮霞。青门悬万里，白发阻三巴。天地方戎服，江湖况使槎。独将留滞色，惆怅对春华。"}