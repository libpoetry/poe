{"id":"675353","title":"赠别王司马先生","dynasty":"明","author":"王廷相","text":"海山先生达者流，谢却尚书百不忧。都人争惜大司马，先生喜得逍遥游。君不见汉家贵盛称杨氏，四业五公照青史。未央出入剑履尊，一语回天山可徙。当时气焰何矫矫，如今寂寞安足道。华阴山下司徒坟，石马荒凉满秋草。海翁海翁从古然，四时之序恒推迁。未老身閒此真乐，急流勇退称高贤。穷亦不足悲，达亦不足喜。白日入地还上天，蛟龙能潜复能起。挥手浮云且归去，莫向人间问前路。屐齿高跻岱岳峰，钓竿閒挂扶桑树。扶桑海岸是君家，仙人常驻五云车。为予寄讯洪厓子，早晚相期凌紫霞。"}