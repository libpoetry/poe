{"id":"1127334","title":"送洪右史赴召三首","dynasty":"宋","author":"喻良能","text":"胸蟠补衮五色丝，笔驱波涛三峡词。上追班马真辈行，下视燕许如儿嬉。拙工废绳那足道，巧匠缩手今当施。前途著鞭政须急，玉堂独步非公谁。长公前日辞揆涂，少公今日被锋车。路人共指拜内相，天子久欲登鸿儒。黄麻端拟似经训，金莲不独荣传呼。如闻书诏正填委，北辕疾驱公勿徐。月宿南斗穷何遣，爬沙脚手钝可咍。一生冰清但糠秕，两鬓雪白独尘埃。达人疑剑未免按，夷途荐毂谁当推。公乎行矣断国论，能忘料理忍穷枚。"}