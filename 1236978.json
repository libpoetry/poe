{"id":"1236978","title":"题四画 桃源","dynasty":"元","author":"赵孟頫","text":"桃源一去绝埃尘，无复渔郎再问津。想得耕田并凿井，依然淳朴太平民。渊明为令本非情，解印归来去就轻。稚子迎门松菊在，半壶浊酒慰平生。白发商岩四老翁，紫芝歌罢听松风。半生不与人间事，亦堕留侯计术中。周郎赤壁走曹公，万里江流斗两雄。苏子赋成奇伟甚，长教人想谪仙风。"}