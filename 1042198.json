{"id":"1042198","title":"同贡甫贺钱子飞兄弟","dynasty":"宋","author":"刘敞","text":"盛德淳熙耀，丰规振后昆。降心徕俊杰，前席问黎元。嘉会真千载，休声聚一门。象贤俱秀出，济美并鸿鶱。性复朱绳直，书曾玉露繁。十年森气象，江海豁词源。心伏惊诸老，名闻动至尊。深严亲赐策，渊默静临轩。明白朝廷制，丹青教化原。屡闻呼万岁，争诵累千言。宜有非常遇，谁嫌不次恩。官仪推粉署，地望逼星垣。令闻人人得，风流善善存。春华照棠树，高韵溢篪埙。义辱交游接，欢心抃笑烦。空惭一枝小，当谢北溟鲲。"}