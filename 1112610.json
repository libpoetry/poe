{"id":"1112610","title":"范忠宣挽歌二首","dynasty":"宋","author":"张耒","text":"晚生长恨老成空，犹及风流正始中。经国谋猷号名相，传家正直似先公。回天巨力章犹在，拯溺深言老更忠。谁念人心吊邦国，新阡客泣白杨风。潇湘卧病吊累沉，赐诏君王用意深。多士方怀宣父日，苍生竟失傅岩霖。毡裘他日瞻吾父，丹扆何人附旧箴。白首门生恩未报，悲词空想薤歌音。"}