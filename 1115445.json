{"id":"1115445","title":"蜡梅四首","dynasty":"宋","author":"杨万里","text":"蜜蜂底物是生涯，花作糇粮蜡作家。岁晚略无花可采，却将香蜡吐成花。眉间蜜酒发轻黄，对著诗人不惜香。金作仙衣元自冷，月中仍带一身霜。莟头元不是花房，融蜡熬酥戏滴将。忽见微舒金爪甲，不知中有紫香囊。江梅珍重雪衣裳，薄相红梅学杏装。渠独小参黄面老，额间艳艳发金光。"}