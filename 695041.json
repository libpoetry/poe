{"id":"695041","title":"闻警和顾以新三间三首","dynasty":"明","author":"林士元","text":"辽海风波偃将旗，狂奴操刀弄潢池。游鱼釜热应难久，缚虎笼深恨不支。营垒十年空节钺，羽书千遍乞王师。请缨有志长沾臆，击节终军喜尔为。百年辽左号精兵，负险谁知气益横。一鼓日中飞炮火，三军帐下拔霓旌。不闻西贼忧韩老，犹自长沙哭贾生。近事大同姑勿论，往年甘肃悔行成。六月王师晓出征，将军李广旧知名。燕然今去承推毂，天讨由来是应兵。万里若能褫逆胆，此生真不愧虚行。乘时勒石非难事，急为长杨一请缨。"}