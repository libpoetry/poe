{"id":"796489","title":"金缕曲 送春","dynasty":"清","author":"宗婉","text":"此恨真千古。忍匆匆、临歧把酒，送春归去。几曲阑干闲倚遍，总是没情少绪。但望里、夕阳无语。残梦一丝风剪断，问谁为、题破伤心句。此别也、嗟何遽。画楼无计留春住。尽销魂、红稀绿暗，美人迟暮。芳草连天天接水，更隔几重云树。君莫问、春归之路。流水落花遭小劫，算人间、天上无凭据。此去也，归何处。"}