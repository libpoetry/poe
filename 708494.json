{"id":"708494","title":"贺新郎  其十四 题雪客像","dynasty":"明末清初","author":"龚鼎孳","text":"且把残书卷。与周郎、谈兵顾曲，欢场同遣。当日小乔重见否？热泪有情堪泫。今古事、纷如攒茧。年少雄姿英发甚，笑紫囊、高屐风流浅。骐骥足，过都展。尊公好句青溪显。傍红桥、岸连花动，石流潮扁。归去中林偕啸傲，冷眼乞怜摇犬。恐避贵、延之难免。爱汝新篇真◇兀，最正而葩藻奇而典。松下庆，坐深剪。"}