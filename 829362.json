{"id":"829362","title":"梁节庵师六十初度","dynasty":"清末近现代初","author":"陈曾寿","text":"磊落平生志，常忧莫致身。泪枯沧海变，任重白头新。龙德当潜跃，天骄费扰驯。至难真幸尔，辅翼仰高宸。辛苦湖堂语，苍凉已十年。锄奸终遂志，留命似符天。昨扫铜驼棘，曾开角黍筵。长看松柏健，忽觉岁时迁。才老天心见，身肥义战强。先师有遗句，晚节淬刚肠。种菊承馀露，倾葵耐曙霜。平生苏太史，兼爇后山香。"}