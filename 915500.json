{"id":"915500","title":"给事葛楚辅侍郎余处恭二詹事招储禁同寮沈虞卿秘监谕德尤延之右司侍讲何自然少监罗春伯大著二宫教及予泛舟西湖步登孤山五言","dynasty":"宋","author":"杨万里","text":"晓雨捣珠屑，吹作空中尘。拂水无落晕，映峦有遮痕。承华两端尹，嘉招出城闉。一尊浇云师，借风开昼昏。诸鬟忽脱帽，孤镜亦捲裀。西湖翳复皎，南山洗如新。舍舟步柳堤，曳杖啄松门。乃是小上林，亦有虎守阍。桂落剩金粟，蓉妆浓绣屏。高堂竹梢上，幽榭荷叶滨。群仙此小憩，呼酒领一欣。秋花隔水笑，笑我堕纱巾。更酬不知筹，互嘲还作春。行乐戒多取，况复仄羲轮。归鬉兀颓玉，那知醉与醒。"}