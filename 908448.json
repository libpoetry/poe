{"id":"908448","title":"食藕","dynasty":"宋","author":"李流谦","text":"芙渠固佳产，其末亦奇绝。此土乃物宜，厥包比柚橘。蔓引茎自遂，泥蟠体仍洁。一丝戏傀儡，众窍殒鯈忽。七月陂塘秋，千盖偃寒碧。俚语名带花，脆嫩若无骨。如船近诳诞，似玉孰追削。瞿昙况真理，秽净本同出。花实根相连，因果非两法。君看入口处，一片疑嚼雪。溽暑肌如熏，毒酲肺欲裂。只应萧爽时，便是清凉国。"}