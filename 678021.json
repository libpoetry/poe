{"id":"678021","title":"赠别乡友陈继善王宗儒及表兄王友谅同赴京议礼","dynasty":"明","author":"戴奎","text":"蛰雷初动连月阴，临安客舍春草深。披衣起踞木榻坐，竟日倒掩柴门吟。谁能载酒问奇字，敢拟乘兴来山阴。诸君扣门忽剥啄，何异空谷跫然音。嗟予托交旧不薄，异县相看客怀恶。羁离虽幸一身存，问答不知双泪落。世间几度卜非熊，兵后何人怜屈蠖。耕锄有梦空涉春，奖勉多君尚如昨。穷檐寂落风雨俱，君来复别将焉如。龙飞九五万物睹，紫泥屡下徵贤书。三千礼乐须制作，奋衣径谒承明庐。人生穷达那自知，君能论列须及时。汉室仍传贾董出，虞廷再睹夔龙趋。书成志得未白首，锦袍相辉印悬肘。此时题字倘相投，我也沧浪一渔叟。"}