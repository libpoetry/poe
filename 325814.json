{"id":"325814","title":"摸鱼子·家仲甫丈宴黄韵甫大令于湖上","dynasty":"清代","author":"张景祁","text":"放花桡、晓峰横黛，晴波摇曳烟柳。南湖未抵西湖好。况是采莼时候。杯在手。叹曲谱，轮袍空把才名绣。萍游倦否。惯京国垂鞭，沧江洗砚，词恨老黄九。山阳路，戎幕悲凉感旧。高歌频击铜斗。杂花满树裙莺乱，归梦已浓于酒。春渐瘦。料送得、春归早是人归后。离亭话久。问夜火沙河，残阳鱼市，此去几回首。"}