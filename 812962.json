{"id":"812962","title":"冬日载酒慰赵锦帆去国","dynasty":"清","author":"张文光","text":"作令书千卷，为郎酒一觚。浮沉经幻梦，老大误微躯。河水连天白，嵩峰拔地孤。中原仍我辈，何用泣穷途。仕路人难定，忧深梦亦劳。主恩原海岳，吏议析秋毫。月滉鱼龙卧，云寒雁鹜高。蹉跎宁足问，吾道本萧骚。客叹张衡老，人推赵胜先。每逢花对饮，便觉酒忘年。作宦心原苦，《归田赋》莫传。汉家新气运，沦落几才贤。"}