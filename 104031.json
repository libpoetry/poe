{"id":"104031","title":"观黄介夫寺丞所收丘潜画牛","dynasty":"宋代","author":"梅尧臣","text":"丘画吴牛希戴嵩，吴牛角偃弯如弓。老牯望{左牛右孛}犊望母，母下平坡离牧童。牧童吹笛坡头坐，古树萧骚叶战风。黄君买画都城中，不惜满贯穿青铜。卖从谁家不肖子，传自几世贤卿翁。今时贵人所尚同，竞借观玩题纸穷。纸穷磊落见墨妙，东府西枢三四公。应识古人丹青迹，又辨古人於物通。一毛一尾不取次，岂以後代为盲聋。愿推此意佐国论，况乃圣德同尧聪。"}