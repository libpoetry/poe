{"id":"644368","title":"秋莺歌","dynasty":"明","author":"释宗泐","text":"千林入秋露气清，林中尚有黄莺声。似与群蝉争意气，东林飞过西林鸣。向来春风花满城，柳条拂地如长缨。绵绵蛮蛮断复续，千人万人侧耳听。高楼半醉客，阁盏停吹笙。白马贵公子，挟弹不敢惊。此时胡为不喜听，奈何节序移人情。只合深藏缄尔口，亦有妒尔金衣明。反舌无声良已久，伯劳布谷俱潜形。秋莺秋莺尔能翩然入幽谷，老翁歌诗送尔便觉心和平。"}