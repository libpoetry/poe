{"id":"1121146","title":"圣人之孝十首 尧","dynasty":"宋","author":"林同","text":"道原自天出，尧以是相传。曰孝悌而已，人人具此天。孩提知所爱，妻子具而衰。大孝终身慕，予于舜见之。伤心九载绩，焦思八年中。启亦呱呱泣，惟思度土功。奉先思孝也，不祀岂其情。以至使亳众，而甘为葛耕。问安寝门外，旦旦俟鸡鸣。以至日中昃，居常尽此诚。经言事父孝，所以事天明。疾间加再饭，梦中与九龄。我避故云辟，东行是谓征。先王犹可告，岂为伐而刑。事亲良不易，战战复兢兢。学得如夫子，犹言丘未能。返必展墓入，去当哭墓行。谁知颜氏子，事死乃如生。如何年稍长，汲汲子思师。知是为儿日，三迁感母慈。"}