{"id":"77736","title":"四月三日同子坦子聿游湖中诸山","dynasty":"宋代","author":"陆游","text":"我行无所诣，悠扬信舴艋。爱此绿树村，舍棹度小岭。路穷忽披豁，怳然得异境，苍玉立万峰，清镜渺千顷。更为西南行，聊破春昼永。遥看秀邃处，疑足事幽屏。一崦果可人，奇石插碧井，锵鸣若环佩，其味复甘冷；徘徊不忍去，照我须鬓影。须臾日穿林，井面光炯炯。古今胜绝意，正用一笑领。安得绝世喧，於兹慕箕颍。"}