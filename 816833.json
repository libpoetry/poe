{"id":"816833","title":"咏物十首 鹉鹦","dynasty":"清","author":"蒋春霖","text":"尔亦聪明误，生憎言语非。漫矜吾舌在，知否托身微。日暮怜红豆，天寒赋绿衣。年年乡国梦，空见陇云飞。霰雪零已久，山茶红自今。破寒惊众眼，与世抱冬心。柯叶不改色，岁华如许深。朱颜良可惜，短发不胜簪。大有羽仪用，惊猜鹓鹭行。相呼来泽国，失影下寒塘。关塞愁笳鼓，江湖拙稻粱。无为避矰缴，葭菼夜苍苍。秋气结成实，夕阳黄满枝。团栾知后落，霜雪已经时。颂楚词徒切，逾淮事未知。江乡千树好，谁订买山期。岁晚知难饱，胡为集远汀。乱群浮水白，孤羽破空青。浩荡怀湘渚，凄凉对楚萍。凫鹥莫相惜，高立自亭亭。采采还相弃，凉秋腹已空。在泥原洁白，出水太玲珑。草任前湖碧，花怜去日红。永怀非偶意，无语托江鸿。中宵啼不住，知尔断肠吟。抱树竟何益，入山胡不深。秋风凋橡栗，寒雨湿枫林。肯伴离人去，萧条万里心。吉语世所喜，尔音胡不祥。任鹰饥攫肉，有马病生疮。古木聚寒影，高城背夕阳。无枝飞又懒，星月正微茫。偶乘纤月落，都傍古帘旌。叶底沾微露，墙阴弄小明。避秋知梦短，近水斗身轻。莫谓西风烈，明年草又生。蝴蝶多情思，轻狂近落花。贪飞频晓露，沈梦向天涯。齑麦荒原老，莓苔小径斜。春风容易过，为尔惜年华。"}