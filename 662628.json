{"id":"662628","title":"搏蛟歌","dynasty":"明","author":"石宝","text":"白额猛虎已射杀，长桥尚有老毒蛟。杀人累百不可数，水南败骨如危巢。里中父老坐叹息，三害未除凶已极。骄人好好劳人悲，终朝对餐不能食。嗟哉父老公莫忧，佩刀勇士吾姓周。横波叱水水不流，幽阴鬼叫风飕飗。怒眸直视烱如电，流血玄黄龙野战。宝刃光寒杀气腥，批鳞拔角不足羡。道上行人走决决，闭门读书方折节。"}