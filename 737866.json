{"id":"737866","title":"洪熙古刺水歌同全谢山作","dynasty":"清","author":"厉鹗","text":"哀牢九隆汉所开，唐代六诏争喧豗。玉斧画河段氏立，阿?殉节梁王摧。濠梁真人设郡县，炎徼西南俱革面。分司古刺始羁縻，贡琛莽怕旋来见。取宝船回恤远夷，万方辐辏仁宗时。此香不减芬陀味，此水应超苏合池。甲煎百和花盈缶，六一泥封篝火后。班衣染麝锯耳酋，珠络挈瓶马郎妇。熬成细字镌青铜，进入春风生六宫。一洒罗衣长不灭，氤氲愿与君恩终。可怜债帅如香尉，购得朱门媚权贵。分宜遗臭塞两仪，当时直压龙涎气。枕顶余芳世庙修，御衣小炷纯皇留。南都谱记春桥顾，勋戚方传恭顺侯。华胥旧事无人识，流落江南并江北。金仙铅泪一函中，梦破香销弹不得。"}