{"id":"673411","title":"嘉靖癸巳十一月望前三日舟饮夜阑乘兴登虎丘有作同游者杨文泉道南谢嵩南宜相许高阳初而东君则张馀山瑀也","dynasty":"明","author":"陈达","text":"解组返南服，了无尘虑羁。泛泛枫桥道，悠然兴遐思。澄波映皓魄，偏与我心期。忽逢携酒至，促膝叙暌离。更深逸兴发，眷言将何之。仰□蕊珠宫，矗矗临水涯。朋游方息驾，灯火犹参差。摄衣履岧峣，积气酿寒飔。昏碑浑莫辩，但可记名谁。讲台固已幻，剑池殊足嗤。云胡千载内，声称乾坤垂。山川待人显，此语良亦私。吴门本平壤，兹丘突而奇。俯视州邑间，罗立还累累。通宵见野烧，薄海延朝曦。花柳郊原暗，帆樯烟雨移。豪华传上昔，文物盛当时。王孙恣远眺，墨客哦新诗。抒怀藉灵境，访古伤陈规。伫久乃因是，区区能尔为。但令达者观，存亡杳一丝。呼童理归棹，月光长相随。"}