{"id":"760084","title":"放歌与陈伯贞","dynasty":"清","author":"丘逢甲","text":"南飞乌鹊栖无枝，老骥伏枥悲鸣时。明明如月不可掇，江头横槊来赋诗。大江东去流战血，明月依然作古色。可怜暮年烈士心，夜半高歌唾壶缺。文王周公安在哉！古人已去今人来。三分未定天下局，一将正少当时才。我爱陈琳工草檄，居然解愈头风疾。世间力足生杀人，武士之刀文士笔。且须饮酒休谈兵，英雄儿女同多情。二乔已向吴宫老，铜雀年年空月明。"}