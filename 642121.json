{"id":"642121","title":"题南山读书处卷","dynasty":"明","author":"王绅","text":"帻峰之山高插天，扶舆磅礴溟海堧。钟灵擅秀青卓玉，上拄日月褰云烟。若人结庐在山麓，炯炯虚明夜生屋。生来不喜弄绮纨，架插邺侯书万轴。青灯夜雨声伊吾，鸡窗晓雪清光敷。神交太古隘流俗，尚友颜孟游唐虞。美人自昔多意气，折得蟾宫一枝桂。共誇平步上皇州，回首故山渺何处。渺何处，在天台，天台之境如蓬莱。三年驰驱走南北，吁嗟旧隐生苍苔。"}