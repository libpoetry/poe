{"id":"1112765","title":"白乐天有渭上雨中独乐十馀首仿渊明予寓宛丘居多暇日时屡秋雨仿白之作得三章","dynasty":"宋","author":"张耒","text":"寒极则有暑，晦久则有明。开辟迄今兹，此理信可凭。炎炎者易灭，巍巍者必倾。圣智无奈何，况此愚昏氓。设罗以猎兽，切骨陷其膺。重势以镇物，悬绝压其肱。纵使贲与育，力有不获呈。物情千万变，可尽得经营。不如寂寞士，葛带而兰缨。无求复无忧，容貌甚和平。况兹积雨馀，秋气日姿清。悠然有佳兴，美酒时一倾。罢官卧穷巷，值此云物稠。连延经旬雨，城市欲行舟。柱础变坳塘，瓦沟成暴流。萧然残暑退，寒事戒衣裘。老人朝睡足，起坐梳白头。呼童饬晨餐，薪湿爨妇愁。洗我朱提杯，不复具肴羞。一觞已径醉，万事良悠悠。故人遗我酒，气味芳以清。置之屋壁间，兴至时一倾。银杯度一合，三釂已彻觥。既免戒沉湎，且无忧病酲。嵇阮愧令德，刘石无遐龄。荒狂有何乐，徒以酒自名。吾幸免困此，庶几尽平生。"}