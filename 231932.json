{"id":"231932","title":"余赴官宫庠与道祖通判久聚乍散每有怀想作诗","dynasty":"宋代","author":"葛立方","text":"初拜清扬日，菰城荻始芽。家声璜出渭，骏气马生洼。博识该三箧，宏才记五车。商明挈日月，文彩炫云霞。结友方倾盖，连姻复附葭。凤軿银烛映，鸾扇采云遮。去作南阳别，俄成泽国赊。浚都先玉辔，濉水会仙槎。我止邗沟第，君归霅水涯。枌关方{拖扌换弓}檐，毳幕忽鸣笳。茂苑依城堞，菁山隐谽谺。林峦迷雾豹，鼓吹只池蛙。宇宙焦先室，庖厨蔡樽茄。旋闻翦蛇豕，却共注鱼虾。经笥精蓝肄，辞锋试席夸。棘闱排胜阵，枫殿趁朝赮。联籍攀丹桂，连名拟墨{祸左换纟}。枕溪同择胜，筑室共崇窊。许迈通悬霤，何君住若耶。奇礓争磊砢，嘉卉斗纷葩。风入黄芦浦，烟横白鹭沙。鷁舟行橹短，蚁酒酌尊污。觅句文词竞，枰棋笑语哗。山深陪杖屦，林僻预瓜茶。歌入卑王豹，琴闲鄙瓠巴。朝游趁奔鹿，暮宴起栖鸦。溪上方霏屑，山阴遽及瓜。殿诃纷候吏，罄折拥晨衙。踊跃良朋贺，睢盱野老呀。铜章里轻掷置，银绂嗣荣加。还与牛同皁，宁嗟凤在笯。归来齐靖节，隐去类祁嘉。鴆堇功名会，膏梁释梵家。果因流菜叶，倏尔认桃花。杜口伤鸣雁，持钩出睡蛇。少多临济节，生死秘魔叉。蔬食期羹芋，蓬心正倚麻。一朝牵吏鞅，琐质滥京华。宫邸便清佚，官曹惧过差。学无裨稚騃，儒或变淫奢。仰德劳心膂，陈情费齿牙。幸蒙鱼网细，数寄雁行斜。凝望千岩阻，阿因两桨拿。身修谁琢切，诗病孰疵瑕。缩地今无费，移山第觅夸。愿怜鱼蓄榭，莫惜马频檛。骥尾终期附，牛鸣幸不遐。清标如会觌，羇旅失悲嗟。悃愊烦青镂，凄凉倦绛纱。聊须哦短句，缄印锦溪砂。"}