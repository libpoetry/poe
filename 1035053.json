{"id":"1035053","title":"送任大卿知汉州张少卿知眉州","dynasty":"宋","author":"魏了翁","text":"冬卿怀绂行清秋，又送两卿归作州。寄声三州之父老，从今安用思故侯。朝廷择守重于昔，亲擢名卿畀华职。两卿更是扬历深，元把麾来复麾出。双骑紫马去朝天，羁金络月凌虹烟。逡巡似惜锦障泥，急流欲渡不肯前。好官岂为多荣禄，两卿之归得吾欲。昨夜流星声撼屋，光芒照人不成宿。起看北斗行云端，驱策四运无停鞭。旁穿上透多风寒，九州霜露方漫漫。人间分位各有制，行得一分一分是。两卿去矣吾亦归，多为天公怜赤子。"}