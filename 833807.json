{"id":"833807","title":"八六子 梦兰校书过访萧斋，感而有述","dynasty":"清末民国初","author":"樊增祥","text":"玉亭亭。步虚吹下，风前翠袖寒生。自深柳书堂见后，浣花香径重来，绿窗梦惊。十三楼上娉婷。旧曲已非金缕，秋娘犹是多情。算别来经过，几重桑海，宝钗书断，小桃门掩。如今楚润，年华渐晚，吴城泪眼才晴。共消凝。茶声竹声佩声。"}