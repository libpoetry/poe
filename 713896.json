{"id":"713896","title":"秋夜恭怀先业师赠兵部尚书岩野陈先生并寄恭尹","dynasty":"明末清初","author":"屈大均","text":"惊风吹折扶桑柯，白日惨惨沉沧波。无数哀猿啼不止，美人回首泪滂沱。曾将九辩吊沅澧，长夜悠悠雪千里。招魂何处告巫阳，被发空然呼上帝。忆昔从师粤秀峰，授书不与经师同。捭阖阴谋传鬼谷，支离绝技学屠龙。天下山川能聚米，壮夫词赋薄雕虫。小子生年方十五，意气飞腾思食虎。喷玉才蒙伯乐看，追风便向天墀舞。天墀春暖彩云开，帝乘玉辇陪京来。万里江清鳷鹊观，六朝花发凤凰台。夫子忧时双鬓白，频献重兴三十策。不从魏绛拟和戎，遂与贾生为逐客。唾壶击破愁心多，君父仇雠将奈何。长缨不许终军请，黄鹄谁令翁主歌。九鼎茫茫沉泗水，六龙冉冉出蓬婆。奔走中原殊未已，孤臣泪作黄河水。东渡徒劳舣棹心，南巡未雪胶舟耻。巫咸终合作波臣，智伯何曾知国士。国士纵横不可当，平生裤下多侯王。但教死去图麟阁，不愿生还挂鹊章。一呼市井千人战，广州城下兵如电。半月连营虎豹屯，六花奇阵鸳鸯变。先锋已拔骨都旗，后劲全消当户箭。岂意军无三日粮，马衔枯骨士金疮。频杀美人来飨士，美人花映蛾眉长。天心何故邻□子，国步迍邅今若此。长留正气为山河，空有神光照箕尾。惭予亡命奔天涯，误掷千金博浪沙。穷途不得尺寸柄，髡钳为奴卖朱家。朱家豪侠倾四澥，堂前宾客如云会。卜夜聊为歌舞欢，探囊尚有孙吴在。向秀难听长笛哀，伯牙欲把鸣琴碎。鸣琴碎兮我心苦，西山采薇将何补。翠华缥缈苍梧烟，玉佩飘零洞庭雨。枫叶萧萧二女祠，芦中穷士寒无衣。白头渔户沧浪去，麦饭壶浆欲待谁。"}