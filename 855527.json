{"id":"855527","title":"出疆次副使淮阴舟行","dynasty":"宋","author":"王之望","text":"丁年慕请缨，白首翻攘袂。輶轩遽凭轼，魏阙频回睇。两淮经战争，万物皆憔悴。云繁雪霰舞，风猛波涛沸。椎凌仅通航，鼓夜无停枻。依樯闻喜鹊，酌斝烹鲜鳜。出塞那复古，涉川今已利。一节谁与持，同舟心靡异。奋身徇主忧，图国忘私计。昌黎去怀妾，定远老思妹。高情独无戚，慧眼不留翳。岂惟诗酒豪，抑亦文武备。开馆昔登瀛，奉车元起沛。君遭功名迫，我堪閒散置。他年洛下吟，忆君徒拥鼻。"}