{"id":"65643","title":"闻雁篇·秋思人间正纷纷","dynasty":"明代","author":"李士允","text":"秋思人间正纷纷，秋声天外忽惊闻。情类断猿悲落月，响如离鹤怨愁云。怜渠南北无宁翼，天隅海曲传消息。别去终期得再逢，归来颇似曾相识。别去归来道路难，何如凡羽一枝安。金河阵发声声急，玉塞书回字字寒。苍梧白云秋色远，洞庭潇湘木叶晚。风绪遥抟度岭轻，烟罗不避冲波险。几度心惊岁序更，几人肠断月华清。二毛听切潘郎感，九辩哀催宋玉成。暮砧乱鸣何太苦，羌笛相和倍凄楚。顾影爰思泽中集，旋音应到衡阳阻。越王台畔鹧鸪飞，蜀帝魂依杜宇归。度月万山挥别泪，随风千里促寒衣。忆在长安怜塌翮，同闻曾和同声客。摇落深增白发悲，沉吟忍对清秋迫。望乡今日幸归来，忧国何年抱始开。青女降霜偏引恨，素娥乘月重衔哀。君不见苏武使胡持汉节，李陵对泣衣沾血。丹心长望灞陵云，白羽遥飞上林雪。又不见昭君出塞抱琵琶，托心明月对龙沙。愿附遐征还汉阙，空将清泪滴胡笳。别有放臣并怨女，别有怀人兼别侣。音传顿使梦惊秋，影落能教泪如雨。却怜中路忽分翔，悲鸣憔悴不成行。寄言霄汉冥冥者，莫向风波觅稻粱。"}