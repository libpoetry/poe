{"id":"1114320","title":"再用硕夫韵","dynasty":"宋","author":"李弥逊","text":"一丘一壑半生中，旁舍小儿见老翁。归来赋就晚径绿，醉时歌罢春灯红。壮心欲尽孤云薄，昨梦不留寒月空。茗盌粥盂能事毕，四三朝暮付狙公。北窗攲卧风引裾，静看燕雀沿阶除。攀缘已断蚁旋磨，结习尚存鱼蠹书。一区未办扬雄宅，驷马不过渊明庐。苍松翠竹湖边趣，至乐岂在真知鱼。"}