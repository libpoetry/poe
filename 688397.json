{"id":"688397","title":"宫词四首","dynasty":"明","author":"江源","text":"长门花泣一枝春，但保红颜莫保恩。翠辇不来金殿闭，月明花落又黄昏。怅望春襟郁未开，且将团扇暂徘徊。金舆玉辇无踪迹，肯信愁肠日九回。病来颜色半泥沙，绛缕犹封系臂纱。凤辇不来春欲暮，黄鹂飞上野棠花。泪沿红粉湿罗巾，争奈君恩别处新。惆怅近来消瘦尽，隔帘教唤妇医人。"}