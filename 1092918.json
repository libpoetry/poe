{"id":"1092918","title":"庆元己未二月戊子寄皖山隐翁史虎囊","dynasty":"宋","author":"韩淲","text":"尘世离阔苦，一别易寒暑。弹指十五年，翁今定何许。闻在潜山头，僧寺有谁语。方瞳狎鸥鸟，秃发照獐鼠。蹒跚狭虎囊，借醉忘尔汝。平生心所尊，安得伴游举。我友余伯皋，远游复羁旅。当为翁慨然，斗酒气相与。旦夕广文来，雅趣非凡侣。岂不能趋风，击鲜宰肥羜。独恨海潮边，恋禄赡儿女。怅望春色深，风花暗吴楚。"}