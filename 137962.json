{"id":"137962","title":"送宋次道学士赴太平州","dynasty":"宋代","author":"欧阳修","text":"古堤老柳藏春烟，桃花水下清明前。江南太守见之笑，击鼓插旗催解船。侍中令德宜有後，学士清才方少年。文章秀粹得家法，笔画点缀多余妍。藏书万卷复强记，故事累朝能口传。来居侍从乃其职，远置州郡谁谓然。交游一时尽英俊，车马两岸来联翩。船头朝转暮千里，有酒胡不为留连。"}