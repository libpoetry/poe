{"id":"799486","title":"哀双凤诗连句","dynasty":"清","author":"范当世","text":"二月江南柳，风条踠绿芜。枇杷门巷在，裙屐酒尊逋。无意逢花落，何缘救草苏。为君数前事，怆我郁嘻吁。碧玉家原小，红儿貌不殊。凤饥梧粒瘦，虫蚀蕙根枯。绛树雕栏出，青螺宝镜摹。弹筝愁浪子，扶酒倚香奴。鬼卦金钱卜，欢情斗帐腴。缬云方共晓，珰月莫难敷。含娣羞团扇，缄盟结绣襦。郎来婴武觉，梦浅碧鸾扶。半臂宵宁冷，双飞愿忽孤。缯绨穷赎蔡，玳瑁独栖卢。岂悔偷灵药，终难并鄂柎。隔帘牛女怨，递简角张迂。强笑成歌舞，华妆泫粉朱。纵摇雕玉佩，未剖黑心符。宓枕惟遗植，苏台誓托吴。露莲秋后苦，霜菊影边癯。一病秦医拙，千行楚泪俱。名驹犹惜骨，灵鸟竟辞笯。宛转卷葹拔，悽凉杜宇呼。命残留钿合，肌煖待襜褕。谁道城南艳，能从陌上夫。百金豪客帽，九鼎美人躯。往者曾平视，今来失彼姝。夫容悭晚堕，蘅芷际春徂。锦瑟鸳弦尽，香泥燕垒无。欲铭罗袜冢，更涕博山垆。沧海填精卫，穷阴种橐吾。天涯感沦落，回首共踟蹰。"}