{"id":"727470","title":"倦寻芳·过废园见牡丹盛开有感","dynasty":"清","author":"过春山","text":"絮迷蝶径，苔上莺帘，庭院愁满。寂寞春光，还到玉阑干畔。怨绿空馀清露泣，倦红欲倩东风涴。听枝头、有哀音凄楚，旧巢双燕。漫伫立、瑶台路杳，月佩云裳，已成消散。独客天涯，心共粉香零乱。且尽花前今夕酒，洛阳春色匆匆换。待重来，怕只有、断魂千片。"}