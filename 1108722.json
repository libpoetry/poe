{"id":"1108722","title":"寒食二首","dynasty":"宋","author":"刘克庄","text":"历历晓风传庙鼓，曈曈霁日上窗纱。孙同鱼队忙观社，翁入鸡窠且守家。已是湿灰并槁木，不知榆火与杨花。燔山无觅之推处，谁道斯人羡四蛇。古来禁火惟汾晋，今遍天涯海角然。一老家才有黔突，五侯第各起青烟。绝谀墓笔方无愧，比乞墦人岂不贤。独恨海棠吹打尽，枝头粉泪湿红绵。"}