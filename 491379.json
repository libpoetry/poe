{"id":"491379","title":"题带经亭为旷伯逵赋","dynasty":"明","author":"刘崧","text":"时雨度原陆，我俶事耦耕。晨兴荷锄出，于道非所营。古人邈以远，遗言粲昭明。岂不念周览，力穑自有程。携书徂畛间，卷舒契深情。息偃林樾下，放歌激商声。皤皤东邻叟，来问所读名。作者安在哉，所为竟何成。谁能舍耒耜，坐致仓廪盈。掩卷谢邻叟，此道久榛荆。圣哲本不死，我宁昧所生。且复具尊酒，相对得共倾。陶然亦径醉，春鸟方和鸣。"}