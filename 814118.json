{"id":"814118","title":"虞美人  端午闺词四首","dynasty":"清","author":"陈维崧","text":"绿窗轻剖鹅黄茧，更把红绒剪。制成一对小于菟，傍嵌累丝㔩叶碎真珠。盈盈暗繫绡裙下，但愿无惊怕。莫嫌此物逊鸳鸯，会忏虎儿明岁出兰房。朱砂撚入银壶酒，此意郎知否。与郎染就好心肠，休恋菖蒲北里别家香。粉和冰麝金盘内，雨过荷珠碎。一生多子是红榴，更爱萱花小字号忘忧。灵符飐上香云腻，绣虎钗头睡。守宫蜥蜴粉蟾蜍，还剩元绡半捻裹蜘蛛。灯前笑把檀郎蹴，谁道诸般毒。东家蝴蝶过西家，多恐薄情心性劣于他。年年竞渡喧歌唱，雪屋崩银浪。如今不见木兰桡，门掩一庭微雨读离骚。风前皓腕缠红缕，往事依稀数。多时忘却辟兵符，今岁重新提起暗嗟吁。"}