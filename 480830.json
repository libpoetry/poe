{"id":"480830","title":"金文鼎秋林醉归图为沙溪陈原锡赋","dynasty":"明","author":"刘溥","text":"霜华洒红树头叶，白云掩映山重叠。黄犍驮醉出西庄，童仆扶持稳如楫。此时陶然那复知，世涂奚较险与夷。眼中万物一何有，只有松风吹接䍦。疏林斜光漏残照，酡颜霞影争辉耀。深山阒静不逢人，岂有襄阳小儿笑。柴门向晚犹未关，山妻煮茶方候还。人能出饮醉即返，千里龙媒应是闲。"}