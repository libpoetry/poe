{"id":"1142406","title":"郡人有朱买臣严子陵按史传买臣吴人尝出为会稽太守名曰乡郡会稽盖今两浙之地吾郡特以去州二十里曰朱池为买臣昔居之地难以考见其实子陵晚耕于富春山中则今钓台是也二公出处不同心事亦异姑以其同为郡人各赋一首使九原有作不怅来者之不我知也 其一","dynasty":"宋末元初","author":"方一夔","text":"鲁不识仲尼，妄谓东家氏。知音古为难，而况谐俗耳。寒松翳遗貌，吊古独倚徙。歌声馀老樵，昔居竟谁是。当年翁子贫，卖薪沽酒市。一朝入汉庭，歘作青云士。出领虎符贵，牛酒贺闾里。邸间绶若若，差排庭中吏。旁人自送迎，我亦附长史。片言负茂陵，奇祸竟博死。穷通有定分，何足计戚喜。豆羹辄动色，未可欺妻子。阿妇非弃翁，颇亦窥见此。后车且耻载，谁肯并庙祀。"}