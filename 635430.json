{"id":"635430","title":"送九译禅友还里葬母兼订重来之约","dynasty":"明","author":"成鹫","text":"年过三十不闻道，少壮蹉跎忽复老。善哉之子正当时，出世不迟还不早。生来十八解破家，自笑平生白鼻騧。儒门澹薄收不起，章逢换取僧袈裟。昨日潘生今九译，梵语华言明历历。翻成一藏盌脱丘，此土西天浑不识。东林老僧老古锥，被他唤作阿阇黎。相逢有口但挂壁，喃喃作白称毗尼。毗尼不入丹霞耳，未能免俗聊尔尔。等閒拈出衣中珠，贫儿暴富还乡里。还乡生计当何如，杯棬有恨徒区区。荆棘丛中问封树，烟霞堆里待安居。安居乃在夏三月，春寒过眼成炎热。中閒冷煖谁得知，待子重来为子说。"}