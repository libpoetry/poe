{"id":"496064","title":"沁园春 其三十一 送傅太守乃郎","dynasty":"明","author":"夏言","text":"南郡趋庭，重闱戏彩，文采英英。正夜雨篝灯，黄堂斋阁，秋风掇棹，绿水江城。华岳云开，秦关树绕，仗剑携书壮此行。还家好，看豹文早变，鹏翮初成。而翁五马尊荣。况政事、文章着盛名。羡紫绶绾章，飞腾宦辙，青云有子，振起家声。桂折蟾宫，花簪鳌禁，秋榜春闱取次升。鸥园老，喜亲提彩笔，助尔修程。"}