{"id":"1024736","title":"又用前韵送僧","dynasty":"宋","author":"释慧空","text":"空王子，出空门，敏于选佛讷于言。老少同科无异学，尽倾阿耨作词源。龙虎榜，辉乾坤，一字元无作么分。汝见是汝为第一，我见是我作状元。有惊群，有独脱，可中丹桂和根拔。把作枯柴灶里烧，谁能更著空王褐。只如剑，成家活，不犯锋铓有生杀。莫似章分句解徒，望却龙门头蘖蘖。"}