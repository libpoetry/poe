{"id":"688628","title":"大祀斋居","dynasty":"明","author":"严嵩","text":"省阔南宫静，台阶北斗齐。露承金掌近，天傍玉绳低。院寂人稀语，松高鹤对栖。旧编閒自校，窗火照青藜。坐漏频移榻，听钟更振衣。月疑开宝扇，云忆闪朱旂。礼乐今周祀，河山旧汉畿。翠华天北极，遥仰六龙飞。露笋分朝馔，炉沉换夕薰。地严增阒寂，味澹谢芳荤。澄汉悬珠斗，层霄驻彩云。百辟同明德，千春奉圣君。忝窃纡朱绂，栖迟记玉堂。钟陵山上月，重此对清光。白日看驹隙，青云愧鹭行。所嗟心寸草，何以报春阳。"}