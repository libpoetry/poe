{"id":"845073","title":"子夜秋歌八首","dynasty":"清末民国初","author":"曹家达","text":"关山日以远，憔悴堕朝华。若问妾颜色，但看牵牛花。君去长河湄，但愿无风波。妾命非天孙，不敢怨银河。中夜寒虫号，达旦荒鸡动。不愁妾心乱，恐阻郎归梦。出门望南山，鸟飞日将晏。音书隔年时，怕见南归雁。梦近河梁远，理愁托瑶琴。夜深河案户，使妾难为心。妾心似秋萤，照郎隔寒烟。愿郎似秋月，夜夜抱郎眠。雨凝辟寒香，不出房栊閒。妾泪化成雨，离居当来还。落叶御长风，随郎去处飞。一叶一片心，熨贴身上衣。"}