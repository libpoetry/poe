{"id":"404612","title":"摸鱼儿","dynasty":"近现代末当代初","author":"张珍怀","text":"步初阳、绿云垂野，神思清畅如浣。寻幽惆怅闻鹃语，刬地落红飞霰。休辞晚。访劫后、伽蓝弥勒金装炫。炉烟漫散。算尘梦一炊，楼台弹指，谁偿众生愿。春犹艳。藏在禅房小院。莹莹珠露娇茜。惺忪睡起扶残醉，叠叠羽衣香染。阑倚遍。问百岁婵娟，几见沧桑变。蓦然笑敛。但脉脉含情，依依挹袂，酹酒共倾盏。"}