{"id":"615387","title":"邹县谒孟夫子","dynasty":"明","author":"李孙宸","text":"邹峄城南二三里，土垣茅屋多倾圯。岿然丹垩庙貌存，云祀邾公孟夫子。夫子生当战国年，凋残圣绪已如线。砥柱澜回洙泗脉，分庭礼抗侯王前。提醒人心起大寐，直在鸡鸣夜气先。谁云五世泽旋改，绝学微言开万代。千秋遗像切瞻依，岩岩璧立风犹在。散步庭除重所思，森森桧柏影参差。修干昂霄枝复偃，谡谡清风晚更吹。奔涛似听风雷走，夭矫尽作虬龙姿。乔木由来称故国，鬼神呵护有如斯。君不见死士垄，犹胜生王头。贵贱枯荣总一邱，何物人间称不朽，宫墙宇宙共悠悠。又不见当日雪宫与齐囿，独乐何知民疾首。只今芳草尽离离，惟见牛羊牧竖走。夫子屈伸道合时，位是宾师身布衣。后车未厌传餐侈，滕馆从教窃屦疑。始知众人不识，道固委蛇。我来稽首亲瞻百世师，何必闻风想惠彝。"}