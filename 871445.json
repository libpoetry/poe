{"id":"871445","title":"谒仙行赠万书记","dynasty":"宋","author":"白玉蟾","text":"嶰管飞葭方孟籥，青女仍前行夜恶。连日东风料峭寒，黄鹂声断梅花落。客来武夷访灵踪，八字洞门无锁钥。溪头昨夜添新雨，桃片满溪红灼灼。苍苔满地空绿匀，芳草无言烟漠漠。捣药声乾丹井寒，虹桥一断收霞幕。千古松风学凤笙，向晚清客满林壑。山光不动旧松竹，洞中惨惨悲猿鹤。机岩学馆空无人，紫领丹丘久萧索。雾暗平林虎长啸，碧潭生花老龙跃。峭崖飞鸟不敢过，万丈苍琼真峻削。山中金蟾不可寻，石边且取黄芝嚼。我生逍遥事落魄，泉石烟霞得真乐。身披绿麻戴青蒻，横担碧藜蹑芒屩。只爱山林厌城郭，却厌膏粱爱藜藿。冷眠石上入华胥，梦见太虚无斧凿。朅来洞中未半饷，转盼又觉经旬朔。今朝云头雨收脚，欲归又被溪山缚。欲作此地三间茅，朝餐红霞暮饮瀑。已有神仙分定缘，定知道外无乾坤。只愁天上多官府，九转丹成未敢吞。"}