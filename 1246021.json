{"id":"1246021","title":"题也先进德祖母徐氏节义传后进德之祖以战死时其祖母年尚少","dynasty":"元末明初","author":"刘基","text":"凰乃凤之匹，麒乃麟之俦。锦衾角枕期白发，谁知不得同山丘。丈夫殉节殒烽矢，英灵在世何曾死。两龙未合延平津，白日无光天色紫。君不见青松与兔丝，引蔓相缠萦松摧。丝蔓断结根，犹作千岁苓。洞房含风霜露早，孤儿哑哑在怀抱。皇天可怜儿长成，相见黄泉情亦好。"}