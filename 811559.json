{"id":"811559","title":"念奴娇十一首","dynasty":"清","author":"史承谦","text":"浮搓难渡，盼迢迢一水，依然天末。一自秋来风浪稳，不信银河空阔。调黛星前，持箫月底，曾把相思说。夜阑清露，莫教吹上纤葛。容易人去瑶台，幽欢辜负，依旧肠千结。雨隔云疏频怅望，应是深盟虚设。红藕香残，黄花寒到，节候惊离别。寄声乌鹊桥成，休遣轻拆。斜风细雨，小重阳过后，几番寒到。谁唤开筵丛菊下，胜事顿舒怀抱。绿橘初香，紫螯新健，秋色分餐好。茶烟轻飏，芸辉四壁相照。何用擘阮弹筝，清尊密坐，便足供欢笑。白发萧萧狂不减，何况二人年少。烧烛题诗，分曹射覆，那惜频倾倒。宵阑未去，蟾光已堕林表。布帆清晓，小桥头、还听半江潮送。辜负新来、鸳被底，多少桂花凉梦。满袖霜华，一船烟月，不禁羁愁重。长卿游倦，空怜琴剑孤拥。因甚漂泊轻装，小长干外，日日闲飞鞚。淡粉轻烟、消歇了，那有翠翘钗凤。桃叶难迎，莫愁遥隔，别思无端涌。忽添凄怨，阿谁玉笛偷弄。轻阴小雨，乍烧灯过了，绿窗寒彻。空画丙丁新帖子，转听虚檐消雪。二月东风，一番花信，强半都消歇。梅魂未断，冷香应是吹折。谁会个里浓愁，丝缠露泣，枉费闲疼热。双燕天涯飞不到，漫把湘帘斜揭。挑菜期过，满裙信杳，判得芳音绝。眼看春去，心情分付鶗鴂。朝朝寒雨，问小春冷艳，怎禁摧折。屈指酒人惊散尽，休把旧游重说。杳杳霜鸿，萧萧风竹，炉火明还灭。更阑烛影，心情真是凄绝。谁念岁晚穷居，纸窗深处，冷淡餐冰雪。过眼流光都似此，愁看镜中华发。摒挡吟笺，消除闲梦，铁籧应吹裂。当年骑省，赋成多少呜咽。野店传钲，任荒鸡唱尽，催人长道。高树凉风初滴露，天际明河如扫。衾尚余温，袖难禁冷，旅梦何曾了。垂鞭东去，望中已满衰草。因甚碌碌饥驱，枯荷包饭，又侧离亭帽。双鬓飘萧搔更短，空盼上林花早。何似骖鸾，朝真碧落，笑捐茅庐好。名山有愿，几时得展怀抱。淡云疏雨，看朝来做就，凄凉天气。不是新寒惊翠袖，谁信欢如沉水。琴拂蛛丝，屏销绛蜡，镇日眠难起。何曾滞酒，生来情绪如许。几度水榭云廊，花开花落，只觉愁难避。犹有当时明月在，照见定情罗绮。丝比春蚕，心悲石阙，远道人归未？加餐谁说，忆来疑是君耳。孤篷拂晓，又西风吹过，前湾几折。独立苍茫吟思起，一片菰烟芦雪。野渡冰澌，前村日淡，直是清寒绝。商量沽酒，书旗小店先掣。回忆妆阁香温，横斜瘦影，花与人无别。软语生生听不倦，何似娇莺调舌。好梦难留，浓欢易散，远道添呜咽。征鸿过尽，悠悠心事谁说。春心乍转，又一树垂垂，傍檐交萼。只有花光浑似旧，无复护花铃索。疏影空横，深杯谁劝，陡觉情怀恶。栏干独倚，晴晖初漾帘箔。何事腹痛西州，经年愁到，此地原非昨。恸哭花前人去久，不见吹开吹落。诗卷长留，林亭无恙，往事风惊箨。花应知恨，怪来瘦损如削。井梧萧瑟，又无端惹起，满襟清怨。何事频年长作客，只有孤灯相伴。一院蛩声，三更月影，梦醒情难遣。晓风悽断，画梁欲去双燕。几度竹叶尊前，水晶帘下，流盼回歌扇。记取年时珍重意，海水量来还浅。秀绝眉峰，圆成笑靥，容易柔肠转。三生私约，蓬莱顶上相见。晚香生树，是何人，幻出吾家诗意？不着昏黄微月影，一片清光如水。句里偷春，闲中酿恨，斑管将拈未？隐囊斜傍，渺然思落天际。回首十载晴窗，琼函对把，触处吟情起。吟到刚成还搁笔，醉向栏干同倚。付雪空惭，拿云有愿，寂寂悲身世。休嘲饭颗，本来标格如此。"}