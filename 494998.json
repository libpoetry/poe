{"id":"494998","title":"奉次郊坛嘉会联句六韵酬汪中丞夏黄门见示之作兼呈同会诸公","dynasty":"明","author":"湛若水","text":"合观非为逢嘉节，感节遥同万国欢。家家舜日迎时景，荡荡尧天共简宽。胜事且于玄圃见，高丘长有彩云团。黄门殊锡纡金绶，乌府先生正豸冠。却惭德义酬三益，莫负芳尊对二难。领得秋香何处赠，欲依阊阖献琅玕。"}