{"id":"704127","title":"贬河州述怀","dynasty":"明","author":"解缙","text":"梦里心惊长乐钟，几回趋侍语从容。十年去国伤心泪，洒向天河载六龙。一身去国片云轻，白苧衣单万里程。九十严亲离别苦，夕阳挥泪倚门情。堂上白头亲九十，西行万里赴轮台。人间此是生离别，何日金鸡遇赦回。万里羁孤祇忆归，将心日日到庭闱。封书寄与南回雁，此去无劳更北飞。"}