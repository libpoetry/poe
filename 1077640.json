{"id":"1077640","title":"诸刹皆以石渠道水有至十馀里者感之赋诗","dynasty":"宋","author":"李纲","text":"庐阜秀江南，凝结尽云母。泉源乃云腴，甘冽固其所。悬为瀑布垂，蹙作龙鸾舞。交流涧谷中，厥味皆钟乳。僧坊有能事，致远劳汲取。凿石为通渠，计里不计步。回环绕山麓，高下映檐庑。蜿蜿虹腰转，溜溜螭头吐。沛然饮濯馀，灌溉及园圃。谁将创物智，作此济众祖。暂劳逸则永，心一力乃举。岂惟小物然，万事尽如许。吾道何其衰，寤寐慨思古。"}