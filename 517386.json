{"id":"517386","title":"登仰山一览亭","dynasty":"明","author":"王称","text":"久怀名山游，偶宿翠微寺。化城依宝坊，累劫即初地。心空万籁寂，夜久众壑闭。寥寥水月观，了了独忘寐。凌晨览孤峰，更在白云际。跻攀兴未已，恍惚身若寄。危栏倏而倚，旷望海天细。松际乌鸟巢，簪裾落烟翠。惟时物候肃，千里轶纤翳。神行极空阔，豁尔心目霁。翩翩鸾鹤影，冉冉芝兰气。浮踪浩天游，蝉蜕隔人世。顾余眷名蓝，似与夙缘契。因偕缁锡侣，尚觉章甫累。便当脱尘缨，投情缅灵异。"}