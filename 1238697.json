{"id":"1238697","title":"佛郎国进天马歌","dynasty":"元末明初","author":"杨维桢","text":"龙德中，元气昌，天王一统开八荒。十又一叶治久长，前年白雉来越裳。中国圣明日重光，仁声馺沓动嘉祥。乌桓部族号佛郎，实生天马龙文章。玉台启，阊阖张，愿为苍龙载东皇。瑶池八骏若有亡，白云谣曲成荒唐。有元皇帝不下堂，瑶母万寿来称觞。属车九九和鸾锵，大驾或驻和林乡。后车猎俟非陈仓，帝乘白马抚八方。调风雨，和阴阳，泰阶砥平玉烛明，太平有典郊乐扬。尚见荥河出图像，麒麟凤鸟纷来翔。"}