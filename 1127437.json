{"id":"1127437","title":"奉陪韩魏公燕王氏园亭席上赋诗留题二首","dynasty":"宋","author":"强至","text":"脱去尘官一屣轻，十年世网羡冥冥。幽花笑晚新诗就，好鸟啼春宿酒醒。辞客醉题红粉壁，相君高宴绿阴亭。邺人应怪三台畔，今夜光联处士星。滏阳宾客摆尘羁，一笑名园万事遗。细草幽花多自种，閒云静月最相宜。乡人乘暇就携酒，野客寻春来赋诗。白发朱衫犹幕府，南归已觉十年迟。"}