{"id":"680026","title":"题曾廷玉画竹","dynasty":"明","author":"王阜","text":"曾郎未老清如竹，高节翛然出尘俗。风流堪继王子猷，城居宛若山阴曲。道人清白掀脩眉，巾舄近托山中游。锦胸吞吐嶰谷月，彩毫移得潇湘秋。长枝潇洒美如玉，密叶?毵一庭绿。拂月翻疑翡翠巢，倚云应借鸳鸯宿。虚心劲直凌雪霜，异态向背仍低昂。清风拂地玄鹤舞，太阴作雨苍龙翔。初闻九疑湘水立，夜深瑶瑟英皇泣。何似高堂五月寒，数竿犹带春烟湿。又闻老逋守湖州，此筠价重珊瑚钩。当时必待苏仙句，星斗堕地天人愁。多君诗画爱奇绝，笔下蛟龙出溟渤。明日苍江钓巨鳌，长枝好拂扶桑日。"}