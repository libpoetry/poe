{"id":"1048027","title":"闻侯舅应辟南征诗","dynasty":"宋","author":"程颐","text":"辞华奔竞至道离，茫茫学者争驱驰。先生独奋孟轲舌，扶持圣教增光辉。志期周礼制区夏，人称孔阴生阙西。当途闻声交荐牍，苍生无福徒尔为。道大不为当世用，著书将期来者知。今朝有客关内至，闻从大幕征南垂。南垂凶冠陷州郡，久张螳臂抗天威。圣皇赫怒捷书缓，虎侯秉钺驱熊罴。宏才未得天下宰，良谋且作军中师。蕞尔小蛮何足殄，庶几聊吐胸中奇。"}