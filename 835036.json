{"id":"835036","title":"珍珠帘 丁卯上日闰庵函讯，词以报之","dynasty":"清末民国初","author":"奭良","text":"饧箫不道閒庭陛。饮屠苏、已是香山婪尾。晴旭半窗匀，听鸟啼声碎。怅怀西台台下客，正散锦、动珠难记。须记。是第一邮签，相思题字。颇笑提椠扬云，对银幡彩胜，犹耽墨戏。暖雪甚知时，恰酿成春意。似水流年浑未觉，只觉得、天公微醉。宜醉。怎梦里瞢腾，却寻生计。"}