{"id":"356382","title":"引驾行·深秋复有广陵之行，先简寄阮亭、羡门","dynasty":"清代","author":"邹祗谟","text":"宫河杨柳，隋苑莺花竹西路，是前人、断肠处，年年长忆烟途。吾徒。烧兰作烛，裁诗擘锦东阁畔，翠盘妙舞白苎，红牙倒尽琼苏。歌呼。更清谈挥麈，回头残月落金铺。恰又是、离人欲别，分唱骊驹。踟蹰。西园北里，况教曾醉当垆。想芙蓉丛菊，二分明月，蕊女花奴。徐徐。便十年一梦，赢得虚名薄倖无。向平山、重到还怕，见衰草寒蒲。"}