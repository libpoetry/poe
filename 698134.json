{"id":"698134","title":"哭座主洗马师竹王公二首已丑冬别后五年始闻讣音","dynasty":"明","author":"饶与龄","text":"开国勋庸裔，登瀛琬琰才。春风扇阴曀，桃李几培栽。舆望迁三殿，华名动九垓。玄扃何日掩，猿鹤尽成哀。忝窃当年伯起知，登龙时复醉琼饴。封章烨烨高南斗，环佩珊珊步赤墀。松菊兴浓还解绶，山河气壮早骑箕。海滨万里无过雁，长向西风泪暗垂。"}