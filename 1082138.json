{"id":"1082138","title":"玉笥山超然堂","dynasty":"宋","author":"刘才邵","text":"三山远在虚无间，还有胜境居人寰。琼楼贝阙知何许，统领分治皆仙官。名称等级已素定，载在玉书垂不刊。能兼洞天与福地，唯有玉笥馀难攀。忆昔扁舟中夜过，白月满空星斗寒。起登船背聊一望，搀天但见青孱颜。重岩众壑眇难辨，福庭想像依层峦。那知虚堂宅幽邃，萧爽不容尘滓干。超然物外亦不恶，要当心境俱清闲。真机还向静中起，不碍默朝窥九关。我生本来世味薄，欲养铅汞成金丹。也知上界足官府，人间游览堪盘桓。如闻方平持玉节，似欲历按诸名山。相逢不问蓬莱事，试与乘风去共看。"}