{"id":"1002797","title":"送程公辟使江西","dynasty":"宋","author":"曾巩","text":"程侯昔使西山下，金印出怀光满把。坐驰雷电破奸伏，力送春阳煦鳏寡。裤襦优足遍里巷，禾黍丰穰罄郊野。讼庭终日自虚旷，德宇平生本潇洒。龙渊决水涨清沼，鸟背诛林开广厦。苍颜拥槛四山出，翠色横櫩大江泻。掌平百里露州郭，发密千甍衔屋瓦。云裘数曲秀兰蕙，凤盖相摩擢梧槚。客来尚喜井投辖，主礼宁论烛飞灺。三吴月出照金戟，百越风来吹玉斝。羽钗绝艳舞回雪，宝剑诸儒谈炙輠。一尊放意受天籁，万累回头真土苴。我思飞步缀登蹑，又欲生绡乞图写。身縻东观愿虽阻，日注漳门心岂舍。过临有幸破氛雾，奋厉方欣入陶冶。斋航又自日边去，信节初从天上假。旧邦往靖寄挥麈，新谷来输付流马。遥知素誉在民口，已有欢声腾里社。却寻泉石引幽士，想忆沙尘笑劳者。何当一解豫章榻，强赋土风令中雅。"}