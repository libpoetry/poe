{"id":"617181","title":"上座师成太史 其二","dynasty":"明","author":"苏升","text":"碣石挹蓬莱，箕文映上台。鸾从丹阙集，芝倩碧云栽。夫子清时彦，千年间气回。道元包万有，识乃绝纤埃。天禄藜光彻，花砖日影催。惊波擎砥柱，仙鼎裕盐梅。幸借垆钟力，同收卓荦才。及门俱琏器，受驾尽龙媒。石剖今逢卞，鞭驱始自隗。无私风任拂，不配露堪培。顾此南荒质，来瞻北斗魁。步趋斯黾勉，羽翮肯徘徊。啸赋篇尝习，延津阁会开。持将负笈意，愿献紫霞杯。"}