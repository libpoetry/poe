{"id":"704214","title":"早春二首","dynasty":"明","author":"蔡羽","text":"茅屋开门缘涧阿，屋前梅树石田多。孤村雪后花初见，正月湖南冻未和。两寄陇头书未转，近来官阁兴如何。青霞日出天鸡早，错引游人入薜萝。上日风清烟霭收，长洲新水绿悠悠。春回树色流莺乱，寒入花枝翡翠愁。吴地月明人倚棹，江村笛好晚登楼。归鸿不待天涯暖，早折红梅寄陇头。"}