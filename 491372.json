{"id":"491372","title":"杀蛇篇","dynasty":"明","author":"刘崧","text":"蛇虺各有穴，合在岩谷陬。明明庭宇间，岂尔之所游。灵蟾无爪牙，草宿甚优游。尔乃攫食之，吞噬不少休。嗟尔毒螫性，吐燄若火抽。潜乘夜色暝，巧伺人迹幽。触草或尽死，杀人甚戈矛。恻恻仁者心，嫉之若仇雠。奋挺往击之，妖言焉得留。首毙文锦裂，钩尾委不收。观者愤稍抒，蟾脱金背浮。呼童出弃此，转置湖水头。犹恐毒流波，瘗之向崇丘。念昔大禹治，驱蛇菹泽投。叔敖患两首，阴德跻公侯。圣哲忽已远，草木塞道周。纷纷蛇蜮交，毒疠遍九州。养虎方刲豚，食狼乃刳牛。彼哉独何心，良善生怨尤。我歌杀蛇篇，歌竟泪自流。为此乃旷逵，古人谁与俦。"}