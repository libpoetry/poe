{"id":"738321","title":"文游台","dynasty":"清","author":"李必恒","text":"梧桐生朝阳，翙翙凤鸟至。惟贤斯召贤，莫之致而致。淮海天下才，磊落负奇气。命驾来苏公，崇丘此焉憩。孙王亦可人，谈笑幸相值。酒酣望终古，青天照残醉。想见掀髯时，峥嵘吐高议。胜事近千载，风流未坠地。谁云培塿卑，而作乔岳视。临川亦居停，遗迹无人识。怀古发长谣，霜风飒清吹。"}