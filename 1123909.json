{"id":"1123909","title":"成父居于普宁寺钟楼之下辟以为斋旧名坎止近易榜曰发深省衡州舅氏书之仆为赋四小诗以发深省斋为韵","dynasty":"宋","author":"赵蕃","text":"瓦砾何所知，说法犹咄咄。况此空洞中，孰能无启发。危岑百尺高，下有溪流深。高深日相激，合此无尽音。人行冥昧中，遇坎辄自省。闻是微妙音，安得忘所警。我有嗜睡癖，衾枕长与偕。晨昏要无失，曷日住君斋。"}