{"id":"1107349","title":"晓望","dynasty":"宋","author":"卢奎","text":"武陵都会俗豪奢，井邑云连几万家。东望李洲馀橘实，西迎秦洞出桃花。宦游稔识衣冠盛，罢去犹怜道路赊。十九年来人事改，暮山依旧锁烟霞。郡枕寒江卧虎形，池饶千里势宽平。曾劳秦楚雄吞并，几误孙刘力战争。尚忆笙歌游绿野，岂期牛马牧芜城。夕阳杖策闲登赏，怀古观今一怆情。郭外临沅一水长，朝宗东下合潇湘。昔观竞渡皆游舸，今听鸣鼙尽战航。自古胜妖无过德，到头兼弱亦因强。看看一洗腥膻尽，千里还闻有芷香。"}