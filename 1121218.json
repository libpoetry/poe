{"id":"1121218","title":"赵虚斋挽诗","dynasty":"宋","author":"林希逸","text":"两朝人物号耆英，九折崎岖亦饱经。几度拂衣心似石，重来曳履发如星。争名可是因文字，转臂堪嗟失典刑。何处藏山犹有史，悲笳幽咽若为听。奥学深功在易通，御题褒句圣恩隆。成书自讲前无例，异论难齐久始公。辞有所之端可据，文无不变论尤工。皋比定集诸仙听，独惜丁宽道不通。"}