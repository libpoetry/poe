{"id":"570038","title":"杜清甫丈九十矣而矍铄如少年曾忆白香山赠裴淄州云九十不衰真地仙因倚起语寿之","dynasty":"明","author":"王世贞","text":"九十不衰真地仙，姓名无忝杜延年。围棋纵负人人墅，卖药能宽处处田。春暖弦歌秦女巷，午晴诗画米家船。携来鸠杖那防噎，赠得羊裘不肯穿。自剔残灯书小令，旋烹新茗结清缘。惟应蓟子摩铜狄，见尔垂髫学数钱。"}