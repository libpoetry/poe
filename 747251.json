{"id":"747251","title":"闻衎石兄归郡城下榻学山兄乐寿堂赋呈四首末篇兼怀云寿兄武义 其四","dynasty":"清","author":"钱泰吉","text":"欢颜定可承，相约十日后。冷斋得春融，清气满户牖。高谈任纵横，参语可谁某。家督秋水翁，厚德压曹偶。同眠布被温，共听寒潮吼。可惜武城师，讲堂隔川阜。待写荆合图，同居期白首。家风五百年，宗族世敦厚。夙夜念所生，敬离誓不苟。安排芷蓿盘，遍酌屠苏酒。"}