{"id":"843955","title":"荫坪叠落花前颌四首索和己未及今十年矣感而赋此","dynasty":"清末民国初","author":"陈宝琛","text":"恨紫愁红又一时，开犹溅泪落滋悲。世尘起灭优昙幻，风信蹉跎苦栋迟。水面成文随处可，泥中多日自家知。绿阴回首池塘换，忍覆长安乱后棋？蓦地风来似虎狂，荃兰曾不改芬芳。濛濛留坐香三日，草草辞枝梦一场。含笑蜜脾从汝割，将离婪尾有谁觞？无端更茹冬青恨，天上人间总断肠。柳绵榆荚各漫空，轮转阎浮共一风。啼晓相闻奈何鸟，抱香不死可怜虫。东扶西倒浑如醉，北胜南强未有终。为谢砑光赓舞曲，鬓丝秃尽净名翁。底急韶华不我留，馀春惜取曲江头。纵横满地谁能扫，高下随风那自由？几树棠梨差可馆，旧时花萼岂无楼？夜阑犹剔残灯照，心恋空林敢即休？"}