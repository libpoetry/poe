{"id":"703918","title":"赠李中丞自滇中致仕还里","dynasty":"明","author":"韩日缵","text":"简书重沐两朝恩，此日雄名八座尊。拥传初归称大老，捧觞频祝到曾孙。那堪白发随黄口，还有青山对绿樽。蜡屐不愁无济胜，赐回灵寿杖犹存。穆皇初载通朝籍，五十年来亦倦游。从此鹓鸾辞殿陛，且教猿鹤领春秋。宦成天地余双鬓，卜就菟裘老一丘。世事悠悠何足问，不妨吾道已沧洲。新辞节钺谢櫜鞬，今日真成返故园。攀卧此时滇父老，勋名千古楚王孙。两朝赐履曾三仕，四世斑衣见一门。从经馀年皆帝力，青山还拟答明恩。龙马精神海鹤姿，归来能倒故人卮。饱谙世局休休好，乞得閒身事事宜。静爱阶兰抽嫩蕊，暇看篱竹茁孙枝。尚馀国恤难抛却，愁见三韩有战旗。"}