{"id":"703473","title":"庭前孤雁四首","dynasty":"明","author":"释函可","text":"缯缴满天地，空门亦有忧。暂依庭草宿，敢望渚芦游。梦想洲前侣，魂惊塞上秋。预愁霜雪苦，不得到罗浮。可是笼中物，高飞不自繇。鼎烹何足恨，纲解转添愁。独叫黄沙远，频行竹径幽。主人情意重，岂为稻粱谋。塞草青易白，堂阶日又曛。自存湖海志，聊共鹜鹅群。俯首随人语，凄声独我闻。旧行不可问，肠断万重云。仰天如欲诉，侧首听鸣砧。影只月常照，力微风易侵。祸深曾作字，愁绝少知音。久矣云霄黯，何须寄上林。"}