{"id":"1124473","title":"次韵送刘都干赴金陵","dynasty":"宋","author":"项安世","text":"六朝宫殿台城古，千徼貔貅幕府尊。消得能诗如小谢，去吟佳句张辕门。美人去作江东云，此酒何时共一樽。若上高楼望吴越，亦须回首念荆门。坐中无子不复乐，幕下得君应更尊。相思不似此江水，日日解到西州门。商妇唱歌歌断魂，吴姬压酒酒盈樽。金陵子弟相呼唤，醉著轻衫过市门。且可勤买抛青春，酌以瘿藤之文樽。与君只欲醉中别，切莫更歌驹在门。风急柳丝飞漠漠，雨馀花片落阴阴。行人正用此时去，忍听逢逢船鼓音。桃花逐水水初长，草色迷春春正阴。客子带将春色去，离歌肠断不成音。涌金门外青莲荡，朱雀桁边细柳阴。小艇年年寄湖海，教成儿女作吴音。"}