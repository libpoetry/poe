{"id":"764865","title":"一萼红 徐颂阁殿撰郙以留香仙馆主人小影寄题","dynasty":"清","author":"薛时雨","text":"古杭州。好莺花寥落，烟水不胜愁。劫重神伤，形劳吏俗，琼思瑶想都休。蓦一朵、彩云飞下，认丰姿、重见杜家秋。影里情悰，尘中物色，纸上灵修。艳说泰娘声价，住江天海市，占尽风流。潮长瞿塘，人归叱利，司勋梦醒从头。借一幅、崔徽图画，寄相思、价要百缣酬。毕竟文姬未赎，幻影浮沤。"}