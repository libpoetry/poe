{"id":"734366","title":"登台为赤霞赵使君赋","dynasty":"清","author":"宿凤翀","text":"把酒临高台，雨霁秋初爽。席地坐莓苔，歌啸复偃仰。凉风西北来，泠泠疏竹响。缥缈烟霞思，悠悠濠濮想。日入千山暗，四野气漭沆。稍焉林岫明，月出东岭上。长辞九州牧，愿作五湖长。矫矫野鹤姿，宁甘罥世网。松径夜虚寥，幽人独还往。醉里欲眠时，山童拂罗幌。"}