{"id":"1143926","title":"送孙君文还桐庐二首","dynasty":"宋末元初","author":"方回","text":"谈笑丁年取甲科，一官潦倒鬓今皤。飞腾尚觉声名在，枯槁其如骨相何。舌鼓风雷无与敌，胸吞海岳未为多。向来一纪桐江上，殊欠先生共切磨。时违运往岂无才，老气峥嵘隘九垓。漫仕有声徐偃国，赋归不愧子陵台。相逢苦雨泥双屐，可及晴湖汎一杯。忽又趁潮上桐濑，山中春笋正堪煨。"}