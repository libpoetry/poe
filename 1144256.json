{"id":"1144256","title":"南岳魏监庙曩自请奉祠恬于声利十馀年来益闭户读易人罕识之余托姻且契比来吴惠教五绝笃叙故旧情谊蔼然用韵复寄不足酬盛意","dynasty":"宋末元初","author":"牟巘","text":"人生一世匆匆尔，筵帙亡何已旅酬。南岳垆头芋初熟，等閒知阅几春秋。谁知白鹤早登门，遗墨犹馀屋漏痕。师友百年同慧脉，固应自有不云存。全真闭户魏不琢，二纪怡然外世荣。留得诗名皮陆集，到君句法有馀清。阿囝离鸾嗟嘱耳，谁陪老妇祭瓶盆。二雏幸足宽怀抱，共说河汾有外孙。静探五一共谁论，悔不当初径扣门。自笑吾玄今尚白，刻舟空守旧时痕。"}