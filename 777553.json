{"id":"777553","title":"北行纪","dynasty":"清","author":"周钟瑄","text":"罗山山水海东雄，绵亘千里踪难穷。朝盘赤日三千丈，浩气直与海相烘。南抵茑松北半线，宛然块玉横当中。职方禹贡虽未载，厥壤上上将无同。惜哉大甲与中港，逼窄将次入樊笼。后垄吞霄勿复道，犊车荦确走蛟宫。天低海阔竟何有，环山叠裹如群峰。坡陀巨麓一再上，划然轩豁开心胸。竹堑分明在眼底，千顷万顷堆葑茸。从此地老无耕凿，下巢鹿豕上呼风。北邻南嵌亦尔尔，淡水地尽山穹窿。东有磺山西八里，银涛雪浪争喧轰。鸡笼小瓮坚如铁，红夷狡狯计非庸。蛮烟瘴雨今昼暗，石寒砌冷鸣霜蛩。中有乌蛮事驰逐，狂奔浪走真愚蒙。可怜作息亦自解，但知顺则难名功。我来经过聊纪载，惭非椽笔愧雕虫。他年王会教图此，留此长歌付画工。"}