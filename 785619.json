{"id":"785619","title":"石川鸿齐英偕僧来谒张副使误谓为僧鸿齐作诗自辩余赋此以解嘲","dynasty":"清","author":"黄遵宪","text":"谓僧为官非秃鹙，谓官为僧非沐猴。为官为僧无不可，呼马应马牛应牛。先生昨者杖策至，两三老衲共联袂。宽衣博袖将毋同，只少袈裟念珠耳。师丹固非老善忘，鲁侯亦岂儒为戏。知公迹僧心亦僧，不复拘拘皮相士。先生闻当喜欲狂，自辩非僧太迂泥。但论普度一切心，安识转轮三世事。吾闻先达曾戏言，莫如为僧乐且便。世间快意十八九，只恨酒色须逃禅。入宫有妻案有肉，弃冠便作飞行仙。昨者大邦布令甲，宗门无用守戒法。周妻何肉两无忌，朝过屠门夕拥妾。佛如有知亦欢喜，重愿东来度僧牒。溯从佛法初来东，稻目以后争信崇。造经千卷塔七级，赐衣百袭粟万钟。帝王亦称三宝奴，上皇尊号多僧徒。七道百国输正税，民膏民血供浮屠。将军柄政十数世，争挽强弓不识字。斯文一脉比传灯，亦赖儒僧延不坠。西方菩萨东沙门，天上地下我独尊。尊君为僧固君福，急掩君口听我言。九方何必分黄骊，两兔安能辨雄雌。鸿飞宁记雪泥迹，马耳且任东风吹。"}