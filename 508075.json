{"id":"508075","title":"风流子 书舍卷题周参政南峰","dynasty":"明","author":"李昌祺","text":"钱塘最胜处，龙井畔、此地是君家。有垂柳引莺，古松巢鹤，石栽蒲草，池种荷花。客来访、绿衣铺座席，红袖过汤茶。评史讲经，赋诗观帖，竹间棋局，窗下琵琶。况湖山清雅，僧房占、不尽水竹烟霞。赢得老辞画省，荣赐乌纱。便重寻旧隐，歌当细听，酒当满泛，休问其他。人道昔时书屋，今更光华。"}