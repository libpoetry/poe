{"id":"407490","title":"竹岙扫墓三首 其三","dynasty":"近现代","author":"王季思","text":"倒挽百川水，莫挽儿时回。尽书南山石，莫尽儿心悲。儿心悲如何，念我久病母。呻吟到沉笃，掩抑还哀诉。“长年亦不望，愿加年三五。阿桐好定婚，阿桢亦完娶。”如今弟辈归，携家谒母墓。牵衣学拜跪，甥侄各媚妩。人间万事足，不闻母笑语。忍泪辞新坟，斜阳风满树。"}