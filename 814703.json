{"id":"814703","title":"哭刘梅溪茂才绝句二十八首","dynasty":"清","author":"郑登瀛","text":"飞鸿渺渺剩泥痕，忠厚如君古道存。修德为何偏减算，不平何处叩天阍。平生壮志化烟飞，经济文章愿两违。差喜萱堂春在日，青衫当作老莱衣。同窗苦忆少年时，君自聪明我自痴。堪叹名心君太急，佳文私读畏人知。西山山上满蓬蒿，埋没刘郎意气高。犹记童年堂试日，风檐寸晷共挥毫。刘毅摴蒲百万频，刘伶纵酒最伤神。两人癖嗜君兼有，知是前身是后身。性爱樽中酒不空，疏狂厌哭阮途穷。留宾不计床头物，大有陈遵投辖风。谋生百计病刘郎，无术能延一命长。灵若有知应自悔，当初何苦学岐黄。不访芙蓉石曼卿，不来兜率号天名。想君此日修文去，定伴诸神返玉京。几番剪纸枉招魂，厅志犹馀手迹存。知否江东罗处士，为君续笔入公门。绝笔忙题诗几章，为偿诗债索枯肠。仙乡好到无何有，寻个蘧蘧化蝶庄。青青桃李满门中，绛帐传经忆马融。惆怅栽培人去后，几株依旧笑春风。难酬壮志感偏多，羞乞人怜贫里过。今日教人筹后事，未知长啸又如何。未亲执绋到牛眠，病里维摩才见怜。一束生刍一杯酒，随人草草奠灵前。一杯麦饭酒盈樽，宿草青青奠夕曛。不遣墓碑书篆字，教人好认是君坟。抛下孀妻子影单，家无儋石庇饥寒。冥途故友如相问，为道人间死亦难。四壁萧然数箧书，梁鸿赁庑昔何如。今朝安置黔娄妇，几费商量代卜居。收拾遗编暗怆神，从今笔砚任生尘。何方可续孤儿曲，能读父书慰故人。潇潇风雨夜如年，卧病床头思悄然。恍见故人来入梦，归魂轻飏药炉烟。草草西山筑墓田，天荒地老自年年。鹧鸪声里清明节，犹累孤孀挂纸钱。一曲人生薤露歌，茫茫天道竟如何。人间难觅埋忧地，细雨清明鬼泪多。棠梨满地雨霏霏，杜宇多情是也非。那识长眠人不起，山前山后叫君归。空梁落月梦中颜，鹤去辽阳几日还。唯有生前曾写照，留君面目在人间。墓门老友酒频倾，一滴曾无到九京。泉下应添知己泪，感他生死见交情。乱书丛杂旧吟诗，片纸如珠拾靡遗。珍重半生心血在，为君抱病检多时。立孤继绝事难论，空有生前遗恨存。地下相逢应痛哭，一般郎舅可怜魂。忝些瓜葛倍伤神，转眼光阴七七辰。底事荆花三四树，竟无一树可长春。牙琴几为等閒抛，恨少知音莫逆交。休怪挽诗都未稳，减君剪烛共推敲。阮囊羞涩不知贫，弹指光阴廿八春。领略人间生死味，此身休再下红尘。"}