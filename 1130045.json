{"id":"1130045","title":"田居四时","dynasty":"宋","author":"释道潜","text":"原隰春风暖，池塘雁北翔。晓耕云坞润，午饭野芹香。燕子依茅栋，花枝过土墙。东阡与南陌，生事日皇皇。五月梅争熟，村村桑柘稀。茜裙蚕妇瘦，粉翅乳鹅肥。菱蔓滋溪雨，藤花锁钓矶。呼儿行采去，亭午候荆扉。刈穫终吾事，田园日向闲。晚香增橘柚，潦水耗汀湾。聚噪栖鸦定，孤吹牧竖还。儿童惊野烧，一片起前山。汩汩防农雾，穷冬亦谩劳。茅檐催日午，篱落听鸡号。腊近还移竹，宵闲更索绹。春风归早晚，行见事东皋。"}