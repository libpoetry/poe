{"id":"591819","title":"送吴约卿西巡因讯张广平助甫","dynasty":"明","author":"欧大任","text":"金羁玉勒青骢马，绣衣直指称使者。蓟云满地朔风高，一杯酌别都亭下。忆我逢君意气真，燕台杨柳尚残春。此日将军无揖客，此时丞相未留宾。碣石旧宫成马厩，华阳高馆摧荆薪。君能置我门下走，怜是风尘肮脏人。昨者按节过三辅，每称广平张助甫。鼎釜谁能廉洁如，文章更见风格古。虽然惨澹违世情，独有芳馨在词圃。翩翩雄视百代前，骅骝局促心空苦。俯仰乾坤又一时，万方王道正清夷。公卿喜上推贤疏，郡邑多传乐职诗。君行再出赵魏间，揽辔应登马服山。澶渊西望黎阳渡，瓠子东障金堤关。长途魍魉知相避，负弩前驱或一攀。怜才此去仍推毂，为我问讯憔悴颜。冯唐归日逢停辇，肯荐云中魏尚还。"}