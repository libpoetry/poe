{"id":"924582","title":"次韵王适雪晴复雪二首 其一","dynasty":"宋","author":"苏辙","text":"骄阳得一雪，逾尺应更好。晨兴视窗隙，惊见晴霞杲。九衢无停迹，狼籍须一扫。空馀浩然气，凛凛接清昊。馀寒薄虚室，一静解群燥。晨炊晚未供，客馈惭草草。试脱身上衣，行问酒家保。孤吟击槁木，大笑称有道。人生但如此，富贵何用祷。所思独未见，耿耿属怀抱。"}