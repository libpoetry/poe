{"id":"1217160","title":"送成礼部谊叔察访守令河南山东","dynasty":"元","author":"张翥","text":"历数开千载，明良会一时。朝廷严守令，宵旰为黔黎。南服方多故，东州复阻饥。郎官膺简拔，使者出询咨。此命于今重，如君众论推。直承廉察往，肯作畏难辞。灵雨随华毂，流风度綵旗。草兼骢一色，柳与辔同丝。梁宋分淮甸，青齐并海涯。政苛嗟虎猛，民散念鸿离。罢软宁胜任，奸贪只自私。中牟因雉见，单父得鱼知。或有隳其职，谁能慎所司。张弦从急缓，朗鉴各妍媸。治道诚先务，皇心实在兹。俱为良吏选，足慰远人思。空阔青云步，孤高玉树姿。暂倾冠盖饯，行赴简书期。事业悬钟鼎，光华映羽仪。归来前席问，请入史臣词。"}