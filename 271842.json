{"id":"271842","title":"车发太原·山行若面壁","dynasty":"现代","author":"李宣龚","text":"山行若面壁，万灶出井底。溪乾似夷涂，一雨泻千里。山洪激射处，铁索变绕指。洪来不及避，性命真已矣。颇闻诵南皮，避水亭可纪。秋毫苟及物，世论久犹韪。寿阳扼山脊，距地突高起。日光易向背，冷暖降尺咫。古云晋藏富，矿冶可互市。如何弃不采，失此通道旨。邦人赋蟋蟀，旧说袭表里。莫狃闭关言，险阻不足恃。"}