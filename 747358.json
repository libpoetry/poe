{"id":"747358","title":"紫藤歌","dynasty":"清","author":"朱雘","text":"老藤百尺盘高空，老树三株藤所宗。藤非缘树不得上，贤才下位将毋同。藤吾语汝慎厥附，此身要托青青松。不然文梓或香枫，莫随樗栎夸密蒙。樗栎柯叶徒高大，蝼蚁窟宅鸱鸮宫。藤体虽柔藤性健，嗟彼虫鸟焉能容。不苟凭依乃足贵，屈伸在已藤犹龙。暮春三月吹香风，花垂天半开紫红。铜章暂卸得休暇，俗吏忽欲为诗翁。奔走奚奴邀耆老，对花一醉朱颜烘。藤兮藤兮劝汝一杯酒，我惭无用藤多功。杖汝可以扶颠蹶，服汝可以医疲癃。裁汝作纸利文字，制汝作铠资兵戎。汝不倚花逞恣媚，论花亦足称花雄。金绳铁索神纽结，流苏百宝悬云中。满园牡丹不敢艳，下风甘拜如儿童。壁上画师殁已久，谁能意匠争天工。我友五人尽豪翰，清词丽句相玲珑。江淹彩笔吾不梦，藤花开落春濛濛。"}