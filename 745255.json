{"id":"745255","title":"赠冒圣农即送南归","dynasty":"清","author":"程虞卿","text":"君乃巢民五世孙，襟怀磊落真绝伦。元龙豪气那足数，宝刀结客余风存。燕市高歌发长啸，划然如见江南春。我本楚狂友，更耽高阳酒。歧途落拓二十年，侯门不肯轻低首。忆昨文章谒巨公，雪泥踪迹留飘蓬。忍使秋风坐萧瑟，寒云败叶金台东。送君此行勿凄切，到家好踏香林雪。君不见，龙楼凤阙双徘徊，清时廊庙方爱才。明年春色上林早，马蹄快逐东风来。"}