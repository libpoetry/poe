{"id":"799506","title":"三十二岁自寿","dynasty":"清","author":"范当世","text":"颜子当我时，怡然顺化理。贾生在我时，悲天哭不已。颜子固宜笑，哭者亦自喜。而我于此时，饮食孩稚耳。假为失呼吸，千载宁有己。而我亦不病，不病尔将俚。勖哉劳肾肝，弗怖落其齿。天寿众人命，尔当屈一指。两岁课一熟，双日行百里。天下忧伤人，尔福亦已侈。尔无一行足，感悽又何以。戒哉令誉乘驩来，誉来汲汲思二子。"}