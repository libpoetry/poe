{"id":"1117584","title":"世美归侍政府以送君南浦伤如之何作诗送之","dynasty":"宋","author":"邹浩","text":"汎汎莲花池，日月几宾送。乳燕辞故窠，征途亦飞鞚。会合安可常，万事惊残梦。何以宽我愁，风流在民众。妙年公卿子，可人逢此君。退然数尺耳，气节凌青云。从今奉亲暇，简策陪朝曛。应怜四杰流，勤勤但空文。岩廊拱真人，妙与天地参。政教似寒暑，岂罪樵夫谈。木铎久不振，相府方潭潭。公子饱见闻，归献北斗南。忠孝非两心，事君如事父。事君贵以人，事父孰为愈。真贤绝骅骝，骨相未易取。愿子继法真，毋令老江浦。前年可罗雀，朱幡出濠梁。今年可炙手，衮衣登庙堂。公家本金玉，何曾变炎凉。公子不展眉，端为斯人伤。卞氏称六龙，公家宛相如。久作风雨散，于今共诗书。山前犹制锦，江上方题舆。遥想侍侧心，夙夕雁与鱼。犹子知几人，子独欣白眉。风霆破春晓，怒翼鸣天池。未促南昌行，还为竹间期。傥及马伏波，一书重示之。芜城兆霜雪，颍川凋芰荷。昔别情已矣，今别情奈何。英英二三子，行亦车悬■。后日知谁同，蝉声犹暮多。"}