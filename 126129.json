{"id":"126129","title":"天津新居成谢府尹王君贶尚书","dynasty":"宋代","author":"邵雍","text":"嘉佑壬寅岁，新巢始孱功。仍分道德里，更近帝王宫。槛仰端门峻，轩迎两观雄。窗虚响廛涧，台逈璨伊嵩。好景尤难得，昌辰岂易逢。无才济天下，有分乐年丰。水竹腹心里，莺花渊薮中。老莱欢不已，靖节兴何穷。啸傲陪真侣，经营贺府公。丹诚徒自写，匪报是恩隆。"}