{"id":"692807","title":"蝶恋花","dynasty":"明","author":"杨慎","text":"玉貌合教金屋贮。天上仙姿，谪在人间住。九霞山下曾相遇。瓠犀笑破樱桃注。别来青鸟如何处。岂有仙踪，好寄相思句。海月团团生碧树。梦随惊鹊南飞去。好梦难成云易散。玳瑁筵前，当日亲曾见。金杯满捧香醪劝。朱唇半吐樱桃绽。别后佳期天样远。夜夜相思，寸寸柔肠断。徙倚画楼千万遍。落梅庭院飘银霰。"}