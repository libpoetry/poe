{"id":"1130994","title":"庆元庚申二月药局书满七月还涧上嘉泰元年秋入吴试罢冬暮得阙而归今五年矣","dynasty":"宋","author":"韩淲","text":"归哉忽尔五年，江空鸥鹭翩翩。有诗多且漫与，有酒无过醉眠。田事旱乾薄饭，岁计不给何求。春园叶落穷冬，夏畦菜尽凛秋。翻经讽咏释种，齐物试看庄生。功名到底馀事，儒者说性说诚。日日公侯衮衮，年年人士纷纷。伊尹周公孔子，殷勤留得斯文。贪生不忧老至，徇名却忘行卑。一日又复一日，遑遑自欲何之。儿女长须婚嫁，朋友来须应酬。应酬重费青眼，婚嫁未了白头。平心好处平世，深居合在深山。山林荒园一亩，世事敝庐数间。"}