{"id":"687763","title":"雪中和允崇","dynasty":"明","author":"庄昶","text":"梅花香影正匆匆，下马劳君活水东。雪片不愁如席大，主人惟怕酒杯空。兴非安道真能尽，诗岂徽之所得工。今此可堪成故事，太丘翁又定山翁。我有何能敢屈尊，也劳云水下柴门。溪亭此乐虽堪赏，薄酒山瓶也自温。雪月满前都若此，乾坤今果欲何言。无端点尽天几妙，千古诗家一字恩。除阳残日在归骖，更莽天峰问结庵。吾子溪山元有味，老夫天地只迂谈。寻常有酒君须尽，如此无诗雪亦惭。眼底梅花更何处，不寻山店过溪南。溪山何必画羸骖，活水痴人不出庵。雪月风花閒自弄，阴阳奇耦共谁谈。无言自得玄天妙，有画还成卖兔惭。到此北溪终可语，得朋真是在东南。连阴不出果无骖，只也蒙头破草庵。独把一杯看雪坐，便知终日与天谈。拥残败絮贫忘累，和每无诗老不惭。笑我不留门户在，龟山立处是河南。"}