{"id":"844584","title":"答陈怡萱女史依原韵三首","dynasty":"清末民国初","author":"费墨娟","text":"懒问荣枯事，红尘困此身。琴书聊作伴，花月且为邻。性僻难随俗，愁多易损神。深闺弹一曲，遥寄赏音人。搦得如花管，何妨是女身？琴书伴永昼，风月有芳邻。谊缔三生幸，交联一片神。愿添双羽翼，飞傍有情人。瑶篇尝寄我，捧读已忘身。思渴频劳梦，情深愿结邻。临风增别感，对月想丰神。一片殷勤意，迢迢报故人。"}