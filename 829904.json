{"id":"829904","title":"游净业湖普济寺，同瘿公、敷庵，明日二子以诗索和，作答","dynasty":"清末近现代初","author":"黄节","text":"十年重语凄迷事，半日相寻寂寞游。剩遣菰芦江上客，来看风叶蓟门秋。霜砧落落濒湖女，泥佛斑斑上壁苔。秋意中人独无俚，僧扉亭午不曾开。坡老感深铜狄叹，颍滨诗记柳湖行。独吟落木千山句，我愧前贤并世生。"}