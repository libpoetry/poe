{"id":"702411","title":"用前韵二首与宣溪","dynasty":"明","author":"程敏政","text":"选胜同来窃供茶，晤言终日愧投瓜。幽人泉上堪刳竹，短簿祠前访种花。山犬不惊随鹤氅，野僧如悔认星槎。老天故尔供吟啸，容我登临直到家。重揖山灵欲酹茶，秋风今熟几回瓜。题名石裂攒金薤，殉剑池深冷铁花。诗垒众降新立帜，酒船如泊小浮槎。烦君并作南游录，乞与儿孙记两家。"}