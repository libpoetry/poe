{"id":"947540","title":"讼田行","dynasty":"宋","author":"陈藻","text":"乐轩世俗文不工，场屋此生难遭逢。百年饿死真可惜，人命只在田亩中。远行直到西融州，客装收拾来归休。江滩象窟百无忧，却陷人心危险头。海上曾琚本亭户，日在公门骋词诉。下乡老妪何大娘，小郎遗业孤女当。主婚老妪贪聘资，将女嫁与曾琚儿。女将三十年及格，依法卖田何所疑。乐轩信己因信人，岂识两家俱不仁。曾琚文约只要钱，钱被何偷反讼田。牙绯县宰坐县亭，官是堂除岂不精。老胥代判为纵横，知县依书那得平。却监媒人宋五九，备钱还我钱何有。提点八州刑狱使，重念八州冤曲事。许人越诉榜通衢，有状不禁拦轺车。轺车晓出平旦归，千人百人周四围。车中呼入使者笑，观感人多涕沾衣。笑者笑何意，吾不聪明渠不至。感者泣何为，赴愬容易殊曩时。文书山积难稽考，胥吏依前颜色好。乐轩辞说如直弦，外台判下不改前。州府监钱何妪还，吏人掌客生艰难。因循六十日，公事无了毕。胥徒去复来，索酒需财食。乐轩一片杞菊怀，遂令奔走生尘埃。春雨吹散春风回，奇花异奔相迎开。百千阿堵何足道，呜呼何媪岂人哉。叱散胥徒吾不取，抱琴横膝眠空斋。"}