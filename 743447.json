{"id":"743447","title":"贵家谣","dynasty":"清","author":"孙星衍","text":"华镫张中堂，白日走相吊。雌虹吸沱空，妖狸坐檐笑。主人朝醉溪谷中，花底衷衵偕秦宫。黄金堆盘夜争诣，明日斜封出私第。鸢肩倒曳狐尾衣，朝下望履矜光辉。閤门自畜马群富，令史更辱名儒为。鸣珂列戟一朝改，七贵三公复谁在。饶赀入籍充水衡，刺上恶名连四海。前颠后蹶各不看，去作愚鬼空心酸。田庐初与细民业，花石又入豪家园。君不见荣名千春子云宅，才如严徐志琨逖。堂中青鬓易数丝，门外绿蒿深一尺。"}