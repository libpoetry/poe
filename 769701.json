{"id":"769701","title":"沁园春·春夜饮宫半村素涛山房","dynasty":"清","author":"陆震","text":"岁岁扁舟，浪迹他乡，今又吴陵。喜君家兄弟，尊前具在，当年台榭，月下重登。隔座藏钩，分曹射覆，小槅玲珑午夜灯。光遥射，见玉兰枝上，花白于冰。春天酒价初增。羡玉椀、香浮竹叶澄。恰臣犹未醉，还能一斗，君如不惜，更给三升。馋更思羹，饥还索饼，琐琐应教小妇憎。聊相戏，想欲眠时候，娇困腾腾。"}