{"id":"496287","title":"酹江月 次韵答顾东桥翁见四阕 其三","dynasty":"明","author":"夏言","text":"灵山山下，葛溪滨、风景不殊畴昔。乍睹城西新赐第，突兀琼恩宝泽。玉带雕麟，绯袍绣蟒，不类山林迹。花开客到，休笑平章旧宅。自怜多病微躯，放归田里，独奉君王敕。共道熊罴当入梦，莞簟已安家室。多谢桥翁，瑶篇远寄，丽藻真词伯。筵开汤饼，传邀江左仙客。"}