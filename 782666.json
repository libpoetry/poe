{"id":"782666","title":"题佟钟山先生画松","dynasty":"清","author":"戴亨","text":"吾闻黄山之松天下奇，奇物自荷神扶持。夭矫轮囷岂臃肿，梁栋不用谁残摧。深山邃谷自千古，唯与猿猴鹤鹿相攀跻。画师如林苦未见，濡毫惨淡空迟疑。佟翁健笔古莫比，泼墨淋漓为我拟。梦中开口群龙趋，幻作精灵出肘底。阴森鳞鬣蟠樛枝，半似飞腾半枯死。松根抱石石倔强，石势欺松松谲诡。松石相争不相让，雄挐怒攫来撑牴。离奇迥出永嘉僧，健挺空传毕庶子。茆堂展挂心神开，苍涛声逐清飙来。惝恍如申夜义臂，杈枒空际排云雷。又疑老怪潜身骸，遂令晴昼生阴霾。昨日庭前风雨作，苍茫满壁流烟雾。呼童收捲复缄藏，恐化神龙向空去。"}