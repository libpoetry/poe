{"id":"679824","title":"得石宝山喜而赋","dynasty":"明","author":"郑关","text":"我怀出尘想，久为形役侵。未能脱略去，汨汨劳此心。昨日买溪园，松柏森成林。从兹谢流俗，结屋青云岑。九日休沐来，黄花正垂金。采掇兴无限，临风聊自斟。时有还山云，悠悠浮我襟。昔闻羽仙人，驾鹿兹登临。飙轮去已久，天路空难寻。徒馀旧游处，石室莓苔深。虽无丹砂诀，庶可投吾簪。"}