{"id":"835859","title":"念奴娇 和东坡韵","dynasty":"清末民国初","author":"陈祖绶","text":"百年飙忽，惜刘阮、今日杯中无物。毕竟青云何地是，叹息江山半壁。戏马台空，哀鸿泽集，泪洒蓝关雪。昆明灰黑，有谁燕赵豪杰。空忆人在壶天，一樽还独啸，铜弦铿发。盖世雄才抔土耳，千载风流销灭。爱和松声，登楼四望，不管霜侵发。飞乌三匝，可怜江上明月。"}