{"id":"637233","title":"自褫亭冒雪至余吾","dynasty":"明","author":"祁顺","text":"小寒今日初交节，同云一色浓阴结。谁剪银河不露痕，满天飞下琼瑶屑。双旌疋马停且行，仆夫推挽肩舆轻。四围瑩白无尘滓，似我灵台一点明。平生踏雪行应惯，王事勤劳又何怨。蹇驴破帽自多情，金帐羊羔奚足羡。逢人不说行路难，却念小民饥与寒。更有关头戍边卒，铁甲绕身寒透骨。"}