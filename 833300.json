{"id":"833300","title":"女冠子 用梦窗韵","dynasty":"清末民国初","author":"樊增祥","text":"灯前亲芳泽，罗襦一袭，似隔阡陌。软绣帘栊，燕子归来，花下曾识娇绵侧。怕郎怀、溜钗横玉，霏唾凝碧。奈空持、罗带斜倚，画屏无物与遮隔。琴心早属梁园客，算卖赋、黄金过千百。露药烟蕖，清是君文，秾是妾色。头未白，斗风流，旧京扇扇，江左裙屐。此乡有无限温柔，未应输合德。"}