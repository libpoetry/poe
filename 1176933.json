{"id":"1176933","title":"半径庐居语父老 其一","dynasty":"唐","author":"陈元光","text":"寒猿号岭表，添我哭声哀。万浦驱潮至，愁连拨不开。二州诸父老，百里载牲来。窍竁成堆玉，坊戎未砌阶。菜芜间半径，金石耀双台。感怆千秋恨，期消四境埃。阴扶祈大母，显相赖殊才。兽舞梁山下，龙眠潮海涯。三杯酬地杰，一杖陟山回。环拜诸公罢，拈香奠晚罍。"}