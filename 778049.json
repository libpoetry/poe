{"id":"778049","title":"高阳台·正月十六夕听歌，为雪艳赋1926","dynasty":"清","author":"况周颐","text":"碧玉年芳，红牙曲丽，当垆妒煞文君。遗世仙姿，萼华姑射同论。海棠文杏寰中秀，总输他、玉雪精神。倚新妆、如此韶年，如此初春。剧怜纨素吾娇女，度珠声清历，皓齿丹唇。解驻歌前，吴云依约閒身。寄生芳草金荃艳，说钟灵、古断乾坤。为谁消、庾信平生，无限酸辛。"}