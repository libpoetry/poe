{"id":"796182","title":"金缕曲 自题绣谱","dynasty":"清","author":"张秀端","text":"未必能齐备。尽搜罗、轻描淡写，个侬心事。休道葫芦依样画，也要分门别类。更几页、体裁由自。翻笑年来偷懒过，算馀将、诗本还兼此。闲翻阅，逸情寄。近时花样精无比。细商量、孰宜缟素，孰宜红紫。百四十篇篇错落，同伴借来描刺。只莫个、墨浓过纸。娇女他年如学绣，好教渠、拈笔从头试。钩勒处，尚牢记。"}