{"id":"60026","title":"曲江池醉歌赠长安诸公","dynasty":"明代","author":"王廷相","text":"长安诸公虎凤客，曲江宴我春微茫。江边草没古皇迹，塔前云散千佛光。人豪意远词锦鲜，尚书御史纷琼筵。邺中文学不足数，洛下风流漫自贤。健气觚棱紫雕下，秀仪合沓轻鸿翩。迎春送客意超忽，弦管啁啾沸远天。华严御宿平如掌，豁豁晴川新阳上。古人不来今人来，百花楼台半草莽。袅袅富春竿，纂纂东陵瓜。吾道贵沉冥，浊俗矜繁华。暮撷芳荪，朝餐紫霞。王乔赤松，韶颜如花。海里三山接羽翼，人间万事真泥沙。金鱼绣服有何益，食封开府虚相夸。君不见汉家昆明金作池，旌旗影灭石螭没。又不见唐帝芙蓉花为苑，殿幄香沉烟卉发。清渭常流东海波，南山不断诸陵月。请君休歌行路难，直须痛饮金壶干。醉向江头照容鬓，百年几许身心闲。牧羊小儿垂赤绂，屠龙豪士沦幽山。妖虹无计洒赤血，天狼未灭空长叹。弹朱篌，击鼍鼓，催花不开白日暮。腰间宝剑双龙精，把向尊前为公舞。"}