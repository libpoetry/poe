{"id":"1224970","title":"题王维辋川图","dynasty":"元","author":"贡师泰","text":"开图纵奇观，江山郁相缪。两垞矗岧岧，重湖渺浟浟。邃宇抗疏岭，危亭俯圆流。春坞辛夷发，夏陌高槐稠。竹馆翠阴晚，萸沜红实秋。远墅漆未割，近园椒欲收。惊鸟避溪泉，野鹿逐岩幽。日暮川上归，凉飙荡孤舟。霭霭云气合，漠漠烟光浮。顾思天宝初，纲纪坏不修。《霓裳》按妖拍，鼙鼓起奸谋。岂无匡济术，乃为间旷留。菱歌自来往，葩辞更倡酬。遂令摹写间，意度犹可求。乾坤多变态，江海生暮愁。白鸥飞不去，千载空悠悠。"}