{"id":"693159","title":"题画三首","dynasty":"明","author":"沈周","text":"眺远累登顿，林梢拂双凫。江长要天接，云懒欲风扶。落日在溪山，秀色浮眉须。台高兴亦超，空歌彻清都。流泉无停迹，静者临其旁。跳珠石触起，霏花衣渗凉。倾听入希声，载漱空膏粱。嗒然与心契，岂复嗟望洋。张翁年纪如伏生，读书不及绘事精。为图亦自有古意，长幅短幅求人争。老翁之笔随年老，墨泼绡上如帚扫。横皴六丁凿龙门，竖皴溜雨泥墙倒。一峰塞天云不流，特立万仞芙蓉秋。石边白猿乱跳涧，木末红泥高见楼。楼头杨花吹碧瓦，宛转春江带楼下。烟波渺渺古渡长，落日行人独骑马。似圭似远是非间，人道浓枯复似关。自成高致那能到，我莫临摹觉手顽。"}