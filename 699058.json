{"id":"699058","title":"花影","dynasty":"明","author":"徐熥","text":"斜阳影里月明中，一种葳蕤幻两丛。零露滴时还荡漾，轻云遮处更朦胧。风吹频觉娇无力，天暝方知色是空。忽讶落英飞满径，几回持帚误呼童。芳英灼灼叶蓁蓁，倒影雕栏态更新。忽遇灯光成幻境，倩将月色为传神。分明镜里看珠翠，彷佛帷中见玉人。世界阴晴元不定，可怜生灭总非真。"}