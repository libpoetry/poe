{"id":"1111993","title":"十用喜雨韵三首","dynasty":"宋","author":"吴潜","text":"江南九月菊花香，猎子牵黄与臂苍。岁幸丰登连楚越，地非硗薄比渠凉。雨收甘泽归三印，雷敛神功入五箱。作解工夫都了毕，不须赤子更回皇。喜极夫何恨不禁，五更霜角夜声沈。滴残塞北征夫泪，点碎江南游子心。久客情怀愁似织，休官时候梦非簪。宝陀老子相怜否，苦海应援绠万寻。览辉仪凤下高岑，有道朝廷夬决阴。宣室礼成熙洽象，明堂乐奏治安音。嘉祥已庆连金颖，盛事还祈献石砧。只道太平无以报，谁知尧德舜功深。"}