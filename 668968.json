{"id":"668968","title":"送吕子出游宣大","dynasty":"明","author":"沈鍊","text":"吕子生来有奇气，结发读书恒念边。千金觅剑星文动，百金买马生骨全。阴符一卷手自注，关山片月心常悬。五陵豪杰尽倾盖，谈笑惊座如流泉。朅来仗策游燕京，黄阁钜公知姓名。吐哺走迎谈世务，指挥如意烟云生。抵掌伊吾坐挥霍，出门拥盾思河朔。梦想龙沙白骨回，黄尘万里难遥度。慷慨登涂若旧游，风沙飒飒近边秋。弦歌不似听刁斗，饮酒心思血敌酋。谁羡今宵意气雄，明朝走马学飞鸿。陇边弱草疑天外，塞上閒花隔世中。朔漠悬心云半黑，长安回首日偏红。羽檄曾传铁骑多，胡沙连箭入黄河。将军尽日愁披甲，战士经春出荷戈。曹郎度支筹不足，指大忧悬在心腹。枢臣按籍欲徵兵，天子宵衣愿推毂。自识中朝有申甫，讵言四海无颇牧。余亦沧江学剑人，十年为吏在风尘。请缨自羡凌云客，投笔曾无出塞辰。闻君将发意婉娩，手握军书夜舒卷。非是羌戎善骑兵，自因边塞无关键。道胜鱼龙或可驯，令深虎豹犹堪偃。奇功正好斩楼兰，名马行能徵大宛。人将笔砚薄书生，世以麒麟驱赤坂。去去双旌已及秋，行行六辔毋令晚。男儿会自策勋名，讵识不为班定远。"}