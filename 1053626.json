{"id":"1053626","title":"李荣期秀才杞菊轩","dynasty":"宋","author":"释道潜","text":"草木助盘餐，纷纷固多品。精英唯竹萌，香软独楮菌。杞菊于其间，甘清有馀韵。达人忘口体，道德自滋润。天随与东坡，风味实相近。穷通均一致，了不见喜愠。春苗共采撷，秋英配兰纫。后先属文词，金声而玉振。李子妙穷经，屡遭有司摈。奔军未云怯，再举当决阵。开轩植杞菊，澹泊守定分。回头语世俗，未用诮饥困。二豪勉跻攀，孔圣故许进。长卿亦何人，区区能慕蔺。"}