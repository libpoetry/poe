{"id":"528815","title":"秋水篇","dynasty":"明","author":"陆深","text":"江南洁修多水芳，紫菱翠荇下银塘。银塘遥接芙蓉渚，晓妆亭亭沐秋雨。摘花美人云锦裳，郁金香佩双鸳鸯。家住湖南碧湾里，碧烟如纱拍湖水。少年射策蓬莱宫，文彩隐映芙蓉红。珊瑚十尺空自好，灵芝九茎何足道。一为君歌秋水篇，济川稳汎木兰船。若论颜色休嗟晚，竟堪持补君王衮。"}