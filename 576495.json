{"id":"576495","title":"战城南","dynasty":"明","author":"黄哲","text":"君不闻阴山敕勒川，胡儿饮马来翩翩。狼头大纛三万落，弯弧注槊雄燕然。乌桓古道黄沙塞，青冢芳原白骨田。汉将鹰扬遥度碛，戎兵兽骇复窥边。边烽夕照甘泉殿，杀气浮空白如练。右地连营夜合围，左贤鸣镝朝驰战。闻道嫖姚新筑城，先令都护出奇兵。三门八阵互缠绕，万众一心同死生。偏裨转斗血凝肘，箭锋流星饿鸱吼。卷甲遥搴大校旗，横戈怒落单于首。愁云惨日凝沙漠，败马号鸣霜草枯。金裘宝玦青珊瑚，阏氏花颜泣路隅。含悲掩袂辞穹庐，雕盘跪进紫驼酥。军中椎牛日高会，蒲萄寒香浓不醉。振旅先论卫霍功，封侯未数金张贵。封侯意气本雄豪，谁识沙场汗马劳。惟有城南征战地，髑髅京观长蓬蒿。"}