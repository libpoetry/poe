{"id":"698619","title":"题画廿四首","dynasty":"明","author":"唐寅","text":"春驴仙客到诗家，为赏临溪好杏花。山佃驮柴出换酒，邻翁陪坐自捞虾。长夏山村诗兴幽，趁淡多在碧泉头。松阴满地凝空翠，肯逐朱门褦襶流。芦苇萧萧野渚秋，满蓑风雨独归舟。莫嫌此地风波恶，处处风波处处愁。一丛楼阁空江上，日有群鸥伴苦吟。尽胜达官忧利害，五更霜里佩黄金。百尺松杉贴地青，布衣衲衲发星星。空山寂寞人声绝，狼虎中间读道经。邓尉山边七宝滩，高低如画好溪山。十年游赏经行遍，多少名题竹树间。绿阴清昼白猿啼，三峡桥边路欲迷。赖得泉声引归路，泉声呜咽路高低。酒旗瘦马行人路，灯火荒鸡细雨中。奔走十年才歇脚，偶看画景忽消魂。红树青山飞白云，骖驔鞍马踏斜曛。眼前景好诗难胜，炼不成词恼刹人。雪深山路滑于苔，自跨青驴得得来。为是仙翁诗帖报，鹿场僧寺鲜莓开。端阳竟渡楚江湄，纨裤分曹唱健词。画楫万枝飞鹢道，朱帘十二映娥眉。磬口山茶绿萼梅，深红浅白一时开。分明蛮锦围屏里，露出佳人粉面来。草屋柴门无点尘，门前溪水绿粼粼。中间有甚堪图画，满坞桃花一醉人。黄叶玲珑映落晖，木绵新补旧征衣。乡关阴少悠悠思，立马边山看雁飞。班荆相对语劳劳，麻已沤成茧未缫。又是一番春计了，瓦盆儿女共村醪。山亭寥落接人稀，泥补柴门叶补衣。不起竹床头似雪，已无心去问禅机。系水接天三万顷，晚山连树一千重。呼它小艇过湖去，卧看斜阳江上峰。桃李春风好放怀，斗鸡走狗夕阳街。看花拼逐纷纷蝶，消得青丝几两鞋。松萝深径积莓苔，何事荆扉夜半开。犬吠嘹嘹惊夜梦，月明千里故人来。桃花浪暖锦层层，勤尔渔郎莫下罨。恐有鲤鱼鳞甲变，龙门三月要蜚腾。雪压江村阵作寒，园林俱是玉花攒。急须沽酒浇清冻，亦有疏梅唤客看。柴门深掩雪洋洋，榾柮能清此夜长。最是诗人安稳处，一编文字一炉香。"}