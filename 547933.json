{"id":"547933","title":"扈从恭谒山陵纪述十四韵","dynasty":"明","author":"于慎行","text":"启佑钦昭代，勋华冠列王。九宫灵肃穆，十叶祚辉光。弓剑仪型远，松楸岁月长。璿仪扃大象，玉座敞玄堂。河岳开天险，乾坤护地藏。势应环雁塞，脉起自龙冈。寂寞轩皇鼎，虚无汉殿觞。皇情勤岁事，明德荐时尝。环佩群真会，粢盛万国将。六宫陪负土，百辟扈濡霜。上食雕筵邃，游衣玉辇香。骖驔玄武仗，寥廓白云乡。圣孝绵无极，神图巩未央。侍臣三倡叹，稽首咏羹墙。"}