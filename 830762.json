{"id":"830762","title":"老友马季立孝廉挽诗","dynasty":"清末民国初","author":"沈曾植","text":"故旧随流水，山川黯夕阳。儒风于世尽，经苑喟人亡。懿子姱修素，翻来讲肆翔。高斋凭楚望，笃论警梁亡。大义甄刘贾，前闻总赵汪。情能综五例，询或迨三商。荀况居齐久，颜先悯楚伤。飘零仍祭酒，孤愤郁中肠。一纸传邮寄，千言砭俗刚。白头逢异俗，素愿{言历力换屰}同方。岂意晨星散，俄然宿草长。赴来邻笛断，哭罢寝门凉。庾令江楼换，文翁石室荒。虫沙时共化，麟角学谁昌。纪叟聋焉在，曹褒视益茫。悲来偕《五噫》，怨极怼双王。浑沌无愚智，乾坤积痏疮。一哀回白首，来世更何彰。"}