{"id":"153113","title":"褒信新蔡两令言飞蝗所过有大鸟如鹳数千为群","dynasty":"宋代","author":"刘敞","text":"广州奇禽鸿鹄群，劲羽长翼飞蔽云。啸俦命侣自共职，饮水棲林余不闻。今年飞蝗起东国，所过田畴畏蚕食。神假之手天诱衷，此鸟乃能去螟贼。数十百千如合围，搜原剔薮无孑遗。历寻古记未曾有，细察物理尤应稀。忆昔虞舜德动天，象为耕地鸟耘田。圣时多瑞亦宜尔，请学春秋书有年。"}