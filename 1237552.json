{"id":"1237552","title":"仙游道士余岫云为从珠溪余隐士求得华山下黄茅冈一曲规作丹室喜而赋之不觉五首","dynasty":"元","author":"虞集","text":"华山东下有茅冈，云是毛公旧隐场。清露尚馀丹满臼，白云今许草为堂。冬凭野烧开畬陇，春托山雷净石床。从此便为千载计，洞天先拜紫玄章。茅冈地主古醇儒，乞我冈头作隐居。岭上閒云从管领，涧中流水听开除。刀耕火种从兹始，雨笠风瓢便有馀。自古诗人多会合，浮丘毛氏不愁予。石人屹立古仙坛，双涧交流拱一盘。临水种松须匼匝，就中作室要宽安。洞经即日脩真诀，玉臼逢春浴旧丹。却恐山中添故事，题诗莫与世传看。仙游办得茅千束，华盖须分屋数间。微咏玉经忘我老，谩调金鼎胜于閒。龙雷变化从舒卷，鹤露清寒自往还。何似绮园诸老者，采芝初不离南山。茅冈初割一溪云，玄契华阳旧隐文。谒简自题香案吏，封章先报大茅君。种成和露桃千树，借与摩霄鹤数群。便是宸清真洞府，不烦梦想托纷纭。"}