{"id":"1208365","title":"送多尔济班监宪淮东分题赋诗得丰乐亭","dynasty":"元","author":"宋褧","text":"丰山既足玩，丰岁仍可喜。太守为筑亭，日日饮涤水。幽谷环轩楹，泉石列阶戺。蔼蔼禾稼盛，皞皞风俗美。政平共觞咏，民安事田里。摛辞述佳致，行乐遗旧址。使君出贵裔，读书精治理。帝命徂淮南，持节长风纪。是州处行部，西望才尺咫。今兹罹旱暵，郡邑多苦馁。衣食赖贤明，庶免沟壑死。先忧回天心，相业由此始。"}