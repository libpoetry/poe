{"id":"521047","title":"种桂花","dynasty":"明","author":"顾清","text":"桂花分种出蟾宫，柯叶虽异根荄同。移来植向万仞峰，天高地阔风露浓。柯如碧琅玕，织网罥出波涛寒。叶如蓝田玉，金刀刻成光煜煜。吴刚有斧不敢侵，买臣睥睨停讴吟。月来清影亦萧瑟，雨后绿叶常阴森。我昔游广寒，面受嫦娥诀。世间兰麝竟纷纷，天香自与凡花别。便须和本移，不必凌风折。眼明见此秋风前，已觉身在青云边。还将两袖黄金粟，散作奇香遍九天。"}