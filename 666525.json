{"id":"666525","title":"题竹","dynasty":"明","author":"薛蕙","text":"使君拥千骑，蹋雪向长安。雪中芳草尽零落，赠此青锦金琅玕。江南邱墟绕江水，中有琅玕拂云起。应龙夜穿崖石裂，江妃朝游春雨歇。风梳露洗助婵娟，沙崩水溅映潺湲。坐看綵笔题苔藓，想见翠葆摇风烟。只今四海歌太平，甘露昼降黄河清。愿言植此玉墀侧，会听丹山凤鸟鸣。"}