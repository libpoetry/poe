{"id":"785637","title":"陆军官学校开校礼成赋呈有栖川炽仁亲王","dynasty":"清","author":"黄遵宪","text":"为将不知兵，是谓卒予敌。不教驱之战，岂能出以律。桓文节制师，苏张纵横策。制胜非有他，所贵在练习。日本二千年，本以武立国。幕府值季世，犬戎迭相逼。贤豪争勤王，蔚成中兴辟。环顾五部洲，沧海不可隔。函关一丸泥，势难复闭壁。勇夫且重闭，岂曰偃兵革。天孙茅缠槊，高丽铁铸的。古岂无利器，今合借他石。近年欧罗巴，兵法盖无匹。广轮四海图，上下千年籍。择长以为师，悉命译人译。广厦千万间，多士宅尔宅。群萃而州处，乃受观摩益。使指固藉臂，伏足固藉翼。得一良将才，胜百连城璧。是日营门开，军容茶火赫。贤王代临雍，客卿咸就席。组练简一千，距跃习三百。拐马熟连环，飞炮鸣霹雳。亦有轻气球，凌风腾千尺。准人兴相扑，馀技及刺击。粲粲西人服，竦立咸屏息。王告汝多士，勖哉宜勉力！刃当摩厉须，锥乃脱颖出。千日可不用，竞惕在朝夕。王告汝多士，豺虎在有北。养汝民脂膏，为民出锋镝。汝能捍城民，俾汝公侯伯。我士曰唯唯，拜手受诏敕。使者睹兹礼，欢忻目屡拭。念余捧载书，相见藉玉帛。同在亚细亚，自昔邻封辑。譬若辅车依，譬若掎角立。所恃各富强，乃能相辅弼。同类争奋兴，外侮自潜匿。解甲歌太平，传之千万亿。"}