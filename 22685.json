{"id":"22685","title":"甲子岁书事","dynasty":"唐代","author":"杨发","text":"竖子未鼎烹，大君尚旰食。风雷随出师，云霞有战色。犒功椎万牛，募勇悬千帛。武士日曳柴，飞将兢执馘。喜气迎捷书，欢声送羽檄。天兵日雄强，桀犬稍离析。贼臂既已断，贼喉既已扼。乐祸但鲸鲵，同恶为肘腋。小大势难侔，逆顺初不敌。违命固天亡，恃险乖长策。虿毒久萌牙，狼顾非日夕。礼貌忽骄狂，疏奏遂指斥。动众岂佳兵，含忍恐无益。鸿恩既已孤，小效不足惜。腐儒一铅刀，投笔时感激。帝阍不敢干，恓恓坐长画。"}