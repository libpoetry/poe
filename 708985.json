{"id":"708985","title":"贺新郎  题梁承笃郡丞西湖图次吴庆百韵","dynasty":"明末清初","author":"曹溶","text":"笑折垂杨去。问当年、升平佚事，唐堤宋渚。春老沧州踏歌散，芳序醉红犹舞。便洗尽、苍生灰土。留取笏床香草畔，向斜晖、傲睨高前古。潇洒意，合相许。群山曾化貔貅宇。饷雄军、一番辛苦，凤毛难翥。月转六桥迟迟下，此是旧愁来路。有羁客、牵船同住。锦作奚囊偿酒债，舍桃花、渔父谁为主。毫五色，胜萧鼓。"}