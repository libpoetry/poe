{"id":"519476","title":"恕斋","dynasty":"明","author":"朱诚泳","text":"二气于人均禀赋，圣贤亦自由人做。我家老伯绍前脩，识得如心之谓恕。当年子贡请终身，仲尼教戒何谆谆。一言说破用无尽，已所不欲无施人。小斋斗大聊容膝，华扁相看警朝夕。物情世态任纷拿，以理消除真有益。阿翁心地自旷然，何须问道更参禅。有德元来食阳报，定知遐算垂千年。"}