{"id":"289836","title":"永遇乐·词综补遗题词","dynasty":"现代","author":"郭则沄","text":"弹墨罗襟，沾尘玉篴，幽事寻惯。砚水烘晴，瓶花媚晓，帘外青禽唤。花庵余韵，竹垞残谱，岁月暗添词卷。联题在、园林胜处，好着醉船吟幔。烟沽旧别，荒笳催老，镜颜偷换。弦外笺愁，灯前顾影，残梦衣香褪。南州借旅，西园补记，重结汐盟鸥伴。宫城晚、斜阳满眼，暮云掩断。"}