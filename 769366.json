{"id":"769366","title":"仆妇李氏随余六七年今为家大嫂凤仪夫人携往盛京因成十韵以畀之","dynasty":"清","author":"那逊兰保","text":"聚散原无定，亲疏各有缘。料应难惜别，无那总情牵。意逐辽东水，思萦蓟北烟。随人千里外，伴我十年前。挑绣资分线，梳妆倩整钿。他时我还忆，此去汝堪怜。衣履随行笥，平安好寄笺。离怀飞鸟迹，心绪落花天。旧主思休切，新知礼欲虔。沈阳吾旧里，古迹待归传。"}