{"id":"947527","title":"艾轩老先生文集刊传上以揄扬其问学下则得佛家以法布施之意前后数君子有是志而不果今日薄西山幸一见此喜成古风三篇以贺后来之有作者且述下悰云 其一","dynasty":"宋","author":"陈藻","text":"老艾先生殁，骎骎四纪年。衣冠常叹惜，文字合刊传。东峦乃犹子，遗藁掇拾全。网山虽上足，无刀堪雕镌。从游今殆尽，录藏多散捐。裔孙韪君应，发愤起收编。甲集且流布，俸微艰得钱。晚春题壁去，名姓辉蓝田。制锦增廪给，乙丙寻踵前。搜罗必盈十，但祝君高迁。我老不可待，权舆已欣然。"}