{"id":"1112526","title":"次韵方仲运使兄游允仲花园即事","dynasty":"宋","author":"张扩","text":"园中主人老书生，结发入仕今辞荣。自培花柳趁时节，客来时亦倒屣迎。江西使者归更早，功名夙戒良狗烹。今晨相遇及閒暇，短榻分坐如意横。竹间细路元屈曲，雪后诸峰自分明。岂无丽人奉巾栉，琼枝照眼生光晶。新蔬无价手自撷，浊酒有功面微赪。似闻野烧出奇观，风中烈焰若化城。须臾变灭了无迹，何独世事遭纷更。逢场作戏达者事，感物入咏诗人情。来篇况是冰雪语，三复使人毛骨轻。欲续短章却袖手，偏师莫犯细柳营。"}