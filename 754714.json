{"id":"754714","title":"题素心兰画幅","dynasty":"清","author":"王贞仪","text":"谢庭幽种托根殊，似此孤标绝世无。素质宜陈青玉案，东风初启碧纱幮。萧骚帝子三闾赋，零落王孙九畹图。一自江皋遗佩后，年年烟雨怨啼鸪。看花作画亦精神，传得双钩楚泽春。燕尾鱼魫差后乘，光风霁月认前身。交从至淡方称契，品到无瑕始见真。裁我瑶笺惭报语，不教青眼误埃尘。"}