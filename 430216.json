{"id":"430216","title":"拔可初度戏简","dynasty":"近现代","author":"黄浚","text":"大麦登场秧出水，虹雨侵人发微泚。平头过二泥开尊，又被官书捉凭几。涨海蜂房谁可念，秃鬓风神馀此李。诗垒精严师用壮，书城勃窣日有喜。定之工图聚头扇，如鹄两翁坐松趾。得非文殊台上客，恐怖不归藏画里。何当脔豚臡鲨翅，鲙缕纷纶试坚齿。酒酣陟降风生腋，健如偓佺畴敢拟。千春此乐垂得兼，度水穿云自今始。"}