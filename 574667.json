{"id":"574667","title":"次王郡公煎茶行","dynasty":"明","author":"邵宝","text":"今之诗伯溪上翁，六年为郡声隆崇。一清如水比泉德，馀兴却慕茶仙风。贪夫见公不自省，公眼白兮心非瞢。诗来遣吏问茶法，茶法酒法将无同。酒成曲糵过乃敝，酒之甘苦茶淡浓。竹炉石鼎文具耳，妙手只在调和中。大才于物无不可，岂以一艺称诗工。何时鼎鼐入公手，汉室行徵黄次公。惠山泉上节屡驻，甘棠勿伐何丛丛。公虽爱酒不如晋，茶乎谁许唐人仝。二泉山人爱泉者，欲茶每与山僧假。芝歌未已复茶歌，共喜山中得风雅。饮公醇者西坡笃，读书茶经犹不足。烹煎未解吾何言，愿乞吴翁为君告。吾泉上人不欲多，西推山瀑东江波。仲尼饮水别无法，此味不知今若何。"}