{"id":"1083511","title":"次韵侄端方过予偕行南村玩月","dynasty":"宋","author":"范浚","text":"焚鱼共酌田家醴，欢酣递啸凉风起。子谙懒叔故相携，指点村南聊纵履。行行林影摇参差，拄杖扶我长过眉。幽寻极眺不知倦，路转石角时钩衣。泉声入耳淙琤玉，何许泠泠砧杵续。悠然发兴见南山，林壑盘纡如岳麓。喧卑迥隔区中缘，况复华月升东边。明凝苔露正皎皎，净映石濑弥娟娟。方欣清景多幽事，扬煇莫遣浮云蔽。绝怜萤影巧自持，却厌蛙欢苦无谓。归来阿朗傍隅趋，示我长吟意有馀。明宵有月更相就，还看玉轮游舞雩。"}