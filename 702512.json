{"id":"702512","title":"送三原王天锡赴南京右府都事","dynasty":"明","author":"程敏政","text":"幕府巍巍逼上台，都人常望谏书来。江东不用誇王导，分陕而今得异才。虎旅分屯建业城，凤毛承宠署新名。阴功自出三槐后，赢得家声播两京。捧檄南行得奉亲，君王真念老成人。江鱼竹笱承欢处，无限丹心拱北辰。万仞钟山入望高，官閒宁复簿书劳。传家见说惟诗礼，不用登坛受六韬。"}