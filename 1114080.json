{"id":"1114080","title":"次李泰发韵二首送仲辅提刑弟还浙东","dynasty":"宋","author":"李纲","text":"朝路纷纷厌送迎，乞归恩予绣衣荣。稍知物外烟霞好，便觉尘中富贵轻。飞舄已能同叶令，叱羊何必效初平。坐忘我欲师前躅，为过天台访赤城。谒告来归若骏奔，友于真可裕礽昆。共伤庭玉先埋土，怅望鸰原增断魂。白发自嗟临药灶，一瓶端欲寄空门。浙东耆旧如相问，为道衰迟愧主恩。"}