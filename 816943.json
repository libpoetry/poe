{"id":"816943","title":"和东坡馈岁别岁诗","dynasty":"清","author":"韩菼","text":"《木瓜》知苞苴，厚意聊以佐。滥觞自古人，后来乃以货。如闻暮夜间，取印如斗大。岂知幽栖者，岁晚只高卧。狼藉惟琴书，芳尘凝满座。借问腐儒餐，无乃出马磨。敢波及父老，简略诚吾过。清风傥可赠，于喁请君和。冉冉年复尽，跳丸不肯迟。出宿饮盏者，俯仰安可追。行行重行行，去者天一涯。君自此远矣，劳苦问归时。岁去寻当来，决无食言肥。行看春女思，复见秋士悲。花开即花落，衔杯不须辞。醉乡无日月，或忘吾久衰。日月不我与，守者添画蛇。人生虮虱耳，譬若裈中遮。鲁儒爱尺璧，椟毁可奈何。或者起挥戈，跳去寂无哗。聊为烈士吟，复击渔阳挝。黄鸡才晓唱，白驹又飞斜。君看彭与殇，修短俱蹉跎。不如秉烛游，达者及足夸。"}