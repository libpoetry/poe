{"id":"642215","title":"五里见一堠","dynasty":"明","author":"胡奎","text":"五里见一堠，十里见一亭。依依道傍树，相送复相迎。相迎数劝酒，相送重回首。富贵贫贱交，孰不念亲友。送者日以远，迎者日以亲。梦中不识路，何由见故人。前者送卿去，系马长安树。今日复来迎，不闻归马声。别情何草草，泪满长安道。昔如三春花，今为断根草。草枯还再生，花落还再荣。悲哉二三子，一去无音形。"}