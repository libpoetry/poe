{"id":"1050179","title":"昨游寄徐子美学正","dynasty":"宋","author":"郭祥正","text":"念昔未弱冠，与君昆弟游。各怀经纶业，壮气凌阳秋。知音得袁宰，鉴赏称琳璆。君家天地崩，泣血城南陬。释服就乡举，名姓必见收。数为礼部黜，考命宁怨尤。子山仅五十，感疾遽不瘳。子美如孤鸿，哀鸣大江头。其声最酸楚，闻者皆涕流。有才多困蒙，此理不可求。我初佐星子，老守如素仇。避之拂衣去，寓迹昭亭幽。篇章自此富，写咏穷欢忧。慈母待禄养，复尉湓浦州。随辟宰环峰，碌碌三载周。才归遭酷罚，五体戕戈矛。旦夕期殒灭，馀生安敢偷。粗能襄事毕，寒饿妻儿羞。复入湖外幕，万里浮扁舟。几葬江鱼腹，迍邅百端愁。到官未三月，开疆预参谋。招降五万户，给田使锄耰。论功辄第一，谤语达冕旒。得邑敢自诉，断木当沉沟。儿女相继死，泣多昏两眸。脱去殊未能，游鳞已吞钩。春风吹瘦颊，黄尘蒙弊裘。才趋合肥府，又鞫历阳囚。荒庭忘岁月，忽见花枝柔。清明动乡思，一水嗟滞留。却忆藏云会，雕盘荐珍羞。高吟凌李杜，猛饮咍阮刘。野寺想如昨，游人今白头。倏忽三十年，老大功名休。日毂不暂止，吾生信如沤。有酒尚可醉，馀事皆悠悠。"}