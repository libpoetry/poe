{"id":"904674","title":"次韵唐立夫永川五柳堂堂李齐年所建十年间三易名立夫作令为复之","dynasty":"宋","author":"李石","text":"我与李侯初不熟，但闻弦歌政声速。永川鸡犬数山外，迄今语言犹可录。向来官舍卜清疏，把酒横琴仅容足。眼前可无起予者，故作斜川著行录。不妨奄有靖节名，此堂岌岌柳英英。易名伐树公则去，名尚可复柳易生。唐侯初来理前事，收拾神名还旧地。坐令轩冕争夺心，各有田园萧散意。古人陈迹那复论，丈夫志气高入云。因知特起豪杰士，不待西伯还明君。"}