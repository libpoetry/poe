{"id":"542664","title":"吴太守明乡入觐见访时客晋赋此奉答","dynasty":"明","author":"谢榛","text":"昔别都亭柳，垂条几度新。独辞燕赵路，相和楚阳春。老去辙鱼涸，时来尺蠖伸。中丞远意切，上党故情亲。延士堪为主，移家岂在人。渔樵今自适，龙凤古谁驯。地得知音侣，天留报德身。有期孤钓渭，多事负耕莘。西极连三晋，南云望八闽。海霞疑振藻，江月恍交神。客阻关山暮，鸦啼风雨晨。邺台停五马，空复访纶巾。"}