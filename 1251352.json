{"id":"1251352","title":"送刘允中游关中","dynasty":"元末明初","author":"王翰","text":"赤日当天凝不移，黄尘吹风双眼迷。刘生触此入关西，百趼不倦轻路蹊。我问刘生胡为尔，载酒问道严登跻。自言我生如醯鸡，欲挟扶摇运天池。又言我生如枥马，拟弃栈豆追駃騠。关中形胜天下少，壮观奇闻恣探讨。浊泾清渭光动摇，太华终南翠如扫。橐泉西去吊三良，商颜南来寻四皓。渭河桥边杨夫子，直节千年照青史。常平坂下马太史，万丈文光犹不死。金童仙去谩荒凉，石马陵空自埼礒。刘生兹游冠平生，胸次磊落气峥嵘。豪迈不尽远游兴，抠衣载质仍传经。归来多载晋唐帖，璞玉精金等奇绝。知生好古不好馀，青李来禽满筐箧。我将得此课群儿，日向明窗临一叶。我亦平生湖海心，会稽禹穴穷幽深。孰知病废坐空室，门屏咫尺如遥岑。送君斯游伤我心，不觉泪下沾衣襟。"}