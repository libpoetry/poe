{"id":"647536","title":"读余忠宣公文集","dynasty":"明","author":"王汝玉","text":"中原日落秋尘黄，西望烽火连荆襄。雄藩宿将尽惊遁，书生复见张睢阳。孤军坚壁大江上，誓欲保障东南疆。羽书四入丞相府，援兵不出吁可伤。神州陆沈大势去，夫谁击楫江中央。七年大小数百战，士卒感发疲复张。食殚力竭城遂陷，麾下禆将无生降。嗟公竟作厉鬼死，全家义徇为国殇。至今遗文落人世，直与日月争辉光。伊余再拜获披诵，徒抆血泪沾衣裳。九原精爽应可作，愿歌大招荐椒浆。"}