{"id":"686536","title":"闺怨十首","dynasty":"明","author":"石宝","text":"绣被重重捲不舒，绿窗春蚤燕来初。东风底事关双泪，湿透红笺小字书。沉沉闺阁夜熏香，准拟东风放海棠。青雀西飞鹤东去，落残红烬漏初长。侍女吹笙出凤池，郎从侍女赠花枝。指痕应是郎亲摘，簪到红嫣绿减时。刺绣无心几欠舒，剪刀裁锦破双鱼。娇红不似文君寡，辄就相如夜读书。郎家门户妾家楼，日暮轻烟相对愁。妾貌如花郎似玉，无人不到是当头。水向东流几日还，碧梧枝上鸟閒关。绛绡银钿浑閒梦，一夜千山与万山。牙篦轻盈下绿云，寸心如月远从君。莫言月落花须尽，中有兰膏是妾熏。含消半带齿痕香，连理枝分人断肠。从此离魂招不得，晚风回首怨垂杨。泪淋莺领乱花纹，滴碎红梭小钗裙。马上见郎郎见妾，青山底事亦氤氲。破镜分钗碎玉簪，碧山无语海沉沉。春魂只化双青鸟，飞向郎山话妾心。"}