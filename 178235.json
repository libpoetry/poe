{"id":"178235","title":"闽中早春","dynasty":"宋代","author":"张嵲","text":"愁见繁云贴死灰，骤喜春从天际回。晴云流烂满峰起，潋滟陂塘泉脉来。春归欲验将何许，柳腰杏颊知春处。出门矫首望四郊，满目都无故园树。暖景犹疑是故园，纷红糅白终萧然。黄茅不受春色染，化工无地施妖妍。老夫此时三叹息，晴霭暄风总轻掷。缘冈绕涧试幽寻，好鸟一声山桂碧。却忆当年汉水边，花光柳色媚晴天。江头醉罢日将落，芊眠草色生长烟。只今春事知何有，伤心万里空回首。中原但有骨如麻，杜曲应无花似酒。我今流落荒山隈，秋蓬作鬓心摧颓。逢花政恐被花恼，幸兹寂寞无狂媒。闭门睡足高舂后，炉烟一炷消清昼。"}