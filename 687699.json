{"id":"687699","title":"郑太初仪部远谪永宁出都门诸公赠言见示次吴采于侍御韵奉赠","dynasty":"明","author":"安希范","text":"社稷安危虑独深，一官那敢计升沉。危言竞侧宵人目，严谴终非圣主心。薄海定知传谏草，故乡犹幸盍朋簪。新诗满牍同心侣，把卷低徊不忍吟。纵横狐鼠扰天关，错认龙鳞不可攀。岂料盐梅虚左席，竟令衣钵属群奸。倾贤自昔同摧朽，去佞从来似拔山。逐客忧时心倍切，淋漓双袖泪痕斑。相逢犹忆未髫□，我巳衰颓尔独贤。直节峥嵘标斗望，封章璀璨映奎躔。忧时绿鬓霜将染，报国丹心火愈燃。远谪不须愁瘴疠，清风先播夜郎天。抗疏名高满汉京，寸衷日月可争明。爰爰尔自营三窋，矫矫吾甘斥一鸣。臣节敢云辞万死，主恩犹得贷馀生。投荒此别应非远，何事殷勤唱渭城。"}