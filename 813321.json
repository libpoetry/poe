{"id":"813321","title":"和陶归园田","dynasty":"清","author":"李世熊","text":"自古养志者，遁迹于深山。一往将终焉，岂复知岁年。有时罹世网，如鱼脱于渊。归来不争里，治此无竞田。邈然云霞姿，潋滟眉睫间。相逢共谈笑，乃在义农前。试语宠辱事，寒灰久无烟。紫芝出涧底，元木生岩巅。心随麋鹿远，迹与鸥鸟闲。我愿从之游，朝夕同悠然。士方不遇时，意气常鞅鞅。野鹤在鸡栖，能无云际想。羽毛正离披，九霄安得往。君看园中蔬，静听膏雨长。人生何不为，心定志自广。衡门且栖迟，因风适苍莽。"}