{"id":"470641","title":"题汪无际茸游册三首 其一","dynasty":"明","author":"郑胤骥","text":"此日迫长至，嗟予季行役。忽尔来入门，意气殊奕奕。未及相问劳，怀中出卷册。题曰茸上游，开缄风两腋。先之以图绘，次乃文字襞。新诗数十首，幽响清磔磔。下笔妙言语，肺附生竹石。湖山岁欲暮，谁乃逐无益。一时颇相传，香紫耽奇客。之子多胜情，同游意俱剧。遂如投山猿，一一惬所适。巨细得周省，手口能指画。人事贵勉强，恬安岂有获。山气何四时，一任游者择。胸中无丘壑，笔底谁能摭。因之想昔游，梦寐余芳泽。嗒然无一言，予意徒脉脉。乃今得此卷，使我懊怀释。微景偿宿逋，旧观快新辟。人生无胜游，何必异巾帼。"}