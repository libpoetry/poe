{"id":"729146","title":"采桑曲","dynasty":"清","author":"阎尔梅","text":"种桑人家十之九，连绿不断阴千亩。年年相戒桑熟时，畏人盗桑晨暮守。前年灾水去年旱，私债官租如火锻。今春差觉风雨好，可惜桑田种又少。采桑女子智于男，晓雾浸鞋携笋篮。幼年父母责女红，蚕事绩事兼其中。桑有稚壮与瘦肥，亦有蚕饱与蚕饥。忌讳时时外意生，心血耗尽茧初成。织不及匹机上卖，急偿官租与私债。促织在室丝已竭，机抒西邻响不绝。残岁无米货入苦，妄意明年新丝补。"}