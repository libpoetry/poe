{"id":"703032","title":"次韵答王守溪二首","dynasty":"明","author":"谢迁","text":"多稼秋成庆大田，更张乍喜解繁弦。八荒黎庶苏疲瘵，九庙神灵享吉蠲。夏俊克知三有宅，华封遥祝万斯年。林泉幸遂容衰老，愿效王褒颂得贤。老去成都有薄田，优游残喘赖苍天。江湖万里云霄迥，草木经春雨露偏。肘后方传丹药剂，閒中兴在白鸥篇。力田已荷蠲租诏，但愿频书大有年。"}