{"id":"559417","title":"来凤诗","dynasty":"明","author":"林熙春","text":"闻鸟居丹穴，其名曰凤皇。九苞成羽翼，五采焕文章。有竹方思集，非梧不惮翔。庭仪徵舜协，岐啸兆周昌。千载难绳美，吾朝可绍芳。圣明方缵服，天启正垂裳。朝讲誇前代，弓旌遍四方。蜀黔陈露布，齐鲁复金汤。丞弼充阿阁，台谏儗朝阳。抱义刑章略，戴仁赈贷详。讴歌腾宇宙，清淑萃河梁。今日禹州境，汉世颍川乡。曾谓次公异，宁如冲主庆。羽王来远岫，审览下高冈。细雨毫光润，卿云顶盖妆。万禽环左右，数日始飞扬。两使陈方至，九重喜未央。太和虽致瑞，交儆始为康。转忆文偕舜，亦忧苗与羌。祯祥焉足恃，兢业莫相忘。"}