{"id":"1108115","title":"方秘监允迪挽诗二首","dynasty":"宋","author":"刘一止","text":"声名三纪在中州，身到蓬山最上游。笃行岂惟今代少，摛辞仍向古人求。独嗟宣室催归晚，不料漳滨卧病留。慷慨严尤三策在，暮年谁识子心忧。同舍西雍四十春，乱离君我两身存。宁惟交道全金石，罕见人间此弟昆。雅志泽民终莫遂，微言忧国岂堪论。鸬鹚渡口千峰合，悽断西风泪睫昏。"}