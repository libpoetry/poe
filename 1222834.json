{"id":"1222834","title":"集廉园","dynasty":"元","author":"袁桷","text":"芳菲廉家园，换我尘中春。古树不受采，白云为之宾。中列万宝枝，夭娜瑶池神。背立饮清露，耿耿猩红新。幽蜂集佳吹，炯鹭摇精银。层台团松盖，其下疑有人。奕罢忽仙去，飞花点枰茵。高藤水苍佩，再摘谁为纫？濯缨及吾足，照映须眉真。暝色起孤鸟，寒光荡青蘋。信美非故居，整马来城闉。"}