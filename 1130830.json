{"id":"1130830","title":"除夕次韵郑司理","dynasty":"宋","author":"韩淲","text":"飞腾暮景惜流光，至后年前日渐长。绕屋雨声无藉在，海山尤带北风凉。家林何在梦魂飞，闭阁焚香醉似泥。火冷灯青推枕坐，幽怀无处觅诗题。年年以酒浇残腊，日日为诗作好春。涧水渐生梅正发，鸟啼人语亦清新。里巷欢呼争爆竹，田庐围坐亦然萁。寒更不觉鸡三唱，可惜心情不赋诗。流传风俗岂无因，柏叶椒花意已驯。騃女痴儿何所试，牵衣踏地只争春。夜窗松月旧家风，宦海飘流鞅掌中。但觉年年添一岁，不知齿豁与头童。"}