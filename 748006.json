{"id":"748006","title":"麻葛达刺佛像歌","dynasty":"清","author":"高锡蕃","text":"蝙蝠掠殿松撑门，忉利天中容彼髡。美人占易寇非婚，狒狒来食狼则吞。具此观河皱面痕，空花直斩优昙根。我来访古悲至元，西僧蛊恶方策存。演揲儿法旋乾坤，兴于其祖亡其孙。有尸犹当磔之樠，莲幢膜拜谁为恩。飞来峰巅佛像蹲，杨连罪亦难具论。可怜六陵风雨昏，明月不照珠襦魂。"}