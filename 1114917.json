{"id":"1114917","title":"幽意","dynasty":"宋","author":"李新","text":"蔷薇老麝隔云香，濡袖阴岚翠滴墙。花树参差山月出，欲寻幽径导韩郎。迢迢不断古江声，何似当年奉倩情。小玉拂屏沉火灭，便随閒梦唾虚名。绿帢缠头锦束腰，阵前谁数霍嫖姚。何人与扫红蕖嶂，留得周郎伴小乔。步步金莲何可得，朝朝琼树有无新。那能寇录逃名姓，早醉长安一息春。"}