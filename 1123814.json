{"id":"1123814","title":"寄送于去非三首","dynasty":"宋","author":"赵蕃","text":"三载尉虽卑，诸公竞己知。荐书常沓至，宾幕每牢辞。玉立风神峻，河倾议论驰。他年继质肃，应有后人祠。草木政怒长，波涛方疾流。雄辞杂蛟蚓，健笔走龙虬。我句平无取，君才勇莫俦。如何晦翁语，折节继前修。假馆我多暇，驱车君苦忙。近时成契阔，远去益凄凉。闻说催归骑，何由把别觞。归心擢章贡，远目溯沅湘。"}