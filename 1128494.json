{"id":"1128494","title":"青州试院次监门韵四首呈同事李无咎补之签判王柏立之刘及至父二宰郑与权存道司户李致志道县丞","dynasty":"宋","author":"葛胜仲","text":"朱颜幕府美如英，庇邑优闲闭讼庭。语掾气刚工论事，讲郎材拙只横经。相从此地初披雾，却望遥天想聚星。速发试题乘不备，母令掩耳及惊霆。东秦人士富豪英，乡老宾贤上帝庭。玉笋未知谁得地，金籯闻说剩通经。雄夸气各千云汉，妙制文多焕斗星。水镜诸公标鉴在，大声从此起非霆。樽酒重阳泛菊英，此时应得到家庭。奔趋试席虽深贯，囚锁文闱苦未经。梦入故园时栩栩，愁侵衰鬓欲星星。评文赖有金闺彦，敏手从来号震霆。前山云物望英英，拘窘无从出户庭。盖众未知除患术，居閒聊喜卫生经。客涂淫滞将弥月，王事勤劳每戴星。已恨归期误占鹊，阿香何苦更飞霆。"}