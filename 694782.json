{"id":"694782","title":"寄怀乡园游好五首","dynasty":"明","author":"宗臣","text":"浮云日万里，空复滞燕台。朋好宁相负，音书自不来。吾惭歌凤侣，君等卧龙才。怅望青山里，蔷薇几度开。最忆论心者，乾坤作草庐。开尊销夜烛，听雨长春蔬。作客殊寒暑，戚谁共起居。翩翩北来雁，似有故人书。那堪千日别，直使寸心违。望极频藜杖，情深自布衣。偶看长路草，髣髴故山薇。客思将江水，春来满钓矶。即有鸿书去，其如鸟道长。春来杨柳径，日忆芰荷裳。鸥鹭应无色，田园岂尽荒。难将尊酒意，一听楚歌狂。一病秋能抱，孤吟夜可残。采芝吾未得，视草尔其难。瑶瑟人间思，金茎露下看。广陵涛足赋，江色不胜寒。"}