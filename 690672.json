{"id":"690672","title":"正月十五夜奉迎邑侯雨中观灯雅集岁癸亥余尝为榕溪灯夕词十二章今采民谣复为甲子灯夕词十六章抚今追昔喜可知也","dynasty":"明","author":"张萱","text":"去年此夕事堪悲，此夕今年乐不支。灯市纵横穿酒市，铜鞮歌满习家池。叆叇连霄半不开，罗浮春色暗中回。新晴未得报钟鼓，惟愿君侯驾月来。雨意云情满画楼，蹒跚勃窣少年游。亦知今夕娟娟影，不向尊前照白头。干旄孑孑驻衡门，撚粉熬稃饤木盆。幸有儿孙能执炙，不妨烟雨共开尊。深宵雨色尚溟濛，鹁鸽犹旋锦绣丛。侍饮难招青眼客，停骖惟问白头翁。烟火丛中带雨归，香尘不动马如飞。莫教宝幰争驰道，恐有奴鞭及主衣。今霄春色正无涯，何事永轮不放华。共喜君侯布春泽，欲令时雨润烟花。烛龙星凤簇驺虞，锦绂祥麟夹鹭车。可是神君新拊石，四灵率舞满康衢。蹑云携月踏蛟冰，曾到丹霄第几层。摘得九天星万点，夜来散作万家灯。绣户朱门夜不扃，南油西漆共荧荧。一城万影浑如昼，不是灯光是福星。儿童面茧祝灵辰，官位争誇局局新。自信使君能赐福，不须重问紫姑神。传柑曾赐洞庭芳，遥忆甘香梦里尝。幸得右军分二百，传来却染令公香。星星一点乍高擎，巧剧皆从火里生。惟有冷灰燃不得，劝君休笑附炎人。街头拍掌笑声欢，线索由人态百般。永夜不须观影戏，满街白昼更堪观。家酿频倾对使君，玉娥何事卧层云。明宵纵说清光在，恐较今宵减一分。花事方新乐事多，辰灯置酒且高歌。使君自是丰年玉，谁信明朝日耗磨。"}