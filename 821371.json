{"id":"821371","title":"瑞鹤仙","dynasty":"清末近现代初","author":"汪东","text":"乱书余蠹迹。漫抱影。空庐閒年偷息。青萝渐升壁。傍虬藤缠架，花开无隙。幽兰自泣。任邻园、蜂交燕织。怕薰风替却，芳华一样，旧盟难的。悽极。归来三径，那有当时，素心晨夕。长安似弈。巢痕在、梦中觅。柰情怀万种，悤悤催觉，都付哀筝怨笛。便江南、旧惯经行，未教梦识。"}