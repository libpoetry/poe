{"id":"782338","title":"行路难","dynasty":"清","author":"戴亨","text":"岂不知行路难，胡为乎复远适。父母妻儿，欲留不住，泪下渫渫声悲恻。人无贤不肖，出世皆有营。多为饥所驱，遂使身命轻。经历山陂，人困马饥。虎豹来狰狞，舑舕忿怒纷攫持。此时车不得转，力不得施。仓皇却走，道逢故识，愿借尔力，导我出危。急言未竟，掉臂疾趋。欲语不相及，局蹐山坳，西日将颓。林木深黑，中不可知。秣吾马，膏吾车。遵寻旧路，返我故时庐。返故庐兮发长歌。人生苦行役，世路多砍砢。归来兮归来，安义命兮守岩阿。"}