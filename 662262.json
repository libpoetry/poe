{"id":"662262","title":"城南思","dynasty":"明","author":"石宝","text":"肥累城南花满地，紫燕双飞掠香水。雕题画栋带新巢，惆怅重来阿娇死。堂前宝瑟待新张，短扇轻衫生细凉。畴知儿女成参商，一日悲歌千断肠。穷通寿夭不有素，小智钟情苦复苦。轻颦巧笑尚平生，骨肉分明化为土。城头漏尽西日徂，有钱莫下黄公垆。烂醉百年何所惜，鸾凤鸱鸮等无益。"}