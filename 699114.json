{"id":"699114","title":"陈振狂拟游武夷舟次渊溪兴尽而返戏嘲","dynasty":"明","author":"徐熥","text":"自是青山欠夙因，且将踪迹寄红尘。幔亭指日重开宴，遍问曾孙少一人。寻仙元不属凡身，空负桃花洞里春。岂是渔郎多别恨，玄都只待有缘人。咫尺仙凡路遂分，悲君犹自恋人群。待予九转丹成后，未度他人首度君。何事尘心未肯灰，寻真中路忽辞回。思君不奏宾云曲，只唱人间曲可哀。"}