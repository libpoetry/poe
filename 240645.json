{"id":"240645","title":"风流子·江国东风早","dynasty":"宋代","author":"王之望","text":"江国东风早，芳菲又、迤逦报寒梅。正元气孕和，小春归候，数丁千载，喜动三台。向此际，上天开景运，王国产英材。想崇岳洞天，暗书苔藓，海山烟雨，空锁楼台。煌煌天人表，琼林与瑶树，照映庭槐。中有丽天星斗，惊世风雷。况朱颜绿发，年光鼎盛，绣裳华衮，人望归来。好对玳筵满举，眉寿觥罍。"}