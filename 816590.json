{"id":"816590","title":"题龚怀西蘧庄第一图","dynasty":"清","author":"曾广钧","text":"皖公山色过江来，先到君家尔雅台。怀古兹邦擅名胜，寥天一砺得安排。前朝烟荻金箫月，六代江山铁笛梅。庾信生平小园赋，不劳花唤鸟催回。风云淡泊无奇气，天造盘桓此草堂。鲁颂夫妻宜燕喜，荀郎金玉况龙骧。秦人身世桃花岸，谢客诗情华子冈。一事多君辟风气，拔茶先种二千桑。入洛华年制文赋，游梁先价动群公。玉堂鹤立无凡羽，珠海龙威有宿聪。宝佩春翔红药雨，锦题香袭素兰风。犹言不称词人意，回首东山愁暮松。"}