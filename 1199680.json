{"id":"1199680","title":"晋宗庙歌十一首 其二 迎送神歌","dynasty":"魏晋","author":"傅玄","text":"鸣呼悠哉，日鉴在兹。以时享祀，神明降之。神明斯降，既佑飨之。祚我无疆，受天之佑。赫赫太上，巍巍圣祖。明明烈考，丕承继序。经始宗庙，神明戾止。申锡无疆，祗承享祀。假哉皇祖，绥予孙子。燕及后昆，锡兹繁祉。嘉乐肆庭，荐祀在堂。皇皇宗庙，乃祖先皇。济济辟公，相予蒸尝。享祀不忒，降福穰穰。于邈先后，实司于天。显矣皇祖，帝祉肇臻。本支克昌，资始开元。惠我无疆，享祀永年。于惟曾皇，显显令德。高明清亮，匪兢柔克。保乂命祜，基命惟则。笃生圣祖，光济四国。于铄皇祖，圣德钦明。勤施四方，夙夜敬止。载敷文教，载扬武烈。匡定社稷，恭行天罚。经始大业，造创帝基。畏天之命，于时保之。执竞景皇，克明克哲。旁作穆穆，惟祗惟畏。纂宣之绪，耆定厥功。登此俊乂，纠彼群凶。业业在位，帝既勤止。维天之命，于穆不已。于皇时晋，允文文皇。聪明睿智，圣敬神武。万几莫综，皇斯清之。虎兕放命，皇斯平之。柔远能迩，简授英贤。创业垂统，勋格皇天。"}