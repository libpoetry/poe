{"id":"643272","title":"题桂菊双清图","dynasty":"明","author":"胡奎","text":"白帝司秋运金气，空山草木皆凄厉。嗟尔桂树青团团，直与佳菊凌霜寒。贞姿孤洁同晚岁，何异幽人逸士栖岩峦。我所思兮淮南之小山，白石凿井金为阑。手招八公鍊神丹，骖鸾翳凤游其间。侧身西望柴桑里，南山悠然当面起。处士兮归来，尊有酒兮甘且旨。石磊磊兮葛绵绵，玄豹号林兮长鲸阻川。折遗芳兮寄远歌，招隐兮期长年。"}