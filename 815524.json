{"id":"815524","title":"题君山望江楼二首","dynasty":"清","author":"徐镇","text":"君山愀隘石城拳，上有高楼插九天。到此方知身世渺，闲来小结石松缘。马驮沙障江形狭，鹅鼻洲横水势旋。一片涛声喧过处，西风又耸作诗肩。东下江声尽入楼，浪花淘尽古风流。六朝金粉豪华谢，百代英雄事业休。牧唱樵歌共惆怅，鸥家渔艇自沈浮。蒹葭经露苍苍色，宛在伊人何处求。"}