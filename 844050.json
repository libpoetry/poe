{"id":"844050","title":"戏拟禽言六首","dynasty":"清末民国初","author":"陈虔安","text":"行不得也哥哥。豺狼当道荆棘多。世路艰难唤奈何。何用巴渝舞，何用巴渝歌。叼斗声声动碧波。此身纵跨千金骡。怎奈前途雨滂沱。行不得也哥哥。凤凰不如我。头戴笠子登饭颗。领取春风花柳亸。哪知蜀道难，汉皋起烽火。不如山林风景可。也栖冰雪朝云坐。日月乾坤懒惰。凤凰不如我。提壶提壶。我是酒国酒丈夫。有酒万事都糊涂。莫掉三寸舌，空留七尺躯。糟蠓粕蠛订友于。春携柑兮秋茱萸。醉倒西山笑唐虞。提壶提壶。姑恶姑恶。仗恃雄风凌燕雀。是何意态酷且虐。剥我尽脂膏，威我蹈汤镬。怨气充塞天地橐。纵使鸱张龙蛇跃。终为渊丛驱鱼爵。姑恶姑恶。"}