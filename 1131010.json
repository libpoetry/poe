{"id":"1131010","title":"仆射高文庄公挽辞三首","dynasty":"宋","author":"韩维","text":"群经分上下，大节凛终初。国仰谟猷在，人传论议馀。藏家惟古器，纳圹或奇书。儒者哀荣极，临觞降玉舆。恳上畿庭印，来敷秘殿经。退朝多谢客，隐几或忘形。道胜于生达，时穷与化冥。高谈无复见，遗像泣丹青。未卒金华业，俄闻卤簿行。音容如夙昔，文雅是平生。偃蹇丹旌动，徘徊素骥鸣。霜风九京路，凄怆国人情。"}