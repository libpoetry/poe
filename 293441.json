{"id":"293441","title":"刘松年风雨归舟图","dynasty":"清代","author":"翁方刚","text":"暗门风雨作团扇，淡色江山开半面。思翁一见认范宽，不敢评量同画院。院师突过张都尉，绍熙格比淳熙变。清波门外赐金来，妹子杨家字题遍。此帧依然团扇法，四山雨急攒飞箭。千帆叠鼓涧殷雷，一道金蛇江划电。高峰壁立湿空青，对影濛濛烟一片。舟人咫尺盼渔村，尽力篙撑潎波漩。昏黑之间竽籁听，精灵恍惚蛟鼍战。迷茫竹树家何处，蓑笠柴荆忆如见。得非寓意写湖山，未解归杭作归汴。秋山行旅题申戌，四秋前已归程羡。院中名噪四十年，粉侯弟子工能谏。小楷鳞纹墨晕閒，耿耿元精穿素练。补入杭入院画录，墨池半晌云涛眩。漫认蕉林小印章，试摸嘉定双丝绢。"}