{"id":"615425","title":"初夏泊仪真游汪氏园","dynasty":"明","author":"李孙宸","text":"眷此邱中赏，名园傍水涯。偶乘蓝举至，非为主人期。入户丛花碍，穿林幽鸟疑。一区藏曲折，叠石得崄崎。编竹新栽药，通泉小凿池。荷钱初出水，柳絮乱垂丝。地僻人来少，园深春驻迟。凭栏看紫鲤，仰面听黄鹂。景物原无意，流光若有私。乘凉且归去，江月照相随。"}