{"id":"1123179","title":"小梅花二首 将进酒","dynasty":"宋","author":"贺铸","text":"城下路。凄风露。今人犁田昔人墓。岸头沙。带蒹葭。漫漫昔时，流水今人家。黄埃赤日长安道。倦客无浆马无草。开涵关。闭涵关。千古如何，不见一人閒。六国扰。三秦埽。初谓商山遗四老。驰单车。致缄书。裂荷焚芰，接武曳长裾。高阳真得杯中趣。身到醉乡安稳处。生忘形。死忘名。二豪侍侧，刘伶初未醒。"}