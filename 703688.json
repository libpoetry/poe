{"id":"703688","title":"九日病起登双镜楼二首","dynasty":"明","author":"释函是","text":"重阳再见此登临，久病翻怜少壮心。黄叶已寻幽涧落，白云犹闭独峰深。多餐篱菊宁辞老，细看茱萸又到今。寂寞湖山窗里尽，秋风高顶几成吟。万里秋深松柏哀，几人于此重徘徊。入帘西日四山暮，极目长天独雁来。宿草曾经春露早，寒林已见朔风催。川原一往成今昔，谁向峰头数劫灰。"}