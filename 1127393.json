{"id":"1127393","title":"伯琬明府年兄和予致字韵诗举英石见遗谨次来韵以报盛贶","dynasty":"宋","author":"喻良能","text":"久闻英石空流涎，意欲得之无力致。士衡东头富玲珑，染指独许尝鼎味。明窗净几拂蛛尘，尤物定自能移人。报惠惭无百金寿，赠公相好无时朽。公家一峰如终南，须信是中有佳致。对之忘饥亦忘愁，岂待声色兼臭味。嗜好萧然迥出尘，同年要是我辈人。世间何物如石寿，墨妙与之俱不朽。"}