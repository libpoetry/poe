{"id":"689993","title":"为牛文振题墨梅飞白竹二首","dynasty":"明","author":"张宁","text":"林谷无媒草蔓缠，岁寒心事只依然。长因远道逢人寄，忆得空山独夜眠。随处月明容野梦，几分春色上吟肩。别来风雨频摇落，犹自幽閒是往年。风度长疑带雪看，凭谁留兴入轻纨。素鸾有影当窗见，清籁无声特地寒。霜落渭川秋惨淡，月明湘水夜迷漫。平生雅操今犹在，颜色萧疏节未残。"}