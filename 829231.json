{"id":"829231","title":"巫山一段云","dynasty":"清末近现代初","author":"汪东","text":"玉女投壶急，余杭买酒赊。仙郎底用饭胡麻。餐秀吸流霞。天老羲皇张戏。图作枕中鸿秘。六铢衣褪更翾轻。仪态万方盈。魂魄来还去，音容是更非。菊芳兰秀系人思。风送白云飞。谷口花团绣锦。便作华堂燕寝。寒泉一勺贮冰瓯。聊与荐新秋。桂棹浮湘渚，莲歌嗣馆娃。莫愁生长自卢家。小印刻昭华。赠与昭华小印。换得口脂奁粉。痴魂忽坠九嶷间。丛竹泪痕斑。碎佩轻鸾舞，深帏睡鸭凉。误疑飞燕出昭阳。却是杜兰香。自弄蟠云新髻。不惯上清宫里。人间何处足遨游。滟滟百花洲。华盖连休鬓，明珠剪两瞳。神君新敕小青童。住在玉华东。一霎鸾轩凤翥。又向清都飙举。不如端坐叩玄关。抛却九还丹。"}