{"id":"1236543","title":"以和靖处士疏影横斜水清浅暗香浮动月黄昏两句为韵赋诗十四首","dynasty":"元","author":"周巽","text":"江上逢花处，山阴飞雪初。人怜孤树瘦，春寄一枝疏。澹白流纤月，芳魂返太虚。遥思林下路，和靖苦吟馀。孤山乘兴来，晚岁入佳境。云树栖鸐翎，冰梢挂蟾影。倚看醉眼醒，梦觉吟魂冷。日夕重相思，幽怀长耿耿。美人何契阔，一见即留情。翠袖凌风薄，琼裾曳雪轻。寒烟脩竹外，流水小桥横。殊觉芳容瘦，不知华发生。长忆携壶去，西湖处士家。冻云低老树，残雪落疏花。深谷溪流远，空林石径斜。亭前放鹤处，吟思绕天涯。鹤去野亭空，松门傍湖水。扫雪坐荒苔，临风嗅寒蕊。折花兴何长，得句心自喜。把酒酬诗仙，山中白云起。白云长不扫，绿萼笑相迎。倚树怀中素，携香觉太清。江南春较早，林下雪初晴。欲折无来使，凭谁寄远情。千里忆佳人，芳情寄来远。林杪雪华深，枝头春色浅。穿云苔径萦，傍水柴门掩。不惜山路遥，携壶临绝巘。绝巘路崎岖，跻攀坐来暂。树压翠岩幽，香通萝壁暗。客笑雀喧枝，樵归花插担。落日兴犹酣，停杯倚云瞰。一树轻冰冻，满林疏蕊香。殷勤托花讯，惆怅惜年芳。远寺钟声寂，高楼角韵长。有怀不可见，寤寐意难忘。元猿吟庾岭，白雁过罗浮。倚竹凝朝望，看花带暮愁。丰神何洒落，贞节自清幽。酌酒芳林下，酣歌兴未休。行行过驿亭，历历游仙洞。白鹤羽毛翻，玉龙鳞甲动。花间壶再倾，石上琴三弄。回首隔风尘，思君入清梦。思君在何方，昨夜花初发。渺渺树间云，娟娟枝上月。素辉寒玉肌，清气冷冰骨。应笑桃李颜，繁华觉消歇。粲粲仙妃降，盈盈倚靓妆。香纫青玉佩，光冷素霓裳。疏蕊欺霜白，芳心蕤蜡黄。雨馀花湿处，疑是泣英皇。自昔皇英去，谁招花底魂。数声云外角，一酹月中尊。雪皓山阴霁，云黄野色昏。忽传芳信至，初旭散东园。"}