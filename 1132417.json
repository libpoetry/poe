{"id":"1132417","title":"次韵和薛端公归故里之什二首","dynasty":"宋","author":"魏野","text":"茜旗影里椹袍身，迎入蒲津免问津。策蹇去时为举子，乘骢归日是功臣。岂同化鹤千馀岁，才过登龙十数春。开宴仍闻倾锡赐，酣歌喜杀故乡人。尚辍通儒外计筹，堂堂身岂等闲酬。绮罗笑别文翁郡，锦绣荣归舜帝州。贳酒村穿红树过，读书寺入翠岚游。逍遥楼对家山迥，得意诗销此处留。"}