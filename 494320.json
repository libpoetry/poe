{"id":"494320","title":"题潘司马三锡册后","dynasty":"明","author":"湛若水","text":"盘古未分判，乾坤尚鸿濛。一锡天地辟，再锡民物丰。三锡人文朗，圣人出弥缝。乃闻大圣先，三命滋益恭。佝偻走循墙，铭鼎垂无穷。莪峰新安秀，簪笏夙显庸。四方迈宣力，帝锡三褒功。玺书复叠降，纶綍何殷隆。父老行叹息，信哉仁者荣。将以铭肺腑，肺腑难为工。将以书诸绅，绅亦有违从。不如志诸册，置座胜鼎钟。匪以誇稽古，维表事君终。"}