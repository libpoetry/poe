{"id":"280719","title":"丰乐楼·霜天正排字雁","dynasty":"清代","author":"李符","text":"霜天正排字雁，恋樵林钓渚。典裘醉、孙楚楼头，华夫吟屐曾住。忆同溯、冰潮挂席，君归四百烟峰去。为寒梅，琼萼东风，乱零无主。我亦西游，鸟道束马，满青袍瘴雨。点苍客、才整蛮装，洞庭红照烽橹。纵题书、禽衔不到，黯凝睇、珊瑚洲树。著秋衣，香叠芙蓉，采兰何处。凌波军散，便拨荪桡，秣陵寄倦旅。画船有、比肩人载，月姊应是，笔格梳函，锦鲛绡护。东田翠麓，松扉堪结，漫伤前度吹箫偶。更闲寻、细草钿车路。离箱乍启，且翻叶叶银钩，几卷岭外新语。凫花一盏，蜜炬双条，话别情最苦。对寂寞、山川如此，忍听空江，拍浪声中，又催津鼓。残星浦口，藤鞭茸帽，诗腰鞍背人影瘦，觅金门、饥朔神仙侣。重来还约明年，柳碧卢沟，那时记否。"}