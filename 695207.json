{"id":"695207","title":"和王半山韵十八首 覆叠题九首","dynasty":"明","author":"林光","text":"折腰辞长吏，结社许沙门。宦海诸人溺，颓波一柱存。桑麻春自满，蜂鸟日相喧。恬却奔波梦，栖栖只故园。柴桑归汲汲，幽思向谁言。流水长随步，青山自绕门。肩舆僧社月，草座野人樽。指点重阳菊，丛丛又满园。区区贪献玉，足刖枉沽裳。且任横肱睡，何妨举世忘。陶陶春酒后，洒洒竹风凉。午梦醒香茗，扶藜过小冈。是山都指点，绝景更搜寻。敢道无佳似，终须遇赏音。青精浇白水，短发付长吟。红紫看无了，莺声又绿阴。一泓凝不乱，独爱看真源。白日人稀少，中年眼未昏。葛蕉居士服，杖屦榄山村。紫豆银茄种，如今灌渐繁。疾风馀毁瓦，疏竹尚迎门。贫识人情改，寒思士屋温。一瓢终易足，四壁也难存。浩荡春光满，何山不故园。松阴横一枕，翻忆在扶胥。铜鼓回春梦，波罗集异乌。于今甘拙讷，不睡复何如。九鼎传东汉，休云一钓扶。潇洒东皋路，登临亦不时。先生拚屡醉，花鸟任相怡。翠带垂千柳，金梭掷一鹂。踟蹰归路晚，凉月浸西陂。清风时一洒，默坐听渔歌。蚊蚋何曾炒，烟霞敢自多。一竿持白月，万顷钓晴波。兹事还堪领，将衣制芰荷。瓶空无贮粟，松菊在名园。秫酒浇时变，乌巾到老存。北窗元自在，三径绝烦喧。一任儿曹懒，清风自扫门。每每亲秋菊，欣欣涉晓园。班荆罗父老，披褐倒杯樽。春换青丝柳，山深白板门。懒将贪睡息，屡屡向人言。掩耳无多事，支颐就小床。梦恬香篆细，酒醒布衾凉。白月天留照，浮云世易忘。仓皇那浪起，颠倒着衣裳。藜杖何曾吝，浮云只自阴。春花方蓓蕾，天地与歌吟。自尔穷幽兴，何须问赏音。钟期双耳孔，千古杳难寻。山静人希到，春深花自繁。鸠藤行处酒，烟火望中村。偶尔逢耕叟，迟回话夕昏。不知天壤内，何处是桃园。青藜时领步，偶过旧栖园。梁燕语相认，春风迹尚存。尧天终共覆，孔席不曾温。贫病翻疑我，区区扫一门。香醪堪日醉，伏枕免人扶。白昼心无事，清贫病恪如。沈沈甘朽木，忽忽走金乌。役税均明府，门无炒吏胥。低回滕伞岭，怅望曲龙陂。花气盈双袖，春声转数鹂。老亲那作恶，稚子巧相怡。尽日穷清赏，春光未暝时。滴露凝疏竹，香风递远荷。科头南海月，绝耳虎门波。僻地栖来惯，清宵得处多。老怀凉不寐，听得采莲歌。"}