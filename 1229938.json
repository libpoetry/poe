{"id":"1229938","title":"岳麓书院舍菜礼成","dynasty":"元","author":"卢挚","text":"谁谓衡山高？景行思齐而。谁谓衡麓近？大路莫致之。衡高麓云邈，洙泗不在兹。远臣礼乐光，吉月春阳时。原隰遂咨度，于彼湘之湄。薄言采芹藻，多士乐且仪。酌彼百泉水，憩我驷牡驰。我将布惠泽，我将迪民彝。我将歌《白驹》，爰求硕人遗。爰求硕人遗，空谷夫何为。南山有楩楠，北山有桐椅。谁谓衡山高？衡麓乃所基。"}