{"id":"807626","title":"齐天乐  立春日柬高谡园","dynasty":"清","author":"陈维崧","text":"御沟流水依然冻，东风已窥窗眼。韭摘新烟，饼堆弱絮，纵有咬春谁荐。沈思故苑。正万点横斜，半篙清浅。玉臂今宵，料他双胜也慵剪。长安多少羁客，除非高渤海，此恨差免。唤马帘间，闹蛾桥上，夜景有人拘管。俊游灞浐。趁微雪金门，早莺珠馆。待去朝天，翠衾新剩懒。"}