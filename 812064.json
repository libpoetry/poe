{"id":"812064","title":"琼花阁春宴","dynasty":"清","author":"孙原湘","text":"琼台缥缈接空冥，面面湘波作翠屏。诗梦一天如雪艳，酒花二月有兰馨。碧云界断忘人世，红豆拈来尽性灵。风卷玉箫声缓缓，群真都在上头听。冰盘行炙月轮擎，多是芳心结撰成。花气一楼难辨种，食单三日预商名。新歌乍学狂何惜，罚盏虽冤醉亦轻。赢得归家争问讯，酒香还似玉梅清。"}