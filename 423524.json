{"id":"423524","title":"浪淘沙·庚子之乱，骛翁侍御沤尹少宰忍盦殿撰同住都门，倚声排闷。积三月，凡得六百余首，题曰庚子秋词。辄和其卷尾此调各一首","dynasty":"近现代","author":"吴昌绶","text":"双鬓旧时青。偷换星星。有人沧海吊浮生。怅望凤城烟柳外，一片秋声。断拍倚孤檠。怨曲愁听。酒肠化泪泪成冰。翠袖红巾谁替揾，百感新亭。"}