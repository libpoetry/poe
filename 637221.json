{"id":"637221","title":"官林风木图为闽中叶氏赋","dynasty":"明","author":"祁顺","text":"官林山中佳气萃，宰木森森拂云翠。长风昼夜天际来，萧飒寒声满人耳。孝子关心不忍闻，闻之感泣独销魂。有身莫报劬劳德，无路能酬罔极恩。树欲静兮风不息，子欲养亲难再得。风不息兮树转悲，二亲一去何由追。吁嗟乎树之有风犹可止，人子思亲曷穷已。"}