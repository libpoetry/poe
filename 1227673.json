{"id":"1227673","title":"寄题番阳周子震金潭山居","dynasty":"元","author":"傅若金","text":"入气生旁薄，玄功接杳冥。江开吴楚白，山直斗牛青。玉牒呈天秘，金潭泄地灵。百盘工取势，千叠互殊形。石吐高低笋，峰罗大小屏。忽如森队仗，复似倚娉婷。六六移诸洞，三三映列星。静宜营道室，幽或下仙軿。客有依文物，儿皆尚典刑。卜藏思买宅，佩训谨趋庭。娱老心能远，登高步每停。艰难成宿志，窀穸慰千龄。雨潦供漂木，神祗助荐牲。史留徐稚传，碑勒蔡邕铭。碧水通银汉，苍霞护石扃。暝迷中谷路，晴见隔溪亭。凤穴含飞旭，龙湫蓄震霆。倚庐浮晻霭，行径俯清泠。鸾鹤轩群岫，龟蛇汎远汀。阴阳祠抱负，存没总安宁。种竹期成实，栽松拟伏苓。久居邻吠息，清诵野猿听。夜烛吹藜杖，歌饔啜土铏。马卿能作赋，韦氏旧传经。伯仲翔雕鹗，东西念鹡鸰。辟雍初识面，京国共漂萍。磊落珠藏椟，光芒刃发硎。即看培远业，谁得限修翎？何日过彭蠡，从君感醁酃。遂求灵运屐，一往眺林坰。"}