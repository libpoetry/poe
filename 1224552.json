{"id":"1224552","title":"送刘叔谠赴潮州韩山山长","dynasty":"元","author":"柳贯","text":"揭阳海陬郡，溪谷藏雾毒。贾区乃在城，积居跨南服。凡今仕者往，喜气溢僮仆。非轻万里途，盖善千金蓄。子行携束书，言就韩山读。韩山祀昌黎，有酒有肴蔌。骑麟想来过，盻盻揽遗躅。汛除蛮风清，沾溉时雨足。以兹为教首，如日升若木。何必鳄避溪，已看鸡应卜。今人慕古人，未免伤抑促。儒官实閒散，岁廪七十斛。饱饭取诗哦，云月与追逐。宁无赵子徒，弹琴和予筑。是将实装橐，果胜美粱肉。毋羞宦辙卑，所志三年谷。子其厚韩山，听我歌《独漉》。我歌傥无證，并讯两黄鹄。"}