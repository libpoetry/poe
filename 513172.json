{"id":"513172","title":"题华光禄汝德石延年古松诗","dynasty":"明","author":"沈周","text":"曼卿号诗豪，发奇索幽秘。对语禽关乐，生香花交树。翕然伊洛间，妙绝称者亟。清放挟滑稽，其风如晋靡。马逸遭踬坠，云赖石学士。狂调烟花馆，弗愧街司箠。落考褫华袍，坐啸傲群耻。作诗喻罢进，遗韵寓谑旨。排闼就钱愚，博饮略汝尔。卒与刘潜醉，囚巢鳖自儗。止酒迨遵戒，枯渴遂及死。苍笔留松篇，心画森规矩。古以画观人，无乃倒非是。躐颜复涉柳，廉隅摄神鬼。兽柙怒虎兕，武库耀戟棨。当时朱夫子，不学九渊体。道德百代师，朱紫曷足訾。曼卿贲在外，紫阳衷则匪。我今罔异同，口舌吾过矣。拙肘叹莫学，聊以指运几。缘辞更高讽，谡谩松风起。其人当不亡，或在蓉城里。"}