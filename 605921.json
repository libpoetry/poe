{"id":"605921","title":"与黄中翰登丛台","dynasty":"明","author":"卢龙云","text":"邯郸大道连上国，道旁主人殊不乐。南去北来寡所欢，总是悠悠异乡域。君本罗浮洞里仙，今作凤凰池上客。使节辉煌返玉京，邮亭邂逅风尘陌。喜君新自故乡来，于我信宿暂徘徊。握手共道乡园事，慰劳相看酒一杯。探奇吊古重多兴，携壶更上古丛台。倚阑四顾河山渺，歌舞当时安在哉。王侯第宅感今昔，井里年来渐萧索。岁岁但修祷雨文，未见丰年贺苍赤。君归丹阙觐天颜，四方水旱应沾臆。民力东南何足陈，三辅之间且菜色。"}