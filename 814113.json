{"id":"814113","title":"西江月 喜见狮儿四首","dynasty":"清","author":"陈维崧","text":"猛兽产于绝域，骁腾来自安西。一呼百物尽披靡，何论猘奴鹞子。我顾灰颓若此，儿应跳荡如斯。神仙将相讵难为，万事取之以气。昔日游梁枚叔，儿生此地名皋。滑稽敖弄解诙嘲，曼倩同时绝倒。我意殊为不尔，诗书莫误儿曹。凭他上树日千遭，长大耘瓜扑枣。儿已健如黄犊，翁何此日才来。怒涛雪浪吼长淮，兵火连天四载。细听吴音小却，戏投粔籹旋回。怪娘奁畔有于思，笑问客家何在。牵狗高辛集上，呼鹰垤泽门边。愿儿无若宋人然，庄岳之间不远。六岁定归家塾，有甥与汝齐年。西风亟趁下江船，虾菜东吴正贱。"}