{"id":"213377","title":"永遇乐·探梅次时斋韵","dynasty":"宋代","author":"吴文英","text":"阁雪云低，卷沙风急，惊雁失序。户掩寒宵，屏闲冷梦，灯颭唇似语。堪怜窗景，都闲刺绣，但续旧愁一缕。邻歌散，罗襟印粉，袖湿茜桃红露。西湖旧日，留连清夜，爱酒几将花误。遣袜尘销，题裙墨黯，天远吹笙路。吴台直下，缃梅无限，未放野桥香度。重谋醉，揉香弄影，水清浅处。"}