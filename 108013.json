{"id":"108013","title":"赠牟仲启存斋尚书之曾孙献之提刑孙","dynasty":"元代","author":"方回","text":"存斋尚书曾大父，勇退不肯登二府。脱靴亭记斥巨阉，风节文章照千古。雌甲偶同君乃祖，早衣绣衣持汉斧。饮苕溪水二十年，杜门不出守环堵。老眼青此名家孙，妙龄谨属寡语言。试文合应进士格，貤泽宜沾任子恩。时异数奇以艺隐，粉墨丹青穷讨论。建章宫可一尺纸，刻画万户雕千门。东坡先生万卷腹，颜筋柳骨寓枯木。我尝窃评文与可，所写是诗不是竹。后生可畏但勉旃，矧尔文献亦西蜀。读书少着十年工，落笔定无一点俗。紫阳山下虚谷翁，悬知万古皆虚空。虚翁之心卧我谷，夜啸山月朝吟风。请君为我画此意，三间茅屋深云中。我诗或足传不朽，与君姓字俱无穷。"}