{"id":"961971","title":"适斋先生续乐天达哉行因继其后诗虽不工聊抒鄙意而已","dynasty":"宋","author":"姜特立","text":"乐天吾所敬，挂冠方一年。家事能几何，处置有后先。始卖南坊园，次卖东郭田。末乃货其庐，缗钱可三千。不为子孙计，冀可了目前。呜呼古之人，未易相比肩。颜子附郭外，不闻鬻其阡。渊明松菊径，仲蔚蓬莱间。阙一尚不可，而况尽弃捐。先生果何心，达者未必然。适斋贤主人，归卧甬水边。家中无留贸，饥食困即眠。不可学其可，已省区中缘。嗟哉我何人，爱慕此二贤。素贫乏常产，晚有屋数椽。圣君不忍弃，未许车高悬。月散官中粟，不蓄俸馀钱。性复喜宾客，日日罗槃筵。万事不挂眼，尚为诗所缠。山上列花木，山下疏清泉。终日自逍遥，濠上乐亦全。起予者谁欤，三诵达哉篇。"}