{"id":"1129526","title":"酬铦朴翁梅花","dynasty":"宋","author":"释居简","text":"槎牙绝后复重苏，绰约冲寒瘦有馀。自是灵根钟间气，不从春力借吹嘘。未利山矾亦可人，圣之和与圣之清。由来风物须弹压，故遣孤芳集大成。暗香浮动月黄昏，直与离骚力抗衡。今日孤山山下路，对花如对老先生。一枝分遣到朱门，未插铜壶已断魂。龙液麝脐匀百和，清流难洗浊江浑。"}