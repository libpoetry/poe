{"id":"282203","title":"金缕曲·过翼流光逝","dynasty":"现代","author":"金兆蕃","text":"过翼流光逝。每相逢、联床听雨，笺经斠史。老去加餐犹矍铄，画取珠庵双桂。还写破、莫干山翠。后约东湖春风棹，叹仙楼、依旧玄珠碎。谁唤醒，老龙睡。范田杜厦论心事。又湖滨、丛祠略广，宜山旧例。铸雪抟冰当食报，行与逋仙同祀。且共定、太邱私谥。心化余霞寒江暮，到海枯、石烂终成绮。辞不尽，继之泪。"}