{"id":"525938","title":"邹平王画竹为罗子文赋","dynasty":"明","author":"顾璘","text":"写竹贵神不贵色，画师俗笔难为力。古来能事自天成，萧郎文老何由得。国朝作者夏奉常，祇今仅见邹平王。金殿昼閒一挥洒，遂令缣素移潇湘。兖州太守得真迹，草堂白日寒云积。风叶当轩簌簌鸣，霜柯倚座森森碧。清泉怪石映带成，即恐春笋惊雷生。炎天对坐毛骨爽，便欲掉臂林中行。呜呼绝艺不可遇，千金竞买珊瑚树。君不见寒士潇条土木形，遮道时逢贵人怒。"}