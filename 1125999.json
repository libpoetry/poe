{"id":"1125999","title":"泪二首","dynasty":"宋","author":"钱惟演","text":"鲛盘千点怨吞声，蜡炬风高翠箔轻。夜半商陵闻别鹤，酒阑安石对哀筝。银屏欲去连珠迸，金屋初来玉箸横。马上悲歌寄黄鹄，紫台回首暮云平。家在河阳路入秦，楼头相望祇酸辛。江南满目新亭宴，旗鼓伤心故国春。仙掌倚天频滴露，方诸待月自涵津。荆王未辨连城价，肠断南州抱璧人。"}