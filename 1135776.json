{"id":"1135776","title":"八月晦甲子雨至九月二日怀同来二僧及两子","dynasty":"宋末元初","author":"方回","text":"今年夏潦甚，秋暑亦云剧。豳霜届授衣，垢汗著单浴。园渴困力灌，井竭疲远汲。甲子似宜晴，一雨竟三日。□□□□僧，溪涨渡欲隔。颇复念幼子，饼蔬谁与摘。此地非我家，暂到犹是客。归舟可上滩，深湍没巨石。赀费殊未办，褐粟阙补籴。空庭无来人，爬痒看檐滴。"}