{"id":"662212","title":"登临篇","dynasty":"明","author":"石宝","text":"登高丘，临清流。惊涛拍岸风萧飕，东奔到海何日休。浮生聚散类萍梗，满地花草凝閒愁。士稚空盟大江楫，仲宣复上荆南楼。日落苍梧思帝子，风生芦叶按伊州。富贵豪华成莽苍，斜月窥林影千丈。谁家金坞草犹黄，旧日歌台人竟往。旧人已往新复来，仍张宝瑟劝金杯。流鱼偶与水相得，长啸不知山欲摧。鬓毛未白心成灰，城南啼乌声绝哀。长空蘸酒波澒洞，峻坂堕足愁崔嵬。仰天愤顿一起舞，蹋碎石壕千古苔。"}