{"id":"1204857","title":"摸鱼儿 次明初为寿韵","dynasty":"元","author":"许有壬","text":"算驱驰三十余岁，只将光景虚度。野云本是无心物，办得几多霖雨。还自许。量绵力粗才，犹可松筠主。天方见与。把村落溪山，风烟朝夕，着在最佳处。青年志，万一容裨当宁。何惭与哙为伍。归来千仞冈头看，却笑瓮天飞舞。方学圃。要摘我园蔬，细和渊明句。譊譊醉语。道咫尺重阳，登高落帽，休竞汨罗渡。"}