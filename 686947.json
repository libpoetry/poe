{"id":"686947","title":"秣陵怀古三首","dynasty":"明","author":"刘秩","text":"别家杨柳正依依，回首西风木叶飞。乡梦已随云北散，客心先逐雁南归。三秋边境仍烽火，九月征衫尚绤衣。莫向穷途叹牢落，料应青眼故人稀。秣陵风物近如何，兵后登临感慨多。云净石头秋嶂出，月明淮口莫潮过。离人暗滴青衫泪，商女空怀玉树歌。忽忆旧时骢马客，于今白发老山阿。酣酒狂歌思欲飘，久从江国驻兰桡。芙蓉隔浦听秋雨，杨柳长亭看晚潮。过客有时来问字，美人何处觅吹箫。题诗欲写殷勤意，搔首西风雁影遥。"}