{"id":"1236570","title":"城西放歌","dynasty":"元","author":"周霆震","text":"太平桥外吹血腥，追奔黄?蹶门丁。昨日纵横官地上，岂知恶极有天刑。千金堕地不暇顾，妻孥咫尺愁相抛。此时争门城内去，悔不云山深结茅。理问军中骑射精，从来赏罚最分明。疾驰赴援如风雨，晓发河山夕到城。水寨城关总寂然，诸军号令夜分传。火筒清晓三声发，诸将齐驱勇向前。敛陆池边晓树旗，埋冤树下夕僵尸。皇天近日新开眼，说与四方残党知。惨澹秋阴覆血痕，参差苏石倚蟠根。古来此是埋冤树，今日还栖战死魂。大洲男儿身姓熊，杷头削铁刃如风。直前竟斩红旗首，步战须还第一功。斩头累累悬马鞍，众中谁似林伯颜。贼阵横穿来复去，三军大捷唱歌还。先锋破阵古来难，好手齐推岳长官。除却林奇谁与对，交驰两马万人看。记得壬辰血乱流，血流又到丙申秋。凶徒恶党还知不，莫要轻来打吉州。莫道孤城铁作关，云埋贼阵血朱殷。强梁多在莼村死，战马才馀八疋还。参政遣军快阁下，寇来相遇吉塘桥。横陈江上四十骑，居民墙屋免焚烧。安坐辕门运六韬，寇锋压境沸如涛。收功一战民安堵，始信将军定策高。太守当年宪使除，军须供给自纷如。白发苍头宁自暇，一宵暂向府中居。录事张公老且贫，一身阖郡事如云。仓卒开城容万众，从容行酒壮三军。"}