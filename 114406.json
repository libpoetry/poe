{"id":"114406","title":"以团茶洮州绿石砚赠无咎文潜","dynasty":"宋代","author":"黄庭坚","text":"晁子智囊可以括四海，张子笔端可以回万牛。自我得二士，意气倾九州。道山延阁委竹帛，清都太微望冕旒。贝宫胎寒弄明月，天网下罩一日收。此地要须无不有，紫皇访问富春秋。晁无咎，赠君越侯所贡苍玉璧，可烹玉尘试春色。浇君胸中过秦论，斟酌古今来活国。张文潜，赠君洮州绿石含风漪，能淬笔锋利如锥。请书元佑开皇极，第入思齐访落诗。"}