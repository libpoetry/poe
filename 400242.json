{"id":"400242","title":"玉蝴蝶 丁巳中秋前夜，隔院箫管，清宛撩人，展读静庵邮示此调，转增惘怅，即以同部韵赋答","dynasty":"民国末当代初","author":"朱庸斋","text":"按拍传笺人远，素蟾何意，分照愁乡。一镜秋生，应感鬓发先凉。扇初藏、衣单仗酒，风乍歇、帘薄吹香。隔红墙。怨歌尘麝，飘落文梁。休量。恨同海水，清辉来夜，谁共孤光。擪笛无心，且催闲梦覆馀觞。负芳节、难酬剩句，渺海天、空引回肠。念欢场。团圆都误，休问重阳。"}