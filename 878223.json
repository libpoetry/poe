{"id":"878223","title":"三和","dynasty":"宋","author":"刘克庄","text":"花篮果担更噭呼，巾㡚绚烂车骑都。民多逐末少重本，神岂护短仍凭愚。厥初捧楬土与木，继以刀割俄香涂。垂旒绝类河求弁，照乘得匪龙献珠。尝闻邺令沉巫妪，未必顾劭资髯奴。阮瞻著论现变怪，罗支送客逢揶揄。纷纷诛贿及编户，往往求福于朽株。酒肉如山鼓笛噪，尘飞不见四达衢。世无孟子卫吾道，河汾先生亦圣徒。记蜡之俗通上古，舞雩之咏传先儒。于时游者未滥觞，操携不过卮与壶。乃今城郭尽衣锦，肯信田里寒无襦。譬如银海偶生翳，忽逢金篦为刮矑。又若众人餔糟醉，壮哉欲以一手扶。馀力矢诗来挑战，邾卑鄫陋素备无。明鬼首破异端惑，观社兼奋直笔诛。夜出偏师斫其垒，以杖击地何神乎。摧锋始欲恣凌铄，敛兵除戒无暴虐。静思神理幽而玄，孰若孔道昜且较。更阑市罢欲栖乌，人出空巷堪罗爵。□□□□□□□，飨众共烹君夫駮。□□□□□□□，□□□□□□乐。风调已兆王道行，霰集预占祥瑞数。先生置之勿复谈，遂事往矣舟移壑。街头新醅贱如水，孕鱼可鱐蚝可剥。祝史怀肉厌苾芬，邻翁邀饮任草恶。独惭绝唱难追攀，如以美玉博鼠朴。"}