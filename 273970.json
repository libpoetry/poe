{"id":"273970","title":"水调歌头·榆生示忍寒词稿，题赠","dynasty":"现代","author":"汪东","text":"契阔复来会，双鬓已先皤。太行历尽危阪，艰险未云多。远望海东千里，中有修鲸掉尾，谁唱定风波。渐觉素秋近，白露下庭柯。寒可忍，哀可制，且婆娑。子当为我击筑，我为子高歌。铁板铜琵声杳，柳思周情亦好，相与醉颜酡。但莫论兴废，问子意如何。"}