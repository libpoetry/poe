{"id":"1235659","title":"神山避暑晚行田间用陶渊明平畴交远风良苗亦怀新为韵","dynasty":"元","author":"许有壬","text":"田塍晚独策，及此时雨晴。东畦与西疃，泱泱流水声。丰年已足欢，清风复多情。归来藉草坐，浊酒还自倾。不用浇磈磊，我怀无不平。寝迹非绝世，雅志便林丘。青山足一至，胜处靡不游。意适辄忘返，兹焉夏已秋。遥遥目力穷，青青尽田畴。迷复幸不远，归欤无异谋。脱身豪侠窟，里氓缔新交。爱其心无阱，不较醉语譊。生儿更有教，治地尽肥硗。禾黍已在眼，瓜蔬早登庖。愧子良已多，况敢希由巢。浮生苦无悰，道近人自远。重外乐徇身，遗世几赫咺。老农初不知，遑遑岁年晚。清晨负耒出，日夕行歌返。悠悠千载心，他人莫予忖。落日照我影，颀然溪水中。凉飙动絺衣，势欲凌虚空。顾之一大笑，与尔将无同。昔也尔何达，兹焉尔何穷。莫道山林陋，乃有黄虞风。昔人植松柏，映蔚弥崇冈。不为朝夕利，千载当自长。植槿非不荣，我圃因之荒。白发走畏途，途修马非良。桑榆赖未晚，此乐且无央。静念少日事，躁中剧揠苗。欲令千载淳，反之在一朝。斥鴳不自量，上欲抟扶摇。世态任盲俗，林讥愧清谣。傲骨日已长，及辰事逍遥。渊明昔归休，开岁才五十。我虽年近似，我道惭什百。兼金与尺璧，敢取侪瓦砾。缅焉动真想，迅往孰诱掖。庶几归田园，千载可同迹。我闻昔桃源，民风近无怀。兹山亦深窈，中有读书斋。但绝车马迹，不惜云烟埋。旁围靡靡山，上荫高高槐。聊以永今朝，得酒从无膎。我发日以变，山色日以新。举杯试问山，古今阅几人。我非山主人，聊为山之宾。杖可入幽险，诗能写清淳。但恐我他适，山乎尔谁邻。"}