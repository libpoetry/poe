{"id":"708750","title":"三月八日宴群公于东阁道及崇弘两朝事不胜痛恨温周马阮败坏天下以致今日胡祸滔天而莫能遏也爰制数章志乱离之由云尔 其二","dynasty":"明末清初","author":"郑经","text":"钟山巍巍兮，长江洋洋。圣安监国兮，旋正位于南京。内有史阁部之忠恳兮，外有黄靖国之守危疆。苟用人尽当其职兮，岂徒继东晋南宋之遗芳。胡乃置贤奸于不辨兮，罢硕辅而宵小用张。付万机于马阮兮，致宁南之猖狂。任四镇之争夺相杀兮，不闻不问而刑赏无章。妙选之使四出兮，既酗酒而复作色荒。慨半壁之江南兮，已日虑于危亡。元首何昏昏兮，股肱弗良。庶事之丛脞兮，安得黎庶之安康。陈、马使北而无成兮，竟延胡寇以撤防。谋国责如是之乖剌兮，俾腥膻泛滥于四方。致黄唐之冑裔兮，尽彳亍而彷徨。贤人之不甘污辱兮，蹈东海而远飏。痛恨奸谄遗害无穷兮，迨今兹而强胡焰方长。"}