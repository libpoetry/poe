{"id":"694882","title":"留别子培舍弟七首","dynasty":"明","author":"宗臣","text":"驱车上河梁，顾瞻旧乡国。仓卒骨肉亲，彷徨动颜色。子亦竟以南，予亦竟以北。本是双龙居，胡为乖羽翼。送子从此归，涕下不能食。子其从远猷，慰我长相忆。相忆在何所，乃在河中洲。结庐俯曲沼，芙蓉夹清流。飞盖凌朱霞，逍遥事行游。白鹭翔我侧，鸳凫恋其俦。驾言迈远役，嘉会难再留。引领内感伤，行行怀百忧。百忧何殷殷，坐令盈怀抱。况乃岁云暮，霜雪被长道。远望何萧条，惊风摧百草。当此别离情，沉思令人老。岁月不相待，所钦在兰藻。云霄有遐路，致身胡不早。垂堂古所戒，畏途慎自保。自保良不易，致身谅独难。豺虎在人群，平居有波澜。踯躅纷四顾，终岁鲜燕欢。君子慎厥趋，取舍从所安。艾萧满中路，沙江多芳兰。不见采兰者，万古起长叹。长叹何终极，感此人生累。贫贱俗所轻，富贵俗所忌。岂知达者心，志各有所寄。冠盖五陵豪，莽若朝露坠。偃仰一世间，惨淡起遐思。文章以经国，千载无终始。去去勿复陈，慎此青云器。青云纷四极，不翳明月光。高台一以眺，远思从苍茫。鸿鹄在中泽，岂为谋稻梁。神哉蛟龙志，尺渎宁终藏。丈夫志四海，廖廓相翱翔。朝游过昆仑，夕游略扶桑。无学儿女仁，白首恋故乡。故乡不可望，锦江迥且深。东西渺无极，伤此远别心。寒风下庭树，宿鸟栖高岑。对酒不能酌，为子鸣瑶琴。琴声一何悲，泪下谁能任。慰此骨肉怀，款诚惠我音。"}