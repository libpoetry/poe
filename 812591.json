{"id":"812591","title":"晋阳示诸牧令","dynasty":"清","author":"伯麟","text":"马疲思解缰，鱼涸思得水。鸟倦思栖枝，蜂饥思觅蕊。物性如斯夫，人情可知矣。跛者不忘趋，盲者不忘视。疲癃状既成，针乐谁能起。拯救本无术，悱恻犹难已。何乃民瘠肥，无关心戚喜。手足常沾涂，朝夕负耒耜。岂曰饱胥役，原为宁妇子。明察若无遗，闾阎得所恃。琴堂鉴悬冰，花城霞散绮。穷檐愿易偿，伫听歌乐只。峻阪车能行，颠仆或平陆。沧海舟能通，倾覆在浅渎。前鉴诚非遥，历历骇心目。展骥与割鸡，虚声莫驰逐。星星火燎原，涓涓流盈谷。弹琴不下堂，敢云治已肃。百里风烟赊，千家耳目属。置水可投书，削木可为牍。片言勿轻弃，细事亦详鞫。即小以寓大，慎哉为民牧。善理乱丝者，徐徐结自舒。善治剧邑者，优优政自敷。稂莠害民稼，荆棘牵人裾。河阳花不发，郑白渠已枯。虽有下邳令，兕虎犹难除。人心不古若，拊膺惟长吁。寄语诸君子，勿谓编氓愚。讼庭地无隙，先宜防吏胥，农田岁虽稔，尤贵筹积储。听讼息雀角，待哺思鸡雏。仁爱及草木，忠信孚豚鱼。荀庭羡集凤，乔舄来飞凫。诸君能如此，庶不负简书。珍错虽列俎，何如菽粟好。章服已荣身，何嫌锦绣少。我自筮仕来，生计原草草。稼穑思艰难，丰歉萦昏晓。小民日怨咨，敢以轻心掉。惟愿诸君子，梦与茅檐绕。绮罗筵前烛，移照桑枢槁。向隅繁有徒，情状俱了了。斤斫与斧削，何忍复相扰。当年皆寒畯，今日幸温饱。共期饬簠簋，斯民大有造。"}