{"id":"696754","title":"哭子武安","dynasty":"明","author":"金幼孜","text":"念尔归何处，呼天竟莫知。爱深难遽割，抚字独增悲。魂魄应常在，他生不可期。一朝成永诀，再见复何时。生死嗟何及，徒增父母哀。肝肠愁欲裂，泪眼痛难开。近日犹疑在，从今去不回。但期收尔骨，归葬故山隈。尔生才四岁，风骨最堪怜。已解摊诗卷，还能弄简编。提携从我后，出入在人前。命也真如此，朝朝诉彼天。"}