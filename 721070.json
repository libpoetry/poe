{"id":"721070","title":"蝶恋花 潇湘十景词 其一","dynasty":"明末清初","author":"王夫之","text":"九岭参差无定影。泪竹阴森，回合青溪冷。一片绿烟天际迥。迷离千里寒宵暝。香雨飞来添碧凝。认是当年，望断苍梧恨。东下黄陵知远近。西崦落日回波映。湘水自分漓水下。曲曲潺湲，千里飞哀泻。冰玉半湾尘不惹。停凝欲挽东流驾。百尺危崖谁羽化。一捻残香，拈插莓苔罅。忆自寻香人去也。寒原夕烧悲馀灺。瑶草难寻仙苑道。洞里春生，一霎韶光好。圆牖茏葱迎始照。天涯一点红轮小。无那云煓迷海峤。断送金乌，闷损飞光倒。纵有晶荧开霁昊。斜阳又被寒烟罩。谁倚磨崖题彩笔。记得中兴，仙李蟠根密。万里湘天开白日。晶光长射蛟龙室。欲汎扁舟寻往迹。路隔丹梯，水弱罡风疾。日暮湘灵空鼓瑟。猿声偏向苍湾出。蒸水东流湘水北。一曲沧浪，映带青山色。旧是朱陵仙洞客。鹤归不向乌衣国。江树迷离潭影侧。画槛筠帘，梦断春消息。击鼓冯夷寻未得。馋龙怪舞云生墨。见说随帆瞻九面。碧藕花开，朵朵波心现。晓日渐飞金碧颤。晶光返射湘江练。谁遣迷云生绝巘。苍水仙踪，雾锁灵文篆。帝女修眉愁不展。深深未许人间见。日落天低湘岸杳。迎目茏葱，独立苍峰小。道是昭王南狩道。空潭流怨波光袅。绿影寒澄春放棹。记得当年，渌水歌年少。明月南枝乌鹊绕。登楼何处依刘表。打鼓津头知野戍。万里归舟，认得云中树。日落长沙春已暮。寒烟猎火中原路。何处停桡深夜语。江黑云昏，莫向天涯去。旧是杜陵飘泊处。登山临水伤心句。为锁湘流东下缓。两岸芦梢，片片蒲帆短。寒水茫茫渔火乱。唯应曲里春风㬉。万古沅湘秋思满。六六湾头，绾住愁无算。无那湖光都个管。鼍风吹浪连天捲。渺渺扁舟天一瞬。极日空清，祇觉云根近。片影参差浮复隐。琉璃净挂青螺印。忆自嬴皇相借问。尧女含嚬，兰佩悲荒燐。泪竹千竿垂紫晕。宾鸿不寄苍梧信。"}