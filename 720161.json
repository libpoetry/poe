{"id":"720161","title":"有客言黄鱼事纪之","dynasty":"明末清初","author":"汪琬","text":"三吴五月炎蒸初，楝树著雨花扶疏。此时黄鱼最称美，风味绝胜长桥鲈。忆昔东南全盛馀，海舶衔尾张网?。公然满载返吴市，市中杂遝欢担夫。柳条贯鳃冰贮腹，数尾仅直千青蚨。豪门膳宰善烹治，剂以醯酱芼笋蔬。芳鲜顿觉溢几案，主宾下箸争欢呼。自从洲岛阻兵燹，鲸鲵窜逸稽天诛。诏书尺一禁航海，渔师安敢帆扬蒲？蛤蜊海母尚难致，况望此鱼供客需！老饕虽患食指动，畏触禁令生他虞。吴侬日夕叹且吁，有司束湿严锱铢。何当小丑就拘执，舳舻往返如通衢。䞟趠风中贩鲜至，此鱼复得登庖厨。吾侪口腹讵足挍，但愿海晏波涛除。庙堂日俟羽书捷，戈船诸将今何如？"}