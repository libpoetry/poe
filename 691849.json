{"id":"691849","title":"春曲五首","dynasty":"明","author":"李梦阳","text":"维南有曾城，下瞰梁王台。痽构翳云日，歌钟暮徘徊。芳草遍旧畿，山川邈悠哉。春城花烟满，杳霭生夕阴。白马系芳树，绣袪弹鸣琴。樗蒲少年子，一掷千黄金。绮阁俯通阛，后有百尺楼。并坐紫罗茵，双引青玉瓯。扬花起薄暮，糁糁萦芳洲。菁菁艳阳月，郁郁美人思。游丝罥白日，炯若春风姿。零落垂手舞，空传白纻词。借问美人居，云住城东隅。背有桃李馆，前临车马衢。十三妙歌舞，十五冠名姝。"}