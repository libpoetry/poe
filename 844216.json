{"id":"844216","title":"泉州杂诗六首","dynasty":"清末民国初","author":"林朝崧","text":"晋代衣冠族，唐藩割据场。山连百越远，水接十洲长。海物鱼盐富，天文牛斗光。有人览形胜，怀古意茫茫。胜代遗民岛，金门与厦门。熊罴今戍卒，虫鹤昔冤魂。镇海楼船壮，临江鼓角喧。狂澜从此息，颇、牧在边藩。万仞石峥嵘，泉山镇郡城。人言裴祖庙，昔驻越王兵。战斗有时止，神仙安可成？蜕岩临大海，登眺不胜情。助教欧阳子，天南不世才。家乡三岛近，科第八闽开。少日读书处，游人访古来。遗篇那可见，石室满尘埃。闻说南安县，诗人晚岁留。依刘王粲苦，哀郢屈原愁。旧隐山亭在，于今木叶秋。何当载美酒，不老岭边游。九日山长在，三唐世已遐。石留遗老子，树发古时花。未到逢人问，将游恨路赊。终当与俦侣，采药拨云霞。"}