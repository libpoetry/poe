{"id":"557855","title":"先春歌","dynasty":"明","author":"张弼","text":"岁暮冬穷天地闭，黄垆极底潜春意。茫茫忽忽有谁知，茶树枝头容色异。黄不黄兮青不青，淡不淡兮腻不腻。梅花骤逞向南枝，轻扬浅露同儿戏。何如茶树虽先知，蓓蕾包含浑未试。将军坚壁捲旗枪，寂然无哗鱼鸟逝。是时陆鸿渐张人新，鼎铛无处窥其神。惟馀老秃玉川子，开口道破为先春。乾坤至味乃在此，黄金萌蘖渐津津。幽人酷好好至骨，五盌七盌未足云。何必中泠惠山之白水，武夷阳羡之绿尘。三吴百粤随处得，清香浮浮高兴适。青州从事气粗豪，遁逃不敢轻唐突。纶巾鹤氅手自煎，时共烟波钓徒吃。此意世人知不知，浩歌吴门山月白。"}