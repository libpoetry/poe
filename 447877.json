{"id":"447877","title":"高阳台   秦淮雨中登媚香楼","dynasty":"当代","author":"潘乐乐","text":"古柳围津，疏英倚石，萧萧暮雨阑干。一片伤心，迷蒙剩水残山。朱楼莫恨笙歌杳，便笙歌，不是当年。黯销凝，几度西风，一舸秋烟。繁华梦里匆匆散，认亭林岑寂，巷陌荒寒。扇底飘零，流红今到谁边。沈沈天海无情隔，任徘徊，望断人间。莫重来，万缕清霜，吟鬓苍斑。"}