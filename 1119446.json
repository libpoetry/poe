{"id":"1119446","title":"次韵同年诸公环碧叙同年会","dynasty":"宋","author":"陈造","text":"天瓢挹注拱仙官，更阅诗仙锦绣端。离合不忘车笠誓，留传当并画图看。玄谭想有蛟龙听，得醉仍均客主欢。俛仰谪仙三百载，从知乐事继今难。春意温然侍上官，松醪更劝语更端。行厨剩遣黄头载，下客何曾白眼看。杰在汉庭方眷注，功将周室更祗欢。孰知末至慈恩旧，老境犹歌行路难。聚首论年不计官，寥寥故事复开端。俯容我辈输心语，更遣时流洗眼看。庾亮宾筵无尽兴，昌黎文饮有馀欢。舍人妙句还新样，白雪赓酬政自难。"}