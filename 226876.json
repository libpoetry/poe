{"id":"226876","title":"沁园春·尚书当年","dynasty":"宋代","author":"何梦桂","text":"尚书当年，蓬矢桑弧，初度佳期。是词林老虎，文场威凤，人中祥瑞，天下英奇。太守买臣，中书坡老，五十二年回首非。人间事，且开眉一笑，醉倒金卮。阿婆还忆年时。也曾趁鸿胪拜玉墀。念青衫荷叶，嫁衣尚在，青铜菱影，破镜犹遗。半席寒毡，一官俯首，造物还应戏小儿。问天道，看是他谁戏我，我戏他谁。"}