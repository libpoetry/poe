{"id":"977950","title":"促刺词","dynasty":"宋","author":"徐集孙","text":"促刺复促刺，劝织声转剧。小妇跣雨采桑归，大姑煮雪抽丝绎。辛勤欲织禦寒衣，朝暮惟恐不盈尺。织成门外迫催租，不了输租仍卖绤。妇姑对泣儿号寒，更无可补儿衣隙。帛暖本拟代绤寒，卖绤寒来愈无策。促刺兮，促刺兮，劝人织兮织何益。贮之金屋是何人，重重绫锦饰珠璧。"}