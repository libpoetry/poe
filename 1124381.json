{"id":"1124381","title":"江陵送赵知县二首","dynasty":"宋","author":"项安世","text":"万壑千岩相送时，灵星小雪上丰颐。南云北梦重分首，扑漉繁霜满瘦髭。功业向来真自许，头颅今日遂如斯。英雄老大无人识，足扣双舷只自知。别离底处最堪怜，君上吴船我蜀船。从此相思真万里，重来何止又三年。司州刺史髭如戟，国子先生瘦似椽。二子有情须问讯，为言重九向西川。"}