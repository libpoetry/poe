{"id":"250730","title":"再赋·谪仙早已归蓬瀛","dynasty":"现代","author":"吴金水","text":"谪仙早已归蓬瀛，诗卷犹作凤鸾鸣。谪仙一去不复返，青史空自留狂名。星移物换世情改，而今谁复容奇行。从游我欲东赴海，闻报水浅难骑鲸。太息仙踪不可及，惟此遗蜕尚墓茔。杨花初飞云漠漠，子规乱啼草青青。临碑伫立摩挲久，恨无金樽为君倾。怅怅登车竟何向，回看遥山极天横。"}