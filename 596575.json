{"id":"596575","title":"秣陵行","dynasty":"明","author":"陶益","text":"秣陵自昔称豪华，五侯七贵万人家。通衢鳞集陈珠玉，纷纷游骑尽堪誇。红粉楼头明媚色，偷眼凭阑娇无力。清歌妙舞艳阳天，玳席琼筵欢无极。朱帘绣幕攒晴烟，银树瑶林花争妍。拾翠涂黄日将午，金鸭香销春可怜。燕子飞飞解秦苑，桃花片片笑刘阮。时闻萧寺礼钟声，恍惚歈吟亦经卷。幽轧移舟上新河，平市三山路转多。呼朋挈榼背驴去，流莺声滑薰风和。我生性僻好奇古，牛首鸡鸣偏欲睹。凌虚一望扬子江，鱼龙变化鼋鼍舞。振衣回来向柳滨，柳滨蛾眉装束新。翠袖红裙拖白练，三三两两动香尘。自言儿家好门户，夫婿前年作大贾。大贾射利久未归，口脂面药皆黄土。仙郎仙郎何处来，如曾相识无相猜。恐是十洲三岛客，翻疑泛海济川才。世间争说奇男子，鞭霆逐电走千里。骞翮远翥辞故乡，慷慨悲歌燕赵里。嗟我闻之不能声，千愁万恨难为情。祇今感尔重离别，何况春风万里程。因思庄家有至乐，酒熟稻香坐田角。生平少读几行书，蚤眠晏起随意觉。因此回头语深闺，女儿莫作贾人妻。更推一语自相嘱，男儿莫与贾人齐。富贵荣华何足道，古言在家贫亦好。囊琴笼鹤赋归与，笑杀王孙怨芳草。"}