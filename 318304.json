{"id":"318304","title":"木兰花慢·支床谁复问","dynasty":"现代","author":"饶宗颐","text":"支床谁复问，但弦拨、夜冷冷。算排遣居诸，消磨豹鼠，蠹简犹青。飘零。白头去国，泣苍山、落日故人情。见说归神太素，湖江遽失鳣鲸。望京。草色上荒亭。沧海倘扬灵。甚凋残诗雅，难传巧历，徒附中经。沉冥。山河邈若，怆知音、踟蹰更吞声。虫篆如今莫继，尘笺空想平生。"}