{"id":"555962","title":"丙午年首夏患足疾六月淫雨大作狱屋中水深二尺许囚板漂没六七日始退重此湿感不能步履今一载矣殊觉衰惫恐倏殒灭为十招魂以自慰卧起慷慨援笔立就词固不能尽工也丁未年四月二十五日作 其五","dynasty":"明","author":"杨爵","text":"百感摧剥，寸衷消毁。长守圜扉，满腔赤泪。有觉残生，无涯谴祟。发发回风，滔滔逝水。魂如不来，伊谁为类。呜呼魂兮魂兮，孚我以心。人生遭际，往古来今。"}