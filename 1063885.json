{"id":"1063885","title":"和游谷山","dynasty":"宋","author":"释德洪","text":"颍皋擘窠书棐几，玉勒银钩照林麓。山堂聚观杂贤鄙，人人欢然如所欲。独馀耆年视凝远，就观尚如隔罗縠。筠床瓦枕试新凉，小雨南风正清熟。岸中一笑山答响，我亦为君聊捧腹。晚晴轩槛亦何有，隔屋茶烟度修竹。呼童索纸赋新诗，诗成字字清如玉。人间何从有此客，满腹精神真可掬。我惭衰老亦作诗，譬如菌芝生朽木。"}