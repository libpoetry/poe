{"id":"293834","title":"酹江月·客中清明","dynasty":"现代","author":"张伯驹","text":"断肠时节，又天涯寒食，犹滞征鞭。店舍花残烟火冷，归期怕误春前。枌社吹箫，柴门插柳，触景倍凄然。风灯微暗，夜来有梦先还。望里冉冉斜阳，青青荠麦，十里尽平川。暝色千山虚霭暮，远树更听啼鹃。芳草招魂，东风不语，时簸纸灰钱。家乡此日，野花开遍坟园。"}