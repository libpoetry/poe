{"id":"440760","title":"金缕曲 题赵亚娟女史诗稿《离恨草》","dynasty":"当代","author":"陈伟强","text":"离恨知多少？遍天涯、萋萋莽莽，断肠芳草。一自吹箫人去后，日日蛾眉慵扫。盼窗外、金萱开早。蝶化吟笺蕊为笔，采玲珑红豆当诗料。添几页，葬花稿。裁云镂月何时了？算除非、春蚕丝尽，蜡梅香杳。沧海桑田都变改，怪煞相思不老！湘水渺、倩魂飞绕。想得江南秋月夜，木犀旁锦瑟临风挑。桂露白，罗衣缟。"}