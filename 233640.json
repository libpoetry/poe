{"id":"233640","title":"六月内喜雨诗","dynasty":"宋代","author":"敖陶孙","text":"炎天亦靳雨，特地费雷将。隐隐来何久，飞飞势稍颺。初从沾块润，忽作建瓴忙。穉子抛书出，臞禅解缚狂。苗滋应秀颖，风过忽温凉。蛛纲掀三面，虫书漫数行。衾箱开岁事，恩泽到诗章。怨暑移今昨，烦痾觉在亡。青莲开绀宇，白苎舞雕墙。只影还晡暮，惊心重渺茫。思惟大火聚，回向六时香。脱略时流辈，周旋古佛场。身才丈六足，舌乃大千长。此理凭谁诘，何方便举扬。鼠愁灯崛峍，鸦睨铁琅珰。生理何聊赖，斯文重激昂。盛时追少壮，故步失寻常。政尔蓬心萲，依然贝叶光。"}