{"id":"380051","title":"疏影·魏滋伯大涤山房读书图","dynasty":"清代","author":"赵庆熹","text":"一间老屋，在万山深处，四面皆竹。竹里开门，流水声中，有人把卷初读。琅嬛自昔偷游去，正洞口痴龙眠熟。想书中、乱走红蟫，仙字也都盈腹。试看夕阳天外，芙蓉十二朵，朵朵寒绿。便欲将身，画里寻诗，也算片时清福。南湖此去无多路，恰笑我、未能免俗。问几时瘦袜宽鞋，来与白云相逐。"}