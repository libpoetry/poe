{"id":"1070064","title":"同江彦文纬江仲嘉褒度菱湖岭游三衢诸山道灵真出入岩谷胜绝可骇杂然有卜筑之意然此地寥阒人所不争小隐不难致顾吾曹出处何如耳二公皆脩真养气精进不衰予晚闻此道又为忧病顿挫志倦体疲每思益友傥得静舍安馀年资二子以待老岂不乐哉作诗叙游且志本末岩谷之胜实自仲嘉发之予尝闻而赋诗所谓武陵迷汉魏妙喜断山川者也","dynasty":"宋","author":"程俱","text":"我昔未省事，伥伥如病狂。仰规结绳初，下历汉魏唐。谓此纸中语，卷舒在行藏。功名戾契取，有志要必偿。趼足方不暇，何由放洪荒。行年冠而字，世故颇已尝。试窥竺乾书，出入应帝王。丘轲有妙蕴，合处如宫商。形骸乃尘沫，笑唾却老方。蹭蹬过二纪，身如浮海航。风涛浩无际，寄命蛟鼍乡。外为万绪婴，内以百虑戕。摧颓不一偶，病骨无由强。初心益乖迕，始觉计未良。拟追赤松游，补我黥劓创。惟时子真子，青衫尉南昌。亦有虬须翁，种桃撷春芳。不求飞霞佩，肯受紫锦囊。至言无旁午，照用寂以忘。尔来又十年，前却方徬徨。何殊一日暴，正坐多歧亡。虬须彼幽人，物化不可量。子真日千里，似欲穷扶桑。安知阡陌间，共此暇日长。广文今稚川，腹有云笈章。黄金傥可成，绿发不复苍。养生百千门，一一登奥堂。相从岩壑间，笑傲无羲皇。衢山甚奇峭，不数三石梁。嵚崎尽中空，玉室联珠房。九日澬未落，洪波怒怀襄。洄流荡沙壤，灵景忽以彰。至今众玉聚，山骨堆琳琅。峨空怒猊踞，出谷惊龙翔。委蛇青童辙，散乱初平羊。悬崖势欲坠，植笋森分行。晨光乍映发，紫翠云霞张。攀萝赵公岩，九土何茫茫。岂无太平酒，浣此膏谷肠。侧身栖真洞，局蹐仍跄踉。深行得穹窿，陟降殊未央。举头见空圆，歘若来飞光。翠岩众山底，恍荡疑无旁。故应却尘污，九垒苍屏障。斯游固足乐，质象不可详。要之大洞中，太山一毫芒。回鞭灵真路，林涧森相望。穷幽得岩谷，高青对峥嵘。蛇行九锁中，宛转流泉声。琤琮泻哀湍，力与乱石争。悬瀑或寻丈，势汹洪河倾。泠泠赴深窦，或如环佩鸣。或于荟蘙中，琴筑时丁丁。或穿嵌岩下，洄洑潴深清。或如铁堂硖，绝壁飞猿惊。龙蛇走根干，薜蔓悬珠璎。或如钴鉧西，竹树春冬荣。低昂牛马饮，偃蹇熊罴登。或如袁家渴，长阴昼冥冥。草间兰茝香，石上梗楠青。或如灊谷中，坡陀负崩腾。或如三峡底，仰见匹练明。联绵道林麓，左右临洮城。行行川谷开，蔼蔼皋原平。冥搜已复失，巧语未易名。不意天壤间，云关敞金庭。向来保幽遽，不挂世俗称。轮蹄固无迹，樵牧或未经。吾属岂神悟，权舆标地英。昏嫁会当毕，衡茅兹可营。二子早闻道，勤行得贞宁。要收十年功，不止九府卿。二树结佳实，五腴练飞琼。处静已超静，留形要遗形。我懒百不堪，寸田方力耕。会从浮丘伯，及此洪崖生。乘风御倒景，出入抚八纮。下窥冰炭士，扰扰盘中蝇。三人笑相视，事愿良难并。此志不可负，无为滞尘缨。清泉闻此言，白石相与盟。作诗纪胜绝，亦用铭吾膺。"}