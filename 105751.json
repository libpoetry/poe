{"id":"105751","title":"周仲章通判润州","dynasty":"宋代","author":"梅尧臣","text":"昔过京口山，断崖如巩洛。抱谷黄芹泥，百丈耸垠堮。山岭与江面，地脉水可度。欲凿无浅泉，孰云南土薄。君为别乘去，便比北州乐。已免卑湿忧，仍离鴞鹏恶。况逢休明时，秋堞罢严柝。夜爱寒江潮，月临甘露阁。置酒发浩歌，万里波欲却。霜蟹肥可钓，水鳞活堪斫。纵饮不须休，未应沧海涸。终当笑杨雄，穷壁常寂寞。更知首阳人，薇蕨事亦错。不若阮步兵，醉鞍伸两脚。太守必吾徒，傥能时就酌。"}