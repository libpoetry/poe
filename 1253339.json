{"id":"1253339","title":"题王仲文监税临清阁卷","dynasty":"元末明初","author":"蓝仁","text":"官阁临清背市廛，司征馀暇思飘然。牛羊春雨回山径，鸥鹭秋风傍钓船。酒熟重期何日会，诗成还有几人传。瓜时未欲忘清景，归捧新图鹤发前。城隅官阁下临河，监税閒来载酒过。两岸蝉声喧湿翠，一天鹭影落晴波。凭栏自有幽人乐，趋市能无估客歌。三载政成心似水，柏台还说荐书多。官阁新成胜槩兼，日长公暇理牙签。青山对榻岚光重，碧水当轩爽气添。客到无时浮大白，人间何处有朱炎。遥知睡起题诗际，燕语随风落画檐。"}