{"id":"689900","title":"和客闺中四时曲 春","dynasty":"明","author":"张元凯","text":"草长花落遍关山，久客翻愁归路艰。遂使子规空叫月，三春不见有人还。为爱芙蕖水上开，漫将罗袜染芳埃。并头欲折何曾折，才入木兰风雨来。瑶琴宝瑟寂无声，只有寒螀柱下鸣。海月一轮通夕照，姮娥应悉此中情。庭树纷纷霰作花，北风吹卷入窗斜。天山积雪无归路，不是征人不忆家。"}