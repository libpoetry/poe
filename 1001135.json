{"id":"1001135","title":"闻东湖荷花盛开未尝一游寄郑禹功","dynasty":"宋","author":"曾几","text":"言登巾子山，天外入眼界。呀然城之东，一鉴如许大。得非所领州，其下临渤澥。乃知湖浸阔，便觉井邑隘。朝朝横乌纱，暮暮束韦带。何曾官事了，秖使人意败。径须水清泠，一洗胸芥蒂。昨来放船好，如更宅爽垲。四围纯浸山，碧玉乱石黛。兼随郑广文，人境两疏快。维扬几同僚，独喜此翁在。只今万红妆，一一倚青盖。柳阴闲画舫，荷叶绕公廨。鬓丝禅榻上，句法出蔬菜。因之双鲤鱼，慎勿欠诗债。"}