{"id":"697205","title":"送易惟效观察之蜀中同李司理作八首","dynasty":"明","author":"胡应麟","text":"粲烂除书汉阙来，蜀天何处望蓬莱。黄堂久擅分符绩，乌府新推仗钺才。雾拥双龙行剑阁，云随一鹤度琴台。百花潭上题诗暇，几唤词人共绿醅。荧煌箫鼓夹离筵，处处棠阴拂画船。叱驭重看行栈日，观棋犹忆烂柯年。瞿塘急峡高牙外，夔府孤城大纛前。满目匡山云雾色，好凭遗碣问青莲。宪节朝巡白帝宫，千山行色望难穷。城悬滟滪飞涛上，署涌岷峨积雪中。社稷关心龙剑紫，乡闾游目锦袍红。极知河内追思切，伏阙何由借寇公。彩笔西南见吏情，风流何似在承明。花香匝地文君肆，树色浮天望帝城。揽辔岷山千骑肃，飞书泸水百夷平。莫言玉垒堪长借，翘首双珂汉阙鸣。楚水巴山别思重，经游何地不奇踪。黄金作客怜司马，白羽谈兵羡卧龙。绝栈三千行蜀道，危阑十二望巫峰。高唐赋罢堪携手，咫尺云华梦里逢。江城晴色照蒹葭，彩鹢鸣榔散曙鸦。鼓吹乘风还七泽，旌旗摇月上三巴。扬雄阁畔题玄草，杜甫堂前觅浣花。到日海棠开欲遍，可能移植到山家。绿酒红颜怅和歌，金垆银烛奈愁何。青羊肆远孤旌驻，白马寒江大舶过。锦里春风啼蜀魄，阳台暮雨狎湘娥。双鱼是处能相忆，极目遥天剑水波。歌罢骊驹散夕氛，天涯何处怅离群。猿啼骆谷千峰雨，马踏蚕丛万岫云。大树尚留严武碣，小桃偏护薛涛坟。眉山伯仲衔知久，唱和能令越客闻。"}