{"id":"825491","title":"黄石斋莲叶戏蟹卷子","dynasty":"清末近现代初","author":"郑孝胥","text":"秋荷张败帆，霜蟹携利刃。离披更出没，深浅皆可辨。道人不画水，水趣自弥漫。尖团得八九，或泳或奔窜。莲蓬老如石，黑皱堪摘玩。蒲荇气青冥，映波作重晕。荒凉各成就，凛凛意谁见？回思光绪中，忍盦藏此卷。西斋我下榻，累月常在案。重逢真腹痛，穷老入世乱。欲题自伤晚，何止存殁恨。"}