{"id":"1083681","title":"听阮","dynasty":"宋","author":"史浩","text":"水晶宫殿黄金阙，玉斧修成大圆月。漆光照胆毛发寒，依约峰峦见林樾。谁人于此安四弦，流水高山寄清越。初如孤鹤唳蓝田，渐若群鸾舞丹穴。疏疏夜雨滴秋阶，忽然雪竹空岩折。世间万态不可穷，弦中有口俱能说。锦瑟华年过眼休，枯桐已为伯牙绝。是间真意亘千古，千古仲容名不灭。人生俯仰天地内，瞬息百年同一阅。请君姑置是非事，来凭云窗听高洁。"}