{"id":"600663","title":"留别谭太玄诸昆仲","dynasty":"明","author":"王弘诲","text":"金吾胜赏几经过，文采风流意若何。家有新声传乐谱，人操彩笔当雕戈。三千珠履迎仙客，十二瑶环学翠娥。霓羽差池翻燕子，云璈宛转调莺歌。兰阶香蔼浮银蜡，梅坞春深寂玉珂。璀璨珠旒垂月丽，飘飖绣带舞风和。六街霞绕欢犹聚，五漏声残醉尽酡。乡里祇今羡韦杜，华阳宁用说高轲。最怜唱罢骊驹后，从此花前忆绮罗。"}