{"id":"691412","title":"大祀雪霁之作次周编修韵二首","dynasty":"明","author":"李昌祺","text":"羽林千骑拥旌旄，六出飞花点绣袍。玄武旂翻香雾暖，苍龙阙倚卿云高。蓬莱御气浮春树，泰畤祠光绚露桃。天陛两曾分祼献，独惭无颂拟王褒。月冷瑶阶烛影微，炉烟遥傍侍臣衣。钟山政对斋宫近，瑞雪先迎御辇飞。环佩声来天步近，衣冠身到泰坛稀。何人屡得陪宣室，贾谊承恩在禁闱。"}