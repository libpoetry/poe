{"id":"719710","title":"四雏操","dynasty":"明末清初","author":"屈大均","text":"嗟四雏兮二男二女，咸婴孩兮无知，未委兮其虎与鼠。朝无食兮酸啼，数顾视兮筐筥。为廉士兮不仁，吾过高兮累汝。彼墨台之殉洁兮，亦薇英之独茹。岂妻孥而同饥兮，为西山之土苴。吁嗟乎，膏粱吾不知求兮，文绣吾不知与。徒著书兮满家，不能易兮一肥羜。既遭时兮不祥，分吾生兮终窭。熬文章兮为糜，是吾心兮所组。化呱呱兮为蠹鱼，饱六艺兮以孳乳。天下皆晦盲兮，吾多学兮焉补。欲号泣兮困穷，天地岂吾兮公姥。彼鸱鸮兮肆虐，将切鸾皇兮为脯。返岩穴兮深潜，与骨肉兮为土。已矣乎，孔雀爱其珠尾兮，山鸡惜其文羽。宁网罗之见罹兮，不忍濡夫微雨。"}