{"id":"943892","title":"至喜铺","dynasty":"宋","author":"陈造","text":"外朝走马息，险绝欲无路。驵骏蹙万蹄，势若敌场赴。崩腾临空旷，踠足此小驻。萧然一驿傍，为此数家聚。川城南山下，邑屋随指顾。行人不胜喜，息驾始此处。跫然愀然意，南北分来去。我解房州印，初试历险步。胡为亦自得，不作罢尔虑。乡心建瓴水，归梦受风絮。残年归来引，他日遂初赋。是役固已劳，端复酬夙素。临风搔白首，一笑饬徒御。"}