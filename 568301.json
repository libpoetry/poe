{"id":"568301","title":"七峰歌","dynasty":"明","author":"陆深","text":"七峰主人家七峰，七峰东来如七龙。地当北斗星辰见，派接南山雨露浓。缘江亭馆连云起，方丈瀛洲天尺咫。帆穑渺渺万里船，烟波日日东流水。主人元是孙子荆，漱石枕流非本情。胸吞云梦已八九，眼视四海皆弟兄。况有文章称大手，远追建安成七友。云树莺花一万重，琳琅金薤三千首。遥峰绝壑迥还孤，亏蔽阴阳自有无。寂寞可怜杨子宅，丹青空事辋川图。观国才华工好古，别启图书群玉府。黄钟大镛序殷周，太华长河俨宾主。门外联翩长者车，峰头缥缈列仙居。青天白日常应尔，金坞珠楼总不如。江南自昔多佳丽，谁复豪华誇甲第。桑梓依依见此心，弓裘永永承先世。天钟形胜待公侯，莫因风物重淹留。愿将郭隗千金价，更起元龙百尺楼。"}