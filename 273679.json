{"id":"273679","title":"齐天乐·玉骢嘶向青楼去","dynasty":"现代","author":"汪东","text":"玉骢嘶向青楼去，杨花又催春晚。燕语香巢，鸾分镜匣，谁识离愁难剪。重门自掩。料迟日停筝，暗尘生簟。梦影凄迷，翠帘空傍暮云卷。羁途还贱旧感。那时初聚首，欢事何限。劝酒啼莺，寻芳倦蝶，应惜流光辗转。江南路远。盼绿叶成阴，脆圆同荐。寄语多情，未须眉黛敛。"}