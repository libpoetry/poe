{"id":"412625","title":"冬日山居杂诗","dynasty":"近现代","author":"汪石青","text":"山骨棱棱剑气寒，一天黄日白云乾。结庐曾是红尘外，珍重梅花折岁阑。一角斜阳冷处晴，寻诗人在画中行。冬来亦有轩轩句，却谱冰霜作尾声。酒怀苍莽郁奇峰，叱破烟云一万重。今日江南无铁丐，紫葡萄酿为谁浓？一帘霜气扑眉棱，下有铜龙夜欲冰。料理青山吾事毕，心光默照定中灯。"}