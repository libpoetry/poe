{"id":"294050","title":"莺啼序·和梦窗","dynasty":"现代","author":"张珍怀","text":"斜阳半萦塔影，洒残晖满户。画帘外、双燕呢喃，未说春晚天暮。但留客、凭阑共看，冰轮朗照清峦树。奈归时、离绪漫空，落花飞絮。絮卷秋风，乱飐苇渚，趁轻云淡雾。雁鸿翥、芳札频传，素笺难诉衷素。记重游、霜红染叶，也堪比、繁花霞缕。步长堤、抛却閒愁，且呼鸥鹭。隔年怅望，再聚萍踪，探幽乐远旅。更日日、挑灯读帖，瀹茗联吟，双桨莼波，一窗风雨。酒垆醉后，竹林游罢，肝肠相照莹冰雪，黯消凝、黛发兰舟渡。题衿墨淡，心期犹托朱钤，而今尽委尘土。维摩丈室，绕榻茶烟，又溽风换苎。莫再忆、阿连诗梦，圆泽石寒，小朵薇残，碧幢蕸舞。挥弦谱入，龙吟新曲，天风吹籁飞澜啸，化仙音、弹彻琼瑶柱。泠泠流徵谁听，逸响横空，有翔鹤否。"}