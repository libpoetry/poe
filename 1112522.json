{"id":"1112522","title":"次韵大年侄见赠古诗二首","dynasty":"宋","author":"张扩","text":"人生几何时，心地要平旷。不须意外求，辛苦寻蒟酱。此郎有高处，智出百夫上。禅窗接软语，眉宇春盎盎。诗坛久失律，斋戒欲谋将。谁专笔阵功，定起太公望。君文秋水篇，曲士羞臆度。吾文元尚白，穷老甘寂寞。向来失宗盟，士气日卑弱。后生苗未秀，况复病草恶。如君真挺特，文字兽一角。头风吾何忧，解后当勿药。"}