{"id":"766112","title":"沁园春 题陈夫人遗照","dynasty":"清","author":"鲍之芬","text":"芳草池塘，绿荫阶除，清和暇时。有膝前爱子，牵衣问字，闺中博士，习礼明诗。暖律调莺，新声啭凤，贤母由来即令师。韶华暮、对东君怊怅，忍赋将离。人生百岁难期。最寒暖、中年费护持。叹华胥短梦，霜兰坐萎，春晖寸草，风树含悲。合浦明珠，空梁夜月，应有安仁百首词。瞻遗照、羡千秋彤管，一代蛾眉。"}