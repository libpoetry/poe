{"id":"73793","title":"木兰花慢·正江南二月","dynasty":"元代","author":"魏初","text":"正江南二月，春色里、送君行。对芳草晴烟，海棠细雨，不尽离情。思量汉皋城上，共当时、飞尽人青冥。醉后嘉陵山色，马头杨柳秦亭。十年一别鬓星星。慷慨只平生。爱激浊扬清，排纷解难，肝胆峥嵘。此心一忠自信，更太平、丞相旧知名。寄谢草堂猿鹤，移山未要山灵。"}