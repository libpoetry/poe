{"id":"1057515","title":"伤蔡文仲秋闱失意四十韵","dynasty":"宋","author":"刘弇","text":"侧听秋闱榜，君名又不传。病龙频失水，倦鸟久惊弦。有意期行道，无人肯荐贤。长沙伤鵩日，西狩获麟年。失意应常理，嗟君最可怜。双亲堂上老，三釜养中偏。须有千茎雪，家无二顷田。甑中尘屡起，囊乏磬长悬。草木荒三径，埃氛满一廛。鹑衣伤子夏，蜗舍病焦先。雪冷袁安卧，风清靖节眠。谩誇五色笔，不及一囊钱。抱玉冤谁雪，沉舟恨自牵。翼摧云外鹄，身绊驾头鹯。愤气高冲斗，悲号下入泉。未甘为败将，犹拟奋空拳。文丧思投笔，胶稀欲绝弦。悲弹三尺剑，闷钓五湖船。迁摈当修史，雄闲合草玄。张衡四愁什，杜甫八哀篇。膑刖兵书作，丘穷易道编。文人从坎坷，才子本迍邅。得失诚由命，穷通莫怨天。不须吟泽畔，何用饿山巅。豹匪终藏雾，龙非久在渊。鹄侯高定中，杨叶细须穿。子况千人敌，身仍百善全。平生于传癖，终日被书癫。容貌堂堂也，胸襟落落然。文章追贾马，德行继渊骞。吐论昆崙决，挥毫组绣联。字奇称草圣，句巧号诗仙。身瘦文弥古，家贫节更坚。士流瞻若斗，学者慕如膻。自合升朝右，宁终死道边。此来虽蠖屈，前去定莺迁。邹黍当重秀，韩灰决复燃。焚舟收后效，破釜雪前愆。诚愿穷犹斗，何甘废中权。未应豪杰士，憔悴老螺川。"}