{"id":"168133","title":"寄懒庵·天寒日短道路长","dynasty":"宋代","author":"胡仲参","text":"天寒日短道路长，白云飞处知吾乡。大江之东渭之北，念我故人何可忘。别来杨柳春依依，只今开到梅花香。扁舟漫浪归未得，京尘海里安行藏。身名未立仰天笑，床头夜夜鸣干将。羡师物外无宠辱，庭前柏树常苍苍。吁嗟念羽飞不到，二千里外空相望。五云前坠满室光，报师之意无以将。篇诗浓墨才淋浪，一声雁过天南翔。"}