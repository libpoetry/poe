{"id":"1045125","title":"送李守孝博","dynasty":"宋","author":"徐积","text":"外官之重，其惟使乎。使者之重，兵政刑诛。持挈纲领，设施楷模。以实去伪，以清革污。善本须养，恶根必锄。非严不肃，非宽不舒。非威不行，非信不孚。诸如此类，一不可无。而况百粤，岭阳海隅。其俗彍悍，戒吏侵渔。缓之则怀，扰之则吁。又况其徼，溪洞蛮居。虑要先定，戒须早图。使臣之重，不其然欤。命使维何，曰山阳守。维山阳守，其质忠厚。既明而恕，惟所自有。以严以威，以左以右。维恕维平，维详维精。所济维敏，所孚维诚。刑无必用，事皆原情。或虚其狱，或空其庭。称者盈巷，传者盈城。四境之内，尽为欢声。其体则庄，面无浮气。其目则瞭，心无所蔽。不激不诡，不迁不泥。亦不自务，亦不自恃。好谋好询，使臣所贵。维询维谋，何以酬之。维时武备，为国修之。我闻番禺，熙宁之前。弓手之外，枪手三千。总计一路，何啻万数。因而循之，不烦招募。可增其籍，可当土兵。不费斗粟，不用尺缯。其便如此，何惮弗兴。付之善吏，以成其能。训之练之，按阅有程。可如汉制，选择骁锐。号为奔命，无所不备。岂惟广东，自广而西。闻命即赴，势张力齐。如声如响，如鸷如飞。如决大水，从山赴溪。盖神速者，用兵之奇。仍坚其城，仍浚其池。虽有交趾，正如狐狸。伏藏窟穴，其何能为。"}