{"id":"820873","title":"薄倖 云盦词来，眷梦歌离，郁伊多感，依韵慰之","dynasty":"清末近现代初","author":"郭则沄","text":"狂香飘梦。早颠倒、云屏渴凤。问几许、华年心事，暗借锦弦催送。甚东风、吹絮成尘，流莺别后春寒重。待钿阁量愁，箫屏寻约，除是星娥许共。还惜取、垂杨瘦，曾系著、雕鞍珠鞚。丁宁双青鸟，瑶云捎去，琴心掩抑朝飞弄。又凄飙动。怨伶俜恨叶愁根，错向当时种。孤醒易感，拚取欹簪醉瓮。"}