{"id":"829798","title":"赠任公 二首","dynasty":"清末近现代初","author":"夏曾佑","text":"壬辰在京师，广座见吾子。草草致一揖，仅足记姓氏。洎乎癸甲间，相居望衡宇。春骑醉莺花，秋灯狎图史。青霄与黄泉，上下穷其旨。冥冥兰陵门，刀鬼头如蚁。修罗举只手，阳乌为之死。袒裼往暴之，一击类执豕。酒酣掷杯起，跌宕笑相视。颇谓天地间，差足快吾意。夕烽从东来，孤帆共南指。再别再相间，便已十年矣。吾子尚青春，英声乃如此。嗟嗟吾党人，视此为泰否。衣食困庸才，遂老关山路。对人诩流略，清夜知其误。沧海正横流，箜篌唱无渡。所望我佳人，崛起匡天步。长啸览太空，国土恒沙布。而子都不游，乃独游此土。此土亿万年，又与此时遇。嗟哉天所戮，那得知其故。为子发图书，治乱纷如雾。一治一乱间，铁血为其具。譬如一滴水，微虫逞威怒。既生微虫间，此怒讵可措。落月满征衣，烟帆从此去。雪耻酬百王，无为疾所怖。"}