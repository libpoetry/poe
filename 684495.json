{"id":"684495","title":"舟泊大伊遂登岭眺望二首","dynasty":"明","author":"王廷相","text":"遄征徒已疲，安迈舟始忻。客程急日夜，惊澜骇崩奔。篷心悦留止，升峦瞰高旻。海岱指间得，扬楚望中分。洪河吞淮沚，岘口拱齐门。古石堕危壁，新沙亘高垠。山川日已改，人代焉足云。丘坟但宿莽，碑版空残文。伤心古往迹，感慨郁难陈。于焉任化轨，庶以豁忧殷。周雅述淮夷，汉服分楚甸。长江带南纪，王图此雄冠。职事有行役，超旷任眺玩。览古情讵释，望阙泪已泫。缅哉天路长，倏尔岁华晏。侧身蹈穷海，縻廪依下县。积愠将奚尤，素履竟谁辩。虽恊康乐情，终切子牟恋。效志谅有激，陈辞忽纂纂。即非周南史，留滞有馀叹。"}