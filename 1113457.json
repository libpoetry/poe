{"id":"1113457","title":"次韵京口叔祖见寄四首","dynasty":"宋","author":"张镃","text":"欲诉中心话许长，尺书恨不寄千张。新篇喜逐东风好，变尽人间草木荒。山堂初展称婆娑，曲径移栽杂树多。应是我翁归舍后，便登繁要亦来过。病起逢春自献酬，醉狂诗体类俳优。追攀雄杰诚堪笑，寄去稽迟更合羞。汲古无初不读书，屠苏新制帖僧庐。痴禅昼夜蒲团上，贪睡犹胜学宰予。"}