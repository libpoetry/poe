{"id":"699125","title":"青楼曲","dynasty":"明","author":"徐熥","text":"沉香亭畔敞云屏，一树垂杨拂地青。暂系紫骝欢莫去，盘中新有五侯鲭。帝城三月雪全消，新柳如丝学舞腰。何处女郎齐度曲，桃花春水赤栏桥。金屋谁家罢管弦，博山沉水尚留烟。夜深月到流苏帐，照见鸳鸯作对眠。燕子楼中午漏迟，荼蘼花影上帘时。含娇自起开妆阁，学取西山画黛眉。"}