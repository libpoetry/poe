{"id":"1119601","title":"登頫江三绝赵宰增为四复次韵答之 追和","dynasty":"宋","author":"陈造","text":"泛香樽俎飞云上，著色江山泚笔前。乾鹊鸣鸠共晴昼，长红短绿各华年。流光何忍太匆匆，一段清欢欻梦中。赖是缄藏玉雪句，老人他日苦头风。两豪挥笔对江山，怪底风蜚齿颊间。雕虎未驯金索紧，长鲸已鲙钓竿闲。两夜北风吹石裂，雪神骄蹇更淹留。羁人坐叹肌生粟，媚白妖红耐此不。东园北寺非无约，瘦骨禁寒未敢前。寄语惊风并急雪，多情多感况中年。"}