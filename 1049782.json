{"id":"1049782","title":"留题潜山山谷寺","dynasty":"宋","author":"郭祥正","text":"山如连环不可解，玉溜穿崖鲸尾摆。中天化出清凉宫，汗漫琉璃翠光洒。回头无路通人间，毛发森森神魄骇。长碑突兀压巨鳌，字刻雄文入模楷。乃知梁僧挈刀尺，来此幽栖聊脱屣。地祗掣锁岩户开，纵有堆金岂能买。粲祖传衣当第三，至今异骨藏斯岩。我朝重赐七宝塔，舍利感应符至諴。谁曾磨崖记名姓，习之健笔深镌镵。盘鼍皴鳞想风概，云雾惨淡遮松杉。至宝不独世所惜，定有山鬼长扃监。愿借雷公霹雳斧，坚珉斫断载以函。高僧邀我恐忘返，虎豹堪惊日将晚。归来拂榻坐虚堂，软煮黄精荐香饭。千年遗迹安足誇，幻妄非真生有涯。奈何吾势未能已，梦想长在金仙家。"}