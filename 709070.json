{"id":"709070","title":"乙卯人日招及门诸子过话即以当简","dynasty":"明末清初","author":"朱用纯","text":"同此昼与夜，独命为人日。世俗竞相传，不知义何出。我顾深有取，顾名宜思实。人道不易尽，交勉无苟失。抚兹气象更，推迁如矢疾。日新又日新，敢复少暇逸。眷言二三子，矜尚寡俦匹。菜羹脱粟饭，招邀话相悉。回首献岁来，逾日已六七。想当不待速，疾驱过蓬筚。"}