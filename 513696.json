{"id":"513696","title":"发河间出南门拜外祖林处士墓遂至舅家饮别","dynasty":"明","author":"程敏政","text":"骑出瀛东门，朔气侵衣裳。岿然外家冢，枕此官道傍。下马一顿首，草木寒无光。去茔数举武，升我舅氏堂。舅年六十馀，鬓发惊苍浪。老妗悲且喜，叩我家事详。贱子再拜言，有亲天一方。晏岁东南征，岐路多风霜。忆昔四小甥，玉立森成行。岂期中道间，少者多沦亡。人生若电火，展转摧中肠。矧兹远行役，聚散安可常。但愿母家好，庆远流弥长。尽此酒一尊，别泪纷瀼瀼。去住两凝睇，古木留残阳。"}