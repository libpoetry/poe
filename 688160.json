{"id":"688160","title":"次韵无题","dynasty":"明","author":"朱诚泳","text":"日自西驰水自东，悲欢得丧古今同。诗能寓谶逢山鬼，烛解藏机仗木童。悍将志骄难虑敌，名姝颜好亦和戎。凭君莫话神仙事，瀛海茫茫际碧空。身世浮沈不系舟，人生踪迹可能求。春风水涨桃花渡，夜月烟迷燕子楼。帘箔低垂灯已烬，辎軿高举药难留。少年莫为多情苦，只恐多情易白头。"}