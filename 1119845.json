{"id":"1119845","title":"小轩闲题二首","dynasty":"宋","author":"陈渊","text":"舍南舍北梅，墙里墙外竹。逌然寄其间，不见一物俗。东风将小雨，夜涨春池绿。俯槛数龟鱼，仰檐送鸿鹄。交情石投水，坐客冰炤玉。从容得此生，已矣万事足。谁言南轩小，正可陋华屋。但恐世故撄，不容长处独。青山拱檐楹，渌水鉴毛发。花香晚更清，鸟语静不聒。客至不能饮，举觞聊自罚。坐啸激清风，起舞弄明月。是身如浮沤，起灭在溟渤。百年一弹指，何者为不没。文章会消磨，名誉易衰歇。渊明吾之师，兹理久已达。"}