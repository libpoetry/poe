{"id":"857151","title":"别老者王元之二","dynasty":"宋","author":"王令","text":"二夷之来始何自，乘我中国方迷昏。各投阴诬张诞妄，寻附罅隙为株根。例誇难能压甚畏，钓博天下要推尊。其流汗漫已不制，尚自冲荡洪其源。一戎中侵欲内侮，犹遣万甲疆场屯。何哉二戎日内坏，不思刷去仍资存。尝闻古人第气类，皆以夷敌禽兽论。惜乎无伦弗礼义，几希不得人相扪。吾观世之陷此者，不啻火立足向燔。岂期之子既自悟，不思跳出乃欲?。余方往就西北食，闻子亦整东南辕。虽然去就固在子，安忍惜手不试援。"}