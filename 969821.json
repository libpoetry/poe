{"id":"969821","title":"咏史赠王侍御","dynasty":"宋","author":"赵孟坚","text":"昔有阳城子，高卧中条山。粤从丹诏聘，职谏居朝端。北垣七八年，一词曾靡殚。于中常戚戚，事以秦越看。诤臣论一篇，见诮昌黎韩。城日洽壶觞，视之无汗颜。一朝天子误，鼎鼐庸雄奸。皇皇朝野人，敢议不敢言。城曰兹可矣，不言吾岂安。当廷坏其麻，势若回狂澜。臣言不可夺，臣肉所可剜。孰谓雄猜主，天听亦为还。一鸣必惊人，朝阳之祥鸾。一飞必冲天，北溟之鹏抟。啾啾燕雀辈，终岁寒檐间。君今踵其武，可想倚任专。士习弊滋久，未易一匕痊。遗臭偃月奸，殆今逾百年。利欲锢人心，深矣莫洗湔。几新更化机，仍涩胶柱弦。洗泥何能清，救弊应其源。昔无起楼地，今举田连阡。而以求善治，却行而欲前。复有事诞衒，奋臂张虚拳。驱虎戕良民，臧否已较然。胶舟倚航海，恻耸忧世肩。夷甫在晋朝，举世无几先。卓哉辩奸论，万世一老泉。瞽言再拜献，感愤涕泗涟。昔者汉更生，危言扶彼颠。皎余明寸心，不向流俗宣。维君中流柱，屹是障百川。向来稍诡遇，高官怀袖间。耿介甘不售，岁寒松柏坚。国无君子哉，缄默谁复言。松江千顷浪，涵月金蜿蜒。于兹送君行，商歌频扣舷。明当重回首，晚风杨柳边。伫希御史雨，汛扫靖幅员。"}