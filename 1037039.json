{"id":"1037039","title":"龙真行为天章待制林公跋书云秘府右军书一卷有一龙形真字印故作","dynasty":"宋","author":"米芾","text":"龙形真字芸香里，伏日道山聊一启。媪来鹅去已千年，莫像痴儿收蜡纸。萧衍老翁食无肉，锦质绣章能独侈。不知劫火付冤家，却误顽仙求令史。文皇有金无鉴目，赖取穹官齐押尾。徐生小黠辨茅檐，不道天真难力致。晚薄功名归一戏，一奁尤胜三公贵。牡丹不语人能醉，墨光觉胜朱铅媚。与身俱生无术治，又染膏肓刘巨济。"}