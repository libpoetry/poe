{"id":"1113631","title":"庄居值雨偶得十诗示秦处度","dynasty":"宋","author":"李之仪","text":"累日雨不止，风高如作寒。三分虽过二，忽忽便向阑。一身百忧集，况可计先欢。不见是无闷，念此聊自宽。满眼多是水，岁事从可知。早时谓有馀，今空未免饥。一雨又三日，见者皆攒眉。天作人承之，到此终何为。我虽非故侯，通籍三十年。孰不夷险半，而我终岁难。念非跣弗视，不觉乘波澜。馀生岂所期，我君信如天。平生三四友，一一人中英。况逢不世主，唾手可太平。参差十年间，契阔而死生。相见复何语，但有泪如倾。死生固可嗟，一谪辄不返。君恩非不深，奈尔道路远。反初不忍歌，折臂信能遣。已矣何足论，幸子真入眼。念我宜州兄，见时论弟昆。诗书固分路，翰墨俄同门。人谁不归来，独沾死后恩。万里一铭旌，犹能葬家原。夕郎天下士，异同亲见之。欲掩不可得，交口终何为。百汰刚愈精，魑魅今尚疑。浮云空去来，皎皎端所期。不返故乡义，何妨陆子居。昔游既有约，是岂人所图。我尝邀此卜，蹭蹬不自如。凭将一掬泪，聊寄夜台书。向晚风斗转，场上稻已芽。问雨何薄相，偏来戏吾家。蟋蟀床下吟，络纬林中誇。戒寒谓稍疏，行矣逢此嗟。竞爽联夜光，一个乃明月。吾友不可见，赖尔相怡悦。蒹葭空非倚，声闻乃不辍。啜菽安暮年，足以免绝突。"}