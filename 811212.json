{"id":"811212","title":"游西岩作","dynasty":"清","author":"丘逢甲","text":"路曲林幽别有天，出城岩翠接春田。孤云出树疑残塔，大海回潮应伏泉。扫墓人来东晋族，开山僧说盛唐年。宝通药地传灯冷，零落南宗六祖禅。沧洲东望昼冥冥，一角荒山仗佛灵。夹径花霏连理树，断碑苔没读书亭。六时钟磬林光碧，万里帆樯海气青。坐对石头无法说，将诗吟与蛰龙听。"}