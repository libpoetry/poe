{"id":"721119","title":"拟古","dynasty":"明末清初","author":"邝露","text":"侧匿复侧匿，弦望何太逼。故乡邈莫僝，前路旷以逖。男儿陊生盘，弧矢会有役。翡翠生南国，狐貉产北狄。各怀皮羽用，洁身充贡职。含章去邦国，中道昧羽翼。美人在青云，极目伤春心。不如麋与鹿，丰草翳长林。灼灼艳阳花，喃喃鳦初语。粲粲怀春子，攀花出琼树。凫藻唼清漪，见人不能去。落花易到地，倡楼逢日莫。自媒非所钦，床空理当误。高高崧山松，亭亭泰山柏。历历冯生人，谁为浮丘伯。烹鱼臇肥炙，美酒何所惜。出门辞乙雀，矫掌长安陌。两京隔千里，层城高百尺。金匮出玉书，文谟布方策。击筑和酒人，探丸追借客。磊砢放情愿，敖游忘南北。吉日丽嘉燕，盘乐欢未央。赵瑟奏离鸿，秦箫吟凤凰。引商杂流徵，思与浮云长。同心齐入听，赡彩丰报章。浮生何为者，晔若石火光。飞云奋六翼，执玉耀明堂。守株待毚兔，无乃皆亡羊。朱楼灼云汉，丹霞函太清。凤凰啼阿阁，文昌贯玉绳。丹唇激素秋，随风感我情。借问讴者谁，韩娥倚秦青。长河响流月，崇兰播芳馨。歌竟复啸叹，行云惨不征。知音在何许，彳亍望尔刑。安得肃肃羽，翰飞戾高冥。芳州采白蘋，惆怅芳州客。采采将何之，悠悠望阡陌。白云起高山，故乡千里隔。一草不可贻，云胡慰离索。肃肃雁南向，蟋蟀入户庭。三五纵横陈，缺月向我明。放情凌霄汉，心与归云征。维桑何遥遥，尚闻蟪蛄声。昔我同林鸟，雄飞入西京。既饱上林实，安知我巢倾。玉绳不可织，河鼓难为鸣。寄言少年客，努力崇虚名。猗猗合欢竹，托根九疑阴。洁身事君子，靓言谐瑟琴。瑟琴声有歇，夫妇会有别。河广川无梁，跂睇情缄觼。夕月晤光仪，闻雷候车辙。入户见崇兰，怀芳吐幽烈。春露注华滋，秋风败严雪。愆期畏媒劳，笃心守时节。君行植芳草，窈窕寤春荣。云胡弥岁月，芳意竟何成。攀花结为带，约以具寝兴。岂不贱葑菲，物久乃逾馨。西北有织女，东南望河鼓。缺月湛明河，激然不得渡。临风濯纤腰，机杼委霜露。玉仪随变化，离忧不知老。岂无贪狼星，执心为君故。四骊遵长衢，六辔犹在手。野旷天苍然，风吹白杨柳。日月相摧斥，在世图速朽。荣名少年事，奄忽成白首。长夜何冥冥，拱木敛人寿。天行同物化，陶然酌杯酒。长城万馀里，宫阙入浮云。飂风驱秋雁，榆黄华叶陨。羲和无停轨，颓光惨萧辰。断尾掉泥涂，无为豢牺牲。南海有素女，玉颜仪冰华。鲛绡织为衣，向月吹金笳。思多觉指繁，馀音散天涯。振衣曳长袖，漂渺临朱霞。愿为双鸣凤，食君阿园花。驱马北邙北，垒垒皆古坟。坟中白杨树，辘轳摧为薪。上有无字碣，下有千年人。奚辩子与孙，宁知冬复春。莙蒿荐时俎，涓滴不入唇。寄言卫生客，畏途君需遵。首山铸神鼎，飞龙竟何陈。孟尝方贵倨，试听雍门琴。去者不可追，有生理当化。委形非我真，吹万一何假。伯夷不足钦，何况景公马。不见玉井莲，结根深太华。颜色炤万方，朱华日堪把。人生有何乐，所乐在忘忧。世短耳目长，何不恣遨游。傲游当少年，披轻策肥鲜。竖儒守一丘，但为乡里贤。不食风与雪，谁能得神仙。奄忽岁云暮，鹔鹴互鸣悲。庭霰纷交集，王孙饱无时。驰情怀玉佩，佳人怅有违。牢情娓长夜，脉脉梦光仪。灵妃感精霸，税鸾停风螭。宝瑟洒虹梁，葳蕤开玉扉。回目若有授，薄怒前相持。亮无鹣鹣翼，安能摩天飞。茝兰思沅澧，谑浪非所宜。冰弦奏秋竹，泪落如县丝。十月纳禾稼，祈年布天宗。众人皆墐户，胡我独转蓬。淮海化文雉，委羽吹烛龙。故人岭南来，贻我玉山梅。贮向燕脂井，植向相思台。馀香馥襟帱，梦魂双徘徊。微阳生暖律，春风变寒灰。道逢故乡客，遗我鲛人绡。万里赠文绮，故心终不遥。冰蚕剧火鼠，九夏风飙飙。值此苦寒月，裼裘扬鼲貂。物珍时不遇，感激奏长谣。皦月流光彩，炤我游子颜。端忧谁为理，取琴时一弹。泠泠怀仙吟，侧侧行路难。夜久天地开，正声出其间。陶情入元化，巀嶭蓬莱山。"}