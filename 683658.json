{"id":"683658","title":"正德宫词二十首","dynasty":"明","author":"王世贞","text":"十年彤管侍先皇，太液甘泉蔓草荒。七叶神孙今好武，苑西新辟斗鸡场。蜀马分弸对打毬，纤腰帖地涴青油。金牌银盌从渠爱，谁敢争先第一筹。仙《韶》别院奏新声，不按唐山曲里名。青鹞白翎俱入破，十三弦底似雷鸣。金鳌桥畔柳丝长，舴艋舱头有柘黄。六院少儿初病酒，御前亲自过鱼汤。兔首熊蹯载后车，长杨辇道不须除。敕教颁给言官了，玉几知无谏猎书。窄衫盘凤称身裁，玉靶雕弓月样开。红粉别依回鹘队，君王亲自虎城来。急敕甘泉暂解围，期门百骑少光辉。中官昨夜闻歌管，知道初从长信归。玉水垂杨面面栽，豹房官邸接天开。行人莫爱缠头锦，万乘亲歌压酒杯。夜半毬灯出未央，俄传鞞铎向平阳。六宫处处秋如水，不独长门玉漏长。绨案东头有皂囊，不知畴日进封章。付教河下金珰手，莫遣君王甲夜忙。淡黄初缬草屠苏，侧坐萧家老秃驹。薄暮西风吹袂起，小龙团底露真珠。西师入座讲莲经，敕许娙娥取次听。缨络宝珠从密施，莫留馀障在宫庭。平明东阁下恩纶，兽铠鸾翿色色新。大内别开元帅府，传声侍女莫称臣。上阳宫里进葡萄，争道沾恩色自骄。小合黄封双御押，大官将赐霍嫖姚。六军容卫自星罗，熊馆鹰房处处过。此日灵台颛候望，不知龙虎气谁多。帐殿春眠日色饶，掖垣簪珥自群僚。中官又启排当就，亭午传宣且放朝。纯银八宝白如霜，金豆离离出尚方。撒放御阶凭拾取，内人男子拜君王。百子池头九子祠，太皇恩许进香时。深宫岂少宜男草，何地曾沾雨露私。传呼京兆进春牛，百戏鱼龙曼衍游。杂遝香车看不见，好登辽后洗妆楼。敕扫椒风第二房，俱传倩女出平康。天宫欲晓人间事，约伴相过话夕阳。"}