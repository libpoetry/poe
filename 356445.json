{"id":"356445","title":"南浦·春水涨溪","dynasty":"清代","author":"项鸿祚","text":"春水涨溪，浑是濛濛，昨夜杨花吹遍。走马问章台，长堤外，和雨和烟一片。纤腰自舞，料应未识相思怨。可惜笑桃人别后，孤负年年青眼。怪他眠起无端，好光阴都付，小莺雏燕。不向陌头看，怎知我，近日魂销肠断。丝丝缕缕，几时系得东风转。且去西泠桥畔等，万一舣船重见。"}