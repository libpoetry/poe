{"id":"686701","title":"春日杂兴集杜句","dynasty":"明","author":"边贡","text":"二月已破三月来，百年多病独登台。支离东北风尘际，怀抱何时得好开。柴门空闭锁松筠，燕子衔泥两度新。不是尚书期不顾，故园犹得见残春。未有涓埃荅圣朝，便应华发老渔樵。东流江水西飞燕，人事音书漫寂寥。自从官马送还官，信有人间行路难。独在阴厓结茅屋，强移栖息一枝安。"}