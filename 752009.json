{"id":"752009","title":"病中蒙潘伯寅少宰饷群籍并示消夏六咏率成长歌跋于纸尾","dynasty":"清","author":"王颂蔚","text":"长安六月积淫潦，键关卧病车罕过。欲藉古人起废疾，随身书卷携无多。伻来陈讯走流汗，瑶华循诵颜先和。发函突兀见精椠，如遇卢扁疗沈疴。诸公衮衮富述作，津逮末学犹江河。《消夏六咏》最奇崛，知君饕古穷羲娲。南皮张饮自矜许，邺中七子真幺么。何如锐精究篆古，取证经义功不磨。少宰斋中富藏弆，商周典物如星罗。抉扬土花发奇字，粟雨鬼哭群灵呵。吉金摹据良不易，康成误解凤尾娑。盉煮荐体本非镬，孙陆瞽说殊沿讹。希冯乃以盉为味，《玉篇》传后将谁詑。颉诵不作古文晦，弡释为张池为沱。京洛冠盖掩群雅，崡穆虽博难同科。沙南片石释者鲜，安世默识论不颇。获奋字谊本洨长，钩据脱尽前人窠。隐侯见之必狂喜，可惜宿草归山阿。古印累累亦典贵，嬴刘爵号能缕覼。持此上补百官表，淹贯岂让扶风娥。咄哉彦远不识字，胡言斫玉藐毋驮。石斋遗砚失复得，流传墨妙由东坡。群儿但宝香姜瓦，狗脚邺焉足诃。世间神物各有数，汉百碑砚归烟萝。吴会藏书甲天下，绛云传是扬其波。佞宋主人最后起，爱书成癖犹金陀。一廛百宋悉善本，况有涧翁相切劘。越来溪边石鼓吼，南中旧椠灰兵戈。君家赐书本充栋，一朝化去如龙梭。方今粲晏右文学，明堂黼黻登雅歌。少宰遍窥中秘籍，论思扃禁吟羔紽。月廪悉以置篇简，古绨鼊首熏沈螺。搉扬文史盍朋戠，躧履蹋残厅事莎。孤寒三百尽頫首，搜扬潜逸来槃薖。男儿性命在文字，一卷能寿非坎轲。牟首尽载士安序，传播奚止一刹那。走也浅学本肤受，石墨金薤空摩挲。观碑太学但自恨，鱮柳不辨成蹉跎。君今赠我宛委秘，贫儿暴富惭颜酡。惜我不寻比邻住，假观宝墨穷籀蝌。会当归去访林屋，禹书窃读惊蛟鼍。"}