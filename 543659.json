{"id":"543659","title":"寄俞声父广文俞君六十而意气壮甚投余万言之书愧无以报报以短歌","dynasty":"明","author":"胡应麟","text":"俞翁六十形貌苍，胸中壮气何昂藏。唾壶击碎铁如意，独夜悲歌神慷慨。素书双鲤乍遗我，剖之字字皆琳琅。丰城双剑久埋狱，谁从石匣提干将。载读名山两游记，雄词直上追班扬。琴声四壁响空翠，云霞万叠流青缃。兴来便欲远寻汝，青鞋布袜双翱翔。丛霄绝顶跨鹏背，侧身南斗呼琼浆。晨风不假子安便，滕王高阁天苍茫。珠帘画栋永寂寞，何人百代垂文章。参差念汝袖中刺，片帆计日来浔阳。琵琶亭下遇商妇，荻花枫叶吟秋江。洞天携手三十六，醉鞭乱石成群羊。王门鼓瑟让儿辈，沾沾白雪弹清霜。谁云烛武非少日，即今圣主开明堂。魏尚云中阨群吏，楼船十丈横扶桑。一朝谈笑生羽翼，至尊投袂呼冯唐。君不见公孙片言合武帝，千秋爵位高明光。"}