{"id":"455013","title":"庆春泽 寿业师王士博先生八十华诞","dynasty":"当代","author":"张海鸥","text":"朔漠风寒，春城酒暖，琼瑶鹊踏年年。长忆从公，抠衣立雪堂前。沧浪坡谷从容数，到而今，三昧依然。羡吾师，道义文章，雅似坡仙。春风化雨蕃桃李，有箪瓢弟子，希圣希贤。塞北江南，看羊放鹤皆妍。灵椿未许昆彭老，兴方浓，悟道参禅。笑从来，镜水人生，非梦非烟。"}