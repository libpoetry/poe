{"id":"959195","title":"碧扇行","dynasty":"宋","author":"郑清之","text":"冰蚕吐丝青唾茸，天孙转机声隆隆。帝家初裁新样月，苍然正色摩寒宫。一朝飞随烈士手，九关自此无刚风。乘鸾女与蒲葵翁，痴翁騃女谁为容。吴刚斧头红玉篆，并州剪刀快如箭。化工持此天然巧，古璧团团照君面。长安四时生曲尘，马头摇曳春风转。君不见醉李白，穷杜甫，当时西游乘蹇驴。太清献赋动旒冕，脱靴笑视将军奴。奇哉二子真坦率，朝暮贳酒黄公垆。游盖飘云手遮日，未省有扇如清夫。清夫扇子仅盈尺，买断清风归啸庐。何物元规敢相污，醉中祗恐李杜呼。我当吮笔和墨唤起文与可，把君画入李白杜甫图。"}