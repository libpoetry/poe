{"id":"1123352","title":"杭州上元观灯","dynasty":"宋","author":"赵抃","text":"元夕观灯把酒杯，宾朋不倦醉中陪。一轮丹桂当天满，千顷红莲匝地开。烟火楼台高复下，笙歌巷陌去还来。因民共作连宵乐，直待东方明始回。初逢稔岁改初元，元夜从游驾两轓。寺曲水灯多巧怪，河塘歌吹竞喧繁。安排百戏无虚巷，开辟重关不锁门。愿以民心祝尧寿，从星高拱北辰尊。"}