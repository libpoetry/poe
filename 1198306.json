{"id":"1198306","title":"励志诗","dynasty":"魏晋","author":"张华","text":"大仪斡运，天回地游。四气鳞次，寒暑环周。星光既夕，忽焉素秋。凉风振落，熠耀宵流。吉士思秋，实感物化。日与月与，荏苒代谢。逝者如斯，曾无日夜。嗟尔庶士，胡宁自舍。仁道不遐，德輶如羽。求焉斯至，众鲜克举。大猷玄漠，将抽厥绪。先民有作，贻我高矩。虽有淑姿，放心纵逸。出般于游，居多暇日。如彼梓材，弗勤丹漆。虽劳朴斫，终负素质。养由矫矢，兽号于林。蒲芦萦缴，神感飞禽。末伎之妙，动物应心。研精耽道，安有幽深。安心恬荡，栖志浮云。体之以质，彪之以文。如彼南亩，力耒既勤。藨蓘致功，必有丰殷。水积成川，载澜载清。土积成山，歊蒸郁冥。山不让尘，川不辞盈。勉尔含弘，以隆德声。高以下基，洪由纤起。川广自源，成人在始。累微以著，乃物之理。纆牵之长，实累千里。复礼终明，天下归仁。若金受砺，若泥在钧。进德修业，辉光日新。隰朋仰慕，予亦何人。"}