{"id":"708745","title":"寿陈复甫参军","dynasty":"明末清初","author":"徐孚远","text":"世事方屯艰，经营赖上材。小心参帷幄，大力运昭回。入座香风满，怀人梁月催。笑言通梦寐，杯斝屡追陪。徐孺沈忧久，元龙爽气开。旅途虽偃蹇，高义感风雷。频有西园赏，无虞江夏灾。欣逢瑶海使，新自日边来。正值龙山会，兼陈戏马台。可令南极老，黄发倚邹枚。"}