{"id":"1065844","title":"苦寒行","dynasty":"宋","author":"苏过","text":"句芒司春懦不职，纵使玄冥氧凌轹。三冬肃杀归尔时，长物岂容长凛慄。北风吹水冰成梁，急雷盖地云翻墨。坐令贫士高掩扃，安得重裘代絺绤。春泥漫漫薪不属，破灶无烟愁四壁。饥吟拥鼻涕流澌，皲指结衣僵欲直。水南水北多高士，去作达官金马客。朱门碧瓦照通都，耻著麻衣羡狐白。问余何为不录录，反老抱关守甔石。十日春寒何所觊，坐想朝阳生屋隙。愿将挟纩同斯人，杜陵大厦无由得。南荣炙背直万钱，燠燠此衣安且吉。"}