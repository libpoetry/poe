{"id":"727182","title":"发湘州赠亲故别诗三首","dynasty":"南北朝","author":"吴均","text":"相送出江浔，泪下沾衣襟。何用叙离别，临歧赠好音。敬通才如此，君山学复深。明哲遂无赏，文花空见沈。古来非一日，无事更劳心。云生晓霭霭，花落夜霏霏。问余何意别，答言倦游归。徒劳易水布，空负洛阳衣。怀金无人别，抱玉遂成非。安得久留滞，商山饶白薇。君留朱门里，我至广江濆。城高望犹见，风多听不闻。流苹方绕绕，落叶向纷纷。无由得共赏，山川间白云。"}