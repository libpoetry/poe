{"id":"1103270","title":"藏书示儿","dynasty":"宋","author":"周密","text":"少年诵诗书，颇有稽古志。中焉得良师，讲说击蒙昧。步趋古圣贤，千载俨如对。岂惟收放心，中自有乐地。维持识纲常，讨访极根柢。同异辩坚白，委曲穷琐细。精微究七略，猎涉到百类。近求事物间，远探天人际。研朱极雠校，钩玄谨书识。扬子喜问奇，中郎欣得异。源委本六经，上下猎众智。虽为吏坌汩，此事亦不置。矻矻常穷年，何敢叹劳勚。初非事进取，盖亦志平治。庶几致吾君，不负学古意。岂期事大缪，分寸不可冀。或病元凯癖，或嘲孝先睡。亦惟殖卤莽，何敢望穫刈。穮蓘当益勤，会见逢有岁。謏闻愧博识，钝质无强记。少习日寖忘，瞠若殊有愧。夜行笑老学，鸡蹠不忍弃。正如蠹书鱼，龁纸犹有味。千卷善和藏，万签邺侯庋。心惟与口诵，尚欲见所未。辛勤三十年，正尔窥一二。波澜浩如海，不可辩涯涘。要之自信笃，土炭各有嗜。勿以多岐亡，勿以半涂废。孰云道甚远，不息行可至。学问之所尊，尊在道与义。苟为不能然，虽多亦奚谓。道之充诸身，如人有元气。气以实而刚，气以弱而踬。浩然在存养，不可以力致。文辞乃枝叶，界限在义利。油然悟真筌，于此得良贵。立言吾岂敢，识字亦未易。我家有书种，谨守毋或坠。诗成付吾儿，永以诏来世。"}