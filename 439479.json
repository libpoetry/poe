{"id":"439479","title":"郎山杂咏十首 天城","dynasty":"金","author":"赵秉文","text":"造化抟清气，秀出天城山。青松伴僧老，白云如我闲。房驷落人间，入石露双碧。月明闻夜嘶，惊落山头石。世界几微尘，古今一昏晓。笑谢区中缘，独立万物表。青山本无情，白云自来往。身在浮云中，仰看浮云上。大埚难为兄，小埚难为弟。百里见主峰，众山皆迤逦。白云如幽人，出山本无期。朝来抱幽石，五峰成五芝。道人西涧来，衣上南山雨。心知石堂烟，晴峰正堪数。蔼蔼春云滋，岩溜滴泉乳。独留一泓碧，去作人间雨。南北两石门，上下一灵鹫。仰看莲峰立，忽见天门透。乱峰排鸟道，一水会龙门。禹力不到处，犹如沧海尊。"}