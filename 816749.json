{"id":"816749","title":"八六子 杨青岩舅遂初堂宴集","dynasty":"清","author":"董元恺","text":"遂初堂。先生解组归来，引客壶觞。正夭矫盆梅作供，玲珑绮石堪携，微风送凉。流连带水回廊。半壁青山图画，一帘白石羲皇。更争拂吟笺，斜书绛帖，弹棋赌子，投壶角胜，总向竹叶徐倾家酝，紫茸频试新枪。尽疏狂。还教索醉千场。问康山。重门窈窕深藏，曲巷回环。正路转层台百折，堂开峰顶三楹，萧然掩关。良朋缓步跻攀。绕郭帆云樯影，隔江雾髻云鬟。恰三月烟花，短垣纵目，万家楼阁，小亭徙倚，又见槛内名葩婀娜，枝头好鸟绵蛮。客心闲。解衣坐啸忘还。"}