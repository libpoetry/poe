{"id":"694568","title":"和陶 移居","dynasty":"明","author":"陈献章","text":"万金论买邻，千金论买宅。岂不念子孙，而以营朝夕。长揖都会里，来趋白沙役。壤地何必广，吾其寄一席。邻曲弥乐今，园林尚怀昔。吾志在择善，无然复离析。留连脯时酒，吟咏古人诗。夕阳傍秋菊，采之复采之。采之欲遗谁，将以赠所思。所思在何许，千古不同时。四海倘不逢，吾宁独去兹。愿言秉孤贞，勿为时所欺。"}