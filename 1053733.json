{"id":"1053733","title":"常父寄半夏","dynasty":"宋","author":"孔平仲","text":"齐州多半夏，采自鹊山阳。累累圆且白，千里远寄将。新妇初解包，诸子喜若狂。皆云已法制，无滑可以尝。大儿强占据，端坐斥四旁。次女出其腋，一攫已半亡。须臾被辛螫，弃馀不复藏。竞以手扪舌，啼噪满中堂。父至笑且惊，亟使啖以姜。中宵方稍定，久此灯烛光。大钧播万物，不择窳与良。虎掌出深谷，鸢头蔽高冈。春草善杀鱼，野葛挽人肠。各以类自播，敢问孰主张。水玉名虽佳，神农录之方。其外则皎洁，其中慕坚刚。奈何蕴毒性，入口有所伤。老兄好服食，似此亦可防。急难我辈事，感惕成此章。"}