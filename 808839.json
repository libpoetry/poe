{"id":"808839","title":"屋漏诗","dynasty":"清","author":"郑珍","text":"溪上老屋溪树尖，我来经今十年淹。上瓦或破或脱落，大缝小隙天可瞻。朝光簸榻金琐碎，月色点灶珠圆纤。春雨如麻不断绝，尔来正应花泡占。始知瓦舍但名耳，转让邻茅坚覆苫。溜如海眼泻通窦，滴似铜壶催晓签。入室出室踏灰路，戴笿戴盆穿水帘。伊威登础避昏垫，湿鼠出窟摩须髯。尘桉垢浊谢人洗，米釜羹汤行自添。西间书室素完好，陈籍㞚几供便拈。不虞一夕出意外，白蟫溺死埋缥缣。咸阳一炬怨秦火，似此宁更将人嫌。桑土绸缪悔不早，无术得将诸窍阉。承以瓶盘桶罂缶，一器巧使二孔兼。木皮竹萚亦有用，弥缝其阙通之檐。补苴制漏固穷计，塞流挽倒吾何谦。妻孥坐对莫类蹙，不荷天慈心更恬。??齧齧任相责，高明鬼瞰真吾砭。"}