{"id":"532334","title":"送邵仲德","dynasty":"明","author":"朱浙","text":"春风香吐长安陌，君乘高黄我马白。得路俱承圣主恩，弹冠共作金门客。小臣感激期致身，愿为良臣为忠臣。策名自庆逢明世，曲学曾应笑古人。迂阔肝肠伤琐细，梦寐晤言无次第。死弃真甘鄙分宜，生还仰荷皇威霁。一坠九天失世荣，菑畬自称妻儿耕。壮心已逐丹枫落，白发几看青草生。君今南去缘何罪，万里挥戈戍边海。直随万壑赴东溟，汤汤曾见沧波改。日黑柴门未止关，邂逅青山黄石间。昔人漫道从军乐，客子休嗟行路难。越溪闽峤异关塞，瘴岭岚烟须自爱。更闻执手慷慨歌，丈夫命存百无害。"}