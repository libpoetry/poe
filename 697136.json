{"id":"697136","title":"为周元孚悼亡","dynasty":"明","author":"胡应麟","text":"百琲明珠照画楼，闺中林下并难俦。新词尽压周公瑾，绝唱先传宋子侯。落月素琴千里梦，西风团扇十年愁。亦知王母遥相忆，肯放双成到白头。十幅鸾笺丽彩云，双飞龙剑惜离群。哀伤奉倩倾城语，恸绝安仁祭墓文。夜雨乍堪琴瑟断，春风长忆佩环闻。天台咫尺谁携手，落尽桃花越水濆。"}