{"id":"1149636","title":"有酒十章 其四","dynasty":"唐","author":"元稹","text":"有酒有酒兮黯兮溟，仰天大呼兮。天漫漫兮高兮青，高兮漫兮吾孰知天否与灵。取人之仰者，无乃在乎昭昭乎曰与夫日星。何三光之并照兮，奄云雨之冥冥。幽妖倏忽兮水怪族形，鼋鼍岸走兮海若斗鲸。河溃溃兮愈浊，济翻翻兮不宁。蛇喷云而出穴，虎啸风兮屡鸣。污高巢而凤去兮，溺厚地而芝兰以之不生。葵心倾兮何向，松影直而孰明。人惧愁兮戴荣，天寂默兮无声。呜呼！天在云之上兮，人在云之下兮。又安能决云而上征，呜呼。既上征之不可兮，我奈何兮杯复倾。"}