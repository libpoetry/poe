{"id":"1046719","title":"酬寄","dynasty":"宋","author":"刘摰","text":"赵郎趁我弛担初，为寄肘后杨炎书。盈编专备瘴岭病，仁及来世功谁如。城南老庐有别舍，我来埽榻成燕居。坐忘不复一念起，寸田自治何须锄。养生防患不知此，从事方药亦已疏。飞鸢未妨随溪水，黄茅正使侵庭除。玄膺晨漱已可饱，脯膳况复馀米鱼。聊将此书一过读，寄语庶不忧乡闾。"}