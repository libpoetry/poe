{"id":"644334","title":"潭府四畅亭","dynasty":"明","author":"释宗泐","text":"读古书，弹古琴，一亭风月开清襟。临池洗砚写新句，玉壶旨酒时一斟。如此四畅，载登载临。美哉修身治国，上顺君父，足以大畅吾王之心。梁园咏雪，多士如林。河间礼乐，和乐且耽。既不泥乎声色，亦不纵乎田禽。此亭燕坐自朝夕，亭前花木春阴阴。衡山高，湘水深，天长地久扬德音。"}