{"id":"702891","title":"平原道中二首","dynasty":"明","author":"谢与思","text":"怪底春来风气恶，尘沙日日暗长天。扁舟半没垂杨渚，三户谁营种麦田。海内军储愁北度，云中飞将莫南迁。夜深吟望多悲思，不为缁袍惜岁年。直北风高薄日光，孤舟系马昼苍黄。负囊趁集隔溪老，掩袖凭门谁氏妆。即恐驰驱迷远道，笑从尘土变征裳。与君散步且呼酒，安得骤雨回微凉。"}