{"id":"1056709","title":"西风","dynasty":"宋","author":"吕南公","text":"西风一夜飕飕动，冷触病身增疾痛。卧听促织不成眠，起望明星还内讼。十年客路过秋色，五亩故园停岁种。学如观海祗自奇，文似屠龙竟谁用。情知至足在饱煖，何事低心随荐贡。桀溺从初岂有官，接舆却是能歌凤。今虽未借邯郸枕，昔曾屡叹南柯梦。哿矣归哉有近期，会将物我分轻重。"}