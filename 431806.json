{"id":"431806","title":"初秋即事四首","dynasty":"近现代","author":"孙变齐","text":"庭院秋阴向晚凉，碧窗帘影透花香。淡红浅绿无穷意，细雨芭蕉护海棠。古木荒凉掩薜萝，凉风晚眺意婆娑。伤心不解尘中事，情泪无端秋更多。秋思萦怀鬓欲华，青灯闲对葛巾斜。梧桐簌簌西风夜，落叶虫声满茜纱。重门夜掩悄无声，枕簟清寒梦不成。书卷抛残更欲断，帐纹如水篆烟轻。"}