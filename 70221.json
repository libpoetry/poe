{"id":"70221","title":"过晋阳故城书事","dynasty":"元代","author":"元好问","text":"惠远祠前晋溪水，翠叶银花清见底。水上西山如卧屏，郁郁苍苍三百里。中原北门形势雄，想见城阙云烟中，望川亭上阅今古，但有麦浪摇春风。君不见系舟山头龙角秃，白塔一摧城复没，薛王出降民不降，屋瓦乱飞如箭镞。汾河决入大夏门，府治移着唐明村，只从巨屏失光彩，河洛几度风烟昏。东阙苍龙西玉虎，金雀觚棱上云雨，不论民居与官府，仙佛所庐余百所，鬼役天财千万古，争教一炬成焦土！至今父老哭向天，死恨河南往来苦。南人鬼巫好禨祥，万夫畚锸开连冈。官街十字改丁字，钉破并州渠亦亡！几时却到承平了，重看官家筑晋阳。"}