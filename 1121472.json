{"id":"1121472","title":"寄题章泽民快轩二首","dynasty":"宋","author":"欧阳澈","text":"寓意标名气象雄，快哉岂为一襟风。端期骥子穷经敏，早向蟾庭射策通。奔逸伫当跻捷径，栖迟暂此寄尘踪。过门大嚼徒虚语，未若芝兰志不同。快矣标名厥趣高，端能教子振风骚。麈挥捷辩重冯席，笔洒新诗夺宋袍。冷笑三投方鉴玉，雄图一钓便连鳌。行行指点青云步，烜赫英声冠誉髦。"}