{"id":"895522","title":"水调歌头 其十二 为赵端礼作","dynasty":"宋","author":"张元干","text":"最乐贤王子，今岁好中秋。夜深珠履，举杯相属尽名流。宿雨乍开银汉，洗出玉蟾秋色，人在广寒游。浩荡山河影，偏照岳阳楼。露华浓，君恩重，判扶头。霓旌星节，已随丝管下皇州。满座烛光花艳，笑罥乌巾同醉，谁问负薪裘。月转檐牙晓，高枕更无忧。"}