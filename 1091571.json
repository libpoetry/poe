{"id":"1091571","title":"赠杨文伯","dynasty":"宋","author":"周孚","text":"匆匆永阳城，别我正月尾。当时已念子，山路石磊磈。只今再相见，霜风凋百卉。长年走道路，煖席能得几。信知书作祟，可但穷有鬼。殚精谩屠龙，适周终履豨。攲危不少慑，叹息子亦伟。倒囊欲振子，吾事真不避。西州老次公，采掇到葑菲。肯令霜雪干，凋丧杂蒲苇。子才正牢落，我意空愤悱。勉旃无多谈，寒醅绿如蚁。"}