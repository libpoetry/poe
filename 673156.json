{"id":"673156","title":"题陈哲太守万玉图","dynasty":"明","author":"白圻","text":"元冥一出百卉摧，冻天裂地施寒威。西湖老树含春姿，鲜葩皎月争光辉。清香暗从风外来，怯寒蜂蝶空疑猜。结实垂金饱霖雨，调羹止渴非凡材。孤山仙子诗兴浓，厌看桃李娇春风。冲寒折雪揽芳洁，豪吟意气凌苍空。十载论交良燕喜，此日分襟隔湘水。明岁仍期折一枝，寄与衡阳旧知己。"}