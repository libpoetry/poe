{"id":"766361","title":"汉宫春 其一 汤阴岳鄂王祠","dynasty":"清","author":"周之琦","text":"已矣金牌，叹黄龙痛饮，此志终乖。谁令雨河尽弃，并弃江淮。机危祸惨，问苍苍、何意生才。空恸惜、风波狱底，英魂毅魄长埋。当日精忠赐字，幸小朝气振，康构心开。长驱背峞劲旅，敌焰应摧。权奸卖国，任中原、板荡兴哀。侥幸煞、强邻酌酒，免教胆落飞来。"}