{"id":"375472","title":"贺新郎·听罢兰台鼓","dynasty":"清代","author":"蒋士铨","text":"听罢兰台鼓。信从来、消魂惟别。黯然难语。说礼敦诗周旋久，梦绕两公堂户。把人物、恒沙量数。只有惺惺解怜惜，是斯文、未丧天公许。识字矣、者般苦。落红已葬燕支土。算杨花飘茵入溷，年年谁主。猿鹤形骸麋鹿性，未可久居亭墅。况臣是、孤生寒窭，衮衮诸公登台省，看明时、无阙须人补。不才者、义当去。"}