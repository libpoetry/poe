{"id":"42379","title":"瑶花·午梦","dynasty":"清代","author":"朱彝尊","text":"日长院宇，针绣慵拈，况倚阑无绪。翡帷翠幄看尽展，忘却东风帘户。芳魂摇漾，渐听不分明莺语。逗红蕉叶底微凉，几点绿天疏雨。画屏遮遍遥山，知一缕巫云，吹堕何处。愁春未醒，定化作，凤子寻香留住。相思人并，料此际，惊回最苦。亟丁宁池上杨花，莫便枕边飞去。"}