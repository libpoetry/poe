{"id":"583328","title":"南山潘孔修先生学甚纯正事母至孝尝著孝经正误诸书以济时行道为志在刑部时上筹边十策及时政得失忠义剀切海内想望风采盖第一流人物也后以迎养陈情疏凡二上乃改南都缜适奉命至得以亲炙受益为多顾复奔走江南念兹远违情不能已用韵奉答以著平生之谊云","dynasty":"明","author":"王缜","text":"海内南山老大名，斯文谁不慕贤声。井通泉眼风波定，月到天心夜气清。正误一书扶大义，筹边十策见衷情。平生管鲍相知久，不为金陵始缔盟。"}