{"id":"489756","title":"次韵云扉讲师游南山有怀张外史旧游","dynasty":"明","author":"袁华","text":"昔陪张外史，蹑云上崔嵬。前登风篁岭，酌泉苍藓堆。后度麦冈重，荒坟际蒿莱。陵谷嗟变迁，览兹良悲哉。维时莫春初，鸟乳声喧豗。行循灵石涧，坐觅翻经台。万竹森玉立，云扉绝纤埃。杨氏椒房亲，葬母此山隈。想当全盛日，轩盖如云来。至今清壑亭，金铺照莓苔。行觞藉草饮，蔬果杂樱梅。赖彼二三子，促席相延陪。醉题素壁间，辞翰粲琼瑰。掩映房山咏，光怪烛九垓。骑鲸上天去，化鹤何年回。二妙不可作，抚卷心孔哀。"}