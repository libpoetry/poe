{"id":"807775","title":"沁园春  余卧病澄江不能应试主者颇难之竹逸为经营良苦乃始得请归来作此自嘲并以申谢","dynasty":"清","author":"陈维崧","text":"罗隐江东，老署秀才，不幸似之。怪自负上流，偏搜兔册，曾称男子，却溷牛医。壮不如人，老之将至，那更空墙病马嘶。归去尔，尽嚇人腐鼠，笑我醯鸡。纷纷路鬼相疑。疑小敌当场胡怯为。谢主臣不敏，怯诚有是，明公垂谅，病亦非欺。颜子屡空，伯牛有疾，合受先生谴责词。真穷矣，幸江城恰遇，鲍叔于斯。"}