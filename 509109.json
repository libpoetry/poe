{"id":"509109","title":"平断藤峡诗","dynasty":"明","author":"韩雍","text":"人言断藤峡，险峻天下少。我视断藤峡，培塿一拳小。蜂屯蚁聚千万家，跣足蓬头尽猺獠。数十年来肆猖獗，三广生民苦骚扰。五征不克势益张，处处孤城未能保。圣皇当天赫然怒，选将提兵奉天讨。内外群公总豪杰，百万精兵雄矫矫。共言困守非良图，必欲长驱且深捣。雷霆砰訇鬼神怒，几日群山尽倾倒。百鍊钢刀破新竹，万里长风振枯槁。岩居穴处皆荡焚，瘴雾蛮烟都汛扫。积尸如山血如川，诛夷只许留襁褓。兔窜狐奔网罗密，我军追戮如芟草。大藤根株悉已断，五岭封疆真再造。振旅班师归柳营，黄童白叟迎遮道。自言固望来苏久，不图便见成功早。从今水陆是通衢，来去行人免迂绕。有田可耕山可樵，共享承平永安好。圣皇睿算天助顺，群公整顿南荒了。丰功伟绩万古传，附骥成名愧台老。"}