{"id":"1082152","title":"赠刘道正","dynasty":"宋","author":"刘才邵","text":"红轮晓上扶桑东，五云正绕丹琳宫。临芳阁外霜筠合，碧桃溪边香露浓。是时初喜识公面，小阁清香飞大篆。整冠共读御书碑，翠琰填金光炫转。朝野欢娱气清淑，宫中圣人亲授箓。云軿白昼临瑶坛，来听新翻步虚曲。谁知世故多盈缺，况复年华如电掣。相逢不拟说前事，北望伤心堕清血。忆从弱岁游都城，相知满眼如繁星。今来寥落似将晓，知有几点悬青冥。公如长松出霜林，童颜不受岁月侵。我亦从来世味薄，三宫铅汞曾留心。知公鍊骨骨已轻，知公养丹丹已成。要看恢复见清平，且作人间白石生。"}