{"id":"685538","title":"芝城三日二首","dynasty":"明","author":"邓云霄","text":"新莺百啭报新晴，队队游人出远坰。芳渚几湾成曲水，香风到处是兰亭。伤春坐叹三湘晚，怀古难招二女灵。最爱落花频点草，软铺裀褥待人醒。红桥锦浪度香车，风细游丝自卷舒。蒲插水心如捧剑，柳摇波面似湔裾。春光对客空骀荡，往事随流付韨除。遥忆南天应更暖，田田荷叶绕吾庐。"}