{"id":"1059169","title":"留别张云立立之","dynasty":"宋","author":"邹浩","text":"来迁梦破知何处，今君归去仙宫路。江头舟楫岭头云，曾许乘风邀月住。翛然三载与君同，信我此心惟白鹭。白鹭忘情亦有情，君更情多无量数。天绘亭前不忍分，远送我来欣进步。霜凋万木见孤松，颜色青青独如故。湘南湘北旧光阴，从此回头但烟雾。得志轩前藕未花，梅率小桃先已露。与君同醉复同醒，千顷池塘渺新霔。好随鱼跃趁风雷，飞上青天休反顾。"}