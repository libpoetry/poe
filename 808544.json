{"id":"808544","title":"胡大理闰","dynasty":"清","author":"严遂成","text":"鄱阳庙壁如雪白，冷光熊熊墨痕热。龙舟驾浪腾龙睛，日轮照见忠臣血。一子齿剑一荷戈，入功臣家女郡奴。奴以爨灰污其面，灰中被挞逃如愿。十年始脱从军衣，青松白璧全身归。归来颜色好，空家白骨埋秋草。等是未亡人，落花孤燕不怀春。春寒泪如雨，朝饥谁告语。见者怜之馈钱米，吁嗟此是忠臣女。"}