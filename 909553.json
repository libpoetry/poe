{"id":"909553","title":"水调歌头 其五 丁亥重阳登益昌二郎庙楼","dynasty":"宋","author":"李曾伯","text":"老子世北客，家本住吴头。登临聊复尔耳，佳节懒为酬。刚被西风断送，又为黄花牵帅，草创作斯游。目力眇无际，更上一层楼。对长江，流不尽，古今愁。凭栏正拟一笑，襟抱怯于秋。高处令人心悸，放旷舒怀何暇，好趁醒时休。留取江湖量，归去醉中州。"}