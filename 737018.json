{"id":"737018","title":"石楼","dynasty":"清","author":"吕履恒","text":"石楼城郭山之坳，苦菜青青盈四郊。犬吠间从猿啸起，人烟时与山云交。阪田硗确不可井，高高下下随窟巢。城外通逵无轨迹，侧身半趾垂岩石。我车我马何为者，公家积贮相推覈。周官敛散本藏富，讵非补助为农食。况逢尧舜忧民时，忍令鼠饱我氓饥。明宰曰予请发之，权衡调剂仰台司。必从所请复奚疑，幸甚哉石楼虽瘠民不罢。"}