{"id":"494313","title":"于礼部后堂同诸公会宴衍圣公得宾字","dynasty":"明","author":"湛若水","text":"兹会曷为乐，所乐在嘉宾。素王有哲裔，蔼蔼温恭人。南宫荫芳树，宛若杏坛春。斯文本同家，十哲集如云。共闻宣圣训，气义即同门。我尝见羹墙，况接其贤孙。圣皇重师道，俎豆临成均。百工骏奔奏，三氏翕然臻。御宴昭殊锡，初筵亦继陈。幸逢五百会，文物为一新。"}