{"id":"813022","title":"戊午二月九日出栈宿宝鸡县题壁","dynasty":"清","author":"张问陶","text":"群盗如毛久未平，栈云来往一身轻。干戈草草催离别，婚宦劳劳累死生。有用年华拚弃掷，无聊家计费经营。关山销尽轮蹄铁，猛虎磨牙看此行。石磴萦纡战马粗，入山符叠辟兵符。杀人敢恕民非盗，报国真愁将不儒。豺虎纵横随地有，貂蝉恩宠愧心无。荒寒驿路匆匆过，焦士连云万骨枯。轻装休问办装钱，短堠长亭望悄然。磷火飞残新战垒，枯髅吹断旧人烟。此中托命惟奔马，何处招魂不杜鹃。大帅连兵甘纵贼，生灵涂炭已三年。穷山避乱敞军门，威望遥遥万马屯。不战岂能收杀运，无功先已负君恩。祇闻怨毒归诸将，可有心肝奉至尊。一样沙场征戍死，模糊敢信是忠魂。功罪朦胧令自宽，苞苴馈赠且偷安。民穷转觉军中好，寇过惟从壁上观。俗吏飞腾推挽易，妖氛飘瞥送迎难。逍遥无暇谈攻守，不及乡农早议团。故事虚张谕蜀文，悬军安养募新军。山中城破官仍在，阃外兵哗将不闻。大贾随营缘我富，连村无寇是谁焚。烽烟未扫偏流毒，万鬼含冤指阵云。连城闭后万山荒，忍弃郊原作战场。贼有先声如唳鹤，官无奇策任亡羊。飘摇鸿雁飞难缓，潦草弓旌气不扬。犹胜骄淫诸将吏，移营终岁避锋铓。忧愤书来处处同，故人几辈尚从戎。能文未易参军事，有口都能说战功。为我经心筹去住，看君弹指变穷通。东溟西域曾帷幕，猛将还应忆海公。断无苻拔混麒麟，大酒肥羊误保身。攘劫翻夸裨将勇，需求谁谅悬官贫。贼能退舍尊廉吏，令敢枭渠起义民。祇为英雄惜成败，论兵安肯恕庸人。莫倚重关护益州，时危曾困武乡侯。谁看鸿鹄犹扶耒，人佩刀鞬早卖牛。战斗心疲千帐冷，惊呼声乱一城秋。老师糜饷成何事，宵旰空贻圣主忧。三川人满欲烹珠，曾问今年米价无。饷道几难通剑阁，商船新已断夔巫。蝉连粮运舟车险，错杂民风士马粗。犹幸未摇根本地，尚留严武在成都。汉沔东流雪未消，军符络绎马蹄骄。仓皇鬼蜮来无定，破碎峰峦望转遥。地险不闻由我据，城危几度看人烧。商于何止关秦楚，陇蜀河潼路万条。嫠也横行起祸胎，桃花马上看重来。不贻巾帼先逢怒，欲辨雌雄已自猜。黄鹄特翻贞女调，白莲都为美人开。请缨便是秦良玉，可惜征苗失此材。千里奇峰接宕渠，才闻王冉又高徐。城狐中夜声相应，穴鼠空山技有余。焚掠难归皆盗贼，风波未定且吹嘘。伤心已乱无全策，祇仗天威尽剿除。议抚招降计已施，凋残民力久支持。不明赏罚终何益，真举才能傥未迟。将相有权甘自弃，英雄无种要人为。孙吴兵法非天授，谁竭诚谋报主知。才过黎州又凤州，含情重问草凉楼。磨驴步步皆陈迹，风柳条条是别愁。花鸟三春禁雨雪，关河千里见戈矛。元戎谁有书生胆，快马轻刀自远游。长途心绪久寒灰，蜀垒秦关去复回。两地有家离聚苦，连营无路梦魂猜。几人还唱从军乐，何日真逢拨乱才。行尽残山重叹息，年时已是贼中来。夔万巴渠鸟路长，通秦连楚斗豺狼。天如有意屠边徼，我忍无情哭故乡。八口艰虞犹剑外，一身飘忽又陈仓。风诗已废哀重写，不是伤心古战场。"}