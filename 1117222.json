{"id":"1117222","title":"太白山祈雨诗五首","dynasty":"宋","author":"苏辙","text":"田漫漫，耕挹挹。拔陈草，生九谷。人功尽，雨则违。苗不穗，莩不米，哀将饥兮。山岩岩，奠南西。嗟我民，匪神依。伐山木，蓺稷黍。求既多，诉不已，犹我许兮。山为灰，石为炭。水泉沸，百草烂。神予我，旱夺之。孰为是，骄不威，尚可弛兮。雷冯空，雨腾渊。诛孽妖，反丰年。顾千里，瞬三日。神在堂，龙为役，是何惜兮。雨既止，百谷复。筑场壤，治囷簏。为酒醴，伐豚羔。舞长袖，击鸣鼍，匪以报兮。"}