{"id":"1115274","title":"和虞军使易简字知能所寄唐律二首","dynasty":"宋","author":"杨万里","text":"四海九州虞雍公，擎天一柱雪山峰。厥孙俊逸诗无敌，下笔纵横剑有锋。旧日门生今白发，故人书札照苍松。掉头读得纱巾落，如对青云阮仲容。柴桑卧病一茅庐，或棹孤舟或命车。道丧今朝逢祖谢，诗工独步过应徐。万山不隔相思字，数月之间两得书。廊庙方将访乔木，碧梧翠竹看新除。"}