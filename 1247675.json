{"id":"1247675","title":"赠青莲居士","dynasty":"元末明初","author":"蓝智","text":"骐骥伏枥下，非无汗血姿。鸿鹄在泥途，其羽苦低垂。高贤昔未遇，多为世俗嗤。况子谪仙裔，风流今在兹。悲歌气雄壮，文彩光陆离。致身宪掾曹，纲纪实所司。苦节鬼神畏，心正天地知。调高听者寡，直道众皆疑。终然脱鞿鞅，浩荡从此辞。西山小茅屋，秀色当武夷。子真居谷口，黄公歌采芝。往来每乘兴，杯酒时共持。苦吟因病瘦，疟鬼故相欺。有才日沈沦，乾坤正艰危。豺虎满空村，蛟龙犹在池。我尚困衡门，十年坐书痴。济世已无策，忧时空赋诗。国当用武士，选廉何能为。北阙高嵯峨，青云行有期。若能据要路，先为救疮痍。"}