{"id":"1110722","title":"暮春三首","dynasty":"宋","author":"朱淑真","text":"才过清明春意残，落花飞恕便相关。衔泥燕子时来去，酿蜜蜂儿自往还。风静窗前榆叶闹，雨馀墙角藓苔斑。绿槐高柳浓阴合，深院人眠白昼闲。碧沼荷钱小叶圆，眼前芍药恣连颠。清明已过三春候，谷雨初晴四月天。乍著薄罗偏觉瘦，懒匀铅粉祇宜眠。情知废事因诗句，气习难除笔砚缘。举杯无语送春归，分付东风欲去时。燕子楼台人寂寂，杨花庭院日熙熙。枝头添翠莺先觉，叶底销红蝶未知。诗卷酒杯新废却，闲愁消遣殢他谁。"}