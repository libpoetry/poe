{"id":"702600","title":"答朱子暇见访同牧斋次韵三首（庚午春）","dynasty":"明","author":"程嘉燧","text":"幽栖元不厌山深，把臂何人共入林。树下凉风中散客，窗间白日上皇心。青苔果落空庭得，流水花香别涧寻。但恐鹤书知处所，不容高卧只如今。招得无家一布袍，留连酒圣狎诗豪。林端水聒归潭静，云里峰来跂石高。晓案晴光研竹露，夜瓢明月煮松涛。山中入夏先凉冷，便约湖心弄小舠。乘兴停舟草岸时，落帆高树鸟先知。茶神句里看云过，草圣行间识露垂。洗砚池香萦墨细，解巾松月逗眠迟。夫君不浅中林意，流水空山待子期。"}