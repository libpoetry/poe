{"id":"828008","title":"次韵沈观丈见赠","dynasty":"清末近现代初","author":"陈曾寿","text":"高云作时霖，小雨成薄霿。变灭须臾期，杲杲同一梦。才老天心奇，文字极所纵。气摄龙象瘖，大千震微讽。孤往若有见，偕来已失众。飘风小噫欠，宁觉蚊蚋鬨。萧寥楚山川，可叹非时凤。笑我滀涔蹄，短汲才一瓮。煎愁自相濡，悠忽了宾送。多生何因缘，清净每饭共。愿睹成宝坊，断桷备斲砻。"}