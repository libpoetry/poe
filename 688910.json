{"id":"688910","title":"丙午元夕六首","dynasty":"明","author":"何吾驺","text":"紫陌华灯媚午天，南头挝鼓北锄田。耕牛欲办无薪米，卖却梅花作社钱。竞传南陌有金铺，复道东街弦管纡。吐出华灯天上坠，杂烧花蕊伴龙珠。微醉春醪弄玉笙，佳人何处听歌声。踟蹰缓步长街下，几拂冰绡未忍行。游人三五竞前途，借问侬家谁阿姑。侬在梅花梢下住，玉为颜色雪为肤。春事催残杨柳枝，明朝蓑笠又江湄。荡游正好穷今夜，却数闺中是别期。庙里佳人竟夜喧，抽签敲竹问儿孙。绮罗少妇深深拜，赪颊犹云感佛恩。"}