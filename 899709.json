{"id":"899709","title":"湘月/念奴娇赋云溪","dynasty":"宋","author":"张炎","text":"随风万里。已无心出岫，浮游天地。为问山中何所有，此意不堪持寄。淡薄相依，行藏自适，一片松阴外。石根苍润，飘飘元是清气。长伴暗谷泉生，晴光潋滟，湿影摇花碎。浊浊波涛江汉里，忽见清流如此。枝上瓢空，鸥前沙净，欲洗幽人耳。白蘋洲上，浩歌一棹春水。"}