{"id":"690535","title":"杨鹏遥观察雨中过访小园粗粝未陈淹留竟日赋此奉谢","dynasty":"明","author":"张萱","text":"寤寐金兰二十年，举头惊戴两重天。入林不断随车雨，看竹频移掉雪船。喜有烟霞同啸傲，不须鸡黍更留连。知公剩有缁衣好，拜手长歌杕杜篇。顽云万片覆花梁，夹岸双旌拥野航。紫气凭陵朱绂客，白头颠倒绿荷裳。披帷欲问千秋业，发箧惭非二酉藏。落尽麈毛频促膝，数瓯清茗一炉香。"}