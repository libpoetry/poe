{"id":"816341","title":"述闻","dynasty":"清","author":"黄遵宪","text":"太阿倒授又移权，便到玄黄血战年。狂喝枭卢天一笑，怒诃狗脚帝三拳。垂虹上贯重轮日，泻海横分九点烟。毕竟图王图作贼，无端殿下比雷癫。皇京一片变烟埃，二百年来第一回。荆棘铜驼心上泪，觚棱金爵劫余灰。螟蛉果蠃终谁抚，猿鹤沙虫总可哀。只望木兰仍出狩。銮舆无恙贼中来。说有苍天不死方，盗泉一饮众皆狂。人言细柳都儿戏，我欲传芭哭国殇。鬼吏三官明作贼，神兵六甲解擒王。古今多少昏荒事，并付盲翁负鼓场。一拳打碎旧山河，两手公然斗柄挼。鸲鹆往来谣语恸，鱼龙曼衍戏场多。火焚袄庙连烽燧，辙涸羁臣乞海波。至竟辽东多浪死，尚夸十万剑横磨。拨帜先登径上台，炮声震地忽轰雷。一齐扰扰嗟鱼烂，万目眈眈看虎来。铁铸六州成大错，衣香七市付沈灰。联盟守约连名奏，赖有维持半壁才。禹迹芒芒画九州，到今沧海竟横流。合纵敢拒三天下，雪耻将寻九世雠。事势可如骑虎背，功名偏赏烂羊头。是谁画诺谁传诏？一纸明贻万国羞。忽洒龙漦翳太阴，臣夭主窳到于今。风轮壤动天难补，磐石无人陆竟沈。揖盗开门终自误，虐臣衅鼓果何心。当时变政翻新案，早使尤臣泪满襟。飞角侵边局早输，国家虽缺尚金瓯。剪分鹑首天何醉？再拜鹃声帝独尤。藉寇终除钩党祸，函图看送罪臣头。祖功宗德王明圣，岂有乾坤一掷休。"}