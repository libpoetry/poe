{"id":"1131712","title":"次韵祝通直甘露诗二首","dynasty":"宋","author":"慕容彦逢","text":"圣心天意两无违，露洒文昌若应机。甘自蜜房分瑞液，瑩疑蟾窟借圆辉。遍装丛柳春争丽，高应晴空午不晞。岂止臣民胥鼓舞，故应殊裔亦心归。露液无声降自天，清英含味满丘园。日中垂溜真珠落，风后寒澌杂佩翻。呈瑞未央曾纪岁，袭芬仪凤亦更元。广寒应德彰嘉祉，臣子相看眉宇轩。"}