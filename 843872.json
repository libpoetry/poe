{"id":"843872","title":"或谓诸魏志是志盦与昌绶合作斯文未坠同调有人敢诩齐名庶几分谤再成四绝","dynasty":"清末民国初","author":"吴昌绶","text":"风调琅邪迥绝尘，连篇满箧有清文。手裁稿草亲藏去，百衲碑成不易分。持正狂言妒乐天，福昌一字博三缣。频来驻马商前例，文价休从我辈廉。骈体文章沆瀣同，修辞未让昔贤工。羚羊香象言诠外，恨少惊飞蛱蝶风。即今谁擅书丹手，茹笔先求古法难。能令当前迷色相，流传恶札到人间。"}