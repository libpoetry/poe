{"id":"1105248","title":"阻雪","dynasty":"宋","author":"方岳","text":"客饭江豚美，仍须滞此留。竹深通酒舍，沙冷歇渔舟。专与诗为地，明将雪作愁。此行乘兴耳，吾亦尽风猷。风烟两不借，此岭复南岗。阴石无霜滑，寒梅未雪香。逢山贪看画，得句不成章。月下门须掩，多应说短长。犹及乾淳旧，庐山一老儒。典坟行楚蜀，科目不皋夔。秋迥人何在，江空树欲无。重阳风雨近，谁与束生刍。"}