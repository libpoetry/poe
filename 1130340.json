{"id":"1130340","title":"政和二年余谪海外馆琼州开元寺俨师院遇其游行市井宴坐静室作务时恐缘差失念作日用偈八首","dynasty":"宋","author":"释德洪","text":"一切境界，病眼倒见。但静意根，空慧自现。一切境界，随念而至。念未生时，髑髅是水。道人何故，淫坊酒肆。我自调心，非干汝事。一日不作，一日不食。谁其嗣之，我有遗则。折脚铛子，随处安置。食无精粗，但欲接气。心欲驰散，即当摄来。大火聚中，青莲花开。此障道法，上品盖缠。是何时节，乃复安眠。沙弥嗜乳，作乳中虫。三篾高道，一钵孤风。"}