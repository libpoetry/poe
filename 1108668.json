{"id":"1108668","title":"送伯纪礼部造朝兼简息庵二首","dynasty":"宋","author":"刘克庄","text":"传闻东涧拜南宫，朝野皆忻泰道通。不比唐家超子厚，壹如元祐起坡公。官箴健论犹当续，雪月浮文不必工。十载帝城无点墨，有怀难托北飞鸿。谢遣弓旌久掩关，十年坐阅几蒲团。老臣惫不堪将橐，丞相嗔因乞挂冠。庙算浑如孤注赌，林栖未保一枝安。暮云万叠江闽远，相见除非插羽翰。"}