{"id":"1241521","title":"感时述事十首 其二","dynasty":"元末明初","author":"刘基","text":"十羊烦九牧，自古贻笑嗤。任贤苟不贰，焉用多人为。师行仰供给，州县方告疲。差徭逮所历，添官有权宜。柰何乘此势，争先植其私。百司并效尤，货贿从横飞。列坐隘公堂，号令纷披离。名称到舆隶，混杂无尊卑。正官反差出，道路不停驰。徇禄积日月，官吏之所希。此辈欲何求，朘剥图身肥。世皇一宇宙，四海均惠慈。盗贼乘间发，咎实由官司。云胡未悔祸，救焚用膏脂。姻娅遂连茹，公介弃草茨。农郊日增垒，良民死无期。天关深虎豹，欲语当因谁。"}