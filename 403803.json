{"id":"403803","title":"念奴娇 其二 雪，用张孝祥韵","dynasty":"近现代末当代初","author":"金启孮","text":"山川一色，雾濛濛，万里彤云飞雪。扯絮撕绵浑不断，近树远天相接。薄幕生寒，蔽裘失暖，处处冰澌结。衰年多病，那禁尔许凉热。家住蓟北燕南，身羁关塞，触目伤时节。闷拥烘炉犹畏冷，耐得北方猎猎。庭积琼花，窗凝冻叶，辜负今宵月。乡思萦绕，低头无限凄切。"}