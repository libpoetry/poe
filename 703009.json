{"id":"703009","title":"山亭独坐用前韵遣兴四首","dynasty":"明","author":"谢迁","text":"白云生处一僧还，清磬泠泠杳霭间。蜂采野花归洞窟，鹿寻芳草过溪湾。眼前往事真成梦，身外浮名得自閒。吾爱吾庐春睡足，逢人漫说畏途艰。惯客家童贳酒还，酒旗摇飐杏村间。连云麦穗平过陇，刺水蒲芽露浅湾。多景轩开真得趣，无弦琴在足消閒。兴来且就邻翁饮，一醉俱忘岁事艰。采药仙翁去不还，神仙踪迹渺茫间。山围松坞青连壑，水蘸柴门绿绕湾。倚槛静听啼鸟缓，隔帘细数落花閒。春郊随处寻芳好，剪却荆榛路不艰。斜日深林鸟倦还，樵歌遥在岭云间。落花趁水流红雨，舞藻因风动碧湾。丘壑未应嫌我老，烟霞长自伴人閒。客来更喜村酤近，三百青蚨幸不艰。"}