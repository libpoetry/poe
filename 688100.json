{"id":"688100","title":"仲春望日予为社主诸公有不赴者是日无诗且散去雨中闷怀因取杜句继以唐宋人句集诗九律各志所感奉寄诗皆人所习闻者姓名故不列载萝石隐翁时在禹穴","dynasty":"明","author":"朱朴","text":"为人性癖耽佳句，方驾曹刘不啻过。南去北来人自老，浮云流水竟如何。山中习静观朝槿，洞口经春长薜萝。今夜月明何处宿，稽山烟雾郁嵯峨。山僧独在山中老，来往风尘共白头。关塞极天惟鸟道，石门斜日到林丘。花枝满院空啼鸟，夜思千重恋旧游。棋局动随幽涧竹，微躯此外复何求。秋来何处堪消日，多在青松白石间。一卧沧江惊岁晚，独骑骢马入深山。人生有酒须当醉，世上浮名好是閒。此地由来可乘兴，白云长在水潺潺。客有可人期不来，蓬门今始为君开。不嫌野外无供给，且尽生前有限杯。草色全经细雨湿，榆烟将变旧炉灰。白沙翠竹江村路，到老相过得几回。舍南舍北皆春水，芳草和烟煖更青。几树好花閒白昼，一方明月可中庭。笋根稚子无人见，江上流莺独坐听。寂寂柴门村落里，何人道有少微星。洞口春晴花正开，无人不道看花回。山妻早报蒸藜熟，村巷传呼宰相来。白昼放歌须纵酒，百年多病独登台。明朝别后门还掩，风雨惟知长绿苔。自笑鄙夫多野兴，谩劳车马驻江干。双双瓦雀行书案，片片轻鸥下急湍。杏酪渐香邻舍粥，花枝欲动春风寒。且看欲尽花经眼，明月明年何处看。诸公衮衮登台省，东老虽贫乐有馀。岭树重遮千里目，故人那惜一行书。藤花委地香犹在，谷雨乾时手自锄。闻说小斋多野意，白云閒钓五溪鱼。石林精舍虎溪东，尽日门前独看松。年老身閒无外事，眼看春尽不相逢。月明古寺客初到，睡觉东窗日已红。今日鬓丝禅榻畔，一番清话又成空。"}