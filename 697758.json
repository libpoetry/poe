{"id":"697758","title":"次复柬先生纪行之什","dynasty":"明","author":"胡奎","text":"丹凤衔图振羽仪，六龙扶驭跃天池。紫垣月转通明殿，黄道星环太乙旗。宝鼎香烟穿柳细，金壶漏点出花迟。相如词赋真无敌，行见成都驷马驰。清朝文轨万方同，人在金瓯覆橐中。五色丝纶颁凤阙，千年珠贝出龙宫。碧桃红杏当霄见，若木榑桑与海通。寄谢紫薇山下客，穷经慎勿叹头童。未明司钥启晨阍，冠盖如云谒九门。百谷水归东海大，八方星拱北辰尊。鸡鸣紫禁宫花合，马度金河御柳繁。此日儒冠蒙锡赉，白头歌咏荷洪恩。"}