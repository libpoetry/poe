{"id":"1036856","title":"和渊明归去来兮辞","dynasty":"宋","author":"杨万里","text":"归去来兮，平生怀归今得归。有未归而不怿，岂当怿而更悲。愧一陶之不若，庶二疏兮可追。肖令威之归辽，喟物是而人非。捐水苍兮今佩，反芰制兮昨衣。恋岂谖夫太紫，分敢踰于少微。如鹿得草，望绿斯奔。如鹤出笼，岂复入门。屦虽未得，而趾故存。谓予不信，有如泰樽。月喜予之言归，隤清晖而照颜。山喜予以出迎，相劳苦其平安。江喜予而舞波，击碎雪于云关。纷邻曲之老稚，羌堵墙以来观。沸里巷之犬鸡，亦喜翁之蚤还。惊鬓髯之两霜，尚赳赳而桓桓。归去来兮，半天下以倦游。饥予驱而予出，奚俟饱而无求。观一箪之屡空，躬自乐而人忧。暨一区之草玄，娱羲画与箕畴。岂慕胥靡，济川作舟。矧先人之敝庐，有一壑兮一丘。后千寻兮茂林，前十里兮清流。耿靡羡而载营，蹇何骛而不休。已矣乎！用舍匪吾，行止匪时。何至啜醨如渔父，何必乎誓墓兮如羲之。吾行可枉涂，吾止可预期。应耘耔而端委，犹端委而耘籽。对天地而一哂，酢风光以千诗。抵槁茎与朽壳，岂复从詹尹而决疑。"}