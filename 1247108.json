{"id":"1247108","title":"谷帘泉","dynasty":"元末明初","author":"钱宰","text":"风捲河潢翻玉液，段云散雪琼花密。分明放下水晶帘，垂垂若护蛟龙室。蹑空扪萝坐歌崖，林暗晖晖山外日。晚风泉声杂松吹，百鼓争呜间箫瑟。山南山北知几泉，凡派常流我非匹。惜哉前哲不特书，仅留一记夏生笔。赖有陆子狄牙口，高下品题曾不失。君今试看锡山碑，天下何泉居第一。"}