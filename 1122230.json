{"id":"1122230","title":"次韵陈教授见寄二首","dynasty":"宋","author":"俞德邻","text":"拟效时人耻效尤，时人嫉我亦如雠。携金懒市燕台骏，卖剑聊寻渤海牛。白发盈簪羞我老，黄花满径为谁秋。尊前有酒休辞醉，痴绝由来爱虎头。朝暮何人肯拔尤，周民何友亦何雠。还家久类苏耽鹤，溷世聊歌宁戚牛。笔在不妨书甲子，诗亡谁为作春秋。百年修短终归尽，倚杖看山任白头。"}