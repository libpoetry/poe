{"id":"233653","title":"寿通守赵寺丞","dynasty":"宋代","author":"敖陶孙","text":"忠简公骑箕尾星，千古万古明天庭。在天高庙足欢喜，敕使孙枝扶炳灵。辍身仙班寄闲逸，阊阖正绕烟花出。朝元冠剑妥未动，一笑明朝作人日。汉家最重水衡丞，廪饩钱多上所能。掌藏颁用渠式法，置之忽分淮股肱。春风作意回焦土，黄池崎险尔如许。区区鼠辈何足砾，此心本应僧伽祖。甘泉酒作真珠红，和气已堕胡休中。奋髯抵掌直细事，参佐同此祥冲融。大江洸洸去无极，江南老人候舟色。诸公归补父兄处，二十五城那得直。海门短簿初来时，青衫恰辍惟烟姿。兴来得句自推激，为公压倒崧高诗。"}