{"id":"688288","title":"十四夜都司席上饯光禄屠公分赋四首","dynasty":"明","author":"江以达","text":"幕府侈高会，长筵列朱缨。浮觞无缓筝，一曲三四行。岂不诚欢娱，之子怀远征。握手一为叹，秉烛循檐楹。攀条摘荔枝，枝叶何青青。琼玖相要结，光辉比明月。佳期倏弦望，昭质匪圆缺。云裾振丹陛，章甫滞诸越。忘年感绸缪，揆予伤薄劣。所期峻明德，离合弦与括。猷懋端在兹，达人鹜修轨。黄鹄狭四海，那能独衔羽。周容谅匪度，磬折嗤余子。不见处裈中，生死虱与虮。此理难户说，持赠知者几。相知良独难，相见复何期。朱明曜南流，浮云莽西驰。萧艾变芳草，青黄悲素丝。众人悯好修，贞心重随时。矢歌不能长，爱子千金躯。"}