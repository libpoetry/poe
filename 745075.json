{"id":"745075","title":"礼烈亲王骹箭图","dynasty":"清","author":"姚元之","text":"烈王大箭无碆卢，剡木九寸穿六觚。开图睥睨天门貙，两眼不敢相窥?。我王大野横雕弧，长镝一吼出谷驱。黑云退飞天东隅，海水倒立失蓬壶。贲育咋舌心辘轳，挟簳夜走养大夫。松山杏山雪模糊，一镞能使万骨枯。长城洞开日月扶，帝曰奇勇王拜呼，投弓一笑天下酺。忆昔太祖射洞城，栋鄂胆裂金鎞明。神武天纵非人能，超轶万古王克承。锡以彤弓载以铭，森閟武库鬼莫撄。王攀龙髯上太清，王遗白羽杀欃枪。饿鸱夜叫秋风惊，骹箭犹在王如生，嗟尔天狼敢横行。"}