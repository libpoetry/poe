{"id":"704251","title":"禽言六首","dynasty":"明","author":"樊阜","text":"姑恶姑恶姑不恶，田荒姑嗔煮粥薄。我怨田荒不怨姑，今年劝夫力东作。姑恶姑恶姑不恶。不如归去谁肯归，饱食廪米衣锦衣。异乡虽好非桑梓，慈母倚门白发稀。不如归去谁肯归。脱却布裤休脱裤，力作任从泥淖污。去年徵租遗拷瘢，露见恐教儿女怖。脱却布裤休脱裤。提葫芦，休提壶，频沽囊底空青蚨。年荒茅屋炊烟断，明府上来须禁沽。提葫芦，休提壶。婆饼焦，饼不焦，年丰麦贱充徵苗。再烧好饼与婆吃，妾吃焦饼从腹枵。婆饼焦，婆不焦。行不上也行得上，羊肠路险堪掉鞅。时人心险胜羊肠，仆马覆车一反掌。行不上也行得上。"}