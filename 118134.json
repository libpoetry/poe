{"id":"118134","title":"和王适寒夜读书","dynasty":"宋代","author":"苏辙","text":"久従市井役，百事发不理。感君读书篇，惜此寒夜晷。殷勤附灯烛，黾勉就图史。逡巡揖虞夏，汗漫驰刘李。斯文家旧物，早岁夙従事。一従慕膻腥，中弃如敝屣。今夕亦何夕，忽如旧游至。终篇再三叹，推枕不成寐。人生无百年，所欲知有几。县知未必得，奔走若趋市。微言寄翰墨，开卷人心耳。胡为弃不收，所逐在难觊。"}