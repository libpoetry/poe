{"id":"1045122","title":"送赵守","dynasty":"宋","author":"徐积","text":"齐有高密，有沂有沐。旁有泰山，莒鲁郊关。粤有人焉，气清神耸。立节以高，处义而重。维节维义，肇自布衣。根本渊源，所养可知。以义为文，洪畅精微。以义持守，隐如坚城。以义作为，动如精兵。面有正色，口无谀声。赤心可割，肝胆可倾。以义接物，不矜不骄。以义临民，实庇汝曹。实康实济，实恺实悌。民实宜之，实受其惠。方今天下，虽曰治安。正在所恤，民有饥寒。公所往居，岂肯草草。戒吏侵渔，欲民温饱。言者为准，行者为表。维恕维平，除烦去扰。狼摧其牙，虎缩其爪。父子室家，足以相保。作此诗者，岂徒然乎。庶使其民，传告欢呼。"}