{"id":"731216","title":"昭陵石马歌恭依皇考元韵","dynasty":"清","author":"旻宁","text":"巍巍荡荡皇猷昌，松山杏山山之阳。大小白羞照夜白，真龙种岂老骕骦。锋棱瘦骨帝控驭，马群一空谁留良。歼破明兵十三万，嘶风掣电云飞扬。漫分百里五十里，六日驰骤同超骧。洪承畴擒锦州取，天命攸归天应彰。骏尾萧梢意雄壮，想见血汗河桥傍。陵园列像俾曲肖，兰筋讵可归埋藏。英气如生屹然立，匠石虽斫神不伤。迄今作歌述伟绩，駷跃惊矫无相忘。乘此星精经百战，摇珂啮勒功开疆。欲去徐行还缓辔，追思祖烈弗敢邙。"}