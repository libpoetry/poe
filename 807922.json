{"id":"807922","title":"贺新郎  九日感怀再用前韵","dynasty":"清","author":"陈维崧","text":"又值题糕矣。满长安、绣旗斜飐，车如流水。记得杜陵重九句，笑口此生开几。也不似、今番挥涕。谁去登高谁落帽，算秋光、枉了浓如此。转不若，多风雨。诸君未识吾悲耳。尽豪狂、功誇汉武，智誇樗里。到得伤于哀乐后，几阵邻家笛子。心不许、英雄不死。岁岁黄花清瘦极，有和花、比瘦人帘里。肠断也，怕提起。"}