{"id":"1252455","title":"杵歌七首","dynasty":"元末明初","author":"杨维桢","text":"亟亟城城城亟成，小儿齐唱杵歌声。杵歌传作睢阳曲，中有哭声能陷城。自古众心能作城，五方取土不须蒸。蒸土作城城可破，众心作城城可凭。叠叠石石石㠂嶆，立竿作表齐竿旄。阿谁造得云梯子，刬地过城百丈高。罗城一百廿里长，东藩恃此作金汤。旧基更展三十里，莫剩西门一树樟。苏州刺史新令好，不用西山取石劳。拆得凤山杨琏塔，南城不日似云高。南城不日似云高，城脚愁侵八月涛。射得潮头向西去，钱王铁箭泰山牢。攻城不怕齐神武，玉璧堪支百万兵。不是南朝誇玉璧，关西南子是长城。"}