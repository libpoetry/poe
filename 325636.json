{"id":"325636","title":"壶中天·石帚韵再答少谷留别","dynasty":"清代","author":"张祥龄","text":"故山抛却，把南花分做、荆台仙侣。斜日照残楼外柳，柳外青山无数。绣户春灯，画罗秋扇，泪点吹成雨。兰成已老，断肠难写愁句。薄暮千叠阳关，梅花片片，分散长安去。早是客怀无著处，空望烟波迷浦。鸥梦三生，蝶魂孤枕，留也无人住。栏干几曲，大堤南北分路。"}