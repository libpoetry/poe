{"id":"309900","title":"西子妆·八月十五日闻歌燕子楼旧曲感赋","dynasty":"现代","author":"邓桐芬","text":"魂怯薄衿，影飘深烛，夜久偏饶风露。阑干十二几曾凭，趁秋光、袅帘香雾。霓裳罢舞，料天上、人间非故。倚高寒、问桂宫今夕，何人归去。闲庭宇，一片清霜，宛转楼角度。酒醒肠断月明中，敛愁眉、几番迟暮。吴丝漫谱，倩谁解、霜娥幽素。寄孤吟，地角天涯调苦。"}