{"id":"1125306","title":"更漏子","dynasty":"宋","author":"晏殊","text":"蕣华浓，山翠浅。一寸秋波如剪。红日永，绮筵开。暗随仙驭来。遏云声，回雪袖。占断晓莺春柳。才送目，又颦眉。此情谁得知。塞鸿高，仙露满。秋入银河清浅。逢好客，且开眉。盛年能几时。宝筝调，罗袖软。拍碎画堂檀板。须尽醉，莫推辞。人生多别离。雪藏梅，烟著柳。依约上春时候。初送雁，欲闻莺。绿池波浪生。探花开，留客醉。忆得去年情味。金盏酒，玉炉香。任他红日长。菊花残，梨叶堕。可惜良辰虚过。新酒熟，绮筵开。不辞红玉杯。蜀弦高，羌管脆。慢飐舞娥香袂。君莫笑，醉乡人。熙熙长似春。"}