{"id":"607290","title":"闻蜀人祠刘明府却寄","dynasty":"明","author":"卢龙云","text":"解绶归来岁屡迁，颂声长自满三川。牛刀故忆武城宰，凫舄难忘叶县仙。百里花光馀制锦，一堂琴韵彻烹鲜。政成渤海犹文法，学本江门只自然。虚拟听莺徵拜阙，旋看携学赋归田。循良孰与廉三异，父老徒闻费一钱。畏路初回九折坂，扁舟长傍五湖烟。渊明遗世觉今是，潘岳閒居善自全。心事平生端不愧，口碑载道久逾坚。羽仪忆昨归三纪，眉寿于今且百年。俎豆宫墙依上圣，春秋秩祀继群贤。由来去后思方切，赫赫何名好为传。"}