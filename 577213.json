{"id":"577213","title":"董原春江游览图为主事顾谦作","dynasty":"明","author":"陈琏","text":"北苑笔意妙入神，写出一段江南春。山如螺黛青隐隐，水似鸭绿光粼粼。中流泛舟者何人，綵旗皂盖来缤纷。林边游骑复杂沓，小桥曲涧通江津。东风淡荡吹芳尘，荷亭草阁明朝暾。柳垂青琐散金缕，花落苍苔成锦裀。人生行乐须及辰，况值二月韶华新。主宾相忘意欢洽，祇恐江头天色昏。亦有农家住山麓，夫妇日夕勤耕耘。豳风之诗久不作，孰识当年民俗淳。"}