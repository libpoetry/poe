{"id":"945788","title":"水龙吟 其二 寿婺州守赵岩起右撰孟传","dynasty":"宋","author":"陈著","text":"玉鳌头上蓬莱，十分好处饶松壑。无边风月，阴阴乔木，重重华萼。秋水门庭，淡交簪履，随宜斟酌。向西风回首，双旌缥缈，从天下、招琴鹤。是则阳春有脚。被金华、洞天留著。相传好语，新来初见，分明鼓角。田里相安，裤襦歌了，却来持橐。称年年，橘绿橙黄时节，与松乔约。"}