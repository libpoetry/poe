{"id":"420431","title":"望海潮 题永嘉江心寺","dynasty":"近现代","author":"沈轶刘","text":"中川烟媚，中洲星迸，排空二客奇才。双角斗螭，孤员戴鳖，何人半壁撑开。江上独登台。望灵湫爽气，白雁初回。丽水分青，乱鞭溪魄石门来。蓬山左股生煤。问神鳌钓却，琪树谁栽。东海浪高，南溟雾恶，英雄赫怒风雷。天地入螺杯。数眼前光景，芳草衔枚。叫起龙宫大鬼，一举殪鬿堆。"}