{"id":"1111421","title":"中秋黄池舟中独酌五首","dynasty":"宋","author":"阳枋","text":"秋深客棹倚吴头，喜见江乡素月浮。水墨画成洲渚远，神仙宅尽水云幽。心閒最与趣相会，句拙常怜景莫收。多少楼台罗绮席，未知真是赏中秋。画桥杨柳系船儿，蟾魄飞来光满溪。有水连云疑地阔，无山碍月觉天低。鱼堪寄信应时见，雁欲横霜犹未齐。白酒堪沽鸡中割，呼樽独酌画桥西。赏月东西两地遥，一轮千里共今宵。心中至乐成真得，分外閒愁不复摇。江寺饶吾观白水，郡亭喜弟看洪潮。世间欢赏由人尔，天地何曾有寂寥。居家赏月天常雨，远客逢秋月倍明。世事美时难两得，化工好处少双成。诗如遇兴须重赋，酒若逢辰且再倾。不是衰迟废拘检，良心随寓自忘情。一年十二月华圆，何事今宵到处看。春夏暖时无底白，雪霜凝处不胜寒。酒肠缓放金樽倒，诗兴何妨玉漏残。莫学时人贪酩酊，清光未澈已阑单。"}