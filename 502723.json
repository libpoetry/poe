{"id":"502723","title":"送宪吏郑彦林考满赴吏部","dynasty":"明","author":"王恭","text":"我昔维舟东上潭，见君家住岐阳南。门垂栗里先生柳，身著柏台从事衫。前年寄诗沙头道，去年期我山中庵。匹马今朝又离别，斗酒何年共笑谈。今去皇州霜正落，况逢淮树叶初酣。吴女当垆卷细袖，白门烧酒破红柑。人人尽道山公好，于尔长林无不堪。"}