{"id":"730513","title":"题江楼送别图兼谢吴砚香亲家比部","dynasty":"清","author":"洪锡爵","text":"春雨新添三尺水，乌篷打桨双飞起。一苇飘然天际来，万里之行从此始。延陵公子本爱客，大敞江楼布瑶席。金尊绿蚁醉壶觞，玉盘脍鲤杂肴核。清和天气互阴晴，剧谈豪饮肝胆倾。宾朋列坐尽扬马，少长咸集皆群英。倚栏西望见林曙，想像先人邱墓处。城郭崔巍树葱茏，徘徊瞻恋不忍去。去来江水抱槛流，枇杷花下送行舟。篙师移船催解缆，滔滔东下不复留。嗟我离乡二十年，客秋奉讳星言旋。近市惟存一廛宅，负郭曾无百亩田。老至不得居林下，遑遑道路胡为者。暗向尊前惜别离，反承韵事追风雅。贻我生绡送别图，谁其作者吴郡辜。尺幅之中具千里，云林妙手将无殊。携入行箧时已久，风尘鞅掌劳奔走。仲宣楼畔暂息肩，回环展玩不释手。丹青陆离光万状，遥对绵谷谢嘉贶。聊凭诗句作书传，敬告布帆今无恙。"}