{"id":"1253258","title":"周万竹知绍兴府日其家梅花盛开西宾张林泉作诗寄之及简越上诸友因次韵二首","dynasty":"元末明初","author":"陶宗仪","text":"南枝向煖竞先开，何处人间有玉台。冰艳雪臞浑好在，月香水影入诗来。逋翁湖上清魂返，仙子罗浮小仗回。寄远慎毋多折却，使君调鼎待盐梅。麟经家学保青毡，文采风流艺且贤。池草西堂生梦里，官梅东阁到吟边。会稽望去无多路，朋旧别来今几年。见说兰亭只如昔，胜游须在莫春天。"}