{"id":"1235867","title":"次韵苏伯修侍御樊川游春","dynasty":"元","author":"宋褧","text":"霄汉春深鬓有华，离愁望眼一时赊。裁诗不待灞桥雪，醉酒莫嗔韦曲花。渭北树阴晴䨴郁，终南云气暮周遮。帝城咫尺居庸翠，谁道痴呆不念家。我别长安四见秋，当时风景如梦游。含元殿下麦初老，兴庆池头波欲流。三春柳荫北轩井，千技柏暗南坊丘。而今祇是成追忆，畴昔无因得久留。"}