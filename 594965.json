{"id":"594965","title":"答黎惟仁","dynasty":"明","author":"欧大任","text":"嘉会良不易，千秋在俛仰。绸缪五十年，岂谓一日长。双龙翼曾乘，孤鸿日流响。劲风吹浮云，携手谐忻赏。门庭宛畴昔，觞斝深酣畅。念当与子游，古欢况吾党。久要义弥敦，尊生神逾王。松柏夙同心，臭合芝兰唱。明珠解相贻，何以报珍贶。渐老晨星稀，忽复弦与望。保兹黄发期，时候青藜杖。"}