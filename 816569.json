{"id":"816569","title":"雪花戊子嘉平月十六日两江节署分咏","dynasty":"清","author":"曾广钧","text":"天女维摩费剪裁，飞琼弄玉蕊宫回。漫疑柳絮分明似，待过梅枝次第开。瑞报六花霏汉郡，春来千树忆轮台。仙云堕影看无限，却笑唐宫羯鼓催。峭寒帘幕冻云深，难得疏香入胆瓶。细散瑶葩欺皓月，乱黏琼蕊缀疏星。漫从众卉论姚魏，似与流光避尹邢。一样天寒飞艳质，绿华身世斗娉婷。"}