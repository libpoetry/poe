{"id":"1129183","title":"偈颂十二首","dynasty":"宋","author":"释如净","text":"不曾动步上天台，金锁玄关尽豁开。坐断鞔峰第一句，万机俱透起风雷。饥来吃饭，困来打眠。炉鞴亘天，倒退三千。平沈大地，高出虚空。机先坐断，游戏神通。须弥灯王立下风。打破黑漆桶，十方空豁豁。爆雷一喝变通，掣电千机顿发。便可以东行撑架门庭，西班怒骂佛祖。收放绝来由，纵横透今古。韩信造浮桥，李广入布袋。一箭透双关，乾坤无挂碍。晷运推移，日南长至。眼睛里放光，鼻孔里出气。饱饭快活屙一堆，超过瞿昙亲授记。斩鲸龙头角，截虎豹爪牙。烂泥团受用不尽，踏著刺方见作家。谁在画楼沽酒处，相邀来吃赵州茶。今朝九月初一，打板普请坐禅。第一切忌瞎睡，直下猛烈为先。忽然爆破漆桶，豁如云散秋天。劈脊棒，迸胸拳，昼夜方才不可眠。虚空消殒更消殒，透过威音未朕前。咦，栗棘金圈恣交衮，凯歌高贺彻风颠。夜半乌鸡抱鹄卵，天明生出个老鹳。毛长觜短鹭鹚形，飞起一天星斗乱。一拳拳倒黄鹤楼，一踢踢翻鹦鹉洲。咄，篱边燕雀空啾啾。元正启祚，万物咸新。伏惟大众，梅开早春。半年吃饭坐鞔峰，锁断烟云千万重。忽地一声轰霹雳，帝乡春色杏花红。"}