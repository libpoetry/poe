{"id":"816231","title":"卜算子 有感四首","dynasty":"清","author":"黄永","text":"匿影住人间，横眼看天下。都道乾坤一腐儒，自问何为者。得酒且高歌，无酒干休罢。若有留髡送客人，一石臣能也。壮已不如人，老矣何须问。纵有因人成事时，录录悲公等。新态看来多，旧事提他怎。那个邯郸道上行，仆仆何时醒。种李易成蹊，种豆将盈顷。妇不弹丝妾不歌，有酒如何饮。山色碧于蓝，湖水明如镜。皓月清风是等闲，权与侬相领。流水绕孤村，问是谁家住。不信孤山处士来，别有梅花墅。客到我应欢，我醉君须恕。多少园亭没主人，道不如归去。"}