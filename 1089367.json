{"id":"1089367","title":"次韵苏伯茂立春日雪","dynasty":"宋","author":"许及之","text":"从事青州初入幕，子墨梁园新有作。春工试手欲成妍，滕六蜚英良不恶。初看到地润却无，旋喜积威乾更落。铺檐羃砌遍匿瑕，压瘴埋蝗广求瘼。蓝田种玉夜生苗，吴娃擘茧朝盈箔。认巢无处疑昏鸦，敛翅有踪惊瘦鹤。一庭柳絮漾东风，千树梨花醉西郭。犯寒觅句觉诗清，贾勇行杯疑酒薄。颇烦造物相料理，顿使幽怀渺绵邈。回看稚子失啼饥，想见田家尔应乐。"}