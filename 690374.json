{"id":"690374","title":"失题十七首","dynasty":"明","author":"张弼","text":"重阳将近好天气，天上故人同此游。当面好山眉献秀，抱村流水鉴涵秋。苍颜自对黄花笑，绿酒能销白发愁。自信乾坤于我厚，何须重听雍门周。别后桃花十五春，江湖天远独情亲。短檠还在心如旧，长剑时磨□更新。弋木甘棠频换主，滁阳苜蓿属何人。寄来一握清风扇，好为南荒埽热尘。京国交游二十年，红颜相对巳苍肰。双旌暂向西江去，孤剑还留北斗边。林下可无真孺子，尘中应有旧梅仙。翰林罗老烦相问，著得新书第几篇。曾共西林笑语来，小窗几见菊花开。金函忽自湖南到，玉节又从天上回。雪马冰车行道苦，狐裘貂帽称时裁。心知最有罗含旧，莫惜临岐倒一杯。孤鸿渺渺夕阳边，回首虞山路四千。岁月无情新白发，风云有迹旧青毡。蠹鱼不入吟诗稿，鸥鸟相随载酒船。试向三高祠下泊，一杯还酹水中仙。都门长啸拂尘衣，乡思迢迢宦况微。桃李门墙新进满，桑麻墟里旧交稀。霞城卧听金鸡唱，雨洞吟看玉蝠飞。只恐平生著书手，未容持钓老渔矶。堂堂英武范将军，玉陛金阶重世勋。南苑仆姑频中的，西番拨叱更超群。锦袍耀日重瞳顾，文绮裁云内帑分。满眼交游俱俊杰，直庐清晓坐论文。承恩天上有佳期，暂向亲庭捧寿卮。落叶拂衣秋漠漠，飞云引目路迟迟。催人白发时难缓，报国丹心剑自知。我在鸳班当拄笏，春风争看凤来仪。秋阴漠漠雨丝丝，酒熟花香可赏诗。黉舍卯君将欲去，玉堂坡老不胜思。越山明月孤鸿远，潞渚斜阳匹马迟。应有无端春草梦，邮筒频送往来诗。牧羊仙子宿烟萝，腾踏紫云时一过。却老不须千岁药，太平同和万民歌。眠羊何处云连野，渡虎无踪月满河。闻道使君真得诀，于今白发巳无多。客舟曾过箄溪道，乔木参天识世家。义不拾遗称长者，孝能肯搆岂浮华。綵衣群舞书香远，乌帽高峨圣泽奢。玉笛山头骑鹤去，不胜矫首泪横斜。仙李传芳今几叶，轩下亭亭双桂抽。千尺金台玉露夜，九重玉殿金风秋。影横日月参差见，香喷乾坤远近浮。惹得嫦娥同一笑，小山空自咏淹留。稽山镜水毓诗僧，一让应堪敌四灵。綵笔辉辉扶佛日，紫衣落落验缁星。天晴蜃气连沧海，夜静鲸音彻洞庭。且咏白云三万顷，绝胜倾耳听风铃。安山道士寄诗来，又见黄花五度开。司马正当兴礼乐，季鹰聊自避尘埃。一轮明月三江水，万里清风百尺台。北望悠悠思无限，相逢且覆掌中杯。城隈分手七年来，忽□题缄手自开。悃款孤忠悬白日，蓬松双鬓走黄埃。神驹出水原无价，凤鸟不鸣空有台。屈指交游星散尽，九峰斜日自衔杯。鹤城西畔独凭高，忽接輶车下廓廖。萧散情怀陶靖节，幽深诗句楚离骚。江山摇落秋逾静，鸿雁归来燕去遥。邂逅且?今日醉，明朝回首隔云霄。吴淞江口海之堧，闻说留侯世业传。屯戍孤城无百雉，延师黉舍有三鳣。晴沙自葺袁崧垒，曲埼谁维吕政船。帖帖鲸波无个事，高歌长剑倚青天。"}