{"id":"448138","title":"戏题陶渊明集后","dynasty":"当代","author":"陈永正","text":"读书不甚解，好读益其愚。彭泽固可人，耿介令我吁。但畏当世欺，披褐厌厌居。不作天下计，只解爱吾庐。常欲效夷齐，相将窜海隅。又为鲁两生，易代作贞夫。我思三叹惋，戚戚真腐儒。其读山海经，嗜之如食鱼。胡不为刑天，与帝争并俱。胡不为夸父，竞日神力殊。甲子小事耳，何必著意书。安得三斛灰，一涤肠中迂。"}