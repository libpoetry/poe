{"id":"239061","title":"读韩文·眇焉五帝上","dynasty":"宋代","author":"石介","text":"眇焉五帝上，尝观二典辞。焕乎三王间，尝观二雅诗。道德既淳厚，声光何葳蕤。烈烈日精散，闳闳雷声施。施焉如飞龙，潜焉如蟠螭。祖述兼宪章，后世唯吾师。永言二典往，群言或隳离，亦既二雅末，六义多陵迟。寥寥千馀年，颠危谁扶持。揭揭韩先生，雄雄周孔姿。披榛启其涂，与古相追驰。沿波穷其源，与道相汪涯。三坟言其大，十翼畅其微。先生书之辞，包括无孑遗。春秋一王法，曲礼三千仪。先生载于笔，巨细咸羁縻。杨墨乃沦胥，旷然彰其媸。佛老亦颠隮，茫然复于夷。婉婉平蔡画，淮西獲以依。凌凌逐鱷文，潮民蒙其禧，心将元化合，功与天地齐。洋洋治世音，磊磊王化基。悖之则幽历，顺之则轩义。"}