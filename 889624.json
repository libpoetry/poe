{"id":"889624","title":"符倅同游雁荡赓其所和范相游山韵","dynasty":"宋","author":"吴芾","text":"晚学愧淹博，微官妨隐盘。攀龙荣请事，敛板喜承颜。懦庸资盼睐，簿领洗尘烦。南丰茂人杰，才望蔼江关。题舆裨德政，镇俗念时艰。仙山寻胜外，妙句落人间。气连天柱壮，清夺霜空寒。一读三叹息，发立谁敢谩。但嗟俊逸才，尚滞海之湾。中兴急贤哲，日日闻赐环。况复有如公，骥足宁久閒。会须早命驾，即日当召还。发硎观利器，断鳌新海寰。宣室伫前席，顾问应夜阑。"}