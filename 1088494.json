{"id":"1088494","title":"伏承子直都督侍郎临饯远郊仍邀严州郎中及诸名胜相与燕集分韵赋诗熹得时字辄成鄙句","dynasty":"宋","author":"朱熹","text":"芳岁倏云晏，故山风雪时。胡为在中路，复此行迟迟。为有贤主人，爱客情依依。昨夕西门道，终宴不能辞。今朝复何朝，祖帐遥相追。宾从俱俊贤，车马有光辉。敞扉得华观，俯槛临清池。南州淑气多，荡节佳景随。雪树虽改色，青山正含姿。开樽酌春醪，授简哦新诗。但觉四坐欢，不知寸晷移。流云暗寒空，苍烟染人衣。相看暮色至，我去公当归。别袖不忍分，扣扣陈苦词。愿公崇令德，慰我渴与饥。"}