{"id":"684147","title":"寿陈松师相公","dynasty":"明","author":"王弘诲","text":"南极星依北斗崇，三台望重五云中。盐梅旧契归商鼎，剑履新恩出汉宫。太液池边承掌露，直庐阶畔舞衣风。精神龙马今应健，图像麟台更纪功。铜龙紫气浮朱绂，金阙祥光隐碧纱。笃行汉庭推石氏，雄文西蜀迈苏家。蟠桃露缀丹盘冷，玉树风垂彩袖斜。燮理万方同寿域，蓬壶冰月湛流霞。两朝声望许谁先，一品承恩晚节全。身比温公归洛日，寿同柱史度关年。山林岁月从今得，汗简勋名与世传。耿耿丹心常恋主，夜深北斗望犹悬。晴日都门寿斝斟，秋风江上拂华簪。全真久辟留侯谷，散族惟馀疏傅金。霄汉共怜鸿迹远，丝纶独羡凤毛森。东山未厌苍生望，渭水宁辞白发侵。"}