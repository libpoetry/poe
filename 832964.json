{"id":"832964","title":"一萼红 花步里回棹，示白琴","dynasty":"清末民国初","author":"朱祖谋","text":"水西浔。罥蘋波小橹，鸦轧和春禽。江雨黄梅，吴吭白纻，轻送閒醉閒吟。旧游换、平烟废绿，剩燕语、偎定谢堂深。打马情怀，焙蚕天气，经惯销沈。歧路不禁游冶，甚扁舟俊约，寂寞而今。芳影帘衣，华年瑟柱，愁绪双系疏襟。未须讶、狂酲楚客，对花发、歌底少年心。待说相思又休，月澹楼阴。"}