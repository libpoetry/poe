{"id":"814053","title":"送璞园入都","dynasty":"清","author":"陈祖望","text":"陶潜咏贫士，杜甫悲老病。作赋江文通，伤心别与恨。得一已足哀，况乃四者并。嗟哉我两人，共此磨蝎命。可怜兔毫秃，写愁不能竟。孟郊作苦语，岂是出天性。境迫语则然，敢以工拙论。君心我能知，我歌君勿听，听之伤怀抱，徒然乱方寸。癸酉夏五朔，我作岭海游。君与二三子，送我镜湖头。镜湖三百里，迸作清泪流。我时恸失怙，寒暑未及周。再拜别坟墓，饥驱不得留。至今负隐痛，莫解终身忧。三年苦瘴疠，困顿寻归舟。归来喜见君，聊用纾离愁。离愁亦未纾，我病亦未瘳。今日送君别，此泪如何收。"}