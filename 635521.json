{"id":"635521","title":"华亭张北山过大通见赠赋答","dynasty":"明","author":"成鹫","text":"隔江闻有北山翁，如雷灌耳心先通。曾从卷帙见佳句，百尺寒冰洗尘虑。出闻儒者讲理学，同声合喙推先觉。为访程朱似续人，游遍八方周五岳。轻车指北还指南，直到仙羊方驻脚。席不暇煖突不黔，延伫二樵神跃跃。与来杖策入朱明，四百峰头啸一声。更寻七十二峰去，信宿云端吟月明。行吟更问江门道，白沙祠墓生荒草。登堂一拜一题诗，银榜贞珉传丽藻。归来过我大通禅，袖出新诗见怀抱。诗中许我王老师，是则是矣非亦非。老师不打鼓与笛，大通鼓笛全不识。诗中许我如澹公，似则似矣同不同。澹公无可无不可，大通有可有不可。诗中许我为忠孝，教外何曾涉名教。先生名教有住著，大通名教无住著。早来池上看莲花，莫放莲花自开落。"}