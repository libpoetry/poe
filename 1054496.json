{"id":"1054496","title":"与董承君棋辄胜四筹作药名五言诗奉戏","dynasty":"宋","author":"孔平仲","text":"董子犷且狂，孔公孽更毒。文楸石棋子，白及黑对局。预知子轻敌，锐胆坐看覆。一时罗列遍，先与推大腹。欻如飞廉驱，窘若防风戮。馀兵尚百合，续断聊忽忽。猛虎仗爪牙，中涂佯踯躅。嗟嗟草草甚，驱猪令迫逐。直前无夷险，觱拨下子速。而我颇从容，莽草先设伏。常山肆纵横，大戟挟长毂。威灵先震荡，巨胜侔破竹。萧萧马鸣退，战血馀川谷。百步笑奔崩，独活嗟穷蹙。萎蕤不复骋，销蚀神采缩。作诗诮伊棋，我壮知子曲。"}