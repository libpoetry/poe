{"id":"815211","title":"再送梁子嘉先生三首","dynasty":"清","author":"洪繻","text":"十载寓台湾，四载经危乱。寇氛及台南，行客中肠断。故旧与新知，存者不及半。先生亦且行，舣舟于海岸。海有函谷关，鸣鸡度待旦。回首望东洋，洋轮来汗漫。君入台南城，相逢无一识。短衣脚不袜，衣垢面黧黑。访旧过军门，阍人先作色。及与刘帅谈，共争问消息。往事那堪追，人去来何益！徘徊异域间，不如复归得！昨日先生书，言归及秋馀。今秋已将尽，难驻先生车。凉风起天末，木落声徐徐。沧海日已深，故园日已疏。作客虽云乐，未若在家舒。何以远送君，白云近所居！"}