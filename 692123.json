{"id":"692123","title":"五子诗 王元美","dynasty":"明","author":"李攀龙","text":"元美何翩翩，夙昔秉灵异。京洛多冠盖，操觚各自媚。所遇无此物，识曲听其伪。大雅久沈邈，时淆作者至。俛仰知音稀，含兹未伸意。但坐奋逸响，侧身向天地。虚名喜误人，依依千载事。浮云相揽持，白日一高视。四顾命俦匹，中怀谁可致。凌厉子长气，文章此未坠。吴生荡涤士，明德复何早。高举凌风翮，青云漫浩浩。良士冠带会，斗酒弄辞藻。一弹中清商，下里难为好。知音率已稀，隐几存吾道。众言纷盈庭，胶漆各自保。掩耳走淆乱，褰裳度潢潦。骂坐岂尽狂，流俗令人老。陆沈金马门，怀袖谏书草。白日有弃捐，游子悲不造。婉婉维扬士，早岁绝人识。结撰有至思，先民乃遗则。时俗徒嗷嗷，此物知者得。郁郁独往心，百折江河力。披睹他自媚，我意安所测。念兹携手驩，荣名与令德。浩荡阴阳移，吾道相终极。语及千载事，愀愀动颜色。中怀谁可喻，文章亦经国。一为麟凤言，三叹加餐食。徐生一何俊，本自青云姿。十年住天目，含意多素辞。既闻风雅音，三叹文在兹。眄睐生荣名，徙倚即前绥。念为理清曲，高言倡者谁。踯躅流俗间，携手不相疑。时髦满要路，各谓中心私。世人岂同愿，吾道欲委蛇。黄金买大药，朱颜庶可持。物理率如此，和光难独窥。梁生起南海，负气何倜傥。北交中原士，徘徊得吾党。高名岂宿著，一朝奋鸿响。时俗既淆浊，振衣念独往。礼法难为工，局促向天壤。王乔可等期，服食理非枉。引领还罗浮，愿言税尘鞅。俯视大河流，逶迤浮云上。盛衰随物化，世情自卤莽。吾意当告谁，黄金妒偃仰。"}