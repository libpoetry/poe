{"id":"704024","title":"项都宪荩臣以诗见寄次韵奉答项时在襄阳总督军务","dynasty":"明","author":"韩雍","text":"奉命遥分阃外权，一麾诸将喜争先。乱山开道威声震，清野屯兵垒壁坚。元恶几多咸授首，移民百万尽归田。中原从此无遗患，羊杜勋名浪在前。为惜昆冈火尽炎，胁从都遣巨魁歼。朝端清议咸推重，海内苍生益具瞻。勋著旂常播中外，恩覃湘汉及飞潜。古来儒将知多少，屈指谁如众美兼。忽见新书楚雁衔，眼惊掣电耳英咸。几篇丽句频三复，千里高情尽一缄。漫说霜华侵客鬓，从教汗血湿征衫。古来才大人多忌，且閟精芒在剑函。"}