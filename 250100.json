{"id":"250100","title":"水龙吟·本意寄半梦","dynasty":"现代","author":"吴金水","text":"沛然布雨成霖，十年破壁惊雷电。兴酣云水，清吟几度，声闻泽畔。秦帝攀名，叶公留癖，付之轻粲。更流风所被，翩翩九子，羡皆是，清华选。过眼沧桑如幻。甚而今，沙平潮浅。都将昔日，文章收拾，暂眠香案。世外云情，天边海色，梦中何限。记浮尘扰扰，颔珠偶露，惹骚人叹。"}