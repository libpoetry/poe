{"id":"1126593","title":"王梦得捕蝗二首","dynasty":"宋","author":"章甫","text":"相逢每叹俱飘流，尊酒作意同新秋。蝗虫日来复满野，府帖夜下还呼舟。江天尚黑客骑马，草露未晞人牧牛。路长遥想兀残梦，家在风烟兰杜洲。江头晓日方曈曈，仆夫喘汗天无风。茅檐汲井洗尘土，野寺煮饼烧油葱。平生忧国寸心赤，在处哦诗双鬓蓬。村民喜识长官面，树阴可坐毋匆匆。"}