{"id":"698210","title":"奚元启复中乙榜诗以慰之","dynasty":"明","author":"倪岳","text":"镜里流年四十过，独怜犹自困儒科。功名有分嗟涂漆，岁月无情感逝波。天上风云初志在，眼中朱紫故人多。临岐莫苦伤怀抱，梁灏名成鬓已皤。雨结愁云晓未收，仲宣乘醉强登楼。天涯又作三年别，客里那禁两鬓秋。宦迹真成蕉下鹿，乡心应逐海中鸥。相逢莫笑儒官冷，绝胜青衫汗漫游。"}