{"id":"161116","title":"用元韵答徐尉","dynasty":"宋代","author":"王炎","text":"吟诗不耸肩两峰，陆沉雁骛文书丛。银钩入眼光照牖，飞来白雪随云鸿。平生取友半天下，短蓬邂逅依长松。尉仙鲸海驾高浪，郡博凤律锵和风。诗翁巧手刻青玉，笑人击钵徒匆匆。怀归我正念篱菊，招魂谁为吟江枫。鼎来徐稚笔如扫，瞬息奇怪浮青红。倾倒五色崑崙渠，洗涤万斛尘埃胸。翩然舍去友三士，碧云莫合天冥蒙。世间英杰不易得，一朝聚会江城中。才华俱合上金马，骨相元自居纱笼。县斋冰合只悬榻，举手咄咄时书空。把杯相属傥相忆，更寄出水新芙蓉。天球固是清庙器，牛铎或中黄钟宫。当怜窘步困老骥，莫诮豪气无雄虹。秋月照人光耿耿，秋风脱木声蓬蓬。流年腕脱不须恨，外物乘除观塞翁。"}