{"id":"800040","title":"陇山歌送许天玉之官新安","dynasty":"清","author":"徐乾学","text":"陇山高高陇水流，陇西六月如清秋。萧关朝那近北地，酒泉张掖连凉州。诸葛战争馀故垒，隗嚣宫殿成荒丘。绣衣按部求名马，都护行营擢锦裘。数声羌笛落梅怨，一曲秦筝边月愁。许侯分符万里去，晓发青门拥驺御。虞羽成名在此时，王尊叱驭看前路。京华故人折杨柳，欲行不行日渐暮。我歌为作陇山词，目极轮台鸟飞处。"}