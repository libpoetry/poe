{"id":"404750","title":"满江红·癸酉秋侍母大人游旧京故宫，遍历三殿，玉砌雕阑，烟芜如织。此昔人禾黍之什所由咏也","dynasty":"近现代末当代初","author":"袁荣法","text":"太液波寒，摇落尽、擎秋败荷。空复见、玉墀杨柳，相对婆娑。瑟瑟西风鸣铁马，离离衰草没铜驼。正销魂、时节剧难禁，双涕沱。兴废事，真刹那。今古恨，暗销磨。问白云苍狗，毕竟如何。仙荚不知新岁月，夕阳犹恋旧山河。怆行吟、麦秀替从前，供奉歌。"}