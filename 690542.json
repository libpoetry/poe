{"id":"690542","title":"甲子元日邑侯裒谷孙公枉驾投辖既贻珠玉复命棋枰留酌竟日喜而赋谢","dynasty":"明","author":"张萱","text":"青阳载启逗馀褰，拂雨停镳问考槃。绮散馀霞仙□笔，盘无兼味腐儒餐。弦歌已奏缁衣好，鸡黍言寻缟带欢。见说康衢皆击壤，采风应及硕人宽。彝门何意驻神君，首祚行春驾紫氛。笑拥文楸容对垒，戏挥綵笔羡凌云。千秋大业文章伯，一日清欢麋鹿群。从此乐郊无硕鼠，白头努力事耕耘。"}