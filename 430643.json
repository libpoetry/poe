{"id":"430643","title":"买陂塘 题石予近游图","dynasty":"近现代","author":"沈昌眉","text":"望江南、湖山佳处，风朝月夕曾至。年华似水东流去，蜡屐一生能几。游倦矣。借图画痴心，犹作漫游计。烟云万里。看魂魄有灵，脚跟无线，踏遍爷娘地。灵芬老，积得买山钱来，神庐先为之记。胸中块垒成丘壑，这是才人通例。天下事。算件件、真真假假都如此。长公不死。料意外奇逢，梦中乐趣，一笑同游戏。"}