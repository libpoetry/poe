{"id":"1107392","title":"贺宋嗣宗除岳阳守五绝","dynasty":"宋","author":"史尧弼","text":"暂驾湖山两毂华，便应云海去乘槎。蓬莱弱水而今近，看上鳌峰判五花。鼎就轩皇上白云，遗音那复数韶韺。湖山依旧鱼龙在，要识当时奏乐声。太息滕侯绩未成，尚须堤土作湖扃。万艘丹槛屯江浦，千尺长虹锁洞庭。龙虎十年气壮哉，抵排霜雪傲风雷。湖边老树勤封植，会有仙真邂逅来。不乐还思上岳阳，江湖回首路茫茫。欲生两翮从公去，濯足波涛望八荒。"}