{"id":"48700","title":"祁阳行","dynasty":"明代","author":"杨基","text":"黄鹤楼前汉阳雪，岳阳楼前洞庭月。自谓人间无此清，到处相逢向人说。祁阳江头春更佳，仿佛似是神仙家。黄莺乱啼万竿竹，绿水萦抱千株花。千红万碧深相映，鸡犬无声茅屋静。野老回头唤不应，匆匆况是通名姓。水流花落岸东西，只隔疏帘路已迷。天下于今皆乐土，何须更觅武陵溪。"}