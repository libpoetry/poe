{"id":"377370","title":"念奴娇·小楼人去","dynasty":"清代","author":"蒋敦复","text":"小楼人去，是谁教明月，照向空房。一夜梅花千里梦，无言独自昏黄。雁不笺愁，蛩难絮恨，尘满旧琴囊。朝来鹊噪，邻家夫婿还乡。犹记帘底牵衣，尊前阁泪，此际怕思量。病骨天寒无一把，消受薄薄衣裳。卿自须怜，侬还是福，镜里守容光。少年过也，不成长恁疏狂。"}