{"id":"529568","title":"咏雪","dynasty":"明","author":"陆深","text":"虚馆都门里，遥空雨雪时。云同山受锁，霰集地承筛。初对无还有，徐看正复差。霏霏旋布密，陈陈渐成奇。入瓦犹飞溜，披墙故累基。苍皇忙宿旅，鼓舞走群儿。气袭裘功劣，光摇眼力衰。扑阶登陛级，打户阁扊扅。势倍初昏会，威伸入夜期。空林愁鸟雀，旷野失狐狸。古屋深藏脊，危城正没陴。窗腰明敝纸，字脚饱残碑。山势匀肥瘠，湖声带啸悲。赘疣疮竹节，拥肿病松枝。池沼甘居下，郊原苦厌卑。当庭昏有影，卧地险成夷。田犬思驰逐，鞲鹰欲奋追。四檐迷一色，独榻下重帏。风过梅苞瘦，阳回麦垄宜。墨池乾更掬，茶鼎渴旋滋。真足临书卷，应堪弄酒卮。楼台誇富贵，歌调竞嗢咿。座拥娇娥鬓，杯分侠士髭。生怜江上客，困忆陇头师。帆湿桡迎冻，兜胶马碍驰。丰年昭国瑞，聊复一题诗。"}