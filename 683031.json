{"id":"683031","title":"忆昔四首次陈鲁南韵","dynasty":"明","author":"文徵明","text":"三年端笏侍明光，潦倒争看白发郎。只尺常依天北极，分番曾直殿东廊。紫泥浥露封题湿，宝墨含风赐扇香。记得退朝归院静，微吟行过药阑傍。紫殿东头敞北扉，史臣都着上方衣。每悬玉佩听鸡入，曾戴宫花走马归。此日香垆违伏枕，空吟高阁霭馀辉。三年归卧沧江上，犹记双龙傍辇飞。扇开青雉两相宜，玉斧分行虎旅随。紫气氤氲浮象魏，彤光缥缈上罘罳。幸依日月瞻龙衮，偶际风云集凤池。零落江湖俦侣散，白头心事许谁知。一命金华忝制臣，山姿偃蹇漫垂绅。愧无忠孝酬千载，曾履忧危事一人。陛拥春云严虎卫，殿开初日照龙鳞。白头万事随烟灭，惟有觚棱入梦频。"}