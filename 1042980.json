{"id":"1042980","title":"天马行","dynasty":"宋","author":"刘攽","text":"汉家天马来宛西，天子爱之藏贰师。甘泉贵人宠第一，昆弟封侯真谓宜。军书插羽庙选将，一朝百万皆熊罴。大射卢山亦快意，死人乱麻非所悲。论功庙堂谁与敌，外厩皆是麒麟儿。白茅金印结紫绶，老将流落多瑕疵。天生富贵实有命，宁复忆君贫贱时。势高累愚计虑远，大志落落嗟徒为。渭桥祖道一语泄，身衅边鼓家流离。"}