{"id":"813588","title":"山居杂咏五首","dynasty":"清","author":"李锴","text":"双坞人烟外，萧萧松雪翻。老农今日事，古色数家村。鹅鸭通前浦，豺狼到小园。何须不来往，邻里数相存。半尺青溪水，沧浪或在兹。草香回蛱蝶，沙迥宿鸬鹚。白发悔他日，清流信此时。虚舟吾意得，飘荡更何之。一雨柴门路，纷然掩碧莎。澹怀随老至，小隐畏人多。泽雉安微分，醯鸡有太和。寄声旧朋好，莫复笑蹉跎。峣崅南山口，参差晚稼陈。谁知荷锄者，不是带经人。天地容归老，妻孥恕食贫。秋风看近在，红稻一尝新。耳目都无事，空山贡寂寥。飞生时探鷇，稚子日承蜩。苍莽情焉薄，胚浑器不雕。初非事高尚，于以永今朝。"}