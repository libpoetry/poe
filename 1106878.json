{"id":"1106878","title":"杜倅再示前韵继之二首","dynasty":"宋","author":"王洋","text":"惭愧诗筒数往回，自嫌局促困驽材。尘踪已挂旧官壁，妙语犹随新雨来。好客共谋良夜醉，养花长得四时开。知君客里犹行乐，端为襟怀不染埃。不惜分馀为借光，情同结客少年场。谁知亲拜六篇语，全胜摇闻十里香。自叹满头频献白，敢言三俎欲怀黄。一瓶一钵烟波里，径入苕溪向水央。"}