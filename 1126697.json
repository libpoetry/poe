{"id":"1126697","title":"虞美人","dynasty":"宋","author":"黄人杰","text":"瑶台夜冷清霜泣。听得双成语。有人乘月下云端。吹彻凤箫来此、伴栖鸾。尊前有个新番曲。不唱蟠桃熟。一杯聊驻玉精神，长与雪梅争韵、更争春。吕城春色知何处。试听流莺语。江头别有小壶天，唤起一番花柳、弄芳妍。主人元是虬髯种。胸次吞云梦。一尊何翅祝长年。看取金枝从此、更□联。菊花不等重阳到。昨夜都开了。问知仙子是生辰。采翠浮金来供、玉壶春。周郎莫计文君寿。头白须相守。从今更数百年期。月底云间同跨、彩鸾归。蓂飞八叶书云后。此日孙枝秀。爱他风味似吾人。都是笔头能篆、又能文。青青两鬓年方壮。儿女俱成长。要添福寿与荣华。教取一庭兰玉、共成家。"}