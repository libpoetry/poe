{"id":"137994","title":"依韵和圣俞见寄","dynasty":"宋代","author":"欧阳修","text":"与君结交深，相济同水火。文章发春葩，节行凛筠笴。吾才已愧君，子齿又先我。君恶予所非，我许子云可。厥趣共乖时，畏涂难转輠。道肥家所穷，身老志弥果。每嗟游从异，有甚樊笼锁。天匠染青红，花腰呈袅娜。苟能杯酌同，直待冠巾堕。无欺校雠贫，盐米尚余颗。"}