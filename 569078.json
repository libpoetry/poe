{"id":"569078","title":"咏诸功臣像二十六首 其十八 故光禄大夫柱国少师兼太子太师吏部尚书赠太师马端肃公文升","dynasty":"明","author":"王世贞","text":"马公河岳钟，器宏神亦王。折冲东西垂，屹然金汤壮。秉节忤权珰，寄命一边障。晚途复登庸，台纲肃清亢。中枢借筹筴，铨府推藻镜。片言折群讧，一柱抵崩浪。八十而悬车，犹云无恃杖。缅想成弘际，令人发深怆。"}