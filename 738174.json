{"id":"738174","title":"简慰天涛","dynasty":"清","author":"冯景","text":"先生仰面叹华屋，手抱遗经常独宿。尽日集庭闻鸟呼，中宵掀窗来鹿触。我常蹋月望西园，寒星寂寞垂短垣。径约汪君信阔步，青田壶泻三昆仑。清言若遇王平子，绝倒当年定如此。稽古岂无春卿荣，随学尚有公超市。先生不乐句羞素餐，先生毋躁句且少安。昼居于内侍汤药，不然讵肯轻儒冠。病鹤支离堪对语，翩翩平原在何许。"}