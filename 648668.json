{"id":"648668","title":"望云诗","dynasty":"明","author":"杨士奇","text":"少小失所怙，鞠我仰母氏。我今已成立，母氏隔千里。朝亦思母慈，暮亦思母慈。愁肠日九回，朝暮千万思。官列九卿贰，迎养失所愿。母来止岁馀，母乐归乡县。虽有两贤弟，致敬奉母居。我独不在侧，何以纾郁纡。荷君恩宠深，忆母道途远。仰首望飞云，秦山长在眼。小儿解父意，愿父勿忧叹。我归养大母，父但忠王官。一门隆孝行，父子及兄弟。所以白发亲，怡怡膺寿祉。敦行用表率，岂不自一身。观感动乡里，咏歌扬缙绅。君亲同所尊，忠孝匪二道。努力慎克终，来世焯有耀。"}