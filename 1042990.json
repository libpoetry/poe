{"id":"1042990","title":"次韵和罗著作风琴诗送毕长官","dynasty":"宋","author":"刘攽","text":"君不见长风翏翏起山林，大木怒呺喧万窍。是为天籁来无方，中有知音全众妙。洛阳琴工誇死桐，齐鲁诸儒颂清庙。刻商变羽不得骋，击手高张空改调。岂如风琴得自然，但令雕虎长清啸。铿锵阐缓连昼夜，已断复续谁能料。不论九奏金石谐，那辨五弦宫徵少。世间俚耳何足听，幸有杨荂嗑然笑。高堂置酒月如霜，金盘照筵红蜡烧。渊明子贱皆有琴，两君叵惜清樽醮。"}