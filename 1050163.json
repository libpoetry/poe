{"id":"1050163","title":"观雨","dynasty":"宋","author":"郭祥正","text":"不雨九十日，火气流郊郛。空山渴虎兕，涸泥困龙鱼。农事固骚屑，令人但长吁。渺思真宰意，反复竟何如。去岁百川溢，园田变江湖。南民遂乏食，十九弃路衢。那闻今秋旱，性命当无馀。祀龙稽往法，击鼓烦群巫。殷殷百里雷，奋自东南隅。阴云随电合，密雨应时须。驰驱苍黄际，惨淡气色苏。登楼注远目，百忧聊涤除。银浪彻平地，玉绳迷太虚。日月洗尘坌，山川改焦枯。法宫朝大舜，冠佩皆鸿儒。况当礼乐新，百灵共持扶。和气自兹肇，风雨安敢逾。欲传千岁音，咏言愧蘼芜。"}