{"id":"51080","title":"是日往观果刻本盖世贤招饮恐客不至故绐尔乃","dynasty":"明代","author":"吴宽","text":"出门骑马踏雪沙，玉堂吏散成空衙。何人手剪吴江水，而我自眩梁园花。客居长至叹寂寞，赖有东邻仙李家。试开泥尊香泼蚁，却笑石本光翻鸦。清虚堂中事已往，妙墨零落随风葩。空肠啖尽元脩菜，渴吻煎彻庭坚茶。诗成一纸来万里，峒石至今椎密挝。浓书铁把纯绵裹，深刻蟹上潮泥爬。似人可喜非浪语，与客争观还共嗟。莫言此幅字漫灭，夜久屋壁飞晴霞。"}