{"id":"1042923","title":"傅尧俞草堂歌","dynasty":"宋","author":"刘攽","text":"汉朝名臣有傅伯，谏诤由来犯颜色。兰台下笔不自休，义阳封侯勇无敌。石渠昨者承明直，虎符今为二千石。邀我请赋草堂诗，草堂欲归那可得。太行之上无高山，济水之外无清源。闻君筑居山水际，清高正为君家言。上有无心之云出幽谷，下有劲节之竹森寒玉。四邻空地犹几许，容我东西一茅屋。"}