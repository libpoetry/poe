{"id":"584586","title":"责足","dynasty":"明","author":"黄衷","text":"百骸奉百司，而足荒厥职。苦疑海气沦，再恐瘴烟逼。中途辍脩程，期十不一即。朱门敢趑趄，委巷且偪侧。缅怀渊明舆，讵觊凿齿识。涪翁隐税监，姚相愁谮贼。斯贤苟弃捐，无亦汝作慝。况予顽顿姿，跬步如践棘。桧杖徒效能，终恨失汝力。家山节物天，怅望犹异域。医工汤液投，僮仆递按抑。何当复素履，庶肜慰衰息。"}