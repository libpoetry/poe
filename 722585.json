{"id":"722585","title":"读李耕客龚天石新词作","dynasty":"明末清初","author":"屈大均","text":"东风吹愁满天地，越客羁栖不得意。携家远自南海来，十口飘飖无所寄。秦淮一曲且侨居，升斗之水愁枯鱼。故人咫尺在幕府，慰我饥渴三致书。公子多才年复少，乐府能兼南宋调。风流初见藕庄词，与君宫体皆娟妙。我方笺易临河楼，梦寐日与羲皇游。新词见赠不遑答，精微空向画前求。南楚好辞宗屈子，学诗昔自离骚始。含风吐雅数千篇，美刺颇得春秋旨。艰难持向清凉台，一秋不视白鱼来。圣贤自古皆寂寞，文章于我诚尘埃。闻君新校春秋疏，欲为唐人傅啖助。多金镂得授经图，功在尼山流美誉。交广春秋我亦成，南方异物多经营。陆贾山川未作纪，嵇含草木徒知名。长跪几时能请教，知君博物有深乐。花中锦绣足文鹓，果下金钱饶小豹。收香书带与相思，赋咏惟君綵笔宜。我愧江淹才欲尽，那得倡和及芳时。"}