{"id":"759027","title":"买陂塘 灯花","dynasty":"清","author":"孙云凤","text":"问青灯、今夕何夕，空闺向人花吐。愁多翠叶常聚，又禁密珠如语。秋又暮。更窗外、萧萧几阵芭蕉雨。无聊心绪。怕玉子敲残，金钗拨坠，千里阻鱼素。凝思处。绣幕兰膏月午。微风影摇烟缕。酒阑背壁垂垂影，似妒江郎仙句。占屡误。但冷结闲开，报喜偏难据。虫声正苦。伴浅碧轻红，远情深恨，相对共凄楚。"}