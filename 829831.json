{"id":"829831","title":"江南好 中秋平湖泛月，信宿舟中","dynasty":"清末近现代初","author":"袁克文","text":"平湖好，明月最圆时。一笛送歌吹婉转，千灯照水漾参差，归去几人迟。平湖好，屧响小楼前。人语花香争旖旎，灯痕月影共团圆，遍系荡湖船。平湖好，梦度水中央。岂是寻歌回胜地，多因忍涕近欢场，佳节独徬徨。平湖好，一棹下东城。窗外云波成黯咽，尊前酒泪不分明，无赖夜三更。平湖好，剪烛写新词。便隔清波秋籁远，不贪明月夜眠迟，一夕鬓添丝。"}