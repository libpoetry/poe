{"id":"1049778","title":"寄题蕲州涵辉阁呈太守章子平集贤","dynasty":"宋","author":"郭祥正","text":"读君涵辉记，恍若登蓬莱。天垂星斗数寻近，地卷云山千里来。冰壶倒景露华洗，玉窦溶雪蟾光颓。尘寰何处路歧绝，三十六洞森然开。武夷真孙佩符印，选胜得此将金罍。文章欲会造化手，藩屏暂屈岩廊材。谢公寄意东山妓，严生把钓桐庐台。功名谈笑出千古，长与泰华青崔嵬。其馀龊龊何足数，百年易得成寒灰。为君高吟岂知倦，十分美酒谁相陪。我欲乘风一飞往，病翅零落秋霜摧。涵辉阁，宁久游，重瞳法尧垂冕旒。侧闻下诏十六相，真孙第一还瀛洲。"}