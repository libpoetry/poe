{"id":"721001","title":"过涉园问季林疾遣作早梅诗四首","dynasty":"明末清初","author":"王夫之","text":"雨轻偶破山云出，花浅时闻小径香。总是村烟开不彻，尽教无月也昏黄。晚香消尽寒香接，无日无花不早开。莫倚文殊能问病，现身天女出檐来。江南塞北总阑珊，幽谷嫣然一破颜。无数明玑垂屋角，牵萝何必卖珠还。先机买隐君能早，后着投生我自痴。也共巡檐吟不了，耐他冷蕊共疏枝。"}