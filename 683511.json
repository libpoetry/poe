{"id":"683511","title":"寄答张助甫","dynasty":"明","author":"王世贞","text":"中原高枕白云深，春草玄关懒自侵。不怕汝南人月旦，所愁江上鲤浮沈。凤皇独揽千寻德，鹦鹉双悬异代心。此日为君成感慨，武昌风色昼阴阴。中郎不爱卖碑钱，盛德那因乞米传。念尔去凌淮蔡雪，向谁呼觅孝廉船。忽惊鱼素冲江渚，骤有骊珠射楚天。无限故人推毂意，愁君手板少年前。"}