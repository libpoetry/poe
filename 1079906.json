{"id":"1079906","title":"读司马公集解大玄","dynasty":"宋","author":"吕本中","text":"京城半年围，道路三月病。轻舟过江来，所向复未定。客房夜凉冷，气体亦粗胜。月穿窗罅白，风入桐叶劲。挑灯读太玄，爱此顷刻静。物数极三甲，此理本天命。首赞则分行，故未及世应。古历汉则亡，易实更三圣。哀哉杨子云，上与数子竞。虽云耗心力，固自有捷径。后来司马公，独敛众说盛。锱铢判讹谬，一宗蒙是正。读玄则知易，此实公所證。如何少年子，便欲献讥评。我老未知学，读此知不称。掩卷坐搔首，一洗肝肺净。明朝寻故人，此语殊未竟。"}