{"id":"51526","title":"巴西估悼同行刘客","dynasty":"明代","author":"王叔承","text":"巴西估，嗟何苦。大妻生大儿，随娘住陇西。小儿随小娘，巴西爷自将。八月卖茯苓，携儿下金陵。痁痢六月归，埋骨芜湖汀。爷年六十九，儿年十三四。不知异母兄，肯念同爷弟。买棺不必贵，买贵伤儿财。费少用或多，剪纸烧钱灰。魂灵报汝母，先归滟滪堆。儿归来，儿归来。"}