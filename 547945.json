{"id":"547945","title":"恭谒阙里圣庙二十韵","dynasty":"明","author":"于慎行","text":"运会皇风邈，乾坤圣宇开。文章苞六代，道德范三才。象应奎娄次，灵钟海岳隈。人传歌凤去，地想泣麟回。旧里仙源秘，遗宫帝制恢。乐声存鲁殿，车器出秦灰。羽籥诸生肄，牲牢万乘来。两楹仪紫闼，双观表璇台。问礼庭犹在，藏书壁已颓。画廊图藻绿，宝阁写琼瑰。古桧当时植，新松几代栽。唐碑钟作篆，汉石绣成苔。黻冕三千侍，云仍百忆陪。小儒惭朽质，微分簉群材。炉冶从甄铸，章缝荷剪裁。绘天忘色相，望海隔沿洄。日月丹霄曜，江河晚世催。怀恩知罔极，不去久低徊。"}