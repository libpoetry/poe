{"id":"702944","title":"和茧雪和移居二首","dynasty":"明","author":"谢元汴","text":"自我山塘栖，已见三易宅。度岁孔子居，爨烟九千夕。流离艰难际，诚壹感仆役。偶然偕数公，吴楚共一席。欢笑无杂宾，风雨话畴昔。吾送漂上舟，奚堪雁行析。吾庐亦何有，萧然数卷诗。破砚与秃毫，绳床能安之。八峰九峰侍，芳辰赋清思。青雀烟中舫，我来梅雨时。秋深红叶下，流光遂及兹。誓暮嗟已晚，古人匪吾欺。"}