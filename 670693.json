{"id":"670693","title":"哭陶侍御","dynasty":"明","author":"李攀龙","text":"伏柱称仙吏，弹冠即诤臣。逢时随八彦，揽辔属东巡。抗疏惟安汉，危言屡借秦。宠光回造化，正色上星辰。梦已摧高翼，灾非批逆鳞。孤台遥向夜，五柳黯伤春。白鹤还来客，青骢岂避人。朝廷存折槛，道路指埋轮。击隼才何健，神羊气不驯。分阴空自惜，浮世转难陈。风裁登车罢，霜华挂剑新。群乌哀就老，列柏采为薪。郁郁匡君意，飘飘出使身。庐山彭泽外，落日九江滨。"}