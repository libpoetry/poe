{"id":"1236393","title":"再用韵二首","dynasty":"元","author":"陈镒","text":"萧条孤馆傍溪湄，榆柳阴阴绿满扉。风挟水声长到枕，雨含林润欲侵衣。一春客路情怀恶，千里家山音信稀。争似高人乐幽隐，不知人世有危机。郭外人家近翠微，雨馀岚气湿窗扉。花畦软土红粘屐，竹径深苔绿染衣。门巷日长人语寂，楼台春尽燕来稀。静观万物多消长，造化无言默运机。"}