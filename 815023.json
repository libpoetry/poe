{"id":"815023","title":"挽袁简斋","dynasty":"清","author":"姚鼐","text":"早应词科称玉堂，出临大邑见文章。流传政牍吴歈里，得助诗才蒋阜旁。官罢买田如好畤，身亡起冢在桐乡。祇怜行乐平生地，门掩西州澹夕阳。文集珍传一世间，兼闻海外戴舟还。千篇少孺常随事，九百《虞初》更解颜。灶下媪通情委曲，砚旁奴爱句斑斑。浑天潭思胡为者，纵得侯芭亦等閒。馆阁江湖并盛名，胸苞今古手持衡。当关报客无朝暮，下笔嘘枯有性情。群辈角巾从郭泰，公侯小巷候君卿。希光时彦今多少，篱溷辛勤怅赋成。半世秦淮作水嬉，沙棠舟送玉箫迟。锦镫耽宴韩熙载，红粉惊狂杜牧之。点缀江山成绮丽，风流冠盖竞攀追。烟花六代销沈后，又到随园感旧时。"}