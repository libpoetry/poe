{"id":"1035065","title":"送陈大著知蕲州分韵得辉字","dynasty":"宋","author":"魏了翁","text":"陈侯海内秀，满腹贮明玑。十岁能属文，提笔登王畿。上嘉鲁论对，亟授九品衣。二十隮膴仕，昱昱五采翚。三十搴殊科，寻闯师氏闱。四十复见徵，云步何峨巍。蓬莱三千丈，径上陵紫微。顾怀蕲春胜，骢马黄金鞿。我来今二年，几度与客违。于君再为寮，临分重依依。风节耐岁晚，富贵特晨晞。前后继二吕，迄今借光辉。相期久远看，努力追前徽。"}