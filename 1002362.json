{"id":"1002362","title":"王炎弼安吉丞厅真清轩和沈文伯韵","dynasty":"宋","author":"曾协","text":"青山如君子，臭味我族类。向来傲官府，正自恶俗吏。主人清且贤，菽水无虚伪。胸次尘滓尽，端可肖人意。轩窗自罗列，献此重叠翠。公馀一隐几，举目穷幽事。昔为幕中宾，妙语了同异。孰堪畏栖迟，胜境配高义。要从孺子濯，不逐众人醉。呤哦坐书丛，袖手太阿利。沈侯负能名，二绝一言蔽。聊同座右铭，此语君莫坠。"}