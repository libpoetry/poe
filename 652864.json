{"id":"652864","title":"画天池石壁图送马谷中还金陵","dynasty":"明","author":"谢晋","text":"中吴之山何壮哉，群峰拥翠西南来。就中天池秀莫比，灵境迥出如天台。石林青苍蔽晴昼，草碧花香春雨后。莲峰倒影落寒波，松籁翻声作金奏。兰若去空不盈尺，山僧住久甘岑寂。云中犬吠有人来，烟外钟鸣知日夕。忆昔携君行乐时，浴沂风味相追随。流觞共藉池边草，瀹茗还题石上诗。怜君别去金陵路，嗟我穷年守芸蠹。每怀清景只依然，常恐朱颜不如故。今年君随春共还，访我来需画里山。阴崖石壁才隐起，但见云雾飞窗间。明朝持向金陵去，故山移入斋居内。吟馀时复一披图，应念当年共游处。"}