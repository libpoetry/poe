{"id":"798349","title":"新雁过妆楼 马湘兰册","dynasty":"清","author":"曾廉","text":"小苑新寒。多情绪、如何搅绕无端。薄罗衫短，不合晚倚疏阑。秋月春花干甚事，最怜老去马湘兰。可长叹。昔年玉手，云鬓风鬟。谁知萧萧院落，又古槐断柳，鹤梦阑珊。琉璃砚匣，依旧研墨调丹。写出风姿雨态，出尘处、居然登屈坛。休回首、已芙蓉城掩，换了仙班。"}