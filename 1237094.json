{"id":"1237094","title":"送赵永贞改丞德化县以万水千山路孤舟几日程为韵","dynasty":"元","author":"凌云翰","text":"郎官宰新邑，别酒须更劝。随行但琴鹤，况乃仆夫健。担簦与负书，累憩不知倦。于时春已阑，花卉杂藤蔓。丈夫贵逢时，进尺从退寸。鹏程从此开，抟风当九万。万方既宁谧，二老亦兴起。皇风播九州，贤路隘百里。钱唐虽古邑，人民半凋毁。持危与扶颠，非公畴可倚。胡为移他邑，又使风俗美。贰丞何人斯，谱乘自天水。水流必赴壑，况乃值大川。伟哉朝宗意，浴日乃滔天。昨日哦庭松，明朝犯蛮烟。皇威遍四海，所见如目前。勿谓道路难，民事在所先。会看一士谔，当胜诺者千。千里复万里，道路多间关。况复春尽时，好鸟声绵蛮。贤宰离旧邑，车辕庶民攀。贰事非敢专，亦当念茕鳏。遄期构大厦，寒士皆欢颜。去去不可留，怅望空云山。山云无定期，水月有真遇。叔度虽云贤，来时柰何暮。今辰复何辰，送别江口渡。俄然发棹歌，惊起沙上鹭。名儒为席珍，猾吏乃民蠹。百里勿谓卑，从兹启贤路。路人为我言，行者方载途。如何贤贰宰，征马思南徂。有声盈我俎，有酒盈我壶。饮食非所念，所念民力劬。官府有贤良，庠序多范模。为政虽云艰，要在德不孤。孤云在天末，可望不可留。昔何为而敛，今何为而浮。一朝从飞龙，变化弥九州。应知三农意，翘首待有秋。沛然作霖雨，江漠皆同流。愿言乘长风，济川有虚舟。舟行何遥遥，南风飏旗尾。江上无杂花，青青尽芦苇。于时潮已平，波动日光炜。中流双舻鸣，爱此儿郎伟。饯行岂无诗，成章愧其斐。会看展骥足，如公信无几。几年客燕山，问学畴与匹。贰邑来钱唐，吏事师儒术。邑庠久荒芜，赤手建宫室。不有经济心，成效安可必。勖哉教养功，为事贵其实。凤鸟宁早栖，朝阳待他日。日出春雾消，江头潮水平。舟人理轻棹，送客联诸生。州县虽徒劳，由兹至公卿。仁爱在民物，举世皆和亨。请看萧曹业，承作邦家荣。南溟岂不遥，万里开鹏程。"}