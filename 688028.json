{"id":"688028","title":"打春牛歌三阕","dynasty":"明","author":"成鹫","text":"海南无雪耕稼宜，冬耰夏穫尝先时。青苗遍野春未及，田家洗脚休镃基。次第东风动芳草，农忙农閒侬自知。今年元正好风日，有酒不饮空复为。举杯相劝醉归去，明日立春还尔期。春牛白，春牛黑，朝往城南暮城北。春牛瘠，春牛肥，昨日东郊今日西。彩鞭三尺五色丝，众手打牛牛负犁。方相前导蒙熊皮，长官后殿饶威仪。玉骝蹀躞行且嘶，风轻紫陌扬旌旂。道旁观者谁与谁，八十老翁三岁儿。众中熟视牛焉之，隙驹野马纷交驰。绕城三匝归乎来，慎勿近前官吏笞。"}