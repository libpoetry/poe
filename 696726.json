{"id":"696726","title":"忆昔","dynasty":"明","author":"郑潜","text":"忆昔初为丞相掾，薰风疏雨渡滦河。东门日出车马集，北阙天凉冠盖多。漫忝姓名登柏府，惭无篇翰著銮坡。攀龙尚想风云会，此日空山伐木歌。忆昔省台重辟掾，东华门下肃霜威。方陪獬廌趋青琐，又送夔龙上紫微。脱颖已殊毛遂荐，承恩空负老莱衣。东门诗酒追游处，月冷辽天鹤梦飞。忆昔延春新拜命，春坊正字荷恩私。晓随阁老归端本，日侍储皇备羽仪。居近蓬莱云满坐，行过太液月当池。礼成郊庙叨从事，独记挥毫赐字时。忆昔元正万象新，九天云气动龙鳞。朝回佩印还乌府，公退乘骢出紫宸。中国山川频问俗，长沙民物倍伤神。三年洒尽思亲泪，报主忧时志未伸。忆昔宁亲到上都，太平天子改元初。金丝是处喧楼阁，纨绮无时照里闾。细数光阴秪叹息，旋瞻物色但踌躇。眼前喜见当时旧，碧叶宫槐荫玉渠。"}