{"id":"688810","title":"都宪韩公贯道惠诗次韵答之","dynasty":"明","author":"何乔新","text":"疏庸久荷圣明知，却恨非才贸盛时。三晋云山应识我，两京议论竟归谁。閒寻平子归田赋，懒诵灵均问卜辞。渭树江云嗟契阔，何当一醉习家池。老得悬车古亦难，桔槔春雨静中看。昔年曾叱王尊驭，此日休弹贡禹冠。春草池塘诗思逸，午桥樽俎酒肠宽。萧萧风雨鸡鸣夜，菊枕芦衾睡正安。"}