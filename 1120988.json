{"id":"1120988","title":"破虏凯歌二十四首","dynasty":"宋","author":"周麟之","text":"可笑狂胡到死狂，欲投马箠渡长江。始知人语符天意，东向南朝作鬼降。采石江头万鼓鼙，祭天台上手挥旗。坐驱朔马为鱼鳖，笑杀江南踏浪儿。云航飞下北通州，弭楫胶西一战收。千七百艘同日尽，始知飞将有奇谋。一从犬吠瞰西山，便报车轮不得还。自诡长驱如破竹，不知先衄剑门关。虏饿曾无一月粮，煮弦烧箭莫充肠。南来本恃清河粟，不意偏师夜绝纲。胡人不识九车船，笑理轻舠狎大川。莫道老胡曾得济，犹传折箭誓青天。淝河席捲苻坚阵，赤壁灰飞孟德舟。二虏犹能脱身去，汝来断送郅支头。自古御行用众难，况图深入冒多艰。五百万人存者几，淮南白骨委如山。燕山台殿压阿房，又欲移巢占大梁。起就汉宫三十六，固知无德祇为殃。七宝为床坐殿衙，金猊双立喷飞霞。自缘积恶难安享，不得全躯作帝羓。只凭信誓画山河，二十馀年两国和。解道渝盟甘踣国，若为轻信马韩哥。自闻三策日垂涎，急趁西风一举鞭。狼子不知天数尽，据鞍犹说马儿年。黧面长须桀黠儿，一生浑事杀人嬉。莫将遗像欺群目，曾向贞元殿里窥。何事图形到九墀，岂容鬼质近神奎。君王欲作诸戎戒，不惜云章手自题。也学赋诗横槊公，浪抛狂语倡群凶。由来立马元无地，空指吴山第一峰。每率群胡共打围，防奸惟许属鞬随。一朝醉卧隋堤曲，众箭攒胸死不知。向来烧饭起中都，已觉胡星堕玉除。罪恶贯盈天不赦，区区犹欲祷医闾。曾为兵卜溷神听，不信名山事火攻。今日汝魂游岱去，不知何面向灵宫。似闻虏帐启行初，尽拥青毡入故都。便好乘机收赤县，长缨更缚北单于。昨从北邙山下过，旋移狼纛驻鸡笼。此身已是邻尸冢，又欲飞投鼎镬中。胜负端从曲直分，我军屡捷气凌云。坐听笳鼓传新曲，不怕蕃家铁塔军。中兴天子汉宣光，自有深仁合彼苍。天遣百灵争助顺，神兵遍野拂云长。此日君王自抚师，列营争望翠华旗。不失一矢戎酋毙，又胜澶渊却敌时。江上春风凤盖旋，郁葱佳气霭中天。从今四海归图籍，金殿垂衣亿万年。"}