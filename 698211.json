{"id":"698211","title":"赏李景信东轩瑞香花次韵","dynasty":"明","author":"倪岳","text":"淡抹轻妆弄晚晴，花开簇簇影亭亭。天培仙骨呈清瑞，风吐龙涎出素馨。碧笋攒云初破蕊，紫茸含露正当庭。怪来诗思清如水，吟倚阑干醉眼醒。临到开时日正阳，倚风浑似舞霓裳。十年不见江南种，三月惊看蓟北芳。秾艳未容誇国色，高标应许占春光。日长相对如佳客，绝胜红妆咏海棠。曲阑日上影玲珑，香气薰人亦自融。满室春风回绮席，一帘晴雾散雕栊。花攒淡白团圞密，叶簇轻青点缀工。好是羽衣歌舞罢，天仙清倚广寒宫。"}