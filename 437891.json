{"id":"437891","title":"南越行","dynasty":"金","author":"朱之才","text":"南越太后邯郸女，皓齿明眸照蛮土。珊瑚为帐象作床，锦伞高张击铜鼓。太液池内红芙蓉，自怜谪堕蛮烟中。灞陵故人杳无耗，深宫独看南飞鸿。随儿作帝心不愿，惟愿西朝柏梁殿。茂陵刘郎亦可人，遣郎海角来相见。金猊夜燎龙涎香，明珠火齐争煌煌。番禺秦甸隔万里，今夕得遂双鸳鸯。白首相君佩银印，干戈欲起萧墙衅。莫言女子无雄心，置酒宫中潜结阵。汉家使者懦且柔，纤手自欲操霜矛。孤鸾竟落老枭手，可怜空奋韩千秋。楼船戈鋋师四起，或出桂阳下漓水。越郎追斩吕嘉头，九郡同归汉天子。尉□坟草几番青，霸业犹与炎洲横。玉玺初从真定得，黄屋却为邯郸倾。五羊江连湘浦竹，娇魂应伴湘娥哭。"}