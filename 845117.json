{"id":"845117","title":"次林十暮春瑞轩养病即事韵","dynasty":"清末民国初","author":"傅锡祺","text":"半亩庭园点缀新，茅斋暂寄卧云身。燕如相识飞迎客，花正逢时笑向人。梦稳不知蛮触闹，心閒欲与鹭鸥亲。何当笔砚饶馀暇，来共清谈过一春。万丈红尘不到门，焚香扫地自晨昏。渊明止酒疏三雅，孝肃閒居占一墩。百啭莺声穿柳细，四围花气扑帘温。个中清福供消受，无事寻春过别园。"}