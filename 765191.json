{"id":"765191","title":"读《史记》四十首 其十三 酬漂母","dynasty":"清","author":"张晋","text":"王孙落魄无知者，手把长竿钓城下。城边漂母哀王孙，每日相逢进一餐。丈夫得食母意毕，岂望将来更报恩。钓竿一掷仗剑走，龙变云蒸骇九有。锦衣此日归故乡，独奉千金酬漂母。贫贱英雄最可怜，肯因富贵忘当年。区区一饭尚如此，推食解衣何待言。君不见，南昌亭长小人也，召见犹蒙赐百钱。"}