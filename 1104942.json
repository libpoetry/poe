{"id":"1104942","title":"司马温公挽诗五首","dynasty":"宋","author":"孔武仲","text":"龙卧南阳久，天回北斗高。庙堂更政化，岩谷起英髦。正色朝端肃，华巅国务劳。西州忽移翣，风木动悲号。鼎鼐华元老，朝廷倚上台。除疴得针砭，作解有风雷。尚冀松椿寿，谁令柱石摧。英灵参列宿，馀惠在春台。赐告恩稠叠，闻丧上震惊。秋原无喜色，夜雨有悲声。世路嗟存没，公心达死生。蓬山预雠校，新见史书成。高步朝廷上，羽仪鹓鹭行。精诚贯金石，素节履冰霜。爽气今仍在，斯人没不亡。嵩云自閒暇，长映读书堂。拙与世沈浮，登门二十秋。云天曾送上，风壑此来游。霄汉三台坐，江湖万里舟。抠衣已不及，惨怆逝川流。"}