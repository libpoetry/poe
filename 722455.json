{"id":"722455","title":"赠单翁","dynasty":"明末清初","author":"屈大均","text":"为家只爱在陈村，溪水潆洄绿绕门。绝似鉴湖西一曲，酿成花露醉无言。子侄相将作酒家，高头豆酒胜流霞。酿师远自山阴至，此水争言似若耶。此水天生作酒泉，翁来更在浙人先。人间致富无如酒，酿法殷勤向我传。陈村果木多龙眼，一一花头饱露华。翁欲酒香还有法，春时兼与荔支花。陈村只在海云西，山水何曾让会稽。太白只今逢纪叟，閒来一任老春迷。四皓当年似尔无，朱颜白发拥罗敷。风流定得浮丘术，九十还能育凤雏。已得长生赖酒杯，素书时为少年开。老人岂必鹰扬去，令子行当虎步来。"}