{"id":"807308","title":"满庭芳  送顾尼备南归为太夫人寿","dynasty":"清","author":"陈维崧","text":"梅子生仁，柳绵著水，翠阴淰淰遮墙。新裁綵袖，爱趁日初长。立马都亭送客，鞭丝飐、帽影低飏。凝情处，暮云堆碧，妒尔作轻装。霞觞。归捧候，黛添艾叶，红入榴房。有江鲈篱笋，足膳高堂。路次毗陵水驿，应相见、阳羡山光。凭君说，倚阑游子，脉脉只思乡。"}