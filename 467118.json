{"id":"467118","title":"蝶恋花","dynasty":"当代","author":"陈永正","text":"花近高楼楼近水。日日冤禽，聒到繁枝悴。委地芳菲都渲泪。捲帘已失遥山翠。何限关河残照里。底事江流，犹绕盈盈女。漫诉当春怊怅意。思量却恐先春弃。回面鬓华香乍歇。曲曲幽衷，欲说何从说。为恐柔肠成寸折。来时先使心成结。新恨旧欢终有别。新约难谐，旧誓何难夺。夜又渐深风又切。归来自掩疏帷月。才过清明春意薄。不见西园，逐日添萧索。曲径红铺人未觉。燕留莺劝仍漂泊。犹有去年郊外约。旧赏新情，也拟深深酌。只恐归来愁梦各。明朝两处销眉萼。"}