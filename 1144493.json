{"id":"1144493","title":"愿月得雨兼旬秋晹人望已切再和前韵","dynasty":"宋末元初","author":"陈普","text":"踰浃秋晹已望云，芭蕉一夜慰愁人。阴阳各有时中处，不可相无似两轮。雨我公田及我私，几多风月入肝脾。天心亦似尧心细，一日之中有隩夷。时雨光风总是吟，忧欢元不系晴阴。醍醐未用踰玄酒，中节何须论浅深。须识光风霁月心，爱君忧国虑民深。江南一夜千仓廪，再拜双眸重照临。播谷栽桑复执麻，全凭雨露作人家。世间惟有心须霁，一片浮云不可遮。得意如心即胜游，不妨对雨作遨头。穷櫩岂暇贤明月，举室寒衾喜有秋。"}