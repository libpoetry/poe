{"id":"814774","title":"塞上吟二首","dynasty":"清","author":"金朝觐","text":"九龙山控小淩川，朔气凝寒欲暮天。设险重关勤远戍，戒严三卫想当年。华风渐被通蕃汉，文教流传孰后先。总为太平安土乐，人家多半是屯田。我今来此又隆冬，极目斜阳簇乱峰。松岭设关分界限，淩川入塞识朝宗。边防将吏兼司税，土著兵民久务农。一带疏林成列处，当年细柳想军容。"}