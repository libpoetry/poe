{"id":"701980","title":"次韵万益谦","dynasty":"明","author":"龚敩","text":"半载飘蓬两鬓华，又惊春信入梅花。昔贪朝市风云阔，今爱山林岁月赊。纵步且须留谢屐，倦游何必怨张槎。劳君故有诗相寄，随意行吟到水涯。偶因行役过君家，山路迂回菊有花。浊酒悬知留我待，香粳不用唤儿赊。舍南久有归田耜，户外今无上汉槎。最爱兰荪芽竞茁，一经垂训足生涯。徵君虽老尚昂藏，珍重斯文与有光。诗比杜陵方近古，赋如贾谊却升堂。披离蒲柳当门绿，奕叶芝兰傍砌香。尚有惠连春草句，梦回清兴满池塘。白发相看势利忘，德星千载聚文光。庾郎久不依莲幕，严武何曾顾草堂。霜树锦枫留客醉，露丛黄菊噀人香。此翁近亦无机事，拍拍轻鸥水满塘。"}