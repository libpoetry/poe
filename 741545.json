{"id":"741545","title":"由十八盘登青柯坪坐莲花峰阯不及登陟怅然有作","dynasty":"清","author":"严长明","text":"炼石无定冶，愈变乃愈工。九峰复九折，一折殊一峰。方割紫玛瑙，圆擢青芙蓉。高低若迎送，直到方与蓬。西轩倍开豁，正在莲叶东。似将万丈华，倒插天镜中。朝光倏照耀，紫翠升长空。遥知烟彩内，定有仙灵踪。捽将芳露气，结作青瑶宫。自顾真病鹤，六翮惭氋氃。三山幸咫尺，不虑回舟风。愿乞并州刀，剪取碧色茸。裁为瑟瑟衣，仙乎竭青童。"}