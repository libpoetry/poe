{"id":"1118996","title":"别仓使二首","dynasty":"宋","author":"陈文蔚","text":"千里江头访故人，事虽论旧道弥新。悬知一味忧勤意，要活九州穷困民。秋月洞明波底影，祥风潜有雪中春。荒山僻峤雪深处，无惜遄驱六辔均。服膺师训毅名斋，观省无妨动与偕。只向此中窥所守，已知平日谨诸怀。器充宏博乾坤大，理析精微律吕谐。吾道古今穷不尽，一尊深夜讲朋侪。"}