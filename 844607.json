{"id":"844607","title":"感时二首","dynasty":"清末民国初","author":"费墨娟","text":"鹰瞵鹗视万千端，敌忾无方泪不干。破闷对花常酌酒，遣愁依月独凭栏。桃源仙境难重觅，棘地铜驼未忍看。际此苍茫身世感，且挥琴韵强心宽。戎马关山易惹愁，安眠无虑让沙鸥。偷闲且种兰三径，赏景惟窥月一楼。世事风潮何日净，尘寰俗务几时休。不如匿迹烟波里，泛宅浮家在钓舟。"}