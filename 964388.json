{"id":"964388","title":"节至思亲不觉泪下因记杜子美诗云无家对寒食有泪如金波又云佳辰强饮食犹寒隐几萧条带鹖冠清明诗云风水春来洞庭阔白蘋愁杀白头翁王元之诗云无花无酒过清明兴味都来似野僧二公佳句正为我设也将命求成五年矣去秋和议王侍郎南去我独淹留命也如何感时述怀赋四韵呈都官兼简监军","dynasty":"宋","author":"洪皓","text":"寒食无家泪满巾，清明无酒更愁人。不闻东道开东阁，空叹白头歌白蘋。日永萧条徒隐几，雪埋苍莽阻寻春。王郎归去我留滞，始信儒冠解误身。"}