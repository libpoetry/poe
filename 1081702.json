{"id":"1081702","title":"溪上见梅","dynasty":"宋","author":"沈与求","text":"晴溪涨渌如阴苔，晴山插影相低回。画船叠鼓顺流下，波光浩荡征帆开。滩萦岸缭柂牙转，水石相激如奔雷。须臾已复过绝壁，归路渐近严陵台。山重溪复境弥迥，暗香忽自空中来。日斜正见丛棘外，炯炯疏片飘寒梅。槎牙一种独愁绝，含情不语明岩隈。凌波疑是水仙出，缟衣素质行徘徊。下窥清浅一笑粲，坐使凡卉俱尘埃。山谷之儒已臞甚，龟肠鹤骨世所咍。相逢顿觉百忧释，不嫁春风谁与媒。舟行易远空回首，角声吹梦心悠哉。"}