{"id":"829069","title":"北来诗稿第六章（十首选四）","dynasty":"清末近现代初","author":"朱青长","text":"神霄年命大难知，头白升天岁已迟。六诏烽烟环甲会，九游摇动散兵旗。祸成火井当天子，误到文章贬国师。自起匡郎本无碍，过劳张许构鸿词。坐领蓬山四五春，好年华去最关情。招魂福殿汗神宇，觞客天厨起鬼兵。叩马苦无滨海士，从龙何止后宫臣。嵩呼万里雷鸣合，耳底隆隆尚有声。鲸石通灵海气腥，文章谁任祭蜻蛉。旄头野战降枭将，附耳谗言听小星。选帝纡尊咨岳牧，尉佗翻案问朝廷。蚕丝有路穿秦蜀，何必开山杀五丁。五幡归命八旗降，海宇清平大业张。嗜好累人儿女气，金钱役物少君方。藩侯锡麦风符瑞，岛客神仙卖帝王。馀位太赢龙体缩，此回甘苦最难当。"}