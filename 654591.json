{"id":"654591","title":"明妃曲","dynasty":"明","author":"何乔新","text":"宁胡阏氏汉宫女，为国和亲嫁骄虏。毡车轧轧向阴山，回首长安泪如雨。黄沙白草路漫漫，萧瑟惊飙彻骨寒。万缕幽怀共谁语，鹍弦弹罢泪阑干。身轻岂不如飞燕，十年不睹君王面。姿态未必惭子夫，更衣不得承欢娱。妾命薄，妾自嗟。承恩元不在绝色，辜负春风满面花。寄声良娣与昭仪，莫惜黄金贿画师。昭阳隆宠系图绘，冠世姿容谁得知。"}