{"id":"431780","title":"摊破浣溪纱 用李中主韵，二阕","dynasty":"近现代","author":"刘鹏年","text":"百尺梧桐月一钩。玉箫声起水边楼。桦烛烧残人影瘦，意悠悠。乍见又成千里别，扁舟载得几多愁。一度丁宁无限泪，夺眶流。虫语凄凉玉漏残。片时好梦有无间。重取尺书孤枕畔，剔灯看。底事生离同命鸟，可堪消受五更寒。无赖西风无赖雨，苦相干。"}