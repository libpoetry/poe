{"id":"1109460","title":"代李居士谒王去非制干三首","dynasty":"宋","author":"刘宰","text":"家山目断古幽州，百口来归路阻脩。丁字无端轻介胄，蝉冠却羡出兜鍪。箕裘忍坠先人业，甔石谁为客子谋。不惜饥寒同一死，南来恐作北人羞。侨居无地寄生涯，布袜青鞋著处家。太乙虚舟想莲叶，玄都活计问桃花。不堪众稚贫为累，坐使孤生发半华。傥许侏儒均赋粟，不妨老子自餐霞。一来寒谷转春风，百万喁喁说此翁。坐见西州成俗阜，忍令北客尚途穷。筹边闻道无遗策，幕府流传已上功。便有细书催入觐，早回生意一言中。"}