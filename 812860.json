{"id":"812860","title":"金缕曲四首","dynasty":"清","author":"吴藻","text":"一唱伤心曲。古今来、才原妨命，慧难修福。见说玉楼词赋手，偶向软红托足。回首处、山丘华屋。目断湘江云万叠，泪斑斑，不到千竿竹。歌楚些，放声哭。秦嘉逝矣悲徐淑。不如它、寻常燕子，双飞双宿。自是文章知己感，岂为天寒幽独。愿长茂、女贞花木。留得大家椽笔在，辑仙郎、遗稿联吟轴。彤管吏，更须续。别久浑如梦。望江南、平安竹报，经年未捧。问讯故人无恙否，莫更愁煎病拥。渐猎猎、西风吹动。两字加餐传尺素，怕薄寒、还向罗衣中。须为我，好珍重。本来高格疏梅共。认前身、冰心雪貌，瑶池仙种。冬日松筠清见操，春草庭闱代奉。待秋晚、黄花香送。菊有芳兮兰有秀，况丹山、十里桐先种。声激发，听雏凤。双桨横塘打。记当年、金钗问字，绛纱帷下。鹤市春深桃李放，亲见一门风雅。斗室里、围香不灺。娓娓清谈霏玉屑，仅丛残、史事从头话。听未倦，忍轻舍。离怀无奈归帆挂。最关心，一声珍重，擢头行也。投赠诗篇珍似璧，十幅衍波长把。有颗颗、珠光照夜。入梦故人明我忆，屋梁闲、落月秋如画。情一往，易牵惹。最喜窥全豹。快传来、瑶篇雕就，香梨绣枣。夫子文章惊海内，家学源流浩渺。岂宋宪、班昭同调。只觉天风环佩响，杂仙心，诗意超云表。脂粉习，一齐扫。扶轮大雅开声教。费工夫、玉台新选，品题都到。家国沧桑花月感，一例闲凭闲吊。诗笔与、史才俱妙。盥罢蔷薇窗下读，瓣香拈、敬为南丰祷。名媛集，似君少。"}