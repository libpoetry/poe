{"id":"188951","title":"送僧·空中世界纷河沙","dynasty":"宋代","author":"洪迈","text":"空中世界纷河沙，不知底处为天涯。乾坤百忆在指掌，触处与子同一家。云何犹作去来想，千里一跌毫釐差。坐令契阔费星纪，岭云欲寄山川遐。拨眉相对此何日，丈室净扫余天花。诗毫辨舌久投阁，万窍寂历风无哗。为君游戏出三昧，妙处那复相聱牙。往将妙响应空谷，一任飞锡凌苍霞。"}