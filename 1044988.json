{"id":"1044988","title":"和李道源清风谣","dynasty":"宋","author":"徐积","text":"漫翁说尽清风好，犹能顾我邀吟藁。吟时欲倚白云飞，到时恐在红尘表。有如列子御风行，百骸齐奋双瞳瞭。借问清风何处来，玉水之心玉山杪。曾经昆阆拂瑶花，亦度潇湘过蓬岛。借问清风何处居，深寄碧芦藏绿筱。芭蕉径舞凤衣寒，薜荔墙翻龙甲老。遗英堕箨无处寻，一径十年未曾扫。但恐春深花木稀，定知秋后冰霜早。快心何羡楚王台，披襟适得麻姑爪。中山酒客饮辄醒，八斗司徒醉不倒。箫声易咽笛声哀，客思难平物容愀。君看檐前避暑巢，不是岩乌即沙鸟。万谷藏冰山气来，千涛喷雪江声绕。借问此閒清奈何，况是中宵月华皎。鸡鸣漏尽眠不成，披衣起看冰壶晓。便乘枯木饮明河，仍御双凫入冥杳。藤床角簟无所施，綀布蒲葵价弥小。有客俄如梦觉时，窃笑梦中何扰扰。中心无累清则明，蔽者常稀欲者少。儿啼女笑坐可忘，兽斗禽嬉悟俱了。毁誉一过遗如空，富贵浮云视弥藐。古人凛凛良可思，世俗纷纷何足道。尝闻外物可娱中，所以诗人取萱草。谁何乘兴为此行，坐摆尘埃出污潦。贾生可与忘悲忧，楚屈犹将醒怀抱。区区何用作离骚，弄琴听我清风操。"}