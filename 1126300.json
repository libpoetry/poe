{"id":"1126300","title":"待旦吟二首","dynasty":"宋","author":"曹勋","text":"彼幽人兮何所思，忧耿耿兮天一涯。举家亲属散百草，关山万里难追随。更长不寐听鸣柝，寒风萧瑟如凄悲。安得此身有羽翼，脱然避地能孤飞。中宵起坐待明发，悄悄侧身听晨鸡。缠绵冰雪阴风寒，松竹半死相摧残。严居谷饮蔽荆棘，藤萝委地难跻攀。猛虎志大自羁束，易饱不及狐兔安。鸡鸣起舞亦漫兴，扣角辛苦真可叹。尧禹既往小白死，乌乎吾道何由还。幽忧展转不成卧，安得日出开重关。"}