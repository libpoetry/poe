{"id":"304613","title":"木兰花慢·旧京移菊，憔悴可怜，感赋","dynasty":"清代","author":"陈曾寿","text":"冷墙阴一角，结幽怨，旧痕青。自辛苦移根，恋香残蝶，梦也伶俜。羞凭，别畦新绿，算年年、称意占阶庭。一寸霜姿未展，西风凉透窗棂。亭亭。还向画图，寻影事，慰飘零。怅蝉休露满，芳心委尽，枉致丁宁。微酲，晚来乍洗，剩无多清泪奠寒馨。流浪他生未卜，斜街花市重经。"}