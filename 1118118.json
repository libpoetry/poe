{"id":"1118118","title":"岁未尽前数日偶题长句五首","dynasty":"宋","author":"陆游","text":"老向人间迹转孤，参差烟火出菰蒲。数畦绿菜寒犹茁，一勺清泉手自?。谷贱窥篱无狗盗，夜长暖足有狸奴。岁阑更喜人强健，小草书成郁垒符。短褐萧萧一幅巾，明时乞与水云身。平生不售屠龙技，投老真为种菜人。釜粥芬香饷邻父，阑猪丰腯祭家神。联翩节物惊人眼，傩鼓停挝又见春。栟榈小弁野人装，八十三年旧话长。真笑形骸无藉在，本知生世不牢强。茅檐啼鸟初相命，烟渚归鸿渐著行。想得城中盛冠盖，家家来往荐椒觞。风号四野云如墨，徂岁消磨不满旬。瑞雪便应平地尺，野梅又报一年春。长河断渡冰将合，古寺题诗手为皴。僵卧闭门行路绝，安知今代独无人。渐近新年日愈长，不辞扶病举椒觞。了无一事干灵府，只合终身住醉乡。斗饤春盘儿女喜，捣筛腊药婢奴忙。蜀州白首犹痴绝，更为梅花赋断肠。"}