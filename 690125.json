{"id":"690125","title":"九日同孙少参姜佥宪王参戎衡州石鼓山登高","dynasty":"明","author":"张吉","text":"九日频年醉异乡，一尊今日复衡阳。空怀饵菊胜餐玉，却喜刲鲜类截肪。自诡隐宫虽醢脔，无辜赤子尚豺狼。孤亭俯瞰波涛恶，语及君臣泪满眶。佳节扬麾尚紫烟，一峰孤峭切规圆。奔流赴壑双江水，正气侵天旷代贤。薄宦胶融期脱洒，故人簪盍笑忘年。东郊细雨偏萧瑟，百折乡心巽雁边。"}