{"id":"422636","title":"埽花游  吏事羁人，良友星散，重以风雨连夕，遂失三春花时。癸叔有宠瓶花之作，漫拈一解和之，用梦窗西湖寒食韵","dynasty":"近现代","author":"胡先骕","text":"冶春旧迹，记钿鬓笼云，袖华沾雾。笑歌闹午，踏芳尘绣陌，玉骢嘶路。怨煞番风，变尽千林翠妩。按金缕，叹空折剩枝，心事谁语。欢意堪念处。似倩影亭亭，梦中曾遇。野鹃浪妒，背东风啼落，溷花残污。锦幄生温，莫忆江头暗树。碧天暮，待兰桡、载将归去。"}