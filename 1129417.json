{"id":"1129417","title":"与侍讲程自靖州西归会于江陵二首","dynasty":"宋","author":"释宝昙","text":"不以中书老见疏，斯文成就合穷居。退之彻在南阳后，子美贫于天宝初。绛帐归来宾客在，玉堂有此丈人欤。片帆我已东南去，会见含香近紫虚。古天下士亦多艰，魑魅于今合改颜。道在盖公犹梦见，天怜贾谊得生还。风休江北一声橹，春尽剑南何处山。故国异方身健在，也知书眠未斓斑。"}