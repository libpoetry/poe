{"id":"702772","title":"次韵俞东村见示四首 自述草堂之陋","dynasty":"明","author":"董纪","text":"草茅蔽野出无蹊，寥落衡门水竹西。客至尚能留一饭，小儿沽酒妇蒸藜。池塘春草梦依依，明月清风半掩扉。今夜灯花何太喜，多应洱海有书归。宗亲零落重期功，马首何时得向东。二十年来乡里变，半登鬼箓半称翁。今夜平分一半秋，可怜兄弟不同游。片云将雨非无意，天上姮娥亦为愁。"}