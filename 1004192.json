{"id":"1004192","title":"送李微之以史学召","dynasty":"宋","author":"程公许","text":"鸿蜚冥冥天宇空，谁令矫翮修门羾。承平在昔朝多贤，犹念丘园天爵共。泰山豹林来复去，河南白云坚不动。斯文程伊嗣兴起，露门日日峨冠诵。虽然去就迹参差，高风等是光吾宋。秀岩素心非少室，万卷本期供世用。当家幸有二仲贤，不妨老子琴三弄。纷披竹素勤日课，萧索松风酣午梦。有来虞旌贲空谷，例与蜀珍入包贡。中兴钜典未杀青，千古传疑须折衷。文孙嗣服渴延伫，太史泚笔待错综。奸谀已死不难诛，古今一辙犹聚讼。缁衣信能心爱士，白驹谁复语含讽。丈夫出处亦何常，毫芒难博丘山重。勿学退之忧史祸，勿似子长誇雍从。孤骞终不嚇腐鼠，览辉未易来翔凤。平生我亦煎百忧，四月长江远追送。丁宁寄语季成甫，东华冠盖真一鬨。时撑小舫漾湖光，莫遣红尘扑飞鞚。扶持姱节早归来，世故纷纷付时栋。"}