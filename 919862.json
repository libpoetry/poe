{"id":"919862","title":"又口占和林奇卿府教春日即事","dynasty":"宋","author":"苏泂","text":"门前车马无行迹，堂上真重戴凭席。东风吹水绿芹香，课试公勤榜新拆。研经未羡陆德明，侯喜况有能诗声。朝廷更化要三杰，聘币应先鲁两生。休言三仕有三已，时节因缘还在是。满园桃李竞纷华，未害疏梅粲寒蕊。皇天著意生孔颜，一匙蔬饭宜加餐。渺然人物望公等，解后试挽唐虞还。"}