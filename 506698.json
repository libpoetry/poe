{"id":"506698","title":"玄兔","dynasty":"明","author":"杨荣","text":"圣皇抚寰宇，盛德致雍熙。雨旸既时若，民物遂蕃滋。阴阳孕至和，充塞溢两仪。西夏产灵兔，黝然呈瑞姿。守臣重惊异，此兔何珍奇。岂非我圣皇，盛德斯致之。载以雕绮笼，献之白玉墀。宛若负苍璧，有如锡玄圭。炅炅碧曈开，毵毵黑云垂。初疑育玄圃，又想咽墨池。乃知造化神，生此诚所宜。大哉天德纯，感召良在兹。置之灵囿间，麟凤相追随。天阶同率舞，实若唐虞时。愿言著青史，万载流光辉。"}