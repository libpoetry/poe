{"id":"56924","title":"拟古·出门万里别","dynasty":"明代","author":"钱宰","text":"出门万里别，行行远防边。相望各天末，北斗日夜躔。四运秋复春，不见君子还。燕车北其辙，越马南其辕。目远心愈近，怅望徒悬悬。黄云暗关塞，路险不见天。式微夫如何，日月忽已迁。愿言崇明德，无为终弃捐。高台何巍巍，参差与云平。玉绳临双阙，长河流无声。上有羽衣人，逍遥吹玉笙。清响氵亟明月，飞佩何泠泠。借问弄者谁，疑是董双成。逸思随风发，无人识其声。曲终再三叹，感慨有余情。所悲同门友，局促趋世荣。愿将秋水剑，为之解尘缨。笑呼双黄鹄，与子俱远征。涉海采琅玕，红者珊瑚枝。明珠盈怀袖，将以遗所思。海阔不得返，所宝莫致之。烂其纳我室，抱璞将何为。皎皎明月光，照我屋东头。寒螀鸣树间，招摇指孟秋。白露下高梧，落叶声飕飕。寒温更变迁，河汉东南流。怀哉里中儿，奋志起远游。飘然溯长风，乘槎犯斗牛。支机织女石，为问今在不。水深波涛阔，浮名将焉求。青青梧桐树，托根在高冈。与子新合欢，翕如凤与皇。凤皇鸣锵锵，合欢期世昌。欢情一何短，离思一何长。嗟彼篱下菊，含英扬其芳。晨霜秉贞节，宁随秋草黄。终当采而佩，岁晏夫何伤。中林多幽兰，江篱杂芳荪。采之酌春酒，将以清心魂。持杯未及饮，怅然念王孙。王孙不归来，置酒在芳尊。河东有织女，皎皎云为章。手弄机上丝，日夕更七襄。织成五色文，欲制君子裳。莫言隔秋水，可以驾飞梁。睆彼牵牛星，终日不服箱。故人万里别，海水日夜深。南风海上来，遗我双南金。不见故人面，乃见故人心。铸作黄金徽，置之白玉琴。弹为《别鹤操》，闲以怀湘吟。曲终听者稀，矫首望知音。"}