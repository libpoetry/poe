{"id":"1110582","title":"冬初杂兴","dynasty":"宋","author":"孙嵩","text":"今晨霜露肃，爱此群山秋。夭桃薄照日，乃是丹枫稠。草花无名字，正类黄菊幽。一筇步涧阿，聊复舒我眸。雁声一何高，渺渺关山愁。林间有橡栗，岁晚行可收。牧童与樵叟，共载牛背归。我无薪蒸计，南山松栎稀。寒风昨日至，须用葺我扉。故园或可废，亦以完我衣。人生有定分，勿怪生理微。钟声烟外寺，报我明朝霜。篱落暝雀惊，原野昏鸦翔。杖策归茅茨，偶一歌慨慷。千载有我辈，感念行斜阳。斋中乃无纸，柿叶平篱根。稍取书点画，带此朝露痕。识字有何补，随尔忧患繁。姓名总不记，适有古意存。惜哉结绳后，事始于乾坤。先生晚始悟，无术鸠田园。残花与新蕊，不共横斜枝。摧谢得清峭，独照冰霜时。寒梅正如此，他木乃变衰。此由观世物，特以厄见奇。古云桑落节，当有新醪篘。得秫酿几何，拨瓮香浮浮。醇熟不足计，醒醉亦自筹。得酒乃径饮，无酒亦可休。绝怜未知道，颠倒阮与刘。百年有事业，遑云逃糟丘。秋晚种麰麦，覆块青茸茸。兹物乃畏湿，沟作棋道通。江南地力瘠，百谷劳农工。粳稌蓄塍上，麰麦藏沟中。从今防蹂啮，早晚观麦丛。须纵牛羊食，勿信东坡翁。吾诗乃农谱，亦著江南风。"}