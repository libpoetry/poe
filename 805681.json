{"id":"805681","title":"沁园春七首 其一","dynasty":"清","author":"史承谦","text":"几许沉吟，欢丛回首，无端暗惊。叹梦托行云，芳音不寄。心如棋局，深恨难平。鸳牒曾求，鸩媒何易，消渴文园病易成。休追忆，向芝田携手，洛浦同行。当初着眼分明，撇不下、卿卿一种情。想银屏深处，卷帘招燕。药阑西畔，斜日闻莺。伤别伤春，泪花飘冷，无分相看过一生。伤怀抱，问何时花底，啮臂深盟。"}