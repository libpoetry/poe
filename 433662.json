{"id":"433662","title":"季春有怀四律","dynasty":"近现代","author":"谢龙升","text":"桃夭又上一番新，如此繁华合避秦。未向仙源辟幽境，难凭絮语话红尘。寻思常日悲流水，何事当年苦效颦。太息无边好春色，尊前依旧叹沈沦。湖光山色总蹉跎，数载驹阴一刹那。星散故应愁月落，云行未免受风多。莺嗔蝶怨浑闲事，绿载红酣怨折磨。不用缄诗酬苦恨，临流难忘扣舷歌。芳草萋萋忆旧时，风光别后缀新枝。前因后果翻成恨，飞絮沾泥亦可悲。雨足千峰云路渺，水深两岸柳丝垂。裁红判白谁相惜，月夜啼烟剩子规。烟柳风桃隔画楼，黄鹂紫燕也含愁。霞烘锦浪无多树，露滴金茎断送秋。人瘦花前花欲谢，香归月下月仍留。临摩费尽淋漓笔，梦里江郎也合休。"}