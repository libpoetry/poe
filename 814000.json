{"id":"814000","title":"家藏旧画效前人论画绝句各系一诗","dynasty":"清","author":"陈式金","text":"龙眠图画孝经真，萟苑流传拱斗辰。镌石鸿堂称二妙，神超诣绝照千春。传灯事迹备描摹，貌悴神腴气韵殊。可惜佛头遭点污，遂教沦落一潭珠。宋僧容藉宋僧传，独坐扁舟七百年。蔬笋味除开士气，春蚕吐茧笔丝联。丹青本色见才难，妇孺当前尽解看。写得村家真相出，能令语笑跃毫端。小李将军揭钵图，贺家旧宝此明珠。毫芒尽相穷工巧，直溯源头赵宋摹。王孙春草太音希，象外求珍会意微。寿石冀传真面目，百千身化是耶非。裹针绵里自精神，审到微芒室满春。我取笔情能入妙，无须證引是何人。细入毫芒意欲翩，日中谛审笔如烟。除将工整消浮躁，入妙何妨色太妍。繁枝疏影碧云宽，点玉攒珠正侧安。后世乱涂终是弊，清姿难向画图看。神仙翰墨世间珍，飘渺高空气浑沦。一片清光笼楮墨，教人恍若对阳春。纷披老笔叱拨驹，魄力真与扛鼎俱。后贤莫议气粗率，墨痕谁得粗中腴。剑气珠光化浑融，北宗真派与南同。周圭折角锋棱洗，省识文人笔札工。冲淡胸襟静细工，峰平坡浅意无穷。精微不作离奇想，一片清光露碧空。仇君腕底飒生风，刻翠雕琼未是工。生趣毫端真力满，要非倖列四家中。洞庭劲皴莽苍间，写作烟云数点山。最爱秋光思致爽，临模曾记几回攀。布衣笔致似耶非，兴到神来便中机。大巧信能如大拙，不嫌拖带水云飞。云鹏法古笔开张，滃郁峰峦万象藏。墨点簇空匀撒豆，房山一瓣爇心香。天然色泽见华滋，一片淋漓起砚池。自是书中功力胜，董家墨采耀当时。浑厚峰峦具性情，能从密处见神清。宏开乌目云溪誉，领袖同时几后生。吾家豪士首章侯，古怪清奇世寡俦。赝鼎流传充艺苑，竹林一卷快真收。王孙神化笔通灵，历乱纵横具典型。写尽沧桑无限恨，悲歌慷慨不堪听。但教点墨便仙乎，绝后空前妙趣殊。不是胸中清若雪，怎能淡到有中无。诸家融会入神明，萟苑真看集大成。技到妙来何厌熟，有谁能继正歌声。黄鹤真传夭矫姿，轩然健举快人思。烦襟澡雪屡忘味，廿载心香是我师。全从苍润见精神，木强周昌忆古人。钟鼎山林通气息，还醇返朴露天真。别肠奇致自清新，繁简随心绝点尘。如遇桃源开异境，后生多少问津人。"}