{"id":"1004194","title":"送宪使江寺簿赴召","dynasty":"宋","author":"程公许","text":"沃野三千里，春风十六城。顾忧宁易释，遣送定非轻。忆昔光华赋，随轩老稚迎。根株探吏蠹，疴痒察人情。汉网宁疏漏，周原数按行。堰渠丰䆉稏，犴户绝笞榜。六诏寂无警，三农容杂耕。与民为父母，敛惠到孤茕。江汉今犹昔，人才世载英。颓流无砥柱，公道莽榛荆。能使薰莸别，端由藻鉴明。纲条虽整肃，襟度乃恢宏。行路无思犯，濡丝已载赓。前旒应渴见，方底趣终更。岂有坳堂水，能容碧海鲸。伫翔幽谷羽，入啭上林莺。闻道宗风美，推高月旦评。荣非同象笏，爱亦异金籯。博士尤姱节，端公更直声。流芳镌琬琰，仍世盛簪缨。早并胶庠彦，同为馆下生。诗书勤澡濯，声誉响铿鍧。棘路仙班近，麻坛守绂荣。徒劳将使指，未足展修名。王事犹多难，朝阳待一鸣。吾君元盛德，庙算岂佳兵。鹬蚌牢相守，貔貅滞远征。秋砧霜满户，晓角月连营。纵幸齐疆复，难轻海上盟。所忧新鬼大，何日泰阶平。世论难撑拄，天时会扩清。狼心宁易厌，鲂尾恐加赪。椎剥无馀算，丝何忍取赢。急须元气护，可使内忧并。否极当逢泰，屯馀合遇亨。丝纶九天下，羽翼一朝成。已卜皇图永，宁忧敌势勍。公归瞻负扆，朝罢谒阿衡。勿吝谋猷告，频将底里倾。致身须豹尾，平武即鹏程。有客青衫陋，逢人白眼瞠。愧无长袖舞，愁对短灯檠。天悯龙钟极，身遭鉴赏精。盐车华锦绣，土鼓发韺䪫。披豁叨深眷，暌违耿素诚。谁云鸳序远，忍欠鲤鱼烹。愿效鹰鹯击，生憎虎豹狞。送公腾召驾，撩我动心旌。湔祓惭褒衮，凄凉乏报琼。松筠青不落，看取岁峥嵘。"}