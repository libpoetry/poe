{"id":"1236911","title":"越饥谣六首","dynasty":"元","author":"洪焱祖","text":"冶翠妖红满境湖，扁舟曾系绿杨株。重来风物今如许，安上门前旧画图。野无青草树无肤，人腹为棺葬万夫。落日卧龙山下路，腥烟数里鬼相呼。攫一杯糠欲下咽，疾风如走雨如拳。饥肠未补身先毁，不暇怜人不自怜。骨肉相吞已可吁，城中高下井皆枯。此时斗水钱三百，山客苞封致一壶。万花风雨总飘零，抹粉涂朱鬻斗升。太平累累渡江去，此生从此别西兴。西望繁华旧凤城，隔衣带水自升平。越乡三月未春意，渐死渐空无哭声。"}