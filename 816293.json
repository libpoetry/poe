{"id":"816293","title":"庚寅九月自苏州量移武昌留示诸生","dynasty":"清","author":"黄彭年","text":"有朋筮盍簪，譬若鸟栖树。一鸟独南飞，众鸟东西顾。他树岂无枝，徘徊不忍去。诸生勤讲习，予亦忘衰暮。常抱离索忧，畏读销魂赋。聚散亦何常，进德期罔懈。六书与九章，蓺事各异派。致用求其通，面墙昭古戒。拘墟守章句，大道恐破坏。师承贵有恒，勖哉日月迈。化成必由学，惟士有恒心。所以武城宰，弦歌尚遗音。国奢示以俭，斯道无古今。愿为夫子铎，贡作帝廷琛。吴楚未云远，企望来规箴。"}