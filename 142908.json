{"id":"142908","title":"三叠泉·捉月仙人不到处","dynasty":"宋代","author":"洪咨夔","text":"捉月仙人不到处，骑鹄凌风高着步。巃嵷翠壁插天开，天上飞来素涛怒。玻瓈琢出莲花漏，激电汲蜍高下注。布帆危挂八节滩，饱风吹上龙门路。冰丝细织无幅绡，雪花乱卷有声絮。蔚然而龙锵然韶，大者如珠小者雾。解衣盘礴踞虎豹，遥送空蒙湿巾屦。金铺玉户蔡家姝，拍手招人笑相顾。麻姑老矣不解事，指点五云推使去。"}