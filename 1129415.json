{"id":"1129415","title":"寄张钦夫知严州","dynasty":"宋","author":"释宝昙","text":"未关西洛无宗旨，自是东家有故常。释梵不为宁过计，江湖有道合相忘。交君一臂风千里，老我平生梦几场。云月烟林真杜口，何如弟子列成行。试与专城定著勋，何曾闲冷坐忘君。旧来云梦元无际，此段风流独有闻。世故自怜生仲达，人谁不念故将军。等闲莫露鞭笞手，准拟羝羊或败群。"}