{"id":"687142","title":"诗二首","dynasty":"明","author":"刘璟","text":"迷时只欲寻师度，悟了原来自放船。十里芰荷风景好，一天星月水光鲜。乘流摇曳无拘碍，顺势开帆绝妄牵。大众此时齐到岸，侬家把舵莫迁延。底事推牛集万人，慈航一叶可通津。秋空月皎江声寂，春雨潮平水色新。作浪蛟龙休恋怪，忘机鸥鸟自相亲。此心浩荡无羁绊，不记芦花浅水滨。"}