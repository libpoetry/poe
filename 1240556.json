{"id":"1240556","title":"金粟冢中秋日燕集","dynasty":"元末明初","author":"顾瑛","text":"绰山古佳城，左股接昆丘。水作青龙来，九派盘遭周。道人金粟冢，在彼山之幽。团团青桂树，枝叶相蜷樛。石削华表立，碑刻金窠锼。人身无百年，胡乃三彭仇。四大偶一失，九丹不能瘳。肉血溃臭腐，不朽唯髑髅。弃之道路旁，行者得溺溲。狐狸与蝇蚋，食嘬纷相雠。欲贻后之人，以掩面目羞。乌兔互出没，急行不入邮。纵有万丈绳，谁能系之留。煖穴竞蝼蚁，凉风灭蜉蝣。荣名乃何物，汲汲将奚求。金谷珊瑚树，天网一夕收。美人化黄壤，燕子巢空楼。大印佩六国，散金驰八驺。一朝不得志，车裂徇九州。秦皇与汉武，灵药采仙洲。玉棺葬地底，金凫出海陬。梨花自寒食，夜雨鬼啾啾。飞钱化蝴蝶，走燐惊鸺鹠。混沌凿不死，倏忽何能休。丈夫不解事，老大伤白头。何如种秫米，压酒日日篘。今夕三五夕，我已为君谋。长瓶置十斛，百结青丝兜。截江取紫蟹，攀树摘红榴。周垣设茵席，矮几陈脯脩。步登白云屏，待月豁醉眸。划然白虾蟆，抱出黄金毬。又若摩尼珠，跃出骊龙湫。吐吞大地影，晃漾东南浮。老兔玉杵臼，捣作人间秋。宝城三千里，缩景归遐搜。宫殿鱼鳞骞，草木秋云稠。素娥骑彩鸾，舞雪翻霓裘。手折琼树花，竞拂金精流。化为五素芒，落我白瑶瓯。持满向君语，借箸请为筹。十载苦国难，豪杰纷戈矛。鸿门碎玉斗，桃园宰乌牛。战血溅野草，饿莩填荒沟。我时别妻孥，夜汎苕霅舟。有儿握兵符，承乏万户侯。三年尽忠归，身作抱官囚。平生万卷书，怒焚遭郁攸。庐墓读内典，守节事清修。亲友散如雪，云树空悠悠。独尔数君子，艰棘见何由。今闻王师出，卒伍皆兜鍪。弄刀走官马，千里风飕飕。桓桓李将军，大旗画蚩尤。去秋夺汴城，今复追大酋。屯兵泗水上，添灶扼贼喉。东南贡米粟，连网起歌讴。我曹幸无恙，坐见恢皇猷。酒旗指南斗，今兹会绸缪。请起各称寿，我亦相劝酬。群才尽敏捷，用作钓诗钩。青山忽大笑，此意君知不？呼童酌大白，酹此土一抔。他时盖棺了，神随和气游。巾插空中华，撒手鞭苍虬。东海招若士，西池访阿缑。共看麻姑爪，当座擘箜篌。不必儿女泪，暗洒窀穸愁。达哉司空图，吾今乃其俦。大书勒崖壁，永绝生前游。"}