{"id":"617490","title":"游曹溪参六祖","dynasty":"明","author":"袁崇焕","text":"虞帝南游时，此地几陵谷。黄梅證道归，此事非变局。即今南华源，已接西天竺。顿门从此开，信衣不必续。在俗已成僧，宁择菜与肉。风幡未足疑，在猎心无逐。何须转法华，自性无不足。我来礼金身，恍惚旧眷属。四十未有期，已失初面目。剑树狎如家，爱河湛且浴。非尽还是非，愈解愈桎梏。骑驴更觅驴，失鹿还梦鹿。无边是苦海，有底非黑狱。我性自贪顽，他尘岂淫酷。以兹烦恼因，电光空仆仆。如控恶毒龙，岂但难把捉。愿师大慈悲，更与同人勖。"}