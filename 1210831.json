{"id":"1210831","title":"东坡石钟山记墨迹","dynasty":"元","author":"杨弘道","text":"先生元丰后，笔法陵晋汉。摹拟遍天下，真伪纷相半。尝经石钟山，作记濡柔翰。流落百年间，水渍颇坏烂。从何得此本，装轴成珍玩。卷舒眼增明，百伪莫能乱。梦奠微言绝，笺注多乖叛。先生传家学，论著入条贯。新经出王氏，但付一笑粲。水经文简省，陋者亦欺谩。事在耳目外，未可以臆断。李渤姑无论，道元亦足叹。"}