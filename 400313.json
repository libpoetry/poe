{"id":"400313","title":"那伽跋陀那访汉塔废址  用东坡罗浮山韵","dynasty":"民国末当代初","author":"饶宗颐","text":"黄支之大莫与京，黄支名德多马鸣。汉塔建自咸淳岁，西书记载何分明。蓬转牢居往殉法，几人九死求一生。自古孤征接踵至，以智为猎道为耕。胜处何曾忘述作，含德已足比老彭。鸿崖巨浸鲸波横，投躯慧巘万事轻。茫茫象碛栖遑处，天魔帝释面目狞。欲奋智刃斩云雾，袛山挂想如门庭。此间去海不咫尺，僧徒往返路必经。我来踟蹰荒郊外，遗基无复睹前铭。自济三衣惭法朗，空飞一雁忆苏卿。南溟九月犹初夏，芳草连天与云平。"}