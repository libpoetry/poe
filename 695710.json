{"id":"695710","title":"哭徐子与四首","dynasty":"明","author":"欧大任","text":"一哭豫章信，浮生安可论。书犹椷小草，魂已入修门。诸路江藩重，三阶岳伯尊。所嗟玄未就，遗札待谁存。青萝馆前色，悽怆白云残。儿岂蓝田胜，家犹霅水寒。时情曾睚眦，吾道尚艰难。他日西州路，谁同驻马看。岂料蓟门别，交期尽此生。江湖徐稚宅，涕泪灌婴城。旧业空书卷，中兴有赋名。悲风号顾渚，萧瑟一含情。宗梁凋落蚤，李谢丧亡频。今日哀词伯，中原失故人。笳箫三楚雨，井径五湖春。剑自延陵许，愁攀宰树新。"}