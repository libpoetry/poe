{"id":"1050075","title":"赠二李居士","dynasty":"宋","author":"郭祥正","text":"二子跨黄犊，寻春造龙眠。身披五云装，翠发散垂肩。群儿漫相逐，不识南昌仙。我往一长揖，问我聊停鞭。深林藉草坐，对酌临潺湲。琅琅听险语，了了出爱缠。月殿折芳桂，高名金榜悬。掉头不回顾，息迹棦淳源。穷幽采紫芝，长啸呼青猿。使我慕高节，神魄方森然。言归恨不早，白雪羞盈颠。于时业无补，碌碌随冗员。交趾近反逆，蚁聚浮战船。邕廉皆失守，圣主忧南边。上将命逵卨，睿算天所传。虎罴十万众，干戈与云连。倾海洗枭巢，拓境除狼烟。怅怀炎瘴地，何日闻凯旋。北虏恃骄黠，分疆亦逾年。庙谟非不深，遣使皆俊贤。此事竟未果，艰虞甚防川。安得傅介子，万里威名宣。不然随隐沦，渔钓求深渊。出处两龉龃，悲歌写哀弦。二子顾我笑，汝心殊未坚。浩气本完洁，胡为自镵镌。请驾逍遥车，共游方广田。饥餐种成玉，渴饮华池泉。我命永不灭，是身犹蜕蝉。世纷速辞谢，来续清净缘。"}