{"id":"814016","title":"乙丑仲夏，挈眷归江城，寄居毗巷，重九后迁归老宅因写东篱图以纪事七首","dynasty":"清","author":"陈式金","text":"避地言归最有情，束装竟日即成行。全家眷口均无恙，莫叹奚囊冉冉轻。亭林画舫尚难亲，今日归来主作宾。莫怨鹊巢鸠佔住，自来完璧合还秦。假人空舍暂羁留，挈眷归家正九秋。到处轩斋多敞豁，排空风月亦纾忧。安贞抱璞若前因，去饰除华风景真。勿谓荒园空四壁，满庭花木未全贫。世情骚屑合停鞭，闭户烟云求自全。切莫更干非分事，无边空累似藤牵。倏近知非五十年，不堪人事太缠绵。勤修水墨因缘业，老我云耕几上田。九秋即景挂山堂，聊助空洞四壁荒。补破修残粗毕事，亲朋相慰历沧桑。"}