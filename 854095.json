{"id":"854095","title":"非琼花","dynasty":"宋","author":"方岳","text":"旧传琼花无与双，专奇擅美名此邦。江南清梦入诗府，安得一念令心降。去年骑鹤扬州住，斗酒屡眠云雾窗。月寒雪冷花未吐，正尔俗叶凡株桩。心期妙处在真实，不假羽节青霓幢。今春访花吾第一，自折繁枝盛翠缸。横看倒睨掉头语，前语后赋何其哤。真珠碎簇玉蝴蝶，直与八仙同一腔。闻名见面足笑莞，强为花辨几愚憃。有如巨贤杂群小，望而可识为奇厖。陈馀张耳信相似，一等人耳无纯尨。忠耶佞耶岂难别，祝鮀不类关龙逢。试持此论讯后土，谓予不信如长江。"}