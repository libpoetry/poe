{"id":"942222","title":"贺友人丝桐复归","dynasty":"宋","author":"陈起","text":"春到牡丹花事阑，惜春约客游湖山。烟光万态属吟思，白石清泉流指间。双成解后兰舟驻，索纸大书春草句。成此风流一段奇，乐事百年能几遇。薄暮归来雨湿衣，买舟庇此十三徽。小梢愚怮阻人意，客散河梁灯火微。方将清事夸儿妇，桐君羽化无何有。一壶千金何处寻，愁绝瓠巴无措手。要知烦恼所根株，以爱布种当芟除。赵璧既返欢如初，哦诗称贺敢后欤。"}