{"id":"597659","title":"别季子之岭南","dynasty":"明","author":"林大春","text":"天时多变迁，人事迭消长。纷纷大道旁，日夕兢轮鞅。岂不惮烦劳，所思良不浅。谋王本素心，谈天寄青眼。宁肯卧岩冗，白首同泱莽。所以于陵子，辞爵性云褊。南阳有昆季，三国恣来往。彼此会有适，致身各通显。汝昔抱奇姿，中年尚偃蹇。今日强行迈，夙志从兹展。莫言久不鸣，一鸣振清响。莫言久不飞，一飞蔽天壤。持此慰离肠，一思一回转。"}