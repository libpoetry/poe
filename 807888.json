{"id":"807888","title":"贺新郎","dynasty":"清","author":"陈维崧","text":"酒向旗亭贳。蓦然间、歌丝一缕，飘来墙罅。却是吴中诸小部，队队檀槽罗帕。群合乐、南薰门下。中有一人尤相熟，是襄王、筵上曾逢者。一句句，乡关话。更阑软语终难罢。叹此间、梁台宋苑，断垣颓瓦。我到东京真失计，卿亦何为然也。得毋类、明妃远嫁。此语殊悲非相戏，碎花枝、莫漫将人打。英雄泪，浩盈把。"}