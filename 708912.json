{"id":"708912","title":"玲珑四犯  签袁箨庵","dynasty":"明末清初","author":"曹溶","text":"渚苑笼云，莎台换暖，茶烟花底初飏。闭门眠雪客，鹤发心犹壮。长风此来破浪。莫相忘、送行邗上。亲写乌丝，频催象拍，传与雪儿唱。主人旧誇豪荡。近神疲盾墨，骨瘦茅瘴。百年白凤管，五岳苍藤杖。平生万事催颓尽，刚留得、酒肠无恙。看此刻、春生更欲倾家酿。"}