{"id":"1114940","title":"从辟泸南道中晓征三首","dynasty":"宋","author":"李新","text":"人情世事今如此，与作丛林眼目看。髀肉未能销犊鼻，溪篁先与斸渔竿。山衔落月金盘缺，马踏清霜玉佩寒。一十九年閒睡足，欲将春梦入长安。矍铄从戎恃骨彊，旧衣褒博讵堪装。岁云暮矣家安在，月出皎兮山更长。锥子秃毛穷有分，碑颜没字老何妨。凭君为护痴儿女，白首相期乐未央。貂裘紫帽日程程，不得修途一纸平。作雪晓天梅萼重，压尘小雨马蹄轻。随身诗酒三勍敌，入眼山川几画屏。到日未须投我辖，为烧兰水濯繁缨。"}