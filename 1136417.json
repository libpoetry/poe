{"id":"1136417","title":"题吴仲远游淮送行诗卷","dynasty":"宋末元初","author":"方回","text":"昔有大丈夫，万里事远游。远游何所极，飘若孤云浮。欧冶淬利剑，造父翼华辀。东睇薄瀛岛，西顾羞昆丘。长啸首阳巅，悲歌湘水流。九疑叫虞帝，三川哀宗周。世人不之识，问之将焉求。曰有吊古意，聊以消幽忧。之子方盛年，菽水亦易谋。朅从浙河滨，言迈淮壖州。儿女竞执掺，亲朋相谣讴。鸿鹄眇四海，顾此焉足愁。已矣勿复道，勖哉企前脩。"}