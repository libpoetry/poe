{"id":"644677","title":"家兄寄中秋会饮诗因分韵述怀以荅","dynasty":"明","author":"方孝孺","text":"时过不自惜，长年转多忧。壮心若湍水，涌激不少休。念昔童稚日，此身百无愁。良霄见明月，喜跃如有求。大母方寿康，诸祖未白头。开筵罗广庭，?果间殽鱐。先公奉觞起，叔父迭献酬。玉立四五人，文采皆琳璆。酒行闻雅歌，鹿鸣和呦呦。岂无辨难言，礼义皆先猷。脱略轻万事，高视旷九州。每卑楚汉业，或误良平谋。奋袖时抵掌，举箸借前筹。座间二季父，豪俊邈无俦。慷慨颇蜂起，自许公与侯。酒罢宁复眠，长吟倚危楼。夜阑得秀句，叩户来相投。我时?钟爱，兄弟共哗咻。席宾欲亡酒，辄笑牵衣留。转眼二十年，存亡两悠悠。庭闱音容绝，门户变故稠。巢坏鹤上天，雷行龙脱湫。惟馀老仲父，衰鬓对清秋。今岁月最好，我适南山游。含情面尊俎，感叹盖有由。伯氏欲相宽，新诗递来邮。发函清泪堕，纸湿不可收。永思旧所见，一往如川流。于今会饥欢，颇似昔日否。我家势运谬，难与时人侔。譬彼百年屋，不足施雕锼。愿伯善扶持，重使楹栋脩。庶免倾压虞，百口蒙庇庥。我愚更懒惰，朴学愧前脩。术疏何所成，言高每难雠。空怀济物志，梦寐谈孔周。岁华易为度，自哂等浮沤。长恐坠遗业，上贻先人羞。伯也幸闵我，正救愆与尤。复为戒诸弟，敦睦无相犹。道德在诗书，为生视田畴。天伦苟足乐，外物皆悬疣。骨肉岂异人，风波同一舟。持家尚礼让，处众贵和柔。堂构倘树立，梓?加丹髹。重还当时盛，岂特才艺优。世欲登虞唐，吾将老林丘。终期友爱乐，黄发叙绸缪。深衷久有怀，对月偶歌讴。歌竟视天宇，寒光冲斗牛。"}