{"id":"752127","title":"早行有感","dynasty":"清","author":"许珏","text":"生年三十四，未尝离庭闱。四年游虞山，间月辄一归。我母生我晚，拊我如婴儿。饮食必加询，冷暖为护持。一从出门来，水陆疲奔驰。水行畏风波，陆行苦崎岖。夜半坐车辕，冷露湿衣裾。驱蹇入水中，月黑流声嘶。深浅不可辨，呼吸蹈危机。日午行未息，面汗皆尘缁。欲饮不得饮，忍饥不言饥。傥体慈亲心，见此将何如。日暮暂解装，挑镫作家书。儿行皆坦途，儿安母勿虞。"}