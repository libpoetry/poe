{"id":"1136189","title":"范文正公楷书昌黎伯夷颂平江李使君信之久藏真本以归文正远孙族长士贵祠以少牢复其家","dynasty":"宋末元初","author":"方回","text":"班固人表吾尝疑，第一武王二伯夷。我谓伯夷可第一，武未尽善宜二之。退之第一唐文人，希文第一宋辅臣。韩为夷颂范为写，三绝谁为什袭珍。星奎运踰三百年，皇祐庆历诸钜贤。逮至渡江乾淳后，珠题玉跋盈长篇。范氏衮衮饶公侯，幽州栝州至苏州。行军元昊惊破胆，义庄睦族春复秋。子子孙孙居吴中，指李后人今黄龚。锦囊偶贮此三绝，燕香夜寒吐长虹。衮衣绣衣观且誇，故国乔木兴咨嗟。大尹不吝归赵璧，祠以少牢复其家。提学翰林索我诗，肯捐此宝真复奇。授者良难受者易，即此可刊遗爱碑。"}