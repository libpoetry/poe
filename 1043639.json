{"id":"1043639","title":"南征二首 其二","dynasty":"宋","author":"刘攽","text":"扬越旧秦兵，苗颁尚禹征。初惊一使任，那用万人行。友户凝昏祲，沧波触骇鲸。越裳无信息，铜柱定将倾。服岭东南尉，戈船万里程。江通夜郎道，秋入伏波营。插羽频封檄，驰轺屡请缨。介鳞悲物色，猿鹤怅民生。几日封京观，归时捲旆旌。休闻七科戍，无用五阳兵。海国犀牛远，南琛紫贝轻。平生一长剑，岁暮望欃枪。"}