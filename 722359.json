{"id":"722359","title":"弄雏轩有赠","dynasty":"明末清初","author":"屈大均","text":"日斜花始渡江来，一到云鬟花尽开。博奕输卿花百串，将花结作素馨台。学写曹娥未就时，閒来只爱弄花枝。何当结得樱桃子，不负春风作意吹。牡丹新髻出维扬，衣带题春句有香。纤手把将团扇好，练巾携拭口脂长。凌晨画就鸳鸯眉，纤手频来擘荔支。输与郎君三百颗，花前不肯再弹棋。"}