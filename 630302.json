{"id":"630302","title":"樊长文生日","dynasty":"明","author":"释函是","text":"谷风吹南陌，高树鸣春禽。晴川迥长薄，户牖临苍岑。往来者何子，优游松柏阴。行谊照古道，而无晚近心。壮年曾一荐，异代守素襟。每有袁安困，刘龚徒知音。物情观累卵，白社依东林。遁世惜微言，恒为斯人任。今年六十一，设帐远海浔。道俗庆悬弧，予亦寄微吟。莫厌山泽癯，年年春木森。"}