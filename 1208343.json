{"id":"1208343","title":"日出齐化门（都城东出南头第一门）","dynasty":"元","author":"宋褧","text":"日出齐化门，腾腾开九光。四面启金钥，崇扉辟辉煌。都城万井烟，沃盥整衣裳。纳履戒车马，出入纷仓皇。士者趋名誉，鱼佩锵琳琅。鄙夫竞锥刀，虮子罗康庄。大明忽西颓，所遇皆不常。败事头抢地，得志骄昂昂。扰攘千万情，四序恒茫茫。□□驭天风，弭节白云乡。左骖碧虹蜺，右驾紫凤皇。俯视尘土海，灵台惄悲伤。誓将九转丹，投之疗膏肓。巍巍金银宫，境界殊清凉。凡骨倘有缘，握手同徜徉。"}