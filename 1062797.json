{"id":"1062797","title":"栾弃奇育皆赋集字韵诗再次其韵示之","dynasty":"宋","author":"赵鼎臣","text":"我家不减乌衣集，何曾以沫空相湿。父兄共有清白传，家世不于名利急。稍侵老景何足道，粗喜汝曹皆有立。天路峥嵘在一飞，承明翕习期三入。乘时便可功业建，发策岂为科第及。连珠合璧竞名声，九棘三槐争品级。金门他日看汝游，竹隐何年助吾葺。男儿志气要轩昂，肯作楚囚相对泣。"}