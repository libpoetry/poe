{"id":"1144176","title":"春景 孤舟乱春华","dynasty":"宋末元初","author":"刘辰翁","text":"天地孤舟客，东风是处家。偶然乘兴远，不拟乱春华。牢落无茶具，飘零自钓槎。误将青箬笠，撑入碧桃花。路断云相觅，溪深柳又斜。忽闻鸡犬近，随处有桑麻。罨画来兼往，孤舟自若耶。悠悠信溪路，籍籍乱春华。今古三高客，乾坤一叶家。泛桃冲雨过，穿柳带烟斜。下水随飞燕，移梢为惜花。日斜归兴急，恐或见胡麻。晴日孤舟好，溪流带岸斜。浮游忘世虑，烂熳乱春华。朝共渔穿港，暮随鸥宿沙。却知桃有路，惟见柳无涯。蓑舞村村酒，罾歌处处花。群仙惊再见，留宿武陵家。有客孤舟里，风平日又嘉。未须怜岁晚，从此乱春华。自扣舷三版，相将水一涯。前村随柳色，昨夜宿桃花。鸥浴波翻锦，渔歌影入霞。江头稠杏暗，子美四娘家。"}