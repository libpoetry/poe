{"id":"476469","title":"北岳二十韵","dynasty":"明","author":"马汝骥","text":"代郡高谁辟，恒山郁自盘。顶浮天地阔，傍掩日星残。形势并门扼，威灵冀宅安。省方玄帝始，分野紫垣端。锦绣虚无出，银镠缥缈看。宝符传七圣，玉检奉千官。俎豆行冬殿，琴棋驻晓銮。观碑垂岁月，窟石镇林峦。百里烟霞秀，三时雨雹寒。穴风生虎吼，岩瀑注龙蟠。横塞襟长白，穿胡带纥干。魏辽曾甸服，燕赵自泥丸。气涤腥膻杂，烽消岫岭攒。东衔沧海屿，北控黑河湍。钟乳犹悬穗，金芝即捧槃。薜萝翻翠壁，松柏护瑶坛。云步名仙会，脂图大隐欢。障开峰绕碧，社入灶还丹。拄杖思黄鹄，飞车问赤鸾。真源何窈窕，不获挂缨冠。"}