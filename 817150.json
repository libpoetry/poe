{"id":"817150","title":"冉石云丈赐和旧作，仍步原韵二首","dynasty":"清","author":"缪焕章","text":"吟鞭曾历万邮程，怕听天涯杜宇声。人过中年怀远志，山探二酉早知名。每因月旦期良晤，敢向风胡诉不平。从此高轩同抵掌，良宵莫问短长更。书生骨相本清寒，底用金门策治安。觅句转嫌秋夜促，欢悰预想别时难。桂华杳蔼香侵袂，月影玲珑魄覆阑。犹幸龙门今咫尺，举头不向白云看。"}