{"id":"835393","title":"秋宵吟 蟋蟀","dynasty":"清末民国初","author":"张慎仪","text":"早凉天，天欲暝。藻井桐阴青冷。颓墙外，正机杼缫缫，做番凄景。一声尖、一声紧。只有离人怕听。易添恨，恨渺渺予怀，天涯路梗。还问王孙，何自苦、悲秋成病。替螀絮雨，对蚻啼咽，有几许情韵，都在梦初醒。倾耳惊心，更深人静。最难忘、鸦髻儿时，篱落呼灯弄霜影。"}