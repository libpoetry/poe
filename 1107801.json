{"id":"1107801","title":"送江子恭","dynasty":"宋","author":"白玉蟾","text":"我欲杨村结草庐，不知踪迹又江湖。回观咫尺如天远，自别丰标仅月馀。忽一二时思故旧，整千百里望音书。忆君不忍忘怀处，一片青云点太虚。春来行尽烂田畦，云满春空水满溪。风漾碧波翻麦垄，日晴红雨落桃蹊。杜鹃声断惊寒兔，蝴蝶梦残听晓鸡。人在江东寄归信，海棠花谢燕衔泥。子到铅山我信州，笋舆轧轧又归休。数程细雨斜风路，一片落花啼鸟愁。何必便为阮籍哭，不来相伴赤松游。他年我到蓬莱去，一粒金丹汝去不。"}