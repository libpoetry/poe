{"id":"825283","title":"韬庵属题董元宰书迹卷子高江村所藏，号‘金沙帖’","dynasty":"清末近现代初","author":"郑孝胥","text":"书家变法法益新，近代惟有杨少师。鸿堂著录信具眼，晋唐格辙如见嬉。鲁公清真未险绝，独取米老吾犹疑。又闻香光晚年语，甘从公权背献羲。始知避滑必就涩，自讽所短非吾欺。诸城继作欲变董，持比登善防浇漓。坚实板鞭谁辨此，笔前未免惭疲羸。区区分别皆妄凿，强向故纸评妍媸。韬庵多艺书犹擅，我亦学步聊追随。何当掷笔睨天际，胸无古人任自为。"}