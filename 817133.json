{"id":"817133","title":"闻汤秋史师在蜀诗以志慰二首","dynasty":"清","author":"缪重熙","text":"繫怀函丈几多年，不道文旌已入川。怪底宦游难问讯，况当天末炽烽烟。会敷汉代师儒化，叠结程门文字缘。此日风前劳望眼，崎岖蜀道隔云烟。记得提携廿载前，风尘憔悴客幽燕。范张笃行超流俗，杨马宏词媲昔贤。自别阳春违化雨，空教山斗企遥天。而今始得平安信，喜极胪欢寐失眠。"}