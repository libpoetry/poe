{"id":"1241773","title":"听琴行","dynasty":"元末明初","author":"陶宗仪","text":"乐经焚灭乐律亡，乐器不纯乐师瞽。独有羲农所制琴，位置森严尚存古。体修三尺六寸奇，负阴抱阳函四时。上圆下方法天地，前广后杀明尊卑。沈檀岳尾犀象足，徽铸黄金轸雕玉。茧丝素弦抽凤筋，髹漆断纹剥蛇腹。有时漫鼓一再行，泠泉出涧冰峥嵘。清松脆滑五调协，和乐适怨忧伤并。岐山峨峨周所起，帝眷拘幽商不祀。儿寒儿饥儿履霜，残形占梦巫咸死。狄水弗涉行将归，时不我遘兰猗猗。龟之大兮鲁之奄，越裳来庭德孔施。南熏化被民财阜，杏坛教流浑未朽。春江滚滚禹门遥，巴蜀雪消绿于酒。凌虚御风飞仙犹，广寒宫阙三郎游。霓裳羽衣天上谱，阳春白雪还能詶。明妃出塞辞汉主，独抱琵琶泪如雨。文姬心事果纷纭，拍拍胡笳儿女语。白雉朝飞挟两雌，老乌夜啼伤远离。嗟哉无传广陵散，别鹄未作妻苦悲。长清短清弹一过，长侧短侧要安挫。三弄梅花画角哀，鹤鸣九皋其子和。栩栩蘧蘧蝶梦阑，起读离骚身佩兰。大雅不作哇淫滋，隐德忘机鸥共閒。渔翁汎汎沧浪艇，潇湘水云千万顷。何似山居吟啸日，樵歌响荅烟霞暝。短帽轻衫美丈夫，观光上国车骑都。风雷震荡比豪侠，酒酣击剑歌呜呜。改弦别奏清商曲，秋鸿飞云声断续。悲风飒飒皎月流，欸乃悠扬疑击筑。修真理性反天真，淳古淡泊孰可伦。起伏抑扬符至理，情閒手敏妙入神。焚香静听出尘表，昔焉搏拊今衰老。江南巨擘似公无，高山流水知音少。"}