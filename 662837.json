{"id":"662837","title":"书逸老诗册","dynasty":"明","author":"刘麟","text":"岁晚田园归，遂远夔龙辈。弁岭若天绅，亭亭日相对。紫翠中有精，静应得其槩。朝舒五色霞，餐之益五内。感彼造物者，遗我平生爱。气序日已迁，儿女日已大。尚齿登君堂，耇老自成会。宿约引壶觞，晨兴理冠带。椽笔洒云根，楼船荡湖霭。客操如意钩，击我珊瑚碎。青莲白蘋洲，银刀紫花濑。何如安期生，鹤背不可载。"}