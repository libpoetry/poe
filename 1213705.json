{"id":"1213705","title":"承旨乐山唐公八月十二日宴于其第以诗奉呈","dynasty":"元","author":"陈孚","text":"圣代开皇极，恩波雨露沾。笃生嵩岳佐，载叶渭川占。社稷千龄会，衣冠五福兼。朱弦新律吕，黄石旧韬钤。德望三朝眷，仪刑四海瞻。摛词追贾马，励学探羲炎。宇宙归青照，风云奋紫髯。议如唐陆贽，诗似晋陶潜。践履刚而毅，精神智以恬。一区杨子宅，万轴邺侯签。山色秋凝璧，烟光昼捲帘。金銮辞秉烛，玉铉待调盐。大匠规模远，宗公号令严。王臣躬蹇蹇，君子德谦谦。此日鸣朝凤，清秋近夜蟾。瑶簪环杖履，宝墨出湘缣。北海宾长满，东山屐未厌。车声阗绣户，花影舞朱檐。乐幸追灵运，忧当后仲淹。愿施经济具，天下待针砭。"}