{"id":"1225502","title":"雨花台","dynasty":"元","author":"许谦","text":"大江断后谁绝前，右踞苍虎龙左蟠。英雄角逐三百载，庭花玉树歌声残。王气消磨城郭改，荒村古木栖寒烟。我来两月不出户，登台始觉天宇宽。城中楼观在井底，环视百里皆峰峦。烈风拔树云蔽野，飞电霹雳驱蜿蜒。虚亭坐视河海涌，平地立见波涛翻。天开翳扫群响息，空翠削出滁和山。阴阳云雨反覆手，向来喜惧诚无端。兴亡世事亦如此，俯仰千岁须臾间。"}