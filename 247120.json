{"id":"247120","title":"洞庭碧血·武陵城头乌夜啼","dynasty":"现代","author":"田翠竹","text":"武陵城头乌夜啼，武陵城上喧鼓鼙。胡儿登城高未得，城畔架以百尺梯。梯百尺，人五尺，一人攀梯百人继，百人手各持刀戟。城头壮士龙虎同，御敌首藉炮火攻。炮火既尽拔短剑，枭首截腰无不利。剑折复以顽石投，石花血花相交流。此时敌死以千计，尸骨欲与城相侔。城头战士石亦罄，楼上胡儿顶连胫。纷纷争上城头来，城危势破心不灰。双手握梯城北推，梯倾敌陨啼声哀。一梯初堕去，一梯忽又上。城头战士剩一人，迎敌击以巨灵掌。敌乃伸两臂，坚抱战士身。战士压敌头，力斗未肯驯。蓦然失足立无据，苍茫坠向城低处。忠骨碎入瓦砾堆，幽魂化若风前絮。城头乌声啼未休，梅边月落寒江曙。"}