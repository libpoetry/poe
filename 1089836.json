{"id":"1089836","title":"上安抚程给事十六韵","dynasty":"宋","author":"许及之","text":"台省仪型旧，垣扉宠渥新。词章关造化，论议蕴经伦。去国悲风木，流年感隙尘。未教居鼎鼐，亦合上星辰。何自占双使，从谁问大钧。熊湘辰告入，牛斗夜光陈。礼乐须贤帅，湖山要主人。一言九重寤，八县十州春。拾穗歌时熟，投醪味德醇。燕閒馀画戟，谈笑且纶巾。早晚登黄阁，声猷动紫宸。有儒嗟濩落，无路话邅迍。忆拜编书赐，祇怜负弩身。或疑千里马，曾遇九方歅。北斗言瞻切，西山入梦频。登临冀轩豁，未敢叹轮囷。"}