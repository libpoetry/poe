{"id":"1127996","title":"观壁间郑宣威早春赏杏花之作司令洪丈命余即事用韵","dynasty":"宋","author":"程公许","text":"乍听归燕语窗栊，催放莲灯万炬红。扫尽妖氛春色外，唤回和气雨声中。时机翻覆须天定，人事扶持愿岁丰。幕府贤劳愧群彦，吟诗留俟采民风。过雨曲尘缲浅绿，倚风绶带娜殷红。稍知春在酒深处，尤觉日长书课中。典记误令参邺下，封囊也拟学新丰。黄云催熟崆峒麦，破敌何须鹤唳风。"}