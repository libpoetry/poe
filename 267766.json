{"id":"267766","title":"烛影摇红·止翁招集乙盦斋中，率赋","dynasty":"现代","author":"朱祖谋","text":"飘断春镫，酒卮不抵残寒酽。借人篱落酹横枝，消与流年感。客意飞花共减。费天涯、清铅数点。画堂双燕，飞傍谁家，雕梁新占。独卧沧江，旧盟寻到鸥群淡。莫凭回雁诉乡心，满地惊波撼。生茶春盘未餍。两京梅、凝尘半糁。岁寒情味，肯被邻家，东风轻赚。"}