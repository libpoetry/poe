{"id":"618000","title":"寿比部吴孟浚尊人念江八十","dynasty":"明","author":"何吾驺","text":"凡鸟栖枳棘，野鹜营稻梁。九霄览高德，众仰维凤皇。相维吴太翁，若为盛世翔。平生慎言诺，林樾爱景光。读书以淑世，山静知日长。渊源溯自始，修祠念宗祊。以及马鬣封，拱木必追扬。子姓咸拱揖，曰维翁之功。维翁罔或懈，曰其敢不将。祖宗式来歆，是用降百祥。子姓交欣欣，咸以祝无疆。其岁在戊辰，令子骤腾骧。赫赫服尔官，起家司农郎。皇恩笃所生，爵翁玉鸣珰。翁既秩清署，谦挹协珩璜。曷从达官游，抱志泉石盟。夜分览古史，格言纪缥缃。古道照颜色，毋或废权衡。自谓笔为钓，取乐砚为耕。令子敦乃职，直道与时撄。飘然归子舍，诉诉视阶楹。戒之安若命，毋为剖不平。谓己为无罪，何以奉主成。但自从吾游，三径有馀芳。是用多岁月，天机自徜徉。中原乱烽火，高居发慨慷。闻之九千秋，翁寿偕毋双。康健无与比，玉树森成行。世家盛门阀，指顾羡笏床。乃应太史占，岁星在闽乡。圣主急遗贤，岩穴贲玄黄。令子出大用，毋负亶栋梁。翁心本忠君，天寿翁永昌。窃拟九如诗，祇心颂福庆。"}