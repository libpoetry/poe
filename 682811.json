{"id":"682811","title":"五月八日锦衣莫玉泉寿日召饮","dynasty":"明","author":"区越","text":"万里归来此饰居，岂知邻旧也贫儒。旧家几处多台沼，盛暑劳人致柬书。莫摘荔枝妨好鸟，少栽菱角碍游鱼。人生只有乡园乐，未羡金吾出有车。往岁长安近卜居，还乡作伴亦瞿儒。肩头撇下千钧担，日下催归几束书。雨后江山添绣画，潮回舟楫送虾鱼。买邻莫是无千百，试上高楼望小车。"}