{"id":"1109758","title":"六月二十日湖上四绝句","dynasty":"宋","author":"刘摰","text":"莲的纷纷玉手来，欲攀莲叶卷狂杯。冰浆未见菱腰折，珠实何时芡觜开。红蕖白藕满平湖，曾爱新梢玉不如。今日水深那可得，野人盘上欠香蔬。气候凄炎倾刻中，晚来宜此一樽同。乍收荷叶萧骚雨，便得蘋花细碎风。浓云忽忽遍天围，四面凉风弄客衣。霹雳一声湖雨白，鱼儿惊没鹭狂飞。"}