{"id":"702444","title":"送魏黄门秉德延绥盘粮有燎黄之便","dynasty":"明","author":"程敏政","text":"圣主忧勤念足兵，近臣特奉玺书行。离筵暂尔停车骑，外阃遥应识姓名。贾谊心劳陈政疏，韩公力筑受降城。传家贞观遗忠在，几日封章达帝京。马首春风潞水村，扫松先喜到茔园。新开翠碣书慈行，久锡鸾封荷主恩。玉节拥尘惊巷陌，锦衣流彩动川原。此行孝与忠兼得，为拂溪藤写赠言。"}