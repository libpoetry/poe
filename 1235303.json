{"id":"1235303","title":"同刘劝农彦和葛县令祐之游苍谷口四首","dynasty":"元","author":"王恽","text":"四山遮尽外来风，山崦人家不觉冬。独立苍崖重回首，山形浑似入居庸。九龙分部中天雨，何处痴蟠睡不开。一勺凤凰台下水，有时风雨洗天来。方山忽断两崖开，中有苍河自北来。行出山门俱不见，玉龙翻作地中雷。地炉火在壁灯昏，睡觉山堂笑语温。豆粥一盂官事了，缓摇吟辔出山门。"}