{"id":"725571","title":"奉和简文帝太子应令诗","dynasty":"南北朝","author":"刘孝威","text":"太子天下本，元良万国贞。周朝推上嗣，汉代纪重明。前星涵瑞彩，荐雷扬远声。三善传乐正，百行纪司成。九流遍已辨，七经咸所精。博闻强子政，高才陵长卿。礼遵逾屈已，德盛益卑情。仙气贻钟相，儒道推桓荣。延贤博望苑，视膳长安城。园绮随金辂，浮丘侍玉笙。智囊前敛笏，端士后垂缨。九仙良所重，四海更谁倾。班输同策乘，甲馆齐蓬瀛。"}