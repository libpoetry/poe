{"id":"508146","title":"芦沟晓月 其一","dynasty":"明","author":"李贤（原德","text":"金鸡唱彻扶桑晓，残月娟娟挂林杪。长河斜抱凤池西，流彩遥连碧波杳。横桥远亘如游龙，明珠影落长河中。桂魄千层琥珀瑩，蟾光万顷玻璃同。霜叶飘飘缀马鬣，沙河闪烁黄金屑。芦荻声乾风力寒，烟霏才上银河灭。往年几暇曾一临，碧波渺渺芦花深。千官振辔发归骑，月华犹在西山岑。"}