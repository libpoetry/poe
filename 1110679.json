{"id":"1110679","title":"秋怀十首","dynasty":"宋","author":"朱松","text":"秋风来几日，我发白已多。千林了未觉，奈此一叶何。宴坐阅流光，一盼寄庭柯。寒虫独何者，唧唧夜自歌。尘埃地上臣，天阙无力补。夜叉呵九关，尝胆真自苦。寄笺东南风，傥得蜚廉许。尚当求妙斲，君氏无乃鲁。莳兰西窗下，萧艾病其根。白露堕秋夕，美恶两不存。寂寂芳畹空，离离幽佩昏。物各信所遭，此意谁与论。月林疏愈明，露草净可拭。飞飞萤递照，轧轧虫自织。移灯检书读，千载如经夕。微言契夙心，妙解失陈迹。文章事雕琢，回视真儿剧。世无扬子云，此理谁见直。宴坐自观我，中深抱天机。从知月胜火，胥失兔与蹄。大虚同一如，浮云渺何依。悠然渊明心，千载与我期。林皋一叶脱，静士最先知。自我抱兹独，悠然星气驰。乾坤一逆旅，鼎鼎竟何为。枯荣俯仰中，儿辈浪自悲。青云渺难必，白发不可辞。得饱良已泰，雨畦瓜芋肥。了翁卧淮楚，德望临一世。忧时九回肠，医国三折臂。四海一滔滔，扬汤不止沸。斯人倘可起，姚宋何足继。反身圣可作，自恕恶易盈。昨非往莫谏，今是来足程。幽人岁晚粟，树者夷蹠并。慨然释七叹，谅知负平生。甘菊卧风雨，枯荷暗池塘。达人听荣悴，志士费感伤。亭亭岩桂花，已作宫槐黄。谅无青霞客，谁与媚孤芳。江海有一士，补衮抱经纬。帝衣日月明，袖手久不试。九关隔云雨，谁肯借一臂。弦急而调卑，此叹同万世。"}