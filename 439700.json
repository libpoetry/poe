{"id":"439700","title":"九思 其八 哀岁","dynasty":"汉","author":"王逸","text":"旻天兮清凉，玄气兮高朗。北风兮潦洌，草木兮苍唐。蛜蚗兮噍噍，蝍蛆兮穰穰。岁忽忽兮惟暮，余感时兮悽怆。伤俗兮泥浊，矇蔽兮不章。宝彼兮沙砾，捐此兮夜光。椒瑛兮湟污，葈耳兮充房。摄衣兮缓带，操我兮墨阳。升车兮命仆，将驰兮四荒。下堂兮见虿，出门兮触?。巷有兮蚰蜒，邑多兮螳螂。睹斯兮嫉贼，心为兮切伤。俛念兮子胥，仰怜兮比干。投剑兮脱冕，龙屈兮蜿蟤。潜藏兮山泽，匍匐兮丛攒。窥见兮溪涧，流水兮沄沄。鼋鼍兮欣欣，鳣鲇兮延延。群行兮上下，骈罗兮列陈。自恨兮无友，特处兮茕茕。冬夜兮陶陶，雨雪兮冥冥。神光兮颎颎，鬼火兮荧荧。修德兮困控，愁不聊兮遑生。忧纡兮郁郁，恶所兮写情。"}