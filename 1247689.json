{"id":"1247689","title":"富川县父老言猺人劫掠事","dynasty":"元末明初","author":"蓝智","text":"连峰抱清江，怪石当县门。茅屋十馀家，萧条但空村。松庭草不除，似减鞭挞烦。地远租税轻，年丰黍稷蕃。苍山几百里，尽是猺獠原。此乡本富庶，所忧盗贼喧。连年困劫敚，鸡狗那能存。圣化大无外，始知王道尊。畬耕入版籍，力役归民屯。昨者桃川西，杀人屋亦焚。蛮俗易骚动，长林蛇豕奔。我行观民风，感戴父老言。朝纲肃霜露，枯朽焉足论。揽辔临遐荒，志清瘴尘昏。素餐亦何补，持用扣天阍。"}