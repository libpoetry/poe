{"id":"973956","title":"毕叔文携坡帖及与季真给事倡酬诗卷见访于邢大声家相与观之明日次韵淳熙癸卯正月二十有一日也","dynasty":"宋","author":"赵蕃","text":"精金美玉当难朽，白衣苍狗终何有。胡为径欲老东坡，应坐生时宿南斗。何时斯文日再中，共推元祐超群公。衮衣已易深衣古，醴酒宁思客酒浓。当年政化方随日，诏访贤良设科十。玉堂发策肆雄深，四海旁招无遁逸。缅惟贞观图凌烟，功臣剑佩空跄然。未如武德藏书府，至今名字星日悬。君之曾祖我高祖，想象闻风谓千古。书藏东里罔或存，集喜西台刊未睹。相逢已足慰悲凉，墨妙更许窥家藏。趣奇造异两邢子，置酒共亲灯烛光。"}