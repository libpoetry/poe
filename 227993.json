{"id":"227993","title":"题雇恺之画洛神赋欧阳率更书同宗御跋寿右司","dynasty":"宋代","author":"戴栩","text":"建安七子云锦裳，东阿冠佩俨帝傍。美人依约驻何许，卮言和饰含芳芗。虎头妙处似痴绝，丹青貌出花边月。空词无色重徘徊，多态有颦转萧屑。软风吹香态耳苍，蘅皋芝田晴翠长。玉笙飘断牵情梦，羽葆翻开雇影光。兰钗横峨双凤翥，调高不染巫峰雨。龙髓生霞谢露铅，蝉衫如水萦金缕。瀛洲学士老率更，服暗编简谁施嫱。平生肝肠忽妩媚，神气钩画同飞扬。阅晋经唐今几昔，光景常鲜日月白。绍兴天子曾品题，价重珊瑚何翅百。吾闻商雒神灵居，祗今王会临皇舆。原公翊我九畴主，更睹龟呈绿字书。"}