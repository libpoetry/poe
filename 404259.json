{"id":"404259","title":"念奴娇·骊山怀古","dynasty":"近现代末当代初","author":"黄咏雩","text":"关山烽火，便无端、赚得那人娇笑。绝世蛾眉原祸水，还记华清池沼。羽帔翻香，鳞漪浴粉，何限春光好。鹿衔花去，玉阶空剩啼鸟。应念蜀道郎当，断肠秋夜，雨霖铃悽调。说与当年天宝事，只有宫鹦能晓。故国东风，温泉新涨，落蕊知多少。古今回首，废陵衰草残照。"}