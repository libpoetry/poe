{"id":"1111850","title":"又登碧云亭感怀三十首","dynasty":"宋","author":"吴芾","text":"晚上危亭暑气清，薰风微动入疏棂。重重草树高低绿，叠叠峰峦远近青。晚上危亭眼暂明，风烟浓淡媚郊坰。个中妙处吟难尽，分付人间作画屏。晚上危亭喜作晴，亦思郊外一闲行。无端骑从相遮护，不放山翁适野情。晚上危亭瞰野塘，藕花无数散清香。若为荷叶分青绿，一半红妆半淡妆。晚上危亭看绿荷，风翻荷叶欲藏花。使君要见红妆面，莫放碧云重叠遮。晚上危亭逸兴多，却寻小艇下烟波。酒狂聊作碧筒饮，折尽花间几柄荷。晚上危亭侧耳听，新蝉噪罢乱蛙鸣。老来只是便幽静，颇厌人间强聒声。晚上危亭兴未穷，仰看星斗已悬空。可怜熠耀飞撩乱，也欲争光迥野中。晚上危亭一解颜，公馀偷得半时闲。未能投绂寻归路，聊复衔杯对好山。晚上危亭指顾间，羊牛来下鸟飞还。细思物理须知止，何用区区祇强颜。晚上危亭顾四隅，小松环绕几千株。他年黛色侵天去，应记栽时是老夫。晚上危亭望彼苍，时时飞电迸流光。嗟人生世须臾里，未必能如电久长。晚上危亭咏式微，封章再上未容归。羡他白鹭凌风去，却向山前自在飞。晚上危亭望远山，望中有水亦回环。终然不似吾庐好，上下山光水色间。晚上危亭览物华，斜阳影里度归鸦。暮山隔断乡关路，矫首临风眼欲花。晚上危亭避郁蒸，风生两腋觉身轻。更筹只是催归去，不到城头月未生。晚上危亭待月生，云头俄涌一轮明。终朝汩没尘埃里，对此身心觉顿清。晚上危亭为少留，亭前暝色已供愁。更听画角声悲壮，愈使愁人厌远游。晚上危亭力已疲，胡为归计尚迟迟。如今若便休官去，也胜当初未有时。晚上危亭与客同，话头只是说山中。老来百念消磨尽，只有归心羡暮鸿。晚上危亭望大江，天教千古作金汤。中流击楫人何在，徒感兴亡对夕阳。晚上危亭景色饶，眼中突兀是凌歊。三千粉黛知何许，祇有江山锁寂寥。晚上危亭一凭栏，青青最爱谢家山。谢公陈迹虽磨灭，馀韵遗风尚可攀。晚上危亭想谪仙，孤坟寂寂锁寒烟。高风直节谁能继，只有诗篇后代传。晚上危亭望石城，楚君曾向此间兴。城池芜没人何在，只有空山几个僧。晚上危亭忆孟君，龙山一醉见天真。堪嗟东道空遗臭，争似尊前落帽人。晚上危亭忆令威，凌虚山上悟玄机。丹成不见升腾迹，徒想当年化鹤飞。晚上危亭忆隐居，高情逸气古人无。横山祇有精庐在，无复书堂旧药炉。晚上危亭懒举头，竹椽芦屋亦堪羞。我将一变成雄观，长与邦人作宴游。晚上危亭喜有秋，民安物阜本无忧。铃斋坐啸虽多暇，争似归田得自由。"}