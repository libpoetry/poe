{"id":"5347","title":"九日登巴陵置酒望洞庭水军","dynasty":"唐代","author":"李白","text":"九日天气清，登高无秋云。造化辟川岳，了然楚汉分。长风鼓横波，合遝蹙龙文。忆昔传游豫，楼船壮横汾。今兹讨鲸鲵，旌旆何缤纷。白羽落酒樽，洞庭罗三军。黄花不掇手，战鼓遥相闻。剑舞转颓阳，当时日停曛。酣歌激壮士，可以摧妖氛。龌龊东篱下，渊明不足群。"}