{"id":"1127209","title":"梅花","dynasty":"宋","author":"黄裳","text":"芳意已将春漏泄，真香何虑雪埋藏。百花头上争先好，未用忙誇落后妆。逢春莫问枝南北，对雪休分腊后先。岂独惜花长欲醉，相宜尤是雪寒天。花傍水边窥缥缈，月来花上失蝉娟。长教风脚微如线，时把真香为我传。密移神化本无情，天篆横空木末荣。凝住雪花都不下，槎牙枝上放轻盈。蜂蝶谩寻花后叶，功名犹寄鼎中羹。开樽好席瑶林下，香堕金卮得素琼。一种清香谁可比，九春和气尔争先。晓来烂熳惊人眼，只谓寒林是雪天。酦醅新酒人间熟，蓓蕾寒梅岭上开。亲自折归樽畔去，几回寻向雪中来。自从花发吟何苦，未见春来惜更深。天与异香分辨雪，不教埋没乱山阴。"}