{"id":"308378","title":"玲珑四犯·夏夜听雨从清真体","dynasty":"清代","author":"陈宝琛","text":"十斛明珠，不与换今宵，檐际新溜。洒竹喧荷，风过欲停还骤。灯外蓦地倾盆，顿气爽、似聆金奏。恁梦魂冰簟禁否，堪喜旱田深透。梦回翻忆宣南旧。惯残更、徙床惊漏。九重谢降旋忧潦，容易河开口。今日满耳鼓鼙，谁暇问、庶徵休咎。剩秃翁支枕，听渗漉，沈吟久。"}