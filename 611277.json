{"id":"611277","title":"立秋社集赋得木叶动秋声留别诸君","dynasty":"明","author":"邓云霄","text":"寺古册更幽，爽气金天接。新凉入高树，萧瑟吟风叶。轻随清磬度，微带寒蝉咽。听之伤客心，骨冷魂先詟。日月如车轮，徂年催急节。孤臣不遇主，何异长门妾。团扇自光辉，秋风难再热。徘徊别知友，转觉临歧怯。执手肠九回，离琴曲三叠。折赠欲搴兰，江波眇难涉。"}