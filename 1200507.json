{"id":"1200507","title":"答马怀秀兄弟见访","dynasty":"元","author":"宋无","text":"移家连晚岁，屏迹值春寒。旧业遗松径，幽栖远杏坛。数椽容膝易，五斗折腰难。有客来排闼，无人为整冠。讽诗称鲍照，卧雪念袁安。下里余谁和，《高山》尔自弹。迎门屐齿折，扶病带围宽。乍喜交时彦，相寻到冷官。邻惊都骑盛，仆出草堂看。光价连城璧，风流艺苑兰。老嗟倾盖晚，贫觉布衣单。午灶添茶具，烟蓑罢钓竿。传呼闻杜曲，荣耀满江干。文雅多歆艳，殷勤少接欢。长鲸钩上掣，巨阙匣中蟠。笔力千钧弩，襟怀百丈澜。籍通金马选，诏待紫泥乾。乐毅曾强赵，夷吾遂霸桓。贵应联万石，功定服三韩。留取刊彝鼎，勋名未汝阑。"}