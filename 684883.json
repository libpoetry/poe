{"id":"684883","title":"虞美人诗","dynasty":"明","author":"王洪","text":"妾本寒家女，少小在闺门。何以丑陋姿，乃蒙君子亲。葑菲徒见采，瓦砾宁所珍。感此伉俪恩，屏营以昏晨。风云混草昧，龙蛇跃中野。日暮望咸阳，抚剑独悲叱。长驱淮楚间，转战成皋下。婉娈彼姝子，聊以娱我者。钲鼓振山谷，旌旗蔽丘原。日昃不遑食，走马上高山。岩峦杳无极，下有千仞渊。虎豹对我啼，风霜凋我颜。征人怀永叹，弱质焉所安。志士重勋业，英雄惜疆土。楚汉迭相胜，纵横靡朝暮。胜则常为雄，败则没为虏。丈夫虽鹰扬，壮心良独苦。聊且驰马归，乐此歌与舞。灞上事不集，鸿沟志已违。黥布且西逝，亚父复东归。腹心尚如此，何况他人为。畴昔京索间，释彼父与妻。信誓且不顾，恩好何足追。回首望彭城，山川郁崔嵬。日暮驻我军，劳此战者疲。今夕复何夕，闻彼将士歌。中夜为之惊，楚声一何多。茫茫阴陵道，烈风吹崇阿。慨慷一悲啸，洪水振层波。玄云结重阴，飞鸟不敢过。天其亡我乎，虞兮可奈何。弦绝由调悲，歌急知意促。妾身岂足念，君子当自勖。远图在持重，戒彼轻与速。宁为百代鬼，不受一朝辱。有骨当不朽，有魂长相逐。"}