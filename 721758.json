{"id":"721758","title":"蝉","dynasty":"明末清初","author":"屈大均","text":"萧萧木已落，玄鬓早惊霜。为我啸明月，临风殊未央。夜因双响寂，秋以一声凉。幸有高梧在，相留到夕阳。吟向无人处，初如落叶声。频将流水引，写出素琴情。凉露有馀饮，空林多所惊。不因天籁好，高洁可谁名。羽化因风露，蜉蝣汝亦仙。一声答长啸，飞向未寒前。落叶一相送，馀音谁为传。开琴理秋思，彷佛古槐边。"}