{"id":"831101","title":"忆旧游 赠赵仲韬","dynasty":"清末民国初","author":"程颂万","text":"记蛮江路窄，瘴国天低，四月来时。斗大山城里，尽狂奴年少，击剑谈诗。昨宵月明如水，菊影浸疏篱。但绣虎词雄，屠鲸气黯，惟有君知。休辞。须痛饮，算莽莽乾坤，几个须眉。揾遍英雄泪，有红巾翠袖，自写乌丝。夜郎古西南驿，归梦去何之。听画角吹残，商飙猝起群马嘶。"}