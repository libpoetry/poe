{"id":"823141","title":"三姝媚 地仙洞","dynasty":"清末近现代初","author":"赵熙","text":"春香寻洞址。叹空山无人，落花流水。半截苔瘢，剩断碑犹叙，义门王氏。草色红心，知染尽桓嫠双泪。不负生平，清鲠家风，白蟫身世。谁送徽钦如此。想白发伤心，靖康遗事。旧集无传，只挂名丁部，艺文重志。落叶归根，岩上称黄涪翁字。忍信阳秋身后，元修宋史。"}