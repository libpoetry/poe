{"id":"1182247","title":"送任畹评事赴沂海","dynasty":"唐","author":"姚合","text":"掷笔不作尉，戎衣从嫖姚。严冬入都门，仆马气益豪。沂州右镇雄，士勇旌旗高。洛东无忧虞，半夜开虎牢。丈夫贵功勋，不贵爵禄饶。仰眠作书生，衣食何由销。任生非常才，临事胆不摇。必当展长画，逆波斩鲸鳌。九陌尘土黑，话别立远郊。孟坚勒燕然，岂独在汉朝。"}