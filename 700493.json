{"id":"700493","title":"和张水部杂咏八首 柳溪","dynasty":"明","author":"顾璘","text":"春雨夜来急，溪流朝已深。柳丝摇浅绿，垂影到波心。苍桧夹芳径，葱茜饶佳色。霜天独不凋，然后知尔德。水曹爱看竹，一日分几时。峨冠不须著，美酒聊自持。高叶战风雨，历乱不堪数。诗思与翩翩，坐深良独苦。峨峨红粉妆，冉冉出清滓。风来忽倒垂，照见新莲子。清溪坐来澄，白鸟望中度。酒熟无人开，诗成有神助。野望面苍茫，海思坐超越。云生鹳鹤林，日射蛟龙穴。朝衔新藻游，暮托淤菹息。幸无涸辙忧，不望监河泽。"}