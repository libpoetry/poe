{"id":"1252804","title":"拟唐凯乐歌四首 破阵乐","dynasty":"元末明初","author":"王祎","text":"惟皇应宝历，受天命以兴。赫赫扬神武，隆隆震天声。秉黄钺白旄，四征讨不庭。蠢彼枭獍徒，屯蜂蚁营营。萧斧伐朝菌，一挥不留行。大憝既已夷，乾坤永清宁。千载开昌运，三灵恊睿谟。金轮神化衍，玉牒庆源储。砺带河山誓，幅员夷夏图。大明真普遍，万物尽昭苏。制作兴王夏，歌讴属帝虞。从此承平后，祯祥纪瑞符。轩辕垂衣裳，虞庭舞干羽。至治一以臻，圣作物斯睹。阖辟侔乾坤，经纬用文武。濊泽均漏泉，仁风动率土。大君德犹龙，群臣拜如虎。万岁复千龄，大平亘来古。天地既开泰，君臣咸应期。明良元一体，庆乐得同时。鱼水情真契，龙云势每随。周王资望奭，虞后赖皋夔。鼓舞千年运，经营百世基。赓歌一堂上，共咏角招诗。"}