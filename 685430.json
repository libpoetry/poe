{"id":"685430","title":"夏日过赵凡夫定山别业","dynasty":"明","author":"邓云霄","text":"宦海嗟无岸，名山别有春。遥从栖隐处，再觅姓庞人。野鸟时窥客，幽花不笑贫。坐邻支遁宅，今古并劳尘。自辟东南境，谁誇十九泉。四围山作国，一线路通天。龙性难降俗，猿心入定禅。石田无陇亩，种药本耕烟。元同蒋诩径，浪拟习家池。鸡犬云中静，藤萝户外垂。磴荒松自扫，客到鹤先知。隐映香台上，如闻紫凤吹。天池当面卓，仙茗有云芽。麋鹿随双屐，图书足五车。论诗疑白社，叩诀秘丹砂。借问愚公谷，何如此地嘉。过雨沾山翠，淙淙万玉流。重檐飞瀑布，五月可披裘。返照衔珠阁，残雷度石楼。坐餐霞气晚，如入赤城游。不畏莓苔滑，松阴晚更晴。举杯酬桂父，拂镜走山精。对牖莲初吐，前峰天与平。莫愁归路黑，赵璧向人明。清斋忘肉味，断酒见天真。羡尔伊蒲俎，调从举案人。山中非索价，庑下实藏珍。次第征幽事，冥鸿叹此身。自寻襄野驾，可息汉阴机。蹑屐犹虚往，逢君已实归。泉声如咽别，云气故随衣。他日投簪绂，相从掩石扉。"}