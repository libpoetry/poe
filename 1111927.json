{"id":"1111927","title":"赠广淳破衣","dynasty":"宋","author":"吴惟信","text":"禅教不能收，辞山谒贵流。雨花闲定石，烟柳暗诗楼。借得房逃暑，沽来酒制愁。狂豪疑贾阆，长发未梳头。蒲团坐得心成佛，却便随流似不曾。对客清谈皆有理，求他妙用独无凭。穷通数外三春定，智慧光中万古镫。俗眼安知真实行，空于画壁看高僧。悟彻心宗即是禅，老来风骨尚依然。自云林下浑无事，不到人间亦有年。秋磬声清敲落月，晓瓶手冷汲寒泉。我来问道空归去，寂寞云山薄暮天。"}