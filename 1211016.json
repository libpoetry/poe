{"id":"1211016","title":"赴平凉留别赵晋卿","dynasty":"元","author":"杨弘道","text":"尘世无家客，山城落帽风。朱门森画戟，绮席拜仙翁。宴乐容疏放，提携失困穷。层楼寒色白，画阁夜光红。迎日花枝活，朝天马首东。璧圭班四岳，元凯翊重瞳。忍泪辞公子，凝眸送塞鸿。仲宣词赋在，子美草堂空。日月孤飞鸟，乾坤一转蓬。他时若相忆，回首望崆峒。"}