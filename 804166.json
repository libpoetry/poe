{"id":"804166","title":"轮台歌","dynasty":"清","author":"施补华","text":"胡麻叶大麦穗黄，百株垂柳干株杨。东村西村通桥梁，鸡鸣犬吠流水长。养蚕作茧家满筐，种豆绕篱瓜绕墙。趁墟日出驱马羊，秧哥杂沓携巴郎，怀中饼铒牛酥香。巴郎汉语音琅琅，中庸论语吟篇章。阿浑伯克衙前忙，分水雇役兼征粮。衣冠大半仍胡俗，郡县从新隶职方。轮台之悔思汉皇，穷兵西域晚自伤。后来岑著作，歌词尤慨慷。城头吹角雪茫茫，边风夜吼不可当。一川碎石挟之舞，误惊群燕翻空翔，至今诵之心悲凉。荒微忽变丰乐乡，天时地气应蓄昌。轮台之歌我继作，人间何处无沧桑。"}