{"id":"692110","title":"夏日张茂才见枉林园","dynasty":"明","author":"李攀龙","text":"残书开积雨，高枕对重林。非尔乘幽兴，无人惠好音。分宁鸡黍薄，交自布衣深。不改青松色，堪知白雪心。诸生贫嗜酒，多病老抽簪。何必论丘壑，金门总陆沈。当时河朔饮，未必胜陶家。古井层阴合，虚亭落景斜。敲棋来冻雨，散帙映明霞。树啭双文鸟，盘浮五色瓜。清谈开暑气，白发瑩冰华。更有忘忧草，能回隐士车。"}