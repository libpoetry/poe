{"id":"775892","title":"新绿","dynasty":"清","author":"吴观域","text":"春老红将瘦，柔芳黛色涵。密疑和露染，高渐与天参。接叶迷三径，浓阴锁一龛。半帘风力细，深院雨声酣。暖映溶溶水，遥添叠叠岚。云来还衬白，烟过欲拖蓝。鸟弄枝间语，鱼游影里潭。霭生书幌润，翠滴袷衣湛。颇觉良辰好，因思往事谙。碧纱窗绕槛，金勒马停骖。望远高楼倚，寻幽近郭探。凤城极目处，频唱忆江南。"}