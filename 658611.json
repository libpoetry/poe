{"id":"658611","title":"怀山","dynasty":"明","author":"王鏊","text":"我年四十四，须发已见白。况复秋冬来，尪然抱羸疾。强颜班行中，公私有何益。既不能随时，又不任陈力。独无百亩田，独无五亩宅。一朝辞禄养，何以谋代食。欲留谅不能，欲去且未得。公私两乖违，转展复反侧。行藏去住间，贤者逝不惑。若非太阿锋，割断利名索。一朝复一朝，到老终役役。古人邈已远，近事堪法式。不见毛贞甫，四十挂朝帻。"}