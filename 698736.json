{"id":"698736","title":"题乐善堂二首","dynasty":"明","author":"夏原吉","text":"休笑南阳诸葛庐，莫嗟西蜀子云居。寸心为善行无倦，尺地栖身乐有馀。瓮里况存招客酒，床头仍贮教儿书。閒来持此消长日，何用区区较毁誉。綵舟南溯路何长，过尽瞿塘是故乡。两岸柳风催去棹，一天梅雨迓归樯。好将吏部新书扁，高挂君家旧筑堂。他日归来重相见，熙熙人物共辉煌。"}