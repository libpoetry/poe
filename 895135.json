{"id":"895135","title":"读东坡叠嶂图有感因次其韵","dynasty":"宋","author":"张九成","text":"虬须英武喧天渊，当时功臣画凌烟。汉家骁骑才三万，北攻稽落书燕然。勋名鼎鼎磨星斗，百年衰落归黄泉。人间万事都如梦，不如挂冠神武寻山川。我昔曾登会稽顶，逍遥疑在羲皇前。下观涛江卷飞雪，旁看秦望森摩天。祖龙定是同鲍臭，鸱夷却得携妖妍。悠然会意不复出，倚锄便欲耕春田。君不见渊明归去传图画，伯时妙手垂千年。我藏东绢今拂拭，正欲写此春江浩渺山连娟。更要元龙湖海士，百尺楼中相对眠。玉京蓬岛置勿问，人间今是地行仙。岷江寥寥三峡远，此心欲往知何缘。烦君断取来方丈，径入东坡叠嶂篇。"}