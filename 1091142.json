{"id":"1091142","title":"谢王尉见赠龙溪集","dynasty":"宋","author":"薛季宣","text":"稔闻韵乡名，不识韵乡面。班班隐豹文，窥管时一见。譬彼闼婆城，寻逐沧流漩。闻韶在齐国，九奏何当变。王侯韵乡人，少长居乡县。韵乡指迷涂，贻我书一卷。森如入武库，宝璧纷交荐。群玉屣登临，赫日吹风霰。家鸡将野鹜，后素诗何绚。长安行即到，岂在临渊羡。千金端不如，变色先生馔。从可狎江鸥，六籍居贯穿。"}