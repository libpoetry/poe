{"id":"1240036","title":"长安道","dynasty":"元末明初","author":"张羽","text":"长安城中多大道，满路香尘风不扫。三条广陌草斑斑，十二通衢人浩浩。少年结客事遨游，缤纷冠盖如云浮。朱衣公子金泥障，白马王孙锦带钩。五公七相称豪贵，贵里豪家谁得似。走马章台柳似丝，斗鸡下社人如市。泾川渭水转依微，五陵北去望逶迤。还有闭门读书者，长年不出长蒿藜。不学城中游侠儿，百年身死何人知。"}