{"id":"815846","title":"乳燕飞","dynasty":"清","author":"顾太清","text":"情网丝丝绾。问花神、飘香坠粉，是谁分判。才见花开花又落，不念惜花人惋。禁不得、猛风吹断。总有游魂知旧路，奈匆匆、短劫韶光换。空怅望，海山远。优昙那许常相伴，照慈帏、残灯尚在，梦回不见。十二碧城缥缈处，去去来来如幻。倩好手、图成小卷。尘世自生烦恼障，暮年人、咄咄书空唤。司花史，瑶池畔。峰髻芙蓉绾。月明中、翠崖千仞，洞门双判。若有人兮翳萝薜，绰约不胜哀惋。三十里、桃花红断。花不长红人命脆，才人间、十二星霜换。翛然往，碧云远。揉蓝衫子当时伴。梦依稀、婆娑老泪，怎禁重见。写向图中疑是梦，梦醒谁真谁幻。空赚得、题诗盈卷。蓬岛昆仑嬉游处，料不闻、拍枕千呼唤。青青草，小坟畔。"}