{"id":"692399","title":"元夕观灯诗","dynasty":"明","author":"杨士奇","text":"春到人间夜不寒，银灯金烛映华阑。太平处处清光好，第一蓬莱顶上看。九衢敕放金吾禁，夹道连延宝炬红。仰听仙韶天上奏，君王正在广寒宫。鸾应琼笙凤应歌，光涵太液贯银河。吾皇岁岁升平乐，今岁升平乐更多。冰泮龙池春似海，玉凫金雁绕红莲。人生何幸雍熙世，共乐光明不夜天。彩霞摇漾宝书浓，八极飞仙总会同。鳌载蓬壶来海上，天移星斗下云中。佛国摩尼三万斛，随春先到凤凰城。红楼紫殿光辉满，还照山河大地明。花拥鳌峰锦簇棚，蟾光须让九华灯。君王宴坐芙蓉殿，万岁欢声涌颂声。百万红蕖一夜开，煇煌元圃彻蓬莱。岂如圣主光明德，洞达乾坤照九垓。千岁仙桃进御筵，华缸春蔼御楼前。圣皇一念同民乐，九域欢谣彻九天。大明一统御乾坤，雨露生成总帝恩。宣德年年调玉烛，华夷长戴圣皇尊。"}