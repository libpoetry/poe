{"id":"810029","title":"金缕曲　题黄仲则悔存词后即用集中韵","dynasty":"清","author":"张祥河","text":"我醉悲歌放。哭青枫、猿啼昌谷，秋坟相望。愁共落红流到海，海水将愁比量。但孤燕、归来惆怅。明月江南清绝地，算梅花、合殉诗人葬。香不死，夜魂荡。半生意气淩霄上。赋金荃，少存壮悔，几多情况。碧血千年终化土，留得狂名无恙。怆风雨、当时门巷。紫府而今听按曲，碎珊瑚、十丈云罗帐。吹竹裂，七星响。"}