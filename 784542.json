{"id":"784542","title":"上淳郡王","dynasty":"清","author":"李锴","text":"奕叶承天冑，分茅表圣孙。三辰依帝座，一柱在龙门。爱育深宫切，谐明近属尊。丝纶昭宠锡，带砺重屏藩。谦谢金枝贵，纯涵玉貌温。尚文崇藻缋，服礼见渊源。奏雅朱弦直，挥毫翠凤鶱。古情尝独往，深度复谁论。寂听蒐忠益，虚襟猎外援。忽传名士札，报可小人言。伏处真无赖，多时阙见存。细鳞私缉缉，薄翼数翻翻。云水能忘物，樵苏自有村。空山靡日月，朽木立乾坤。不信衰迟久，猥叨采撷烦。涸鱼悲寄辙，羸马辱辞辕。雉贽从禽父，牛衣谒楚元。未渝安道节，实感子方恩。"}