{"id":"698638","title":"春郊杂咏七首","dynasty":"明","author":"夏良胜","text":"摇鞭催马络，莫道看春迟。错认重经处，还疑未到时。林坰自远俗，村落尔相知。最喜杜公子，追游当我期。春草不受剪，茸茸弄鲜新。好山三月景，野渡百年身。花雨湿穿径，燕风轻掠人。春归何底急，来往小车频。袍笏瞻天近，衙筹坐日移。偶随安石屐，忘却习家池。野店当垆媪，长途弛担儿。淡烟桃杏坞，春色有人知。溪流迎我白，野烧为农菁。黎杖不扶老，春衫难得成。岸柳莺语滑，渚蒲鱼浪生。无由纳佳境，抉眦饱山明。出门消客恨，杯酒力春贫。树立青霄上，蝶随金谷邻。四方多事日，万里欲归人。卬首溪桥晚，孤舟阁水云。少从南国游，负却东山卧。云深矮屋封，天青孤鸟过。索索诗酒缘，劳劳簿书课。拂衣见高冈，顿把春愁破。春睡苦不熟，何事来相关。浅莎没深渚，白鸟飞青山。典绂桑麻主，扶犁虎豹间。无家酿新酒，社日乐风悭。"}