{"id":"815375","title":"临江仙四首","dynasty":"清","author":"项鸿祚","text":"有限春宵无限梦，梦回依旧难留。泪珠长傍枕函流。书来三月尾，灯尽五更头。见说而今容易病，日高还掩妆楼。桃花脸薄不禁羞。瘦应如我瘦，愁莫向人愁。乱红窣地春无主，宿寒还恋屏帏。梦中何日是归期？玉台金屋，空逐彩云飞。烟月不知人事故，夜深来照花枝。蕙炉香烬漏声迟。阑珊灯火，残醉欲醒时。暝色一川谁管领，落霞点破空明。枳篱开处钓船横。晚凉荷叶，浦微雨豆花棚。载酒江湖无长物，药炉诗卷茶铛。此生定与白鸥盟。浮家秋水，阔归梦晓云轻。一架牵牛花褪了，日长亭院秋清。云罗低抹远山青。疏疏小雨，凉透木犀屏。薄睡起来添半臂，夕阳又照西棂。更无人会此时情。自钞宫谱，闲品玉靴笙。"}