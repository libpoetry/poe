{"id":"29250","title":"雪十二韵","dynasty":"唐代","author":"李咸用","text":"六出凝阴气，同云指上天。结时风乍急，集处霰长先。草穗翘祥燕，陂桩叶白莲。犬狂南陌上，竹醉小池前。樵径花黏屦，渔舟玉帖舷。阵经旸谷薄，势想朔方偏。楼面光摇锡，篱头晓列钱。石苔青鹿卧，殿网素蛾穿。嘶马应思塞，蹲乌似为燕。童痴为兽捏，僧爱用茶煎。念物希周穆，含毫愧惠连。吟阑余兴逸，还忆剡溪船。"}