{"id":"1077407","title":"畴老修撰见示七峰吟因成七言十韵律诗以叙别","dynasty":"宋","author":"李纲","text":"谪堕闽山款栋闳，日亲高义慰平生。忘年许结看经社，乘兴时参在野旌。三径高怀穷水石，七峰佳气入轩楹。舫斋谈笑龟鱼惯，翠阁吟哦卷轴成。方幸游从陪杖屦，敢将踪迹叹蓬萍。宽恩宥罪千钧重，小艇浮溪一叶轻。北阙未应容接武，东皋从此遂躬耕。宁亲幸惬区区志，去德还深恋恋情。般若光中无聚散，毗卢海里任从横。愿公更展垂天翼，拭目鹏抟九万程。"}