{"id":"502717","title":"题高漫士为果之绘阜阳别墅","dynasty":"明","author":"王恭","text":"吾爱龙门子，解作无声诗。今为玉堂客，留此粉墨奇。满堂山水多佳处，何限清辉阜阳曙。百道泉声缥缈间，几片云来欲飞去。石门沙径逗微曛，飞红沓翠长氤氲。仙人炼处丹梯近，野衲行边鸟道分。房栊正对钟山色，龙龛苍茫岱溪白。槃谷重逢李愿居，辋川复见王维宅。主人兄弟俱好奇，酌酒鸣琴更下帷。客至频移剡溪棹，兴来或赌山阴棋。龙门绘事今无价，千里相思五云下。我是林泉一布衣，为尔翻为有声画。"}