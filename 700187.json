{"id":"700187","title":"和孚若咏雪三首","dynasty":"明","author":"顾清","text":"微阳犹伏地中雷，寒勒江云势未回。啁哳渐多篱外雀，浮沉频拨瓮头醅。占年有喜先知麦，拟赋无能且用梅。晓起江山尽银海，更容神女著芦灰。帘旌不动晓来风，一刻瑶花满太空。神用莫窥龙变化，幽踪谁别兔雌雄。先生东郭行应遍，公子西园兴未穷。便欲君王借千骑，夜驱残甲出云中。书生裘褐自无兼，雪意连旬未解严。天上烂开群玉府，人间那有却寒帘。檐栖白凤遥分势，阙映苍龙已没尖。能赋只应输子建，百篇信口不停占。"}