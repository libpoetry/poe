{"id":"736794","title":"塔山","dynasty":"清","author":"马潜","text":"夙闻塔山胜，筇枝拄朝暾。陟巘四五重，一径万绿繁。曲涧清可鉴，琮琤鸣云根。阳坡敞古寺，传有唐梅存。寺北恣幽讨，风磴藤萝扪。两石相倚薄，中虚成一门。小憩群鼓勇，复讶怪石蹲。偃盖二丈余，独不藉坤元。下劣通人行，颓势尤惊魂。斑驳呈众色，片片云霞痕。拾级体欲疲，两亭倏高骞。晴岚生杖底，近峰皆儿孙。荆豫及吴山，黛色如缭垣。义水带其趾，点缀桑麻村。应接无暇日，徙倚澹忘言。所见过所闻，烂漫倾芳樽。"}