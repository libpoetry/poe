{"id":"811938","title":"乙未元日","dynasty":"清","author":"多隆阿","text":"心惊岁月箭离弦，驹隙匆匆又著鞭。检客遗书怀故友，听儿笑语想童年。多能招忌原非福，俗事看空转近禅。懒作应酬聊静坐，重帘缓下放茶烟。看破人情有别图，听言且自托糊涂。删馀旧稿惬心寡，数遍新交知己无。世俗浇漓竞箕帚，酒肠浅狭负屠苏。天晴一色云全歛，旭日轮红耀火珠。"}