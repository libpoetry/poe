{"id":"107504","title":"义犬行·君不见周兴西旅贡厥獒","dynasty":"元代","author":"方回","text":"君不见周兴西旅贡厥獒，今日天下新建櫜。远方不许进异物，閒却三略兼六韬。又不见王孙昔叹走狗烹，今日天下永太平。保全功臣决无此，花村夜不争雉鸣。陆平原家养黄耳，系书不隔江淮水。金陵音问还洛阳，往来何啻万余里。杜少陵寓鄜州居，旧物低徊入衣裾。宗文宗武共入罗，爱怜想亦如相如。古滕东溪王御史，先公岂弟世无比。一犬育之十五年，送葬至墓不食死。一饭糟糠何足论，恒饱不饥谢乾坤。垂深井缰马救主，衔明月珠蛇报恩。世上纷纷轻薄子，翻云覆雨丧廉耻。动辄反噬不识人，可似韩卢乌喙之徒知义理。"}