{"id":"777765","title":"台城路·前题","dynasty":"清","author":"陈家庆","text":"绿窗一枕游仙梦，浑忘乱愁多少。水佩风环，荷衣蕙带，犹是去年人好。韶华未老。任书剑消磨，琴樽颠倒。芳绪閒情，画图描出断肠稿。清游何事最早。怕新蝉唱后，秋思先到。翠簟邀凉，金盘砌雪，烦暑而今都扫。桐阴月小。听筝语如烟，自怜幽抱。曲曲眉痕，共谁新样巧。"}