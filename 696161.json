{"id":"696161","title":"题陈佥宪粹之和四皓图二首","dynasty":"明","author":"罗伦","text":"秦坑气爇天，商山色方好。一鹿走寰中，孤凤鸣秋昊。多谢赤松徒，设网罗此老。片语回天心，一气嘘万槁。遂令箕帚妾，敢把汉宫扫。噫嘻隆准公，作事何潦草。箕颍去已遥，山林复谁好。亦有采芝翁，皓发照苍昊。嗣汉配彼天，赤手藉此老。东邻亥字人，独伴霜木槁。野雉怀鸩心，火龙宜电扫。何乃迷先几，人彘横秋草。"}