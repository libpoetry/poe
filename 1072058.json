{"id":"1072058","title":"寿郑丞相","dynasty":"宋","author":"韩驹","text":"岁在渊献牵牛中，月缺其圆夜无风。不知魏分此何夕，瑞光千丈如长虹。乃是绛阙来荣公，仙宫羽卫纷层空。荣公鼎轴三朝老，活国时推第一功。已见指挥收北地，曾闻谈笑却西戎。震风凌雨士奔走，十年分与为帡幪。阴功隐德乃如此，故应福禄来无穷。朝来宝阁动喜气，黄云赤雾相溟濛。紫衣贵人押君赐，琥珀酒艳琉璃钟。小儒荷恩与称述，诗自老来殊不工。献公以九皋之仙鹤，祝公以万仞之乔松。愿公寿与宋无极，剑履日在明光宫。"}