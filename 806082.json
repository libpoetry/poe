{"id":"806082","title":"念奴娇十一首 其二","dynasty":"清","author":"李慈铭","text":"故园何处。又清明芳草，断肠时节。病里东风吹梦去，晓枕醒来犹怯。洞口桃花，楼头杨柳，事事成轻别。啼鹃难到，伤心谁替侬说。犹有兄弟天涯，茸靴瘦马，莫放春三月。断句酒边还寄与，花叶从头亲叠。罗帕兜香，银屏熨影，薄福拼教折。明年今日，尊前重认华发。"}