{"id":"1043701","title":"次韵酬李推官","dynasty":"宋","author":"刘攽","text":"少无风力致云霄，老寄东藩愧节旄。涉境已怜清济涸，开门犹喜岱山高。智微黑蚁穿珠窍，术异游鱼出鼎膏。思古循良深自叹，视身尸素欲何逃。流光去去车驰毂，过事新新海驾涛。屈指家声欢上客，惬心风什幸诗豪。青春小圃饶佳卉，迟日芳樽付浊醪。倾盖强君留一醉，相看前路钓连鳌。"}