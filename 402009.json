{"id":"402009","title":"六州歌头 登黄山天都峰绝顶","dynasty":"近现代末当代初","author":"张伯驹","text":"擎天拔地，声势走雷霆。俯台荡，睨衡岱，摘辰星，接通明。造化融元气，钟神秀，东南坼，撑半壁，排云雾，划昏暝。翼翼乘风，直上四天外，极望蒙溟。看银涛出没，长啸万峰青。岩壑齐鸣。暗魂惊。渐流霞灿，残烟断，斜晖晚，月华生。收万象，归神照，证飞生，缅容成。来日方多难，悯虫劫，吊愚氓。巢燕幕，酣龙战，竞蛮争。依恋每瞻北斗，铜驼泣、荆棘神京。欲呼河汉水，一为洗膻腥，寰宇澄清。"}