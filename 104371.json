{"id":"104371","title":"江邻几沈文通二学士见过","dynasty":"宋代","author":"梅尧臣","text":"东城车马多，巷无蹄与辙。如何二贤豪，侵晨顾衰苶。喜言雨後凉，早暮脱炎热。爱子屋室静，尘土都已绝。不唯清耳目，亦精养愚拙。江碑读头陁，沈赋赏雌霓。固知世德高，学问冠时哲。我惭於其间，荆华参蚁蛭。然推鹏鷃分，自足不少别。君归邀此吟，把笔强搜决。"}