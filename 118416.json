{"id":"118416","title":"送韩康公归许州","dynasty":"宋代","author":"苏辙","text":"功成不愿居，身退有余勇。心安里闾适，望益缙绅重。朝为北阙辞，莫犯南河冻。人知疏公达，王命显父送。百壶山泉溢，千两春雷动。旋闻二季贤，继以一章控。诏书未云可，廷论已争竦。兹行迫寒食，归及扫先垄。万人拥道看，一子腰金従。尔曹勿惊嗟，令德劝勤种。"}