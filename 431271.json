{"id":"431271","title":"感时三首","dynasty":"近现代","author":"万正常","text":"斗米金钱五十千，催科转更到农田。赢粮在册皆逃户，辟谷何人不学仙。暮岁天寒麻苧暖，穷乡日食菜根鲜。空气自由殊未信，纷纷犹共说民权。筹荒自古费经营，谁为黎元试一鸣。曾说泛舟纾晋急，讵闻遏籴背桓盟。丰年远兆维鱼梦，勺水庸知涸鲋情。忧乐果关天下计，运输无阻任兼程。米珠薪桂早年年，迭税重征更杂捐。要使公园增广阔，安知民户苦颠连。鳞原竟没游尘路，马埒真成布地钱。最是穷阎新拆毁，元辰露宿益凄然。"}