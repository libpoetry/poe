{"id":"170298","title":"笋·书窗媚幽独","dynasty":"宋代","author":"陈普","text":"书窗媚幽独，万竹真我仪。冰霜茂摧挫，生意自有时。斐亹弄月阴，挺拔出风姿。凤吟逐神郁，春笋效珍奇。山林足膏雨，土脉润以肥。震雷摇蛰虺，千根同发机。迸芽带珠露，裂地拆伏龟。开窗见罗列，茧粟出扶藜。艰给或避石，奋逸或攒篱。森森麞鹿角，重重虎豹皮。地力既莫御，天工亦不迟。志气凌青云，风节比伯夷。讵容荐清酒，但可供清诗。呼童窃取小，不敢言馋饥。含壳全其真，活火汤瀹之。知心三两天。一樽留晚曦。锦绷去什袭，玉版参吾师。似为伤恻隐，直是慰肝脾。几为造化盗，何必邻童窥。作桥周曲意，煮箦又何痴。惟应厚墙壁，高插数丈篱。"}