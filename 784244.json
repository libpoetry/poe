{"id":"784244","title":"洋琴歌","dynasty":"清","author":"李锴","text":"岛中之木名莫知，饮霜饫露凡几时。良工断之解作片，片片声中青玻璃。日雕月磨沃以漆，黝黝玄光横四尺。空中坦外如几平，四匝寻之无寸隙。斯须盖启金枢转，霏微花色蠃纹施。玉柱密插蟠螭身，凤眼低嵌雕龙片。银丝双弦二十六，一弦一声声胜肉。别琢香檀曲拨多，经纬纵横弦下伏。弹弦无事须银甲，但将檀拨轻挑压。满耳琤璁弦上鸣，不知宫调何由洽。初弹参差殊细微，女儿私语翡翠帏。铿然一转得秀整，罗裌慢摇金钏冷。三转四转曲入破，苍岩石罅幽泉过。嗈嗈嗷嗷沙雁惊，急雪乱搅飞花堕。轻淫妖艳风习习，曼声浮荡新声涩。碧眼蛮工一再弹，欷歔北客天南泣。吾闻中国圣人之，乐和且平抑扬清。浊皆正声洋琴尔，慎毋多鸣使人不识初古情。"}