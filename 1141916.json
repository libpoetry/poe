{"id":"1141916","title":"中山为舜中赋","dynasty":"宋末元初","author":"龚璛","text":"舜中山中来，手持中山记。我吟山中诗，石砺攻玉粹。先正司马公，常念一中字。当时伊川程，初不以为是。人生所谓命，受之于天地。未有字义前，此念何所寄。日用而不知，礼乐本孝弟。圣贤岂异人，众以华嵩企。舜中学既优，具见诸行事。立剖是与非，敢问何所自。于焉道无陂，政尔心得位。知能执两端，功在进一篑。堂堂大丈夫，万物皆我备。乃今为中山，转欲生疏义。寂然不动时，更不容拟议。"}