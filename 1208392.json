{"id":"1208392","title":"苏伯脩右司滋溪书堂","dynasty":"元","author":"宋褧","text":"滋溪溪水清如玉，堂中藏书高似屋。缃缥装潢芸叶馥，远过李侯三万轴。上世遗安重教督，有美令孙克佩服。移书庋几置书腹，用之经济且启沃。尊经缵史雅志笃，屈宋衙官骚则仆。堂前山水秀且绿，堂中之书兹不辱。愧我四十鬓欲秃，文学事功俱鹿鹿。悲欢枯落悔不足，欲登君堂借书读。"}