{"id":"685727","title":"雪堂二首为慈溪孙璚赋","dynasty":"明","author":"邓林","text":"雪花堆白满阶除，有客开窗夜读书。只欲清光辉简册，不知寒气袭襟裾。闭门僵卧成何事，披氅闲行谩自如。年少寸阴须竞取，肯辞勤苦废三馀。映雪先生迹已遐，肯堂重为令孙誇。香芸插架开千叶，玉树临阶缀六花。璀灿光中书半启，吾伊声里鼓三挝。蹇予曾主程门者，抚卷题诗兴转嘉。"}