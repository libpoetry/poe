{"id":"525893","title":"西江渔父歌","dynasty":"明","author":"顾璘","text":"西江老渔父，举步隘九州。远寻炉峰踞庐阜，钓竿直拂番湖流。脩纶巨饵知几许，长鲸一掣皆吞舟。楚人分膏更饱肉，鲂鱮琐屑休深愁。兴来杖策谒明主，礼乐纵横迈三五。拾遗补过列明光，尽使苍生获安堵。旬宣暂尔下钱塘，翻旆春风覆旆玉。闲探禹穴上会稽，望极海天无尽处。归来向予言，拍手笑无已。君来海滨游，未知海中事。海上三山时动摇，其下负戴六巨鳌。我欲钓鳌置山稳，长风未至心徒劳。君不见磻溪玉璜事幽眇，太公望子今将老。又不见泽濑羊裘传者讹，故人待我知如何。不然便可拂衣去，莫负西江万顷波。"}