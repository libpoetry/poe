{"id":"143941","title":"续梦·造化有真机","dynasty":"宋代","author":"洪咨夔","text":"造化有真机，寒暑不停轴。秋风促络纬，春雨鸣播谷。一气臂屈伸，万事手翻覆。得牛或贻灾，失马讵非福。七侯梁冀诛，三妹国忠族。鼎贵正酣豢，旁窥已鱼肉。自古圣贤徒，不耻贫贱辱。忠信以为宝，岂弟而干禄。但信命行藏，不计得迟速。泰极必有否，剥烂乃为复。一理无间断，九卦要精熟。梦起独忘言，窗前数丛菊。"}