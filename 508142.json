{"id":"508142","title":"行路难","dynasty":"明","author":"李贤（原德","text":"行路难，难更苦，孤影飘飘无定所。关河迢递渺天涯，长风吹梦归乡土。乱石滩中一叶舟，江心白浪风飕飕。剑阁崔巍连鸟道，萦纡诘屈心烦愁。行路难，难更险，岁月无情何冉冉。山头夕照树千行，天外秋光鸿数点。对景增离忧，莫作汗漫游。百样艰辛在行路，不如高卧藏林丘。"}