{"id":"684462","title":"送人游越中五首","dynasty":"明","author":"王廷陈","text":"寺閤岩楼望不稀，越王城畔早春归。寻溪放舸烟花豁，立马听莺醉落晖。雁荡汀洲天汉流，奔雷喷雪下龙湫。北风晴雾濛濛合，倚石扪萝迥自愁。华顶晴登挹彩霞，云君仙子列如麻。琅玕芝草幽难掇，来往时瞻白鹿车。合沓岩峦生紫烟，赤城遥见石梁悬。攀松帖岸窥难下，鹤驾鸾骖度羽仙。挂席东南万里回，海潮八月拍天来。巨鳌一涌三山动，五色楼台中自开。"}