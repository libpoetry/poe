{"id":"697757","title":"和贾徵君韵","dynasty":"明","author":"胡奎","text":"不见故人今半年，寄我好诗情绪牵。朱弦泠泠有古调，玉树濯濯当春妍。前身可是韩京兆，此地曾逢贾浪仙。梦绕钟声寺前月，推敲两字至今传。忆昨放舟相见时，系䌫宅前杨柳丝。别来晴云碧冉冉，看过秋叶红离离。茶煎雪水同谁吃，书到柴门有梦知。晴日半窗初睡起，水仙花畔和君诗。想见南窗日上时，硬黄茧纸写乌丝。兔敲玉臼丹应就，蛇避金尊影已离。司马时多文字渴，伯休谁遣姓名知。流年又及春盘菜，一度停云一赋诗。"}