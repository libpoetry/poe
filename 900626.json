{"id":"900626","title":"寒食前三日野步乌龙山中石上往往多新芽手撷盈匊酌玉泉煮之芳甘特甚有怀伯承兄赋此以寄","dynasty":"宋","author":"张栻","text":"披云得新腴，煮泉听松风。香永味自真，不与馀品同。悠然泊莫留，归来隐疏钟。念昔湘滨游，年年撷芳丛。迟日照高岭，新雷惊蛰龙。落硙快先啜，鼓腹欣策功。夜灯紫筠窗，香生编简中。谁与共此乐，臭味有邻翁。朅来七里城，日月转飞蓬。山川岂不好，予忧日忡忡。酌此差自慰，思君复无穷。"}