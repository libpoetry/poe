{"id":"846129","title":"百字谣/念奴娇 叔庆侄生子","dynasty":"宋","author":"无名氏","text":"金秋行令，恰清晨、白露初交中节。勿怪西窗传好事，生个他年英杰。吉梦既符，知如徐子，冰玉为神骨。吾家有庆，阶兰喜又新发。如今早已生男，清樽华宴，且好延佳客。更自承师勤问道，门外不妨立雪。抗志云霄，留心简册，听我叮咛说。骎骎月殿，桂枝取次高折。"}