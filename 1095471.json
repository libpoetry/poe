{"id":"1095471","title":"竹居","dynasty":"宋","author":"释居简","text":"水云不羁随所寓，破包不挂无竹处。眼前一日无此君，朽索徒将六骏御。岂无花木事幽讨，自然南北如歧路。苕溪阿珂秀而古，虚心囧囧云同趣。数椽老屋傍深云，一亩清阴著环堵。岁寒门户不胜冷，春梦池塘时得助。坚刚老节贯凌霜，冷澹生涯不受暑。客来烧笋然竹枝，客去呼儿纫竹布。更制芰荷供岁晚，旋采蕨薇歌日暮。便从此地赋真游，更把故山为别墅。不妨月夜据胡床，细扫苔痕印芒屦。"}