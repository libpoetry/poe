{"id":"1122214","title":"春日苦雨二首","dynasty":"宋","author":"俞德邻","text":"炮车云起走丰隆，河伯重驱十二童。山窍号风雷破柱，海门翻浪雨飞空。一春狂犬吠日出，三月老农愁岁终。斗米换衾宁计直，却疑家近漏天东。日日盲风怪雨间，百花憔悴委蓁菅。鲛人停杼疑翻海，河伯移宫欲近山。裹饭有谁来问病，挑灯老我独愁颜。九畴何日重浮洛，川锁支祁鼎铸奸。"}