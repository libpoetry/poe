{"id":"273280","title":"十二时·春忆和陈少苏内兄作","dynasty":"现代","author":"李继熙","text":"问苍苍，九十春光，几度月明花媚。忆梅雨、翻风梨云，糁雪阴晴天气。红树墙头，绿杨楼外，时有鞦韆起。空认取，纨扇银筝，细写风流，不似当年人耳。更那堪，重重好梦，未得赤绳同系。瘦恼菱花，宽憎玉带，冷到青绫被。纵有前约在，绯桃莫报秾李。叹世间，楸枰一局，毕竟都成儿戏。蜗角名轻，蝇头利薄，不敌真真意。侠烈今已矣。飘零祗应如此。"}