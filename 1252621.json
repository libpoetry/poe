{"id":"1252621","title":"和周霁海吴镇抚诗三首就呈李伯传明府","dynasty":"元末明初","author":"郭钰","text":"老子悬车归旧隐，诸孙戏采泛晴晖。画图烟树松千尺，门径秋花菊四围。得句欲题青竹满，携琴每候白云归。残年颇觉头如雪，愁满江空羽檄飞。牛斗秋高剑气横，几人马上取功名。扇挥白羽临风迥，甲锁黄金射日明。贾诩自期能料敌，山涛谁谓不知兵。官军蓄锐何时发，久厌城头鼓角声。愁来倚剑立苍茫，谁在筹边策最良。捕贼五更唐李愬，挥戈万众汉云长。烽烟满接城楼近，鬼火寒穿石径荒。多少材官雕羽箭，不知何日殪天狼。"}