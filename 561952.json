{"id":"561952","title":"题夏颐贞西畴草堂","dynasty":"明","author":"贝琼","text":"九山惟凤皇，突兀尊中卣。山断忽平野，四水东南流。海潮日夜至，新沙成故洲。爱此斗绝境，遂与长沮游。蒺藜苦满道，相率开西畴。俗类桃花源，无历知春秋。风寒禾黍熟，雨多桑柘稠。土芝颇益气，玉延亦可羞。过从有耆老，请谒无王侯。四时共相保，千岁非所忧。如何万里客，日暮行未休。骑虎不得下，短衣归饭牛。"}