{"id":"684991","title":"菊逸为三衢金山人赋","dynasty":"明","author":"王称","text":"百草委霜露，黄花濯其英。端居忽见之，遂此遗世情。临风撷朝餐，采掇巾袖盈。顑颔良所愿，况云制颓龄。閒居何所营，种菊绕篱下。种之亦何为，爱此傲霜者。秋香袭衣裾，寒色堕杯斝。岂无洛阳华，所贵轮鞅寡。结庐避喧俗，青嶂托四邻。乃知寰壤中，而有羲皇民。閒邀白衣酒，坐对黄花晨。所乐忧患除，陶然任天真。郊原掩穷秋，孤思久寥寂。赖此霜下英，庶以见颜色。开尊命浊醪，取酒聊自适。坐望飞鸟还，不见南山夕。"}