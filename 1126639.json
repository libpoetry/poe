{"id":"1126639","title":"越一月复以宪檄按死事于抚之溪暑中望疏山不得往归宿永兴寺拜象山先生墓而后行兼旬得诗如前之数可发一笑为后山行云 西林寺","dynasty":"宋","author":"萧立之","text":"寻僧闲事为官忙，人指云生是上方。少避归牛寻曲径，野田黄雀闹斜阳。日日北风江倒流，木绵著花人索裘。西津渡口半船月，秋在芙蓉十里洲。"}