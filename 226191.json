{"id":"226191","title":"甲午孟夏祝公辅道过山中遂偕如上饶赴孟史君","dynasty":"宋代","author":"黎廷瑞","text":"南山有田不归种，大瓠濩落无所用。遂令沉沉走长江，万里艰危忆君共。尝疑公佩延平剑，引得九渊龙子閧。雁汊渡头鏖北风，真是脱身人鮓瓮。当时意气杯溟渤，笑杀篙师穷欲恸。千金之子不垂堂，默坐沉思还自痛。归来结屋万山中，手植桃花欲成洞。敲门者谁吾故人，色笔荧荧如彩凤。连宵剧谈山月落，一浣胸中尘土空。忻然共驾赴幽期，满路薰风入吟讽。万村孤馆明且洁，浴罢桃笙玉壶冻。神君谒帝愁昼热，夜半骑{左马右京}不施鞚。偷決银河灌火轮，玄化阴机神簸弄。小溪如线不自容，更奈乱流趋者众。划尔掀波似转雷，居然入室如流汞。须臾便恐化桑田，咫尺还忧没茅栋。绝怜榻上闹蛙黾，安得天边明螮蝀。午楼欹枕听涛声，唤醒六年淮海梦。青山淡淡坐神驰，白鹭悠悠空目送。明朝水退得新晴，两鸟故应天所纵。乃知处险自有道，一静可以该百动。横石断桥沙迳曲，苍藤翠木烟霏重。小车穿壁我徐行，瘦蹇涉流君自控。狂游满眼惊俗辈，疲役回头惭仆从。倩谁写作山行图，持似衡湖作清供。"}