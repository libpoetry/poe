{"id":"1222351","title":"灵岩寺二十六韵","dynasty":"元","author":"王恽","text":"中土论名刹，兹山第一岩。地灵连海岱，境胜隔仙凡。绀殿通虚阁，丹崖间翠岚。天低神宝岭，佛出證明龛。鸡警阴魔暴，僧驯怒虎眈。定师兴寺始，党刻不辞惭。石状殷公怪，眉庞老衲毵。钟声盘绝壑，幡影走枯楠。法护双椤树，经严七宝函。巢栖松鹤赭，茗瀹露泉甘。花雨濛沙界，岩团抱碧潭。布金仍赵魏，仰食不耕蚕。富览山无尽，幽寻力不堪。微官嗟缚律，小隐欲投簪。吟就篮舆往，禅思玉版参。静缘天或假，世味苦相谙。城市蛙居坎，功名蚁战酣。有来求福利，谁复减嗔贪？风化吾儒在，慈恩释氏覃。教崇缘世主，风靡过周南。以此山林胜，皆为佛老探。兹游聊适意，他日尽横谈。翠琰诗如此，清吟口讵缄。顾瞻因咄咄，前后至三三。山主留昏宿，官程畏众碞。夕阳人影淡，犹惜动归骖。"}