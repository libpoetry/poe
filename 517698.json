{"id":"517698","title":"赠冯参议贵冯以给事中从军交阯擢任其职","dynasty":"明","author":"王称","text":"平芜古堞晚萧萧，秋尽炎荒草不凋。北望休嗟边徼远，南来已见瘴烟消。受恩部节分清要，托顾专城协上寮。海国诸生多在席，中朝老将半回貂。文雄惯草军门檄，地僻曾迂使者轺。万里正看抟羽翼，一枝从此诧鹪鹩。座中论侠心逾壮，幕下延材气不骄。会见徵书还贾谊，未应投笔羡班超。愧余感遇情初洽，念尔相逢意独饶。孤馆疗除频见过，遐方溽暑不辞歊。呼童日午寻茶臼，隔壁时来问醴瓢。正喜词华泉倒峡，俄惊岁月斗旋杓。星河耿耿当窗见，岛树依依入望遥。一曲剑歌何处写，不堪听尽海门潮。"}