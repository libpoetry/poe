{"id":"411379","title":"浣纱吟","dynasty":"近现代","author":"刘凤梧","text":"金飙飒飒声凄楚，日暮溪边急砧杵。菱湖道上少人行，浣纱知是谁家女。我立溪头怅夕晖，两岸寒芦白鹭飞。渔家灯火如星灿，底事红妆尚未归。依稀似听清言吐，夫婿天涯行役苦。征雁南回杳信音，望断秋波泪如雨。临行珍重问归期，曾订重阳赏菊时。艰难盼到登高节，依旧黄花瘦一枝。男儿薄倖寻常事，姑老家贫谁养志。天寒早起易绵衣，应看阿娘针线迹。出门未久便忘家，陌上慵看归缓花。乱头粗服无修饰，典尽金钗只自嗟。瘠田数亩无收获，恶吏催租如虎怒。咆哮堕突势难撄，吞声任割机头布。忍饥纺织无休暇，轧轧机声至深夜。辛勤不辍待郎归，而今翻悔东风嫁。低徊呜咽不成声，零露沾衣泪更倾。姗姗徐向柴门去，溪水苍凉月不明。"}