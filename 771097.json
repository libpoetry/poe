{"id":"771097","title":"二郎神","dynasty":"清","author":"蒋敦复","text":"绣帘卷起，悄不见、夕阳红影。但几树垂杨，几重芳草，几点梨花雨冷。长日恹恹愁时节，怕又是、玉人多病。想瘦减黛眉，斜拢鸦鬟，倦临妆镜。重省。觉来一枕，余香销凝。仔细嘱东风，杏梁双燕，幽梦休教唤醒。陌上翠钿，曲中罗帕，过了少年芳景。须记得、早早归来，昨夜凤箫声静。"}