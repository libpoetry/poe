{"id":"749405","title":"赠高生","dynasty":"清","author":"赵树吉","text":"西江山水秀巉绝，高生晚出殊奇侅。少年从军缚裤褶，鸷若乳贙当羸骀。匡庐落日揖帅府，帐前动色夸雄才。解鞍三载逐计吏，素衣几日生缁埃。庙堂储英重芸馆，技擢晁贾登邹枚。凤池夺汝竟何意，百不一试谁能猜。平生仇耻徒耿耿，湛卢绣涩空墙苔。心如绛蜡一寸短，中有万泪难成灰。腐儒官贫日扫轨，昏昏梦堕故纸堆。旁人大笑不肯顾，独能折节无挤排。园居相距三十里，我不一去君频来。论诗说剑气旁魄，駴怪僮仆藏婴孩。朝为百篇暮千首，往往劖刻造化胎。昨从西麓造深翠，出入霞雪旋蠃螷。眼明梯空望南岳，春阴迷合从无阶。朅来告我欲东逝，湖口有田多芋魁。丈夫顑颔不称意，力耕垄亩宁沈埋。艰虞世宙足忧患，印累绶若知谁佳。高生高生愿尔为不材，牺尊青黄天所灾。"}