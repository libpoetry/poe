{"id":"731168","title":"故大学士刘统勋","dynasty":"清","author":"弘历","text":"从来举大事，要欲众志定。小利亦何庆，小失亦何病。阿逆之初叛，众论已纷竞。统勋督陕甘，储需任所胜。欲弃巴里坤，是殆乱军令。治罪易廷桂，并令随军进。五年大功成，释罪重从政。赏罚寓经权顺应自取听。十馀年黄阁，总兼部务仍。遇事既神敏，秉性原刚劲。进者无私感，退者安其命。得古大臣风，终身不失正。"}