{"id":"844924","title":"为鲤南四弟家修写梅系以八绝句","dynasty":"清末民国初","author":"曹家达","text":"难得江妃春恨消，长门日日长愁苗。君王若喻楼东意，莫遣珍珠慰寂寥。中洲写影月昏黄，吹罢参差两渺茫。剩有清愁寄修竹，只应珠泪满潇湘。当年和靖托良谋，大好湖山占上游。秾李夭桃争后起，任凭经过不回头。绮窗别后换春晖，两载花时意绪违。花若能言还太息，陇头风雪未曾归。神仙眷属帝王师，南望湖门重有思。传说客星休犯座，富春招隐已多时。东风送暖开脂盝，明月无心照昔耶。倘念羊权无限意，莫教吹损亚枝花。春归江上最思君，啼鸟邻家怅薄曛。今夜可知明月里，冷香喷醒一窗云。山塘流水怅前尘，强勒馀寒避早春。毕竟东君情意厚，迟开留待未归人。"}