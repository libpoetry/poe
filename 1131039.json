{"id":"1131039","title":"皇后阁五首","dynasty":"宋","author":"韩维","text":"后德侔姬国，嫔风协舜家。进贤阳为长，修教月增华。春色平明到，微风弄綵幡。稍回宫柳弱，更助壁椒温。暖日晖晖动，清渠决决流。六宫修岁事，拂拭采桑钩。紫兰红蓼簇春盘，晓逐金壶下太官。朝遍三宫归已晚，日华明丽雪消残。葭灰已逐阳和动，绣缕初随日景加。欲助君王修俭德，不将宫样织新花。"}