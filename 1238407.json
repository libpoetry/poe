{"id":"1238407","title":"题魏仲远筠深轩","dynasty":"元末明初","author":"王冕","text":"君家住处多幽趣，绕屋琅玕净无数。萧萧清韵动天风，冉冉晴阴生绿雾。湖山远映苍翠稠，五月六月凉如秋。且开三径待佳客，抵用千亩论封侯。况尔此君高节古，纵有雪霜那可侮。平生正直少人知，野草閒花徒媚妩。知君古意同古贤，脱略傲笑情翩翩。我生爱竹比君癖，栉风集雨三十年。报老归来旧溪曲，竹色荒凉芳草绿。岁寒无以慰孤怀，只有梅花在空谷。闻君有竹心遑遑，便欲径造君子堂。安能为我罗酒浆，月明吹箫呼凤凰。"}