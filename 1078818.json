{"id":"1078818","title":"次韵李公显","dynasty":"宋","author":"张纲","text":"士有鸿鹄志，万里一举翮。胸中自廊庙，肯顾三亩宅。李侯气迈爽，词锋凛霜戟。老夫晚结交，文会欣有绎。剧谈到时事，唾手欲任责。短褐天路高，畎亩抱忠赤。风雷惜变化，泥蟠等蜥蜴。结茅西山下，樵爨走僮获。富贵会有时，箪飘岂不适。世态翻覆手，宁较黑与白。兴来时一杯，南窗俯遥碧。"}