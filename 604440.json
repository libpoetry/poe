{"id":"604440","title":"南浦钟陵相距一日而近往往车徒不宿舂粮余至武阳值大雨雪当信宿留车徒遂多冻馁母夫人恻然吾儿传食此辈啼饥即皇华使者于心安乎乃倒橐装遍犒之儿萱顿首退而赋诗以识驿壁","dynasty":"明","author":"张萱","text":"四野浑霏玉，千林满著花。桑鸠愁并坐，檐雀寂无哗。载道歌黄竹，停车赋白华。承颜遍推食，萍泽不须嗟。"}