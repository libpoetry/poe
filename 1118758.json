{"id":"1118758","title":"冬日斋中即事六首","dynasty":"宋","author":"陆游","text":"读书虽所乐，置之固亦佳。烧香袖手坐，自足纾幽怀。我生本从人，岂愿终不谐。其如定命何，生死一茆斋。一帚常在傍，有暇即扫地。既省课童奴，亦以平血气。按摩与导引，虽善亦多事。不如扫地法，延年直差易。夙兴人尚默，众鸟相语言。小语岂不可，何至尔啾喧。吾独拥燎炉，宿火有馀温。澹然以自适，喧寂何足论。诘朝澹无营，百事付童子。拂我架上书，注我砚中水。觅睡不复成，取衣乃徐起。卒岁如一朝，底处著愠喜。我老苦寂寥，谁与娱晨暮。狸奴共茵席，鹿麑随杖屦。岁薄食无馀，恨使鸟雀去。安得粟满囷，作粥馈行路。东园二亩地，重重作藩篱。我岂妇女哉，避客门不窥。要当尽彻去，来往无它歧。饭罢忌久坐，时须曳筇枝。"}