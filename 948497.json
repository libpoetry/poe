{"id":"948497","title":"七月十四日江西美约周愚卿兄弟及许景阳相过共观鹤雏羽毛褐色因饮食双投新酒擘闽中新荔放白莲池上遂成胜赏明日西美有诗走笔奉和","dynasty":"宋","author":"周必大","text":"起来汗浃似翻浆，客带清风变早凉。鹤子曳衣犹浅褐，鹅儿对酒已深黄。白莲近揖三千女，丹荔遐招十八娘。但把槐忙付年少，不妨老伴燕林塘。"}