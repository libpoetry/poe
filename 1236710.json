{"id":"1236710","title":"和李邦瑞韵二首","dynasty":"元","author":"耶律楚材","text":"陇右奇才冠士林，万言良策起予深。泽民致主倾丹恳，邀利沽名匪素心。我伴簿书无好思，君陪风月有閒吟。他年共纳林泉下，茅屋松窗品正音。谢君千里远相寻，倾盖交欢气义深。笔砚生涯无异志，金兰气味本同心。挥毫解赋登高句，缓轸能弹对竹琴。此去鳞鸿知有便，临风无吝寄芳音。"}