{"id":"1112763","title":"王子开朝散早年以疾病谢事还江阴求诗为别三首","dynasty":"宋","author":"张耒","text":"济物昔所务，舍耕还自非。骎骎老将至，忽忽意多违。门有王夫子，柴车谢事归。令人三叹息，羞涩向尘衣。田园何日到，水国洗秋寒。兴来出饮酒，兴罢归杜门。漫郎游已倦，老眼乱丹铅。扁舟肯载我，共看雪涛翻。避禄免危疾，弃铅得黄金。须眉蔼如漆，便觉老难侵。江湖足幽遁，市卒或可寻。莫思芙蓉子，丹田乱君心。"}