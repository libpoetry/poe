{"id":"1103578","title":"杂言送郑主簿炎之官昌化","dynasty":"宋","author":"谢翱","text":"刘先生，名肩吾，闽中词赋天下无。当年战艺誇颜色，进士出身两回得。卢公里人正在朝，相见相逢九官宅。余时犹弱起慨忼，谓此未足荣其乡。丈夫事业在简册，要令姓字留耿光。继闻郑君年最少，人物气象尤堂堂。白鹿山南介公后，禽蛟两祭狮子王。梦魂欲见无由据，侧荔芭蕉春复暮。时移乃尔来霅间，因作广文求主簿。顾予多病涩语言，面垢毛焦著麻布。山中乞食城中归，徵诗送赠非所宜。已闻之戍向昌化，此地人传多畏怕。龙居嗜燕烟入巢，病甲垂櫩腥雨下。又闻山鬼吹灯夜，来向人家避官舍。君持何术径往居此无百忧，便将天雷斧柄塞鬼穴。巫山铁锁沈龙湫，祇足自乱不得休。岂知从心致祷动幽隐，使龙无嗜鬼无愁，不知君能致此不。龙不须酹以酒，鬼不须祭以肉。秋旗卷雨晓案烟，时向县斋望天目。"}