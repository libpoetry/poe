{"id":"1069744","title":"自和","dynasty":"宋","author":"叶梦得","text":"生涯一茅屋，物役忘万殊。再为东诸侯，作军蒐被庐。追寻念往迹，六鹢惭宋都。浩歌记土风，谁能和且趋。自笑良巳隘，真成撅株拘。聊云效知止，未敢伤廉隅。兹山阅人多，龙蟠委崎岖。寄我千里目，筇枝尚堪扶。但愁见中原，惊心怆嗟吁。何由返我室，小径遵芋区。未用怀远游，苍茫赋三闾。明当秣吾马，解组戒仆夫。"}