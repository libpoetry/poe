{"id":"1217879","title":"次韵蔡伯玉见寄","dynasty":"元","author":"陈镒","text":"吾邦风俗颇淳古，田里居民皆乐土。天教我辈以笔耕，播咏声诗遍寰宇。餋生不用服金丹，充肠自有苜蓿盘。四时佳景足延览，清溪浩荡山高寒。我昔别君为冷掾，五载区区食破砚。相望南北如风枝，却喜归来复相见。去年风尘暗不开，招我西涧同衔杯。岩头啼鸟日催起，看云听瀑心悠哉。只今世事已如此，碌碌微官如敝屣。便从巢许隐终身，掬取清流洗尘耳。"}