{"id":"1144378","title":"舟中追和逊卿早春即事十首","dynasty":"宋末元初","author":"陆文圭","text":"柳色鹅黄蘸碧沙，隔溪遥指四娘家。故园春事如今晚，可见东栏芍药花。清江漠漠漾晴沙，门对青山买酒家。樯外一声金弹子，流莺惊起落庭花。莫惜春衫污酒痕，欲将遗恨寄芳樽。清明客里匆匆过，不记桃花笑倚门。草色青青没烧痕，山川满目酒盈樽。只愁逋客回家日，先被春风紧闭门。乍别亲朋似久违，西风尘起染缁衣。不须杜宇声声劝，如此江山胡不归。壮图落落与时违，不信经纶起布衣。纵使茝鱼从北化，也随乌鹊向南归。客至从容奉笑谈，晚知蔗境味尤甘。曲江进士题名遍，安用山人起水南。虎溪何必与禅谈，唯有东篱菊味甘。束带肯为儿辈屈，悠然兴在此山南。科斗临池学篆文，燕雏带雨掠香芹。春闺应恨归来晚，南浦当时错送君。草堂未可便移文，自煮清香碧涧芹。更向白云深处宿，山头回首谢诸君。"}