{"id":"1121116","title":"同安抚赵子直饯朱晦庵于怀安二首得重字","dynasty":"宋","author":"林亦之","text":"祖帐寒梅白未空，已看新叶绿重重。八州斧钺送行客，十里旌旗绕暮峰。北斗独高韩吏部，南州争慕郭林宗。一时宾主俱豪杰，敢道招要到野农。虎夷长想蕙兰踪，螺渚幸修桑梓恭。诗造本情天下诵，学传正统世儒宗。三山过客日无数，四海闻人此一逢。官烛行行送归路，半村无月海云重。"}