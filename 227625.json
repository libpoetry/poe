{"id":"227625","title":"赠张墨卿·张侯自是风骚将","dynasty":"宋代","author":"李若水","text":"张侯自是风骚将，画月裁云三百编。玉堂未许代王綍，聊作漫尉黄河边。绿林豪客玩国宪，探丸境上如鹰鸇。遣奴识天得秘策，一旦就戮逃无缘。霞旌霜刃鼓雷发，凯旋夹路人骈肩。元老闻之喜折屐，径入奏章丹扆前。伫□黄纸飞敕来，金印如斗官九迁。莫笑书生太疲软，时来亦许参凌烟。"}