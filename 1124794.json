{"id":"1124794","title":"谢蒋颖叔","dynasty":"宋","author":"徐积","text":"赤帷大乘皇华使，鸣玉锵金访教官。红旆缓摇春日晚，清风先入泮宫寒。一瓢郑叟醉初醒，五柳陶翁卧不安。便著青衫迎谢傅，更无茶果荐杯盘。吟翁未去水云閒，坐假虚名屈上官。忽似仰山心貌竦，更思言事骨毛寒。绣衣自可招黄绶，星弁须来对鹖冠。莫怪开门迎候早，今冬无雪卧袁安。"}