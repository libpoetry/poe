{"id":"209732","title":"赠王子和·二年紫塞头","dynasty":"宋代","author":"吴则礼","text":"二年紫塞头，日日思都梁。归来向清淮，白鱼初饱霜。走马脱辔头，搴旗向沙场。不如把蟹螯，欹帽呼酒觞。要听阿燕歌，颓然倚胡床。姮娥一笑粲，韵此九月凉。缅怀去从军，只影天一方。谁令投老梦，犹咤登太行。采采东篱花，其香何扬扬。昭华唤惊鸾，玉支况在傍。自惭老不解，著句说小妆。独知折齿屐，尚可追二王。"}