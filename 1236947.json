{"id":"1236947","title":"和姚子敬秋怀五首","dynasty":"元","author":"赵孟頫","text":"铜爵春深汉苑空，邯郸月冷照秦宫。烟花楼阁西风里，锦绣湖山落照中。河水南来非禹迹，冀方北去有唐风。溪城秋色催迟莫，愁对黄云没断鸿。落日孤城动鼓鼙，愁中画角不胜吹。山川萧瑟秋云净，草木凋伤莫雨悲。多病马卿聊假日，数奇李广不逢时。卷帘白水青山里，隐几无言有所思。搔首风尘双短鬓，侧身天地一儒冠。中原人物思王猛，江左功名愧谢安。苜蓿秋高戎马健，江湖日短白鸥寒。金尊渌酒无钱共，安得愁中却暂欢。吴宫烟冷水空流，惨澹风云暗九秋。禾黍故基曾驻辇，芙蓉高阁迥添愁。绣楹锦柱蛟龙泣，金沓瑶阶鹿豕游。宋玉平生最萧索，欲将《九辩》赋离忧。野旷天高木叶疏，水清沙白鸟相呼。胡笳处处军麾满，鬼哭村村汉月孤。新亭举目山河异，故国伤神梦寐俱。黄菊欲开人卧病，可怜三径巳荒芜。"}