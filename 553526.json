{"id":"553526","title":"送赵佥事之福建任","dynasty":"明","author":"王绂","text":"鸾栖淹枳棘，鹗荐出风尘。重寄藩维任，荣迁耳目臣。拜恩辞北阙，佥宪入南闽。驿路梅含笑，都亭柳带颦。马行吴地晓，帆度浙江春。厅宇榕花合，园林荔子新。好山供日咏，列郡待时巡。本在纠弹职，宜加抚育仁。威声销墨吏，疾苦拯黎民。伫听廉明誉，君无让古人。"}