{"id":"83736","title":"夜坐示桑甥十韵","dynasty":"宋代","author":"陆游","text":"好诗如灵丹，不杂膻荤肠；子诚欲得之，洁斋祓不祥。食饮屑白玉，沐浴春兰芳。蛟龙起久蛰，鸿鹄参高翔。纵横开武库，浩荡发太仓。大巧谢雕琢，至刚反摧藏。一技均道妙，佻心讵能当。结缨与易箦，至死犹自强。东山七月篇，万古真文章。天下有精识，吾言岂荒唐？"}