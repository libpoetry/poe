{"id":"686078","title":"寄怀沈使君二首","dynasty":"明","author":"卢龙云","text":"千里牂牁溯上游，从前彫弊说西州。偶随一鹤来炎徼，却望三龙识沈侯。兴革备闻经画远，江山聊与颂声留。即论治行东南遍，谁擅专城第一流。息交岑寂守茅庐，五马犹能问索居。穷巷闭门积雨后，焚香开卷落花馀。循良十郡仍高等，蹇拙当年但属车。杯酒别来频望远，几回梁月夜窗虚。"}