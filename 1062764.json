{"id":"1062764","title":"二十日发都门二十三日次颍昌过故府张几仲旧居","dynasty":"宋","author":"赵鼎臣","text":"入门见华屋，怆然伤我神。堂堂想平生，英气犹逼人。园花与槛竹，种植手自亲。爱之不忍触，欲去辄逡巡。缅怀大观初，幕府参下宾。前驱列貔虎，后乘邀徐陈。纵猎辕门晓，赋诗瀛台春。何曾有天骄，安若儿女驯。至今帐下吏，往往驱朱轮。凄凉十年内，梓树忽轮囷。惟馀一书记，白首走埃尘。猥忝刺史符，愧彼吏与民。公门那敢辱，往戒犹书绅。"}