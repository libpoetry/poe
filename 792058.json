{"id":"792058","title":"逃兵行","dynasty":"清","author":"周馨桂","text":"朝见逃兵回，暮见逃兵回。问尔回何为，未言心已摧。粤西至此几千里，万马渴饮江水来。时平位尊誇多金，粉饰太平成祸胎。一朝旌旗黯无色，沙虫猿鹤纷可哀。将军未有从天下，区区鞭策施驽骀。归来聊复活妻子，免教骸骨委蒿莱。我闻此语重叹息，汝辈畏死真奴才。大汉讵无飞将在，父老群思为筑台。"}