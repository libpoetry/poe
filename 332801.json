{"id":"332801","title":"贺新郎·午日贺友人约姬","dynasty":"清代","author":"梁清标","text":"绮阁迎新暑。捲湘帘、冰纨初展，红榴争吐。此日双蛾才画了，十样眉痕重谱。早试罢、银瓶薇露。斗帐浓薰宫饼热，听玉箫、吹彻朱楼午。莲得偶，鸾双舞。彩毫自写香奁句。想灯前、定情良夜，红窗私语。佳丽东南浑占断，不分春光归去。倩乳燕、雏莺留住。嫁得风流金马客，似当年、络秀传千古。兰梦叶，天应许。"}