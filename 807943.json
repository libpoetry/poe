{"id":"807943","title":"笛家  屡拟过红友郊庄探梅连雨不止词以柬之","dynasty":"清","author":"陈维崧","text":"五里莺声，半村花气，南郊迤逦，归樵遥指君家近。屋头湿翠，窗眼疏香，溅裙水涨，落灯风紧。准拟携琴，也思侧帽，与细笺离恨。渡斜桥、背山郭，一片酒旗作阵。隐隐。讵知连日，烟迷楚岫，柳鬓全低，雪压吴天，兰心乍困。赢得倚遍雕阑日晚，吹彻玉箫凉嫩。况添西楼，夜窗疏雨，滴碎人方寸。便有日、访溪梅，多管落英铺粉。"}