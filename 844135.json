{"id":"844135","title":"磺溪三高士诗 诗人洪寿春","dynasty":"清末民国初","author":"陈肇兴","text":"磺溪有诗客，隐居于市阛。甘心执贱役，不肯事长官。吟诗祗自适，不予俗人看。当年杨伯起，一顾空冀闲。下士得知己，列肆为名山。读书识忠孝，万卷胸中蟠。采花酿成蜜，百代供一餐。我昔幸得之，琅琅诵百环。誓将付剞劂，用以表微寒。孰料霓裳曲，不许传人间。神龙破壁飞，万古去不还。至今思片羽，激烈摧心肝。海外数画笔，蔡君推第一。如何断三餐，不受千金值。睥睨视公卿，风尘谢物色。自非逢高人，不肯留真迹。传闻大风雨，山林昼昏黑；只身走荒崖，性命了不惜。乃知画入神，妙不关笔墨。大造具化工，眼前取自得。丘壑罗心胸，云水荡魂魄。半颠半迂间，此意谁能测！先生无名字，不知何许人。折苇渡沧海，信脚行阳春。当时富民侯，延座列上宾。筑堤兴水利，指授如有神。功成不受赏，长揖辞金银。问名嗒然笑，再问言津津。天地我父母，埏垓我乡邻。不夷又不惠，能屈亦能伸。五柳非吾徒，角里非吾身。孤山梅花婿，乃我有服亲。"}