{"id":"684409","title":"寄方思道七首","dynasty":"明","author":"王廷陈","text":"赤壁陪仙宴，苍江识壮颜。使君趋石上，候吏出花间。解缆欲何往，投簪及此还。长风解相送，一瞬万重山。观日临沧海，归山卧白云。遥寻少谷子，同谒武夷君。心迹能兼遂，东南美并闻。犹期为世用，且莫去人群。偃卧非关病，连章秪乞骸。莺花供谑浪，杯酒送诙谐。无用樗因免，难容匏已乖。因风寄同调，好去入君怀。闻尔游华顶，令予梦彩烟。户庭罗峭壁，枕簟落飞泉。山有藏书穴，溪多送酒船。春江如有兴，花里到吴天。忆尔东归日，长为吴会吟。春觞临水曲，夜棹入山阴。结侣游能数，逃人去转深。兰苕如可折，莫惜寄云林。逢时非不达，愤世独难平。拔剑出门去，扬帆际海行。虽贪谢客赏，犹系子牟情。此地便高卧，无令负圣明。中朝俱属望，流辈总相推。予慕长卿赋，人传幼妇碑。七襄终莫报，九逝竟空思。世路风尘满，茫无见汝期。"}