{"id":"1070294","title":"和叶翰林送李从事","dynasty":"宋","author":"程俱","text":"赏音真两难，邂逅多契阔。一朝间容刀，三岁歌采葛。古人抱修能，初不露锥末。诚令处囊中，谈笑堪式遏。岂无识玉人，顾恐铄金夺。遂令缁衣好，敛迹裁自脱。画蛇杯已疏，志鹄弓遽拨。徒嗟湖海上，发白齿牙豁。怀公剧梅林，念至失焦渴。临风赋新谣，忧思不可掇。"}