{"id":"464543","title":"念奴娇 独秀峰怀古","dynasty":"当代","author":"章士钊","text":"靖江王府，三百年不靖，究缘何物。更溯从前，都说是、太守风流欲绝。半壁河山，寄奴经济，气节胡从说。读书堂下，试问谁是人杰。步到独秀峰前，低徊身世，想起怀宁客。自异求同冰炭性，人己一时应灭。今日迟来，坐观池水，干我无毫发。此岩千古，不须要记年月。"}