{"id":"429906","title":"三十八岁初度前一日西山作 其二","dynasty":"近现代","author":"黄浚","text":"疲驴迎晶日，秋意深几许。林黄有坠叶，先作涧底舞。登临旧盘道，千柏前负弩。真成媚初辰，衮衮出新语。来青金源遗，佛地易茗庑。于焉息腰脚，坐觉禅味普。酒佣谈夏凉，麇聚几舜禹。功名馀发冢，烈胆谁敢伍。纷纭短劫内，贪夺甚自苦。欲凭诸天力，自在睡秋雨。更望老龙工，多情活场圃。"}