{"id":"697755","title":"挽高处士","dynasty":"明","author":"胡奎","text":"阿翁手种春松树，预卜佳城已十年。将老便寻身后计，有儿能守墓傍田。晚凉就竹安茶具，春水当花放酒船。如此风流今绝少，一回西望一潸然。忆昨相寻高处士，回舟醉蹋藕花风。三年别梦来溪上，一个閒身在墓中。故老只今俱寂寞，浮生方信是虚空。哀歌写罢缄双泪，秋叶离离夕照红。"}