{"id":"467355","title":"辛卯元日六十初度十六首 初度","dynasty":"当代","author":"林英男","text":"日逢贞下起元初，造落空亡有似无。骨病已然成散木，诗焚祗为照冰壶。随魂颃颉禽填海，与我周旋虎负隅。大梦泬漻春寂寂，浑沦九野听啼鸪。凭谁指顾卜黄雏，嘁嘁鹓胎失槁梧。曾魇青春焚玉石，戏绳赤日炙桑榆。长街总剩痴呆卖，寒野犹闻怖鸽呼。醉倚屠苏到东海，蓬莱月冷问麻姑。翩翩大鸟舞青蝇，吊我萧魂笑此生。六十年愁罹率野，八千里路戴孤星。日神人面虎身黼，朔魄婵心兔眼冥。襟抱一轮沧海月，迷茫即佛是燃灯。三间老屋故江东，琴鹤人天各转蓬。一寸溺灰同此劫，百年海客异乡风。不辞咥虎林泉下，长痛生灵羿彀中。屡折民肱无九转，壶翁朝暮作狙公。陵谷风悲断越吟，赭山由蘖郁森森。煌煌赤马桃千树，落落禅狐业一音。恶木难成君子翳，鸣条岂是太平林？题襟瘗鹤空啼血，倚树但怀陶令琴。廿六史从何说起，如拈黄叶止儿啼。秦皇以降称封建，奴隶夤缘到伏羲。丱角严妆祭河伯，徐娘半面坐皋比。平生听尽盲翁鼓，老去几重蝉蜕皮。昔学屠龙入大荒，疗饥苦觅禹馀粮。作书苍颉谁号夜，肇孽秦赢鬼打墙。桃域无人知有汉，华胥半日妄为唐。焚坑遗炭难充墨，坐格琅玕送夕阳。道远朝闻未下鞍，身轻夕死又何难？罡风虎啸枰空寂，晦雨鸡鸣炬近残。峰去万重孤雁渚，秋来一叶故文坛。冥冥避篡偷安日，泮水尼山不忍看。何堪乡里小人呼，浪捲云鸥荡海隅。鹤梦寅公镗鎝语，豹游山鬼自由躯。鲋鱼溷鼠皆无粟，朱范亭林独引蚨。但听寒山钟数杵，蠡船夜半到姑苏。廛市嚣嚣觅小诗，嵖岈楼宇泛金熙。绵云袅袅撩刘瑾，海气荒荒隐范蠡。豹骨支离皮讵在，虬柯屈曲势难移。已无红泪题吟简，欹帽梁鸿啸五噫。铁马冰河稚梦多，春迟老至意如何？闭门种菜唯耽食，射虎椎秦尽醉哦。壁上吟龙冲斗去，胸中涌岳拍鲸过。天风海雨归来客，古井无由翻逝波。空中传恨梦中来，祗辨昆明旧劫灰。听竹林间回绝响，缘尘世上笑生埋。尊前蹈海还魂鬼，灯下沈沙锈剑薹。南国木棉春落叶，败红时节为谁开？塔影阑风逝水潺，栖迟归棹怯乡关。零馀世界孤根贯，万里霜天蹇雁还。旧故相疑今润土，稚孙更似昔童顽。工夫茶厚潸潸洒，老泪酒颜三折湾。故江风雨久侵襟，梦浦烟寒百尺浔。一饭千金赍冥报，再生六道有乡音。沙黄兔尽甑中犬，月黑仙飞庭后禽。胯下如今何率兽，漂娘失地遍淮阴。五斗劳劳竞折腰，丛林瘴雾隐狼枭。青春倜傥刘琨舞，意气澎渀伍子潮。北海宁无巨鲲化，东君且作病梅疗。篁根犊角穿岩出，叫雨箨龙冲九霄。八月浮槎海未通，龙蛇溷溷起秋风。接天北去南辕辙，顾影低佪赘世翁。醒后谁论床上下，禅中自见水西东。愚公不恤天心渺，择善始知今古同。"}