{"id":"225925","title":"忆巢云居·弃家锦宫城","dynasty":"宋代","author":"黎廷瑞","text":"弃家锦宫城，结屋庐山前。退鷁空悠悠，冥鸿自翩翩。吟章一倾盖，见赏朱丝弦。及此再承晤，交情重缠绵。冥赏富云壑，清听穷风泉。攜壶流雪台，吹笙落星船。重阴閟华景，平陆成修川。君应有先识，化鹤不待年。重来访旧隐，满目空悽然。琴书竟奚属，诗画知谁传。拊怀重感叹，回首还延缘。摇摇松梢云，疑是巢中仙。"}