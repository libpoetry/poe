{"id":"702115","title":"南岳书院枕上偶次应谨庵督学韵二首","dynasty":"明","author":"湛若水","text":"三径低回双豸入，一心灯火四人同。天留好客须微雨，风捲残云邮一松。灵药由来知有待，诸天此去尚无穷。公程王事无休日，骏马轻蹄只欲东。万云长锁祝融峰，千里谁教笑语同。高翮岂能留白鹤，小堂元未有青松。墨流枉自悲丝染，阮籍空闻哭路穷。别鹤试弹弦尚涩，停云遥望送之东。"}