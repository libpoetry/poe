{"id":"810799","title":"菩萨蛮 露筋祠","dynasty":"清","author":"王士禄","text":"船头暮笛吹寒浪。蘋黄芦折怜遥望。野岸出空祠。灵期飏晚飔。无郎歌莫误。不是青溪路。夜夜对重湖。魂归片月孤。邯郸梦破抽身急。掉头怕近长安日。便跨白驴归。重寻旧钓矶。是非书几卷。失学从儿懒。带索好行歌。无劳春梦婆。春魂带梦扶难起。玉欹翠弱妆慵理。不用郁金油。鬟云腻欲流。一双罗袜瘦。小凤娇红咮。著罢立盈盈。兰阶无限情。玉阶浥露缃钩小。拗来豆蔻含清晓。何处惜芳菲。春光绣蝶衣。却归妆镜畔。伫立成微叹。还理乱衾窝。怜他伴梦多。抛侬几尺烟波路。断桥难断魂来去。何处望全迷。西陵更向西。欲知情郑重。验取宵来梦。可耐不成眠。乌啼又曙天。"}