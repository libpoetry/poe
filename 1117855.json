{"id":"1117855","title":"闲居七首","dynasty":"宋","author":"陆游","text":"小隐轻华屋，深山自结茅。乱苔侵石磴，疏竹映花梢。泉濑含清韵，风来慰淡交。闭门烧柏子，好把道书抄。溪透桃源路，门连小华峰。虹霓横水槛，羽盖偃岩松。日月诗魂迥，烟霞道气浓。欲寻钟吕去，世外说从容。厨给胡麻粒，山供鹿脯盘。扫门迟客至，入郭借书看。种竹添风韵，留松老岁寒。一生无别事，鸡犬恋刘安。自得穷通乐，而无宠辱惊。韬光聊混俗，去知默陶情。毛竹苍龙瘦，云衣白鹤轻。时敲朝斗磬，林外玉声清。野水明窗几，通渠绕屋流。鹭冲烟织素，鱼避月沉钩。草闹蚊虻市，林昏蝙蝠秋。开怀觉清旷，万象入冥搜。生计淡无味，终焉乐有馀。灌畦亲抱瓮，种秫学拈锄。择木翔归鸟，临渊聚戏鱼。地偏心更远，靖节爱吾庐。剪叶霜风劲，关门谢远游。深村梅映雪，前浦水明楼。蜜熟蜂衙放，膻残蚁阵收。地炉无兽炭，炙背补衣裘。"}