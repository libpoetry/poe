{"id":"843598","title":"刘石香来虞，留宿旬日，握手言欢，因作古歌赠之二首","dynasty":"清末民国初","author":"方仁渊","text":"庭前有丹桂，绿叶发华光。一任春风吹，不共桃李狂。桃李先秋雕，丹桂乃含芳。草木有本性，亦期耐久长。忆昔游梁溪，时登君子堂。见君心欢悦，别君心徬徨。同心而离居，落月梦屋梁。古人车笠盟，斯道今已亡。愿言持赠君，永矢毋相忘。明月出天涯，清光常皎洁。来照庭户间，令我心怡悦。独念素心人，会少多离别。离别不足忧，但忧鬓成雪。君今惠然来，狂喜屐齿折。美酒倾百壶，新诗吟满箧。持诗发啸歌，清商惊月窟。欢会既不多，归思毋切切。"}