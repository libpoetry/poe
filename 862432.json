{"id":"862432","title":"和遁泽武夷石乳吟","dynasty":"宋","author":"王柏","text":"遁翁声价为时重，几年勤学方繇统。丽泽门人已寂寥，衣冠奕奕皆遗种。当日诗编谁尚存，逊斋今幸传闻孙。平生工作风刺体，近来琢句如春温。灵芽来自幔亭里，贮以纱囊红与紫。一掬枪旗分雅供，七碗卢仝为惊起。赑屃古鼎亲烹尝，清风习习生诗肠。云根不受尘土污，舌本岂带台阁芗。学海茫茫了无际，一觉回头有馀地。世味醲鲜多螫毒，无味之中要精哜。燕閒消息已潜通，满阁遗书须细穷。淡而不厌真隽永，不在松风蟹眼中。"}