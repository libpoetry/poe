{"id":"1109359","title":"春寒","dynasty":"宋","author":"刘攽","text":"越罗裁衫春服新，寒炉委灰无复温。夭桃著花红满槛，弱柳吹线青映门。岂知天事有反覆，假借专物矜馀恩。平明雪片白似玉，败裘死灰仍纷纷。女桑吐叶蚕欲生，东郊草绿方趣耕。玄冥欺人人弗信，百虫奋蛰雷已惊。沈阴驱除坐可待，白日隐隐浮云外。清明东风零雨频，晓来料峭寒著人。人言天事不可测，欲回暮春成早春。花红柳绿皆自若，一气变化宜有神。漆园老人惜光景，求术却老无声影。忽闻春有再韶时，亦觉身当还壮境。花前一酌心熏然，敢道朱颜非少年。"}