{"id":"1003126","title":"水龙吟 秋寿太守","dynasty":"宋","author":"曾惇","text":"去年看月诗成，援毫曾寄鄞江守。流传乐府，惭非宾客，竹枝杨柳。今岁江楼，载勤歌扇，青蛾应奏。况铃斋初驻，凉生燕寝，有香雾凝清昼。遥想十洲三岛，对冰轮、寒光依旧。主人来自，清都碧落，天香满袖。寄语嫦娥，剩留清照，时为公寿。恐明光诏下，翩然归去，试为霖手。"}