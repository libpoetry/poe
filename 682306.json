{"id":"682306","title":"续游仙诗六首","dynasty":"明","author":"马洪","text":"玉版金花阔幅笺，朝来次第散群仙。紫皇敕遣誊《真诰》，第一人书第一篇。巴园橘里赌棋还，暗忆嬴时笑解颜。两袖玉尘三百斛，抛为瑞雪满人间。养驯苍鹿放蓬山，走入烟霞唤不还。明日群中寻却易，七星符在顶毛间。玉案珠帘翡翠屏，焚香夜诵蕊珠轻。月明鸾背飞琼过，少驻花阴带笑听。河西昨夜见牛郎，说道天田未大穰。八万三千修月户，多将玉屑当干粮。侍儿扶上紫鸾车，一笑相逢萼绿华。今夜芜城好明月，无双亭上看琼花。"}