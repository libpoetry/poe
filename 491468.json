{"id":"491468","title":"赵江宁鸣玉为余写武山云气图赋此奉酬","dynasty":"明","author":"刘崧","text":"赵江宁，才且清，烱如白露凝金茎。鸣弦佐政重京邑，潇洒独怀遗世情。人言江宁好文彩，越土王孙著前代。乃翁旧图八骏马，电影风行破云海。江宁好画水与山，意比八骏尤高閒。近追高公远董氏，神气正在苍茫间。伯兄侍郎我同事，邂逅兵曹见高致。偶携雪楮问乡山，便写嵯峨出云势。朝怀武山景，暮看武山图。披林指涧忆所历，云中似有人相呼。我昔游山时，秋风落松子。泉泻洞门青，霞翻石屏紫。北岩千丈高且虚，骑虎曾到仙人居。菖蒲石上看残弈，柿叶林中闻读书。一从南京来，奔走愧尘鞅。钟山只在城东北，日日见之未能往。都门杨柳青入云，黄莺乱啼终日闻。秦淮楼高花似锦，安得烂醉江宁君。江宁欲别当奈何，乘兴更与挥云萝。他年载酒鉴湖上，却唱武山归隐歌。"}