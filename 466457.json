{"id":"466457","title":"蝶恋花　草莓二首","dynasty":"当代","author":"卢青山","text":"春尽繁花如水洗，冉冉熏风，绿萼阴铺地。山上草莓红十里，短筇正是消閒计。玉洁珠圆千旖旎，只有先生，识汝清鲜贵。莫向市尘论价以，市尘蚀汝天然味。桂肉荔枝称异味，莓子成时，糙俗都泥鄙。只有尤家差可比，清凉无限天真意。淡泊青衫尘影里，渐向中年，惆怅归无地。小屋幽园能共倚？种莓聊作今生计。"}