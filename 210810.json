{"id":"210810","title":"读放翁剑南集","dynasty":"宋代","author":"刘应时","text":"少陵先生赴奉天，乌帽麻鞋见天子。乾坤疮痍塞目惨，人烟萧瑟胡尘起。八月之吉风凄然，北征徒步走三川。夜经战场霜月冷，累累白骨生苍烟。五载栖栖客蜀郡，骑驴日候平安信。喜闻诸将收山东，拭泪一望长安近。瞿唐想风放船时，回首夔府多愁思。蜀人至今亦好事，翠珉盛刻草堂诗。放翁前身少陵老，胸中如宽天地小。平生一饭不忘君，危言曾把奸雄扫。周流斯世辙已环，一笑又入剑南山。酒杯吸尽锦屏秀，孤剑声锵峡水寒。万丈蜡霓蟠肺腑，射虎刽鲸时一吐。我虽老眼向昏花，夜窗吟哦杂风雨。不陵间关兵乱中，放翁遭时乐且丰。饱参要具正法眼，切忌错下将无同。茶山夜半传机要，断非口耳得其妙。君不见塔主不识古云门，异时衣钵还渠绍。"}