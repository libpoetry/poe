{"id":"491318","title":"六月自流江返林居","dynasty":"明","author":"刘崧","text":"始我去家日，温风临绪春。兹还大火中，草木浩发新。念昔罹兵来，庐井屡摧湮。琴书委泥潦，桑果荡为薪。悄无鸡犬喧，焉得晤旧邻。人生岂无营，返故各有因。譬彼南飞鸟，恋巢心所亲。永怀事栖止，此里俗固淳。言笑抚弱子，息偃谢朝绅。谁为物外婴，而使忧患臻。天道谅不远，吾行当力遵。所欣檐间雀，不厌今年贫。"}