{"id":"1041257","title":"橄揽","dynasty":"宋","author":"刘敞","text":"吾昔评橄榄，不在百果后。其材中栋梁，其实过橙楱。俗人多未识，至美或莫售。材以远见遗，实以苦为诟。华堂娱嘉宾，甘脆陈左右。此物万里来，真味宁免陋。欲观绝伦效，宜与危事遘。江鱼肆潜毒，顷刻辄僵仆。昔酒发狂醒，千日尚沈瞀。性命如危弦，一绝不可救。幸能服刀圭，咄嗟反其旧。此亦天下奇，能使夭者寿。岂殊鲁连子，谈笑解纷斗。功成归海滨，不愿千乘富。"}