{"id":"1122941","title":"恭和皇帝宸翰四绝句","dynasty":"宋","author":"胡仲弓","text":"凭高望杀旧山川，万里云迷不尽天。汴水流经淮泗去，更无人买北归船。中兴盛事记磨崖，上有千年苔藓花。世变几经流水去，山边犹有漫郎家。放鹤山中访野梅，南枝开了北枝开。花神不作趋时态，也待鸾舆亲幸来。御沟镇日水潺潺，安得流红到世间。三十六宫新雨露，春风长绕八盘山。"}