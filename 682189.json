{"id":"682189","title":"冬至南郊扈从纪述和陈玉垒太史韵八首","dynasty":"明","author":"于慎行","text":"圣后乘乾奉帝禋，日躔南陆协灵辰。九关肃启天门钥，万姓欢随御辇尘。楼雪初融丹禁晓，葭灰微动玉衡春。虚惭珥笔亲文物，实有《甘泉赋》未陈。平明阊阖五门开，法驾骖驔匝地来。雷动千乘天厩选，飙驰七校羽林材。金支翠盖云中转，紫旆红幢树杪回。清跸尚喧双凤阙，前驱已戾九成台。阳灵仙馆翠云端，竹殿清斋礼泰坛。阁道霓旌陈虎豹，宫门羽仗簇鸳鸾。亲军竞带千金剑，御马齐笼七宝鞍。总为天光依较近，温泉午夜不知寒。玉兰东畔画帘前，到处常随豹尾旋。圣代仪文今日盛，儒臣雨露向来偏。琅函赐锦驰中骑，宝鼎分餐出御筵。斋室受釐应有问，朝回犹恐夜深宣。绛阙阴沈启秘扃，銮舆肃穆款真庭。霜凝碧落天衣湿，月上仙坛玉树青。帝座三重开万象，云门六变走群灵。祠臣秉笏香烟里，时向珠躔望景星。绛节氤氲上太清，紫烟缥缈冠层城。鹓行不动瑶池影，凤幄微闻玉藻声。律应一阳璇象转，福凝五位泰阶平。礼成回跸传行漏，百尺华灯阙下明。灯火薰天夹路旁，属车旋处翠华张。非烟拥盖璇霄丽，若月乘轮御陌长。十里香花连泰畤，千门鼓吹彻昭阳。皇诚已自通天贶，万祀应知宝祚昌。紫气葱葱绕禁庐，南郊迎日履长初。皇王礼乐光前殿，侍从声华满后车。汉畤龙麟金匮纪，周台云物彩毫书。雄文亦是乡人似，齐客谈天恐不如。"}