{"id":"272326","title":"竹笕·断竹复续竹","dynasty":"清代","author":"吴衡照","text":"断竹复续竹，通水妙用笕。我行入山中，清泉正迤衍。绝似汞泻地，好在肉贯弗。奚翅符半剖，横陈界翠巘。衔尾接奔赴，刳节纵流转。回合曲斗笋，层折迭导窾。吞纳既汩汩，疏引但宛宛。俯注承似仰，近给供自远。初疑内外蛇，斗罢互息偃。岂意调水法，尽头各弥满。智笑辘轳拙，力患桔槔短。昼夜响不停，天机信非浅。钩连灌疱湢，恰称高僧懒。傥然变作酒，便当碧筒卷。"}