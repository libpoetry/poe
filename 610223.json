{"id":"610223","title":"呈番禺黄父母兼致寿意 其二","dynasty":"明","author":"韩上桂","text":"六鳌戴神屿，随波到八闽。壶公留胜概，绝壁削嶙峋。宫阙金银映，依稀琼岛春。灵光招羽客，閒秀复生申。凫舄翩初举，流辉向海滨。身虽尘务集，意与青霞亲。八桂贲禺盛，五羊瑞石湮。公来重访古，兴至洽群宾。节届初冬月，丹胎已满辰。卿云低绚席，香气绕经旬。汉苑金茎直，瀼瀼露正匀。会当承宠泽，清班缀紫宸。"}