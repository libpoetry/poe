{"id":"815698","title":"隰州杂感","dynasty":"清","author":"钱以垲","text":"山氓少机巧，所习惟耘耔。叱牛登峻坂，力尽敢言疲。高原无灌溉，甘雨赖及时。往往春夏间，偏苦霢霂迟。寒威又独蚤，秋半草木衰。未及实坚好，霜雪摧残之。况乎山地瘠，挥锄石累累。纵令雨旸若，未可篝车期。我黍饷农夫，仰望苍昊慈。岁岁大有年，庶勿嗟仳离。人丁分上下，有丁苦无田。算缗但计口，不问陌与阡。当其催科时，比户最可怜。土窑一破甑，弃之远播迁。人去丁不去，籍在焉得蠲。邻里代之输，展转相株连。及其岁已久，他乡长曾元。忽闻踪迹存，重趼敛丁钱。我欲除此困，税额防虚悬。绘图思郑侠，悯此芃独先。民居似蜂房，穿壁为营窟。其外低作垣，遥见窗户列。老翁负薪归，崄巇行䠥?。少妇远汲水，深涧瓦罂挈。山坡牧牛羊，小心视饮龁。晨驱驴转磨，晚呼鸡栖桀。即此夸富饶，其余盖藏缺。丰年谷价贱，人仍饱糠麧。春韭与秋瓜，客至乃特设。风景总萧条，念兹中肠热。亟宜喔咻之，任诮阳城拙。"}