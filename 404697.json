{"id":"404697","title":"瑶华·手衣","dynasty":"近现代末当代初","author":"袁荣法","text":"绵怜袖薄，巾怯罗寒，镇春葱双缩。吴宫遗事，空艳说、仙药不龟曾蓄。红茸才绾，端正与、暖笼纤玉。问为谁、添爇炉薰，惹尽水沉浓馥。温馨隐忆当初，记针重慵拈，丝断难续。轻拢细撚，千万缕、争不牵萦心曲。蓦然分袂，揾透了、泪珠红蔌。待解来、却寄天涯，中有相思盈掬。"}