{"id":"1114256","title":"次韵漳州邓教授二首","dynasty":"宋","author":"李弥逊","text":"绛帐初开识马融，尊罍聊共落新宫。三千避席方怀古，四十无毡独见公。尺璧未磨终可荐，兼金久炼要加功。男儿事业真堪戏，莫把行藏问塞翁。十年猿鹤共萧萧，世事驱人肯见饶。老态岭云风更急，壮心炉篆日还销。催科政拙民犹病，禦侮才疏盗正骄。强拾陈言续清唱，却惭横槊按戎昭。"}