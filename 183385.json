{"id":"183385","title":"六月六日访晁美叔吏部越宿蒙惠长篇因次其韵","dynasty":"宋代","author":"苏颂","text":"近伏值休澣，端居无所为。触热事造请，有如褦襶诗。偶到昭德里，主人不吾非。惟今吏部郎，望清秩非卑。而与两铨选，事联相附离。每听人物论，尤详台阁仪。沿袭寻本原，左右逢津涯。登朝鬓犹绿，继世衣仍缁。欢然久相接，甚矣嗟吾衰。谁言同趣舍，何力能嘘吹。但惭蒹葭陋，坐对琼林枝。时或把书卷，不厌颜生饥。间亦忘形骸，任讥嗣宗痴。喜君方得涂，骞腾复何疑。岂此哀乌省，能留威凤姿。君才适时用，早闻天子知。荷囊与鸣玉，献纳无不宜。宁校岁月劳，求为法令师。"}