{"id":"69596","title":"花门外·大唐宇宙非金瓯","dynasty":"元代","author":"杨维桢","text":"大唐宇宙非金瓯，黄头奚儿蟆作虬。跳河蹙陇翻九土，惊乌夜半呼延秋。朔方健儿袖双手，战马嘶春舞杨柳。当时天骄不借兵，渭阙黄旗什来久。快哉健鹘随呼招，渡河万匹疾如飙。白羽若月弓干骄，弯弓射天落旄。於乎，健鹘有如许，徼功索花固其所。明年西下崆峒兵，壮士重忧折天柱。折天柱，唐无人，引狼殪虎狼非麟。空令汉女嫁非匹，穹庐夜夜愁寒云。"}