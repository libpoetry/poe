{"id":"695665","title":"闻倭夷渐逼潮州海上徵兵甚急感事书怀因寄玄纬四首","dynasty":"明","author":"欧大任","text":"岂料边烽起，真看到海门。楼成疑蜃过，舰失畏鲸吞。士气酣三战，夷兵困七奔。何当防兽豕，莫使满乾坤。徐吴收战马，闽粤遂夷歌。水斗潮难至，郊寒垒渐多。鲸鲵今未灭，舟楫问如何。尔辈看铜柱，中原有伏波。羽檄纷传箭，龙骧乍拥旄。千笳吹月落，万甲积山高。筦库群趋府，渔樵半佩刀。忧时王景略，头白不堪搔。青岛频多事，苍生今可哀。使非徐福去，贽岂越裳来。战色千村暮，潮声万舸回。赠君惟匕首，行见海氛开。"}