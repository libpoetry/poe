{"id":"1101247","title":"冽井","dynasty":"宋","author":"王柏","text":"冽彼井泉，莲华斯名。有美一人，于焉载沈。夫也不二，昊天曰明。父之我爱，曷慰我心。冽彼井泉，莲华其号。有美一人，于焉是蹈。琴瑟既合，载言载笑。父母不允，中心悼悼。有冽彼泉，弦歌之东。所谓伊人，宛在其中。我心既得，皇恤我躬。匪一死之，义之从容。有冽彼泉，在弦歌内。所谓伊人，之死靡悔。人孰不死，我无昧昧。是心之存，炯千万载。"}