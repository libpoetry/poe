{"id":"609868","title":"有客","dynasty":"明","author":"韩上桂","text":"有客形容黯如漆，裙短不覆才到膝。不知两眼为谁青，但取高歌留白日。读书十载北山中，泉石泠泠常溯风。兴狂便掣青萍剑，气奋欲挂扶桑弓。年来上策献天子，彩笔挥成裂云绮。势蹋昆崙万仞峰，更倾百折东流水。风云散合近如何，点额屡困空蹉跎。春草春花长驻世，祇应蜡屐扪青萝。桂枝纠结徒相恋，下看世俗成滂沱。呜呼，下看世俗成滂沱，古来偃蹇何其多。"}