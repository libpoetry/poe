{"id":"758594","title":"迈陂塘","dynasty":"清","author":"吴藻","text":"挽银河、甲兵净洗，黄金印大如斗。图开笔阵龙蛇舞，一片紫云新剖。磨盾手、看运腕风生、著纸光穿透。芳塘半亩。误鸭鸭呼群，鱼鱼避影，鸲鹆眼双溜。临池坐，出水芙蓉吐秀。红丝漾得春皱。郊原野色连天碧，不耐玉骢驰骤。曾画否、合写个、淩波微步妃瘦。承平岁久。喜横槊诗歌，轻裘风度，草圣妙无偶。"}