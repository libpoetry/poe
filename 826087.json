{"id":"826087","title":"新邑","dynasty":"清末近现代初","author":"郑孝胥","text":"党人騃很绝无顾，意轻死灰不复然。老夫佣书居沪渎，岁易钜万年复年。忽闻奉帝奔日馆，坐得国宝俱垂涎。穿窬窃宠各自喜，流毒南北成滔天。天回地转有新邑，爇天吐燄辉山川。举世惊疑空拭目，自怪熟视无泰山。东来二帝更携手，此辈眩伏将何言。津沽蜷局有群竖，留取微命思旧恩。"}