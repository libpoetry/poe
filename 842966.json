{"id":"842966","title":"再叠答匏庵并柬珍午熙民","dynasty":"清末民国初","author":"陈宝琛","text":"半生林卧癖山水，岁晏听泉嚼梅蕊。閒鸥所得祇忘机，老马何心更历块？谁知造物惜沟断，偏遣送春及婪尾。葵藿枯死终向阳，松菊虽存忍归里？羼读集元诗百首，清泪如铅心见子。金鳌退食剩密记，蕉园焚稿悲往轨。杜鹃老病犹再拜，鸡鸣风雨何能已？亦知天运例贞元，可奈孑黎苦疮痏。昨者夜吟庭堆盐，不管晨炊盎无米。同声喁于张与周，叠韵尖叉清且美。西山积素正向霁，何不忍冻再随喜？记得盛秋连辔归，满贮锦囊数番纸。试淩群玉俯银海，天地晶然悟一指。驾言是处可写忧，浊醪中亦有妙理。咏觞命啸人两三，坊巷过从居尺咫。千里江鱼到酒边，四壁唐花如画里。帝京景物故好在，故乡湖山恐无此。与君相见霜满颠，世事从教风过耳。"}