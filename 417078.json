{"id":"417078","title":"过秦楼 六月重入四圣祠医院作","dynasty":"近现代","author":"沈祖棻","text":"别院飞花，断檐归燕，是处旧愁萦惹。芳裀乍拂，药盏初温，尚认剩脂零麝。谁念未褪香瘢，重试并刀，素绡轻卸。甚相逢苦记，华鬟残劫，那时情话。休更问、病怯高楼，寒生哀角，万一好天良夜。才移月色，还怕新晴，睡起绣帘先挂。输与邻娃梦回，鱼脍金盘，橙遗罗帕。但孤灯写影，又是黄昏近也。"}