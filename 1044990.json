{"id":"1044990","title":"太华","dynasty":"宋","author":"徐积","text":"怪怪不可状，谁云仞五千。直侵黄道穿，高傍白榆篇。秀气环秦甸，浓岚滴渭川。掌高长托日，汉狭半含巅。夜响金丹杵，秋香玉井莲。排虚摧劲翮，横锐决浮烟。隐豹文章异，孤松节操坚。渴虹粗饮涧，饥虎瘦吞泉。磴道奇花合，杉株古蔓缠。群材皆挺特，馀壤可陶甄。义兽期臻萃，妖狐困坠颠。二关资控扼，万里却腥膻。真势南冲斗，雄姿北阚燕。波涛清大海，风雨到穷边。镇压地常静，磨砻天更圆。他山皆俯视，何物可齐肩。"}