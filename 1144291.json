{"id":"1144291","title":"感怀","dynasty":"宋末元初","author":"杨公远","text":"桂薪玉米转煎熬，口体区区不胜劳。今日难谋明日计，老年徒羡少年豪。皮肤剥落诗方熟，鬓发沧浪画愈高。自顾一寒成感慨，有谁能肯解绨袍。长吟抱膝更欷歔，较著前时迥不如。世事看来巢幕燕，人生勘破上竿鱼。投非所好缘工瑟，见匪相知懒曳裾。造物岂应私困我，还须水到自成渠。"}