{"id":"1113717","title":"寄闻人茂德","dynasty":"宋","author":"李正民","text":"诗人比兴隐而彰，三百馀篇妙义藏。已识鸱鸮为巧妇，仍知杕杜是甘棠。书生未省离城阙，物理何从见否臧。闭户先生学不厌，更同许郭辨毫芒。未捐辛苦读书灯，老矣犹怀伯业能。齐国吹竽吾独否，荆山泣玉恨难胜。满籯自足传儿子，堆案何劳谢友朋。已注虫鱼穷窈眇，却游溟海看鹍鹏。"}