{"id":"707471","title":"满江红 家兄倾背后诸君见慰重叠恤其衰病有踰量之奖含泪作此答之","dynasty":"明末清初","author":"王夫之","text":"丁宁千遍，教绾住、一枝飞絮。柰伶仃、孤燕归来，黄昏自语。纵使长条堪系马，栖鸦风冷斜阳暮。问前时、流水绕桃花，今何处。沤已散，难重聚。镜已破，难重觑。听子规唤道，不如归去。他日天台花再发，人间自有刘郎遇。便痴迷、蝶梦不教醒，终无趣。"}