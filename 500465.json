{"id":"500465","title":"纪事","dynasty":"明","author":"陶安","text":"壬寅十月初五日，阴雨停空天未夕。江城暖气骤蒸人，蝉翼绡裳汗沾湿。轻雷数声生变化，火鼓轰山电流赤。长飙西来吹海立，飞雨惊鸣建瓴急。势如万骑怒冲击，对面相呼听不得。掩关渐是一更时，烁眼金虬破昏黑。莲花碧础迸出泉，官市波涛涌三尺。方当闭塞蛰虫俯，顿骇龙蛇离窟宅。怪得秋冬未降霜，无乃天时有差忒。阳气至此本潜藏，发泄深机不能密。或占水旱在来年，消弭灾异当修德。须臾河汉现疏星，天地无声本来寂。小窗独坐对残灯，尚有寒蛩语空壁。"}