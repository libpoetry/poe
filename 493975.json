{"id":"493975","title":"挂席过鄱阳　癸酉北征之作","dynasty":"明","author":"郭之奇","text":"挂席过鄱阳，匡庐压湖内。舟行二十日，一与名山对。弥旬风雨调，及此霁光贷。陵峦宿浮阴，绝顶舒叆叇。豁然峙澄流，近遥有馀态。出自珠玑口，苍然青壁块。倏忽暂逢迎，历历诸峰剀。插石拂层穹，积林吞众薆。紫氛生其上，将无白日碍。下飞瀑布泉，潈射奔空溃。洒落云天珠，势向扁舟碎。举头一挹之，烟颜坐可靧。而我览胜怀，初符宿所爱。敢云默祝开，晴明我适逮。虽云望中游，眼到身应在。云间意自清，尘外胸无退。灵秀远相披，况与明湖载。因知造物奇，以湖作山配。二三百里中，依依如襟佩。横侧一舟行，千岭争向背。日暮征帆遥，杳然波上黛。"}