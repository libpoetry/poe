{"id":"1121640","title":"送洪内翰使虏二首","dynasty":"宋","author":"范成大","text":"郊庙熙成霈率滨，罪如猾夏亦维新。边烽已却来南虏，使节犹烦第一人。遥想穹庐占汉月，便呼重译布唐春。单于若问公家世，说与麒麟画老臣。峨冠方侍玉舆香，双节飘然照大荒。正倚先生令赵重，宁容骄子诧胡强。天教忠信行区脱，人许功名上太常。试卜和羹知未晚，归来烟雨正梅黄。"}