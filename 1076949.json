{"id":"1076949","title":"桐江行赠江致一少府","dynasty":"宋","author":"李纲","text":"放浪江湖乃吾乐，羁束轩冕非所荣。谪官去为剑浦吏，鼓柁遂作桐江行。舣舟浙岸候潮至，百越微茫烟水外。波横天际海倒流，喷雪惊雷声震地。须臾风软潮已平，片帆去逐飞鸿轻。棹讴四起日西落，暮天杳杳惟参横。江山苍苍负残雪，江水茫茫浸寒月。谁云逐客苦悽凉，今我斯游最奇绝。清晨弭棹桐君庐，溪光山色世所无。故人见我一笑粲，杀鸡为黍聊相娱。嗟予仕宦等游戏，断梗飘蓬本无蒂。但令景物供吟哦，出处穷通何足计。此行幽讨殊未阑，满目叠叠皆云山。鹭飞鱼跃石齿齿，今夜且宿严陵滩。"}