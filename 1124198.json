{"id":"1124198","title":"呈齐之二首","dynasty":"宋","author":"赵蕃","text":"舍舟步到南山寺，恍然忽记当年事。李侯见我颜色温，席间款语真有味。翰林风月久芜没，莫叹青衫百僚底。君不见少陵一生穷到死，亦有诗能驱疟鬼。夜闻袁宏诵诗声，空山寂寞鱼龙惊。丈夫有才不贫贱，倦游何乃困长卿。平生读书得力处，公卿褐夫安重轻。鸿鹄一飞定千里，俯首莫与燕雀争。"}