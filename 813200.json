{"id":"813200","title":"临江仙三首","dynasty":"清","author":"张祥河","text":"十丈游丝春世界，情波溯与春江。棣棠花发满河梁。嬉春遍解笑，对舞问山香。镜月亭空空是色，枯禅一悟空王。芙蓉塘外有红墙。劳伊红豆子，颗颗打鸳鸯。出岫閒云干甚事，柯边趣问残棋。无烟冷烛绮窗西。花枝馀蝶恋，粉印褪罗衣。忆自歌翻红芍药，东南孔雀分飞。断虹横水柳阴低。拿舟来访玉，一路画眉啼。月地云阶何处是，盈盈著此明妆。朱阑扶出郁金堂。那曾抛锦瑟，锦瑟似人长。不省秋衣同病蝶，懒将肥瘦评量。归时教制芰荷裳。春星才擪邃，润与口脂香。"}