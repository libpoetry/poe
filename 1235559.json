{"id":"1235559","title":"题张德长草堂二首","dynasty":"元","author":"成廷圭","text":"屋下清泉屋上山，独馀猿鹤伴高闲。仙家只在松萝外，海月常悬水竹间。社瓮今朝村酿熟，邻翁何处棹歌还。华阳真逸时相觅，闻道岩扉夜不关。高人自爱山居好，绕舍清溪带雪沙。浮玉峰前常作客，句金坛下即为家。仙人未采芝如草，令尹将归菊有花。他日常良分半席，白头同汝老烟霞。"}