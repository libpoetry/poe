{"id":"1060204","title":"风水洞","dynasty":"宋","author":"司马槱","text":"藤梢蔓荒寒，藓花阴空青。窈窕石窦中，两耳风雨并。初闻声萧骚，活火急铜瓶。再听逗馀响，万羽起寒汀。我疑此山空，石脚连沧溟。中有蛟龙蛰，鼻息隐雷霆。又迓仙翁去，丹灶留岩扃。至今炉鼎中，水火争不停。山前老比丘，霜眉眼如萤。能传古老语，濯我耳昕醒。便欲慰尘凡，脱我随爽灵。"}