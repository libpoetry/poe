{"id":"173918","title":"再用前韵以谢诸公见答之什","dynasty":"宋代","author":"郭印","text":"三贤富文词，献笑发其端。瓦砾换琼瑶，光照窗几寒。荧煌句中眼，真透祖师关。孺子或可教，倾倒无用悭。嗟余腹空虚，思苦言亦艰。岂如新诗章，字字珠走盘。同门法禁严，欲往心未安。跬步乃千里，彷佛闻笑言。凭谁写胸臆，锦囊去复还。步海吾岂惮，波澜时一观。"}