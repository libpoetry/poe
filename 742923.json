{"id":"742923","title":"余莅什七载壬申秋保荐赴都邑人士多赋诗见赠作此答之并示父老","dynasty":"清","author":"纪大奎","text":"子羔学未成，质美犹难恃。漆雕斯未信，焰然谢子使。矧兹袜线艺，制锦无乃毁。七载殊兢兢，浩如涉渊水。感诸澹台贤，非公不至止。瑶华忽赠音，惜别穷治理。藐矣予何言，大哉礼乎礼。圣训万古存，民行端赖此。愿农力耕桑，亲睦无我尔。愿士法诗书，敦行表乡里。仁让既已兴，风俗日淳美。弟弟与兄兄，父父而子子。无怀之民与，如斯而已矣。民和岁自稔，有司亦良喜。作诗酬众心，身远神犹迩。揽辔行复来，此愿励终始。"}