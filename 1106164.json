{"id":"1106164","title":"四皓二首","dynasty":"宋","author":"王安石","text":"四皓秦汉时，招招莫能致。紫芝可以饱，粱肉非所嗜。谷广水涣涣，山长云泄泄。与其贵而拘，不若贱而肆。秦驱九州逃，知力起经纶。重利诱众策，颇知聚秦民。颓然此四老，上友千载魂。采芝商山中，一视汉与秦。灵珠在泥沙，光景不可昏。道德虽避世，馀风回至尊。嫡孽一朝正，留侯果知言。出处但有礼，废兴岂所存。"}