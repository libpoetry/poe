{"id":"732216","title":"读祖心再变纪漫述五十韵","dynasty":"清","author":"邢昉","text":"惟岁昨在申，九州始破碎。旧京虽一隅，形势东南会。我皇秉圭鬯，雨泣面如靧。臣民尽惊呼，少康真可配。史公践台斗，心赤当时最。灵台占紫气，恍惚嘉祥届。亡何变氛祲，太白垂天戒。宵光昼炯炯，百日犹未退。咄哉夜郎人，小器自矜大。入手事挤排，持权夸拥戴。朝廷一李纲，不容密勿内。猰貐本在野，抵死呼朋类。赫赫先帝书，翻案神灵慨。谊士惜繁缨，凶党蒙冠带。从此问王纲，解散随尘壒。貂蝉并鋘斧，颠倒弄机械。人心二竖灰，世事长江败。洎乎皇舆播，临轩曾召对。出奔忽异道，此事令人怪。得非靴中刀，凛凛恶奸桧。所恨丧乱朝，不少共驩辈。城头竖降旗，城下迎王旆。白头宗伯老，作事弥狡狯。捧献出英皇，笺记称再拜。皇天生此物，其肉安足嘬。养士三百年，岂料成狼狈。幸有两尚书，臣节堂堂在。又有杨中丞，甘死如饮瀣。呜呼黄祠部，刀锯何耿介。郎吏及韦布，一二更奇快。吁嗟郡国英，螳臂堪一喟。宣歙始发难，战血涂草莱。麻生怒冲发，气作长虹挂。松林战尤苦，婺女兵终溃。吴子要离烈，张朱俱慷慨。我悲黄相国，绝食经颠沛。海上王将军，就死迹逾迈。此纪乙至丙，大书得梗概。正气苟勿渝，细不遗裙䯰。倘非斯人俦，乾坤真愦愦。大师南海秀，夐立风尘外。辛苦事掇拾，微辞缀丛荟。毛锥逐行脚，蝇头装布袋。前日城门过，祸机发逅邂。命危濒伏锧，鞫苦屡加钛。良以笔削劳，几落游魂队。诸方尚云扰，澒洞势未杀。虽然怵网罗，慎勿罢纪载。伊昔郑亿翁，著书至元代。出土十载前，金石何曾坏。"}