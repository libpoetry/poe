{"id":"713492","title":"绥德城下作","dynasty":"明末清初","author":"屈大均","text":"白日何萧条，边声吹枯桑。浮云终不归，随风四飞扬。言登赫连台，万里望西羌。匈奴多种落，纷纷如牛羊。白骨委蓬蒿，谁知是国殇。向夕闻芦笳，泪沾铁裲裆。立发而虎视，何当吞八荒。大刀搏白虹，长箭指天狼。月照戍楼中，不寐空徬徨。男儿有气节，安得思故乡。"}