{"id":"880683","title":"花心动 临安新亭","dynasty":"宋","author":"刘镇","text":"鸠雨催晴，遍园林、一番绿娇红媚。柳外金衣，花底香须，消得艳阳天气。障泥步锦寻芳路，称来往、纵横珠翠。笑携手，旗亭问酒，更酬春思。还记东山乐事。向歌雪香中，伴春沈醉。粉袖殢人，彩笔题诗，陶写老来风味。夜深银烛明如昼，待归去、看承花睡。梦云散，屏山半熏沈水。"}