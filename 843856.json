{"id":"843856","title":"读陈毓瑞辛丑诗集赠诗二律","dynasty":"清末民国初","author":"何佩萱","text":"一卷新诗费剪裁，元龙豪气贯兰台。几多遇合成泥爪，无限兴亡付酒杯。案牍馀闲公兴健，蠹鱼生活我心灰。鲤鱼遥示琳郎韵，疑是江郎梦笔来。一番阅历一番新，咳唾珠玑自有因。马足车尘增学问，鸢飞鱼跃化天真。灰从劫后心先冷，诗到工时骨易贫。寄语使君珍重著，莫教辜负苦吟身。"}