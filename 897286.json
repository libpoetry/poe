{"id":"897286","title":"鸿轩下有蔷薇予初至时生意盖仅存耳予为灌溉壅护今年春遂大盛仲春著花数百萼大几如芍药丰盛妍丽顷所未见也余有黄州之行酌酒赏别","dynasty":"宋","author":"张耒","text":"堂下蔷薇亲灌溉，辛勤才见一春花。时如转毂无停轨，客似飞鸿不定家。一岁相邀伴寂寞，明年谁复对芳华。驱车又向黄州去，风月相望一叹嗟。"}