{"id":"211839","title":"夜飞鹊/夜飞鹊慢·何曾见飞渡","dynasty":"宋代","author":"刘辰翁","text":"何曾见飞渡，年又年痴。今古相望犹疑。朱颜一去似流水，断桥魂梦参差。何堪更嗟迟暮，听旁人说与，此夕佳期。深深代籍，盼悠悠、北地胭脂。谁寄扬州破镜，遍海角天涯，空待人归。自小秦楼望巧，吴机回锦，歌舞为谁。星萍耿耿，算欢娱，未省流离。但秋衾梦浅，云闲曲远，薄命同时。"}