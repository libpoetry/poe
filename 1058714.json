{"id":"1058714","title":"次韵庞茶使郫县塔","dynasty":"宋","author":"杨天惠","text":"平生阅巨丽，兹塔咤何雄。因地如无地，平空不碍空。宁从佛土徙，几历劫灰穷。落趾鸡关北，明标玉垒东。经营本龙象，负挽僦烟虹。畚筑才驱石，觚棱欻倚风。妙高分绝域，峻极倒中嵩。已幻花台巧，并规鹫岭嵷。仰窗平月殿，横级俯蛟宫。未觉诸天隔，惟看一气融。恒沙寸眸摄，多寡片心通。澒洞遗凡界，虚疏彻外幪。身边揖先圣，眼外洗尘雺。井直参连壤，秦开汉拓功。真乘对时出，休运与天崇。缔构虽人力，扶持亦化工。长生老西崦，诸葛死南隆。但了薰香灺，姑储氎布筒。狂歌留白日，醉舞属冥鸿。莫漫百年事，空成一秃翁。"}