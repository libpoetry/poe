{"id":"1084906","title":"谢李侍郎赠御书","dynasty":"宋","author":"王十朋","text":"君不见西京孝武称材雄，致治欲与唐虞同。诏求贤良论阙政，翻取曲学公孙弘。又不见文宗在唐号儒雅，制诏勤勤策群下。刘蕡切直弃不收，卒使太阿归宦者。吾皇策士亲临轩，不为故事求空言。犹疑有司效冯宿，或恐前列登公孙。九天赐下飞奎翰，照眼昭回悼云汉。抑尚忠谀有训词，品题高下由宸断。儒宗被命持文衡，银钩拜赐恩非轻。归将乐石刊圣语，分贶下及狂愚生。畎亩惓倦蓄忠愤，射策自惭言不尽。它日倘陪鸳鹭行，愿效魏公摅底蕴。"}