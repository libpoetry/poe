{"id":"983395","title":"石松子","dynasty":"宋","author":"袁甫","text":"壳坚于石，色白于雪。仁在其中，香味清绝。况之松子，格韵度越。庭前柏树，视此亦劣。松柏著土，其子乃结。此仁无根，更何所著。松柏有种，有枯有活。此仁无种，生生不灭。天不能灾，人不能伐。吾欲令此仁普遍广博，吾欲令此仁取之不竭。家家具足，可采可撷。人人圆成，可咀可嚼。初无奥旨，亦无秘诀。不假思量，何劳论说。个中浑全，了无分别。仰见高山兮，石洞之穴。俯此清泉兮，万古不涸。"}