{"id":"422880","title":"沁园春 纸卷烟，限鱼韵","dynasty":"近现代","author":"王理孚","text":"玉软香温，情长纸短，蕉心未舒。记寸寸裁匀，千丝藕断，纤纤约住，双指葱腴。片刻绸缪，烟销灰冷，莫怪焚如便弃如。来佳客，又一枝持赠，相对吹嘘。相思有种难锄。心拔了、卷施死复苏。看麝化轻尘，更翻飘堕，蟹行细字，逐个消除。最后三分，抛渠未得，曾染樱唇半点朱。空惆怅，是羡人香草，渺渺愁余。"}