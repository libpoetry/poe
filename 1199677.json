{"id":"1199677","title":"晋天地郊明堂歌六首 其三 天郊飨神歌","dynasty":"魏晋","author":"傅玄","text":"整泰坛。祀皇神。精气感。百灵宾。蕴朱火。燎芳薪。紫烟游。冠青云。神之体。靡象形。旷无方。幽以清。神之来。光景照。听无闻。视无兆。神之至。举歆歆。动余心。神之坐。同欢娱。泽云翔。化风舒。嘉乐奏。文中声。八音谐。神是听。咸洁齐。并芬芳。烹牷牲。享玉觞。神悦飨。歆礼祀。佑大晋。降繁祉。祚京邑。行四海。保天年。穷地纪。整泰折，俟皇只。众神感，群灵仪。阴祀设，吉礼施。夜将极，时未移。只之体，无形象。潜泰幽，洞忽荒。只之出，薆若有。灵无还，天下母。只之来，遗光景。昭若存，终冥冥。只之至，举欣欣。舞象德，歌成文。只之坐，同欢豫。泽雨施，化云布。乐八变，声教敷。物咸亨，只是娱。齐既洁，侍者肃。玉觞进，咸穆穆。飨嘉豢，歆德馨。祚有晋，暨群生。溢九壤，格天庭。保万寿，延亿龄。结方丘，祗国琛。樽既享，俎既歆。敛检玉，具鏖琛。懋百福，底自古。锡万寿，迄在今。"}