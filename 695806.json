{"id":"695806","title":"刘太守玄湖别业十九首 于野堂","dynasty":"明","author":"欧大任","text":"明农君早归，荣宦世多巧。呼鹰自贤豪，行歌饭牛饱。高丘尽牛眠，云里松几个。扶策一登楼，目送双鸿过。笔格置墙隈，闭窗山叶堕。谁来候先生，夜深把藜火。千里开平楚，丹梯延伫中。山山堪落帽，不必待秋风。鹤前平欲临，松杪高可吸。此中敷坐时，难偈僧来揖。玉林积飞霰，风过筼筜寒。烦热何所有，天花洒蒲团。湖田岁岁熙，颇似瀼西村。俯仰无机事，丈人方灌园。渔人榜小舟，诘曲桃花水。鸡黍能相邀，问津傥来此。鹓雏发南海，逍遥吾所之。鸱之自腐鼠，奚用相嚇为。风静云归山，风起云作雨。伛偻久无心，日倚亭前树。卜居天门下，置园顾渚山。茶灶支泉侧，夕待樵人还。丘中酥醪香，叠曲松花旁。隐矣桐柏水，剪圭封醉乡。湖波激苇滩，其下石齿齿。何异潇湘秋，和歌沧浪子。父老谈稼穑，柴门巾我车。远怀古田舍，击壤今何如。缑氏一羽衣，翩跹行独驭。相将浮丘公，接上嵩高去。仙人卫叔卿，云中醉骑汝。蜿蜒成白龙，服骖叩灵圉。好道仙人至，尊生逸老年。淮南一万树，樛曲小山前。出世一大事，骈梅诚何意。那知薝卜林，婆娑漆园吏。控弦风鸣镝，长楸古城下。白头报主心，金埒且驰马。"}