{"id":"1246825","title":"送邹山长","dynasty":"元末明初","author":"唐桂芳","text":"精庐嘉树合，忻忻众鸟鸣。相过岂不好，胡为千里行。三年振文铎，遗经寘满籯。婉婉媚学子，隔竹闻书声。扫花散幽策，坐石移残枰。诗成似白云，亭亭峰峦生。昔视秋蛾飞，今送春鸿征。归来怜儿女，欢笑彩衣迎。父老三四人，倾壶浊复清。逍遥樵溪上，于焉澹无营。"}