{"id":"512548","title":"三月九日舟泊虞山下见游人续续于椒麓间可爱而赋","dynasty":"明","author":"沈周","text":"霁色澄虞山，正与游人偶。一年无多月，春三及秋九。勿厌倾郭人，随俗悦亲友。春风若招邀，是处闹花柳。林华竞妍新，无复有恶丑。间见丛绿中，远映红裙妇。休云恼山谷，点缀亦可取。抠趋识壮步，屡顿验皓首。下上相追携，从高引衣手。尚有散逸流，列石自俎豆。老夫目中尽，未在逐逐走。况当气力衰，孤坐还可酒。"}