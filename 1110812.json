{"id":"1110812","title":"减字木兰花","dynasty":"宋","author":"朱敦儒","text":"挼花弄扇。碧斗遥山眉黛晚。白玉阑干。倚遍春风翠袖寒。难寻可见。何似一双青翅燕。人瘦春残。芳草连云日下山。寻花携李。红漾轻舟汀柳外。小簇春山。溪雨岩云不饱帆。相逢心醉。容易堆盘银烛泪。痛饮何言。犀箸敲残玉酒船。东风桃李。春水绿波花影外。载酒胥山。祓禊相期落锦帆。吾曹一醉。却笑新亭人有泪。相对清言。不觉黄昏雨打船。闲人行李。羽扇芒鞋尘世外。一叠溪山。也解分风送客帆。时平易醉。无复惊心并溅泪。长揖忘言。回棹桃花插满船。刘郎已老。不管桃花依旧笑。要听琵琶。重院莺啼觅谢家。曲终人醉。多似浔阳江上泪。万里东风。国破山河落照红。慵歌怕酒。今日春衫惊著瘦。双燕帘栊。金鸭香沈客泪中。琵琶重听。谁信人间多少恨。落日东风。吹得桃花满院红。无知老子。元住渔舟樵舍里。暂借权监。持节纡朱我甚惭。不能者止。免苦龟肠忧虎尾。身退心闲。剩向人间活几年。斫鱼作鲊。酒面打开香可榨。相唤同来。草草杯盘饮几杯。人生虚假。昨日梅花今日谢。不醉何为。从古英雄总是痴。今年梅晚。懒趁寿阳钗上燕。月唤霜催。不肯人间取次开。低鬟掩袂。愁寄玉阑金井外。粉瘦香寒。独抱深心一点酸。无人惜我。我自殷勤怜这个。恧峭惺惺。不肯随人独自行。乾坤许大。只在棘针尖上坐。依旧多情。搂著虚空睡到明。年衰人老。矍铄支离君莫笑。白日青天。我自心情胜少年。超凡入妙。游戏神通随意到。酒圣诗仙。舞棹虚空驾铁船。虚空无碍。你自痴迷不自在。撒手游行。到处笙歌拥路迎。天然美满。不用些儿心计算。莫听先生。引入深山百丈坑。无人请我。我自铺毡松下坐。酌酒裁诗。调弄梅花作侍儿。心欢易醉。明月飞来花下睡。醉舞谁知。花满纱巾月满怀。花随人去。今夜钱塘江上雨。宿酒残更。潮过西窗不肯明。小罗金缕。结尽同心留不住。何处长亭。绣被春寒掩翠屏。有何不可。依旧一枚闲底我。饭饱茶香。瞌睡之时便上床。百般经过。且喜青鞋踏不破。小院低窗。桃李花开春昼长。江南春水。罗幕黄昏寒未退。好个相知。唱到姮娥敛黛眉。夜阑人醉。风露无情花有泪。画角残时。一片参旗红杏西。"}