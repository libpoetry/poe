{"id":"111852","title":"短项翁·我生懒放世无偶","dynasty":"宋代","author":"李衡","text":"我生懒放世无偶，身即嚣尘志林莽。寒饥未免困啼号，束带深惭为升斗。先生闭户傲羲皇，云梦胸中吞八九。抟风暂尔抑雄飞，万事纷纷付卮酒。年来得此短项翁，落落虚怀真胜友。烟蓑称体翦疏筠，老态婆娑固不群。每笑鸱夷托后尘，臭味仍复羞昆仑。何曾为致常持满，来此与尔谈胚浑。异时先生登紫微，定自与尔相追随。相应赖尔排纷扰，坐觉秋毫泰山小。"}