{"id":"380030","title":"金缕曲·楚地皆奇妙","dynasty":"清代","author":"赵庆熹","text":"楚地皆奇妙。数行程、某山某水，想曾游到。水驿篷窗山驿店，受尽星霜多少。闲指点、黄陵之庙。可有鹧鸪啼庙里，说声声、不若归来好。飘泊意，感同调。苍茫落日青天小。望城头、咿咿画角，一丝红照。客路加餐须稳健，且吃黄粱饭饱。切莫向、西风懊恼。记取春江三月浪，把桃花、归买湘波棹。人聚散，似飞鸟。"}