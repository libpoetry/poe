{"id":"1117995","title":"五月七日拜致仕敕口号二首","dynasty":"宋","author":"陆游","text":"剡曲东归日醉眠，冰衔屡忝武夷仙。恩如长假容居里，官似分司不限年。一札疏荣驰厩置，两儿扶拜望云天。坐糜半俸犹多愧，月费公朝二万钱。黄纸东来墨未乾，孤臣恩许挂朝冠。小儿扶出迎门拜，邻舍相呼拥路观。白首奉身归畎亩，清霄无梦接鹓鸾。从今剩把花前酒，忧患都空量自宽。"}