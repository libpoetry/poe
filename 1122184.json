{"id":"1122184","title":"建炎丞相成国吕忠穆公退老堂","dynasty":"宋","author":"侯彭老","text":"姓名已冠凌烟阁，杖屦初临退老堂。任重晋公游绿野，放怀忠献醉安阳。园林选胜规模远，丘壑偷闲气味长。借箸更资恢复策，始应归此乐时康。扶出离明一洗光，懔然忠义合穹苍。天教世祖中兴汉，人服汾阳再造唐。道大耕莘同至乐，功成钓渭踵遗芳。身为天下安危寄，未许清闲事退藏。"}