{"id":"863185","title":"喜雨寄上饶守","dynasty":"宋","author":"王洋","text":"东村丛祠闻伐鼓，西村巫家女儿舞。满城半笑半悲啼，唯有使君心独苦。使君日日拜土龙，尊彝净洁笾豆丰。公厨弥月不御肉，七十行老筋力充。明明上天采民誉，先使千嶂云朣胧。知公不肯爱珠玉，非玉非珠只雨粟。如今万室动歌弦，稳保千箱满穜稑。不须衮衮谈政理，但持此事献天子。从来上瑞是丰年，会有徵书封玉玺。有如不掩造物功，尽付妙手归长空。长空冥冥不可名，请公便作喜雨亭。"}