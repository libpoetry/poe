{"id":"218772","title":"伯温索诗贺令姊夫生朝","dynasty":"宋代","author":"陈藻","text":"一生开读度残年，纠者劳劳与办钱。恰似丛林充化士，历多世态得真禅。忽教衰老亲题疏，也且低垂敢自贤。随顺却遭开眼白，屈伸谁识草经玄。官催租赋鞭笞急，家乏憔苏色语煎。节序酒肴虽可废，妻孥沟壑恐将填。不成底事空归去，别问良媒解倒悬。乐内太深颜氏子，生朝索贺郭郎篇。"}