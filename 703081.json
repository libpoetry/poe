{"id":"703081","title":"和张员外次韵顾仲瑛柳花词十首","dynasty":"明","author":"谢肃","text":"卢女初来魏帝家，楼前杨柳倚风斜。新衣只拟裁金缕，绿鬓何堪点雪花。细腰宫里曲池平，杨柳依然绕故城。城上晚风飞絮急，无端感慨为谁生。依依杨柳并阊门，歌断吴歈黯别䰟。落絮看时和泪点，柔条折处带啼痕。柳条垂影马鞍清，张绪华年别有情。狂雪莫教吹一点，䓁闲粘着鬓边明。白花飞来江水东，不恋魏宫阊阖风。把臂踏歌歌未巳，至今春兴恼诸公。炀帝巡游柰乐何，毵毵杨柳汴堤多。飞花尽向龙舟舞，彷佛陈宫玉树歌。三郎西内又经春，二月东风属下旬。无数柳花吹御帐，梦中疑是马嵬尘。丝管钱塘沸早春，画桥绿水柳条新。重经苏小门前过，飞絮多情惹着人。永丰园里落残阴，白傅风流巳陆沉。不有两枝天上植，飞花那入御帘深。门前五柳不须多，息荫醉眠还浩歌。点捡飞花休委地，草中其柰寄奴何。"}