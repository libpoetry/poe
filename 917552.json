{"id":"917552","title":"水龙吟 金陵作","dynasty":"宋","author":"杨冠卿","text":"渡江天马龙飞，翠华小驻兴王地。石城钟阜，雄依天堑，鼎安神器。鳷鹊楼高，建章宫阔，玉绳低坠。望郁葱佳气，非烟非雾，方呈瑞、璇霄际。貔虎云屯羽卫。壮金汤、更隆国势。天骄胆落，狼烽昼熄，玉门晏闭。祗谒陵园，长安□远，中兴可冀。笑六朝旧事，空随流水，千古恨、无人记。"}