{"id":"413250","title":"小九曲在题诗岩下坻石罗布溪流萦折溯洄而入别有幽夐","dynasty":"近现代","author":"施蛰存","text":"朝日未登岭，轻箄已入谷。偶逢山外山，遂得曲中曲。星罗石磈礧，锦皱水洞洑。岚气欲浮沉，清音自涵蓄。倘有秦王女，弄佩响琼玉。拨棹遵回渚，窥林见平陆。搴裳越层阜，散策入修竹。芳草藉微熏，粉箨解新绿。茑萝依乔松，葛藟奄樛木。白花高莫攀，翠鸟近相逐。零露屡沾衣，横潦时侵足。谢客虽无闷，伐道亦惊俗。纡步觅来径，结想频回瞩。何时遗世网，一椽寄茅屋。"}