{"id":"576574","title":"病中忆东明圆明空上人","dynasty":"明","author":"黎贞","text":"老师久病脚，贱子长病心。两地各伏枕，何时得相寻。扶筇犹踯躅，捧腹常呻吟。葛藤谁共话，竹叶谁共斟。缅思少壮日，汗漫何可禁。其如忽衰谢，百事转交侵。沈绵在床缛，亲朋若商参。有如笼中鸟，不得栖上林。何当复强健，清欢尽馀音。为公歌此曲，感古仍慨今。"}