{"id":"1105562","title":"过孺人挽词","dynasty":"宋","author":"王十朋","text":"扁舟昔访戴逵居，早识奇儿骨相殊。不是剡溪能蕴秀，祇应蚌腹解生珠。家从机断知为学，身自鸡鸣起奉姑。儒术登科有犹子，大书遗懿照龟趺。过从有夏孕遗芳，作配于周妇德良。目不泛观惟贝叶，舍无他物有天香。鱼轩欲动喜家近，乌冢忽归惊夜长。年到古希子孙足，人生如此尚何伤。"}