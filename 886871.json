{"id":"886871","title":"送淳安括田省委贾都事","dynasty":"宋","author":"何梦桂","text":"白马何方来，青丝红锦鞯。手持省府檄，身著从事衫。分麾莅属邑，衔命司括田。一见为鸾凤，不肯为鹰鹯。视民如有疾，见客似无官。疲民得贾父，僻壤戴苏天。群情有欲愬，百口难具宣。君来五阅月，熟察民颠连。严为浙偏垒，淳在严万山。按图览舆地，邑境若斗然。一分布阡陌，九分奠山川。垦亩杂沙砾，斸土见水泉。桑不给茧丝，农不供粥饘。耕凿地力尽，租税民用殚。江南享有国，钱塘馀百年。地偏费实浩，额外赋益繁。和买非正绢，茶役皆赢钱。民穷未忍死，上慈政令宽。三年输未足，一榜逋悉蠲。遗黎戴白叟，尚能话兴元。天朝大一统，地域跨八埏。中邦定成赋，远氓均受廛。吁嗟天地仁，岂使雨露偏。君归勿委蛇，禁中需牧颇。愿言述民劳，海表同恩波。相彼西人好，东人争奈何。"}