{"id":"647543","title":"冷斋","dynasty":"明","author":"王汝玉","text":"单君家本东州住，十载栖栖守儒素。一官新领广文毡，宛在长江最西处。江花江水朝暮流，却望家乡思旧游。想像当时读书处，斋居萧飒冷如秋。自从来作江西客，留得平生心不易。一斋况味冷如初，任使人间自炎赫。岁云暮矣飞严霜，东园岂复遗芬芳。贞松老柏挺孤操，蔚然秀发千寻冈。人生抱道贵如此，肯逐繁英共浮靡。世上谁知郑广文，洛阳岂识袁高士。嗟子避热三十年，冷斋寒席心久便。人生老去本戒得，况乃层冰心素坚。感君少壮负奇志，凡马群中见骐骥。愿君中道勿自疑，晚节苦贞宜愈励。"}