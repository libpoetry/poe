{"id":"501206","title":"送宣掾李伯鲁北上","dynasty":"明","author":"张以宁","text":"忆昔君家先柱史，肮脏不与世低昂。春秋千古寸心赤，风雪十年霜鬓苍。丹穴之雏有文章，早陪时髦歘高翔。东行吴会西江湘，鹭车所历飞秋霜。崎岖五岭求盗使，何能慁君此彷徨。英英大阃殿南服，淮海襟带环其疆。幕中芙蓉白日静，笔下玉蕊春风香。三年笑谈此日别，别意已觉随飞樯。莺啼冥冥江树绿，雁去漠漠河流黄。天街析木霄汉上，列宿清润垂光芒。君家世德理必复，君今升矣我所望。人生变化安可量，人生变化安可量。"}