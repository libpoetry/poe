{"id":"1235054","title":"獭皮褥","dynasty":"元","author":"陈古春","text":"赖侯失国毛嫱老，莲叶裳衣为谁好。曲阿湖上采菱舟，溅血沦精哭秋媪。祭鱼永谢菰蒲春，去作香魂荐寝裀。绿云四面裁如意，毳影当中吹暖尘。玉指象床聊岁晚，绝胜会死龟兹板。闻道惊鳞胆尚寒，莫教展放芙蓉馆。流苏帐里佳人语，卷却龙须偏爱汝。梦中若更讼羸骚，肠断蘼芜楚天雨。"}