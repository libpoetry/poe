{"id":"907170","title":"鲧庙","dynasty":"宋","author":"李复","text":"治水弗绩鲧当殛，逃入羽渊为黄能。韩山东北有荒庙，豕象冕服吁怪哉。乡社养牲禁畜豕，恐触神怒风雷灾。秦汉以来不读礼，祝尸鼎俎如优俳。魂魄久与魑魅杂，野妖阴怪凭草莱。高山南北二千里，谽豁凿断龙门开。昆仑长河走出海，神禹功大不可偕。后王书称嗣天子，永为万世严祠斋。为崇王像备冠舄，寝庑敞侈完倾摧。明饬有司正祀典，春秋致祭吾自来。"}