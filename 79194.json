{"id":"79194","title":"与子坦子聿游明觉十四韵","dynasty":"宋代","author":"陆游","text":"我自何山来，觅路占楼钟。联翩两葛巾，跌宕一短筇。深谷已曛黑，夕阳犹半峰。堂中千岁师，磊砢如古松。残僧三四辈，斗粟各自舂。长廊久寂寞，香火亦阙供。颇闻在世时，一钵制恶龙，时时出雷雨，百里常年丰。宿缘忽云尽，献供无春农。馋乌晨攫饭，饥鼠夜穿墉。而况我辈人，生世本不逢，胡不安汝分，终年抗尘容？静观兴废事，可洗芥蔕胸。一笑下山去，村坞烟重重。"}