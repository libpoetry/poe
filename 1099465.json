{"id":"1099465","title":"送严次山","dynasty":"宋","author":"严羽","text":"四年栖岭表，三岁客海东。人生贵安适，奔走成何功。去年喜归来，山花春蒙茸。弟侄各捧觞，一笑生华风。南山多紫芝，北山多白薇。云空汗漫台，月午生凉辉。俯仰仅一载，脂车复征西。岂以丈夫志，万里犹庭闱。岂以名山川，待公亲品题。故园松桂林，一一含贞姿。何时赋归来，毋令久凝思。"}