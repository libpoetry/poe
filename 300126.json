{"id":"300126","title":"满庭芳·题瑴庵填词第三图","dynasty":"现代","author":"乔大壮","text":"同里东山，当年穷塞，梦华草草书成。十三金雁，取次泊钿筝。过眼英流俊侣，凭谁主、四海诗盟。閒身手、商量画里，此意未能平。销凝。人老去，樊楼醉后，一笑关情。到重饮琼浆，万感云英。珍重相从岁晚，最堪隐、惟有王城。银荷畔、烦君为我，渌酒浅深倾。"}