{"id":"284261","title":"云间九子歌","dynasty":"现代","author":"施蛰存","text":"莫釐丈人云间鹤，双栖偕隐联铢阁。挥毫设色老梁孟，闲处光阴共忙却。我来适会翁心乐，榻下青箱频摸索。谓当视我不世珍，黝黝九丸出囊橐。郑重贮将缥碧碗，乍注清泉便凿凿。角巾曳杖俨高士，翠羽朱唇宛灵雀。遥岑一角云林画，疏影几枝和靖萼。明知石理元非画，象物赋形亦奇作。莫言诸境由心造，岂知无境心何著。世人不识石有境，弹子涡中叹沦落。丈人抉得天地秘，坐令顽石腾光烁。仇池雪浪归东坡，壸中九华未俞诺。丈人持此誇前修，九子云间欣有托。"}