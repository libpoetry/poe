{"id":"387306","title":"庆宫春·霜鹤惊寒","dynasty":"清代","author":"樊增祥","text":"霜鹤惊寒，绿螭息驾，玉蟾渐转木末。裘帽萧闲，词人三四，一行秋雁斜掠。淡烟疏树，照空地虬龙欲活。尧章松浦，玉局临皋，有何分别。素娥终自多情，尽纳吾曹，水晶封域。三条桑陌，十家柳巷，不似铜驼荆棘。马蹄清夜，问何似青鞋缓踏。今宵佳梦，还倚梅花，举杯邀月。"}