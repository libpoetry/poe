{"id":"1106390","title":"九锁山十咏 大涤洞","dynasty":"宋","author":"王易简","text":"萧洒殊庭西，玉室青孱颜。华阳隐邃道，元盖浮尘寰。紞紞天鼓鸣，烂烂岩屋斑。谁悬隔凡石，此已非人间。群仙本容物，为我开重关。风烟谷口亭，岩穴神仙宅。径回閟天光，云湿滴乳液。宝盖遥当空，篝火忽奇迹。不见茹芝人，残枰弃黑白。跻攀幸有逢，筋力何足惜。凤兮尔何来，翙翙鸣高岗。山风度玉箫，竹实丰糇粮。至今嶙峋石，如作毛羽翔。深溪阻造极，悬磴聊褰裳。踟蹰不忍下，树杪青天长。晴矼步清空，洞户抚巀嶭。何年出水龙，张口见齿舌。相传此得名，灵骨蜕如雪。岂其风霆化，诘曲馀故穴。想当夜半归，九锁一时掣。绝壁中嵌空，秀石下插地。缅怀玉局仙，于此冠盖萃。云泉俨昨游，卉木遗古意。青山日迎客，何者传姓字。斯人千载名，揽胜乃馀事。古来得道人，一往无留踪。胡为恋幽绝，努力抗祖龙。冠簪宛如刻，藓蔓不敢封。形化影未灭，石坚诚可通。灵仙去已遥，聊尔惊凡庸。行云倏变灭，本作须臾期。山灵护清气，英英幻真姿。旧雨洗犹在，高风吹不移。触石有动意，出岫无还时。扶桑如可薪，鍊此白玉芝。岚阴四围合，涧水数折流。试手翻碧海，捲雨来青虬。静躁为人役，蓄泄同神谋。长歌亭上诗，飞仙不可留。倚栏天风寒，问信骑鲸游。天吴泣海枯，化石空山中。陵谷历千变，倒倚蓬莱风。铁壁立峭绝，縠波漾玲珑。前岩寄游屧，大巧藏神功。素屏三十丈，画手谁与同。泠泠佩行空，湛湛镜无滓。至洁漱岩骨，馀润蒸石髓。山上真人居，鼎灶长不毁。犹闻洗药香，渐作落花水。临流且勿尝，清音濯幽耳。"}