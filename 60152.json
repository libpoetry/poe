{"id":"60152","title":"苦寒行·一上一上","dynasty":"明代","author":"阮自华","text":"一上一上，再上其难。陟言呼天，征于嵚岩。培风阶云，三上及菑。层&lt;木絜&gt;互折，如我百罹。阴崖积寒，未冬霓零。枯鸢厉颠，饥虎伺人。禅蠙若鹑，痹骨摧颓。伐室取子，尔欲焉逃。怀哉怀哉，忧途孔云。薄暮苦望，繁心如衿。高山崱屴，飘风觱发。皇天听卑，毛竖膺结。怀哉怀哉，天下可正。痒痒我心，癙忧列夤。匪兕匪虎，率彼九垓。喷沙柲雹，腾霓作霾。马援私珠，颜回私食。州论如日，铄金以笔。捆臂雠牧，鸱革雠胥。吴赵偕毁，我忧匪私。人行堤下，水流桥边。畦畎不改，心愁敖然。白华满皋，芗兰满潜。图羹绘鼎，怆惶自怜。西南何峰，蔽我朱明。日下于征，摇心于旌。怀哉怀哉，不可相云。南箕北斗，然照襟。重离可作，逝日难睹。椒兮兰兮，愿言则怒。砭盲剚腹，大命不图。上山苦寒，不为裂肤。"}