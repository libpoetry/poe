{"id":"306501","title":"摸鱼子·一九四八年","dynasty":"现代","author":"黄咏雩","text":"路漫漫、横汾回望，西风吹散箫鼓。不鸣自分先应死，他日弋人何慕。摧倦羽。待鹤化归来，华表伤心语。艰危记取。念尾赤鱼劳，怀安鸩毒，身世奈何许。江湖远，冉冉寒云又暮。霜魂归也谁诉。枯镫油尽疏星黯，祗有笛声凄苦。春已去。君不见、关山摇落皆红树。秋声万户。奈锦字书沈，银筝柱冷，卧听打篷雨。"}