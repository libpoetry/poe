{"id":"872175","title":"金缕词/贺新郎 寿南楼","dynasty":"宋","author":"石麟","text":"欲上南楼寿。记当年、祥占玉燕。一阳生候。今数书云犹七日，宫线未添刺绣。便草就、寿词盈袖。合捧金荷称鹤算，想华堂、剩醉眉春酒。惭斐句，为觞侑。功名八稚年方少。自归来、陶庐蒋径，菊松为友。轩筑易安栽花药，不坠家声五柳。况满砌、芝兰争秀。岁岁斑斓衣戏处，老人星、一点辉南斗。顾对此，共长久。"}