{"id":"419942","title":"尉迟杯","dynasty":"近现代","author":"邓潜","text":"天公巧。作弄得，几阵春寒峭。将花当酒同看，新酿紫红多少。烟僝雨困，花也似春人醉倒。劝番风著力催晴，数声窗外啼鸟。因念一角江城，芳菲地，雏莺乳燕来早。唤起春痕都无迹，人面共桃花一笑。痴心向东君暗祝，莫开遍荼蘼事遍了。待偷闲绿杖青鞋，看花忘却人老。"}