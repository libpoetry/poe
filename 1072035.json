{"id":"1072035","title":"上钟太守生辰诗","dynasty":"宋","author":"韩驹","text":"道在轲雄出，时平稷契生。荆山方秀整，金气与高明。磊落难藏器，峥嵘易得名。宏才须视草，大手本调羹。欲赋龙骧远，方看凤翥横。海门迎五马，桂岭换双旌。渐许含香侍，宁为剖竹行。悠悠真任物，扰扰不关情。札有十行赐，政应期月成。风流前辈似，文采后来倾。日月开黄道，云烟焕赤城。还朝充柱石，与世作权衡。仙果千年实，洪涛几度清。于公一俯仰，几杖表馀荣。"}