{"id":"279319","title":"氐州第一·晚泊樟树镇，用待制韵","dynasty":"现代","author":"周岸登","text":"帆脚收寒，雁阵晕晚，长堤万瓦鳞小。画角风高，危亭望断，天末青鸾缥缈。梅柳娇春，任自媚、东皇余照。锦水芳游，漓江倦辙，燕莺俱老。鬓影关河青镜少。万千事、梦萦魂绕。扇底今情，琴中古怨，莫更撄愁抱。此心无，真幻想，天花坠、拈来微笑。独寐更长，渐遥闻、渔歌唱晓。"}