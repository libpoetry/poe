{"id":"1121057","title":"四月二十日被以郡事入奏之命再赋二首","dynasty":"宋","author":"岳珂","text":"五云堆里望觚棱，二纪周南梦未曾。四辈两年勤诏札，九重一念乂黎蒸。烽台虽有深秋燧，雁塔应无曩日僧。豫备正须如雍国，不妨德业颂高升。去年冬暮拜弓招，槐夏重承接画朝。锡马敢期先雨露，冥鸿自愧点烟霄。沙墀有路瞻唐表，瓦缶何堪溷舜韶。归郡定应迟六月，却从故迹问凌歊。"}