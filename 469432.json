{"id":"469432","title":"生诗十首书王堇父慈无量集以凡百畏刀杖无不爱寿命为韵（录八首） 其一","dynasty":"明","author":"陶望龄","text":"人生事肠腹，及与口舌三。二但取饱软，一乃司吾馋。万钱饰盘筵，殉此径寸甘。下咽了无知，理与木札兼。晚食美葵蓼，甚饥望齑盐。径寸况易欺，胡当信其婪。半脔偿一身，债主真不廉。人羊须臾理，请君睹其凡。"}