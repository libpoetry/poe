{"id":"1129866","title":"偈九首","dynasty":"宋","author":"释惟清","text":"浮云散尽狂波止，天上玉蟾水底圆。皎洁迥然通湛寂，此时消息若为传。时时是好时，日日是好日。乌兔体全身，灵机何处觅。今朝看见昨朝人，依旧眼睛光似漆。古佛不到处，诸人共用。诸人不到处，古佛同参。同参共用如何显，种田博饭机非浅。因思昔日老师言，三界本无何用免。江月照，松风吹，永夜清宵更是谁。雾露云霞遮不得，个中犹道不如归。复何归，荷叶团团团似镜，菱角尖尖尖似锥。天机藏不得，花笑鸟啼时。不待重拈出，当人合自知。山是山，水是水。僧是僧，俗是俗。更将何物演真乘，六六元来三十六。一是一，二是二。头上是天，脚下是地。饥即餐兮困即睡，人人皆受如来记。三世诸佛，不知有恩无重报。狸奴白牯，却知有功不浪施。明大用，晓全机。绝踪迹，不思议。归去好，无人知。冲开碧落松千尺，截断红尘水一溪。衲僧照彻千差眼，缁素浅深毫发分。分处莫非全正令，法王那得独称尊。"}