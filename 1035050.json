{"id":"1035050","title":"送二兄三兄赴廷对","dynasty":"宋","author":"魏了翁","text":"吾家令兄弟，异氏而同气。雅知义利分，不作温饱计。天子龙飞春，了翁对轩陛。柄臣方擅朝，党论如鼎沸。轧轧不能休，一挥三千字。植治贵和平，用人戒偏陂。天子擢第一，期以风有位。寻寘之三人，仍诏恩礼视。后此者三年，东瞻复联第。天子方谅闇，有言不得试。岁行在协洽，文翁陈谠议。惟知守家学，宁顾触时忌。虽不第甲乙，自谓傥无愧。古人为己学，何有于富贵。穷则独善身，仕将以行义。两兄西南彦，九牧将倒指。平生刚直胸，毋以科举累。矧逢主听宽，宁复怀顾畏。厥今果何事，请略陈一二。内无王文正，谁与理家事。外无韩忠献，谁与饬戎备。荧惑守羽林，震雷诧冬瑞。天象已云然，人事犹尔耳。劈析为上言，卓哉朝阳喙。却携令名归，为亲一启齿。"}