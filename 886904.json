{"id":"886904","title":"赠星学叶冰壶","dynasty":"宋","author":"何梦桂","text":"祝融掷火驱六龙，火轮吐焰烧长空。彤云挂树凝翠歇，九根灼烂红炉中。黑菟喘啸风不起，紫蛟嗔卧潜幽宫。燕然山高倚绝壁，下有凌阴厚千尺。阿谁琢雪开琼花，贮向玉壶寒照骨。层冰底下浴蚕虫，口吐茧丝成五色。冰姿入火热不焦，那识人间烁金石。苍生病暍死道途，左拥右扇唤不苏。愿化冰蚕作冰茧，上天下地成冰壶。"}