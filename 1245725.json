{"id":"1245725","title":"秦女休行","dynasty":"元末明初","author":"杨维桢","text":"秦氏有烈女，自名为女休。左手执白扬刀，右手把乌龙殳。年十五，妻燕王，夫燕王，陷无辜。取仇西山上，杀人白昼衢。关吏不敢睚眦，司败莫孰何。于手杀人者杀，创人者创。女休岂敢避法走藏，累嫂与兄使县吏解章。女休自归罪，丞相列坐东南床。丞卿议罪拘文法故常。牵曳东市头，法刀利如霜。刀未下，金鸡衔赦出法场。百男尽短一女长，嗟嗟女休真女郎。丈夫堂堂掩面事仇女，休视之如妾妇女娼。"}