{"id":"1226445","title":"送晖东阳往江西省佛智师","dynasty":"元","author":"大欣","text":"故家西江上，游子未成归。而我岂不怀，所惭志多违。十五知好道，从师别庭闱。朅来苕上寺，遭时蹈危机。秋风走淮甸，晏岁东海涯。交情无厚亲，面诺心已非。感子始终意，见我无瑕疵。爱恶有妍丑，人孰不自知。目睹凌云质，自足为我规。况同早入室，甚知多令仪。前年党祸作，众溃如星驰。老师卧一室，四海浮云悲。我时阙服役，赖子能扶持。子去我始至，曾不慰渴饥。遂令八十翁，落日乡土思。别来鞠再华，田圃霜露滋。穷檐白日晚，苦心徒尔疲。感激子遂行，信有天下奇。草堂白头亲，有弟供甘肥。敢忘师道尊，恩义无或亏。意气重然诺，为道况孜孜。神机不停伫，天马脱絷羁。能不念离索，潦倒成荒嬉。尺书岂无邮，问谒多愧辞。我有心与目，孰不为鸢鸱。母老家亦殚，弟妹贫贱离。长绝伯父恩，骨朽葬无资。天诛不可逭，何用涕交颐。因子感我私，听歌行步迟。誓言如白水，我归岂无期。"}