{"id":"683843","title":"清明日偶成","dynasty":"明","author":"王世贞","text":"小冢轻风舞纸钱，斜阳漠漠草芊芊。非关榆柳无新火，总为人家不禁烟。岁岁年年世事非，朝朝暮暮故人稀。唯因白骨无穷尽，新鬼犹堪旧鬼饥。杨柳梢头扬酒旗，软舆凭着暖风吹。未论天地藏身处，不起儿孙异日悲。叶县天贻白玉棺，滕公石椁在长安。争如谌母祠前树，不受人间泪眼弹。"}