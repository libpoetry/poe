{"id":"118568","title":"程八信孺表弟部符单父相遇颍川归乡待阙作长","dynasty":"宋代","author":"苏辙","text":"我生犹及见大门，弟兄中外十七人。两家门户甲乡党，正如颍川数孙陈。嗈嗈鸣雁略云汉，风吹散落天一垠。归来勉强整毛羽，饮水啄粒伤离群。东西隔绝不敢恨，死生相佚长悲辛。萧萧华发对妻子，往往老泪流衣巾。仲叔已尽季亦老，双星孤月耿独存。老夫闭门不敢出，喜君三度乘朱轮。今春部符地尤胜，不齐自古留芳尘。回车访我念衰老，挽衣把臂才逡巡。君行到官我未死，杖藜便是不速宾。一尊酌我当有问，此国岂有贤於君。"}