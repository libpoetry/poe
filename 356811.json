{"id":"356811","title":"壶中天·题心巢师春归杖履图","dynasty":"清代","author":"冯煦","text":"烟萝无恙，问春归几许，幽人先觉。宛转溪桥晴翠泻，输与閒鸥栖托。屋借林围，泉因笕引，差可团蒲著。独随霞往，一襟真想绵邈。还忆四壁弦歌，东风瓢瞥，旧梦浑如昨。甚日白田残月里，许我重携松屩。谢笠冲寒，呼筇溯远，来践琴边约。南云归晚，故山应有猿鹤。"}