{"id":"517753","title":"忆旧游吟","dynasty":"明","author":"黄淮","text":"东风吹香拂瑶草，弱柳拖金覆长道。锦苞散尽桃李花，新绿含烟摇翠葆。雨痕留润浥轻尘，莺声唤起都门晓。金鞍压辔玉骢娇，宝钿簇车香雾绕。绣蹙冰缕纤，翠翘金凤小。飞弹掷云云转低，把酒劝花花为悄。檀槽象板杂歌讴，买笑调春不知老。我非有意慕少年，自爱瀛洲太平好。瀛洲群仙皆我徒，休沐亦许同欢娱。按辔徐行过钟阜，飞龙舞凤相萦纡。黄金扑面松花老，碧玉流润芝田腴。山回路亦转，左折复右趋。振衣投策入僧舍，碧梧绕砌青扶疏。铜瓶汲涧瀹山茗，绀芽和露烹园蔬。殷勤进杯斝，纷错罗盘盂。主情重兮客忘疲，酒半酣兮日已晡。抚掌歌一曲，豪气凌八区。翩然就归路，猿鹤还相呼。世间行乐难同调，心閒意惬俱良图。一从回首仙凡别，几载圜扉锁寒月。红稀绿暗又清和，旧事还从梦中说。感彼雍门言叹息，肠内热长绳难系。西飞轮公道，谁饶头上雪。可怜有足不得骋，此心直与云飞越。顾瞻黄金台，巍峨势更雄。居庸却立千万仞，丹崖翠壑巀嶪摩苍穹。群山昂伏作龙虎，天津一道银河通。紫宸肃天居，佳气常郁葱。何当跨黄鹄翼飞，鸿左浮丘兮右空。同登其台览其胜，排云献赋挥我巨笔如长虹。安能终日摧眉扼腕，不得开心胸。"}