{"id":"871507","title":"玉真瑞世颂","dynasty":"宋","author":"白玉蟾","text":"西华王母，紫虚元君。咀嚼九日，偃仰三云。毛竹秦娥，箫台周女。夜骑天风，晓诣帝所。琪花开盛，凤鸟歌雍。霞旌舞翠，烟幢丽空。金茎露飞，玉树月淡。苍苔丹墀，红药宋槛。北斗后德，阳春母仪。飙乘鹤驱，霓裳羽衣。懿淑靖都，恭柔慧闲。金玉渊海，琼瑶丘山。圣学光明，宝翰芳美。四海歌谣，关雎麟趾。仙仪冲粹，道性熙怡。福禄来为，葛藟螽斯。金鼎凝霜，玉炉煅月。芝田黄芽，桂馆白雪。青鸟不至，翠蓬忘归。玉真瑞世，吾教光辉。详延方士，酬酢道要。营魄守雌，玄牝观妙。广寒兔老，衡岳松青。至尊万寿，永保坤宁。"}