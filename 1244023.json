{"id":"1244023","title":"濠石晚樵因简李撝伯谦","dynasty":"元末明初","author":"郭钰","text":"出山复入山，流泉递迎送。暝入黄叶深，湿分白云重。棘荆攒径危，侧身抱深恐。春花自芳妍，春鸟自鸣哢。悠悠徒旅间，何由免寒冻。老亲嗟我勤，叹息中肠痛。肩赪只自怜，囊罄当谁控？学剑惜已迟，读书亦何用。国步政艰危，高官选才勇。李君旧知己，风格郁清耸。光怪匣中龙，文采云间凤。庭帏寿且康，甘旨日相奉。避地虽云同，乐事谁能共。知君怀远略，临机不妄动。战争奈未已，发策必奇中。何当展才力，青云纵飞鞚。"}