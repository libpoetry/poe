{"id":"915055","title":"三辰砚屏歌","dynasty":"宋","author":"杨万里","text":"天小紫，日淡红，月光正与日相通。一星雪白大于黍，走近月旁无半武。吾闻三辰不并明，如何日中见月星。霜后梨花定非瑞，春秋获麟不应贵。君不见八月十五夜向晨，东方亭亭升火轮，西有玉李伴金盆。是时三辰正如许，君不著眼君莫论。吾家大阮嗜文字，看书到晓那能睡。三辰并光射窗几，影落砚屏不容洗。就中月轮景特奇，桂树可数叶与枝。炯如秋水涵荇藻，天巧此岂人能为。怀璧未为罪，借书未为痴。公当十袭古锦帕，如何传玩十手把，不防夜半有力者。"}