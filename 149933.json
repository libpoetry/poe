{"id":"149933","title":"送坛守赴阙","dynasty":"宋代","author":"晁说之","text":"昔时江南士人轻吴会，正如长安洛阳论宾主。自从九州花开一日来，欣欣不复闻此语。明州太守江南英，信美之乡是吾土，莫言只饮甬水便无情。黄鹄排赤霄，垂翅一再举。御厨赐食紫驼峰，情多犹忆马夹柱。依然梦断四明山，花信风里怜梅雨。潮平驩喜浪婆儿，莫错举棹新城江上去。"}