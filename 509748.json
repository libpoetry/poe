{"id":"509748","title":"赠羊长史寄辽东贺黄门钦","dynasty":"明","author":"陈献章","text":"此心自太古，何必生唐虞。此道苟能明，何必多读书。寂寂委山泽，于于来京都。斯人各有分，彼此何能踰。杪秋风日清，呼儿理肩舆。聊为玉台游，言笑谁与俱。屈指意中人，一坐一踟蹰。归来看四壁，四壁光如如。圣道日榛塞，谁哉剪其芜。夫子久不见，吾生何以娱。常恐岁月晚，况与音问疏。申以伐木章，一日三卷舒。"}