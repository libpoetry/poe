{"id":"247742","title":"三姝媚·过绿海楼","dynasty":"现代","author":"朱庸斋","text":"秋千墙外道。正垂杨凝妆，黛蛾匀晓。渐绿汀洲，唤旧情都是，数声啼鸟。单舸来时，问载得、落红多少。废榭荒帘，空伴离魂，送将残照。漫省相思盈抱。叹荏苒春韶，梦云应好。一镜风花，念酒醒时节，更教谁扫。纵有罗裙，终不似、故园芳草。莫惜青青双鬓，樽前年易老。"}