{"id":"1101272","title":"合纸屏为小阁画卧袁访戴其上名之曰听雪各与长句 其二","dynasty":"宋","author":"方岳","text":"飕飕飗飗风落木，淅淅沥沥声撼竹。乾坤不夜起开关，一港玻璃四山玉。我所思兮渺中洲，幽怀欲写谁与酬。世间馀子不足语，乘兴径上渔翁舟。未到山阴竟回棹，歘去骤来何草草。神交如必面相朋，逸韵高情一如扫。宁可一生无此人，不可一日无此君。襟期何必戴安道，玉立寒青自不群。"}