{"id":"1207893","title":"二韩诗，为韩吏部作","dynasty":"元","author":"范梈","text":"太行青云城上头，城下乱水亦东流。谁家烟中杨柳树，鸣鸟一似黄栗留。是时东风荡瀛洲，瀛洲冠带集英游。有客抱琴来海岳，罢弹为我夸韩侯。韩侯家庆邘晋始，异代流风尚能耳。九十丈人住丹丘，犹子类翁翁类子。一门两世百八十，更问千年今有几？余系生子子生孙，锦衣烂照晴空里。我向瑶台听洞箫，灵风浩荡迷宫征。桂枝翠弄月光寒，一时秋满芙蓉水。神仙中人无俗贾，说似青天天为喜。往年初识吏部君，吏部有子才绝群。与我同僚内相府，给事朝夕均劳勤。是则知君莫如我，作歌盛德况所欣。皇都二月花纷纷，美酒斗倍钱万文。把酒欲醉春日醺，为君却日呼流云，此歌此事今罕闻。"}