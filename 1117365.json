{"id":"1117365","title":"代书寄剑州普安令周士彦屯田 其二","dynasty":"宋","author":"邵雍","text":"二蜀至三吴，中间万里馀。去年方北望，今岁复西驱。剑阁离天日，秦川限帝都。临风相忆处，能饮一杯无。作官休用叹奚为，未有升高不自卑。君子屈伸方为道，吾儒进退贵从宜。即今彭泽归何地，他日东门去未迟。痛恨伊嵩景无限，一名佳处重求资。"}