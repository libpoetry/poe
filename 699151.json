{"id":"699151","title":"子夜歌","dynasty":"明","author":"徐熥","text":"牵丝嫌干断，求藕恨泥深。风吹菡萏折，那得见莲心。篱外种都梁，篱内种黄檗。虽是爱他香，篱心苦难说。芙蓉面可怜，卷施心不死。红豆落深坑，到底相思子。锦帐覆雕床，银钩宛相向。何时得见郎，钩起合欢帐。乱却曲中心，只为音徽误。郎来续旧弦，知移何雁柱。采桑饲春茧，叶稀蚕不饱。一茧着欢衣，与欢绵太少。"}