{"id":"696516","title":"寄玉山知县","dynasty":"明","author":"郑真","text":"君住天台我住明，相逢千里亦多情。政须苍石铭诗刻，不羡铜盘歃血盟。潘岳春吟花似海，陶潜晚啸柳如城。斯文甚荷风声接，比屋弦歌乐治平。满城风雨落花深，望望溪山思不禁。笑我穷经空白首，多君视篆祇丹心。寿春欲解时苗犊，单父频听宓贱琴。谁是玉堂挥翰手，墨卿须致竹窗阴。"}