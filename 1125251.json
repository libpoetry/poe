{"id":"1125251","title":"木兰花","dynasty":"宋","author":"晏几道","text":"秋千院落重帘暮，彩笔闲来题绣户。墙头丹杏雨馀花，门外绿杨风后絮。朝云信断知何处，应作襄王春梦去。紫骝认得旧游踪，嘶过画桥东畔路。小颦若解愁春暮，一笑留春春也住。晚红初减谢池花，新翠已遮琼苑路。湔裙曲水曾相遇，挽断罗巾容易去。啼珠弹尽又成行，毕竟心情无会处。小莲未解论心素，狂似钿筝弦底柱。脸边霞散酒初醒，眉上月残人欲去。旧时家近章台住，尽日东风吹柳絮。生憎繁杏绿阴时，正碍粉墙偷眼觑。风帘向晓寒成阵，来报东风消息近。试从梅蒂紫边寻，更绕柳枝柔处问。来迟不是春无信，开晚却疑花有恨。又应添得几分愁，二十五弦弹未尽。念奴初唱离亭宴，会作离声勾别怨。当时垂泪忆西楼，湿尽罗衣歌未遍。难逢最是身强健，无定莫如人聚散。已拚归袖醉相扶，更恼香檀珍重劝。玉真难唱朱帘静，忆在双莲池上听。百分蕉叶醉如泥，却向断肠声里醒。夜凉水月铺明镜，更看娇花闲弄影。曲终人意似流波，休问心期何处定。阿茸十五腰肢好，天与怀春风味早。画眉匀脸不知愁，殢酒熏香偏称小。东城杨柳西城草，月会花期如意少。思量心事薄轻云，绿镜台前还自笑。初心已恨花期晚，别后相思长在眼。兰衾犹有旧时香，每到梦回珠泪满。多应不信人肠断，几夜夜寒谁共暖。欲将恩爱结来生，只恐来生缘又短。"}