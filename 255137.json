{"id":"255137","title":"高阳台·泪印书鸦","dynasty":"现代","author":"徐震堮","text":"泪印书鸦，尘惊筝雁，赚人终是年年。吹絮帘阴，东风摇梦成烟。柳丝系得斜阳住，甚亭台换了啼鹃。又无端，旧事零星，都到尊前。如今暗雨衰灯外，但飘零酒盏，掩抑朱弦。海思云愁，不堪料量吟笺。红楼咫尺关情地，寄瑶华、枉托芝田。太凄凉，燕语黄昏，第几阑边。"}