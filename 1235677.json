{"id":"1235677","title":"别西山二首","dynasty":"元","author":"许衡","text":"大山如蹲龙，小山如踞虎。烟岚郁苍翠，远近互吞吐。我来苏门居，遨游成乐土。策杖望朝云，捲帘看暮雨。佳意豁尘腥，胜概入谈麈。使我郁陶消，使我劳瘵愈。生平鄙吝心，一洗出千古。回首声名人，何殊坐囹圄。远役非素怀，况有跋涉苦。吟鞭袅春风，迟迟如去鲁。芳菲二三月，追游盛梅坞。归来愿无违，一觞相对举。我爱林虑山，不处要路津。兹焉几千古，绝彼朝市尘。我来成素交，澹澹日益亲。形骸两相忘，谁主复谁宾。充然乐我饥，怡然栖我神。朝光连暮色，佳意含馀春。心境一融会，世味殊未真。奕奕草木光，熙熙禽鸟驯。众物欣有托，吾庐行亦新。诗书咏而归，况有耆德邻。"}