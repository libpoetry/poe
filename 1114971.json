{"id":"1114971","title":"雁湖二首","dynasty":"宋","author":"李壁","text":"藻荇连延十亩馀，从来佳致与人俱。水禽扑碌时惊枕，城月朦胧当画图。莫去渚兰留作佩，剩栽洲橘遣为奴。从今杖屦频来往，乞与嘉名唤雁湖。新结方桥跨两间，更渠清溜作潺潺。春来得句因池草，病起无端减带环。楼迥却愁多见月，城高元不碍看山。销忧况有诗书在，赢得湖边日日閒。"}