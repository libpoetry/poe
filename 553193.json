{"id":"553193","title":"赠邵景南","dynasty":"明","author":"郑真","text":"甘棠子孙冰雪姿，词葩织就云锦机。出门一笑天万里，翩然直欲登丹梯。元戎开藩控瀛海，宾幕红莲云蔼蔼。貔貅帐里承谋谟，匹马山川昡光采。三年书考达皇都，绫花凤诰承恩除。作官何如赋归去，春风杜宇声愁予。东陵山中瓜早熟，翠柳黄花艳华屋。良田䆉稏乐年丰，石蟹霜橙荐醽醁。案头一卷铜人经，夜窗坐对灯影青。小童侍立不肯去，心机脉脉通神灵。手拈金针三寸许，八法阴阳分处所。候气岂知天日昏，梦里人听竖儿语。回生起死不踰时，坐令寿域春熙熙。美誉流传满江海，声歌错落鸣珠玑。我生三十空潦倒，庭下秋深书带草。先子从游今几人，青眼何由长见好。"}