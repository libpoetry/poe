{"id":"1116601","title":"春帖子词：皇太妃阁五首","dynasty":"宋","author":"苏轼","text":"苇桃犹在户，椒柏已称觞。岁美风先应，朝回日渐长。甲观开千柱，飞楼擢九层。雪残乌鹊喜，翔舞下觚棱。孝心日奉东朝养，俭德应师大练风。太史新年瞻瑞气，四星明润紫宫中。九门挂月未催班，清禁风和玉漏闲。崇庆早朝银烛下，佩环声在五云间。东风弱柳万丝垂，的皪残梅尚一枝。茧馆乍欣蚕浴后，禖坛犹记燕来时。"}