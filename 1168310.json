{"id":"1168310","title":"纪南陵题五松山","dynasty":"唐","author":"李白","text":"圣达有去就，潜光愚其德。鱼与龙同池，龙去鱼不测。当时版筑辈，岂知傅说情。一朝和殷羹，光气为列星。伊尹生空桑，捐庖佐皇极。桐宫放太甲，摄政无愧色。三年帝道明，委质终辅翼。旷哉至人心，万古可为则。时命或大缪，仲尼将奈何。鸾凤忽覆巢，麒麟不来过。龟山蔽鲁国，有斧且无柯。归来归去来，宵济越洪波。"}