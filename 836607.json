{"id":"836607","title":"马鞍山吊赖秀才墓","dynasty":"清末民国初","author":"陈肇兴","text":"篮舆发北门，市尘忽已隔。一径入寒林，微风动深碧。不知何代女，树此贞坊石。郁郁马鞍山，白骨鱼鳞积。聚此万古魂，草木黯无色。翁仲立斜阳，白杨卧沙砾。堂堂少穆公，一代推巨擘。吾友赖秀才，八年傍窀穸。凭依得正人，他乡死亦得。涕泣奠椒浆，鸡酒酬在昔。薄暮野风吹，纸钱挂松拍。一鸟下空山，归途日已夕。"}