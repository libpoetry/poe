{"id":"1142521","title":"偕教谕傅草堂黄心梅及诸兄游贤明寺","dynasty":"宋末元初","author":"方一夔","text":"朋侪久拘检，偶此陟翠微。凌波渡野航，踏云扣小扉。林霜变纹缬，拗月湛珠玑。古寺半莓苔，空堂尽蛜蝛。持钵乞朝暮，残僧犹未归。清歌振冥杳，善响声转希。倦馀枕木榻，虑静鸥不飞。我亦嘿不语，趺坐观天机。幽芳艳岩菊，暝色漏晴晖。趁行戏拍肩，扶醉争牵衣。邓林荫千里，飞栖偶相依。无人识幽趣，再鼓黄金徽。"}