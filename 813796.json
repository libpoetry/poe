{"id":"813796","title":"大水叹五首","dynasty":"清","author":"沈树本","text":"戊子春徂夏，时若雨旸风。种苗行方遍，铺田渐芃芃。农夫顾之喜，谓今岁其丰。如何欻遘患，霪雨无终穷。西吴百万亩，化作鼋鼍宫。灾殃其数然，讵敢怨苍穹。所嗟民无食，何以及岁终。作诗维告哀，声比寒号虫。溪水日夜长，莫辨芦荻洲。桥面撑巨筏，门内维行舟。邻家有破灶，来往纷游鯈。望中见屋脊，簸荡如浮沤。下田不可救，沉没无一留。高田筑版插，全力保瓯窭。须臾仍溃决，一概成洪流。谁绘《洚洞图》，为民陈凤楼？帝尧方咨儆，应切怀襄忧。米船隔江左，米价腾浙西。五斗逾千钱，长饥痛蒸黎。囷空突无烟，食尽秕与?。秋成望更绝，四顾维荒畦。东家投水死，西家弃其妻。归来仰屋叹，儿饿牵衣啼。儿慎勿再啼，今夜犹同栖。明当入城市，鬻汝如犬鸡。回顾堕血泪，寸肠若刀刲。徘徊出门看，旷野愁云低。去年旱魃虐，焦卷苗无根。今岁商羊舞，沉浸连千村。水旱适荐至，何策苏元元。吾闻上古时，备患有本原。三年则馀一，仓廪常高屯。纵遇天灾至，民力堪自存。救荒于既荒，所济何足论。而况并无策，蒿目空忧烦。吾皇仁如天，湛恩垂涣汗。旧税与新租，全蠲岂惟半。小民一岁间，县门踪迹断。奈何奉行者，天语敢轻玩。公然肆追呼，不顾人愁叹。况此遭凶荒，岂能免逋窜。长歌《舂陵行》，千载思浪漫。元结称浪叟，亦称漫叟，《舂陵行》，"}