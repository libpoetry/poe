{"id":"1194566","title":"有感二首","dynasty":"唐","author":"李商隐","text":"九服归元化，三灵叶睿图。如何本初辈，自取屈氂诛。有甚当车泣，因劳下殿趋。何成奏云物，直是灭萑苻。證逮符书密，辞连性命俱。竟缘尊汉相，不早辨胡雏。鬼箓分朝部，军烽照上都。敢云堪恸哭，未免怨洪炉。丹陛犹敷奏，彤庭歘战争。临危对卢植，始悔用庞萌。御仗收前殿，兵徒剧背城。苍黄五色棒，掩遏一阳生。古有清君侧，今非乏老成。素心虽未易，此举太无名。谁瞑衔冤目，宁吞欲绝声。近闻开寿宴，不废用咸英。"}