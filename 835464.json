{"id":"835464","title":"玉山枕 岁暮夜归","dynasty":"清末民国初","author":"王闿运","text":"岁暮寒夜。喜良会，春无价。不眠不坐，分明笑靥，更点唇朱，早又妆罢。指看襟上酒痕多，独自守、月昏镫灺。待归时、数说相思，到相逢、更无从娇姹。且将年事安排者。剪幡胜，同心画。莫饮屠苏，欺人老大。学写宜春，玉手重把。昨宵镜、听道来来，绣一对、凤囊酬谢。愿明年、步步相随，尽商量，在玉梅花下。"}