{"id":"541206","title":"寿谢惕斋先生六十","dynasty":"明","author":"叶春及","text":"子綦隐郭南，嘘嘘向天云。先生隐郭北，兀兀穷朝暾。南北岂有择，今古焉足论。先生孕元气，妙契无始门。艮背不见己，励志故绝人。即今六旬周，履此初度辰。乾坤一气运，旁薄大无垠。大挠何劈划，坐使干支分。一元十二会，运世如次鳞。辟如一岁内，无夏亦无春。辟如一日内，无丑亦无寅。始终而终始，阖辟而浑沦。此言如不信，请问庖牺君。"}