{"id":"536501","title":"二月朔渡淮即事","dynasty":"明","author":"王世贞","text":"江南芳欲齐，淮北绿初抽。曾是一水隔，候至物不周。回风荡枉渚，落日多惊流。榜人告宵征，剌剌生百愁。去棹若攀崖，来帆如赴湫。大小各有营，贵在中所求。庶卉趣春阳，枯荄亦怀柔。兹请苟未谐，何以返故畴。没为九原愧，存为高堂忧。亦知鬒畏素，遘此不能休。"}