{"id":"602127","title":"南园五先生","dynasty":"明","author":"陈堂","text":"西庵容观最飘逸，奏对高皇称第一。罢归田里恣云林，行酒赋诗传彩笔。听雨先生亦名流，不乐枢要轻王侯。二载辞官士林羡，譬如千仞翔凤谁能俦。雪篷听雪有真趣，自诧奇音宫徵具。放怀天地兴陶陶，一轩自适安其素。洛阳长史倦游客，潜心伊洛空冥莫。亦有临轩植二松，笑与渊明同粹白。嗟哉五先生，性行何踽踽。南园结社时，意气扬千古。千古词赋争豪雄，文光直射斗牛宫。谈诗三百薄汉魏，使人至今凛凛淩清风。我生二百馀年后，南国踪迹能继否。招隐浮邱十数公，斗酒篇诗莫须有。莫须有，兴转豪。一饮三百石，醉洒千钧毫。人生欢会贵知己，何必高牙大纛鸣慅慅。"}