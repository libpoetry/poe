{"id":"175061","title":"避暑灵泉分韵得水字","dynasty":"宋代","author":"韩元吉","text":"閒居亦无营，岁月驶流水。适闻新蝉鸣，袢暑遽如此。佳哉二三友，久要复邻里。怜我疾病除，慰我怀抱喜。居然肯见顾，岑寂聊启齿。空山百无有，翠阜映清泚。幽泉俯伴月，盎盎真石髓。坐久得清凉，山瓶还屡耻。一杯乐所遇，静胜有真理。谁能走悬箔，赭门趁朝市。炎歊不可触，暑雨欣渐止。幸有故人风，相过时洗耳。"}