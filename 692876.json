{"id":"692876","title":"和联峰喜雨诗二首","dynasty":"明","author":"杨爵","text":"共庆连朝好雨频，昊天临下显诸仁。普施原野三农慰，一洒长空万象新。丰岁坐占八表盛，放勋出自九重勤。从今喜得含生类，沐我皇王荡荡春。雨过幽中生意频，乾坤万古此纯仁。弥天云掩千峰暗，着地神施一样新。出险走防歧路滑，归田耕野老农勤。涤肠莫谓吾无乐，自有家山石冻春。"}