{"id":"871456","title":"道过成蹊庵偶成旧风一篇","dynasty":"宋","author":"白玉蟾","text":"笑把青藜出武夷，不辞千里访幽奇。吐吞风月一壶酒，拈弄溪山万首诗。道过星河骇双目，万灶清烟缠华屋。老岩峭拔森翠屏，大江东去流苍玉。樵人弛薪指似予，中有玉洞藏仙都。楼阁参差美轮奂，神仙隐显知有无。夕阳挂树暮山紫，行行到此欲脱屣。门前三径绿苔深，浩荡春风醉桃李。子然放步成蹊庵，其一仙翁乐笑谈。苍髯绿鬓两眸碧，霞标芝宇清岩岩。青牛人去几千载，源流尚有玄孙在。身里蓬莱十二楼，杖头云水三千界。大隐从来只市廛，年来教法况萧然。先生驻锡庐山下，混俗和光四十年。琅庭琛馆五云起，五湖四海来如蚁。天下三百六十洲，未见堂宇高于此。自非先生真栋梁，安能玄阃颜辉光。烟蓑雨笠捘入门，琴佩剑履充其堂。先生何年创丹室，宝篆灰寒门牖密。明窗净几一炉香，何人会此真消息。先生何日结草庐，读尽丹台紫府书。有时瞑目坐蒲团，闲即汲水浇园蔬。妙南老人画真迹，一枝薜荔缠寒碧。莫问当年老沈翁，先生默契真端的。竹锁庵边炼药台，鹧鸪啼得百花开。归去武夷向人说，也曾亲诣同原来。先生此功与此德，不须语句碑诸石。铭在诸人肺腑间，闻者欲见不可得。斩新花竹旧烟霞，十洲三岛共一家。有人问著长生事，默默无言指落花。璚山道人懒成趣，勉强搜索此数句。明朝铁笛吹一声，直入千山万山去。"}