{"id":"871340","title":"潘紫岩与余赋雪约不得用色数并实字及比喻","dynasty":"宋","author":"白玉蟾","text":"不似寻常冻，俄而散漫飞。羞明犹欲落，等伴未全晞。承得圆还碎，看来是复非。积深仍密密，舞急转霏霏。弗是筛成细，何如拾取归。今焉皆璀璨，昨者只浽?。扫去依元有，呵来忽渐微。乱飘寒转甚，相映远生辉。莫踏凹中满，遥知凸处肥。严凝吟不厌，凛冽饮无威。赏玩真堪乐，丰穰不用祈。婵娟虽可待，融散恐几希。"}