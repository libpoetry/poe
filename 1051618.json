{"id":"1051618","title":"忠孝图","dynasty":"宋","author":"彭汝砺","text":"君亲等乾坤，恩义俱罔极。浮生一毫发，尽出覆载力。我思古之人，节义有遗则。以身托万事，糜殒终无啬。名教落编简，不与日月蚀。世薄道亦微，纲常堕荆棘。想像不可追，徘徊意悽恻。燕卿真士雄，绘素见颜色。谋惟引深思，摩揣穷多识。金朱宠纯懿，斧钺诛奸慝。欲将春秋法，转徙示九域。肥陵泮宫庭，收拾在四壁。千年土中身，精神回翰墨。峥嵘列星辰，奴隶生叹息。已死疑可求，欲语嗟复默。清风飒冰霜，直气森剑戟。富贵喜图画，蓄聚穷千亿。丹青彼虽工，龟鉴吾自得。愿言同此心，论世师盛德。当使忠孝风，自家刑邦国。"}