{"id":"766350","title":"桂枝香 署中丛桂数十株，交柯接荫，百年物也。今秋著花尤盛，词以赏之","dynasty":"清","author":"周之琦","text":"虚廊纵目，又露湿晚秋，庭院如沐。还见云根秀倚，雾绡凝绿。西风不管青腰守，任吹开、万枝金粟。客衣尘冷，依稀犹染，小山馀馥。念傅舍、光阴转毂。尚吟玩珠英，情寄三宿。一例茵凭，自许赏心人独。天香正好披襟处，更佳音仙蕊初擢。故国此际，霓裳应听，广寒新曲。"}