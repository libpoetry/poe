{"id":"1250135","title":"张武略","dynasty":"元末明初","author":"王逢","text":"张武略，马中骠，鸷中鹗。神清气完志落落，决眦万里空沙漠。红巾据有南兰陵，无人先执蝥弧登。角弓朝分云汉月，血刃暮洗官壕冰。黄金璅甲镇江徼，食箪浆壶骈父媪。刁斗严城令密传，菜果漫村迹如扫。睦州方腊绝饟道，素服威名罢侵扰。陋邦寇劫谁使然，令我诸君师尽老。孟劳宝刀龟甲文，翻然佩之星入氛。虎贲千百济虓猛，禽狝草薙收奇勋。浙东元帅亦不群，罗闉狗附联阵云。两军鼓行屋瓦坠，杀声直上苍天闻。牙张距趯开复合，左启右胠烟坌接。势如惊飙振槁叶，冒围蹂贼贼胆詟。贺兰阴拱仅自守，檀公上计无乃走。王琳遗爱寿阳间，袁崧殉名沪渎口。妖星党现秋日微，英雄命薄将安归！连营陷敌泯功业，别部抱愤无晶辉。残兵故吏望乡哭，偷生可诛死可录。我招其魂歌楚曲，高寒吹下双鸿鹄。"}