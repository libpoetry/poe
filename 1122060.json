{"id":"1122060","title":"出江","dynasty":"宋","author":"郑刚中","text":"四岸出前江，开帆破洪浪。何必春水船，而后始天上。一家五年别，万里远来访。自闻橹声近，延首日颙望。今朝两相即，悲喜不可状。牵衣小儿笑，叙事老妻怆。一杯藜藿羹，敢谓复同饷。地气既疏泄，山居亦清旷。米贱不愁贫，时和定无瘴。相与戴君恩，形影且依傍。惟怜囚罪身，此去几时放。欲以问白鸥，白鸥波浩荡。随缘禽在笼，观道蚁旋磨。忽此作江行，开窗得虚坐。回首城邑卑，极目天地大。千山雨后绿，瘴烟不敢涴。古木猿数枚，野渡僧一个。蕉心黄渐肥，荔子红欲破。净练铺其中，到底只容柂。烟消日乍出，四顾无所唾。随行欠王维，笔墨愿借过。收作小图画，素壁时横卧。"}