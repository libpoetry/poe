{"id":"482373","title":"题黄彦成云林小隐","dynasty":"明","author":"练子宁","text":"有客素肥遁，幽居爱林闾。结屋依陋巷，种树绕城隅。浮云南山来，清阴覆其闾。老柳带寒色，芳兰露春腴。窗深不知晓，树密室自虚。甘贫意自适，守道乐有馀。娱宾非旨酒，饱食但园蔬。流水赴大泽，翔禽恋高株。物性各有遂，谁能常晏如。所以古人隐，为时而卷舒。商岭岂高蹈，渭阳非远渔。惟有巢由子，千载烈丈夫。山鸣谷尚应，已独不受呼。嗟我眼中人，孰不为利驱。眷此云林下，萧然尘鞅疏。车马塞里巷，何能顾穷居。寄语抱关者，当识其贤愚。"}