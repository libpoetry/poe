{"id":"137131","title":"咏华林书院·华林有胡氏","dynasty":"宋代","author":"李宗谔","text":"华林有胡氏，孝义共知名。宅对千峰秀，家传双桂荣。书楼藏六籍，讲席聚诸生。官序新春拜，门闾往岁旌。儿孙多力学，兄弟亦躬耕。一院松篁影，满山猿鹤声。傍溪挑蕨煮，就树采茶烹。客恋琴樽乐，僧依水石清。官途空扰扰，尘世自营营。他日林泉约，何当遂此情。"}