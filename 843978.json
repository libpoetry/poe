{"id":"843978","title":"祁文恪诗卷为何润夫题","dynasty":"清末民国初","author":"陈宝琛","text":"年家耆旧系人肠，最有高阳与寿阳。头白还朝乔木尽，兰丛门馆更沧桑。四朝闻见说来真，恋阙忧时重乞身。老尚温经閒斗韵，风流已是道咸人。元辰雪际卷频披，廿载低徊最后诗。沈陆自关夷甫辈，味公绝口不言时。何郎相见亦衰翁，百首携持劫燹中。长忆别时遗欬在，顾祠如扫就松风。"}