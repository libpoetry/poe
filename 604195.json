{"id":"604195","title":"吴孝甫以雨后秋山图并诗见赠赋此奉答","dynasty":"明","author":"张萱","text":"汎汎乘流客，沿洄阻脩牵。途旷秋已暮，岸草露初泫。晨曦照微雨，新翠薄林甸。吴君老画师，神理穷素绚。对此开心神，为我扫匹练。渴笔醮枯墨，林岫递隐见。远峰双入云，悬流接层巘。疑有雨鸣叶，桥下若溅溅。山寒林未疏，岩复磴频转。缥缈台上亭，有客来攀缘。相向话新晴，驻屐聊指点。居然咫尺间，意态极万别。知君丘壑人，此或本来面。兼之词人手，不受俗笔缠。上有五字诗，格律迈骚选。烟霞与珠玉，错落任舒卷。披对竟日夕，客虑坐来遣。携之当卧游，宝之逾琬琰。"}