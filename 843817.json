{"id":"843817","title":"秋日与蒋梓舒明府再游鼎湖","dynasty":"清末民国初","author":"许南英","text":"一江秋水一江烟，酒具茶铛共一船。携手蒋侯船上坐，偷閒重试鼎湖泉。石径秋风作势骄，旧经行处响萧萧。千山落叶无人扫，尽逐山泉过野桥。东坡赤壁游前后，我已三回上鼎湖。僧侣曾知非俗客，又劳盛馔设伊蒲。佛堂幢里有婵娟，稽首慈云大士前。我是游山伊拜佛，各人各自有因缘。"}