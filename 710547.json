{"id":"710547","title":"陌上桑 其三","dynasty":"明末清初","author":"邝露","text":"罗敷眺清矑，不敢前致辞。罗敷善鸣筝，弦语调音疏。使君贵识曲，倾耳听名讴。初为濮上弹，上宫俨相于。次作阳春调，韶景逼通都。都人士与女，唧唧秦家姝。佳人美无度，夫婿快且殊。何用识夫婿，丛台接天衢。白皙耀朱茇，绿鬓专城居。柱后惠文冠，腰间古鹿卢。冠引通都士，剑值千万馀。行拥青丝骑，归燕明月庐。改柱入清商，冰华浸太虚。谡谡藐姑唱，漻漻涤烦纡。曲阕音讵亏，使君意气消。"}