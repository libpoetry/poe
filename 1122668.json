{"id":"1122668","title":"陪郡侯出郊劝农","dynasty":"宋","author":"洪咨夔","text":"劝农冠盖出江干，马上东风觱栗寒。珍重春衫唾花碧，画眉狼籍道傍看。山青未了晓光开，鸠唤鸠应雨又催。消得犊车泥滑滑，此行不为杏花来。茅屋人家蓐食烟，相呼趁雨好翻田。去年下麦泥如铁，一寸春膏直几钱。争问官侬子谓谁，看来似不是农师。向人羞道闲陪涉，说与豳风七月诗。炼丹人去屋萧萧，脚底群山走翠蛟。长啸一声空响答，砉然只鹤起松梢。半落梅花雪透明，不妨把酒当春行。光风有意相料理，杨柳青边约略晴。"}