{"id":"1118382","title":"小舟游近村舍舟步归四首","dynasty":"宋","author":"陆游","text":"数家茅屋自成村，地碓声中昼掩门。寒日欲沉苍雾合，人间随处有桃源。借得渔船溯小溪，系船浦口却扶藜。莫言村落萧条甚，也胜京尘没马蹄。不识如何唤作愁，东阡南陌且闲游。儿童共道先生醉，折得黄花插满头。斜阳古柳赵家庄，负鼓盲翁正作场。死后是非谁管得，满村听说蔡中郎。"}