{"id":"704005","title":"送佥都御史余公奉使还京","dynasty":"明","author":"韩雍","text":"久司风纪位都堂，近拜天恩使故乡。玉斧飞霜无玷缺，锦衣行昼有辉光。思家梦叶才温席，恋阙情悬又促装。奈我同心不同迹，五云翘首思茫茫。夜雨西窗始盍簪，春风南浦又分襟。论交久契芝兰味，图报相期铁石心。桃浪一江行色壮，锦云千里故情深。君才自是人中杰，入相行看拜玉音。水满春江燕子飞，喧天鼓吹送君归。许身报国今谁并，持节还乡古亦稀。龙虎风云欣际会，山光草木剩光辉。相思后夜瞻霄汉，执法星芒耀太微。酒罢西江第一楼，还朝人物异常流。作官最重乡邦羡，奉使能分社稷忧。此去横班须独对，遥知前席定三留。好将民隐条陈尽，为报皇情宠眷优。"}