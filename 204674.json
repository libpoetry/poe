{"id":"204674","title":"赵丞相黄冈独往亭","dynasty":"宋代","author":"黄彦平","text":"土生涉道有深浅，时来行身随近远。飞云邂逅作霖雨，雨足云归自舒卷。南阳躬耕心不悔，东山忽起颜犹腆。威行巾帼喜折屐，得倍古人谋盖鲜。杨颙恸哭野王筝，欢息成言那及践。关中丞相富丘壑，掩鼻功名聊不免。前年一战靖江浒，今年再战开淮甸。心期绿野园林胜，梦想黄冈松桧晚。渊明孤往欲问津，赤松从游非从愿。凭虚或喜凌云赋，还游请续离骚传。"}