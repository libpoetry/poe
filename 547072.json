{"id":"547072","title":"元夕家宴示诸子侄","dynasty":"明","author":"于慎行","text":"端居逢节序，中情鲜所欢。常华既云瘁，谷风良不完。佳夕谢宾徒，且复陈盘餐。丱弁既列侍，孩抱亦团圞。尊酒日云晏，华镫烂以繁。九枝兰桂烬，四照玻瓈丹。笑语不知疲，迢迢清夜阑。永怀家门念，俛仰固多端。依栖幸不远，蕃硕已可观。慎旃各努力，保作诚为难。"}