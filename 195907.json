{"id":"195907","title":"短谣·窗中灯冷晖重绿","dynasty":"宋代","author":"王令","text":"窗中灯冷晖重绿，窗前西风叶相逐。晓霜披瓦月上轩，枕梦不成雁声续。拂衣起步行绕壁，万虑无成泪沾臆。铁房老剑涩不青，闪系入柱不可索。白昼出门归路迷，冬日易夜还空归。人将豪杰视如草，天困英雄未与时。长鲸滞斩海波摇，塞甲不卷边尘嚣。吾徒憔悴乃如此，安得长喙呼重霄。"}