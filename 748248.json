{"id":"748248","title":"观音崖","dynasty":"清","author":"彭俊生","text":"在昔闻普陀，乃在冯夷国。何年实飞来，得非五丁力。列巘亘百里，兹峰更奇特。松杉半龙形，丰草无荆棘。是时秋雨霁，碧嶂净如拭。洞閟元圃霞，顶碍扶桑日。石骨无寸土，空翠状非一。云埋大壑晴，水溜阴涯黑。想像水月姿，华鬘土花蚀。鬼磷走深宵，香界绝火食。小憩石梁滑，半渡悬藤仄。山风吹薜衣，魑魅壮行色。"}