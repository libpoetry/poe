{"id":"777813","title":"水龙吟·寒砧","dynasty":"清","author":"陈家庆","text":"素商时序飞来，西风渐觉关河小。长天雁过，深林落木，玉天秋渺。栈道排云，军书如雪，梦随能道。叹年年万里，他乡瘦马，征袍冷，刀环啸。如水幽情夜悄。趁无人、霜砧自捣。银塘月漫，罗衣风袭，盈盈倦了。锦字谁凭，韶华难再，何时归早。看无双颜色，明朝菱镜，定催人老。"}