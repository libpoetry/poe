{"id":"463822","title":"少年","dynasty":"当代","author":"邹金灿","text":"少年去阳山，翛然十三春。所过只为客，穗城未加亲。性懒计稻粱，不知问要津。识者悄飞渡，惊此褦襶人。师友竟不弃，许我林宗巾。闻名有惭德，敢拟高贤伦。无端以诗鸣，或有未了因。宿志龙门拜，骚人夜雨沦。望中无白鹭，蜗角有重茵。必欲得一席，心先追行云。自笑倦游久，不觉羁怀新。曩学轻别离，中岁思旧村。旋磨看转烛，北望眼渐温。出门感头轻，揽镜生奔轮。鬼簿有朋辈，往事遥伤神。感此爱独行，巷言不关身。行路谁客主，方问迹已陈。比来少酣饮，更得酒味醇。烟波最深处，有歌动黄昏。且种子猷竹，一洗双鬓尘。"}