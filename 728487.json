{"id":"728487","title":"沁园春  赠别芝麓先生即用其题乌丝词韵三首 其二","dynasty":"清","author":"陈维崧","text":"虽则毋归，对酒当歌，终难激扬。似孔家文举，幼原了了，卫家叔宝，晚更茫茫。五剧金鞭，六街宝马，谁数吾家老子昂。公真误，叹臣今已老，发短心长。御沟偶过毬场。笑涂辙都为若辈妨。更内家髻样，巧如马坠，小侯舞势，快作鸾翔。酒则数行，食而三叹，断尽西风烈士肠。登城望，有千群筚篥，万点牛羊。"}