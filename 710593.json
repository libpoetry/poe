{"id":"710593","title":"从驾独秀山游观应令","dynasty":"明末清初","author":"邝露","text":"丹霞舒丽旭，薰风应和銮。西园爱嘉客，平台罗英贤。荀卿方适楚，郭隗未售燕。兰阪追飞盖，柏梁亘崇山。峨峨畿甸内，秀色卓雄藩。凌虚结睇听，耳目亦已捐。云去苍梧野，山疑九点烟。潇湘递明灭，宝瑟袅㛹娟。游刃极八表，观徼戾重边。五图启幽秘，九籥排空筌。归宴忘忧馆，烹熊擘芳鲜。灼灼垂珠女，娥娥出玳筵。绝缨过三爵，舞雅凌七盘。衣湔高唐雨，声含巫峡猿。徒使淮南桂，秋风一夜繁。"}