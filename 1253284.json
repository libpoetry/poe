{"id":"1253284","title":"寄月彦明省郎二首","dynasty":"元末明初","author":"高明","text":"十五明星近紫宫，熏炉香里佩玲珑。省郎趋幕皆时彦，元帅临边暂总戎。黄阁风云盖盛世，苍生霖雨望群公。当年礼乐三千字，今日须看及物功。处士祠边梅已放，遥知载酒到岩阿。西山烟霭连朝好，南省官曹暇日多。词客锦笺题水调，佳人翠袖拂云和。马蹄归踏黄昏月，一路清香送玉珂。"}