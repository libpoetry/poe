{"id":"635446","title":"赠区守斋","dynasty":"明","author":"成鹫","text":"男儿守身如守城，枕戈待旦中屏营。男儿守节如持盈，临深履薄时兢兢。眼中相识满天下，孝廉孰有如先生。先生自处良不薄，独立鸡群类孤鹤。读书往往师古人，气象森森近台阁。去年走马黄金台，手持白璧归去来。闭门却埽谢宾客，雀罗门巷荒苍苔。山中野人经岁别，重过书堂散愁结。半篱霜色映黄花，四座清风解烦热。主人自号守斋翁，笑杀满城黄口童。黄口儿童且缄口，听我山翁说翁守。世人所守田与庐，此翁自守惟诗书。世人所守钱与帛，此翁自守惟清白。世人所守逢与迎，此翁自守惟坚贞。世人所守名与利，此翁自守惟道义。翁之所守予所思，泰山乔岳遥相期。相期白首长如此，若问儿童那得知。"}