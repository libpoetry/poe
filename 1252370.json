{"id":"1252370","title":"无题四首","dynasty":"元末明初","author":"张昱","text":"几梦郎君引碧幢，微波难与寄沅湘。青春每念青丝骑，白日长闲白玉窗。菡萏结房虽有异，鸳鸯织锦不成双。潮来好似儿家恨，流过门前气未降。萋萋芳草被江皋，好是王孙去日袍。几许春魂迷蛱蝶，近来酒量减葡萄。音书已似题黄绢，踪迹何因梦大刀？可惜百花时节到，伯劳燕子不相遭。咫尺香闺步懒移，搔头谁理玉蟠螭？不听小管吹银字，只数回文织锦诗。得伴有时惟斗草，遣怀无日不弹棋。鸣鸠乳燕青春晚，谢却繁花几万枝？水心亭馆迥无邻，好与郎君写洛神。不见鲤鱼烹后素，空怜蝴蝶梦中身。萋萋谁信南园草，渺渺予怀北渚春。云气长连峰十二，此中消息未能真。"}