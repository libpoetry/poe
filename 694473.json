{"id":"694473","title":"龙山吟走笔和陈冕","dynasty":"明","author":"陈献章","text":"龙山气魄小终南，行者何年住此庵。黄云道人飞两脚，也到白龙天际岩。何处龙山吊古坟，忽传佳句到黄云。始知佛是西方我，报答人间父母恩。老柱高擎何处天，滴醯洗藓认当年。山僧犹话飞来日，撞破龙山一道烟。第一山人俗姓卢，脚踭涂字也碑趺。寺旁老塔依然是，却是乾坤种种无。浮生日月易消磨，回首龙山月一阿。想得当时卢行者，笑人叉手缚诸魔。风雨江门罢晚墟，隔船灯火夜呼卢。惊回一觉龙山梦，閒对云僧讲地图。"}