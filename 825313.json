{"id":"825313","title":"海藏楼杂诗 其十三","dynasty":"清末近现代初","author":"郑孝胥","text":"义宁贤父子，豪杰心所归。伯严不急仕，峻节如其诗。栖迟对蒋山，睥睨郁深悲。天将纵其才，授子肆与奇。神骨重更寒，绝非人力为。安能抹青红，搔首而弄姿。昨者哦五言，缄封肯见遗。发之惟鹤声，一一上天飞。高谈辟户牖，要道秘枢机。愿闻用世说，胡为靳相规。嘻嘻戊戌人，抚心未忘哀。大名虽震世，岂如我独知。"}