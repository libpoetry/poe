{"id":"1119797","title":"饶州张宏中挽词二首","dynasty":"宋","author":"陈渊","text":"壮岁英标冠士林，莫年诗酒任浮沉。奇姿不见临风玉，妙语空传掷地金。残稿有谁知句眼，断弦何处觅琴心。他时戏笑成陈迹，惆怅江亭十亩阴。画栋雕甍照水村，簪裳多在脊令原。百年得计南山豆，万事忘怀北海尊。自昔功名何世乏，迨今文字几人存。遗书傥有毫芒在，为语韩公请备论。"}