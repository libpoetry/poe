{"id":"1250676","title":"赠别张舜俞","dynasty":"元末明初","author":"王祎","text":"东南夥租赋，富庶称三吴。吴田苦卑下，浩渺平江湖。菑害动连岁，官府仍徵需。纡馀脂膏地，坐见民力枯。维时都水司，职任在开疏。朝家重民命，务使疲瘠苏。选官皆名卿，兴利多良图。张君实令器，家世习文儒。三载为列掾，岂惟承簿书。定膺赞画间，利泽能施敷。春风二三月，行李赴皇都。谓将谒天官，序绩待新除。驱车指河朔，还涉徐济墟。洪河久为患，黔黎几成鱼。比闻用群议，极力事防虞。兵民十数万，官吏千百俱。累月始就绪，国费宁无虚。虽云幸平复，焉知久何如。水利子所习，识见元非迂。馀策须上献，庶以禆庙谟。鄙人处畎亩，夙昔怀区区。世故属可叹，赠言匪勤渠。"}