{"id":"741813","title":"同士会兄入南屏山访大恒让山两和尚遂宿让公山舫并读前后诸集同用东坡上巳出游韵索恒公和","dynasty":"清","author":"王汝璧","text":"走来一路曼陀雨，打包直入南山坞。高颧长鬣两诗僧，对面横讥杂嘲侮。笑看居士衣上花，漫说阇黎斋散午。让公让我山舫眠，天亲兄弟到尔汝。赵州茶熟芋火残，鸾漂凤泊风窗舞。省却伊雅欸乃声，曾无绣被焚香苦。卧游坐穴一榻云，蘧蘧便作蘧庐主。无台明镜涵髻螺，不费金钱看眉妩。可信三生慧业人，亦复清虚亦尘土。平生不读寒山诗，何意踏破蔬荀圃。身不及胆凝于神，羚羊角上卓锡所。笔尖香界众相呈，蛇神牛鬼时花女。讵独支远已赞休，昌黎老子头亦俯。不到圣处吾未能，餔糟更借香厨煮。此心未必如石顽，尚增逢僧作软语。肯将文字缚戒禅，莫负湖光彻天宇。儒臞禅悦同儿嬉，弥勒龛中腹为鼓。结社便呼小辋川，维摩不言已心许。连朝巢饮木不颠，几夜风行坎无阻。不管长鲸与寸莛，急课晨钟来报予。"}