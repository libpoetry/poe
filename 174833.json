{"id":"174833","title":"观莲·广寒仙子衣作裳","dynasty":"宋代","author":"韩元吉","text":"广寒仙子衣作裳，夜从宓妃款英皇。朝游洛蒲暮潇湘，红妆翠羽森成行。仙姿不作时世妆，或凝朝霞艳秋霜。临流顾影濯沧浪，游鱼属玉双鸳鸯。长良北斗相低昂，笑中如花语如香。徘徊醉著清漏长，炯然开奁照湖光。湖风吹水洒面凉，明珠落佩千鸣珰。碧筩宛宛中可觞，为君行歌酌天浆。瑶池玉井遥相望，归舟浮空月茫茫。"}