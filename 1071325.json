{"id":"1071325","title":"题伯禹给事漫吾亭","dynasty":"宋","author":"汪藻","text":"人生天地间，同一幻泡影。偶然相值过，便有人与境。那知两皆漫，直寄弹指顷。古来贤达士，物我均土梗。程侯东南俊，少日忠义秉。周旋正色地，四海惮严冷。立朝二十年，愤世欲生瘿。班虽近日月，志则在箕颍。中年拂衣归，绝意向钟鼎。泽幽成小筑，胜会已独领。清寒挹湍濑，秀色揽诸岭。聊将不羁身，对此无阏景。回首浯溪老，便觉加数等。从渠春风颠，那得到古井。高词出胸臆，妙处如灌顶。读罢眷樊笼，悠然发深省。"}