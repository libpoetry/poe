{"id":"717498","title":"岩滩作","dynasty":"明末清初","author":"屈大均","text":"谁佐中兴业，桐江百尺丝。潜龙虽勿用，威凤亦来仪。月上千峰夕，云生万壑时。那知天子贵，适与故人期。洗耳秋潭冷，披裘晓露滋。石华閒自拾，琼草可谁贻。山鬼骖玄豹，桐君把翠旗。客星光灼烁，仙洞路逶迤。下视云台将，高为帝者师。论兵嫌吕尚，象物得庖羲。鱼食惟香草，猿飞必上枝。空教望鸿羽，不使嫉蛾眉。舒啸天风起，回舟珠斗移。茫茫烟树外，何以慰相思。"}