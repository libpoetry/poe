{"id":"807519","title":"念奴娇  玉峰阚若韩盛珍示王成博邱近夫诸子公宴余辈于南芝堂席上同青际竹逸纬云纪事再叠前韵","dynasty":"清","author":"陈维崧","text":"玉峰高宴，看簪裾满座，一时人物。况值杯中山色好，吸取晴崖翠壁。金马新知，铜龙旧识，只我头成雪。乌丝题遍，群公漫许词杰。坐有举举师师，褰帘才一笑，娇歌先发。若使主人知此意，应遣兰堂烛灭。住固为佳，居殊不易，种种余之发。明朝归去，绿蓑长钓溪月。"}