{"id":"884568","title":"十月旦读子美北风吹瘴疠羸老思散策之句初寮尝作十诗因次其韵 其八","dynasty":"宋","author":"朱翌","text":"南来走炎荒，北归定寻思。一生困坎壈，忧患真吾师。堂中木上座，万里唯尔随。方幸得良喜，那肯怀秋悲。但令今可行，勿愧论少卑。少时不解事，日日荒于嬉。投老又懒惰，得一或十遗。戏我过此生，造物真小儿。"}