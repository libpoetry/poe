{"id":"134469","title":"和君贶清明与上已同日鉴定舟洛川十韵","dynasty":"宋代","author":"司马光","text":"繁华两佳节，邂逅适同时。雅俗共为乐，风光如有期。晓烟新里巷，春服满津涯。已散汉宫烛，仍浮洛水卮。占花分设席，爱柳就张帷。华毂争门出，轻帘夹路垂。三川云锦烂，四座玉山欹。叠鼓传遥吹，轻桡破直漪。清谈何衮衮，和气益熙熙。相见周南俗，当年播逸诗。"}