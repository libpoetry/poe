{"id":"922191","title":"小圃五咏 其一 人参","dynasty":"宋","author":"苏轼","text":"上党天下脊，辽东真井底。玄泉倾海腴，白露洒天醴。灵苗此孕毓，肩股或具体。移根到罗浮，越水灌清泚。地殊风雨隔，臭味终祖祢。青桠缀紫萼，圆实堕红米。穷年生意足，黄土手自启。上药无炮炙，龁齧尽根柢。开心定魂魄，忧恚何足洗。糜身辅吾生，既食首重稽。"}