{"id":"746548","title":"垂虹桥步月","dynasty":"清","author":"殷增","text":"雨余天晴风乱吹，雄虹饱水首下垂。雷公鞭之不肯起，幻作长桥掉其尾。我来正值暮秋天，江水江风欲化烟。万里澄空天洗出，一轮高涌古婵娟。夜静塔铃云外语，宵深鸥鸟沙际眠。划然长啸江水立，清寒直偪鱼龙骨。手持铁笛船头坐，寡鹄离莺吹入破。拥被江心梦不成，可有羽衣掠船过。"}