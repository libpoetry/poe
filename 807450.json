{"id":"807450","title":"念奴娇  尤展成招饮草堂同丁飞涛彭云客宋既庭御之即席分赋同用飞涛韵","dynasty":"清","author":"陈维崧","text":"别来何久，喜今朝坐上，五君二仲。齐作镇西鸲鹆舞，舞罢持杯高讽。蹴踏齐梁，凭陵晋魏，白眼看唐宋。髀虽生肉，公然意气毫纵。最是月落参横，主人留客，不放归鞭控。能得几场花下醉，况是吴宫如梦。锦瑟怜谁，青萍负我，快作临风弄。唾壶阙尽，狂歌乱击春瓮。"}