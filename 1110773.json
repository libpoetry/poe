{"id":"1110773","title":"游玉泉","dynasty":"宋","author":"朱翌","text":"坡陀石上大绅垂，踞石跏趺世虑微。奉引有春扶屐去，送归生月带星稀。一时花木助欢笑，四顾风云入指挥。是日乃书惊蛰节，鸣蛙已傍小池归。款段寻山不著鞭，每逢佳处且周旋。生无一字誇金谷，喜与诸公会玉泉。雷转正喧三级浪，绅垂直自九重天。有能庚伏留终日，大胜朝堂食万钱。"}