{"id":"1178771","title":"诗偈 其四十五","dynasty":"唐","author":"庞蕴","text":"一年复一年，务在且迁延。皮皱缘肉减，发白髓枯乾。毛孔通风过，骨消椽梠宽。水微不耐热，火少不耐寒。幻身如聚沫，四大亦非坚。更被痴狼使，无明晓夜煎。惟知念水草，心神被物缠。云何不忏悔，便道舍财钱。外头遮曲语，望得免前愆。地狱应无事，准拟得生天。世间有这属，冥道不如然。除非不作业，当拔罪根源。根空尘不实，内外绝因缘。积罪如山岳，慧火一时燃。须臾变灰烬，永劫更无烟。"}