{"id":"1237615","title":"君子有所思三首","dynasty":"元","author":"潘伯脩","text":"海日萧条云雪冈，追锋百里逐天狼。云罗四面伏不动，金错旌竿风簸扬。侍臣结束鸿雁行，玉阶鸣鞘立翠黄。君子有所思，雕弓既韔姑置之。天青海绿黄金闺，明星绣户弱柳迷。阳春从中荡八极，花迎剑佩黄鸟啼。万方献寿来侏鞮，吉云宝露榑桑西。君子有所思，羽觞重持姑置之。黄衣洒扫明光宫，银床玉井牵铜龙。风帘如烟不可极，水殿晚立秋芙蓉。美人吹笙明月中，曲台央央兰露红。君子有所思，云和欲御姑置之。"}