{"id":"436854","title":"雪后","dynasty":"金","author":"李纯甫","text":"玉环晕月蟠长虹，飞沙卷土号阴风。黄云羃羃翳晴空，屋头唧唧鸣寒虫。天符夜下扶桑宫，玄冥震怒鞭鱼龙。鱼龙飞出沧海底，咄嗟如律愁神工。急?北斗捲云汉，凌澌捲入天瓢中。椎璋碎璧纷破碎，六花剪出寒珑璁。翩翾作穗大如手，千奇万巧难形容。恍如堕我银沙界，清光缟夜寒朣胧。肝肠作祟耿无寐，试把往事间追穷。男儿生须衔枚卷甲臂雕弓，径投虎穴策奇功。不然羊羔酒涨玻璃钟，侍儿醉脸潮春红。谁能蹇驴驼著灞陵东，骨相酸寒愁煞侬。屏山正吐黄齑气，笑倒坐间亡是公。"}