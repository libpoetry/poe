{"id":"133393","title":"赠尽梅竹刘信可","dynasty":"宋代","author":"李之纯","text":"刘兄胸次参元化，不发为文发为画。心工入妙手通神，声名直与僧繇亚。月宫拔得玉兔毫，缚成篆笔铦如刀。纷然万有类形役，竹梅两品方清高。打一撇，籊为寒筠洒为叶。高低浓淡总相宜，不问风烟和雨雪。再一扫，清作疏花瘦作枝。向背斜阳俱造妙，任从篱落与垣池。君不见刘梦梁画梅不画竹，一枕清风长不足。又不见文与可画竹不画梅，千树江头空自开。争如作者多精艺，庾岭渭川俱着意。梦梁同姓表同文。却把信来更与字。"}