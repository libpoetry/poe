{"id":"700217","title":"四燕诗为吴立斋司空赋 鹿鸣燕","dynasty":"明","author":"顾清","text":"白下西风仙桂香，折花归去燕黄堂。文如鸑鷟宁榛杞，质比璠玙合庙廊。旅语两阶参币篚，歌登三阕间笙簧。安阳昼锦从兹始，好荐南山第一觞。才向秋堂听鹿鸣，南宫春燕接恩荣。上公押坐金貂重，仙乐从风律吕清。一代文章真幸会，三场吃着岂平生。午桥胜日群仙醉，还忆宫花照面赪。殿头钟鼓动春雷，天子圜丘锡庆回。尘土几人纡梦寐，衣冠频岁许追陪。于今鹤发重江远，当日宫花两鬓开。青琐有人遥献寿，黄封还自日边来。合乐升歌动缙绅，泮宫开燕礼嘉宾。尚书谢政閒居日，太守兴贤化俗辰。文物正当明盛治，典型重见老成人。肩舆十里虹桥晚，无限青云拥后尘。"}