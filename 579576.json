{"id":"579576","title":"鹡原别意为李大参德馨作","dynasty":"明","author":"江源","text":"爱君好兄弟，怡怡两峥嵘。苏湖服至教，旬宣播芳馨。千里念契阔，一朝来合并。连床话曩昔，共此灯烛瑩。潇潇夜风雨，良会非彭城。底须赋春草，乐哉埙篪声。兄弟既好合，忽忆故园行。徘徊不忍舍，翻然歌鹡翎。嗟嗟此羽毛，急难飞且鸣。物性有如此，况乃骨肉情。写图送将归，临路独屏营。有诗君且赋，有酒君且倾。人生异南北，聚散如浮萍。归舟趁南风，采石几日程。相思无了日，且看章江横。"}