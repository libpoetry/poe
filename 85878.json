{"id":"85878","title":"念奴娇·小孙盘问翁翁","dynasty":"宋代","author":"刘克庄","text":"小孙盘问翁翁，今朝怎不陈弧矢。翁道暮年惟只眼，不比六根全底。常日谈玄，馀龄守黑，赤眚从何起。鬓须雪白，可堪委顿如此。心知病有根苗，短檠吹了，世界朦胧里。纵有金篦能去翳，不敢复囊萤矣。但愿从今，疾行如鹿，更细书如蚁。都无用处，留他教传麟史。"}