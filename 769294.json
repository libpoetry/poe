{"id":"769294","title":"紫柏山","dynasty":"清","author":"张问陶","text":"云笼紫柏山，烟树何濛濛。岩洞七十二，传是精灵宫。道人揖我前，指示誇神功。差堪悦狂瞽，那得聪者聋。造物无弃物，人事安可穷。谁谓龙鸾姿，甘为蟠蛰虫。世人畏速化，悲恋攒心胸。昧然去实境，苦向虚无攻。术尽身亦灭，一散随东风。焉知不死药，近植尘寰中。灵异或时有，庸鄙非所崇。淮南古叛王，鸡犬皆升空。岂兹冲妙名，蠢动胥能蒙。遥怜山谷民，世外留孤踪。足未入城府，老瘦方双瞳。修短纵少异，沈痼将无同。伟哉张子房，仙骨真英雄。"}