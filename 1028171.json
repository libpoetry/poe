{"id":"1028171","title":"送曾无玷寺丞守池阳","dynasty":"宋","author":"楼钥","text":"我朝衣冠盛，名家数三曾。南丰暨赣川，后起参温陵。迩来螺川族，骎骎著簪缨。春风雁塔中，参差见姓名。君才素颖出，健笔随纵横。江右两壮县，谈笑政已成。河阳桃李花，武城弦歌声。入朝八九载，去拥池阳旌。年家有旧好，一见意气倾。更因刘御史，为君写先铭。去年叨省郎，君亦转为丞。中都但交谒，名纸空毛生。惟因候宾庑，接膝倾交情。分阴尤可惜，翻恐倒屣迎。阿连幸为寮，庶几多合并。宁知成勇退，拂袖寻归程。秋浦素简静，不足烦公行。要当试盘错，才刃新发硎。似闻有剧部，或已荐长卿。君其少停骖，有诏来皇扃。"}