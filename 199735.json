{"id":"199735","title":"杨承父与予同在别试所聊戏之奉简","dynasty":"宋代","author":"晁公溯","text":"近时文章衰，浅陋亦可怜。走趋王公门，书记争翩翩。开读令人惭，语吃意莫宣。今晨忽惊喜，赠我手一编。笔端吐虹霓，直上欲干天。樊南甲乙中，乃有猗那篇。如听正始音，复回元佑年。借问安能尔，气刚得其全。用为良有司，吾实无间然。要知取士公，考阅外已传。何由置汉朝，直柄遂当权。伏阁日论事，不减阳城贤。"}