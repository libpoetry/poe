{"id":"1108713","title":"黄宽夫示诗不已自和前二首答之","dynasty":"宋","author":"刘克庄","text":"冥搜藻思殊精鍊，细读蓬心稍豁开。我窃高年惭绿竹，君持半偈试黄梅。肯为唐季小家数，须做僧中大辨材。吸尽鱼龙虾蟹子，不妨一蹴至如来。精思巧斲诗家事，缪敬阳尊市道交。杜说新诗犹费改，韩评推字不如敲。衣传曾饮先师乳，弦绝今无异域胶。欲引蔺卿怀内璧，吾贫未免以砖抛。"}