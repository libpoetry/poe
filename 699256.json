{"id":"699256","title":"钱塘秋兴","dynasty":"明","author":"袁华","text":"木落江空鸿雁横，高秋倦客不胜情。中原父老忧河决，南徼黔黎望贼平。汉武宣房歌瓠子，鲁连辽海却秦兵。西风独倚层楼上，把酒无言对月明。慈云岭下拜郊台，遗老曾看卤簿来。自昔祊田供黍稷，于今辇道没蒿莱。金河雁过沈寒日，银海凫飞化劫灰。更上高丘表忠观，残碑剥落重兴哀。"}