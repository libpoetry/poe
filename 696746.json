{"id":"696746","title":"追和学士胡公秋日同陪驾重游太液池","dynasty":"明","author":"金幼孜","text":"太液临仙岛，微凉动早秋。雨馀芳树静，岸远杂花稠。鱼跃冲波外，鸥眠近水头。词臣叨宠渥，载笔重追游。瑶波通碧海，琼岛倚天中。鸟度红莲雨，莺啼细柳风。泉香流石砌，树暗隐仙宫。尽日都忘倦，登临兴未穷。树窈回仙径，花深映石床。云光连岛静，水气入衣凉。御手分冰果，天厨送玉浆。吾皇千万寿，流泽更汪洋。远水含秋色，飞霞映晚天。折荷惊白鹭，倚树听玄蝉。翠合三山近，波涵一镜圆。子云才更好，独步赋甘泉。辇路通瑶岛，天河跨玉津。凉风生细浪，疏雨浥香尘。碧草穿沙短，红菱出水新。宸游多乐事，侍从忝词人。驰道平如掌，金舆向日移。画桥低树影，粉槛压花枝。展席鸥相近，回鞭鹤未知。故人诗句好，尽得写清奇。高阁青霄外，平台落照间。未须论弱水，即此是仙山。禁树祥乌集，琼林白鹤还。经行多异趣，景物自幽閒。内苑消残暑，满池开藕花。凉烟生薜荔，落日映蒹葭。凤盖随丹辇，鸾笙载玉车。西山浑咫尺，紫气接飞霞。綵仗临花屿，仙舆隔画阑。敲冰分学士，供膳促中官。屡得陪清赏，重来喜遍观。微生遭盛际，霈泽海同宽。日下龙光近，花间辇道开。旗翻池影动，香逐好风来。赋诧相如好，诗论太白才。胜游偏称意，欲往更迟回。"}