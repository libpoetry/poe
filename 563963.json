{"id":"563963","title":"岁聿其暮送朱东原司教东平六章","dynasty":"明","author":"孙承恩","text":"岁聿其暮，翔翔萧萧。言策其驽，送子于郊。岁聿云暮，寒日翳翳。伤子不逢，感我出涕。驱车辚辚，徒御倾倾。式遄子行，我心用宁。言言东平，鲁邦之域。宫墙崇崇，懋子嘉绩。金则有砺矣，木则有矩矣。造尔多士，子其处矣。胡子匪宜我，独与子暌离。孰辅吾仁，孰砭我疵。岂无友朋，不如子心知。"}