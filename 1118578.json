{"id":"1118578","title":"次韵李季章参政哭其夫人七首","dynasty":"宋","author":"陆游","text":"飞盖传呼入省门，依然残梦浣花村。遥知最是伤心处，衫袂犹沾扫黛痕。焚香黄阁退朝归，道话时时正要提。九十老翁缘底健，一生强半是单栖。万里毡车入凤城，岂知遽已迫斜曛。似闻后院思遗爱，掩泪人人说小君。佛供斋僧冀万分，幽明路绝竟难论。若为可慰重泉念，触事平心无怨恩。焄蒿一去杳难知，数纸遗书手自披。切勿轻为归蜀梦，竹枝忍复听吾伊。害道无如徇爱嗔，养生尤要啬精神。祝公少置空闺忆，天下安危在此身。富贵思归岂坐迂，岷山种芋已成区。独归它日公无憾，天际烟帆与石俱。"}