{"id":"554442","title":"题胡庭辉画","dynasty":"明","author":"胡俨","text":"两舟系榜依林樾，隔岸好山青一抹。时时举网得新鱼，衣食无忧生计活。朝朝卖鱼收百钱，烹鲜沽酒醉即眠。兰苕无烟风日美，绿水荡漾摇青天。篷上叉鱼篷底叫，举室谈谐杂欢笑。想当开元全盛日，渔家岂识租庸调。百花烂熳曲江头，楼船箫鼓任遨游。渔舟此地诚寂寞，何不移去生处乐。"}