{"id":"1240218","title":"郑元明高启文携友人所画谷口图访予湖山未几启文先入城府元明独留僧舍一月讲明古今诗文墨制及秦汉以来书法岁晚将归永嘉赋饯","dynasty":"元末明初","author":"吴志淳","text":"竟日过从喜有馀，萧萧行李借僧居。江云影落山窗静，野水光涵夜月虚。石臼松烟和露捣，寒林柿叶带霜书。天涯回首多离思，空有新诗独起予。"}