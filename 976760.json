{"id":"976760","title":"南至前一日蒋君伯禄携山谷草字来示上有南轩题跋亦南至前一日异哉","dynasty":"宋","author":"家铉翁","text":"羲之趁姿媚，鲁公尚气节。黄家妙画兼数体，圜转之中有卓绝。天涯明日一阳生，茅斋孤坐昼掩门。有客袖示三四纸，如睹天上五色云。嗟余老矣岂能事书法，有会心处赏之不能辍。此书当与造化侔，生意浩然不可遏。"}