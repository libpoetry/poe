{"id":"1209305","title":"哀故纪益朋","dynasty":"元","author":"张仲深","text":"圣代徵文献，才名即故吾。衣冠前古制，仪范后人模。素性惟冲淡，潜心即典谟。妙通皇极奥，名贯玉堂儒。文采袁程并，交游许郑俱。字精当世赵，诗儗近朝苏。庶子趋庭下，诸生列坐隅。十年承诲晤，合郡尽咨诹。鹰隼空抟汉，骅骝忆过都。勋名终不累，基业足良图。老矣青山乐，优哉白发娱。九龄今已迩，一夕遽长徂。冢有驯林鹿，巢多反哺乌。笥藏蛟室锦，囊贯蚌胎珠。梦寐常心陨，怀思默叹吁。九原不可作，空尔东生刍。"}