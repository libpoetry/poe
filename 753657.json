{"id":"753657","title":"震儿设教永平移家就养途中即事有作","dynasty":"清","author":"孔继瑛","text":"有子悲风木，饥驱到北平。移家聊远道，就食怅馀生。载主亲封箧，栖神宛倚衡。同车频险阻，共命判幽明。渡水潜相唤，登山恐或惊。崎岖轮易折，觳速马难行。揽袖看孙哭，烹茶有妇迎。为言官道近，齐说郡侯清。地绕冈峦势，人多弦诵声。疏花开小院，斜日下高城。聚似萍波泛，来当麦浪晴。黄泉谁问路，白发独添茎。每忆黔娄被，徒怜考叔羹。萧条愁官馆，何日送归旌。"}