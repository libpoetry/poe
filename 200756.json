{"id":"200756","title":"赠云竹一老琴师歌","dynasty":"宋代","author":"张榘","text":"昌黎不作颖师已，千古风流随逝水。大音祗在天壤间，云竹翁能发其秘。明之为侯王，幽之神鬼。悟翁一转指头禅，万事泯然心耳废。涧泉淅沥走宫商，仙佩丁当分角徵。数声急羽来秋空，夜半西风掠蛩砌。诸公不但知此音，真欲钩深得其艺。大篇小什分珠玑，往往不惜兼金馈。吾闻南风之歌下舜廊，四海熙熙乐平治。原翁持此天上头，一鼓解民愠，再鼓阜民财，勿作区区自丰计。"}