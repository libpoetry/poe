{"id":"195133","title":"送程敬叔教论赴建平","dynasty":"宋代","author":"戴表元","text":"尔之王父东诸侯，朱门行马高修修。严君家学又继美，年少乡书推上游。我生苦晚百无益，犹及步趋陈太丘。飘零不死见三世，尔复预此能言流。风神清羸谈炙毂，生理萧条书汗牛。今年别我忽远役，天马放靶难停留。问渠何官县博士，横山之西江东陬。此邦固是吴楚会，风淳土朴衣冠稠。亦闻岩谷多古迹，最喜道途稀使驺。公堂讲罢看山坐，香鼎茶铛相劝酬。热官千骑岂不好，白日公庭愁督邮。饮水茹药善自爱，岁晚相期钓沧洲。"}