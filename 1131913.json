{"id":"1131913","title":"三月十二日晚雨因取渊明诗微雨洗高林清飙矫云翮之句定韵赋十诗翌日雨未已侄坦师来相招时方赋六首暮雨暗还舍遂足十韵","dynasty":"宋","author":"滕岑","text":"中年知学道，所得不造微。老来衰拙甚，动与世俗违。诗书束高阁，蓬藋掩坏扉。自应车马绝，不待门墙挥。蚕妇正望晴，耕夫又须雨。蚕既恶湿叶，牛惟便润土。我不事农桑，薄禄仰官府。衣食有不足，何敢怨贫窭。自得林下趣，穷处甘如荠。白云为朋友，青山是昆弟。幽池萍未生，闲来弄清泚。照影不能悟，徒自尘缨洗。风吹飞絮乱，日照游丝高。晴景方可爱，暮雨忽潇潇。老人蚤睡眠，梦觉鸡戒朝。檐声鸣阶除，云气冒山椒。去岁所种竹，今岁望成林。竹萌犹未见，时节春已深。逮兹一雨润，犊角庶可寻。切勿轻剪馘，长养令萧森。久雨爱晴色，久晴欣雨声。下人自分别，上天了无情。人喜春色丽，又悲秋气清。是皆妄心耳，四序奚亏成。远寺有缁徒，殷勤久见招。是日篮舆出，轻雨飒晨飙。稽首谒佛像，焚香坐僧寮。岂惟饭满钵，兼有酒盈瓢。静观一世人，忙多闲者少。须发已剥除，应接亦纷扰。何术生羽翼，物外得轻矫。难求九转丹，且尽一尊醥。老人见桃花，悟者有灵云。我见亦有悟，花前饮玉醺。可怜南北家，论说事纷纭。为问参老禅，何如参面君。"}