{"id":"1119422","title":"病起二首","dynasty":"宋","author":"陈造","text":"吏民两两议公痴，簿领空勤笑语稀。元亮有诗新止酒，休文多病不胜衣。飞尘懒拂孤三绝，止水初澄悟百非。窗度凉飔残午梦，闲听喜鹊啅斜晖。即病偷闲却自怡，坐凭竹几独多时。铜炉烟畔熏风度，药臼声中昼漏迟。政自腐肠严酒戒，不应了事悔儿痴。净名文惠谁优劣，为问沾沾造化儿。"}