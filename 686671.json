{"id":"686671","title":"八月既望会饮东园次联句韵二首","dynasty":"明","author":"边贡","text":"吟倚岩花句亦香，坐临山石意先凉。自怜久抱烟霞疾，敢拟深陪翰墨场。江木暮喧收雨静，禁楼寒色锁烟长。秋池水落芙蓉谢，懒对清尊赋采芳。露毫浓染墨花香，风榭微生白苧凉。狂爱雨吟凭曲相，醉疑秋战试文场。山前碧柳垂垂细，石上青萝宛宛长。颇怪王孙太多事，镇教园景四时芳。"}