{"id":"1084760","title":"和韩秋怀十一首 其八","dynasty":"宋","author":"王十朋","text":"贤关蔼多士，头角争轩轩。中有倦游客，虚名厌驰奔。学为忠与孝，思践阳城言。高秋赋归去，戏舞庭闱前。东园柿栗熟，采摘供盘餐。兄弟各赋诗，集作棣萼编。甲乙二孺子，日诵言半千。学语三岁时，笑味生甜酸。欣然动我怀，长夜不成眠。归来有此乐，亦可终残年。"}