{"id":"860447","title":"次韵酬李周翰一首","dynasty":"宋","author":"王阮","text":"大江固茫茫，一苇即可越。乡来江与蕲，孰使我辈隔。温温李夫子，粲粲谪仙格。萧然一竹关，白眼谢俗客。蚤充观国宾，百中应百发。我玉空自良，彼怒辄反掇。归叹儒冠误，尽把气习撤。收藏万丈焰，不受一夫决。累然驽马中，倍觉骐骥别。嗟余偶倾盖，辱许共映雪。快哉平生心，清风濯执热。今惟仄席秋，正采乡评月。岂无识真人，达君此奇节。春雷震一声，指日看甲拆。"}