{"id":"955459","title":"又用前韵谢晏尚书以近著示及","dynasty":"宋","author":"范仲淹","text":"祖述贤人业，何因降互乡。周公旧才美，夫子近文章。逸气弥冲斗，雄源甚决潢。月中灵桂老，春外宝芝芳。远似天无翳，清如塞有霜。日星图舜禹，金石颂成康。涡曲风骚盛，营丘学校光。至精含变化，大手凿洪荒。崧岳词欺甫，甘泉价掩扬。满朝当讽诵，终古岂遗忘。恍若探龙际，森疑履虎傍。半生游此道，观海特茫茫。"}