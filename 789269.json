{"id":"789269","title":"摸鱼儿 文鱼用张仲举韵","dynasty":"清","author":"王策","text":"小盆中、几头丹鲫，柳条阴覆青软。飞花瓣更轻盈坠，点破绿波新暖。云叶卷。绉一片晴漪，剪剪东风扇。锦娇红婉。向碧藻丝中，紫萍纹里，细绕石床浅。群游处，那羡水晶亭馆。浮波不动如懒。无端过燕梁间影，忽地惊沉各散。还怕见。是新月垂钩，斜下梧桐苑。画帘香晚。有素袖吴姬，扶阑点数，意态尽浓远。"}