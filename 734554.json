{"id":"734554","title":"题李龙眠画卷 其一","dynasty":"清","author":"田雯","text":"弇州山人谱名画，唐之摩诘宋龙眠。今观此卷叹奇绝，顾陆张吴难并肩。当其下笔风雨作，鹅溪十丈何旁薄。陂陀竹屿优昙花，苍梧洞庭生缭郭。山口一佛将欲行，蛮君鬼伯群纵横。幢璎冠玦诧变相，罗什卢女苍虬精。其后诸佛坐且立，一捋长眉一盘膝。亚松巨楂怪石伏，悟者扪腹趺者寂。天魔赤脚鼋鼍游，阳侯逆走溟渤黑。最后云气随飞龙，騞然直上蓬莱宫。万顷波涛沸欲动，前山雷雨纷来从。"}