{"id":"814624","title":"出门别妻子","dynasty":"清","author":"郑世元","text":"病身不得安，行役赴南峤。五岭天之末，未知几时到。仰见秋鸿征，嗷嗷背云叫。回首望乡里，魂梦使颠倒。我恨不如月，两处能相照。辘轳挂心头，转辗向谁告？在家不知好，出门使心悲。娇女绕我膝，小儿挽我衣。似亦解离别，却去还复来。惟此不忍割，令我殊依依。昨日适南市，思买缯骑归。绮要机中织，蚕妇方缫丝。将丝拈作线，成衣知几时。我老待儿养，塌焉摧心脾。勿用顾旅人，我犹得自强。融融荣卫间，渐觉回三阳。饥已思食粥，渴已思饮浆。前途虽然辽，有弟相扶将。只愁雁鸿少，勿虑岁月长。但看岭梅发，知我思故乡。明年五六月，寄汝荔支尝。"}