{"id":"760991","title":"摸鱼儿 沪江送春词","dynasty":"清","author":"郑文焯","text":"更尊前、几回西笑，茫茫时事如许。长安一雨分新旧，惟有夕阳无主。春思苦，怕花满，红桑无地悲离黍。春归甚处，但残燕空林，乱莺芳草，总是断魂路。嗟迟暮，休倚兰成词赋，江关赢得孤旅。高楼纵续笙歌梦，愁带北来笳鼓。乡信阻，想寂寞，珠帘尚捲西山雨。凄弦自语，恁冷泪成波，荒波变酒，浇遍赵州土。"}