{"id":"689395","title":"题立雨叔餐秀园","dynasty":"明","author":"佘翔","text":"春生薜荔翠交加，高捲湘帘览物华。一曲溪流堪濯锦，有时流出武陵花。竹香细细午风柔，高枕沧浪事事幽。散帙挥毫过白日，嘤嘤灌木鸟相求。一室多藏小酉书，草名书带满庭除。夜来太乙高相照，彩笔如椽赋子虚。浊酒谁知大阮心，蓬池无日不清吟。仲容亦有衔杯兴，散发频来醉竹林。"}