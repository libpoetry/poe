{"id":"1121433","title":"雨中独酌二首","dynasty":"宋","author":"欧阳修","text":"老大世情薄，掩关外郊原。英英少年子，谁肯过我门。宿云屯朝阴，暑雨清北轩。逍遥一樽酒，此意谁与论。酒味正薰烈，吾心方浩然。鸣禽时一弄，如与古人言。幽居草木深，蒙笼蔽窗户。鸟语知天阴，蛙鸣识天雨。亦复命樽酒，欣兹却烦暑。人情贵自适，独乐非钟鼓。出门何所之，闭门谁我顾。"}