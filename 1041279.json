{"id":"1041279","title":"得邻几书","dynasty":"宋","author":"刘敞","text":"君乘使者车，我为列郡守。地理秦与越，天文井兼斗。梦寐且不通，言笑安得同。忽传咫尺书，远愧西南风。衰老容貌迁，忧患志气落。闻君白纷如，我亦不如昨。舍书计离别，忽忽三四年。一日成九秋，此语犹信然。天地大逆旅，外物不可必。出处多舛驰，相逢定何日。尚禽晚且游，沮溺长耦耕。此意虽未合，且当勤寄声。"}