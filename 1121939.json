{"id":"1121939","title":"和钱穆父尚书蒋颍叔侍郎从驾景灵宫二首","dynasty":"宋","author":"范祖禹","text":"紫嵩清洛映重闉，旧隐荒芜白发新。麋鹿未能驯野性，鸾凰何敢望前尘。分班拜舞趋文陛，扈跸赓歌纪庆辰。共助成王朝太室，惭非史佚奉明禋。寝庙威神挟正元，初晨天仗下端门。寒生碧瓦气葱郁，日丽雕舆景晏温。霜露感时知世远，星辰拱极见君尊。自怜多病思归客，唯有山川役梦魂。"}