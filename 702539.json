{"id":"702539","title":"太医院使钱君宗嗣挽歌","dynasty":"明","author":"程敏政","text":"生死交情二十年，舣舟京口倍凄然。青山细雨人何在，怅望城南白兔阡。青囊家世数谁精，钱乙当时重两京。先子已随龙驭远，空留人道国医名。几年供奉殿东头，最得先皇宠数优。遣奠尚留天语在，虹光千古照林丘。忆曾阻雪到江干，野寺相逢岁正阑。今日我来君已去，人间离合最无端。浮荣无赖似浮云，多少人随草木群。百世定知君有托，谢家兄弟总能文。投劾归来感圣恩，旧游零落不堪论。山中我未忧多病，尚有君传药禁存。"}