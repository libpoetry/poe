{"id":"829543","title":"花上月令","dynasty":"清末近现代初","author":"周岸登","text":"绿萝江阁带春流。压春酒、畔牢愁。旧情经醉湖山惯，问盟沤。芳草岸，木兰舟。小病无名劳伏枕，喧斗蚁，似闻牛。十年尘梦东华路，苦稽留。风月在，许重游。薄寒侵袂滞春愁。护香篆、下帘钩。新词谱入溪山韵，小红留。吴语脆，越蛾羞。说与文君游倦意，从卧病，待归休。花阑酒殢歌眉约，一痕秋。因念远，强登楼。一江春酒小扶头。酌花月、不浇愁。洞庭泪酿湘波色，两悠悠。花外梦，水边楼。十载吹笙湖上路，年事暮，苦淹留。兰伤蕙叹斑筠泣，楚魂羞。解珠佩，忆麟洲。"}