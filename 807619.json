{"id":"807619","title":"花犯  同云臣暨南水上人过竹逸斋看芍药","dynasty":"清","author":"陈维崧","text":"看君家，峥泓萧瑟，门庭寂如水。杂花铺缀。任紫艳红英，围绕篱次。年年步屧随蜂至。许多花下事。算只有、风前铃索，知人吟赏意。今年东吴到诗僧，相逢何况又，落花天气。禅板静，相将斗，赋才清绮。谁知道、百花谢后，还领略、粉香新月底。凝望久、为伊凭暖，阑干红梵字。"}