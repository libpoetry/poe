{"id":"962490","title":"送张义立制干赴阙探韵得东字","dynasty":"宋","author":"度正","text":"皇家科目周家同，三岁大比罗英雄。六龙渡江念幽远，赐之贡额令选充。载戢干戈讲经艺，诗书比屋陶儒风。堂堂卫公千人杰，振鬣长鸣万马空。一时诸老皆敛避，束带廊庙熙群工。地灵育秀殊未已，有伟男子如卫公。龙门逸步已突兀，凤穴神彩尤昭融。襟怀洒落志慷慨，风格俊爽材疏通。源泉混混回倒海，力量恢恢扶颓嵩。几年名震动旒冕，一日诏下来旌弓。天之降材要有用，士之用世良无穷。萧曹事业皆土苴，尧舜规摹宜磨砻。支持大厦要梁栋，努力自爱毋匆匆。"}