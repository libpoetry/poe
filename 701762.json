{"id":"701762","title":"喜雨用韵二首","dynasty":"明","author":"黄衷","text":"山瓶无复注灵泉，沔水云蒸汉水连。风马奔腾疑捲泽，雷车澒洞欲掀天。操豚市户晨方集，蓄堰溪农夜不眠。细检承平储预籍，止留诗案到今年。入夜檐声瀑玉泉，三农行见米珠连。衰迟似我那关世，精白何人不愧天。浊酒家家拚鳖饮，玄潭处处恣龙眠。閒人谩有江湖纪，休记随车过楚年。"}