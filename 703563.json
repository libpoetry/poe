{"id":"703563","title":"入山杂咏二十首","dynasty":"明","author":"释函可","text":"曲曲溪流去复回，山花夹路石门开。老僧望见频挥手，莫带红尘一点来。竹杖随身任我移，袈裟搭在矮松枝。青山处处容吾住，欲著茆檐便不宜。居山元是此山人，似我山居日日新。莫笑浮生无定止，但逢好石足乡邻。莫问西来路不同，何妨麋鹿得相从。山山到处看俱好，最爱溪南第四峰。横路枯松挂古藤，几年踏雪到来曾。偶看虎迹间人迹，知是长眉赤脚僧。一饱欣欣乐有馀，主人犹我我犹渠。翻思二十年前事，翠幕华堂是客居。老大无家亦有筇，寻山山顶有高松。芒鞋常恐行来遍，一日排云到一峰。杖头到处是吾家，瓶钵都将挂树桠。趺坐偶然盘石上，不须山鸟更衔花。已过溪云几十重，忽闻林外一声钟。欲寻人处无人问，满地纵横是虎踪。一宿僧堂即便行，主人留客客无情。磬声只到山门止，一路猿啼共鸟鸣。山花历乱杂蒿莱，一度来寻一度开。猿狖不曾离旧处，笑予频去又频回。一双草履一边瓢，一卷残书伴寂寥。莫道无枝枝未稳，从今更不羡鹪鹩。何处非吾得志时，山麋野雀共嬉嬉。独行率意还同阮，但到穷途泪不垂。半掩柴关一径苔，山梨几树落堆堆。老僧定起开眸看，疑是山猿拾果来。垂垂白发坐凄凄，尽日空山听鸟啼。笑指岩松高百尺，入山时节与肩齐。千峰寂寂待知音，人世纷纭那许寻。不是我来频寄迹，孤他泉壑万年心。市迹才通便不清，深藏塞外不知名。中原无限佳山水，杂沓人来亦世情。无如此地足幽栖，满眼苍青我亦迷。何处老猿来觅得，又扶筇竹过桥西。閒踏荒莱见断碑，依稀篆迹似唐时。此中或是唐朝寺，问著山人总不知。采将山菜山柴煮，更汲山泉彻底清。野老自言年八十，年年食此不知名。"}