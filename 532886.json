{"id":"532886","title":"送亲丈黄廷寅应贡北上","dynasty":"明","author":"黎民表","text":"孝宗之朝多俊贤，金堂玉树巢神仙。中郎致身何坦荡，长离举翼当云天。君臣契合在人耳，更有子姓能联翩。季也森然见奇干，庭阶却立春风妍。腹中万卷何磅礴，锦绣玑衡互参错。班嗣书多不借人，相如剑成应耻学。登台自倚轻千金，闭户那知困三略。青衫白首何足悲，树帜词场气益奇。贤良对荣公孙子，侧席英才正此时。首夏辞家望京阙，三江五湖坐超越。桂树秋风几自攀，芳草天涯未应歇。龙阳秀色满乡关，知尔承恩霄汉间。玉河桥畔逢五弟，为道冥鸿恋碧山。"}