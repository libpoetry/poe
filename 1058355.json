{"id":"1058355","title":"采石","dynasty":"宋","author":"华镇","text":"夜暗枭狐响，天明蛟蜃伏。君子贵知几，乘时介多福。中原昔不竞，淮海波涛蹙。高视孙仲谋，雄心冀前躅。大明将升腾，氛祲先驱逐。周师东南指，淮澨归亭毒。遗烬倚江流，荧荧怯风烛。真人方远略，坠绪劳君续。后至祇取羞，先迷庶能复。时雨动民望，远猷走辰告。密算结浮梁，长驱践平陆。敌气沮飞渡，军势乘破竹。鳞羽不及张，巢窟骇倾覆。百年厓石棱，镌刻犹在目。风涛杳不作，水落秋山足。留与钓鱼舟，穿维宛相属。由来一带水，未胜长城曲。道梗叛或易，时清去还速。何必凿秦淮，佳气自消缩。"}