{"id":"637240","title":"何氏孝节诗","dynasty":"明","author":"祁顺","text":"亭亭华表莞溪上，孝节名高照闾巷。闺门至行动九重，致有洪恩自天降。人谁无舅姑，反唇勃溪将何如。人谁无夫妇，失节移天纷莫数。卓哉贤妇心，不与常人同。舅姑吾所主，良人吾所从。于此尚无情，天地何处容。高堂婴疾吾悽恻，刲股为糜充药食。股肉犹可生，舅姑难再得。此身岂忍为亲惜，一朝疾平百忧释。良人早逝身无依，悲号不是伤春啼。寒灯伴机杼，夜雨愁空闺。宁死勿作他人妻，山石可转心不移。吁嗟孝节有如此，扶植纲常厚伦理。矧当末世风俗溃，妇中却有真男子，小人纷纷当愧死。"}