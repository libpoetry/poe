{"id":"1113067","title":"书事","dynasty":"宋","author":"张侃","text":"细雨饥寒色，忽被北风吹。杨柳丝不长，免得成别离。西家杼锦绣，东家粥文辞。天地本无巧，人世嗟何为。今年气候迟，五月寒尚在。花柳已稀疏，轩窗颇潇洒。提携一书箧，转盼十五载。自拂蛛蝥去，文字生光彩。名起致人嫌，俗冗令我浼。袖手细旁观，小大立可待。樵夫唱竹枝，渔人歌欸乃。清适付傥来，浪语免后悔。吾家儒代耕，官卑谨勤怠。入夜倾碧香，聊用浇磊块。"}