{"id":"733698","title":"晚过杨编修尔茂","dynasty":"清","author":"陈廷敬","text":"驱车巷南来巷东，寺西老树斜阳红。黄叶到门落可数，秋色入眼庭华浓。故人怜我心迹同，开颜握手霜天空。论文细欲霏玉屑，说剑壮可生雄风。竟须潇洒微官外，休论艰难万事中。感君义气相裴回，古来贤达甘尘埃。萧萧易水风增哀，蔓草已没黄金台。男儿在时得钱勤，买醉，不见古人白骨缠苍苔。"}