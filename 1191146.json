{"id":"1191146","title":"晚秋郾城夜会联句","dynasty":"唐","author":"韩愈","text":"从军古云乐，谈笑青油幕。灯明夜观棋，月暗秋城柝。羁客方寂历，惊乌时落泊。语阑壮气衰，酒醒寒砧作。遇主贵陈力，夷凶匪兼弱。百牢犒舆师，千户购首恶。平生耻论兵，末暮不轻诺。徒然感恩义，谁复论勋爵。多士被沾污，小夷施毒蠚。何当铸剑戟，相与归台阁。室妇叹鸣鹳，家人祝喜鹊。终朝考蓍龟，何日亲烝礿。间使断津梁，潜军索林薄。红尘羽书靖，大水沙囊涸。铭山子所工，插羽余何怍。未足烦刀俎，祗应输管钥。雨矢逐天狼，电矛驱海若。灵诛固无纵，力战谁敢却。峨峨云梯翔，赫赫火箭著。连空隳雉堞，照夜焚城郭。军门宣一令，庙算建三略。雷鼓揭千枪，浮桥交万笮。蹂野马云腾，映原旗火铄。疲氓坠将拯，残虏狂可缚。摧锋若貙兕，超乘如猱玃。逢掖服翻惭，缦胡缨可愕。星陨闻雊雉，师兴随唳鹤。虎豹贪犬羊，鹰鹯憎鸟雀。烧陂除积聚，灌垒失依托。凭轼谕昏迷，执殳征暴虐。仓空战卒饥，月黑探兵错。凶徒更蹈藉，逆族相啖嚼。轴轳亘淮泗，旆旌连夏鄂。大野纵氐羌，长河浴骝骆。东西竞角逐，远近施矰缴。人怨童聚谣，天殃鬼行虐。汉刑支郡黜，周制闲田削。侯社退无功，鬼薪惩不恪。余虽司斧锧，情本尚丘壑。且待献俘囚，终当返耕穫。藁街陈鈇钺，桃塞兴钱镈。地理画封疆，天文埽寥廓。天子悯疮痍，将军禁卤掠。策勋封龙额，归兽获麟脚。诘诛敬王怒，给复哀人瘼。泽发解兜鍪，酡颜倾凿落。安存惟恐晚，洗雪不论昨。暮鸟已安巢，春蚕看满箔。声明动朝阙，光宠耀京洛。旁午降丝纶，中坚拥鼓铎。密坐列珠翠，高门涂粉雘。跋朝贺书飞，塞路归鞍跃。魏阙横云汉，秦关束岩崿。拜迎罗櫜鞬，问遗结囊橐。江淮永清晏，宇宙重开拓。是日号升平，此年名作噩。洪赦方下究，武飙亦旁魄。南据定蛮陬，北攫空朔漠。儒生惬教化，武士猛刺斫。吾相两优游，他人双落莫。印从负鼎佩，门为登坛凿。再入更显严，九迁弥謇谔。宾筵尽狐赵，导骑多卫霍。国史擅芬芳，宫娃分绰约。丹掖列鹓鹭，洪炉衣狐貉。摛文挥月毫，讲剑淬霜锷。命衣备藻火，赐乐兼拊搏。两厢铺?毹，五鼎调勺药。带垂苍玉佩，辔蹙黄金络。诱接喻登龙，趋驰状倾藿。青娥翳长袖，红颊吹鸣籥。傥不忍辛勤，何由恣欢谑。惟当早富贵，岂得暂寂寞。但掷雇笑金，仍祈却老药。殁庙配尊斝，生堂合毊鑮。安行庇松篁，高卧枕莞蒻。洗沐恣兰芷，割烹厌脾臄。喜颜非忸怩，达志无陨穫。诙谐酒席展，慷慨戎装著。斩马祭旄纛，炰羔礼芒屩。山多离隐豹，野有求伸蠖。推选阅群材，荐延搜一鹗。左右供谄誉，亲交献谀噱。名声载揄扬，权势实熏灼。道旧生感激，当歌发酬酢。群孙轻绮纨，下客丰醴酪。穷天贡琛异，匝海赐酺醵。作乐鼓还槌，从禽弓始彍。取欢移日饮，求胜通宵博。五白气争呼，六奇心运度。恩泽诚布濩，嚚顽已箫勺。告成上云亭，考古垂矩矱。前堂清夜吹，东第良晨酌。池莲拆秋房，院竹翻夏箨。五狩朝恒岱，三畋宿杨柞。农书乍讨论，马法长悬格。雪下收新息，阳生过京索。尔牛时寝讹，我仆或歌咢。帝载弥天地，臣辞劣萤爝。为诗安能详，庶用存糟粕。"}