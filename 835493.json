{"id":"835493","title":"二郎神 过西安北院感题","dynasty":"清末民国初","author":"王闿运","text":"汉宫唐殿，夕照外、并无禾黍。更五载秋风，依稀谁记，前度雕阑绮署。反挂珊钩，旁人见、也被笑，匆匆来去。看彩凤帷空，盘螭金暗，哑咿鸦语。无数。翠緌鸣玉，趋班鹓鹭。想待漏星稀，退朝云散，看尽终南黛妩。古往今来，前因后果，留得许多词句。但一角危楼，无人共倚，朱颜如故。"}