{"id":"829990","title":"绮罗香 灯花","dynasty":"清末民国初","author":"程颂万","text":"芳飐铜荷，艳分银叶，那夕谢娘庭院。酒醒宵阑，记得背人偷剪。似罗帏、双双深笑也，一样春心撩乱。最怜伊、瘦不禁风，茜纱六扇夜频掩。飞蛾空扑兰焰。知是为侬效死，为花情愿。罢剔瑶钗，惯惹玉人纤腕。簇珠花、绛雪春融，裹金粟、彩云风颤。结相思、一点多情，绮窗幽梦断。"}