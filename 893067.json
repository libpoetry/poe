{"id":"893067","title":"皇帝迩英阁讲毕五经","dynasty":"宋","author":"宋祁","text":"太极洪枢暇，西清秘阁开。文从壁府降，辇自殿中来。捧帙诸儒进，翻经宝思该。书留孔子宅，礼识汉家台。诂传风兼颂，阳秋富并裁。观图龙夭矫，启柙凤毰毸。遂使民胥效，咸知上育材。星钩参婉曲，天汉助昭回。章甫惭无状，华光信滥陪。愿因稽古日，拜手颂明哉。"}