{"id":"187451","title":"访胡景颜·适斋诗仙人","dynasty":"宋代","author":"姚勉","text":"适斋诗仙人，吟境天宽广。闻诗未识面，鱼雁空来往。道周歘相遇，尉此积岁仰。烟林指深处，邀我税尘鞅。入门境自胜，万竹飒萧爽。灯前酌夜雨，谈笑剧拊掌。锦囊出新什，句字两俱响。明当早脂车，未别先惆怅。嗟予走红尘，方此堕世网。羡君饱林壑，四序足幽赏。努力喜自珍，清名照天壤。"}