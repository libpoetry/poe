{"id":"1108190","title":"绝句五首","dynasty":"宋","author":"刘子翚","text":"目送孤鸿独倚楼，晚风吹泪更横流。蕉花落处蛮烟碧，六十三程是白州。双鱼来自瘴江滨，一读家书一怆神。见说炎荒风土恶，可无神物护忠臣。干戈扰扰恨何穷，南北东西任转蓬。世事不堪长龃龉，胸中赖有气如虹。喜闻归骑已扬镳，载酒相迎不惮遥。我是武夷东道主，便同蜡屐上岧峣。竹绕茅檐水绕阶，东风渐欲放春回。丁宁红紫休争发，待取山南刺史来。"}