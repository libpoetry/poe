{"id":"939257","title":"陆宣公","dynasty":"宋","author":"陈长方","text":"赤符兆此水，黄图蒙楚氛。上天眷李氏，未许鲸鲵吞。胚胎出仁人，来佐文皇孙。如凤不鸷搏，坐使众鸟君。奉天累卵危，柱石繄公存。奈何儿曹痴，但侈李浑勋。或云诏令下，雪泣山南军。琐琐计功阀，浅识难与论。君看商辛罪，讵可臣周文。朝有一微子，国势南山尊。道大与时背，晚弃天之垠。溟渤泄毫芒，世已高清芬。穷通一吷耳，止止毋重云。"}