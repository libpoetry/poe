{"id":"1104451","title":"万年欢","dynasty":"宋","author":"无名氏","text":"北陆风回，顿园林凋尽，庭院岑寂。潇洒寒梅，偷报艳阳消息。素澹英姿粹质。天赋与、出伦标格。一枝向、雪里初开，纤说清香寻得。神仙乍离姑射。更琼妆翠佩，冰莹肌骨。仿佛华清浴罢，懒匀脂泽。陇上休轰怨笛。且留取、累累成实。终须待、金鼎调羹，偏与群芳春色。天气严凝，乍寒梅数枝，岭上开拆。傅粉凝脂，疑是素娥妆饰。先报阳和信息。更雪月、交光一色。因追念，往日欢游，共君携手同摘。别来又经岁隔。奈高楼梦断，无计寻觅。冷艳寒容，啼雨恨烟愁湿。似向人前泪滴。怎不使、伊家思忆。惟只恐，寂寞空枝，又随昨夜羌笛。"}