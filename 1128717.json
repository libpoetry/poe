{"id":"1128717","title":"山居二首寄朝中故旧","dynasty":"宋","author":"谢直","text":"苒苒年华渐向西，可能回脚下涂泥。静收营虑还书卷，少有工夫入菜畦。洁甚水蒲边白鸟，翩然风柳下黄鹂。犹嫌宿处闻鸡犬，更待移深过虎蹊。造化涵洪靡不容，近分一谷著愚公。地因沙涨偏宜竹，山为岩多却碍松。夜静图书天晓睡，腊寒薪火暑天风。独惭道学工夫浅，却比先师不屡空。"}