{"id":"516997","title":"寿黄贰守琮七言长律十六韵","dynasty":"明","author":"龚敩","text":"西浙澄波浸五湖，平江王气压三吴。故家礼乐新文运，泽国山河旧霸图。昭代贤才誇奕世，中州清淑出名都。云高北海翻鹏翼，尘满南阳识凤雏。群史六经那辍诵，万言九制不操觚。场中策对三千字，天上名传第几胪。匹马春风行陇华，双旌夜月过延鄜。煌煌肘后悬金印，济济腰间绾玉符。中部琴堂思抚字，上饶铃阁听传呼。溪山冰玉平安好，锦绣文章世代无。童子何知亲较艺，老儒犹幸借嘘枯。九年已喜陪高义，一见真如谒大巫。南极星辰光照室，重阳时节庆垂弧。芳馨杳蔼罗椿桂，翠碧交加映竹梧。珠玉未须辞瓦砾，蘋蘩非敢荐潢污。寿觞欲折黄花泛，不与陶潜共酒徒。"}