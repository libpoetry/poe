{"id":"844510","title":"塞孤 和倬盦白海棠韵","dynasty":"清末民国初","author":"姚华","text":"蹑花阴，系遍吴绫白。巧剪轻裁难识。棐几琐窗看仅隔。舒皓腕，攀应惜。凝脂雨洗春娇，轻铢晓窥仙客。趁朝光催燕巢急。敲冷玉烛钗，怨错霜柯笛。子美无诗春寂。省识春风长伫立。晴意态，阴颜色。水魂化、作清愁，淄易素、纷陈迹。已全非、眼底朱碧。入秋来，渐见青林歇。雨后吴山清发。点点早霜红紫别。朝曦朗，林阴滑。烟初惹起村舂，钟余打沉山月。骤凉飙窗缝吹裂。充隐白屋心，痴梦青云阙。老去襟尘方彻。翠竹苍松留恋切。看早晚，黄花节。杯在口、菊斟芳，糕在手、盘堆雪。且休辜、里老张设。"}