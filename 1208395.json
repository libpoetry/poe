{"id":"1208395","title":"赵侯发白返黑（后卫千户致仕年八十八吏前卫时王千户杀西相至今能谈其事）","dynasty":"元","author":"宋褧","text":"日中则必昃，百川东之不西流。将军须发白返黑，身强能使元气周。禁军前卫皆从事，少壮驰驱老来贵。幕中文字羽檄飞，腰间符节龙章佩。功成名遂乐天年，矍铄何须羡马援。述旧能谈铁锤将，弈棋常对烂柯仙。只今行年垂九十，鬓变青丝发点漆。高堂明镜莫空悲，学取将军养生术。"}