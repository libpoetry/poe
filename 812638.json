{"id":"812638","title":"春燕","dynasty":"清","author":"何震彝","text":"空庭微雨湿吟魂，海燕双飞昼掩门。绮栋初营新垒样，玳梁犹识旧巢痕。愁生江北垂杨岸，梦绕辽西落叶村。日向名园览花事，故关乡思更何论。乌桕曾经十度霜，重来游迹遍横塘。好偕翠爵栖瑶砌，不共金鹅宿石箱。调舌宛歌清夜曲，呼群同拜牡丹王。画堂春暖呢喃语，怕过长安旧日坊。萧条门巷怅乌衣，太息繁华过眼非。掠水清溪桃叶艳，衔泥曲径杏花稀。穿林每扑残英落，绕槛还迎弱絮飞。终是傍人门户事，天涯怊怅意多违。轻身窈窕亦堪怜，玉剪红襟舞碧烟。春日秾华空旖旎，秋来别绪更缠绵。扬州梦好刚三月，绝域人归又一年。白燕名庵传妙咏，词人佳兴正无边。"}