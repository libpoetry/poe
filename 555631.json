{"id":"555631","title":"书白楼诗卷","dynasty":"明","author":"杨爵","text":"将军之居近白楼，将军之才冠帝州。胸中自有兵百万，曾出将府舒国忧。而今久作圜中客，可怜魏尚同幽囚。一到囹圄八九月，手执周易诵不辍。将军本是儒者流，于此可以观志节。云鸟往时成八阵，韦编此地慕三绝。每向忧中寻乐处，鲁史周文日讲说。谈文论武拟虚舟，我识将军豪兴优。身虽凝坐一室间，心在羲皇境上游。嗟子真机久未开，狂惑速祸自天来。还幸此日成良晤，彷佛乐趣散愁怀。世上纷纷苦幽滞，困亨谁解昔人意。几时各得归山林，毋忘尔我自相遇。"}