{"id":"1235458","title":"夜坐有感四首","dynasty":"元","author":"刘鹗","text":"稍稍月当户，萧萧风满林。夜寒香梦远，霜重漏声沈。孝子终身泪，忠臣到死心。承平春似海，岂料有如今？祸福当求已，行藏欲问天。干戈今更盛，涂炭愈堪怜。痛恨储胥缺，何由郡国圆？恨无双羽翼，飞诉至尊前。礼乐将兴日，干戈独盛时。圣躬无失德，天道苦难知。嗟尔民何负，甘心贼忍为？不平徒怏怏，推枕起裁诗。大厦将倾日，徒劳一木擎。揆时难与祸，避位敢忘君？无术能平寇，持威谩张军。中宵时念此，老气欲干云。"}