{"id":"1077878","title":"周中元赋御画骢马次其韵","dynasty":"宋","author":"李纲","text":"蓬莱宫殿日月长，广廷汎洒如无帚。临轩亲貌玉花骢，天骥自出天人手。惊鸿欲起无羁皂，如闻朔风动秋草。奋身骧首举双蹄，意态天然始知巧。时危反掌同永嘉，胡骑飒沓陵中华。当时宸笔散烟雾，往往流落群臣家。雄姿倜傥精权奇，此画惟应识者知。怅望崆峒转仙仗，忍传耆旧把天衣。"}