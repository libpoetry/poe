{"id":"519189","title":"鸡鸣","dynasty":"明","author":"朱诚泳","text":"君家有高树，高树与云齐。东方一以明，高树闻鸣鸡。天下正康泰，汝将安归兮。长安王侯第，出入通金闺。当门设行马，隔墙闻鼓鼙。入朝火城近，破晓天光低。云鬟白玉钗，绿鬓黄金鎞。美人年几许，窈窕初及笄。君家五兄弟，蝉联荷爵圭。十旬两聚首，金鞍映霜蹄。玉堂醉琼液，锦队绚晴霓。唶唶道旁士，无计同攀跻。鸿飞遵水渚，雁栖在芦乡。虞人巧执雁，而雁代鸿亡。禽鸟且相代，兄弟何可忘。"}