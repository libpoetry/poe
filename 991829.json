{"id":"991829","title":"开封古城阻浅闻永叔丧女","dynasty":"宋","author":"梅尧臣","text":"去年我丧子与妻，君闻我悲尝俛眉。今年我闻君丧女，野岸孤坐还增思。思君平昔怜此女，戏弄膝下无不宜。昨来稍长应慧黠，想能学母粉黛施。几多恩爱付涕泪，洒作秋雨随风吹。风吹北来沾我袂，哀乐相恤唯己知。自古寿夭不可诘，天高杳杳谁主之。以道为任自可遣，目前况有宁馨儿。"}