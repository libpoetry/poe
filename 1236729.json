{"id":"1236729","title":"过太原南阳镇题紫薇观壁三首","dynasty":"元","author":"耶律楚材","text":"廷臣侍从蔑前驱，道侣忻奔迓使车。县吏喜闻新号令，村民争认旧中书。累累山果盈磁钵，薄薄浊醪半瓦壶。隐逸竞询新事迹，几时迁洛卜新都。吾皇巡狩用三驱，万骑千官奉帝车。北阙春颁劝农诏，南陬夜奏报捷书。士民安堵耕盈野，老幼迎郊浆满壶。伫看要荒归一统，天兵不日破东都。"}