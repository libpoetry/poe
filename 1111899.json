{"id":"1111899","title":"送李雁湖大参赴遂宁","dynasty":"宋","author":"吴泳","text":"拍拍雁湖水，深深归雁亭。雁归三四年，相伴湖水清。燕私岂不乐，国尔终含情。龙章倏夜下，惊赴鸥鹭汀。鸿雁双翥翰，眷焉乃东征。载辞龙鹄椒，复问莺花程。輶轩骛华毂，高盖罗翠旌。康屯岂无学，销暴不以兵。蔚蓝旧草木，再色新威明。寄声受廛者，明府如父兄。恢恢大仪中，扶立惟三纲。国风怨以怒，王道荡无章。栖栖鲁东家，秉笔修天常。廉陛不乱纪，冠履不易方。斯今世运颓，礼义维楫亡。三边且病痱，群盗方鸱张。兵如溃堤蚁，民甚赪尾鲂。厉阶倘不夷，零露将侵裳。李侯世柱史，识此治乱防。挥袂别广筵，振衣登高冈。愿言茂远猷，挽河洒天狼。"}