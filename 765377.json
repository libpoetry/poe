{"id":"765377","title":"读乡前辈郭梅厓兆骐先生诗集题后时寓澶渊官署","dynasty":"清","author":"张晋","text":"吾乡诗学略可考，午亭而后传人少。先生继起张吾军，笔力居然追杜老。力可扛鼎气纵横，笔能屈铁心和平。有时忽作变征调，小夫咋舌迂儒惊。我昔未见先生集，吉光片羽已珍袭。澶渊刺史今谪仙，坐上往往罗群贤。先生有子抱集至，读罢击节声相连。我爱谈诗究诗旨，眼中颇亦轻余子。先生五字实长城，不专古体专今体。吾乡诗坛谁主持，前贤后贤空相思。先生未见午亭面，我亦仅读先生诗。人生遇合何相左，一代传人岂琐琐。作歌欲遣先生知，转恨先生不见我。"}