{"id":"1205436","title":"水龙吟 傅渊道宅上赏紫牡丹","dynasty":"元","author":"张翥","text":"紫云何处飞来，仙家别有藏春洞。刻缯纹皱，镂檀色腻，薰脐香重。谷雨初晴，榆烟新换，楝风微动。是花姑养就，韩仙染出，还分与，人间种。好与密笼绣幄，护玉环、三生妖梦。只愁今夜，绿丛月老，珠房露冻。便唤秋娘，重浇卯酒，缓歌低送。倩红鸾与约，韵华且住，作尊前供。"}