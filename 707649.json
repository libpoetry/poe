{"id":"707649","title":"薄俗","dynasty":"明末清初","author":"卢若腾","text":"居无宿粮出无马，久安义命伏草野；鼎沸乾坤未廓清，岂有短长争难舍。霸陵道上故将军，醉尉呵止亭下宿；将军与尉昧平生，夜行何以辨真假。此尉执法良可嘉，后来杀之非罪也。又如狱中中大夫，死灰欲然遭溺洒。一旦起为二千石，岳吏就官不伤雅；汉家狱吏故自贵，虐囚何妨任苟且。如今薄俗殊不然，加大凌贵等土苴；伯夷、盗蹠无定名，信口翻掀唇舌哆。□□□□□□□，□□□□□□□；□□□□□□□，□□□□□□□。为小为贱何敢尔，发纵恃有大力者；厥性既殊毒复阴，鼎不能铸图难写。招群引类排所憎，鬼弹狐沙暗中打；顷刻之间市虎成，欲令白璧同碎瓦。瓦砾珠玉终自分，万目未眯口未哑。"}