{"id":"704833","title":"太常许卿送菜戏简十首","dynasty":"明","author":"薛瑄","text":"为谢东邻许太常，嘉蔬频送意难忘。呼童带叶连根煮，咬得其中一味长。摘送园蔬露未乾，齑成新味带咸酸。几回放箸诗肠饱，绝胜先生苜蓿盘。空堂养病似斋居，喜送东园几种蔬。吃此久无烹宰事，不须仍用远庖廚。白发青袍老寺丞，卜居喜近太常卿。故知气味多相似，频送东园菜把青。菜出东园种种新，太卿相送意何亲。平生自是甘清味，肉食能无愧古人。园蔬新拔带霜浓，烂煮香根放箸空。谁识其中有真味，不须苦羡紫驼峰。自笑官贫气尚豪，党姬休复论羊羔。卿家能送东园菜，清味还应厌老饕。此色斯民不可有，此味庙堂不可无。顾我已非调燮手，先生相送意何如。雅契名卿柰若何，嘉蔬频送意尤多。生平味此无厌足，恐似当年吃菜魔。京华交契似君稀，白首相看意不违。忽见名园送新菜，故乡老圃倍思归。"}