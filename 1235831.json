{"id":"1235831","title":"周达可随奉使过真腊国作书纪风俗因赠三首","dynasty":"元","author":"吾丘衍","text":"裸壤无霜雪，西南极目天。岂知云海外，不到斗牛边。异域闻周化，奇观及壮年。扬雄好风俗，一一问张骞。绝域通南舶，炎方接海涛。神仙比徐市，使者得王敖。异俗书能记，夷音孰解操。相看十年外，回首兴滔滔。汉界踰铜柱，蛮邦近越裳。远行随使节，蹈海及殊方。鴃舌劳重译，龙波极大荒。异书君已著，未许剑埋光。"}