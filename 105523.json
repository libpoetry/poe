{"id":"105523","title":"运使刘察院因按历归西京拜省","dynasty":"宋代","author":"梅尧臣","text":"在昔志四海，所遇非一途。朝以言悟主，夕即被金朱。于兹亦未几，用直升云衢。台分东西属，御史从子除。天马日千里，岂并局促驹。朔北遏乱萌，褒嘉赐玺书。乃衣汉使绣，威誉倾国都。借问世上荣，万国与此殊。明朝归洛阳，聊且饯高车。亭堠况非远，春郊无疾驱。"}