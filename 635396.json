{"id":"635396","title":"送李方水典教临皋","dynasty":"明","author":"成鹫","text":"有母倚门孙绕膝，男儿俯仰事未毕。老兄去作宦游人，山僧又是参方日。曾闻儒者戒远游，胡为孔孟终周流。古来贤圣且如此，我辈岂得长淹留。吾家更有陈公案，不见新州卖柴汉。自从獦獠入黄梅，引得儿孙恩爱断。堂中饭熟热椀鸣，一饱各自东西行。老兄选官予选佛，岂效儿女牵痴情。痴情决绝孤琴悄，无弦一曲知音少。不道珠崖道里赊，不道先生官职小。不道广文薪俸微，不道故人相见稀。若教官舍成窠臼，那得儒冠伴衲衣。山僧老矣君亦老，成道成名归及早。知恩容易报恩难，作宦参方非草草。"}