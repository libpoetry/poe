{"id":"819569","title":"巫来江歌","dynasty":"清末近现代初","author":"杨圻","text":"巫来江水碧如油，炎方帝子乘兰舟。江女摇珰烟花洲，绿发縿縒珠玉秋。红肌香泪出风雨，耿耿银河隔天语。埋骨无人吊碧山，狒狒来时猩猩去。蛮云莽莽骑红鲤，苍梧露冷迷湘水。早知天上胜人间，一笑相逢都未死。水云破碎月脱衣，夜来化作寒蝶飞。青陵台畔行人稀，荒宫梁殿花草非。湿萤暗照雷塘夜，游魂归去青山下。"}