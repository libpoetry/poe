{"id":"846702","title":"摸鱼儿","dynasty":"宋","author":"无名氏","text":"被谁家、数声弦管，惊回好梦难省。起来无语疏雨过，芳草嫩苔侵径。春昼永。迟日暮，碧沼浪浸红楼影。卷帘人静。被风触，一叶两叶，杏花零乱对残景。依前是，撩拨春心堪恨。檀郎言约无定。不知何处贪欢笑，恣纵酒迷歌逞。珠泪迸。自别后，每忆翠黛凭谁整。芳年相称。又到得今来，却成病了，羞懒对鸾镜。"}