{"id":"979582","title":"缀古诗语送无斁弟赴举","dynasty":"宋","author":"晁补之","text":"鲜民之生，靡瞻匪父。母氏劬劳，宁不我顾。兄弟无远，惟予与女。执子之手，此夕何夕。我心蕴结兮，嗟予弟行役。二之日栗烈，飘风发发。子之清扬，麻衣如雪。载驰载驱，出宿于干。揆之以日，体无咎言。既差我马，远送于野。敦彼独宿，于林之下。无衣无褐，不念昔者。陟彼高冈，或降于阿。瞻望弗及，独寐晤歌。展转反侧，不平谓何。显允君子，洵美且异。温其如玉，干禄岂弟。春日载阳，薇亦作止。睍睆黄鸟，嘤其鸣矣。"}