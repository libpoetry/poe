{"id":"978843","title":"中岩","dynasty":"宋","author":"晁公溯","text":"久闻慈姥岩，今作岩中游。惊嗟未省见，入蜀今白头。松道夹萧森，石门闭清幽。藓字崖壁古，虫书山叶秋。突然起平地，划若三神丘。其旁宝瓶峰，特立高岑楼。错摩碧琅玕，刻削青琳球。周观剑东西，孰得与此侔。尊者何方来，杖锡乃肯留。乞泉为洗心，一饮吾无求。尊者默然许，勿忘早归休。"}