{"id":"470671","title":"游积翠园并序","dynasty":"明","author":"韩上桂","text":"偶来辟疆园，游戏竹林下。云物递清新，花木低相亚。野树盖中庭，馀阴荫比舍。碍日搆飞楹，攒云拱朱榭。地僻鸟易驯，涧绝虹仍跨。蓄水灌蔬畦，寒流潆石鏬。疏菊晚逾鲜，败荷久已卸。方冬场圃成，万室入禾稼。村巷出牛羊，主人属清暇。樽宽北海情，屣倒中郎迓。本自托石交，况乃藉姻娅。屑语等琳琅，芳词袭兰麝。席地竟长筵，临流洽飞斝。珍馔络珠盘，竹厨行美炙。诸蔬错蟹虾，嘉果有橘蔗。郁金琥珀浓，宝杓琉璃泻。博木竞枭牟，选隽事壶射。不醉尔无归，就逋我弗赦。调笑杂优俳，喧嚣恣瞋骂。侧弁转悠然，屡舞且勿咤。恶宾苦见逢，稚子窃惊讶。欢赏意正浓，颜色轻相借。更久烬欲销，客休主未罢。卧我碧云楼，覆我青罗帕。疏星点翠帘，冻雨消长夜。起视觉苍茫，宿昔如羽化。吁嗟此夕游，洵矣美无价。天明起就途，仆夫不肯驾。豪性固由来，贱子谨致谢。"}