{"id":"666927","title":"留客亭","dynasty":"明","author":"张岳","text":"凭轩有所思，思思在远岑。我有青丝瑟，欲奏无知音。凄凄芳草色，迟迟美人心。佳期不可敦，离忧故难任。秋江浮芙蓉，春渚振璆琳。冥迷天欲雨，叹息河梁深。归来卧山中，浪浪涕沾襟。竹窗列月曙，杉径黑云沉。愿乘空谷驹，翩翩夕岩阴。桂枝聊攀折，杖屦日相寻。山阿华岁晏，莫受异物侵。"}