{"id":"243863","title":"联句·酒厌高阳价","dynasty":"宋代","author":"张继先","text":"酒厌高阳价，人怀中古情。把杯聊共乐，对景发新声。十二分清气，三千外世荣。天真聊所适，俗礼莫相婴。蝉韵微微近，松声宛宛生。林风侵坐冷，山月照人明。籁静神尤爽，宵分气尚横。星文玉烛焕，虎力紫毫轻。得志非轩冕，游神必海瀛。中元聊醉此，寓意笑虚名。"}