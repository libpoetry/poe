{"id":"797568","title":"迈陂塘 题三瑛翰墨","dynasty":"清","author":"孙云鹤","text":"问闽江、几重云水，伊人知在何许。小楼相伴惟形影，冷落丸熊情绪。清节苦。想烟断灯昏，破壁吟风雨。孤怀谁语。有郑母高标，黄媛淑范，结作岁寒侣。谋生处。分付残煤断楮。愁心腕底如诉。将军雅抱琴书癖，搜索画图诗句。染毫素。把松竹梅花，写幅三清谱。柏舟有赋。看艺苑芳踪，戟门盛事，不休共千古。"}