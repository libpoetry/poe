{"id":"1249279","title":"客中写怀六首 其六 怀友","dynasty":"元末明初","author":"戴良","text":"贵盛多士趋，衰贱亲友弃。投老涉险艰，谁人敦气义。往岁客吴越，保身无善计。风雨交横来，仓皇不知避。阴云竟日起，龙蛇沸相噬。咫尺且莫期，千里讵能致。徘徊畏涂上，所向色憔悴。不有高世士，缓急吾何恃。时时想旧情，涕泪满衣袂。恨无缩地法，一见陈往事。绝塞悲鸿鹄，秋原老骐骥。同心不在眼，蹉跎愧前志。"}