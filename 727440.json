{"id":"727440","title":"子夜歌·西泠送春","dynasty":"清","author":"过春山","text":"问东君、断红乱碧，恁处是、春归路。白堤外、垂杨摇曳，似倩艳阳留住。翠冷燕帘，香消蛾岫，依旧成虚度。指西泠桥畔，渔郎归后，夕阳影里，暗催芳杜。断肠客、青楼梦古，寂寞自伤羁旅。月伴吟魂，花眠醉魄，往事难重举。想苏台载酒，樽前应满飞絮。芳草天涯，又添离恨，欲共东风语。黯消魂、烟雨空洲，更闻杜宇。"}