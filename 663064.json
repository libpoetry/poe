{"id":"663064","title":"喜骆夏官原忠见过","dynasty":"明","author":"孙绪","text":"炎风吹云千万里，一色长天净于洗。焦枯望雨雨未来，四民都落薰笼里。林亭散发卧不收，挥扬巨扇奚奴愁。君从何处枉命驾，使我一见凉如秋。瘦骨棱棱客衣薄，玉壶冰映青松壑。堪舆万古付双眼，书剑多年伴孤鹤。忙催鸡黍解征骖，相逢莫爱今宵谈。怜君到处看落落，愧我老发垂鬖鬖。君迹平生半天下，世人谁是同心者。姚江归计近如何，曾有音书到宁夏。扁舟一叶萍湖海，旧日头颅宛未改。丁宁笑指青囊书，虎踞龙蟠竟安在。夜深坐久成叹息，眼见蔷薇变荆棘。我贫惟赖天垂鉴，君才未必人尽识。昔年两县排高牙，青春黄甲人争誇。子规夜叫甘棠月，暖云日护河阳花。玺书徵去入鹓鹭，狂飙正值斜阳暮。筒距漫尔谈京兆，锋刃森然真武库。羡君清辨能结舌，羡君多奇能用拙。圣主明堂录菲葑，如君岂合终岩穴。行看有子复有孙，天行自昔相轾轩。明朝把臂送君去，归来依旧掩衡门。"}