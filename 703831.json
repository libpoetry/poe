{"id":"703831","title":"呈谢大方伯太蒙王公四首","dynasty":"明","author":"韩上桂","text":"方岳高临佐命悬，罗浮屹峙镇南天。公从间气钟名世，人自雄藩识重贤。一柱力回涛势急，寸心长映日华鲜。金瓯完好知无极，回首宸都颂圣年。民力东南亦已微，频年榷采事仍非。幸逢轸辖能流照，会见棠阴有所依。翠羽肯疲重驿贡，珠光从傍故池辉。膏苗转慰三农望，岭峤春深草木肥。石门流水自清泠。一酌令人意欲醒。旧道先贤敦素洁，即今上佐式蕃屏。鹿随毂转花从绚，鹤向阶鸣草尽青。千载羔羊重寄咏，高风端可树仪型。访古今看到五羊，贲禺丛桂郁苍苍。寒枝自爱清霜苦，润叶翻沾湛露瀼。招似淮王能好士，佩同楚客独怜芳。干旌岩穴无多见，分俸何劳借壁光。"}