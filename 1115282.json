{"id":"1115282","title":"醉吟二首","dynasty":"宋","author":"杨万里","text":"十载人间乐与忧，几曾半点到心头。梧桐叶上秋无价，蟋蟀声中月亦愁。暮角晓钟何日了，苍颜华发此生休。吟颠醉蹶知无益，利走名奔有命不。三春草草眼中过，未抵三冬乐事多。烛焰双丫红再合，酒花半蕾碧千波。孤寒霜月侬相似，跌宕雪风谁奈何。道是闲人没勋绩，一枝樵斧一渔蓑。"}