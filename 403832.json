{"id":"403832","title":"贺新凉 残暑和枝巢韵","dynasty":"近现代末当代初","author":"张伯驹","text":"度竹流萤灭。几日来，残云新雨，暗分凉热。昨夜金风催玉露，擎尽荷茎欲折。更瘦了柳腰一搦。说道明宵牛女会，怕登楼、又到愁时节。商音起，在林叶。佳人慵睡娇无力。看晨妆、才匀宿粉，汗消脂渍。最是家家白团扇，薄命先捐秋月。添半臂、罗衣试着。隔院砧声初到耳，忆辽阳、一雁惊消息。深闺怨，向谁说？"}