{"id":"1116958","title":"欧阳太师挽词三首","dynasty":"宋","author":"苏辙","text":"雄文元命世，直气早成风。受任衰迟后，安邦反侧中。回天深有力，扈圣耻言功。事已身随去，惊嗟柱石空。唐弊文初丧，书成法至今。雍容趋圣处，深切可人心。气力知难继，风流喜不淫。悬知公欲谢，异说勇交侵。推毂诚多士，登龙盛一时。西门行有恸，东阁见无期。念昔先君子，尝蒙国士知。旧恩终未报，感叹不胜悲。"}