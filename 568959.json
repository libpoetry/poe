{"id":"568959","title":"仲氏弃官学道投诗见依抒此为答 其一","dynasty":"明","author":"王世贞","text":"三教星月日，精光或相铄。识者探其真，从乳出酥酪。么么任蛙紫，法象炳丹雘。仲氏窥甘源，欣然顶门勺。至味中自赏，大饱无余嚼。朝疏发殽函，夕舲下伊洛。岂伊微罪好，徇此孤臣托。罝网弥川原，那能篡寥廓。雁序中所私，鸿冥偕足乐。世亲皈大乘，其自虽无着。玄奘梵天来，长捷潜井络。驾言定录君，仰资太元格。窃窥远游品，翻与思玄邈。从义兄则安，当仁尔毋却。所虞皦皦地，象罔窃真药。"}