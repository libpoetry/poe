{"id":"1105425","title":"山居十首","dynasty":"宋","author":"方岳","text":"我爱山居好，林梢一片晴。野烟禽谇语，春水柳閒情。藓石随行枕，藤花醒酒羹。吾诗不堪煮，亦足了吾生。我爱山居好，红稠处处花。云粘居士屩，藤覆野人家。入馔春烧笋，分灯夜作茶。无人共襟抱，烟雨话桑麻。我爱山居好，閒吟树倚身。田园无事日，天地自由人。野竹穷三径，山苗草八珍。醉归浑不记，黄犊自知津。我爱山居好，林霏晓未开。龙蛇松薜荔，虎兕石莓苔。太古云犹在，常时雨亦来。暝岩眠处冷，不记到蓬莱。我爱山居好，堆豗忽坐忘。草塘银泼剌，庵户铁琅珰。只道云藏坞，那知市隔墙。人嫌吾寂寞，吾亦笑人忙。我爱山居好，跻攀缭暝烟。偃松低可坐，横石劣容眠。菊径重阳酒，梅花雪后天。一筇吾事足，与世自无缘。我爱山居好，乾坤自一丘。牡丹新富贵，杨柳旧风流。妇喜醅新熟，儿誇麦有秋。人生行乐耳，身外更何求。我爱山居好，新篁绿上竿。草蕃侵路狭，地阔占云宽。山响棋声湿，堂深树影寒。柴门底须掩，非意不相干。我爱山居好，遥岑碧四围。云沈平钓石，草蔓亚樵扉。野水喧姑恶，春阴怨姊归。坐来还失笑，吾道是耶非。我爱山居好，畦蔬手自耘。鸟声穿户过，鹤唳隔村闻。石溜浑如雨，溪船尽是云。烦君谢逋客，不用北山文。"}