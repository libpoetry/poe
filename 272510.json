{"id":"272510","title":"摸鱼儿·忒分明，水西云北","dynasty":"清代","author":"吴藻","text":"忒分明，水西云北，卧游历历能道。高情已逐沧浪去，画省炉香犹袅。歌复啸。趁万顷烟波，一叶扁舟棹。红尘扰扰。算身在鸾坡，心盟鸥渚，名宦几人到。拿音袖，亲见前贤古貌。同乡同梦同调。书裙泼墨华亭笔，替写九峰三泖。归去好。说老我江乡，鲈脍秋风饱。掉头一笑。看脱却朝衫，携将粉本，打幅遂初稿。"}