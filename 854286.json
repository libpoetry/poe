{"id":"854286","title":"酹江月 寿松山主人七月十九日","dynasty":"宋","author":"方岳","text":"楚天秋早，过中元拈指，蓂飞四荚。怪得千门佳气满，恰值生申时节。蓬矢当年，椒盘今夕，瑞木金炉爇。主人情重，酒红潮上双颊。且看戏彩□□，鼎分丹桂，兰玉同班列。更喜萱庭南极老，亲授长生秘诀。养浩颐然，后昌青紫，天报公阴德。年年盛会，祝延椿算千百。"}