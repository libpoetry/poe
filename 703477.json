{"id":"703477","title":"重和四首","dynasty":"明","author":"释函可","text":"自是客来少，非关地独偏。残棋抛屋角，饥犬卧炉边。果赖邻儿送，诗凭野衲传。情知无喜事，鹊噪矮檐前。何事长边外，偏多鲁国儒。谈经偕野兽，卜筑近枯株。窗破残诗补，肌羸薄酒扶。不知寒夜梦，还上玉阶无。敝絮蒙头卧，霜风奈若何。虚庭迎木客，汲井煮桑鹅。适性此云足，容躯不在多。小僮存道意，袖手听长歌。远碛留天地，无言雪一庭。正襟坐古哲，开户看沧溟。虎迹任来去，人情半醉醒。老僧应不厌，多病怯疏棂。"}