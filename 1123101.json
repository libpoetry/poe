{"id":"1123101","title":"魏漕彦成昔宰弋阳政续上闻召对改秩予适当词命后自台郎出守滁垦荒田千二百顷柄国者挟妻家私憾以为罔功将漕襄阳修筑大堤禦水患又以为妄作与洪兴祖为程伯禹刊论语解至周公谓鲁公有太息流涕之言彦成遂被窜于钦州柄国者死例逢赦宥归道南岳以大篇侑酒十尊见遗因成七绝以谢之","dynasty":"宋","author":"胡寅","text":"绍兴乙卯选贤时，弋水鸣琴有去思。文石对扬言动听，演纶无愧改官词。滁莱千顷变嘉禾，两岁之中绩效多。赏格虽悬初不用，柄臣何事有偏颇。汉水萦州北且南，大堤花映府潭潭。若非刺史裨颓缺，鸭绿浇成几醉酣。解到周公谓鲁公，尚书深见古人风。流传顿广谁之力，千古须知魏与洪。天涯羁枕看三山，一日皇恩诏使还。君子但知为善乐，岂同馀臭满人间。名酒烦将一斛来，瘴馀衰病不胜杯。醉中独爱舂容奏，恰似春潮卷海回。闻说仙居窈复宽，湖山全似画图看。谪归正值皇纲整，莫向斯时咏考槃。"}