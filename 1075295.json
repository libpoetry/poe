{"id":"1075295","title":"送江子","dynasty":"宋","author":"周紫芝","text":"六朝固陵夷，佳士亦间出。风流数后来，诸江有人物。总持伟文采，文通颇超越。清忠若休映，对贼能抵突。定知苏属国，不为延明屈。斯人黄卷中，愿见未可必。谁知有来云，遂入诸子室。相从忽三年，不见无十日。人生会相别，此别殊惨慄。相望渺江湖，时危盗如栉。愿言加餐饭，栖迟且蓬荜。时来亦腾骞，安用苦密勿。尺素倘可通，公当念伊郁。"}