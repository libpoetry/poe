{"id":"713800","title":"送曾止山还光福歌","dynasty":"明末清初","author":"屈大均","text":"炎洲之南天气和，梅花更比江南多。梅花大宗在庾岭，小宗乃在罗浮阿。春来开遍枝南北，万壑千岩花四塞。梅花将军越王孙，汤沐正在梅花国。飞扬往日破强秦，沛公项羽资其军。台岭因之号梅岭，梅花万户酬功勋。风吹上天雪纷纷，行人远望如白云。檀香玉蝶大可爱，萼绿香气尤氤氲。西溪邓尉天下闻，当年种自梅岭分。梅花子孙亦太古，光福一半今在君。淮南作客胡为者，十月梅花已堪把。花片堪为三月粮，岁寒何用离花下。太湖万顷当门前，君归更浮洞庭船。莫釐缥缈二峰接，人家多种梅花田。我将移居向慈里，与君咫尺梅花里。千年冰雪作肌肤，欲学仙人姑射子。梅花岂是一尘垢，铸舜陶尧将以此。"}