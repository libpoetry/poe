{"id":"699948","title":"和李芳麓侍御宴姚园韵","dynasty":"明","author":"郭棐","text":"柳径传呼使节来，德星聚处耀三台。出墙高干初舒杏，调鼎繁枝上绽梅。已向尊前勤问俗，更从物外且传杯。忧时疏切批鳞语，独立中天百尺台。太极门开有路通，春飙遥送蕊珠宫。群峰罗列疑天上，一水苍茫似镜中。蝶带花香来北榭，莺啼槿树闹东风。徘徊未尽登临兴，更向前山桂树丛。"}