{"id":"1055843","title":"次韵王性之见寄佳句","dynasty":"宋","author":"李之仪","text":"文质相乘徒野史，拔山塞海终军死。早时妄作不朽计，掇拾馀疏自纲纪。跳梁甃缺固无有，白首何堪堕牛李。冥行触柱犹欲前，布袜青鞋从兹始。春风罾头问时鱼，莫雨洲中吟白芷。尔来蹭蹬十二年，尚向牛角惊斗蚁。亭亭日没见初月，宛是角巾逢绮里。万顷烟波渺天末，十丈霜松腾涧底。几从窈窕泛斗槎，终愧婆娑参佩蕊。晚来鹊话颇不凡，俄报翩翩航一苇。元龙豪气不少除，楼卧超然遽思起。问途直指三峰去，盘马楼前万人喜。亟发健句压欲倒，似不见容已无齿。便期脱帽洒风腴，豫宿寒舂絜云子。定应一笑非等閒，更想笔端如泻水。"}