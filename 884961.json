{"id":"884961","title":"梅花引","dynasty":"宋","author":"朱雍","text":"梅亭别。梅亭别。梅亭回首都如雪。粉融融。月濛濛。月上小车，归去小楼空。当时曾傅新妆薄。而今一任花零落。朝随风。暮随风。竹外孤根，犹与幽径通。长相忆。无消息。庾岭沈沈云暗碧。玉痕惊。对离情。无奈水遥天阔、隔琼城。年来素袂香不灭。此心无限凭谁说。夜绵绵。路漫漫。愁听枕前，吹彻笛声寒。"}