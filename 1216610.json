{"id":"1216610","title":"天香室为四明定水复见心禅师赋","dynasty":"元","author":"张翥","text":"定水山中多古桂，老璘结茅来避世。囊中少试蒸花法，正藉烟霏作舆卫。谁令作诗传世人，一时搅动声闻尘。百年公案结未了，复翁拈起还清新。唱开石壁壁成字，百颗明珠照天地。不关旃檀林下风，薰破枯禅半边鼻。吾闻佛家别有众香国，我亦三生学禅客。若为一洗六根空，从子归来分半席。"}