{"id":"769426","title":"满庭芳  篝灯夜坐，忽闻清歌，坠欢枨触，渺兮馀怀也","dynasty":"清","author":"王鹏运","text":"风露高寒，蛩螀怨抑，夜阑人倚灯篝。暗尘惊落，何处发清讴。已是潘郎老去，青衫在、鬓减花羞。十年恨，无端枨触，肠断旧风流。风流弹指处，画中人远，梦里春柔。料记曲当时，红豆还留。倩取窥帘淡月，悲欢事、一例全句。霜华重，丁丁漏水，银箭咽潜虬。"}