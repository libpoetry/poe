{"id":"275669","title":"绮寮怨·读大壮词有感，用韵却寄，并简匪石","dynasty":"现代","author":"汪东","text":"转首镫帘歌舫，板桥舒怨工。叹黍稷、遍满荒城，斜照里、断穗摇风。繁华真如坠翼，瑶台路、阻隔情未通。剩故人、片霎因依，凭樽酒、映颊生醉红。对镜自嗟悴容。熏笼伴泪，浮踪怕问蚕丛。恨入焦桐。指音乱、谱难重。输他半江流水，早暮去、更能东。悲欢暂空。相逢未拟负，春事中。"}