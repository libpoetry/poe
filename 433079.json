{"id":"433079","title":"绿荫四首","dynasty":"近现代","author":"徐兆玮","text":"曲栏十二敞文窗，绿意新翻怨笛腔。委砌花魂招翠羽，飐帘风影黯银釭。柳塘絮絮寻泥燕，桐院沉沉吠月尨。春涨满湖乡梦阔，乱云低压买鱼艭。悄立东风拾坠欢，碧城仙恨种眉端。虹桥暮雨沾衣润，翠箔春星倚袖寒。读曲房栊香篆冷，落花身世鬓丝残。旧时小杜吟红怨，蛎粉墙阴墨已干。小筑莺天水一涯，自携箫谱按红牙。云埋香海寻诗艇，春暗旗亭卖酒家。露槛折枝惊睡蝶，风林狂絮乱啼鸦。晓窗量得愁千斛，懒爇沉檀礼萼华。斗帐樱红鸟罢鹐，凉飔新透紫蕉衫。绛宫离恨天谁补，碧海闲愁梦未芟。画烛烟寒垂蜡泪，荒江春老滞鱼函。独怜思妇登楼日，遮断云蒲十幅帆。"}