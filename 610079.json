{"id":"610079","title":"丙午秋集欧子建象观堂看方渭津黄斗华奕棋赋赠","dynasty":"明","author":"韩上桂","text":"方生黄生俱荦卓，共抱奇情怀壮略。愿随去病度燕然，更逐伏波誇矍铄。生当太平无可用，精神欲敛犹飞动。时将磊落寄谈锋，几向綵毫示操纵。操纵横生不可穷，耗心复寓一枰中。奕秋先年犹竖子，宋代积薪岂足雄。閒过草堂剧语罢，戏探玉局寻变化。一着沉吟眼欲枯，得意奔横随手下。初疑风雨飒然来，复讶星辰错落开。出神入鬼杳难测，驾虎驱龙势不回。有时绝处逢生路，嵯峨剑阁缘崖度。大都布势爱飞扬，攻掠劫侵犹小数。使我观之心胆堕，耳目应接如不暇。自是天然妙独臻，谁云兵道全须诈。须臾战罢如无有，绝世奇能不在口。徒然大笑向空冥，弄丸讵识宜僚手。即今东北乍风尘，耕者莫给织者频。何不试用谢安石，谈笑风流静海垠。古今共叹不龟药，封侯䌟絖惟所作。孔父当年尚语贤，亦知此意非徒谑。却怜韦曜不知兵，谬为论说置讥评。三分鼎足当时势，附魏攻刘智岂明。愿君相与保此术，左犄石角原不恶。余虽蹇劣犹能随，窃出偏奇输末力。"}