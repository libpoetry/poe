{"id":"860852","title":"监乐堂","dynasty":"宋","author":"王灼","text":"隆然新堂，治所中间。江岭环匝，州瘠以寒。吾氓蚩蚩，吏有夺欺。侯登新堂，来辑来绥。新堂隆然，侯远近望。力纾吾氓，俾获其仰。瘠吾与食，寒吾与纩。导尔嬉娱，废尔悽怅。堂富众产，左右后前。沼鲂屿鸟，春棠夏莲。莫莫者葛，荫五亩馀。尔动尔植，其宁尔居。侯宴新堂，宾僚接席。观者墙立，垂髫戴白。歌钟既合，手之舞之。祝侯寿考，与江岭期。"}