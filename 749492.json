{"id":"749492","title":"游石桥岩并内岩","dynasty":"清","author":"光聪诚","text":"白岳辟西户，石磴几盘纡。山穷敞绣塍，缘隰陟崎岖。丹岩突兀耸，赤城霞不如。太古余溜痕，赭黑交相于。壁有青龙蛰，倒挂颔垂珠。神彩宛飞动，苔藓绕其躯。山势忽幻形，长桥跨清虚。广度三百弓，高建五丈旟。中摇一峰影，窈窕似名姝。青青千琅玕，暮倚容更殊。搜奇越长桥，内岩何沮洳。岩端洒霜雪，炎夏凉衣裾。在昔甘泉子，辟堂此读书。堂圮易梵刹，刹更倾颓余。人事有兴废，林壑无终初。我来乐斯丘，箴言谢卫蘧。"}