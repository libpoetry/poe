{"id":"1119217","title":"赋梅堂闲吟","dynasty":"宋","author":"陈宓","text":"天公久不试铅华，尽把清香付此花。白玉堂中春未动，等闲攀折野人家。祇知风骨清于玉，敢把精神看作花。一阵异香明月下，定知来自玉皇家。世间何物最鲜华，摇落林中第一花。作计莫输蜂蝶后，深房浅萼便为家。谩自尘劳鬓欲华，故园空锁未开花。年年饱看春来去，输与西湖处士家。造物全将素作华，牡丹那得号真花。古来骚客知多少，貌得精神有几家。穷冬天意似奢华，白璧明珠剩作花。付与东风向何处，恩勤不为五侯家。浓霜轻雪妒清华，暖日烘时祇见花。天意似怜尘世界，故将茅舍换仙家。地宜冬暖早韶华，回首墙东李亦花。毕竟晨妆自羞涩，岂堪位置寿阳家。金掌何人吸露华，争如瓦盏泛霜花。移床来傍花边坐，底用云岚顶上家。老觉无情恋物华，玉尘那复惜飞花。春风祇在襟怀里，试问蓝溪吏隐家。"}