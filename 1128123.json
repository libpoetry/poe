{"id":"1128123","title":"南歌子","dynasty":"宋","author":"程垓","text":"雨燕翻新幕，风鹃绕旧枝。画堂春尽日迟迟。又是一番平绿、涨西池。病起尊难尽，腰宽带易垂。不堪村落子规啼。问道行人一去、几时归。荷盖倾新绿，榴巾蹙旧红。水亭烟榭晚凉中。又是一钩新月、静房栊。丝藕清如雪，幮纱薄似空。好维今夜与谁同。唤取玉人来共、一帘风。野水寻溪路，青山踏晚春。偶来相值却钟情。一树琼瑶洗尽、客衣襟。曲沼通诗梦，幽窗净俗尘。何时散发伴襜裙。后夜相思生怕、月愁人。"}