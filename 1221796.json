{"id":"1221796","title":"武当野老歌","dynasty":"元","author":"刘因","text":"南阳武当天下稀，峰峦巧避山自迷。青天飞鸟不可度，但见万壑空烟霏。山不知人从太古，白云飞来天作主。旌旗明灭汉阳津，几阅东西互夷虏。老人住此今百年，自言三世绝人烟。往事不闻宣政后，初心欲返羲皇前。脯鹿为粮豹为席，竹树苍苍岁寒国。天分地拆保无忧，怪见北风山鬼泣。一声白雁已成擒，回望丹梯泪满襟。传语桃源休避世，武陵不似武当深。"}