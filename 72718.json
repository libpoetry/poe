{"id":"72718","title":"孟冬观淮水","dynasty":"元代","author":"陈基","text":"孟冬日日东风狂，长淮水与风争强。层涛如山势欲立，怒潮逆上相颉颃。大舟乱流流转急，人马蚁集骇欲僵。篙师捩柁夸好手，迎风簸浪抑且扬。小舟径渡矜勇捷，翩如一叶凌空翔。须臾掀舞浪花里，回澜百折争低昂。我闻夏后分四渎，百川受职皆循良。迩来洪河恣陆梁，清浊混淆隳旧防。昨者王师搤淮口，坐制鲸鲵如犬羊。天吴罔象不敢动，河失故道谁之殃？汉武当年塞瓠子，劳民兆乱纷抢攘。中原父子化鱼鳖，至今千里无耕桑。我欲诉帝敕河伯，使复故道安天常。清者自清浊者浊，勿冒约束干明章。不然帝怒速致讨，河伯戮死吁谁伤。"}