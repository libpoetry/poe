{"id":"433548","title":"夜中不能寐二首","dynasty":"近现代","author":"黄锡朋","text":"夜中不能寐，吟虫声正悲。揽衣独彷徨，我心安所之。秋兰闭幽芬，素月明空帷。怅然罢瑶瑟，伤旧怀天涯。凤凰潜丹山，啾啾忍长饥。鸩媒道殷勤，遂辞梧桐枝。文采足相耀，惜哉毛羽卑。感物多所哀，永夕风凄其。夜中不能寐，秉烛延馀光。夐乎思古人，遐情寓篇章。时俗贵苟同，踽踽畴予臧。凝神赴冥契，千载承芬芳。前圣已云徂，缅焉遥相望。泰山何岩岩，东海何茫茫。欲升不可阶，欲渡不可航。"}