{"id":"812387","title":"清明客祭口占","dynasty":"清","author":"许传霈","text":"失怙于今十八年，故乡回首泪凄然。全家衣食驱毛颖，六度清明迷柳烟。卜宅偏为霜雪难，连床空结雨风缘。新成高阁崇乡祀，苕霅之间僾忾传。兼痛埙吹化却尘，黄粱小梦十逢春。已多宿草埋新冢，孰继苏门话旧人。遗恨尽多随处有，旅怀敢向屈时伸。但期灵爽长呵护，次第贻谋后此身。"}