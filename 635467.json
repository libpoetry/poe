{"id":"635467","title":"赠陈翁寿","dynasty":"明","author":"成鹫","text":"立身当如陈太丘，生子当如孙仲谋。娶妻当如孟德曜，学仙当学张留侯。我闻当今有遗逸，绛县春秋过九十。汾江江上钓鱼回，塔坡坡畔扶筇立。有时一饮快千觞，有时高枕傲羲皇。有时雄谈惊四座，有时缄口如括囊。阶下芝兰杂丛桂，元方难兄季难弟。官山私淑管夷吾，挟策追随端木赐。长文孝先皆象贤，风流文采何翩翩。儒林早竖鸡坛帜，大州半刺方待年。室中綦缟谁家子，鹿门远嗣徽音美。悬弧设帨相后先，参差黄发齐儿齿。我在山中今白头，翘首元龙百尺楼。见说德星重聚里，遥知海屋更添筹。此日葭灰吹六律，此日梅花开五出。阳回冻谷日初长，花发华堂香满室。祝翁不用杯与盘，祝翁不用炰与燔。挹将东海为卮杓，挈取南山作酒尊。我翁未醉更受爵，我翁既醉请赠言。年年今月与今日，容我山人来叩门。"}