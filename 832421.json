{"id":"832421","title":"疏帘淡月 菊影，同六禾赋","dynasty":"清末民国初","author":"陈洵","text":"蜂黄枕印。带烛底霜清，镜奁流韵。旋整秋裳，看足自怜谁近。东篱旧约嫌多，分酒钟深，离魂相趁。彩云归后，避春暗怯，化秋难稳。又谁识茸窗滴粉。正掩骚偷写，卷帘微困。极目相思，天远欲低鸿阵。无言淡尽斜阳，恨甚西风，平地催紧。蓦然忆起，凭高帽落，故人衰鬓。"}