{"id":"1200875","title":"沁园春","dynasty":"元","author":"无名氏","text":"切劝学人，悟取灵台，休得外求。这天机玄妙，非容易，与君今日，细说根由。没口婆婆，偏能言语，没脚童儿，擅蹴戏球。真消息，见云埋玉洞，月照金楼。有谁似我能修。把狮子擒来变作牛。向黄河浪里翻筋斗。太阳宫里，捉住猕猴。白雪花开，青云子结，占得玄关第一筹。仙宫舍，跨骊龙归去，永玩瀛洲。"}