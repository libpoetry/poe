{"id":"978837","title":"与鲜于茶干","dynasty":"宋","author":"晁公溯","text":"吾犹蠹书鱼，岂能味斯文。但以性所嗜，颇与黄卷亲。喜闻天下言，孝章有大名。苟得从其游，亦足慰此生。向来昌黎翁，始获拜北平。停鸾与峙鹄，未见心已倾。朅来涪江上，适遇君远行。我穷天所怜，特使见异人。令闻金石奏，暂破蟋蟀声。相逢已定交，遽别宁忘情。谪仙不可见，空望江东云。"}