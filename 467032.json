{"id":"467032","title":"人情四首","dynasty":"当代","author":"陈永正","text":"人情喜閒暇，卒卒无须臾。蟋蟀若为怨，文章多自愚。秋风策庭木，寒色满吾庐。岂有天涯意，当时乐止居。夜半大星落，东方犹未明。云低忧隐野，人涉渺连溟。长啸远林动，独谣珠水清。嗟予季行役，相失两浮萍。寒月漏明瓦，薄帷辉一方。情怀异当日，婉娈各空床。有梦脱身去，顺风终夕翔。谁怜不得渡，淇水正汤汤。白露落庭草，征衣晾不乾。平明视原外，忧思满林端。歧路连洲渚，微波竟渺漫。众芳日夕异，独好亦良艰。"}