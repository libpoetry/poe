{"id":"496887","title":"沁园春 寿李伯英太君","dynasty":"明","author":"俞彦","text":"寿母康哉，婺星晖朗，高傍三台。见西王法驾，双成旌旆，缤纷旖旎，烂熳昭回。仙李蟠根，灵萱擢秀，管领春风着意栽。天都上，正霞生海峤，云满蓬莱。养堂此日崔嵬。更谁羡、怀清旧筑台。便玉杖扶鸠，金书衔凤，绿尊泛蚁，华发凝鲐。何物斑斓，阶前绣彩，鼎食纶褒次第开。三千岁，待桃花结子，许我重来。"}