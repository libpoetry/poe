{"id":"1114084","title":"哭许崧老右丞二首","dynasty":"宋","author":"李纲","text":"夫子相知一纪前，定交握手自忘年。长松老鹤骨格古，粹玉精金操守坚。出入三朝昭大节，漂流万里正华颠。皇天不整遗元老，空使苍生共黯然。多闻直谅复疏通，近世交游少似公。盖代才名同贾谊，平生述作类扬雄。笔踪高古今那有，诗调清新老更工。知识年来凋丧尽，不堪衰泪落秋风。"}