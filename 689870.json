{"id":"689870","title":"云栖馆六咏 清玄斋","dynasty":"明","author":"张元凯","text":"主人杨子云，草阁搜奇字。清晖照寂寥，流水澹无事。高楼愁独倚，薄暮罗衣寒。箜篌弹不尽，明月半阑干。洞里白云台，洞口紫丝障。朝来扫落花，春云在衣上。螮蝀莫敢指，朝隮不可攀。閒门闭秋草，独对夕阳山。一片玉玲珑，坐见生云雾。潜虬媚灵姿，居然在庭户。秋月照孤松，亭亭自高洁。深夜凝露华，枝头生苍雪。"}