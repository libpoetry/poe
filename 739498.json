{"id":"739498","title":"吴趋行","dynasty":"清","author":"顾我锜","text":"四座且勿喧，听我歌吴趋。吴趋当年称乐土，轻徭薄赋无逋租。自从浙东钱武肃，窃据东南才一幅。政繁国小经费多，十有四州仍未足。翻然更作科民计，一亩平收数亩税。当时三老背生蛆，辛苦农夫力疲弊。况值前明定鼎初，淮张赫赫虎负嵎。防风后至罪有在，田夫野老真何辜。谁言新国遭轻典，倍蓰输将那容免。即今故国久沧桑，户曹犹自凭方版。我歌吴趋歌正长，早禾粒粒输神仓。但得官清无杂耗，驱牛力向田间道。"}