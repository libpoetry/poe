{"id":"845291","title":"破阵子 小园花树茂密，欣然有作","dynasty":"清末民国初","author":"樊增祥","text":"欲买松风无价，细参茶理如禅。欠水欠山官阁地，难雨难云小暑天。北窗当昼眠。种竹无非君子，灌花多是清泉。培养桂丛丁卯后，开阖莲花子午间。园丁无日闲。小院黄昏月上，中庭夜合花开。漫索试莺亲酝酒，犹著灵芸手制衣。愁看双燕归。想见画帘不卷，无言玉箸偷垂。窗下敛蛾思底事，扇上乘鸾肖阿谁。愁看双蝶飞。几页桃花侧理，一杯绿玉昌明。才试姜芽临帖手，又送松风到枕声。蹴花飞燕轻。秋意已教麦送，雨丝刚与梅迎。池上停凝抛堕倦，闺里矜夸打马赢。香从罗袂生。"}