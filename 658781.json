{"id":"658781","title":"吴文定公挽词","dynasty":"明","author":"王鏊","text":"四海文章伯，三朝侍从臣。世方迟至理，天遽夺斯人。冲漠高难问，烦冤臆少伸。道从元末敝，文向国初纯。东里渊源近，天全授受真。正音惊鸑鷟，恢网漏麒麟。累踬名逾起，先登气益振。声华当翰苑，德义重儒绅。格律唯冲澹，言词自雅驯。时流皆自邶，古制或先秦。书法颜公逼，诗篇杜老邻。纶音腾涣汗，碑板照嶙峋。讲向东朝切，规从后殿谆。从容天仄听，仁义日前陈。内外同瞻岳，贤愚但饮醇。汪洋从挠浊，坚白谢缁磷。自不惊荣辱，何缘睹喜嗔。吴山从此重，燕谷镇常春。在古无苏子，于今有伯淳。閒情多落寞，要路每逡巡。见说年频引，俄嗟岁在辰。九重恩绝等，八座望殊伦。尚未酬公议，宁须秉国均。公身今可赎，我分昔尤亲。先后官曹接，卑高契谊匀。上陵行并马，待漏坐联茵。倡和辞盈帙，招邀醉洽旬。看花常入夜，玩月或侵晨。送我清风埭，期公震泽滨。疏闻心独苦，书至泽犹新。岂谓终天别，空含两地辛。玉亭盟已散，板屋迹俱尘。盛德难为绘，高风不可泯。儒林谁作传，谁刻垄头珉。"}