{"id":"578863","title":"芦汀双雁图为增江黎先生题","dynasty":"明","author":"袁衷","text":"黄芦潇潇秋水寒，平芜绿断沙痕乾。衡阳不为回峰止，分行并立江之干。空苍万里云烟杳，溪凫野鹜知音少。杜老从来号鴐鹅，尚书亦复称阳鸟。北岳焚香信有神，上虞拔草何慇勤。边庭旧带帛书至，山舍昔逢贤主人。来夐奚异乌衣燕，温泉雪渚经游遍。候时于礼我曾通，宾墀载贽长相见。"}