{"id":"748340","title":"次韵奉酬家仲畇尚书","dynasty":"清","author":"吴存义","text":"昔我居柴墟，菰芦托幽窅。弱冠事柔翰，闭户恣研讨。经畬服许郑，词条撷江鲍。如以碧镂管，仰窥青玉昊。沥液漱回甘，散襟抒夙抱。咫闻夸耳食，奥阼矜目巧。通籍入承明，阊阖集簪袅。兹白争权奇，飞黄咸服皂。翠毂何雕锼，珊鞭相窈袅。我似沧海粟，独对寒庭筱。解颐寻匡衡，书空笑殷浩。亦有金薤篇，但作宴瑱饱。诗摹蚓窍微，字仿蚕眠小。高冠虽切云，下士难闻道。罗友逢揶揄，王澄真绝倒。皇华忽駪征，白檀除热恼。恩遇山海宽，报称涓埃少。文轸谈竹王，锋车慑华䝤。风尘厄辕驹，岁月过隙鸟。谁知㽛町遥，重见戈甲扰。钦䲹声已去，蛛蝥丝尚绕。安得霹雳手，迅使霜箨扫。勿令斗蜗角，相搏梦盬脑。防秋静边亭，媐春集屯堡。方今多鼓鼙，思之元发缟。江汉生烽霾，妇孺积忧悄。虐焰肆豨突，妖氛逞兔狡。行当捧海浇，慎莫聚铁造。罴虎严止齐，刍粟精覈考。六韬奋鹰扬，七萃喜凫藻。捷书奏甘泉，俘玉作典宝。蠮螉清远塞，鲸鲵戮遐岛。宵旰勤可纡，黔黎慰宜早。请赓七德歌，愿向五湖老。只余一片冰，怀中未能了。荩箧无著书，花砖叨视草。琳琅校天禄，殿阁趋云表。珂影玉河深，钟声金阙晓。再持英簜行，不觉舟车挠。山水协素心，吟啸愧长爪。苍茫鸿蹋雪，辗转虫食蓼。付之括地图，浮以清酒醥。大笔何淋漓，高咏发朕兆。我归学放翁，年丰谢富媪。安神艺苑间，怀旧烟波渺。松柏见本性，岁寒期共保。"}