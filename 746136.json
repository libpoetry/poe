{"id":"746136","title":"水磨","dynasty":"清","author":"吴振棫","text":"筑石阑水水受矶，失势一落如溃围。水中大轮三十毂，冲激倏忽行如飞。下轮上硙一柱贯，轮旋硙转无相违。不须輠炙膏与脂，前莫与挽后莫推。雷风交奋出奇响，日月疾走无停机。水流不方但圆折，盘涡蹙碧跳明玑。不杵不臼米出甲，屑玉万斛清霏霏。自成精凿匪人力，杜公巧制谁能希。昔人豪横殖生产，妨民灌溉家自肥。今人生计嗟日微，搒掠聊免铅舂悲。未须刘颂禁侵害，莫与卫尉同谁讥。水声激激寒生衣，北方有此吾见稀。瘦驴幸免踏陈迹，东风贯耳鸣斜晖。"}