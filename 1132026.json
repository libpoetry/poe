{"id":"1132026","title":"周将军庙观岳侯石像二首","dynasty":"宋","author":"薛季宣","text":"万死何知狱吏尊，威名盖代古难存。二桃岂为功高赐，一舸不容身退论。几为饮江思道济，缪因图像削王敦。沈碑千古蛟川恨，留与无穷客断魂。军声良苦听南风，说礼敦诗也不容。斗蚁达聪良是病，战蜗流血可同宗。亲疏间入联镳话，真假言从蹑足封。趣诏河阳长已矣，隆中悲切起人龙。"}