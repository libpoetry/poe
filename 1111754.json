{"id":"1111754","title":"挽席夫人二首","dynasty":"宋","author":"吴芾","text":"持身礼法动无违，四德如君古亦稀。大国增封光典册，长年献寿拥庭闱。俄惊蒿里飞丹旐，尚想萱堂玩綵衣。窃意生前犹有恨，沙堤不及见公归。猗欤陶母世称贤，生子还持辅佐权。政府旧曾迎象服，成都重见拥戎旃。佳城闭处千车集，华屋生来五福全。终始衰荣今已矣，空馀陈迹载青编。"}