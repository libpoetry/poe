{"id":"691163","title":"都门立秋","dynasty":"明","author":"李孙宸","text":"入秋随一日，应候到秋风。日月双飞鸟，乾坤一转蓬。凉飔彫蕙草，清露落梧桐。惆怅乡园梦，迢迢隔楚枫。客久偏怜节，天涯又见秋。宦情仍卤莽，岁月袛优游。露下蝉吟苦，风前燕语愁。西山朝气爽，应许马曹收。□□□□□，徵调自年年。闻道榆关上，防秋事杳然。征衣经岁隔，鼓角得寒先。无事听鸡起，谁能稳夜眠。使节经三夏，淹留秋已生。身怜羁薄禄，心愧请长缨。此夜关山月，何人怅望情。鬓蓬搔已短，不待晓霜惊。"}