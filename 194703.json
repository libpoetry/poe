{"id":"194703","title":"仆性懒慢喜睡而吏事亦早休因得遂其欲琳老数","dynasty":"宋代","author":"毛滂","text":"先生晓开城旦书，坐与老农相嗫嚅。槐阴翠圆吏已散，归来下帘手撚须，胸中百纸无处使，静看穷达如呼虑。身閒睡饱亦不恶，何用一躍惊骀驽。去年凿池筑潜玉，清夜明月挂碧芦。先生独吟亦径醉，谁见露鹤寒相呼。径山老人笑疏懒，云当运动如户枢。朝来此老意不已，溪寺破雨遗天苏。紫房雁觜擢烟缕，细根蝗蚓蟠苔肤。茯苓虽老避芳液，团参已贵惭云珠。先生领意手自植，衣袂馥馥侵蘼芜。从今抱翁十日往，欲将后健酬前劬。何时一饱翳凤凰，缑山月夜听笙竽。长吟往觅五麟，翩然那复烦双凫。坐看白驹变古今，浮沤流电皆须臾。此语险怪傥未然，引年聊与昌阳俱。不须仙人九节杖，他年要与猱争途。凌霄峰头觅此老，登山过水安用扶。"}