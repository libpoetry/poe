{"id":"1045128","title":"送裴守","dynasty":"宋","author":"徐积","text":"维时西南，巴蜀一道。强楚侵疆，故蜀东徼。水激以猛，山迫而峭。人性坚悍，地形险要。孰往而使，孰抚而教。惟帝难之，乃眷东顾。曰山阳守，智足知务。能正而和，能察而恕。严所以立，宽所以辅。性不狎侮，躬有法度。是表是仪，可俾可付。其往钦哉，所居必裕。公拜稽首，驰传以起。入境褰帷，登山叱驭。设施有本，先后有序。可者立行，不可立去。公曰来汝，吏受约束。天子圣人，汝勿苛酷。民心无他，罪生不足。穷阎荒村，颓垣破屋。岂可罗网，更入牢狱。公曰兵官，当去其懦。贼侮则犯，贼畏则挫。勉之在勤，戒之在惰。兵要素练，慎勿安坐。公曰县尉，县无城郭。奸者鼠伺，狂者兽攫。一邑性命，弓手是持。选择补之，训练使之。即有能者，有以劳之。即不能者，戒之告之。在昔汉氏，蛮多变者。失信失恩，扰之故也。今则不然，有以处汝。德以服汝，威以御汝。恩以结汝，信以固汝。汝无自恃，皇帝神武。凡公敕戒，吏皆奉行。何法不恕，何刑不平。何兵不练，何技不精。一纲尽举，百为大成。盗贼衰息，蛮夷信服。四封之内，截然整肃。小人有依，良民受福。天子嘉之，驰传以召。慈母喜之，载色载笑。神亦祚之，永锡难老。"}