{"id":"698573","title":"家居喜袁芳洲相过赋此为赠三首","dynasty":"明","author":"唐顺之","text":"相逢京国最情深，休沐归来每共寻。异品对餐呈海味，道衣便坐解朝簪。迂疏北阙上书日，寂寞江潭俟罪心。巳分与君成契阔，一杯还此幸同斟。忆昔曾同念庵子，岁寒访汝深雪边。别开闲馆屏人语，不解朝衣藉草眠。琴意相传中散后，玄言每到漆园前。正是江东暮云处，再逢携手一凄然。四十支离一老夫，衰颜恰比列仙臞。铸金不验身多病，种树无能圃半芜。长日闭关聊嘿嘿，短衣迎客笑拘拘。知君昔日探玄意，定有真诠肯示予。"}