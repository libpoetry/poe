{"id":"1202315","title":"春从天上来 赠首阳山李志朴","dynasty":"元","author":"王丹桂","text":"既悟尘缘，摆爱海恩山，蜗利蝇名。乐然拂袖，绝虑忘情。熟境慎勿牵萦。抱始终一志，但兀兀、莫问途程。处无为，挨潇潇洒洒，静静清清。闲中做成修炼，炼百脉通流，四体和平。虎绕龙蟠，气结神凝，大丹一粒圆成。引灵童歌舞，瑞云房、满酌瑶觥。兴无穷，保深根固蒂，久视长生。"}