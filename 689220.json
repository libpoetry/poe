{"id":"689220","title":"诸将入朝歌十二首","dynasty":"明","author":"何景明","text":"北扫燕齐南楚吴，风吹杀气散舆图。蓬莱山下朝诸将，天子戎衣受虏俘。大将龙旗朝帝京，至尊亲遣贵臣迎。侍中独领嫖姚部，战马皆归龙虎营。群公陪宴柏梁台，殿上传呼万寿杯。元戎节钺来江上，使者楼船泛海回。河济江淮血不流，中原万马一时收。黄金未散成功士，白纛先枭败将头。河北诸军尽有名，云中骁骑本轻生。金装白马翩翩出，不见长安子弟兵。玉佩金貂列上勋，槌牛杀马犒三军。万里旌旗天上度，满城金鼓日边闻。天下山河首洛中，汉家州县满山东。将军不尽麒麟像，士卒休论汗马功。龙虎金陵拥帝居，吴关水府控淮徐。楼船一鼓风波力，沧海鲸鲵作釜鱼。阙下千官侍凤楼，苑中天子建龙斿。豹房虎圈先班赏，武帐前边赐姓侯。战士归来皆武冠，紫缨骝马跨金鞍。可怜万国城头月，照见沙场白骨寒。少年生长在边城，介冑南征虮虱生。马上朝来横吹曲，梅花一半是吴声。杲杲扶桑朝日升，东瞻碣石海波澄。正德七年诛叛贼，大明八叶睹中兴。"}