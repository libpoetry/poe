{"id":"1109811","title":"除夜","dynasty":"宋","author":"华岳","text":"才辱东皇造化工，便随飞鹊报帘栊。人间狴犴知无所，天上蓬莱还有宫。酒色半澄春后绿，蜡花全折夜来红。从今泰道能连茹，愿驾苍蟠跃震风。吴钩不是怒鲸鲵，夜半刘琨屡舞鸡。十载载春游太学，二年年夜宿圜扉。楚盘未必资毛遂，周粟如何饱叔齐。尘世功名傥来尔，无言桃李自成蹊。"}