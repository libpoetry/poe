{"id":"1108616","title":"春寒二首","dynasty":"宋","author":"刘克庄","text":"东皇太乙漫行春，无赖封姨未霁嗔。薄酒不红皱靴面，湿薪难直曲钩身。埋腰健羡单传者，堕指深惭远戍人。莫笑布衾如铁冷，也胜去傍相君茵。百艺惟诗老始工，未应冻死杜陵翁。耸肩偏怯春衣薄，曝背尤贪晓日红。草鼓煖于狨坐子，蒲龛清似肉屏风。几时天地回生意，只费阳和一点功。"}