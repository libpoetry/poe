{"id":"1075168","title":"题雪堂大研一首","dynasty":"宋","author":"周紫芝","text":"河间多书人共知，未见紫岩方玉池。东坡老人上天去，流落人间君得之。宝匣初开眼光眩，相约君家与同看。麝煤霮䨴云满天，尺璧坚温玉微汗。峨眉山高两苏出，自是斯文有秦汉。先生著书书满家，晚得穷愁坐城旦。只今虿尾人争传，异时龟趺不须断。百年荣辱一梦馀，空与高人作奇玩。安得大手揭阳君，为我铭此元宾研。"}