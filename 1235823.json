{"id":"1235823","title":"画竹十二首","dynasty":"元","author":"吴镇","text":"霏霏桃李花，竞向春前开。如何此君子，四时清风来。亭亭月下阴，挺挺霜中节。寂寂空山深，不改四时叶。野色入高秋，寒影逝湘水。日午思晚凉，清风为谁起。竹窗思阒寂，铜博香委曲。胸中无用书，写作湘之绿。径深茅屋陋，树倚夕阳斜。行遍青山路，何丘不可家。抱节元无心，凌云如有意。置之空山巾，凛此君子志。忽见不是画，近听疑有声。落落不对俗，涓涓长自清。湘妃祠下竹，叶叶著秋声。鸾凤清宵下，吹箫坐月明。短梢尘不染，密叶影低垂。忽起推篷看，潇湘过雨时。碧筱挺奇节，空霏散冷露。十年青山游，得此幽贞趣。片片落花心，悠悠飞絮意。清风明月中，此风不可企。日日行青山，无竹不可留。可怜春风中，桃李多春愁。"}