{"id":"775140","title":"纪灾行","dynasty":"清","author":"洪繻","text":"庚寅岁六月，上天雨泽竭。一夜风霆声，万山草木拔。老龙奋横威，牙爪纷冲抉。磅礡气所至，屋瓦狂飞发。不知从何来，水潦万丈决。田庐所居人，一夕为鱼鳖。地上山忽奔，井田随破裂。哀哀天弗闻，苍生受颠越。苍生受颠越，不自今伊始。去年新令行，诛求苦无已。鲂鱼赪尾逃，平地皆祸水。灾害一时生，天其显者耳。我欲告苍天，请论数与理。理数不可知，天怒有时止。"}