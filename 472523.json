{"id":"472523","title":"览古诗十首 其三","dynasty":"明","author":"张元凯","text":"主罕能知人，士实感知己。所以古豫让，报仇良不止。一入涂厕中，再出隐桥涘。漆身若被绣，吞炭若飨簋。大义激其仇，仇衣惠然褫。所为虽极难，所志在必死。死者已无后，死亦何为尔。烈士固有心，存乎上所使。傥彼筮仕初，即遇以国士。将报智伯者，而报中行氏。"}