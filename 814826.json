{"id":"814826","title":"为冀老嘱题","dynasty":"清","author":"金朝觐","text":"老去消除躁气多，几将炎热静中过。清风颇有故人意，爱我时来安乐窝。当年度木到深山，亦识名材遇合艰。今幸一枝栖处稳，不劳千里费跻攀。益寿何须参与苓，年来已自鬓星星。养生非欲辞甘苦，世味酸咸我已经。壮怀迟暮复何求，人世沧桑七十秋。闻道诸孙尽林立，拟将祝寿点牙筹。"}