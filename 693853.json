{"id":"693853","title":"庄景说奉使靖江王邸往来五羊见访赋此赠别","dynasty":"明","author":"陈子壮","text":"禁苑春光渺后尘，采风何地不咨询。千年铜柱开藩邸，一日金銮捧命臣。赋比淮南山八桂，占当星汉月重轮。飞旌五两频来往，父老相望越水滨。物色青门自一丘，齐名不敢望龙头。金装本异陆郎节，绣被还同王子舟。日出珊瑚轮海市，风薰翡翠点江楼。山灵作意邀清盼，黄绢新词愧莫酬。"}