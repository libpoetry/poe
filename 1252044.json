{"id":"1252044","title":"送天宁谧藏主回净光","dynasty":"元末明初","author":"梵琦","text":"永嘉老子错行脚，被人呼为一宿觉。曹溪只是个樵夫，佛法何曾解参学。三千威仪八万行，一霎清风顿销铄。偶然撰得文字成，被人唤作真丹经。泥中洗土不唧?，画蛇添足空丁宁。看渠两著浑未是，学者焉能出生死。如来藏里本无珠，万古虚名挂唇齿。为我殷勤问净光，永嘉老人应著忙。说与如今甚时节，莫恋松风与江月。"}