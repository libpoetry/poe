{"id":"687009","title":"答定上人留楮陂隆福寺寄示二首","dynasty":"明","author":"刘崧","text":"城郭归来思采苓，又闻飞锡过江亭。水光净想禅心白，山色遥瞻佛顶青。令节题诗蒲截简，清宵煮茗石友瓶。山房幽赏何由共，长恨伤时醉未醒。路入东乡多翠岑，陂湾犹记昔登临。上人方丈水竹净，丞相祠堂烟雾深。几叶玄文遗古梵，百年胜地筑黄金。浮云空切兴亡感，分手何由论素心。"}