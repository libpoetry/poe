{"id":"179865","title":"月夜泛舟·苦雨边日夜","dynasty":"宋代","author":"李流谦","text":"苦雨边日夜，佳月遭薄蚀。晚风散积霭，水天忽改碧。江皋放幽步，露下襟袂湿。划然湖海兴，如骥不受勒。扁舟系枯柳，渔子虑已熟。哕起勿作难，解缆破秋色。移我坐空旷，四顾竦毛骨。山空木叶脱，岸断石脚出。舍舟访邻叟，醉卧不纳客。何必见安道，意行无适莫。书生亦底事，忍冻犯蛟窟。可怜空事业，坐恐清景失。归来定何得，索酒更深酌。上士不言喻，下士笑局局。太白下羌江，苏仙游赤壁。风流共一时，作诗记今夕。"}