{"id":"264468","title":"上巳第二期泛舟青溪","dynasty":"现代","author":"王易","text":"穷士困占毕，迫轭愿远游。浴沂当暮春，举棹临清流。江南好莺花，万井人烟稠。清溪抱城闉，涨腻成香沟。繁华忆盛日，倏若荷当秋。罗绮竞凡姿，风骚变村讴。玉步迭已更，兹邦壮新猷。雄都据龙虎，大道开骅骝。陆梁犹负嵎，民病胡可瘳。荒荒东海氛，压境吾同仇。破柱来惊雷，停杯乱繁忧。夷祸自古今，晋宋同一丘。安内外可攘，自侮还谁尤。书生空舌笔，逭死稽前修。忍为津畔吟，共作新亭囚。拔剑歌莫哀，散发寻沧州。"}