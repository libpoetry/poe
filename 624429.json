{"id":"624429","title":"送李其础公车北上兼上乃翁太史","dynasty":"明","author":"黄渊","text":"交道为至义，不向尘俗生。日月为至精，不履砂石行。我昔之四方，中道与君迎。虽则倾盖欢，迟之乃成盟。君行多澹荡，余遇多嵚峥。君复怀旷森，余生中如砰。二者亦粗迹，达士贵有诚。今君抟九万，余听疾羽声。成败不着胸，惜不与偕鸣。勿忘平生志，袖手看危枰。持此谢吾师，加餐造太平。东山不荒芜，余方事耘耕。"}