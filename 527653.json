{"id":"527653","title":"醉歌赠子容使湖南便道归省兼讯献吉","dynasty":"明","author":"何景明","text":"徐卿此行壮观莫与伍，东将入吴西入楚。都门怅饮慨今昔，酒酣拔剑为汝歌起舞。圣朝分封重茅土，词林礼桨超前古。冠冕诸邦拱至尊，册书十道开天府。匡庐峰南绕江汉，洞庭武昌半楼观。寿酒花开海上堂，使舟草满湘西岸。忆卿翻飞霄汉里，结交岂少青云士。眼中何人最知己，十年之交吾与李。李生近买阳羡田，又欲鼓柁襄江船。风尘落日倘相遇，为我问讯江湖前。"}