{"id":"1120298","title":"邦衡侄季怀亦惠二诗再次韵二首一颂其叔侄之美一解季怀生日不送茶之嘲","dynasty":"宋","author":"周必大","text":"竹林终日醉流霞，下客穷空祇厄茶。更欲打门奴酪粥，何殊敛手捧姜芽。赐金指日挥疏傅，盛馔常时设谢家。莫为唱酬供一笑，从今便废尔殽嘉。萧散玄真吏少霞，樵青日日为煎茶。莫因闽粤皋芦叶，却厌神仙掌上芽。竹户胜棋非我事，菊潭试水是君家。不须更酹蘋洲冢，世以诗鸣句自嘉。"}