{"id":"140108","title":"遂宁社稷坛与风雷雨师师之坛混为一区其间多","dynasty":"宋代","author":"魏了翁","text":"始余求诸社，穷巷窈而曲。草阴荒蒙茸，林影乱朴樕。其中有屋庐，其下主以木。社稷风雨雷。皆於此乎告。趋暗不求阳，如丛祠而局。就简不辨方，如古墓而族。引我拜乎上，高床被茵褥。使我视所陈，纸币荐薌烛。爵不以坫寘，酒不以茅缩。牲不以碑丽，斋户不以宿。於礼无所稽，承讹已云熟。从之则咈余，不从亦违俗。是心既不慊，虽暂亦为渎。屋不受不阳，此岂容有屋。先易其甚者，余事踵相属。其有不逮为，则以告新牧。"}