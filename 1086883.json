{"id":"1086883","title":"豹岩之北脩竹数亩中有丛冢数十百处皆绍兴末年所寄予得此地先定规抚某处起亭榭某处植花木七八年间成畦径矣所寄之榇愿移者从之不强也作噩之春有姓淡人来启菆卜日携锸掘土数尺败棺俱在朽骨为土所蚀颇亦不具皆包裹而去后数日忽诉于县于州于外台追问證治踰月始定今不复塞其故穴欲使孙曾知之故作此诗","dynasty":"宋","author":"洪适","text":"未央长乐宫，中有樗里墓。沈沈天子居，咫尺穴狐兔。乃知古圣人，如天覆下土。虽袒裼裸裎，四目曾不顾。贤哉季武子，杜殡迫西庑。堂皇步武接，松槚暗钟鼓。桃茢不屏除，刍灵许来祔。忌讳后愈多，今人不如古。曹瞒好发丘，凶德比夷虏。掩骼埋其胔，人当事斯语。我老得归田，买山因学圃。郁郁琅玕林，丛冢不知数。岂忍去枯骨，为我展杖屦。恣其笋侵疆，不使种瓜瓠。花木列四旁，亭榭亦回护。数年畦径成，或徙或如故。尚有犷悍人，珥笔巧诬诉。无言事自明，有物众所睹。旧圹今弗堙，朽木且支柱。尚恐妄男子，轻传市中虎。书事示孙曾，无心觅佳句。"}