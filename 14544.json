{"id":"14544","title":"东风二章","dynasty":"唐代","author":"欧阳詹","text":"东风叶时，匪沃匪飘。莫雪凝川，莫阴冱郊。朝不徯夕乃销，东风之行地上兮。上德临慝，匪戮匪枭。莫暴在野，莫丑在阶。以踣以歼，夕不徯朝。陇西公来浚都兮。东风叶时，匪凿匪穮。莫蛰在泉，莫枯在条。宵不徯晨乃繇。东风之行地上兮。上德为政，匪食匪招。莫顾于家，莫流于辽。以饱以回，晨不徯宵。陇西公来浚都兮。"}