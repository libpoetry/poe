{"id":"416483","title":"忆旧游  金风薄人，缅怀江亭旧游，和癸叔丙辰重九之作","dynasty":"近现代","author":"胡先骕","text":"叹缁尘浣素，碎锦裁秋，尊酒飘零。回首东华路，记高台选胜，香冢寻铭。藓墙暗忆题句，谁与说湘卿。只佛殿尘栖，僧寮草长，一桁江亭。凄清，黯凝伫、对无语西山，黛锁眉青。事影随流水，任风欹败苇，波荡寒萤。去天尺五韦杜，飞泪洒觚棱。又满地江湖，行吟倦客羁恨生。"}