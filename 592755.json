{"id":"592755","title":"入洛二首 其一","dynasty":"明","author":"欧大任","text":"驱车晦朔改，首路轨辙长。行役届三川，日夕及洛阳。遐征息徒御，眇默感星霜。西盻嵚崟岭，东眷梁陈疆。河朔异风壤，伊谷绝津梁。崇芒郁嵯峨，鸿流浩茫洋。缅想东都盛，旷野莽可伤。故国乔木悴，高坟华黍荒。不必雍门叹，吁嗟热中肠。修名愧不立，蓬心互旁皇。伫立万里客，关山鸿雁翔。"}