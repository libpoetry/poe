{"id":"537160","title":"孙兆孺华阳巾歌","dynasty":"明","author":"王世贞","text":"通明玉京堕来身，秀眉长额飘须鬒。皎如野鹤翘鸡群，有冠却挂神虎门。归来自制华阳巾，皂角出没中茅云。手抄隐诀名登真，松风不厌旦夕闻。后千馀年有孙君，自言曾受十赉文。巾陶所巾鹿皮裙，访我海上霏烟昏。父老巷视儿童奔，俱言神仙来试人。愿孺宝此贻诸昆，后有优孟能称孙。"}