{"id":"807669","title":"眉妩  壬子除夕","dynasty":"清","author":"陈维崧","text":"又残更冉冉，往事星星，短鬓被霜染。梦入屏山路，黄昏近，金荷一盏慵点。浓阴微糁。任小楼、和雨轻掩。算今夜、笑语香街沸，有春胜双飐。思念愁多类魇。记帘窥秀黛，柱映娇脸。讵意分飞后，相思苦、泪滴桃笙红淡。长江天堑。况万重、败驿荒店。料此际有人，只为我、翠蛾敛。"}