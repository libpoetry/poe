{"id":"814980","title":"莺啼序二首","dynasty":"清","author":"奕绘","text":"清池夜来雨过，长新萍无数。破凝碧、款款蜻蜓，飞来还又飞去。映画阁、光浮藻影，花梢冉冉斜鹃暮。感人生、无异朝露。子夜登车，丁年佩印，受寒风暑雾。每自问、半世羸躯，殉人何事自苦。官初成、仲翁病告，秫未熟、渊明词赋。古之人，思重其身，渺焉予慕。莎阶蚁战，蜜桶蜂酣，尚决然出处。君不见、云间野鹤，独远尘世，水里游鱼，不思林麓。任天者逸，知天者乐，狂吟大醉三千首，尽风流、文彩惊人句。朝簪股后，镜中未见霜毛，俯仰一笑今古。南山种豆，曲水流觞，引高情趣。却远胜、羔裘五缄，退食委蛇，虎钮三斤，钤书旁午。悠游万卷，商量千载，孟光喜逐梁鸿隐，更门生、儿子同欢聚。殷勤问字人来，载酒相看，定然不拒。东风恁般袅娜，到披香别殿。锦屏外、十二栏干，海棠昨夜开遍。关得春光几许，垂垂帘幕深深院。见个侬、小立多时，绣余人倦。格外娇憨怎画，正无赖、轻寒轻暖。曾记得、梦里相逢，年来和梦都懒。斗宫装、霓裳云锦，点宝髻、蕊珠花片。最怜伊、指笋纤柔，斜擎斑管。刘家碧玉，天上飞琼，逗诗情宛转。想吟就、玲珑红豆，飘摇红叶，吴国双乔，汉宫双燕。梨花开也，柳花飞也，断肠谁谱销魂传。让神仙、消受风流，春莺儿啼罢，游丝更比人闲，闲情何处消遣。列岫眉长，回波眼俊，玉鸦叉睛展。浑疑是、阏氏画错，幽怨琵琶，班女情移，徘徊团扇。无主春归，莫愁人老，但省识、花间索句图中见。多少环佩凄凉，金粉凋零，世朝都换。"}