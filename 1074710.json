{"id":"1074710","title":"病中戏作本草诗","dynasty":"宋","author":"周紫芝","text":"长空青云昼风卷，雨馀凉生开病眼。垣衣洗雨绿生光，芍药翻阶红照晚。幽人却扫惊半夏，独杜衡门心颇远。提壶劝酒意甚劳，花间伏翼终日号。大枣如爪安可得，竹叶岂宜空蟹螯。何当如淮注石斛，天南星移碎红烛。锦缠更命刘寄奴，回雪香柔体如玉。人生富贵不早休，乌头成白空自愁。浩歌自驾木兰去，范蠡实能知远游。君不见赤车使者将君命，五加皮币不少留。一朝逐客便当去，王不留行空泪流。又不见浪荡子长负羁橐，石下长卿无住着。贾论空高远志孤，屈草初成奇祸作。何如独活考涧槃，不遇自然同此乐。嗟余知此解马衔，蜗庐僻在陵阳角。谁能更朝紫真坛，丹砂岂解驻衰颜。五色神符亦安用，菖蒲谩说能引年。玉泉泠泠漱虚壑，独寻鹤虱负朝暄。故人远引羁旅夕，寒水石畔思清言。何时从容乃如此，烟蓑去作牵牛子。平生甘遂丘壑贫，常有忧怀思洗耳。"}