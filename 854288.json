{"id":"854288","title":"酹江月 其三 寿老父","dynasty":"宋","author":"方岳","text":"幅巾云麓。笑人生瓮等，何时是足。莫道年来无好处，第一秫田新熟。孙息乘鸾，大儿荐鹗，翁已恩袍绿。笑谭戎幕，尽教岳也碌碌。是则江南江北，月明飞梦，认得溪桥屋。多少睡乡闲日月，不老柯山棋局。唱个曲儿，吃些酒子，检点茅檐竹。问梅开未，一枝初破寒玉。"}