{"id":"693336","title":"漫书答陈学之地曹二首","dynasty":"明","author":"苏葵","text":"世事南公石上松，倚天长剑漫藏锋。犬嗥丛薄无人怪，鸿去江湖有梦从。吾与步兵同酒癖，古来詹父混鱼踪。何时藜杖寻诗处，漫忆罗浮四百峰。病来寻药忆丹砂，遮莫扁舟就海涯。鹤似逋仙思教舞，虱同中散困搔爬。清才天上谁文藻，老眼人间自黑花。明日醉乡真得计，升沈如梦更何嗟。"}