{"id":"813032","title":"五月二十七日入栈值余生日戏作二律邀亥白兄及吕湘帆和","dynasty":"清","author":"张问陶","text":"久客频惊岁月驰，身宫磨蝎独难移。那堪马齿加增日，刚及蚕丛试险时。举酒翻疑三岛近，读书未恨十年迟。从今细蜡游山屐，五岳全登不告疲。万壑千岩照眼新，崎岖难尽百年身。亲朋一意还家早，殽核他乡入馔贫。陟险亦能添甲子，卫生何用守庚申。世间只有名山寿，苦论彭殇可笑人。"}