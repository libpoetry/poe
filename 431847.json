{"id":"431847","title":"旅京偶拾","dynasty":"近现代","author":"朱帆","text":"京华风物入吟怀，不向歧途怨命乖。每见盐车奔古道，曾闻铁马上天街。营生但笑窿中蚁，阅世还输井底蛙。客里何须频对镜，定知人已瘦如柴。燕云一抹尽平芜，还记当年旧迹无。潭柘寺前烟绕树，陶然亭畔水盈湖。十年闾巷惊风雨，百代宫闱闹鬼狐。翘首遥瞻关塞外，长城犹护帝王都。黄金台阁早成空，野史千年说蓟中。跨海不闻归智士，移山却尚学愚公。盈头丝鬓飘然白，耀目旌旗别样红。携酒黄昏谁对饮，卢沟桥上月如弓。京畿何许是雄关，无定河边几处山。人去墙垣留旧迹，烟销碑碣有新斑。风轻每觉云程易，雾重方知世路艰。谁道长安如日远，车声犹在梦魂间。"}