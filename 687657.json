{"id":"687657","title":"望庐山二首","dynasty":"明","author":"孙蕡","text":"扁舟夜泊浔阳岸，隐约香炉五老巅。红叶天灯飞鸟外，白莲僧社断猿边。苍崖影合东林寺，银汉光连瀑布川。亦有宗雷违四想，千峰无路访群仙。东林佛阁倚岧峣，萝径逶迤傍石桥。松柏千章连左蠡，芙蓉万叠倚层霄。琪花雪影江心见，莲社天香世外飘。归老倘酬仙赏愿，篮舆宁待远公招。"}