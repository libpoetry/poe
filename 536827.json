{"id":"536827","title":"参议范君视事三日即出泰安过莱海还赍表而北赋此赠之","dynasty":"明","author":"王世贞","text":"范叔倜傥士，南州多令声。忽如阮陈留，骑驴向东平。饮酒仅三日，翩然朝玉京。昨闻太岳来，呼吸通神明。题诗丈人石，万象俱峥嵘。东游观莱海，海水殊浅清。中有贯月槎，乘之汎蓬瀛。天门为君辟，河鼓扶道迎。莫采白榆钱，人间失岁星。水击九万里，倘其念南溟。尺鴳在衡藩，栖栖竟何营。"}