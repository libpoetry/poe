{"id":"1109125","title":"竹溪再和余亦再作","dynasty":"宋","author":"刘克庄","text":"帝率耆英入社，攀留穷鬼忘年。华胥国在吾宇，桃花源有别天。老丑难瞒青镜，纯白不生黑丝。露顶秃鹙堪笑，垂头病鹤可怜。海潮音入佛耳，薰风句达帝聪。我已阳喑不语，君无借听于聋。薄雾乍舒乍卷，空花是假是真。昔曾有刮膜者，世岂无明眼人。谨守三缄晚嘿，仅含两齿早衰。先贤食粥乞米，呆汉炊沙作糜。纸帐参梅花观，铜彝炷柏子香。适梦游旃檀国，觉来元在禅房。竹马恍曾聚戏，金鱼从美外观。随柱史青牛易，骑吕仙黄鹤难。掇英可以忘忧，采薇可以求仁。忙杀遮西日客，愧死攫白昼人。舍车出郊步屧，系鞋入院不靴。未妨扶九节杖，似曾踏八花砖。谁能遁而无闷，吾非恶此欲逃。林下寂寂人少，花间累累冢高。"}