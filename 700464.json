{"id":"700464","title":"寄和赵户曹叔鸣西寺游瞩二首","dynasty":"明","author":"顾璘","text":"水香花气凤楼西，宿雨初晴御苑泥。万柳晓含萧寺暗，五云春压汉宫低。行经绣陌啼莺满，回望苍郊远树齐。独念江南愁病客，竹窗斜月卧闻鸡。远公精舍禁城西，陂水芹香紫燕泥。斋鼓迥依双树起，禁钟清度百花低。春阴海日光犹薄，地冷山萱叶未齐。向晚绣旗盈辇路，竞看公子斗回鸡。"}