{"id":"754899","title":"送孟缇妹之京师","dynasty":"清","author":"张纶英","text":"凉风动高梧，哀蛩响幽咽。欹枕不成眠，揽衣长叹息。瞻彼连枝树，茏葱经岁月。视彼林间鸟，众雏长比翼。嗟我雁行违，迢遥望冀北。再拜送君行，欲语心戚戚。惜昔别姊时，回肠几碎裂。驰驱二三载，神魂日飞越。幸得重聚会，承欢两无极。倏忽数年间，又当远离别。离别复何言，泣涕沾胸臆。君今六翮振，翱翔自安适。而我若梁燕，秋至催归急。焉能避风尘，稳住雕檐侧。身世等浮云，劳逸讵能测。自今一挥手，何时见颜色。努力慰亲心，此躯保金石。"}