{"id":"685687","title":"吴趋春五首","dynasty":"明","author":"邓云霄","text":"步出西城陌，香车满狭斜。鹿台今日草，娃馆旧时花。江畔多游女，纷纷学浣纱。王孙芳草意，士女踏青心。袜罗隔微波，随风溯玉音。目成日已暮，惆怅吴江深。千门细雨中，落花三月节。春思浩茫茫，不与芳菲歇。谁言貌似花，莫遣花成雪。驰道方调马，高楼正品箫。游缰惜不发，遗响落空寥。听罢一挥手，骄嘶过板桥。侵晨挟弹去，薄暮垂鞭归。堂上歌钟发，迎门换舞衣。生来豪侠地，不道冶游非。"}