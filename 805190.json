{"id":"805190","title":"水龙吟 春思","dynasty":"清","author":"黄锡朋","text":"一竿红日催人，起来百舌枝头闹。韶光初媚，花期将届，条风先报。垂柳含娇，平沙带嫩，正堪游眺。叹黄尘紫陌，兰台走马，知辜负，春多少。犹是轻寒料峭。问良辰、芳菲渐到。江汀烟霭，红桥画舫，几人欢笑。靓女明妆，踏青归晚，不胜窈窕。未多时，又是双双紫燕，穿帘斗巧。"}