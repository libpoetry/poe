{"id":"844996","title":"挽陆文端公追赠太傅凤石先生八首","dynasty":"清末民国初","author":"曹家达","text":"闻道君家陆秀夫，崖山变起为捐躯。君臣未葬江鱼腹，毕竟先生际会殊。代德多缘内大臣，黄农遗迹昧前尘。漫誇汤武轻曹魏，犹奉山阳旧主人。末朝宰相微时谶，高谊难为晚节差。不似乌衣双燕子，忍抛残垒入民家。不奉朱明界画分，子英蔡氏有清芬。遗言预却新朝□，一代完人合让君。完贞容易抚孤难，嫠妇亡臣一例看。恋阙有心年命短，清秋谁复念高寒。刘宋元嘉徵士诔，大书有晋义难刊。他年谁与铭幽圹，清节还应一例看。故国漂摇剩此身，勉扶冲主奉明禋。状元衣钵文山后，无愧当时第一人。逊位虞宾剧可哀，铜驼未便没蒿莱。一言藉瞑先生目，陵寝孤忠作替来。"}