{"id":"835681","title":"金缕曲 春雨小楼，落花满地，戚然感赋","dynasty":"清末民国初","author":"胡薇元","text":"又是愁时节。尽声声芸窗，乡梦被伊惊撇。乍睹轻痕蜗篆碧，又听护花铃歇。更延伫兰怀芳洁。不受俗尘些子涴。喜垂杨绣陌花如雪。中著个，定香室。空阶点滴留春泽。祝他生落红再绾，鸳盟还叠。润粉浇珠经拂拭，苦向东皇诉说。说都是莺残燕缺。知道明朝春欲去，便慵抬睡眼看明月。判一夜，小楼彻。"}