{"id":"1127481","title":"答君时弟","dynasty":"宋","author":"彭汝砺","text":"埙篪与鸿雁，一气更同声。鼓则与桴应，形惟从影行。无如我宜弟，颇笑尔难兄。洵美歌棠棣，仍须听鹤鸣。埙篪无俗韵，鸿雁有秋声。更类偲偲友，非同踽踽行。爱无踰玉季，名有愧龙兄。莫作升堂赋，相期以道鸣。梦觉山头月，归乘湖面风。远林寒寂寂，幽径晓蒙蒙。反哺乌鸣屋，成行雁贴空。物情缘底事，祇欲搅予中。"}