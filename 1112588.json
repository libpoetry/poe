{"id":"1112588","title":"遣兴次韵和晁应之四首","dynasty":"宋","author":"张耒","text":"老去诗书倦讨论，一樽相对尚殷勤。锻炉放荡狂中散，书阁萧条老子云。要路交亲嗟隔阔，他乡耆旧饱知闻。衰知多病头风甚，解寄新文独有君。西风淅淅满征衣，天畔危亭面翠微。云解映山常漠漠，叶知辞树亦依依。苦饥黄鹄犹谋食，无事轻鸥得远飞。落日秋风满江汉，杖藜三叹未能归。夜泛孤舟清洛津，宓妃轻步若为亲。清涵星汉光垂地，冷觉鱼龙气近人。镜里悲秋双鬓发，马边随客两京尘。愁心欲比东流水，滚滚无穷日日新。蓬门鸟雀啅黄昏，归径牛羊各有群。水阔鱼龙阴后出，山空虎豹夜深闻。西来客引秦川雨，南去秋连楚泽云。唐汉废兴无处问，西风禾黍但丘坟。"}