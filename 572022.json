{"id":"572022","title":"送惟长先生归窆途中偶成","dynasty":"明","author":"袁宏道","text":"板桥丝柳黄泥路，曾是从公送人处。麻衫扫地额沾沙，蒿里一声公又去。长堤雨暗血滋衣，幡旐遥遥捲飞絮。白杨无数鬼啼风，三十六人唱烟雾。人生要死何用愁，白日红轮攀不住。赤髭黄卷忏他生，皓齿清歌乐朝暮。薄留风雅驻欢场，高筑糟丘驱大怖。一斗憨憨睡宝池，大士心许佯赪怒。少日倔强老更颠，料公拍手庵罗树。"}