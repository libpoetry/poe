{"id":"1110490","title":"感春四首","dynasty":"宋","author":"孙觌","text":"槿篱茆屋两三家，急雨捎溪燕子斜。万壑笙镛号地籁，一天缯絮堕杨花。风尘澒洞身先老，樽酒欢呼气尚华。虎穴参差半朝市，无嫌卑湿赋长沙。万里蒙尘六尺舆，一丸泥蜡十行书。豫且往往窥鱼服，属国栖栖掘鼠馀。村径红稠花艳艳，沙平翠点树疏疏。落霞孤鹜西南望，千顷洪波浸日车。村巷深深绿映人，粥饧槐火一时新。山河万里缠妖气，宫殿千门锁暗尘。几点微酸梅着子，半篙清涨水生鳞。岩花涧草元无主，雨洗风吹又一春。春物菲菲自解欢，雨鸣孤枕夜漫漫。忘形不到公荣饮，绝意休弹贡禹冠。离乱家书万金直，艰难斗酒百忧宽。囊空甑倒谁能救，泪湿花枝不忍看。"}