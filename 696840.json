{"id":"696840","title":"菩萨蛮 临淮道中","dynasty":"明","author":"俞彦","text":"深秋叶落疑为雨。何人不道征人苦。林薄又斜阳。寒风与路长。一声南去雁。泪下浑如霰。天外秣陵城。迢迢魂梦惊。晴花夜灿楼台锦。月娥流艳笼香寝。相对脸芙蓉。春纤捧玉钟。传觞残酒共。此酒尤珍重。沾得口脂余。琼浆更不知。朵云沉户横金锁。锁金横户沉云朵。茫渺信成双。双成信渺茫。玉如颜素束。束素颜如玉。曾未梦离卿。卿离梦未曾。伴人孤月黄昏半。半昏黄月孤人伴。波眼泪时多。多时泪眼波。怨深萦梦浅。浅梦萦深怨。君似不销魂。魂销不似君。幕帘钩雨花阴薄。薄阴花雨钩帘幕。离别动年期。期年动别离。远山眉翠软。软翠眉山远。人待不归春。春归不待人。泪行千叠难书寄。寄书难叠千行泪。无信到关榆。榆关到信无。小山屏篆袅。袅篆屏山小。寒露月华残。残华月露寒。月晴云散人离别。别离人散云晴月。齐若杜鹃啼。啼鹃杜若齐。送愁将破梦。梦破将愁送。难会后来单。单来后会难。敛霞红散行云浅。浅云行散红霞敛。中可月庭空。空庭月可中。砌虫阴语细。细语阴虫砌。灯烬欲残更。更残欲烬灯。酒前欢把柔荑手。手荑柔把欢前酒。欢不饮杯完。完杯饮不欢。落梅吹断角。角断吹梅落。嘶骑夜光微。微光夜骑嘶。雪晴飞暗朦朦月。月朦朦暗飞晴雪。妆点额凝香。香凝额点桩。玉鳞飘地忽。忽地飘鳞玉。疏影晚山孤。孤山晚影疏。美人如月花窗绮。绮窗花月如人美。风暖度香丛。丛香度暖风。未通曾展意。意展曾通未。怜尔得来笺。笺来得尔怜。碧烟香袅孤灯夕。夕灯孤袅香烟碧。长夜奈衾凉。凉衾奈夜长。月明窥牖缺。缺牖窥明月。愁别忆还休。休还忆别愁。"}