{"id":"104901","title":"送何济川学士知汉州","dynasty":"宋代","author":"梅尧臣","text":"丞相初得君，有志重儒术。乃言天下士，徒此古清秩。遂惩衒鬻人，忝冒十八七。进君天禄阁，比众为第一。又荐王张韩，恬可与君匹。吾侪宜惭羞，空自预朝韠。欲归无田园，强住枉岁日。值君乘高轩，西望函谷出。当时迎长卿，书史传未悉。车驰及襁负，千万今可诘。老农喜君来，田租不妄率。织妇喜君来，缣机当俟毕。府胥喜君来，督责去暴抶。疾苦无不求，前人唯法律。昼锦荣既浮，康民美方溢。真为丈夫志，岂是名过实。"}