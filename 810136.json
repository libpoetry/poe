{"id":"810136","title":"芳草渡  叔由闻西风有怀归之曲，吴波容与，明月依人，感遇成歌，以当秋饯。","dynasty":"清","author":"郑文焯","text":"倚醉遍，又梦趁吴篷，断魂重见。指露桥归马，黄昏几度歌散。临水珠玉感。同天涯蓬转。坠月悄，席上南花，一夜零乱。堪念。客亭帐饮，付与单衣销泪线。漫追咏，皋兰秀句，西风送湘雁。隔江篴语，正满目，山阳凄黯。近别路，暗雨菰蒲自捲。"}