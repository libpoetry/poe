{"id":"772797","title":"闻五兄二侄两榇自福州归里不胜怆然","dynasty":"清","author":"朱景英","text":"客心故凄楚，重以死丧悲。同怀既异路，茹痛摧肝脾。栖魄小西湖，遐予海东陲。可怜风雨夜，对床杳无期。竛竮百忧丛，赖有犹子随。盛年忽短折，老泪惟承颐。忆昔衔恤奔，闽峤初牵丝。累岁骨肉惨，都在天一涯。人生乐仕宦，而我至于斯。樵川滩巀嵲，旴江濑逶迤。素旐从此去，故山日近之。朝来揽青铜，鬓发苍以衰。恸馀行自念，少壮岂其时。"}