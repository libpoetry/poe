{"id":"832643","title":"阳春曲","dynasty":"清末民国初","author":"朱祖谋","text":"去年愁，今年事，依旧望春凄绝。帘户好东风，黄昏近、燕子归傍画梁说。放镫时节。惊故国、堕梅如雪。才信粉坼红黏醉，醒中易成消歇。倦游宴东园、湔裙路。谁误约、书花写叶。而今歌尘绿遍，溅回波、卷泪双叠。新声但有暮鴂。更恼乱、玉龙吹彻。看门外、逝水漂花去，江南梦阔。"}