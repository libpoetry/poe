{"id":"956854","title":"丰都观","dynasty":"宋","author":"范成大","text":"神仙得者王方平，谁其继之阴长生。飘然空飞五云軿，上宾寥阳留玉京。石炉丹气常夜明，宠光万柏森千龄。峡山偪仄岷江萦，洞宫福地古所铭。云有北阴神帝庭，太阴黑簿囚鬼灵。自从仙都启岩扃，明霞流电飞阳晶。晖景下堕铄九冰，塞绝苦道升无形。至今台殿栖竛竮，隋圬唐垩留丹青。十仙怪奇溪女清，瑶池仙仗纷娉婷，琅璈赴节锵欲鸣。我来秋暑如炊蒸，汗流呀气扶枯藤。摩挲众迹不暇评，聊记梗概知吾曾。"}