{"id":"960042","title":"远游篇寿立斋","dynasty":"宋","author":"金履祥","text":"我歌远游篇，西望心悠然。孰能为此游，渺渺重山川。和鸾车班班，珩佩声珊珊。块视几邱陵，带视几流泉。正气凝阳刚，端操凌云烟。犹将径天地，奚独此江山。黄鹄以为御，鸾凤以为参。云旗何扬扬，八龙亦蜿蜿。一举众山小，再驰天地宽。三驾跨八极，高驰阊阖间。正阳以为粮，六气以为餐。金丹毓天和，玉色頩脕颜。俯视世蚊虻，起灭瓮盎边。高超凌太初，达观真后天。愿言膏吾车，执鞭随两骖。"}