{"id":"1252211","title":"书无题后凡三首偶感燕太子丹事","dynasty":"元末明初","author":"王逢","text":"火流南斗紫垣虚，芳草王孙思怆如。淮潦浸天鱼有帛，塞庭连雪雁无书。不同赵朔藏文褓，终异秦婴袒素车。漆女中心漫于邑，杞民西望几踟蹰。塞空霜木抱猿雌，草暗江南罢射麛。秦地旧归燕质子，瀛封曾畀宋孤儿。愁边返照窥墙榻，梦里惊尘丧韘觿。莫谶《白翎》终曲语，蛟龙云雨发无时。几年薪胆泣孤婴，一夕南风马角生。似见流星离斗分，谬传灵武直咸京。九苞雏凤冲霄翼，三匝慈乌落月情。纵少当时赵云将，卧龙终始汉臣名。"}