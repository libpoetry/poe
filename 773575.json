{"id":"773575","title":"答王友竹兼呈香谷主政毓臣上舍","dynasty":"清","author":"梁成楠","text":"诗骚出自秦火馀，毋乃古文奇字书。汉造魏制五言盛，八分小篆当无殊。七言歌行势奔放，何异草书誇雄壮。六朝初唐束声律，干禄字书下愈况。能者不随俗点画，宁费黄金买断石。要令体势入古妙，斯邕虽死神不隔。诗家操翰尚摹拟，康乐文通颇屈指。譬如欧褚写兰亭，纵未夺真亦得似。兴酣落笔声摩空，我与古人何必同。天马飞驰脱羁靮，岂外初时行步工。工倕旋指弃规矩，蛇珠荆玉群相诩。祇知紫色眩儿童，试问宗门谁父祖。笔纵字大我犹笑，临池水黑人称妙。愧余白首志不衰，况汝黑头年尚少。王郎诗思卓不群，弄笔颇知书八分。投我四香楼近集，欲令迂拙张其军。我不知诗仅识字，笔势词源法不二。颂不忘规学赠言，古来良医三折臂。"}