{"id":"635439","title":"送霍西牛讲学阳春兼寄王大士广文","dynasty":"明","author":"成鹫","text":"山林卿相烟火仙，宋儒道学南宗禅。谁当兼此无偏全，西牛霍子真卓然。忆昔与君俱盛年，俯视一切徒戋戋。浮云富贵羞垂涎，钟鸣鼎食嫌腥膻。读书得意忘蹄筌，关闽濂洛无轾轩。须臾别去成天渊，世衰道微如逝川。我去为僧泉石边，君居讲肆耕砚田。及门桃李何翩翩，春风到处花争妍。花閒讲易玄又玄，太初一画归先天。大儒小儒相比肩，侧耳谛听无諠填。去岁阳春开讲筵，真风振起牛女躔。明伦立教推后先，而翁秉铎君言诠。诗书礼乐凭昭宣，文章道德相周旋。时雨所化皆陶甄，顽金跃冶为龙泉。山中野人高枕眠，临风望远心悬悬。去冬垂手还入廛，一笑逢君初月弦。东风解冻闻啼鹃，俶装踏上河头船。船梢捩舵船头牵，急滩枉渚随溯沿。琴书满戴轻便便，乘风破浪如飞鸢。五日六日涉潺湲，舍舟登陆车骈阗。春城百里舍苍烟，绛帐重开灯火燃。蠹鱼跳出太极圈，古今绝学传未传。六经四子皆尘编，寥寥斯道谁与言。西斋王公清且贤，相逢为我道拳拳。明日有僧来乞缘，不妨早办营斋钱。"}