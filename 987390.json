{"id":"987390","title":"题天台夏肯甫晓山亭诗","dynasty":"宋","author":"高斯得","text":"谢公晨策花崖登，杜陵早起开前林。徽之朝挹西山爽，退之晓望南山棱。古人看山自有候，个中意味谁探寻。林霏夕敛群动息，泽气宵上英云蒸。不于此际毓神秀，安得向曙岚光凝。平生苦不识夜气，见山忽得邹人心。卷书默坐会有得，此岂文字能摹临。斯亭题扁有咀嚼，慎勿只遣供閒吟。直须咬破第一义，庶几山鬼逢知音。"}