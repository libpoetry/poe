{"id":"824941","title":"郗超","dynasty":"清末近现代初","author":"郑孝胥","text":"丈夫傫然如繫囚，自断犹堪归隐邱。人间郗超不再得，纵有高隐谁复收？当时戴公剡中宅，精整乃与官舍侔。办资百万意奇绝，未用夷蹠穷推求。咄哉传约隐不果，慎勿轻诋渠非优。从来酸寒痼山水，焉取名节骄王侯。士人粗愿衣食足，鬼神靳汝宁相酬。嘉宾可作吾可隐，买山岂畏讥巢由。"}