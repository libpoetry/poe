{"id":"688986","title":"金陵吊古八首","dynasty":"明","author":"何良俊","text":"汉季平分三国，孙吴元占东方。堪笑当时王浚，与人闲管兴亡。风物元推晋宋，江山又属齐梁。今夜弈棋收局，明朝傀儡排场。车兵绝多膂力，黄奴全没心肝。可惜金昌致踣，输他醉死长安。夹坐酣饮押客，擘笺短歌丽人。此事岂关贵势，只应抛与闲身。齐苑晨登紫阁，宋宫夜逐羊车。何似日斜散步，一壶随分谁家。周处台前草长，莫愁湖上云深。不惜英雄代谢，独怜红粉消沉。犊车反东田舍，马策扣西州门。王导风流都尽，羊昙恸哭宁论。卞望时无闲泰，谢安日有弦歌。同是芳名在世，独含瓦石如何。"}