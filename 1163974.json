{"id":"1163974","title":"秋日彭蠡湖中观庐山","dynasty":"唐","author":"吴筠","text":"泛舟太湖上，回瞰兹山隈。万顷沧波中，千峰郁崔嵬。凉烟发炉峤，秋日明帝台。绝巅凌大漠，悬流泻昭回。穹崇石梁引，岈豁天门开。飞鸟屡隐见，白云时往来。超然契清赏，目醉心悠哉。董氏出六合，王君升九垓。谁言旷遐祀，庶可相追陪。从此永栖托，拂衣谢浮埃。"}