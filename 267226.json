{"id":"267226","title":"金缕曲·井上新桐植七年矣，周无觉抚之而叹曰，此手种前朝树也","dynasty":"现代","author":"朱祖谋","text":"手种前朝树。带虚廊、斜阳一角，阅人无语。乞向西邻斤斧底，曾共箨龙赦取。看玉立、亭苕如许。今日离披银床畔，问孤根、肯傍龙门否。一叶叶，战风雨。蟪蛄三两啼相诉。说年来、红凄翠惨，好秋谁主。刬地霜芜连天白，栖凤长迷处所。算乾净、犹馀吾土。眠坐清阴浑閒事，要岁寒、根干牢培护。盟此意，酹清醑。"}