{"id":"432591","title":"江村二首","dynasty":"近现代","author":"陈际盛","text":"首夏清和宿雨收，满村风物最称幽。分秧处处翻龙骨，登茧家家祀马头。蝶粉湿黏花露重，莺簧啭涩竹烟浮。移居何日临江畔，尽洗红尘万斛愁。阴阴桃李柳飞花，树绕荒村野径斜。泛泛闲鸥浮水面，喃喃乳燕语檐牙。胸中千亩常烧笋，郭外双流试煮茶。浊酒满缸能醉客，此生愧未老田家。"}