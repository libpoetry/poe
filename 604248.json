{"id":"604248","title":"乞拙歌","dynasty":"明","author":"张萱","text":"年年乞巧传今夕，不知此巧从何乞。香灯午夜对银河，儿女中庭罗粉席。三三五五拜深深，一拜一乞殊慇勤。为问天孙巧多少，能否年年赠别人。吁嗟天孙良亦苦，一岁佳期才一度。巧似天孙果足誇，便应夜夜逢河鼓。人言巧亦难移天，始知此巧不值钱。灵妃之巧已如此，人间百巧徒纷然。举头细与天孙说，你巧胡为太奇绝。七襄难就误佳期，弄巧方知反成拙。相逢日少别日多，隔岁相思可奈何。今宵更洒相思泪，鹊桥一雨嗟滂沱。请换香灯嘱儿女，前来且听园公语。尔年未及三尺长，乞得巧来何用处。古今巧拙无输赢，有时巧败拙偏成。诗咏巢居鸠与鹊，问巢终日谁经营。天生我拙亦不偶，拙手拙心仍拙口。巧人遇巧斗难休，赢得拙人长不斗。巧若斗拙巧便痴，涛声虽怒石不移。轰雷喷雪片时息，中流一石长崔巍。我今乞拙不乞巧，年来颇识拙之效。天孙有意怜拙人，一拙须教赢到老。"}