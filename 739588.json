{"id":"739588","title":"禅藻斋观元鲜于伯机草书嵇叔夜与山巨源绝交书卷子","dynasty":"清","author":"万光泰","text":"虎林隐吏困学民，风流自拟晋宋人。晚年裘马气俱敛，落纸具有湖山春。草书雄壮妙入神，上追米薛下笔亲。泥中挽车何笔法，亦如舞剑师裴旻。嵇康《绝交书》最古，七不堪辞山吏部。抱琴自为鸿飞高，肯向尘埃薄汤武。柳阴无暑贵客来，不闻不见驱车回。《广陵散》今遂绝矣，山巨源终安在哉。右军将军曾属笔，摹本鲜于复其一。龙腾雨坠奇势存，想见临池心手疾。同时几辈成烟云，此卷幸迟松雪焚。六丁雷电取不得，知子守护诚辛勤。辛勤守护何人识，断楮零缣增太息。墨池昨夜瘦蛟横，山雨吹窗晚风黑。"}