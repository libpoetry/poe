{"id":"667566","title":"猛虎行","dynasty":"明","author":"王廷陈","text":"上山采樵，道逢猛虎。虎衔樵去，置之林下。樵告虎言，君何不仁。君得一饱，我则殒身。昔非有怨，今何见嗔。虎答樵言，何哉所云。子非我怨，我非子嗔。皇天赋性，有此不仁。樵告虎言，君言虽辩，匪我攸闻。吾闻天地，大德曰生。驺虞不杀，独匪尔伦。虎答樵言，当死小犊，亦何多陈。三日乏食，窜伏荆榛。辛苦见遭，奈何舍君。樵得虎言，仰天大叫，哀声彻云。虫蚁恶死，况乎我人。愿收厉气，敷和布春。尽令猛兽，化为龙麟。"}