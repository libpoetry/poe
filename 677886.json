{"id":"677886","title":"题山水人物","dynasty":"明","author":"赵迪","text":"德星堂倚碧山隈，乔木萦纡曲涧回。萝径乱侵红叶满，松扉不掩白云来。深秋庭发黄金桂，积雨阶生碧玉苔。千嶂停云修竹暝，孤琴候月绮窗开。夜凉醉倚岩前瀑，香暗唫馀雪后梅。谷口幽期时怅望，辋川佳兴俱徘徊。溪声梦入寒猿断，鸟影愁将夕磬催。佳句多情追沈谢，閒居有赋胜邹枚。珠林落景明窗户，翠壁飞花入酒杯。泉石趣幽依枕席，芝兰香霭近樽罍。鸟声閒对云间榻，林影青浮江上台。即此端居人境外，更须何处问蓬莱。"}