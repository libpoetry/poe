{"id":"833794","title":"沁园春 其十一 蝇","dynasty":"清末民国初","author":"樊增祥","text":"营营青蝇，其声与形，龌龊可憎。看波斯多狗，生而相附，凉州有虎，遇则成擒。御手亲弹，宫屏误点，铸错深嫌曹不兴。中书省，问从何集此，遽尔飞腾。趋炎附热偏能。便谢尘班纨拂不胜。叹南风扇暑，徒骄白昼，北京解秽，赖有清冰。人纵信谗，汝还多事，白璧难污一点青。窗前纸，笑任钻不透，头也应疼。"}