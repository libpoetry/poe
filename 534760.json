{"id":"534760","title":"沛中歌赠钦进士赴沛公分司","dynasty":"明","author":"尹台","text":"君不见芒砀大泽嘘云气，沛中子弟兴如猬。可怜豪杰怨秦法，徒使黔黎哀鼎沸。山东祸首不知数，草间澒洞昏尘雾。沛中壮士三千人，奋臂一呼白日暮。沛公尔时拔剑出，马上河山开战绩。灭秦蹙汉指顾间，俎醢韩彭兵未息。泗上归来血洗刀，沛中父老迎旌旄。游子悲歌对旧邑，战士猛气横新醪。沛中高宴留十日，六军更寿欢无极。千秋万岁汤沐乡，五剧三条贵游宅。谁知今日歌风台，一丘废土藏蒿莱。请看帝图有销歇，焉得人事无倾摧。从来时命论通塞，萧樊不遇终谁识。君行若见沛中人，为我幸谢屠缯客。"}