{"id":"576480","title":"沥湖采莲曲","dynasty":"明","author":"梁敏","text":"放莲船，采莲花。星岩东去是侬家。罗裙绮袖披明霞，拈花弄叶声嗟嗟。花红叶绿令伊羡，莲叶遮头花映面。轻桡玉腕橹声柔，叶渚花潭尽游遍。摇风荡日垂杨阴，鸾歌凤吹行清斟。良人作客动经岁，几度采莲秋向深。秋向深，日将暮。少年能几何，光阴每虚度。藕丝不断为情牵，却问莲心为谁苦。回瞻紫陌控骅骝，伊家夫婿亦风流。妾身本是良家子，莫将言语轻相投。湖边酒家几茅屋，湖上采莲舟陆续。鸳鸯结匹雁联飞，泪泣红颜眉蹙蹙。眉蹙蹙，惜别离，采莲欢乐翻成悲。沥水湖边烟草合，石室岩头云片飞。去年采莲有谁在，今岁采莲人更稀。年年岁岁莲花好，岁岁年年人易老。行人昨日带回书，夫君已发长安道。长安道，何当还，莲叶莲花换几番。移船摇橹还家去，手抱银筝那忍弹。"}