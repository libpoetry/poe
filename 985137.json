{"id":"985137","title":"和元汝功晚凉城上","dynasty":"宋","author":"郭印","text":"潜鳞思纵壑，倦羽欲归林。平生山水兴，过眼必登临。况复西风来，天云布层阴。残暑退十舍，新凉直万金。寒光流素魄，远碧露危岑。高士感时节，忘言发幽琴。子期不可作，天地知吾心。林木为之振，人间无此音。诗成寄孤客，清飙一披襟。会当逢好景，藜杖去相寻。"}