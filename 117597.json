{"id":"117597","title":"同孔常父作张夫人诗","dynasty":"宋代","author":"苏辙","text":"女子勿言弱，男儿何必强。君看张夫人，身举十五丧。头上脱笄珥，箧中斥襦裳。筑坟连丘山，松柏郁苍苍。亲戚不为助，涕泣感道傍。昔有王氏老，身为尚书郎。亲死弃不葬，簪裾日翱翔。白骨委庐陵，宦游在岐阳。一旦有丈夫，轩轩类佯狂。相面识心腹，开口言灾祥。嗟汝平生事，不了令谁当。汝身暖丝绵，汝口甘稻粱。衣食未尝废，此事乃可忘。一言中肝心，投身拜其床。傍人漫不知，相视空茫茫。终言汝不悛，物理久必偿。儿女病手足，相随就沦亡。鄙夫本愚悍，过耳风吹墙。明年及前期，长子忧骭疡。一麾守巴峡，双柩还故乡。弱息虽仅存，蹒跚亦非良。谁言天地宽，纲目固自张。古事远不信，近事世所详。企张非求福，祸败当惩王。"}