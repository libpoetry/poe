{"id":"1042685","title":"偶作","dynasty":"宋","author":"刘攽","text":"时命有通塞，百龄皆谓然。流行自非我，底滞亦在天。人知信百龄，阴定不可迁。苟云有所系，朝旦犹亿年。天地无穷期，百龄未为绵。朝旦不可期，人事皆具前。所以贤达人，放心无所县。万涂以一究，会理宁复偏。六月淮水深，南风阻归船。客行厌滞淫，亲朋限长川。至言莫与闻，达理谁为诠。无以谢羁愁，聊作言命篇。"}