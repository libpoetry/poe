{"id":"527633","title":"送顾锦衣赴广东佥宪","dynasty":"明","author":"何景明","text":"君不见锦衣白马若雷电，当朝气势人争羡。顾君出入身不移，心看富贵同贫贱。二三贵人随至尊，冠冕剑佩如云屯。青袍自向将军幕，款段不叩诸侯门。外台新捧广州檄，青冥斧钺生霜日。海峤诸城发鼓迎，江天万里褰帷出。丈夫不言自立身，清水白石何粼粼。金张门客不足数，峣峣赫赫何为人。"}