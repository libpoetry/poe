{"id":"1160010","title":"九华山歌","dynasty":"唐","author":"刘禹锡","text":"奇峰一见惊魂魄，意想洪垆始开辟。疑是九龙夭矫欲攀天，忽逢霹雳一声化为石。不然何至今，悠悠亿万年，气势不死如腾仙。云含幽兮月添冷，月凝晖兮江漾影。结根不得要路津，迥秀长在无人境。轩皇封禅登云亭，大禹会寄临东溟。乘樏不来广乐绝，独与猿鸟愁青荧。君不见敬亭之山黄索漠，兀如断岸无棱角。宣城谢守一首诗，遂使声名齐五岳。九华山，九华山。自是造化一尤物，焉能籍甚乎人间。"}