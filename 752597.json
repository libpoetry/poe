{"id":"752597","title":"雪夜度安南鹅翅膀","dynasty":"清","author":"傅增淯","text":"积寒破荒屯，迸出众山皭。三望到地平，一峰横天拓。途长日下舂，行役苦煎灼。初陟缘陂陀，渐进度{山厄}岝。涩隃绠汲井，退速水泻壑。后顾辟百夫，前猛厉双笮。陷淖雪泥融，坚滑冰垒薄。既再接再厉，乃一前一却。锐进进步饶，奔殿殿陈托。其上属绾毂，厥象肖张膊。晴明已巑岏，冥行倍局躩。活泼泼地时，如涂涂附谑。登顿驭朽惩，临深遽叱莫。舍舆而徒行，履险傔从约。济胜鲜飞筇，尔能期奏各。凌风风冷冷，俯地地漠漠。拗折峡角长，峭立壁面削。秉烛黑如磐，星火耿馀爝。细路并猱争，积泞蹙鱼?。扶危承厥肘，踏实忖以脚。罥藤衽屡摄，触石手暗摸。磨旋蚁延缘，旁行蟹郭索。突出悬万仞，凭虚寄一箨。坎循倒马痕，势压饥鹰掠。娲补陷未弥，灵劈迹犹崿。既窈兮冥兮，亦波若磔若。或逼窄叠迹，复争道急著。似蔡州雪入，如昆仑夜搏。奇局成独往，偶趋致众愕。悸魄重渊升，险语半天落。之旋摩层巅，旷若出虚霩。皓洁映渊茫，问汛乡导遌。陈仓竟汉袭，阴平乃邓踱。吓煞岭同怵，惶恐滩犹怍。禅地回证初，陈迹积感作。吁嗟七圣迷，终待五丁凿。徘徊三叹息，藉慰百维度。泥滓亦偶然，平坡悟理钥。王道本夷庚，设险岂犹昨。敢告良有司，馀地盍留绰。"}