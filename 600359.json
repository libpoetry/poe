{"id":"600359","title":"赠年家子李说甫","dynasty":"明","author":"王弘诲","text":"杯酒话生平，缅怀尔二祖。叔祖孝廉君，嘉靖当戊午。经馆幸追随，观莲同笑语。二难竞先登，后进瓦砾耻。辛酉幸续貂，乙丑南宫举。尔祖观察公，同袍最心许。风雨忆连床，灯花频报喜。岁月曾几何，而翁复轩翥。弱冠荐贤书，五岭推才子。河清邈难俟，逝者不我与。黄岭续桐江，瓜瓞县仙李。明德世有人，公侯复其始。勖哉崇令名，狂歌吾与汝。"}