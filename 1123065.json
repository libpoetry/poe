{"id":"1123065","title":"和单令除夕二首","dynasty":"宋","author":"胡寅","text":"又闻幽谷有莺迁，况复山晴花向然。泥犊戒耕呈岁岁，户灵呵鬼换年年。茅檐剩有三竿日，秫地曾无二顷田。且买东江百花酒，与君同棹十分船。坐阅流年同掷梭，未曾闻道合如何。击壶安用铁如意，爱酒犹须金叵罗。重读豳诗赓节物，还师鲁圣对乡傩。东风渐次开桃李，之子宁能不我过。"}