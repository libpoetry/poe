{"id":"637798","title":"苦病","dynasty":"明","author":"林光","text":"二五有嘉惠，眇躯荷深仁。默默百年情，隆隆四体恩。璠玙思在匮，瓴甋嗟流尘。伤足在深想，垂堂屡逡巡。胡乃颠沛中，灾祸兴膂?。飘忽变故素，沈困在昏晨。万窍藏阴风，四肢成卧轮。焚蒸伏盲热，旦夕如环循。累累莫支吾，生虑谢伊人。两睫竟不交，八邪若相新。念攒水菽老，忧积糟糠贫。遗药饮孰疑，殷意沃且频。垢含思一濯，屈永作恒伸。三住秉躯要，百脉讶调驯。一点终不昧，耿然贯苍旻。形骸端可外，陶铸付大均。忽忽岁时易，一笑回阳春。"}