{"id":"479581","title":"太白山人歌为关西孙太初赋","dynasty":"明","author":"邵宝","text":"山人西从太白来，东南胜览穷天台。凤歌落落复自和，笑问楚狂安在哉。江陵曾见子微否，道骨仙风子真有。神游八极偕者谁，江上听潮何太久。山人西望几回首，石室高寒逼星斗。六月争传雪未消，万峰谁遣云长守。南来遗我方山冠，何以报之青琅玕。杜陵诗人不可作，击节虚堂风雨寒。"}