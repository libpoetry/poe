{"id":"485383","title":"中秋玩月张校理宅得南字","dynasty":"明","author":"高启","text":"八月望夜天如蓝，海色卷雾山收岚。玉盘元沉龙窟底，忽起万丈谁能探。初来空中光尚湿，霜娥寒鬓风旂岩。人言一年此最好，金精水气秋相涵。小星尽去大星在，芒角欲吐敢与参。天将洗眼照下土，啖食肯纵妖蟆贪。穿深窥暗不遗隙，罔两忌影逃岩嵌。前年客中忆见之，家人怨别方喃喃。荒山不知佳节至，垂首凭案寻书蟫。但怪流辉入败户，油灯失焰留孤龛。起行阴林不用炬，剥啄独叩峰西庵。虬蛇乱踏心胆悸，怪影走石皆枫楠。即呼道人共载酒，放舟直下夫容潭。翻翻惊鹘落树杪，吹笛正和乌飞南。今年在舍反寂寞，暗室困卧如僵蚕。乾愁无端负良夜，月固不言我则惭。人无贤愚竞玩赏，况我清景性所耽。忽忆诸君隔河水，持被就宿聆高谈。为呼老婢扫庭宇，一席盘饤梨与柑。江城重闭万家寂，楼鼓近听才挝三。空阶凄其觉露泫，虚牖窈窕疑烟含。婆娑欲留月伴影，素鸾西下烦停骖。明宵复出已难似，动别经岁嗟何堪。尊前此月又此客，世所难遇心应谙。关山几处未解兵，击柝不寐愁丁男。南邻歌舞北邻哭，月虽同照异苦甘。何人为我挥天戈，乾坤多难俱平戡。行者得还居者乐，清光所及恩皆覃。悬知此愿未易遂，忧来举盏从沉酣。须臾众散晓虫急，古桂吹落自毵毵。"}