{"id":"758970","title":"齐天乐 春雪","dynasty":"清","author":"俞绣孙","text":"翠衾昨夜春寒重，朝来顿成凄冷。密护琼窗，轻霏玉屑，疑把梨魂唤醒。瑶华糁径。怕草色青青，惹人离恨。醉里凝眸，莫教颜色上青鬓。庭空风力似剪，玉梅休怨寂，飞去相趁。柳未三眠，春无一半，何事杨花成阵。飞霙弄暝。问谁向东皇，误传芳信。极目天涯，素娥羞避影。"}