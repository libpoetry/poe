{"id":"102107","title":"渊靓亭·江山无古今","dynasty":"宋代","author":"黄伯固","text":"江山无古今，阐发自我辈。心期得地胜，有目皆一快。负郭西缭川，众流翕以汇。水光开三面，结屋此其最。嚣尘劃清漪，景象极爽垲。泓澄湛寒碧，潭影尤可爱。岩前列烟树，翠色聊不解。盘坳石下瞰，林立错奇怪。雄观喜新获，旷境了无碍。人谋孰使然，天作若有诗。学宫尔多士，游息于此在。岂但濯尔缨，亦可湔匀佩。翛然鱼在藻，行矣鲲化海。维兹渊靓名，妙处默领会。中庸至矣夫，智者乐在内。水德本无虚，人心亦清洒。即物以察已，致之不在大。清源堪疏沦，世虑涤昏昧。曾子浴乎沂，不出一唯外。淡乎卖傅心，或可分一派。"}