{"id":"828791","title":"冬至前一日在朱棣卿先生斋中见白菊一种微带雪青色高秀绝伦索酒赏之","dynasty":"清末近现代初","author":"陈曾寿","text":"岁晚芳残久寂寞，意外还看三四花。不知秋秾何意思，故开白雪回青霞。孤标遗世谁见得，却为主情难自惜。频泻深杯醉不辞，爱汝后时能独立。我馀旧梦堕空漫，绝好花愁仔细看。饮罢閒情无住著，扁舟一往水波寒。"}