{"id":"683698","title":"书怀四绝","dynasty":"明","author":"王世贞","text":"上马琵琶别汉宫，玉颜休更怨东风。看他前殿麒麟阁，也自黄金问画工。休言谈笑却边烽，秦将功多自不封。一片平阳歌舞月，可曾双匣照芙蓉。早闻金印出长安，诸将人人拟筑坛。却向乐通侯馆去，玉关双鬓不胜寒。相如元自倦为郎，五马双鞬也不妨。闻道枚皋方献赋，可烦含笔待长杨。"}