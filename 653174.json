{"id":"653174","title":"薤露八章挽沈希仁父","dynasty":"明","author":"张宁","text":"萎彼薤斯，零露瀼瀼。嗟我怀人，于焉徬徨。萎彼薤斯，零露湛湛。嗟我怀人，劳心惆怅。闻古圣善，赙丧助昏。乃如之人，实获我心。匪沽则名，中心寔殷。闻古圣善，简所因兮。乃如之人，所可徵兮。受言怀之，姑将亲兮。维凤有毛，维麟有趾。亶其然乎，善人是予。维此善人，于彼窀穸。彼苍者天，胡不尔吊。翳彼大荒，祝㮚茫茫。黾勉同心，玄冠绛裳。绳其归思，我怀则降。翳彼旷宇，濮铅脩阻。礿祠馨香，宁兹寝处。绳其格思，无尔嗣苦。"}