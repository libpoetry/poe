{"id":"763311","title":"念奴娇 其四 初晴湖上即事","dynasty":"清","author":"吴绮","text":"晓霞红彻，倩羲和持取，彤轮初沐。林外鸣鸠催妇急，不顾鹦哥睡熟。暖入棠梨，轻松柳絮，渐看花魂续。倚栏一睇，南屏青翠遥矗。别有宝马鞭柔，钿车路软，芳草裙腰蹙。粉色衣香春不管，尽占明湖几曲。掷眼兜鞋，凭肩稳髻，处处穿花竹。天应不负，韶光一百零六。"}