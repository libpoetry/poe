{"id":"1102596","title":"次韵陈静佳治中九日见寄","dynasty":"宋","author":"俞德邻","text":"凉飙涤残暑，霁宇蔼清气。悠然采黄华，谁望白衣至。江州老使君，怀人寤不寐。清尊远送将，惊呼候门稚。一醉得我生，五斗宁复计。衰荣本无期，出处各有意。醒者彼自醒，醉者彼自醉。醒醉更相嗤，死生同一寄。嗟嗟戏马台，千古誇胜地。谁知柴桑翁，醉中有真味。"}