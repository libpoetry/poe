{"id":"696114","title":"次韵答郭正夫招同诸公入陶社之作二首","dynasty":"明","author":"罗万杰","text":"柴桑日月剩遗民，手揽江离泣累臣。白社那邀采药客，青门旧识种瓜人。一身费许登山屐，万事悲馀漉酒巾。岂是攒眉违夙约，祇妨无处问渔津。虎溪三笑羡同时，把臂深林好在兹。拟续宗雷高士步，肯违嵇阮素交期。天寒鹤怨桥边语，夜静猿呼泽畔词。一卧峰头惊景换，青袍白马不胜悲。"}