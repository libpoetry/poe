{"id":"670110","title":"侠客行为子与赠吴生","dynasty":"明","author":"李攀龙","text":"本自吴越冶游郎，结交燕蓟少年场。长裾不曳朱门里，樗蒱大叫青楼旁。被酒目摄羽林骑，拥金作使邯郸倡。弟畜灌夫，师事田光。得意一言，失意一言。相怨一方，相慕一方。男儿过逢好惊座，世事握龊宁陆梁。姓名何惜借轻薄，出处未须论侯王。亲知犹向隅，有钱徒充囊。雠家犹戴天，有客徒满堂。猛虎可值，俗子莫当。平生片心照秋水，明日报恩还故乡。"}