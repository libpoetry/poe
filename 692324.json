{"id":"692324","title":"鬼谷圮桥东山云房四图为金学士题","dynasty":"明","author":"杨士奇","text":"靡靡王风叹黍离，周公已远仲尼衰。乘车拥盖诸侯客，只说阳城鬼谷师。神遇圮桥岂偶然，君臣契合亦千年。不逢龙准真明主，三杰何人解识贤。莫道征西旧司马，平生山水惬幽寻。白头匡济成何事，回首东山感慨深。云白山青琪树绿，神仙咫尺隔尘凡。九还真诀逢师授，自此流传到吕岩。"}