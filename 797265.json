{"id":"797265","title":"月华清 院中木香盛开，用《花帘词》韵谱之","dynasty":"清","author":"陆茜","text":"微雨初收，浓烟未散，憔悴几枝低亚。携伴灯前，倩影珊珊淡写。待分香、薜荔墙头，支瘦骨、蔷薇花架。宜野。把铅华洗尽，亭亭疏雅。燕子商量闲话。道万绿成阴，小红刚嫁。拦住残春，有幅蛛丝如画。可伤心、梦冷荼蘼，曾记否、月明亭榭。馀暇。看深情如诉，靓妆如砑。"}