{"id":"489824","title":"刘孝子行","dynasty":"明","author":"袁华","text":"丰城孝子身姓刘，年始十三复父雠。天子临轩亲顾问，再拜阶陛重叩头。臣父出宰海上州，奉宣德化纾民忧。民有大猾曰蔡某，作官乡里仍行赇。交私寮佐搆閒隙，妄陈大府诬罪尤。使者巧诋遂致法，远谪煮海为羁囚。臣甘解衣伏斧锧，愿白父秩冤之由。诏下执法复虑问，主谋枭首馀皆僇。呜呼孝子罕匹俦，太仓少女差可侔。更请长缨系强虏，策勋万里归封侯。"}