{"id":"1107755","title":"和张文裕初寒十首","dynasty":"宋","author":"司马光","text":"何处初寒好，初寒郏鄏城。垂绅多俊彦，列第尽公卿。裘马过从盛，门阑洒扫清。谁家拥兽炭，尽日管弦声。何处初寒好，初寒洛汭宫。翠华虽脉脉，佳气自葱葱。阙角月华白，苑墙霜叶红。都人心望幸，注目不离东。何处初寒好，初寒洛水桥。沙痕水清浅，风叶柳萧条。关塞长涂直，嵩丘倒影遥。凤楼虽在北，车马不尘嚣。何处初寒好，初寒太室山。晴空烟澹泊，返照雪孱颜。极目雁稍没，无心云自还。犹馀拜表累，不得坐松间。何处初寒好，初寒禹凿门。遥天露崖口，轻浪漱山根。万佛龛苔老，一灯林霭昏。渔梁杳相望，石濑夜声喧。何处初寒好，初寒喷玉泉。折冰流谷口，飞溜落云边。雀噪聚林杪，樵歌下石巅。寻幽不思返，坐啸夕阳偏。何处初寒好，初寒叠石溪。山斜改昏晓，路曲失东西。拾栗走村稚，凿垣巢乳鸡。我来闲拥褐，曝背草檐低。何处初寒好，初寒肃政台。官闲免簿领，门静少尘埃。天借风霜气，人无鹰隼猜。庭荒馀老柏，尚有夕乌来。何处初寒好，初寒游弈园。林间叶未尽，篱底菊犹存。结竹为庵小，开炉构火温。谁言处城市，岑寂似丘樊。何处初寒好，初寒福善居。长宵对灯火，满室聚诗书。暂息登山屐，休脂下泽车。所安容膝地，何必更多馀。"}