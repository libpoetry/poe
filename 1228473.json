{"id":"1228473","title":"上继学王公","dynasty":"元","author":"黄清老","text":"大风卷地沙尘昏，十日不得一出门。眼中俗子浩于海，思欲一见云中君。云中之君玉为节，廌冠峨峨照晴雪。振衣惊落琪树花，片片人间作明月。有时霹雳生风雷，松声晓落青崔嵬。众芳收雨作春色，瑶草绿遍三蓬莱。有时笔端吐光怪，干将生花玉龙蜕。广寒天上闻步虚，万壑千崖起秋籁。嗟余困学无所成，仙家幸识黄麒麟。愿从辋川觅诗法，白鸥飞入南山春。"}