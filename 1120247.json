{"id":"1120247","title":"挽正字南仲四首","dynasty":"宋","author":"周文璞","text":"千古应无恨，诸公竟不能。要令参溟涬，端合罢飞腾。白草伤麟野，苍山下马陵。有儿持手泽，泪落照书灯。卷舌空沉彩，芸香亦蠹贤。几时噫凤沼，一旦感龙泉。远播雕题外，高垂若木边。煎胶嗟不及，遗碣暝台悬。珠璧方辉耀，菁华未寂寥。极知身作祟，何用食为妖。牺象收儒庙，箫笳咽市桥。伤心纱帽冷，三径雨潇潇。一自初闻报，哀号向草堂。相随只儿子，远和有山獐。土沃幽宫掩，灰凝奠酒香。孤身挥泣尽，松柏便萎黄。"}