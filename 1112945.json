{"id":"1112945","title":"念奴娇","dynasty":"宋","author":"张孝祥","text":"海云四敛，太清楼、极目一天秋色。明月飞来云雾尽，城郭山川历历。良夜悠悠，西风袅袅，银汉冰轮侧。云霓三弄，广寒宫殿长笛。偏照紫府瑶台，香笼玉座，翠霭迷南北。天上人间凝望处，应有乘风归客。露滴金盘，凉生玉宇，满地新霜白。壶中清赏，画檐高挂虚碧。风帆更起，望一天秋色，离愁无数。明日重阳尊酒里，谁与黄花为主。别岸风烟，孤舟灯火，今夕知何处。不如江月，照伊清夜同去。船过采石江边，望夫山下，酌水应怀古。德耀归来虽富贵，忍弃平生荆布。默想音容，遥怜儿女，独立衡皋暮。桐乡君子，念予憔悴如许。星沙初下，望重湖远水，长云漠漠。一叶扁舟谁念我，今日天涯飘泊。平楚南来，大江东去，处处风波恶。吴中何地，满怀俱是离索。常记送我行时，绿波亭上，泣透青罗薄。樯燕低飞人去后，依旧湘城帘幕。不尽山川，无穷烟浪，辜负秦楼约。渔歌声断，为君双泪倾落。"}