{"id":"142611","title":"和黎德升赠别","dynasty":"宋代","author":"洪咨夔","text":"朱弦无繁声，大羹有至味。人惟不苟同，终亦不苟异。咸戒咸其腓，贲取贲其趾。出处进退间，当思古人齿，嗟予何为者，涉世聊复尔。来从吴尽头，直到蜀筑底。赫日青石裂，凄风黄叶委。道旁几揶揄，得已犹不已。君如细柳军，坚壁阅儿戏。又如渥洼马，超轶不受絷。客窗日相从，肝胆莹彼已。偏校纷已侯，怜我尚猿臂。胸藏数万甲，智绝三十里。清谈对夜分，常恨世少治。酒酣或怒骂，天下无真是。佞夫戴髑髅，请剑淬越砥。长亭杨柳黄，妙语鲍谢体。不作儿女别，相期青云器。深沉老元戎，梦寐古舆地。视师薄郾城，受甲高熊耳。相与善筹之，寒草春无际。"}