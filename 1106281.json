{"id":"1106281","title":"送刘无竞克逊司门赴召三首","dynasty":"宋","author":"王迈","text":"吾郡称多士，君家总俊游。仲方在閒散，伯又袭编修。道与时升降，宾随主去留。邮亭还祖饯，别意爽于秋。上了朱轓最，催还白玉京。兄怜子由别，母劝器之行。医国言须切，谋身策尚平。友朋空爱助，君自有权衡。更化仅如许，和戎觉又非。边陲风色恶，人物晓星稀。国事迷当局，时贤赴急机。周嫠空愤切，不虑岁无衣。"}