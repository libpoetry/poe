{"id":"815340","title":"杂诗","dynasty":"清","author":"赵铭","text":"雨露滋万卉，枯荄转苏融。心苗一寸槁，生死天无功。何以资灌溉，古人书丛丛。开卷若有得，灵芽逗春风。化机偶长养，结撰天葩红。柰何忍就萎，委折如秋蓬。万物随波荡，金石止不流。奇文中有骨，耻与世沈浮。精意渺六合，真气横九州。敛之行墨间，融结为珠镠。君看周秦制，历劫乃常留。士无不朽志，安用文章求。庚桑处畏垒，武陵逢桃源。叩其所以然，十九皆寓言。岂知胸次旷，豁然见吾天。达人所投足，自成一山川。无心远尘累，有情生世缘。浊流胶扰中，何必有神仙。"}