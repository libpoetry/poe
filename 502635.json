{"id":"502635","title":"书闽宪淮安陆公骢马朝天卷","dynasty":"明","author":"王恭","text":"骢马新凿蹄，翩翩锦障泥。朝鸣柏台下，莫走金陵西。金陵西上连双阙，白门秋风桂香发。手中玉斧绣为衣，马上霜威面如铁。故园淮水望犹赊，心念王程不顾家。阊阖九重归使节，炉烟咫尺诵皇华。朝回月隐南宫树，梦里犹听七闽雨。一道风霜露冕时，几年红海星轺曙。圣主恩深念远臣，穷荒今日赖咨询。功成毕竟登台辅，应继贞元第一人。"}