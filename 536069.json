{"id":"536069","title":"登高丘而望远海行","dynasty":"明","author":"王世贞","text":"登高丘而望远海，秦王者何二千载。阿阙王基竟已灰，瀛洲仙药空谁采。初从梁甫匮金书，七十二君俱不如。已借神鞭驱怒石，复张连弩射游鱼。归来尽灭儒生口，徐市茫茫竟何有。祖龙未朽骊山身，亡鹿先归赤帝手。赤帝诸孙犹不闻，文成五利日纷纷。请君试上长安问，唯有甘泉一片云。"}