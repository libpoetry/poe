{"id":"1131502","title":"和汉老弟夜雨诗","dynasty":"宋","author":"虞俦","text":"蜡纸灯笼云母轻，近来勾我睡魂生。醒来骤听空阶雨，疑是糟床压酒声。眼看世事一毫轻，莫把浮名绊此身。却笑彭城风雨夜，枉教松竹作离声。掩卷支颐万虑轻，家风元是鲁儒生。短檠已入秋堂露，对榻犹便夜雨声。雨催诗兴笔头轻，饭颗休嘲太瘦生。华动淋漓清夜酌，竹分潇洒暮檐声。纷纷万事醉中轻，金石论交仗曲生。鼓吹纵无蛙两部，欢呼时和隔墙声。"}