{"id":"535884","title":"上帝之什十四章","dynasty":"明","author":"王世贞","text":"上帝曰咨，爰揽宏纲。海内宴然，日月重光。泗流汤汤，厥源清明，遹发我高皇。上帝曰咨，祖仁玄德惟身，湛泽惟民。天之既厌元，则莫我屯。云龙骧骧，艮索乃降。笃高皇帝，锡之益益。用凶德，蚤罹于厄。亦勤于穑，亦逃于释。是省是即，靡务不绎。笃高皇，有晦含章。迫发厥庆，烈烈元戎。在濠之阳，骏拔于行。谋夫孔臧，遂纂大邦。天之辟隘，维江若带。惟钟若砺，楼船叇叇。旭日在铠，抚有江介。以刘蟊虿，是蒂是刈。彭蠡浑浑，火波掣云。旦师陈军，立埽厥氛。震泽之濆，踯躅惟羵。王旅于勤，袒缚以奔。帝省其配，淑人后氏。夙夜在公，言御言剂。帝省其辅，曰善长基，如心如股。曰达遇春，如髀如膂。达往徂征，驷车彭彭。庵庐冥冥，如岳不惊。春也辅行，喑乌迅霆。飘摇旆旌，目靡衡兵。玄黄在筐，浆食攸同。九衢若夷，市不改容。胡遁于荒，民即其宫。谁其将者，太傅魏公。乃下闽粤，乃徂岭服。田秦巴蜀，滇池羌笮。庸麇百濮，不宁方来，悉臣悉仆。元之孙子，厥丽靡纪。改辫承冠，盘躄其趾。诗书九有，曷不汪濊。载俶昆弟，载俶父子。明明日月，阖辟更始。于戏高皇，焕肃其制。济济列辟，大夫三事。亦既精白，亦既凛畏。无谪于室，动言及累。于戏高皇，圣躬聿脩。翼翼小心，以敬迓休。声色无荒，无畋于游。无好是卮言，无忽是远犹。莫崇匪乾，峻功符之。莫丽匪阳，昭明仪之。式廓版图，寓宇其家。光彼黄虞，曷厉是涤除。唯俭唯恭，皇贲厥谟。"}