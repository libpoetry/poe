{"id":"692179","title":"海珠","dynasty":"明","author":"杜渐","text":"息偃频来借上方，晓瞻晴旭捧扶桑。烟消黛色横明镜，风漾波光上画廊。海阔直疑天地小，僧閒真觉世人忙。生平自此尘襟涤，愿友山间白石羊。屹屹中流开梵宇，盈盈一水隔人间。骊龙去矣珠仍在，冈象求之意自閒。云气抹成秋色淡，渔船争趁晚潮还。何为身堕尘中老，不共禅栖海上山。"}