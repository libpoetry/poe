{"id":"554636","title":"孙孝子","dynasty":"明","author":"郑文康","text":"孙孝子，遗腹儿，生辰孤苦何其奇。三年舅夺母志去，父踪父影茫无知。人有孝心天肯负，旧箧公文天所护。此中遗事宛然存，方知父死边城路。孝子看来悲复喜，和泪和愁戒行李。彷徨匍匐向南奔，瘴雨蛮烟七千里。广西山川浩如海，况复丘陵几迁改。累累相似一何多，知尔荒坟竟安在。纷纷异梦来冥冥，冥冥之中殊有灵。一朝忽得一抔土，鹤骨深藏元姓丁。共言试骨当试血，骨肉相投疑可决。孙郎沥指血如川，渍入骨中红不灭。孝子欢声震若雷，解衣包骨抱归来。南宁郡里新风景，添得孙郎哭父台。"}