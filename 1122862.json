{"id":"1122862","title":"和送双鸭","dynasty":"宋","author":"洪皓","text":"可惜双凫脱氄毛，猎师飞放岂辞劳。养贤曾食三千客，待使徒加十一牢。燔炙不须歌兔首，膳羞何必用牛膏。庖人继肉充禽献，贪冒安能免餮饕。鹜落春洲整翮毛，呼鹰搏击自忘劳。充庖岂为食三鼎，改馆何须馈七牢。漫咏续弦求凤髓，休誇辟谷献龙膏。今朝禊饮尝嘉味，贪食宁知不是饕。"}