{"id":"537070","title":"雨中痛饮作","dynasty":"明","author":"王世贞","text":"长安城西一亩宫，尽可逃名藏白首。鞋底风尘多自误，壶中天地何不有。枝头淅浙扫郁蒸，云脚垂垂打清昼。但令吾党鲸鲵吸，任它大陆蛟龙走。竹林自昔未逢僧，莲社于今方纵酒。已满七人那用觅，即眠千日非云久。才闻抱瓮便舒眉，除却传杯须袖手。鹳垤声哀焉足听，鸱夷腹大唯堪受。彷佛似有辟书来，此物毋劳挂吾口。"}