{"id":"1123113","title":"和林和靖先生梅韵","dynasty":"宋","author":"胡铨","text":"感时湔泪几时乾，顾影伶俜独立难。自恐节孤无与对，谁怜族冷不胜寒。未应一世供愁断，长愿三更秉烛看。雨过花边行更好，犹嫌子美借银鞍。风亭小立梦初残，步步凌空对广寒。照眼双明清可掬，闲情一味淡相看。晓萦瑞雾黏初润，晴映高云暴未乾。三嗅临风思无限，蕊宫遥夜酒初阑。瘦吟幽玩有馀妍，更向高人独乐园。无垢未应经露沐，不缁宁信受尘昏。春风自识明妃面，夜雨能清吏部魂。插向胆瓶看更好，凛如明月荐雷樽。一年佳处早梅时，钩引清风巧钓诗。未分霜冷禁瘦朵，渐看春入奈愁枝。晚尤奇特怜无伴，夜更分明不可私。冷落更须凭酒煖，从今邹律未消吹。纷纷红紫勿相猜，自古骚人酷嗜梅。皂盖折花怜老杜，黄梅时雨忆方回。一生耐冻天怜惜，满世趋炎我独来。桃李争春身老大，急须吟醉莫停杯。"}