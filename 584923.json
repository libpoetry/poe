{"id":"584923","title":"贺梅主家兄六十一寿歌","dynasty":"明","author":"苏仲","text":"长头老子居南天，乘云驾鹤来翩翩。瑶池五母忽相遇，从驾郎官皆列仙。共说当年寿域开，祥风和气生南垓。蟠桃手捧各不语，称觞下拜苏家台。苏家老子拍掌笑，鹤形龟背真奇才。方瞳紫电走岩穴，丹田声震如鸣雷。项下双绦过两耳，长眉拂面连三台。天生气格自有别，高占地步青云开。虹霓紫气光绕户，琼浆玉液生香醅。主宾拜舞各就列，劝酬须尽三千杯。虬髯小弟羁西广，久困蛮中无妙赏。忽忆吾兄初度辰，远隔风烟劳梦想。象台举酒祝千龄，直与彭聃相下上。一瓣心香一拜天，暗祷皇天应如响。皇天假我数百年，阅尽羲经心可养。心可养保我子孙，绵绵福利永同天地相消长。"}