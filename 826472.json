{"id":"826472","title":"沁园春·刘闼青招饮市楼，并以词赠别。再次前韵奉和","dynasty":"清末近现代初","author":"潘飞声","text":"吴市吹箫，更隐芦中，士殆穷乎。看边城抒笑，君为越石，长门卖赋，我愧相如。易水萧萧，胡尘扰扰，憔悴归来薄笨车。重携手，谢平原十日，快慰羁孤。僧房馔供伊蒲。有皛饭清尊仿大苏。笑铜琶铁板，半生词赋，高楼明月，卅载江湖。莺燕当筵，鸳鸯按谱，七尺珊瑚击碎无。拚一醉，话江南烟水，漫赋归欤。"}