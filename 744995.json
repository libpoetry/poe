{"id":"744995","title":"李芸甫水部画松为子佩参军赋","dynasty":"清","author":"陶澍","text":"李侯画松如老螭，著纸俱作鳞之而。破空势起不得住，风雨一霎迷天池。阿兄矫矫岁寒操，秉质况是山林姿。特令写此好根节，要使俗子惊须髭。顾我园荒旧三径，故物入眼宜为辞。披图一笑镫影黝，霜华摇动青铜皮。古香满地寒不扫，黛色参天疏自支。想见萧斋挂壁夜，定有云气归高枝。"}