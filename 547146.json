{"id":"547146","title":"射覆谣戏作","dynasty":"明","author":"于慎行","text":"郭舍人，东方朔，来前射覆相为乐。谓此金盂中，有何一蠕虫。不是蜥蜴，亦非守宫。中者赐帛，不中城旦舂。舍人东方，相顾?咍，此胡为来哉。谓之为龙，不能变化兴云雷。谓之为蛇，又不能委蛇蒲伏与世谐。此何物也，陛下幸发视，必是一蜗牛。身似有所负，外又无所求。不肯濡足，惟愿藏头。循墙而走，面壁而修。钟鼓不能享，鼎镬不能谋。左角大胜，右角大败，未尝知喜，未尝知忧。蘧庐为天地，混沌为春秋。其觉如寐，其生若休。此有巢氏之裔，无肠子之俦。与圣人拊掌笑，是物安足收。放之污渎中，使从蛭螾游。"}