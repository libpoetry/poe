{"id":"1116834","title":"和陶停云四首，并引","dynasty":"宋","author":"苏轼","text":"停云在空，黯其将雨。嗟我怀人，道修且阻。眷此区区，俯仰再抚。良辰过鸟，逝不我伫。飓作海浑，天水溟濛。云屯九河，雪立三江。我不出门，寤寐北窗。念彼海康，神驰往从。凛然清臞，落其骄荣。馈奠化之，廓兮忘情。万里迟子，晨兴宵征。远虎在侧，以宁先生。对弈未终，摧然斧柯。再游兰亭，默数永和。梦幻去来，谁少谁多。弹指太息，浮云几何。"}