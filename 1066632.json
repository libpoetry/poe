{"id":"1066632","title":"同道祖及子舍游茶山归因成","dynasty":"宋","author":"葛胜仲","text":"寒窗送曙鸡一鸣，寻山蓐食天初晴。水口溪穷为停棹，步携东坦仍添丁。虎头岩高山色好，竹舆遥睇眼为青。花濑濛濛胜紫气，微花拂衽闻芳馨。岌峨悬臼与天接，脚力欲趁飞猱轻。此邦佳处遍寻陟，夫差所顾独未经。兹游野服穿不借，自胜五马仍双旌。忆昔贞元守修贡，木瓜堂庑辉山扃。两邦歌舞竞姝丽，谷雨不许遨头醒。只今金沙杂榛莽，空照华发垂星星。近涧喧豗泉㶁㶁，远峰娇腻云英英。山僧意勤苞紫笋，倾盖一笑无平生。息黥补劓有甘寝，梦觉起作游山行。"}