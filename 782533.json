{"id":"782533","title":"送何检讨西岚出守凉州 其二","dynasty":"清","author":"戴亨","text":"煌煌华灯悬，高堂罗佳宾。歌筵饮正酣，起视众星阑。送子将远行，欲赠非常言。矫矫人中龙，结想在青云。因风生羽翰，飞鸣翼紫宸。盛满难久居，终当保其真。朝著王乔舄，夕浴颖川滨。携手觅烟霞，逍遥侣鸿鸾。隐显从变化，谁能测其端。冀君长识察，此志勿中沦。"}