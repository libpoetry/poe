{"id":"499926","title":"出塞","dynasty":"明","author":"于谦","text":"健儿马上吹边笳，旌旗五色如云霞。紫髯将军挂金印，意气平吞瓦剌家。瓦剌蕃人手弓矢，敢向边疆挠赤子。云屯雨散去复来，大荒落日风尘起。将军出塞整戎行，十万戈矛映雪霜。左将才看收部落，前军又报缚戎王。羽书捷奏上神州，喜动天颜宠数优。不愿千金万户侯，凯歌但愿蚤回头。"}