{"id":"1144157","title":"和叠山到山阳郡学四诗","dynasty":"宋末元初","author":"王奕","text":"一水西来衣带然，界开北极与南天。轨文龃龉二百载，豪杰疏违几十年。幸际干戈屯祸极，挽回礼乐泰和先。酒廉米贱山阳郡，多少吟仙与醉仙。龆时蠹简剔残灰，皓首谁知吻带埃。负笈有机尊鲁国，扣阍无力上燕台。茹芝四皓还须出，绵蕞两生终不来。中道喜逢倾盖友，相携一笑亦奇哉。神仙无药可医狂，未死男儿未易量。东海水应随血碧，西山薇亦逐名香。君臣分义如能尽，天地鬼神终不忘。自有人心香火在，不消畏垒与桐乡。一代英雄不数人，百年聚散重伤神。歌阑牛角天还晓，铎振鳣堂道又春。泗水尼山圣贤地，江云楚月去来宾。淮安荡荡朝天路，附骥新吟莫厌频。"}