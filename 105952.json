{"id":"105952","title":"十月七日早起","dynasty":"元代","author":"方回","text":"己亥十月六，早为立冬日。是日晴颇暄，虚叟偶饮客。醉卧二更醒，起视天宇黑。三更至四更，大风一何急。吼哮甚江潮，十屋九仆壁。五更再倚楼，云扫众星出。我楼正向东，北斗挂东北。其杓渐指南，正东起太白。日躔氐近房，红气卜晴色。万马渐次动，钟鸣戍鼜。今年未有霜，贫民或絺绤。忽念十日前，散雪已坌集。痢疟死者夥，咎徵复不一。所喜浙田登，百姓不忧食。"}