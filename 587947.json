{"id":"587947","title":"中洞山歌","dynasty":"明","author":"王渐逵","text":"中洞之山天下无，凌虚屹立东南隅。下通八极连蓬壶，罗浮并峙天柱孤。谽岈崆峒森廓郛，窈如老树盘根株。石楼玲珑隐真虚，华峰玉井纷芳华。阴阳昏荡气候殊，阖辟户牖旋天枢。上清山人秀清癯，巍峨玉佩芙蓉裾。石门重关守猿驱，仙灵陟降严符繻。天帝轸念逋仙徒，香案不供走荒隅。荏苒岁月老且迂，为我小出真隐图。右溪伦子仙之儒，飘然羽驭凌朝霞。追风蹑影行云衢，依栖石室遥为家。采芳撷翠远踟蹰，欲眇下界悲凡区。玉班仙僚集阆丘，喜闻灵境心相孚。何当延伫双飞凫，醉餐凤脯倾遥酥。镂石紫府持真符，顿令海国成仙都。"}