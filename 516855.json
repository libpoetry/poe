{"id":"516855","title":"题西庄赠王文奎下第后省亲","dynasty":"明","author":"龚敩","text":"会稽文献邦，人杰乃地灵。土俗无浇漓，山水有馀清。先民乐遁藏，于焉解其缨。栖迟族寓间，百世流芳馨。名郎迈时流，髫龀若老成。卜邻西庄上，迹晦心则宁。黍稷被东阡，桑麻蔼前荣。诗酒足自娱，势利鸿毛轻。弱冠嗜经术，诗礼闻过庭。词华发天藻，俊造蜚英声。荐鹗万里秋，曝鳃千丈泠。漆雕不我欺，闾丘徒自盈。虞庠重琢磨，益友欢送迎。翻思凊温日，不觉喜惧并。明发乞归省，愧我非阳城。翩翩孤征鸿，摇摇双旆旌。路若过山阴，为我观兰亭。剡溪虽怀贤，兴尽宜宵征。升堂问起居，拜舞还自惊。去时尚朱颜，今朝鬓星星。咄唶山泽癯，亦能奋翘英。况尔瑚琏器，岂不图骞腾。鼎茵有其期，菽水何足矜。男儿志四方，莫作儿女情。"}