{"id":"835710","title":"东风第一枝 武昌客舍送宋芸子赴长安","dynasty":"清末民国初","author":"陈锐","text":"袖海龙吟，巢阿凤羽，文章当日雄绝。壮游几换桑田，愤怀暗悲错铁。人间何世，恰值我、江关时节。算分手、蓟北湘南，早办十年离别。行倦也、玉骢愁咽，春半也、杜鹃啼血。眼前去路谁赊，客中醉颜易热。飞绵万点，莫吹逐、天涯头白。祇送君、一片相思，梦绕旧京明月。"}