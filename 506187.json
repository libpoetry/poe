{"id":"506187","title":"浩浩歌","dynasty":"明","author":"周是修","text":"君莫欺，贫贱儿，陋巷陈平终帝师。君莫誇，富豪子，铜山邓通终饿死。世间万事如转烛，明日升沈安可卜。请君听我浩浩歌，古往今来情奈何。春花片时忽如霰，旱雨一夕翻成河。枯荣否泰更相代，天运循环理无怪。君看梓泽与梁园，空馀野草荒烟在。荒烟野草昔寥寥，还见楼台凌碧霄。眼前兴废尽如此，且饮美酒令愁消。"}