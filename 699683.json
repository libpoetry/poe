{"id":"699683","title":"送林紫涛巡按宣大三首","dynasty":"明","author":"郭之奇","text":"自向天涯比德邻，相看宦海异今人。非缘寡合联心迹，似倍文交结道神。目极云鸿伤两地，情先谷鸟恋馀春。忘君持斧思投辖，未了深言欲具陈。霜简淩春出帝京，西人翘北指云旌。天连毕尾分躔野，地界华夷合使星。自古岩关须命世，因君毅骨静骄兵。便使乌台归画阁，祇今龙塞望烟清。大梁兵气下狼墩，小丑凭陵杂雁门。惯帅虚传李牧野，夸生漫议赵充屯。乌云结势迎骢马，玉帐随身出绣幡。送子不须秦策赠，凭君铁面驭驹辕。"}