{"id":"1108662","title":"余常用小端砚失之经年忽在常卖人手中以钱赎归纪实二首","dynasty":"宋","author":"刘克庄","text":"几年共学久相于，中道如遗忽弃予。韫椟而藏机不密，窃钩虽小法当诛。匹夫有罪因怀璧，象罔无心偶得珠。戒饬家僮严护守，即今鼠子巧穿窬。得来矻矻相亲附，飏去频频入梦思。盗璧相争笞掠汝，窃弓子笔亦诛之。偿金在我宁从厚，拜石为兄苦好奇。待唤良工镌砚背，偷儿携出有人知。"}