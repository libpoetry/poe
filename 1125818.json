{"id":"1125818","title":"西岩寺六题 归云岩","dynasty":"宋","author":"郭祥正","text":"春田雨既足，幽岩云自归。归云无觅处，不共鹤争飞。古刹盘深坞，幽岩傍径开。三冬藏暖气，留客待春回。溪源深几里，绝壁泻惊湍。欲识下岩处，请君台上看。一塔倚云根，他山面面新。不须惊崄绝，自有定心人。石架千层险，泉飞百尺高。能苏旱田谷，何用作波涛。一壑飞晴瀑，双崖控蛰龙。欲知台上雪，六月是三冬。"}