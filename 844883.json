{"id":"844883","title":"和张哲甫四十书怀二首","dynasty":"清末民国初","author":"曹家达","text":"笔花开落自成春，漫向尘寰觅解人。不录罪言防见恶，会当强仕且居贫。绝交中散还遭忌，失路杨雄更美新。自是君家能养晦，频年莱綵慰慈亲。閒寻芳草问田更，性过中年懒慢成。涧底游鱼知避影，斋头幽鸟解呼名。岁时斗酒酬杨恽，家国牢愁让屈平。莽操不须惊创局，且将蕉鹿證平生。"}