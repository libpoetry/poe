{"id":"918766","title":"奉陪安守登膴原观","dynasty":"宋","author":"沈与求","text":"江南多佳山，骈首闯城郭。缅怀在坦夷，要使一见廓。邦侯王事馀，幽致到丘壑。散策占城阴，含睇及民瘼。爱此郊原平，膴膴富耕穫。飞观倏下临，丹碧荡霄堮。野色四座浮，胸次潜领略。千畦云弄黄，岁事初不恶。斗酒行劳农，欢谣入酺醵。胜地恶发挥，波神覆为虐。萧辰谁与娱，一笑寄华酌。落日耀旌旗，轻飙漾帘幕。卷白起寿公，歌声渺林薄。老农止勿狂，嗣岁有真约。"}