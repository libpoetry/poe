{"id":"958695","title":"示潮州吴宅三甥","dynasty":"宋","author":"郑侠","text":"大郎性纯淑，至宝受磨琢。二郎姿秀美，白璧光闪烁。三郎神照藏，宛若雏在壳。五彩翔凤翰，参差见斑駮。三人吾令甥，亦尝从吾学。昊穹有显通，报应无舛错。未有祖庆厚，而招子孙薄。二亲又善教，曾不闲饮啄。甥虽多似舅，三子自超卓。为文要根理，览古务详博。不惟子三人，万世同矩彟。慎勿学舅痴，直指世奸恶。心虽在规益，世谁受忠谔。立身既不危，青云在挐攫。"}