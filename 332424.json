{"id":"332424","title":"沁园春·软款围来","dynasty":"清代","author":"曹鉴冰","text":"软款围来，尺六无多，纤柔绝伦。向灯前欹侧，惊回柳影；花边宛转，羞睹蜂魂。染恨千丝，萦愁几缕，半幅曾窥湘水裙。临风去，怕娉娉袅袅，化作行云。晓寒料峭难温。好缓束吴绫茜色新。为妆成有意，凭栏倦舞，醉馀无力，凭几慵伸。剥枣应怜，偎琴更惜，透体沉檀一捻春。谁堪拟，似盈盈佩玉，洛浦仙人。"}