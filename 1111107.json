{"id":"1111107","title":"春雨怀述","dynasty":"宋","author":"牟子才","text":"懒把闲情去问花，花如含泪向天涯。二分春色已抛过，几处芳枝蹇未芽。羯鼓无功缘底事，莺梢已恨落谁家。门前杨柳黄犹淡，为问何时可暮鸦。把酒临风酹太和，春光九十已无多。四阳壮矣阴如此，万卉凄其愁奈何。不怕生成销铄尽，祇缘花信等闲过。欲将诗句勾晴色，南墅骚人制芰荷。"}