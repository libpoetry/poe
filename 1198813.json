{"id":"1198813","title":"与王胡之诗","dynasty":"魏晋","author":"谢安","text":"鲜冰玉凝，遇阳则消。素雪珠丽，洁不崇朝。膏以朗煎，兰由芳凋。哲人悟之，和任不摽。外不寄傲，内润琼瑶。如彼潜鸿，拂羽雪霄。内润伊何，亹亹仁通。拂羽伊何，高栖梧桐。颉颃应木，婉转蛇龙。我虽异迹，及尔齐踪。思乐神崖，悟言机峰。绣云绮构，丹霞增辉。濛泛仰映，扶桑散蕤。吾贤领隽，迈俗凤飞。含章秀起，坦步远遗。余与仁友，不涂不笱。默匪岩穴，语无滞事。栎不辞社，周不骇吏。纷动嚣翳，领之在识。会感者圆，妙得者意。我鉴其同，物睹其异。往化转落，运萃勾芒。仁风虚降，与时抑扬。兰栖湛露，竹带素霜。蕊点朱的，薰流清芳。触地舞雩，遇流濠梁。投纶同咏，褰褐俱翔。朝乐朗日，啸歌丘林。夕玩望舒，入室鸣琴。五弦清激，南风披襟。醇醪淬虑，微言洗心。幽畅得谁，在我赏音。"}