{"id":"985810","title":"十六渡","dynasty":"宋","author":"钱时","text":"颇闻十六渡，客子良间关。一雨落涧谷，湍气怒潺潺。我来属秋晚，霜叶初斓斑。窈窕行竹舆，鸣禽相与闲。复岭互交锁，浅濑随回湾。路断一罅通，石磴危跻攀。时见荷锄者，行歌语蛮蛮。采山有薇蕨，结庐有茅菅。安知避世人，不曾巢其间。何时一枝筇，溯流到黄山。桃源事荒怪，谁谓非人寰。"}