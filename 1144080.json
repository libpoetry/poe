{"id":"1144080","title":"次韵送胡教谕炳文如金陵二首","dynasty":"宋末元初","author":"方回","text":"子有山中田，何不力自耕。曰予抱奇志，犯軷为此行。于兹匏瓜系，曷若凤凰鸣。徒步未可料，一日秉国成。老夫察时义，不待易四营。大物苦难运，高位防易倾。苟且忝一命，奔走疲送迎。乡里政自佳，归来训诸生。治郡愧坐啸，归田服躬耕。始觉少年误，浪作万里行。书传极古汲，词艺争先鸣。岂知老欲死，一事终无成。之子初游远，物务思经营。北望中原阔，东视长江倾。金陵冠盖地，岂无倒屣迎。心赏少不至，谨无负平生。"}