{"id":"953316","title":"荷珠","dynasty":"宋","author":"林景熙","text":"霞衣葱佩来珊珊，水晶之宫绿玉盘。谁与冯夷作戏剧，贝阙驱入神瓢翻。又疑罢织蛟人泣，碧洼融作水银汁。圆或为璧方为圭，寒光滉漾不可拾。古来攲器戒覆倾，真宰之柄常恶盈。季伦买笑轻百斛，金谷转首迷榛荆。纷纷鱼目争贵惜，道眼独悬诸幻息。须臾海霁山日高，绿云万柄净如拭。"}