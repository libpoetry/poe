{"id":"834398","title":"齐天乐 鼠，田寅画乞赋，白石韵","dynasty":"清末民国初","author":"姚华","text":"髯苏谥黠尊边赋。凭伊做成深语。耗尽千门，穷余五技，知否赍粮无处。空肠漫诉。正兵乱年饥，久荒耕杼。坏壁窥镫，有人长夜动愁绪。春朝一犁趁雨过，厨烟草草，偷试舂杵。乍听窗鸡，犹栖幕燕，闇里都难知数。殷勤道与。有书惜佳儿，果珍娇女。莫餍芳甘，恐莲心最苦。"}