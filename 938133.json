{"id":"938133","title":"次韵张矩臣迪功见示建除体","dynasty":"宋","author":"陈与义","text":"建德我故国，归哉遄我驱。除道得欢伯，荆棘无复馀。满怀秋月色，未觉饥肠虚。平林过西风，为我起笙竽。定知张公子，能共寂寞娱。执此以赠君，意重貂襜褕。破帽与青鞋，耐久心亦舒。危处要进步，安处勿停车。成亏在道德，不在功利区。收视以为期，问君此何如。开尊且复饮，辞费道已迂。闭口味更长，香断窗棂疏。"}