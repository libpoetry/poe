{"id":"807747","title":"苏武慢  梁溪舟中对雪","dynasty":"清","author":"陈维崧","text":"淼淼萧林，迢迢冻浦，飒沓乱帆成阵。忽飞駃雪，暗洒吴装，极目空明相混。孤墩残角，小寺疏钟，今夜吟情难稳。望前村、水店溪桥，风里青旗斜趁。也思量、一笺禅灯，半衾暖玉，长守南山故隐。讵期屡岁，每到年时，谙足旅愁羁恨。绣陌神傩，红笺致语，一载又还将尽。小楼前、几树横枝，想已渐堆香粉。"}