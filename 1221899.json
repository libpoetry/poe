{"id":"1221899","title":"仲诚家藏张蔡公石女剪制香奁绝巧持以求予诗","dynasty":"元","author":"刘因","text":"静华墨君天下奇，陵川仙人为赋之。遗山野史誇慧女，万古春风蝴蝶词。岂知此巧复绝代，夜月静拂天孙丝。梦云丝雨有形外，郢斤庖刃无心时。蔡公凛凛袖鄂姿，诸郎画戟清香诗。香奁秀发亦馀事，诗人饥眼省见稀。敲门青灯烂红碧，布衾惊走恶睡儿。破屋犹疑翠鲸怒，短褐谁怜紫凤移。东家健妇把锄犁，西家处女负薪归。哀哀正念诛求苦，对此无言空泪垂。"}