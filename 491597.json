{"id":"491597","title":"送张知事之庐陵","dynasty":"明","author":"刘崧","text":"忽不乐兮心惨悽，闻君移家当远暌。手牵稚子候慈母，路出龙洲莺乱啼。江烟冥冥江水绿，綵鹢班班照春服。落花到处荡回风，杨柳人家并沙麓。问君此别来何时，南平父老多遗思。乱离欲定乃去此，念昔艰危亲见之。茫茫江海悲游子，抱剑何因报知己。狂心欲逐北飞云，夜下神冈渡江水。江水深深愁人心，忆君安得穷登临。我家茆屋珠浦曲，薜萝紫雾屯秋阴。忆在竹林西，回船听江雨。载酒看花醉不归，十里芙蓉烂晴屿。浮云飘忽东北来，昔者嬉游安在哉。岂知今年复远别，使我叹息青霞杯。君持青霞杯，听我歌古调。歌声激烈君不闻，手撚琪花向天笑。向天笑，送飞鸿，我还山南君向东，出处悠悠安得同。明日看君螺子浦，思君却上引龙峰。"}