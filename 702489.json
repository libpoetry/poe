{"id":"702489","title":"集李绝句十八首 其一 登京口望江楼","dynasty":"明","author":"程敏政","text":"故国园林草自芳，望中情地转凄凉。行人莫苦登高阁，高处何曾见故乡。湛恩惟待立鸡竿，岂是明时学考槃。身计未谐归计好，一宵清话到更阑。尘寰渐远渐凄清，地近乡关喜气生。只恐诏书非久下，归来依旧马蹄声。千里幽怀一凭阑，君恩宁许更盘桓。朝中未有输忠处，肯便临溪把钓竿。铅堑辛勤十四年，幸逢圣主得称贤。秃毫强会悠悠事，敏政当居俗吏前。泥途渐过车声滑，才得扶舁渡浅河。从此异乡谁是侣，月明孤影落澄波。醉乡□□□□□，沦落多愁笑不成。苦恨俗缘无了处，江村古寺偶閒行。閒愁不觉过年光，只有醒时觉异乡。不醉多愁醉多病，一篇齐物是医方。劳生谁在定中看，境胜才知宇宙宽。一月解行天一匝，素娥心事问应难。青山行尽入红尘，古木亭边夜向晨。书未隔年难得报，我来登望倍凝神。二江斜入似娥眉，华郭春光欲暮时。京洛路长何日到，几人相见不相知。一尊撩眼怕长迷，月欲东生日又西。已恨碧山相阻隔，不期风雨更凄凄。不知园圃是谁家，开尽无名草木花。今日倚阑添懊恼，人言落日是天涯。家园归省浙江东，璧碎珠沉几日中。尘里笙歌千古梦，悠悠无处问苍穹。泪滴金杯不自知，天孙何约是来时。骑鲸别后无寻处，一步寒郊一惨眉。月意愔愔露气微，池亭何处见清晖。只应梦里成胡蝶，拟共杨花苦斗飞。风月犹应似旧清，困来终是睡难成。相思无计能相见，肠断城头画角声。下有娇儿上有亲，阑边为汝最伤神。流年渐共春华老，闻说清明在此辰。"}