{"id":"40911","title":"杂三言访道经","dynasty":"南北朝","author":"江淹","text":"百学兮异文。锦派兮绮分。珍君之言兮皦无际。悦子之道兮逈不羣。澹深韵于白水。俨高意于浮云。轨贤豪于后学。轶望识于前文。兹道兮可传。可传兮皓然。挟兹心兮赴绝国。怀此书兮坐空山。空山隐辚兮穷翠崿。水散漫兮涵素壑。海外阴兮气昙昙。江上月兮光灼灼。东南出兮是一山。西北来兮乃双鹤。池中莲兮十色红。窗前树兮万叶落。四壁深兮乃深{氵寥}。左右虚兮如寂寞。寂寞兮山室。德经兮道{失/衣}。荡魂兮刷气。掩忧兮静疾。信若人兮先觉。聊与子兮如一。"}