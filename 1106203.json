{"id":"1106203","title":"望江南/忆江南 归依三宝赞","dynasty":"宋","author":"王安石","text":"归依众，梵行四威仪。愿我遍游诸佛土。十方贤圣不相离。永灭世间痴。归依法，法法不思议。愿我六根常寂静，心如宝月映琉璃。了法更无疑。归依佛，弹指越三祗。愿我速登无上觉，还如佛坐道场时。能智又能悲。三界里，有取总灾危。普愿从生同我愿，能于空有善思惟。三宝共住持。"}