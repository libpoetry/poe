{"id":"707988","title":"洞庭春色 其一 次韵寄答松陵徐电发","dynasty":"明末清初","author":"梁清标","text":"独步江东，群推孝穆，志在千秋。尽词华潘陆，恣情采撷，新声秦柳，匠意研求。入洛才人追二俊，遇倾盖公卿便驻驺。吾衰矣，看中原鞭弭，输与林丘。当年陈琳阮瑀，草檄处、名满诸侯。羡扁舟书剑，五湖烟月，春城丝管，六代歌楼。樽酒旗亭风雅会，料此际欧阳放出头。西陵畔，听江湖怒发，笑引吴钩。"}