{"id":"769090","title":"东风第一枝·赠女士袁寒篁","dynasty":"清","author":"黄之隽","text":"砑粉笺光，簪花字楷，绿窗咏惯飞絮。向传綵笔徵君，最赏翠闺孝女。冰心兰欬，为唐勒、梅花题句。便费却、子建吟毫，江上和填金缕。曾话向、凤池夜雨。想读遍、苧城春树。故乡老去归来，待拾断纨片羽。采风名媛，厌脂黛、香奁陈语。愿手浣、清露蔷薇，细写谢庭新著。"}