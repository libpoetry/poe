{"id":"1003143","title":"漳南示义军寄邑人谭野臣","dynasty":"宋","author":"曾渊子","text":"漳州城南烟雾深，漳州城北氛气侵。忆从奸邪卖和议，汉廷君臣愁至今。乘舆播迁天地怒，残军掩泣眠星雾。黄金无收白骨多，指点枯骸拟亲故。昨夜羽书如电飞，报道三城又被围。皇家恩深重如山，英雄奋起披铁衣。万人同心猛如虎，关山震动挝鼙鼓。百战须当百胜归，凯歌唱满中原土。论功赏爵将宪章，汾阳异姓封侯王。鞠躬尽瘁固常事，愿教一涌歼豺狼。莫上高楼偶长望，壮怀忽忽思乡丈。琴台落日私语时，丹心耿耿今能忘。惜君忠义老无官，山河破裂泪欲乾。衰容未画麒麟阁，目尽故园心转酸。"}