{"id":"1123042","title":"和汝霖三首","dynasty":"宋","author":"胡寅","text":"客思如春日日深，莫令鶗鴂损芳阴。忽逢佳士能倾盖，那用高眠有抱衾。陌上正歌归缓缓，尊前聊酌夜沉沉。君诗也得池塘梦，沈谢风流尚可寻。圣门功业海同深，大禹犹曾惜寸阴。知有诗书消永日，不将狐貉愧寒衾。定心应已观川逝，阔步何须叹陆沉。闻道北山兰正好，果堪纫佩即幽寻。桃李无言春事深，便看园树欲交阴。永怀北固吹长笛，一醉春风典破衾。金羽喜从幽谷出，锦鳞贪引翠竿沉。好传消息睎曾点，莫把平生问李寻。"}