{"id":"832535","title":"霜叶飞 其二 沪上喜遇半塘翁作","dynasty":"清末民国初","author":"朱祖谋","text":"过江人暮经年事，镫床重话秋雨。北风驱雁暂成行，飞泊寒筝柱。伴独客、零宫断羽。天涯惟有啼鹃苦。漫浪说浮家，冷梦落、沧波几队，白鸥同住。长记堕策吹尘，浮云蔽眼，上东门外歧路。剩烽惊断后归魂，呜咽铜驼语。笑一夕、枯槎倦渡。腥尘还傍蛮江去。要故人、登临倦，自结春帆，素馨开处。"}