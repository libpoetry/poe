{"id":"1252597","title":"题倪云林竹","dynasty":"元末明初","author":"徐贲","text":"忆君我有泪淋漓，正似湘江雨后枝。记得秋声夜同听，消閒馆里对床时。江乡处处忆陪游，见写湘云数叶秋。今日仙魂乘鹤去，犹存遗墨动人愁。春江谁唱竹枝歌，春雨潇潇傍竹多。欲借淇园一竿玉，桃花矶下钓寒波。出海琅玕翠色新，娟娟春雨洗芳尘。梦回影落虚窗月，却怪毫端写未真。倚窗昼寂自焚香，十日春阴不下堂。几度吟成微醉后，兴来拈笔写修篁。不见高人倪幼霞，流传遗墨尚清华。凤毛零落湘江水，春雨新梢整复斜。"}