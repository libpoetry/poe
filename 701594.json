{"id":"701594","title":"铙歌鼓吹曲二十二首 朱鹭一章十一句","dynasty":"明","author":"黄佐","text":"朱鹭，姚以般。从以孔盖，车班班。北至榆林，南逾淮之水，驾之日千里。鹭飞得飞止，茄下游鱼赪其尾。皇帝饮酒，恺乐寿无极。思悲翁，枭子雄。美人梦翁也，从天以来下。悲翁之来，神灵雨。子朝以飞，暮何于处。猗嗟嗟，松柏萧萧泰陵树。艾如张，罗毕以罗。雀飞避旃将谁何。雀以飞，罗罹之。钲镯何以为，嗟将问谁。又何以为，嗟此者谁。卿道不，鼓绝声。白云上天，日月其明。上之回，大驱马。汗沾野草，百里赭。行以北，美人从，不驾舍。行以南，美人泣，不旋驾。左平虏，右写奕。豫章率服，威武谁与敌。拥离在朱巷。珂马避之谁者往。前有宫殿詄荡荡。箭火飞，从天门。道傍讴者野游盘。万年行乐谁不欢。战城南，分战疆。运握奇，陈八方。铠甲纷员衷土黄。龙江之水洪汤汤。马得饮之，人不敢尝。馘囚乡晨解其缚。犒以钱刀，暮用为乐。愿为忠臣死报国。巫山高，高若何。淮水绕之，不可以过。䯀骢文马锦障泥。我欲渡之，徘徊而骄嘶。阳台有女居迷楼。爱而不见烟云愁。胄有虮虱，户有蛜蝛。嗟我行役，今还归。上陵以游遨。下津驻旌旄。问君从何来，来从朔方渡淮濠。軨猎为君车，驾以赭白马。鼓声琅琅漏初下。手格飞禽血四洒。户寐而讹绝行者。宫监盱骇走且僵。玉盘荐食君莫尝。当天鸣镝射兔獐。须臾白日出东方。将进酒，君莫辞。何以侑之虎拨思。荐嘉肴，陈雅诗。群桀既剪江无螭。时迈其德隆天基。君马黄，臣马玄。狭斜相逢不敢前。黄马驰，玄马逐。后喷沙，前喷玉。副以江许翼两张。翩翩倏如流电光。周有穆满今圣皇。君臣布德周万方。芳树生兰池，华叶何芬敷。鸾凤去之栖者乌。唶我西秦氏，家有荡子焉为夫。乌乳且哺生有雏。嗟嗟蹇尔胡乃无。帝何尔惜金仆姑。有所思，思我母慈。身上锦裲裆，母身清宁寿以眉。日夜要襋之，于今化为缁。嗟我乃多携离。水流东海归何时。嗟我会面安可知。晨鸡鸣，鸣不已。东方明星光动地。照我驱驰走千里。雉子班，行可思。雄求山梁雌从之。羽短何繇飞。流宕原泽中，雉子雊以遨。翁孺知之，思美其膏。白龙化鱼，罹彼豫且。视子所止，乃非丘隅。谓之载之我有车。雉子去，我将安所如。圣人出，龙翩翩。美人出，以管弦。千旌万骑雄哉纷。四家从以部领军。舞剑浮白觞，我镇国。陈秘戏，乐复乐。上邪，下狭山童不可猎。射鼋向江江水竭。愿皇垂拱开明堂。铺仁获政和阴阳。千秋万岁长乐康。临高台，望泗与淮。言采其芑于水涯。谁其殖之感我怀。奋戎东南逖以北。无以逸欲临万国。生民何依依我德。皇祖在天，敬哉有赫。远如期，驾马以出门，咫步不可知。林有虺，水有蜮，短狐封狼，肉人以为糜。万里吁可悲。有杕之杜乔其枝。皇人寿谷今旋师。石流江怒，乌龙万斛，不可以渡。江怒石流，万斛乌龙，不可以浮。神怪隳突卫皇跸。皇潜以跃跃复出。于万斯年保贞吉。务成昭，惟唐尧。钦明秉德群后朝。建礼缦缦歌庆霄。屈轶在廷礼不彫。茅茨土阶以逍遥。望云就日谁敢骄。玄云油油，北风肃肃。震电晔晔拔大木。雪雹须臾及牛腹。驱车随銮走折轴。关弓射天中鸿鹄。酌金叵罗奏蕃曲。伯益虞有虞。智周百物，禽用三驱。无为而治永终誉。皇帝孔武徒手搏彫虎。去其爪以蹲俯。腓皇于后寔率舞。荷皇之勇骇万人。山川宁，鸟兽驯。钓竿何珊珊，不如罟网贤。鰋鲤何筛筛，不如鲔与鳣。网罟一举获者千。彼鲔与鳣潜深渊。嗟鳣与鲔终弃捐。金瓢进御烹小鲜。兜离欢呼寿万年。"}