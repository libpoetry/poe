{"id":"739524","title":"题吾汶稿","dynasty":"清","author":"金德瑛","text":"丞相不劝原必死，先书祭文数十纸。待得燕山齿发归，同心不愧同乡里。昔者宋玉师屈原，莫能直谏空招魂。未知楚灭身何所，千古但有风流存。何如庐陵王鼎翁，耻作机云作陈东。心哀母老难许国，不然随殉柴市中。虔州之水洪州驿，处处悲风寒凛栗。义士相望四百年，歙州亦有江天一。"}