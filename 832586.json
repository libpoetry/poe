{"id":"832586","title":"西平乐 别西园作","dynasty":"清末民国初","author":"朱祖谋","text":"灌木愁鸦，露莎抛锦，离思暗落回廊。弹墨单衣，勘书深烛，清欢草草三霜。看抱叶香枯翳镜，连雨萍沈败艇。西风渐老，冥鸿去翼成行。谁许惊尘海角，红荔颗、绊稳北归艎。蕙帘萝幌，仙书映掌，花药澄湖，虹月英光。消不得、能言怪石，凿空灵槎，说甚虞翻宅徒，陆贾书新，一夜江湖梦已凉。梁燕再来，巢尘簌簌，炉穗愔愔，怅望天涯，罢酒阑干，凭谁指与斜阳。"}