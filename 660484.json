{"id":"660484","title":"和雪湖观打鱼有感之作","dynasty":"明","author":"谢迁","text":"雪湖渺渺通江津，湖波漭瀁光翻银。就中疑有蛟龙窟，沉潜岂复论纤鳞。亢阳经秋泽欲竭，海乡鱼工妙入神。长又密网倏来集，湖堤十里浮埃尘。渭滨老翁方鼓刀，旁观袖手双肩高。非熊不慕后车载，乾坤只恐名难逃。断金从来两心一，静里秋风爱萧瑟。湖山旧游更谁在，相伴渔樵莫相失。"}