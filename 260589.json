{"id":"260589","title":"汾阴祠后土","dynasty":"金朝","author":"赵秉文","text":"闲闲吏隐官蓬莱，玉堂给札非仙才。封香汾阴祠后土，骑士引赴轩辕台。龙门峡束天下险，状如万顷纳一杯。方丘中峙巨鳌趾，黄河一箭从天来。长风吹云碧海去，旷荡万里晴天开。青山终古不改色，下送落日浮金罍。沧波几回照新雁，往日繁雄安在哉。君不见汉家六叶誇雄才，力通象郡臣龙堆。泰山日观封禅罢，属车九九声如雷。横汾中流箫鼓发，酒酣乐极情生哀。秋风一曲在人世，茂陵桂树空莓苔。又不见开元四海不动尘，千麾万骑祠神脽。侍臣文章咸第一，丰碑自勒镵崔嵬。凭高慨咏才子句，山川满目空尘埃。铃声琳琅蜀道雨，想见万里愁云回。蒲关北走荣河道，岩深地古令人老。胡儿夜渡黄河冰，生人憔悴如霜草。吾皇神圣如轩辕，北伐獯鬻清中原。遍秩群神礼乔岳，还因告土祀坤元。灵祇纷纷福来下，倒卷天河洗兵马。重新日月照乾坤，再整山河归庙社。三河形势满河中，独纪葵邱第一功。唐汉遗民寻故事，还思法驾幸河东。"}