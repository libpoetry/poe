{"id":"690231","title":"免归思母八首","dynasty":"明","author":"张国维","text":"游子言归戴主恩，庭萱遥想露华繁。八旬将届称觞日，十载初招陟屺魂。屈指承颜思缩地，先朝寄鲤祝加飧。慈闱忆我还殊甚，飞梦时时见倚门。欲献高堂一物希，空囊惟办老莱衣。思鲈归隐严陶鲊，解组还初惕孟机。养是恒言今始逮，耕为子职永相依。悬知饥渴关亲甚，念易鸡豚待聿归。昔年扶侍恋居诸，岭海燕吴色笑舒。游纪东征曾作赋，情牵北望久悬舆。颇嫌孝养资征檄，不信瞻依忍绝裾。母子余生将互倚，终焉岂独爱吾庐。不因予假蹈栖迟，特诏迎亲天宠滋。自古貤恩膺紫诰，几曾召养贲纶丝。仆夫未驾光先被，子姓分荣乘永垂。介寿承欢歌帝德，能令菽水胜琼饴。力竭胼胝复治戎，呼亲无计托征鸿。我生分向离愁尽，子舍翻疑隔世通。灯下低徊开喜烬，堂前洒扫绕熏风。鬓霜揽镜还成惧，恐动哀怜减泄融。教忠母训似严君，夷险谆谆励立勋。敢效闲居夸晏乐，差将无死答恩勤。闻归款信思难定，溯别悲欣转莫分。一夕凝思浑若岁，频年何以度忧熏。昨秋朝暮望归人，今日南鸿傍逐臣。愤切时艰遑偃仰，情于天听释邅迍。凊温迟暮犹无子，生死维持赖有亲。何事依云空伫立，双眸已入画溪春。三褫端因教孝宽，一□冀以报刘欢。北山于役仍堪隐，斓彩兼冠不用弹。仰托春晖华尚白，俯全方寸质犹丹。君亲大德咸无极，向日循陔意不阑。"}