{"id":"959187","title":"菊坡叠遣梅什忽惠兰芽此变风也敢借前韵效楚词一章以谢来辱","dynasty":"宋","author":"郑清之","text":"霜雰雰兮风乍力，草变衰兮蛩罢织。思秋兰兮委萧艾，望椒丘兮聊止息。怅佳人兮既远，纷吾美兮谁识。忽有人兮好修，遗予佩兮春色。茁琼芽兮九畹，带杜衡兮被石。凛增冰兮峨峨，杳光风兮骤得。卜兰居兮南坡，拂余龟兮食墨。"}