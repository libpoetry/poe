{"id":"737862","title":"同吴西林城东看花遇大风戏为长歌","dynasty":"清","author":"厉鹗","text":"城南看花谁作群，好事竞造丁隐君。城东看花寂寥耳，相待独有吴居士。新花破萼初满丛，沙河浩浩扬天风。已看野渚动平碧，更觉连林摇乱红。提携町疃羡骥子，出没葭薍多渔翁。过桥人似六鹢退，沽酒樽传三雅空。风光如此肯虚掷，闭户先生真可惜。浇花拟向卞公坟，弹丝亦就周家柏。渊明子晰两达人，天地宁非百年客。有足爱踏三家村，有裾不撇七贵门。模糊落日望未已，遥山渲出胭脂痕。今朝风起花鞴扇，莫使迟来花似霰。好将健句当青幡，日日花前一相见。"}