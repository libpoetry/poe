{"id":"1204497","title":"木兰花慢 元夕后小雨","dynasty":"元","author":"刘敏中","text":"淡春阴如雾，酿春雨、洒春城。便罗绮风柔，园林气暖，巷陌尘轻。鳌山顿成潇洒，恰上元过也罢烧灯。到处柳金梅雪，一时水绿山青。午窗梦断破微晴。蓦听卖花声。忆北苑寻芳，南园载酒，节近清明。韶华向人如旧，莫青春行乐负平生。说与东君知道，先迎舞燕歌莺。"}