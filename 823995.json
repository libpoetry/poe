{"id":"823995","title":"金缕曲 丙午正月，题先聘妻遗像，宵深灯灺，凄绝万端，偶聆前尘，愁怀顿触，因书此阕，时去先聘妻没已十年矣","dynasty":"清末近现代初","author":"高燮","text":"往事休提及。忆当年、丝梦牵住，喜欢交集。修到梅花成幻影，肠断芳年锦瑟。况又值、蓼莪泣血。十载痴怀谁遣此，冀寻君、梦里俱难得。即相见，何曾识。思量容易寻呜咽。到如今、妆台久伺，爱情胶结。偏是空花忘不了，吾亦未知何说。只惘惘、令人欲绝。尘世偶留真色相，似怜侬、愁绪无终极。仔细看，泪如织。"}