{"id":"898120","title":"梁父吟","dynasty":"宋","author":"张耒","text":"豪俊昔未遇，白日无光辉。隆中卧龙客，长啸视群儿。九州英雄争著鞭，黄星午夜照中原。君看慷慨有心者，乃是山东高帝孙。老瞒赤壁抱马走，紫髯江左空回首。世上男儿能几人，眼看袁吕真何有。永安受诏堪垂涕，手挈庸儿是天意。渭上空张复汉旂，蜀民已哭归师至。堂堂八阵竟何为，长安不见汉官仪。邓艾老翁誇至计，谯周鼠子辨兴衰。梁父吟，君听取，击节高歌为君舞。躬耕贫贱志功名，功名入手亡中路。逢时儿女各称雄，运去英雄非历数。梁父吟，悲复悲。古今人事半如此，所以达士观如遗。庞公可是无心者，何事鹿门招不归。"}