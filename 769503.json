{"id":"769503","title":"满江红  辛峰没于泰州，七月三日设奠成服，赋此招魂，老怀惨结，墨泪俱枯矣","dynasty":"清","author":"王鹏运","text":"泪洒椒浆，谁信道、望风酹尔。试屈指、天涯骨肉，祇今馀几。一个那堪今又弱，诸孤藐尔知何似。最伤心、愁病念兄衰，书新至。对床约，归耕计。投老待，君料理。甚无端噩梦，惊人至此。地下倘仍亲舍伴，固应胜我悽惶耳。赋招魂、如墨海云昏，魂来未。"}