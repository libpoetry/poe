{"id":"696042","title":"送梁山人元珍游武夷二首","dynasty":"明","author":"欧必元","text":"雅游曾遍七闽中，此地由来有寓公。归櫜莫将疑陆贾，僦庑谁更问梁鸿。茶枪熟处流霞椀，荔子丹时湿蕊宫。见说乘秋帆羽急，期君沽酒话江东。潮生风急海门秋，尊酒那堪绾别愁。白眼乍为交臂失，青山谁共比肩游。蒸霞远结千层气，瀑布斜分九曲流。玉女峰前如拾草，可能飞梦记刀头。"}