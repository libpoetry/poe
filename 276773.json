{"id":"276773","title":"金缕曲·怅惘星河底","dynasty":"现代","author":"汪玢","text":"怅惘星河底。问今朝、西门桥畔，短舟来未？湖海浮家家纵在，也任天公徙置。中夜舞、年时胸次。名士过江松谡谡，到而今毛发初霜矣。身世梦，浅尊里。何堪难得糊涂计。想寻常、几竿青出，板桥风味。添个凉萤明灭去，去也知他甚地。又不料、芦边潮起，文藻风流惊逐浪，莽人间剩有伤心事。归把卷，对青兕。"}