{"id":"799530","title":"龙虎篇赠挚父先生","dynasty":"清","author":"范当世","text":"挠挠龙虎争，万年域此海。空文在空中，知有几何在。孔圣已囊括，诸公复君宰。所得非孔疆，一君各万载。后来开创稀，臣多吏更猥。空中还自生，萧散无人采。吾见殊烂然，生人目无彩。生人徒目茫，其实亦䃬磥。班马点窜之，一一堪鼎鼐。精灵吁草间，晻昧独何罪。万行耳此名，前知则已怠。那况洪垆机，两仪坐相待。一朝风火微，色曜尽衰改。山川本无能，诸神日就馁。真麟犷不回，蛟龙变儗儓。满地狐鼠鸣，仁者闻之悔。嗟嗟夫子心，虚明复悌恺。方且博我文，矜狂策其骀。宁肯九仞山，苍然不复累。大哉欲无言，百倍我噎?。小子升堂来，万事弃如蓓。念此非世赀，操刀试求䐩。胜固无所残，败亦不为醢。何况夫子豪，迁雄举而迨。九天星辰敷，九州万花蕾。罄翮未可翱，弹声不成唻。安得和声琴，一对南风颽。"}