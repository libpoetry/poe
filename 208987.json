{"id":"208987","title":"再和·青藜不解支脚力","dynasty":"宋代","author":"郑清之","text":"青藜不解支脚力，机杼微闻隔林织。暗香来处穷幽栖，蹇驴崎岖牛喘息。山中欲访隐君子，等闲未许李邕识。同盟颇笑五大夫，晚节污秦有惭色。摩挱寒玉古苔藓，从渠唤作荆山石。雪中素隐非行怪，自是花间着不得。直须谪仙苏二来，溪藤快扫如鸿墨。"}