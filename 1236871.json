{"id":"1236871","title":"宫词十五首","dynasty":"元","author":"柯九思","text":"万国贡珍罗玉陛，九宾传赞捲珠帘。大明前殿筵所秩，勋贵先陈祖训严。黑河万里连沙漠，世祖深思创业难。数尺阑干护春草，丹墀留与子孙看。亲王上玺宴西宫，圣祚中兴庆会同。争捲珠帘齐仰望，瑞云捧日御天中。四海升平一事无，常参已散集诸儒。传宣群玉看名画，先进开元纳谏图。万里名王尽入朝，法宫置酒奏箫《韶》。千官一色真珠袄，宝带攒装稳称腰。官家明日庆生辰，准备龙衣熨帖新。奉御进呈先取旨，隋珠错落间奇珍。传宣太府颁宫锦，近侍承恩拜榻前。制得袍成天未晓，著来香殿贺新年。凤城女乐拥祥烟，梵座春游浃管弦。齐望綵楼呼万岁，祥云只在五云边。花明昼锦柳摇丝，仙岛陪銮濯禊时。曲水番成飞瀑下，逶迤银汉接清池。儒臣春直奎章阁，玉陛牙牌报未时。仙仗已回东内去，牡丹花畔得围棋。玉椀调冰涌雪花，金丝缠扇绣红纱。綵笺御制题端午，敕送皇姑公主家。观莲太液汎兰桡，翡翠鸳鸯戏碧苕。说与小娃牢记取，御衫绣作满池娇。珠宫锡宴庆迎祥，丽日初随綵线长。太史院官新进历，榻前一一赐诸王。元戎承命猎郊坰，敕赐新罗白海青。得隽归来如奏凯，天鹅驰送入宫庭。玉漏藏机水暗流，真珠射日动灯毬。偶人自解开青琐，高拱龙床报晓筹。"}