{"id":"969289","title":"续蒲涧行","dynasty":"宋","author":"赵汝燧","text":"戊戌正月二十五，摇辔东风蒲涧去。年年今日是时节，飞盖倾城车塞路。野亭山馆坐不遍，幕天席地千百处。开壶设樏纷酒炙，擘蟹锥蚝间醢脯。笑言相续乐甚真，礼文不侈意则古。我亦随众穷胜览，先访安期登梵宇。入春少雨多是晴，穹岩寒溜仅一缕。白云千级逼象纬，沧海万里渺烟雾。倚栏方快心目远，牛羊下山林壑暮。小儿队队逐归驺，拍手呼舞趁箫鼓。游人到晚欢未厌，徘徊不忍收樽俎。行穿梅岭还江西，首为南州诧风土。"}