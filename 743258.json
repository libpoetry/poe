{"id":"743258","title":"铁箫吟消寒席上赋","dynasty":"清","author":"曾燠","text":"我得南星铁如意，狂歌水仙愁击碎。世间何物堪倚声，竹管匏笙不能吹。铁崖尝豢双铁龙，雌龙入海招其雄。千年干镆两俱化，至今怒吼吴江风。玉鸾也复无消息，曾照广陵秋月白。广陵锻工摹影来，白鸾毛羽今变黑。芜城雪后风正饕，寒冰一条吾手操。弹指连珠五星见，当头明月三天高。便欲招呼箫史辈，翩然彩凤同游翱。元云之曲应天籁，世俗丝管空啁嘈。如意从今得朋庆，以之按拍声相应。池上蕤宾方响飞，江东高唱铜琶竞。此际官梅有芳信，吹彻箫声花欲迸。君不见道人铁脚诵《南华》，宰相铁心能赋花。"}