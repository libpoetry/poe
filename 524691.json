{"id":"524691","title":"古意送蒋中丞抚赣州 其二","dynasty":"明","author":"顾璘","text":"驺虞含利齿，噬肉不戕生。麒麟虽有足，罔蹑春草茎。仁者贵物命，重德靡淫刑。中山放麑叟，乃获秉钧衡。斯鞅屠黔首，伤哉国同倾。茫茫楚粤会，圭组罗百城。春阳彻幽照，草木咸敷荣。但恐豺虎吼，鸿雁靡时宁。我愿化咆哮，允谐鸾凤鸣。毋遗沟壑下，恻恻吞悲声。"}