{"id":"745560","title":"卑耳溪","dynasty":"清","author":"黄金台","text":"寒溪绕山曲，载雪理短榜。一泓空水鲜，终古夕阳映。传闻齐小白，弭节此发令。引满欲援弓，涉浅未没胫。太公昔表海，赐履戒兼并。墨胎祀忽诸，夫岂先王命。柰何勤远略，不务德修行。将无俞儿神，现像以示儆。右袪走马前，直以回驭请。元祖见角端，耶律论乃正。仲父侈谀词，阿顺得毋佞。古欺受千载，兹覆发谁听。王霸几战争，山水仍绿净。吾意澹忘言，溪流与无竞。"}