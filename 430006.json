{"id":"430006","title":"寄吷庵","dynasty":"近现代","author":"黄浚","text":"吷庵真佳人，儒雅能木强。向非岩下电，几失西江爽。侧闻五年别，缘坡髯竹长。生事师荆关，脱手获真赏。思君䫉丰下，贞吉信所养。奈何忽谈命，徼彼肉食想。梁鸿终游吴，其意甚俶傥。赁庑犹避风，岂冀钟鼓飨。行藏必居易，得位说或枉。忆君虞水阨，兢战话畴曩。北辕海辞舟，南揽湖谢桨。天公戏且恼，一雨忽泱漭。风颠凫昵屋，波舞柳搴幌。此时定忘怖，金石歌发吭。万缘由心造，星相实汝迋。作诗方相嘲，辍笔歘悽惘。吾生罹千患，自缚类蛛网。郁哀森罪言，奋眦指私党。独行圹兽群，恒饥乃汪罔。尔年亲杯觥，稍辨泛与盎。真当死便埋，不适爻何放。心声尤噍厉，夜啸惑罔两。冬深衣不温，壁立毂俱仰。骄军方弃辽，戟卫断还往。舞鹤那解归，鸣蚓苦抱壤。缅怀江海人，和此汤鼎响。周李各精严，诸陈极閒敞。君尤峙长城，荡荡不可上。聊达穷者言，甘心逢抚掌。"}