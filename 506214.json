{"id":"506214","title":"清隐堂歌为安城王使君赋","dynasty":"明","author":"周是修","text":"寰区全璧归我皇，天下万国歌虞唐。蛟龙播弄沧海水，鸾凤飞舞梧桐冈。岩廊多士方济济，草野遗贤净如洗。王君有材当用世，胡独深居僻山水。秀莫秀乎泸川九折之回萦，佳莫佳乎青冈百叠之峥嵘。就中堂构何嶙峋，于以考槃于以宁。琴音泠泠山月小，钓丝袅袅江风轻。君不学孔巢父，掉头入海随烟雾。又不学周彦伦，先贞后黩惭其名。行藏得失付穹昊，万事不理心冰清。美玉由来甘椟韫，紫萝阴护柴门稳。花雨穿林酒瓮香，松云拂石棋枰冷。我登清隐堂，堂高日初晏。寿萱慈竹种来多，狎鸥驯鹿相依贯。清风徐徐生石门，薄日辉辉明水村。鱼罾隐见隔浦溆，沙柳漠漠青云屯。此时王君高兴发，蹇驴信步看山色。不知世外功与名，只爱山中风与月。风月无边人未老，堂春不尽堂花好。古来富贵多愆尤，不若藏名以为宝。"}