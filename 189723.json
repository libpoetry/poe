{"id":"189723","title":"送少章弟赴仁和主簿","dynasty":"宋代","author":"秦观","text":"我宗本江南，为将门列戟。中叶徙淮海，不仕但潜德。先祖实起家，先君始缝掖。议郎为名士，余亦忝词客。风流以及汝，三通桂堂籍。汝弱不好弄，文章有风格。久从先生游，术业良未测。武林一都会，山水富南国。下有贤别驾，上有明方伯。干将入砥砺，騕褭就衔勒。勿矜孔鸾姿，不乐栖枳棘。吴中多高士，往往寄老释。辨才虽物化，参寥犹夙昔。投闲数访之，可得三友益。少来轻别离，老去重乖隔。念汝远行役，惘惘意不怿。道山虽云佳，久寓有饥色。功名已绝意，政苦婚嫁迫。终从大人议，税驾邗沟侧。追踪满两疏，父子老阡陌。"}