{"id":"1041573","title":"三清殿木槿","dynasty":"宋","author":"刘敞","text":"三清殿前木槿树，朝繁夜暗自相催。晨光始出洛水上，暮雨又下云阳台。仙姬神女衣服丽，紫玉杂佩垂玫瑰。春馀众木苦寥落，况乃渐逼清秋来。繁花满目真可惜，稍稍万户铺苍苔。黄冠道士情意薄，见似不见年年开。清风满席车马少，莫与共赏倾金罍。尝疑壶中有仙术，安得升天系白日。"}