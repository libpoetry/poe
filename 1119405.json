{"id":"1119405","title":"再次韵赠张德恭","dynasty":"宋","author":"陈造","text":"老寻诗法得良朋，转处骊珠悟后僧。帝所宫商中夜奏，仙盘沆瀣未秋凝。乐天不幸逢元稹，季友而来有彦升。交手当家亲父子，为君别本记传灯。辞锋森列看分朋，退作穷山苦行僧。每读严诗惊我倒，亦知舜绩待公凝。丝纶指日从天下，阊阖摩霄接武升。更想班衣奉亲寿，五云低护九枝灯。闯门不乏远方朋，辟席浑如问话僧。笔底烟云无尽藏，谭间霜霰不寒凝。身行建德欢谣里，人在春台瑞日升。老子生涯漫訾省，拥书犹傍短檠灯。同门谁定肯论朋，拙似苕鸠懒似僧。病减不辞诗语拙，归来少贷客愁凝。老欺鬓发丝千丈，籴仰官仓日五升。台閤中天清梦断，分眠山店问渔灯。"}