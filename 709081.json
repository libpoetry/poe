{"id":"709081","title":"同王阮亭宫詹黄忍庵太史高谡苑廷评张超然屈翁山两处士五羊访古作三首 其三 海珠石","dynasty":"明末清初","author":"陈恭尹","text":"泛广倦邅回，陵高苦奔峭。江中得孤屿，足以雄登眺。西睇苍梧云，东望罗浮峤。遥天落峰影，远水明残照。五羊古都会，往事堪凭吊。中原时逐鹿，一隅常虎啸。丸泥横浦关，左纛炎州徼。赵刘及何冼，异曲元同调。各自一时豪，宁贻千载诮。兹丘隔城市，兴亡非所召。如何游衍地，繁盛乖年少。遗碑卧苔藓，壁垒环颓庙。东风吹古台，归潮鸣石窍。觞咏对同人，临流成一笑。骊颔君所探，鱼竿吾欲钓。"}