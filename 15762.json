{"id":"15762","title":"抒情因上郎中二十二叔监察十五叔兼呈李益端公柳缜评事","dynasty":"唐代","author":"孟郊","text":"方凭指下弦，写出心中言。寸草贱子命，高山主人恩。游边风沙意，梦楚波涛魂。一日引别袂，九回沾泪痕。自悲何以然，在礼阙晨昏。名利时转甚，是非宵亦喧。浮情少定主，百虑随世翻。举此胸臆恨，幸从贤哲论。明明三飞鸾，照物如朝暾。"}