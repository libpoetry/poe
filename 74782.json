{"id":"74782","title":"翰苑荐为应奉文字二十韵","dynasty":"元代","author":"陈孚","text":"天上金銮客，人间第一流。贽为唐内相，禹拜汉元侯。鲲海三千水，龟峰十二楼。月寒红烛夜，风淡紫薇秋。凤诰窥姚姒，麟编振鲁邹。佩随宫漏远，衣染御烟浮。淑气腾金碧，祥光射斗牛。焜煌青琐闼，缥缈紫霞洲。玛瑙濡尧瓮，珊瑚耀汉钩。驼蹄中禁釜，豹尾上方驺。仆本师黄卷，生惟伴白鸥。亲庭双鹤发，家事一渔舟。偶预天官选，来为帝里游。绿章蒙独荐，青史许同修。故郡惊王勃，新丰异马周。队随鱼圉圉，角喜鹿呦呦。势似飞三凤，功如挽万牛。桑榆终有望，葑菲未为愁。国士恩难报，书生志易酬。誓坚冰雪操，正色赞皇猷。"}