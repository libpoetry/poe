{"id":"622246","title":"孟夏念八日奉命册封荆藩德安王并妃就道计程之作","dynasty":"明","author":"郭之奇","text":"宝玉分周室，威仪出汉宫。列星辞帝座，五色下层穹。拜命明章左，锡圭翼井东。龙虬飞六节，鹥凤挟双桐。俨若乘云御，飘如帅电?。玺书光牡驷，旄采建雄虹。嘉德思炎土，清尘戒祝融。漱阳餐午气，爱日度薰风。夕辔林烟满，朝舆月雾朦。超氛宜上溘，观世且停騣。随地歌谣采，及时名誉通。驾言燕冀北，直向楚蕲中。原隰驱驰异，舟车夙夜同。路从霄汉迥，槎望斗牛穷。遥计包茅土，今怀湛露瀜。秋湖明赤舄，梦泽表彤弓。文物南藩盛，声名荆服雄。客心耽古迹，长啸入江枫。极目云山渺，回看象阙崇。永怀多不寐，默识自为功。岂曰俱王事，所知独匪躬。咨诹无近远，报答有微衷。"}