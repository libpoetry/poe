{"id":"697292","title":"直指叶公以高堂大耋累疏陈情爰自孟冬移节苕上不佞分忝州民遇隆国士分庭抗席迥出形骸睽携在兹眷恋弥剧河梁握别情见乎词二首","dynasty":"明","author":"胡应麟","text":"突兀高牙镇海涛，衡门犹恋旧绨袍。千秋烈日扶肝胆，五夜飞霜袭鬓毛。报主共知心计竭，思亲谁识梦魂劳。他年大节标良史，一代名臣付彩毫。萱花遥望北堂悬，一疏陈情四海传。绣斧声名红日下，斑衣魂梦白云前。埋轮未促燕中驾，鼓柁聊移霅上船。屈指瑶池华宴近，蟠桃消息报新年。"}