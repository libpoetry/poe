{"id":"969015","title":"饯赵文思崇鐖归上饶","dynasty":"宋","author":"赵汝腾","text":"英英吾宗，神骏之姿。笔有天巧，自铸伟词。抱负不凡，植立甚奇。爰初筮仕，即不诡随。笑世滔滔，相与磷缁。过予告别，凛然自期。耻逐京尘，愿易丛祠。莱衣奉亲，乐道忘饥。予惟上饶，渊源未衰。玉山文献，考亭所推。章涧二泉，名论清规。迩来后生，古为似之。仁亲友兄，径坂是师。子归取友，伯埙仲篪。咫尺柯山，考德订疑。他日成就，麟祥凤仪。"}