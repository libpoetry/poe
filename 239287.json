{"id":"239287","title":"送李眉州·出捧毛义檄","dynasty":"宋代","author":"彭龟年","text":"出捧毛义檄，不违菽水欢。归侍潘安舆，能宣诏条宽。古来忠孝事，兼此良独难。是心无中边，宁择陆与盘。区区平反念，虽喜不胜残。那知容色温，足使田里安。韦编三绝书，十载胸中蟠。用处义自精，何适非其端。如水行地中，浑浑不可殚。尚恨斗大州，不足观其澜。我昔欲见君，恨不生羽翰。及兹与君别，一饮盟已寒。人生聚散情，欲语徒辛酸。惟此一寸心，万里聊相观。"}