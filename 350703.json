{"id":"350703","title":"霓裳中序第一·燕子矶怀古","dynasty":"清代","author":"董以宁","text":"看萧萧瑟瑟。怒浪寒空都一色。更望处、断虹层碧，见风带泉绅，水肤山骨。荒烟遥接。回首是、晚霞新月。听欸乃、芦中吹彻，渔舸三两叶。端的。江山奇绝。正千里、泠泠一折。送我短衫豪客。念六代芜湮，五朝萍没。旧事兴和灭。也只是、江潮吹叠。今何日、燕子矶头，倍觉清流激。"}