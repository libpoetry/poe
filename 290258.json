{"id":"290258","title":"晚登雷峰观落照","dynasty":"清代","author":"桑调元","text":"斜阳射赭塔，巇崿皆金光。层霄蔚彩翠，一径摩青苍。峰霞蒸合沓，湖漪散滂洋。金牛方隐见，踆乌暂翱翔。投壶天帝侧，张乐轩辕旁。路逢皇初平，纵横叱群羊。霓旌澹偃蹇，羽衣纷飘扬。秋山蟋蟀响，鬼火冬青凉。倒景倏已灭，弦月遥相望。搜吟沾夕露，痴坐孟溧阳。"}