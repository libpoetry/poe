{"id":"640849","title":"再次前韵述怀旦闻衍公积刍为盗窃取故未句及之","dynasty":"明","author":"童冀","text":"我不学贱夫罔利登垄断，布衣虽敝聊掩骭。又不能焚膏午夜坐穷经，虚负流年暗中换。北燕南越走万里，所至嗜好如冰炭。故园松菊久荒芜，平生亲旧云萍散。白头缔交庐山远，黄尘每垂青眼看。天寒为我致乌薪，刚阳可却顽阴悍。侧闻豪客夜相过，乞取薪刍充冶锻。为问此客果谁与，定知不是踰垣段。"}