{"id":"702576","title":"隐士五首 楚狂","dynasty":"明","author":"程敏政","text":"天王不西狩，列国多游士。楚狂独何人，长歌向夫子。慷慨凤德衰，当已胡弗已。晏岁草木蕃，吾道亦云否。岐山鸟不至，吾已方自此。辨士朝入境，莫享禄万钟。胡为两遗老，垦此荒田中。行行问津者，日晚悲途穷。邯郸杀鸣犊，颈血流殷红。临河返车辔，太息尼山翁。丈人皓须眉，以杖荷其筱。不暇与客言，耘此田间草。日暮游客来，鸡黍聊结好。膝前两儿郎，终岁足温饱。栖栖陈蔡间，弦歌向谁道。石门何巍巍，下有司晨者。击柝夜不堪，随分老田野。中原多战伐，仁义若土苴。栖迟复何为，所幸知者寡。何意鲁乘田，终年走车马。于于田舍翁，行行荷其蒉。过馆闻磬声，知是客游卫。嗟此行路难，莫道隐居易。徬徨野水侧，浅揭深则厉。多少乘桴心，终成半途废。"}