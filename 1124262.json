{"id":"1124262","title":"幽居即事八首","dynasty":"宋","author":"赵蕃","text":"游丝落花春尽，绿叶青阴夏来。雨润苔钱更积，风清竹户频开。笋迸阶石欲落，树成窗影疑深。未能作有画句，聊且弄无弦琴。枵腹搜诗甚苦，睡眼看山若无。得饱径成嘲弄，稍醒便欲追摹。空山百族鸣禽，静听无非好音。何止胜俗人语，便可罢无弦琴。月皎白发可数，冷风病骨难支。何许林中肉醉，谁家世上钱痴。世事不关幽事，睡魔可伏诗魔。隐几灰心南郭，无言示病维摩。雨压藤架半倒，草荒支径新锄。尚有诗翁入社，未妨俗子回车。及此风收雨止，坐看月缺云移。未办敲门赊酒，何妨觅纸题诗。"}