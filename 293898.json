{"id":"293898","title":"疏影·七里泷严子陵钓台和白石声韵","dynasty":"现代","author":"张伯驹","text":"澄江净玉。唱数声欸乃，岩下初宿。十里苍烟，三尺清波，空山自响风竹。几人雪涕追皋羽，看对矗、双台南北。倚瘦筇、直上孤峰，顾觉此身高独。争羡羊裘避世，素丝坐钓久，千籁俱绿。赤帝歌风，白水图云，那抵岩家茅屋。鸬鹚一片惊飞处，又乍起、笛声渔曲。早此时、尽息尘心，已入九峰绡幅。"}