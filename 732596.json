{"id":"732596","title":"九日一草亭时将与天章别感赋十六韵共用日字","dynasty":"清","author":"杜浚","text":"秋深雨廉纤，意外晴此日。薄云虽未归，解散已可必。危坐伤我怀，雅意不欲出。欻闻良友招，不待盥漱毕。登高一草亭，岂在山崒嵂。幽人先入座，鸣琴未离漆。盘槅但随时，杯香带橙橘。暂觉百虑蠲，游从任疏密。丛菊花故迟，黄蕊苞渐茁。篱蔓弱迎霜，宛结小红实。独感薜荔枝，来时侔茧栗。于今已扶疏，残阴映缃帙。白头久飘零，俗态如虮虱。遥遥三令节，过眼亦何疾。念此动哀肠，匪第忆家室。怅别方自兹，歌笑忽如失。"}