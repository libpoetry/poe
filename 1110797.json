{"id":"1110797","title":"水调歌头 其二","dynasty":"宋","author":"朱敦儒","text":"白日去如箭，达者惜分阴。问君何苦，长抱冰炭利名心。冀望封侯一品，侥倖升仙三岛，不死解烧金。听取百年曲，三叹有遗音。会良朋，逢美景，酒频斟。昔人已矣，松下泉底不如今。幸遇重阳佳节，高处红萸黄菊，好把醉乡寻。澹澹飞鸿没，千古共销魂。中秋一轮月，只和旧青冥。都缘人意，须道今夕别般明。是处登临开宴，争看吴歌楚舞，沈醉倒金尊。各自心中事，悲乐几般情。烛摧花，鹤警露，忽三更。舞茵未卷，玉绳低转便西倾。认取眼前流景，试看月归何处，因甚有亏盈。我自阖门睡，高枕笑浮生。"}