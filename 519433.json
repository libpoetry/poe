{"id":"519433","title":"林良双凤鸣阳图","dynasty":"明","author":"朱诚泳","text":"岭南画师称国手，出入相门呼老友。意态居然成一家，风流奇绝前无偶。朝阳赫赫来天东，一轮涌出海霞红。羲和如驾复停驭，高冈对峙鸣雌雄。九苞瑞世仍华国，灵囿千年宁复得。文明有象入清朝，指鸟何人敢狂惑。画师文采亦出尘，阿阁清严为写真。眼前多少啁啾状，肯使凡毛易混珍。庭院风清竹梧细，隐约枝头声哕哕。四座周回展卷看，此身如在苍姬世。"}