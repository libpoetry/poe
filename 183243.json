{"id":"183243","title":"广津仓检视斛斗","dynasty":"宋代","author":"孔武仲","text":"长渠西来拟天汉，千里清阴绿杨岸。高墉杰屋如屯云，碧瓦参差插天半。小楼三尺偷晨光，山低堆积白与黄。千艘一卸须臾了，江湖极目来帆墙。国家税法拟前古，还以养人非自富。连云羽射皆貔貅，月禀太仓急风雨。岁深敝积如鼠穴，检视之官缘此设。我初受牒颇激昂，匹马朝朝踏残月。千筹簇簇来如林，袍靴兀坐清槐阴。秋毫增损必拘送，莫怨小官持法深。吾概视此平如水，运量四海亦如此。今朝且佐大司农，他时敢献明天子。"}