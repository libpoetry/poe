{"id":"702843","title":"题杜日章册九首 曾教庵","dynasty":"明","author":"董其昌","text":"世宝珠玉粟，天光日月灯。个中无一字，权说有三乘。执契静三边，阴符秘莫宣。君能参活句，尽属圯桥传。剑戟何森森，坐隐巢居子。君家武库中，有戈何可止。不策卢敖杖，那张宗测图。神功攒五岳，且作小山呼。澧浦长怀楚，桃源不事秦。谁知钓鳌手，榆曲阜收纶。边烽巳宁晏，烟水澹氤氲。朝来鹅鹳阵，冲破宿潭云。夺取燕支山，收得嫏嬛记。一似蕊珠宫，一似汾阳第。借箸张文成，投壶祭征虏。悠悠枕曲徒，不上莲花府。手佩黄金印，身藏白玉壶。请看麟阁画，有此璧人无。"}