{"id":"1107308","title":"谢韩秀才送松栽四首","dynasty":"宋","author":"冯时行","text":"新拓藤萝住翠峦，移根千本到云端。初乘雨露迎春种，便作云霄蔽日看。岩穴从今增气象，茯苓可拟救衰残。知君有意怜栖隐，更约坚身待岁寒。郁葱待得覆岩峦，爱护关心岂一端。已恐旱乾支水绕，更防牛马倩人看。何当倚杖听萧瑟，便欲从渠号懒残。物色最宜清净观，列仙癯瘦不言寒。已将疏懒寄云峦，人世于今有万端。整顿林泉宜急急，上还簪绶亦看看。移根远带前山涧，荷锸行冲小雨残。急尔成林十年后，飕飕为作暑天寒。餐松食柏老岩峦，药饵从今可问端。发白颜苍无复惧，骨青髓绿后来看。色随春焙茶烟碧，凉入晨烹灶火残。自是本来山泽相，故烦天遣伴凄寒。"}