{"id":"471347","title":"数年来南雪甚于北癸未复尔人戏谓南北之气互相换似贾人带之往来理或然欤边塞不易雨而今每潦十九韵","dynasty":"明","author":"徐渭","text":"阴阳北去随南客，雨雪南来自北天。雨烂胡弓知几岁，雪高越瓦巳三年。偶然尽海迷辽鹤，不是登桥听杜鹃。吠犬从今无一处，喘牛必问有诸贤。明明日向彤雰暗，杳杳玑笼紫雾悬。羲氏轮膏埋壁屑，滕公河水泻银钱。铦锋插戟包难见，深阱穿泉粉愈填。万里萧条昏井邑，千家凌夺失园田。疑花宿误群归羽，折竹真摧几个圆。鼻醋酽寒先惯吸，羹盐调剂未堪煎。倾危作兔当山顶，搏控成狮向日边。借皎肥身灰象饱，吹柔害物素猫拳。绵针絮刺俱丛棘，玉瓣银筒假淤莲。阳德尽阏阊阖上，阴威直到祝融颠。华亭羽翼漫天久，上蔡鹰卢猎野偏。伍员江长潮正怒，三闾沙白骨新捐。稀如尸蛊穿云去，细似绳蝇点壁旋。急舞鱼鳞明扈跋，繁遮蝗阵暗霄骞。袁安卧苦僵犹得，解缙尸埋醉可怜。万事岂俱埋得尽，有时终露髑髅冤。"}