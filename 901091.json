{"id":"901091","title":"由新田归故家","dynasty":"宋","author":"张埴","text":"七月景炎炎，金神令初驰。辰哨掩村墟，挈家向山薇。左手掖慈母，右手招妻儿。小人俱世役，谁能抱朝饥。举头赤日高，茧足荒山垂。慰老忽喘息，抚婴母啼悲。吞声各偷生，莫问厉阶谁。纷纷事轻逞，枭獍忍若为。性命不直土，杀戮以当戏。鬼妾充所欢，皇颜色戚怡。恢恢不罩渠，何辜及林池。今经用戏地，满目腥风吹。少陵归草堂，曾叱群小非。嗟哉夫何言，收拾聊此归。此归实天幸，团栾如去时。墙西老桂色，屋南佳鞠姿。一笑浑未忘，主人旧须眉。东巷去问安，茗椀重酒卮。北邻了残穫，戒妇中宵炊。穹昊由此正，礼乐傥可期。悠悠风尘中，宁不剩四支。未识衣裳化，何年及茅茨。昕昏有为命，啜水当如饴。"}