{"id":"537028","title":"答仲蔚岁暮逢二子行同徐汝宁作","dynasty":"明","author":"王世贞","text":"令弟颇出楼家鲭，同云忽紫天冥冥，客起欲舞主欲停。王生往事不挂口，与君且谈汝宁守。汝宁自卖南山田，醉来新月十五弦。鹔鹴半作酒胡物，鹍鸡暂货商人船。君莫为二子，题诗怜坎坷，千古声名眼前过。归客何曾怕凤衰，此公似未甘龙卧。"}