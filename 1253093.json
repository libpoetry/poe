{"id":"1253093","title":"阳翟新朱定甫赋","dynasty":"元末明初","author":"宋濂","text":"别苑蘼芜弄小花，平洲赪蔗开轻牙。春风如水极摇荡，流入天涯不识家。网轩栖尘远凝纸，青鸟不来红树死。雄鸾雌鹊此日分，惜杀娇䰟过遥渚。隔帘花影望微月，鸾桥似度龙绡袜。倏无忽有情柰何，泪洒杜鹃枝上血。碧箫曲歇粉痕灰，红脚蛛丝结镜台。望极官河斜雨外，时时疑是翠车回。黄雀风长雨洗枝，丹鱼出水赤光肥。遥天寥海绝行迹，翠减红销知为谁。曲阁香凝龙气暖，腻叶蟠花带云浅。正是双蛾巧唤愁，欲断应凭胡燕剪。滴泪和泥封锦书，书中一字一行啼。莫恨鲤鱼红尾短，随波好送到辽西。蹙衄鸡头徒若沸，绀房莲子光细细。折莲寄远被丝牵，舞鸾却识莲中薏。露渍银床金索冷，明月不言星靥靥。御街朝马响缨铃，几树梧桐鸦影淡。暗拭衰红出绮房，无心宫额贴花黄。秋裳未结鸳鸯缝，交刀裁破一帘霜。昔日翠翘今白葆，可惜韶容镜中老。纵使青天不解愁，凉榭芭蕉泣秋晓。兰烛啼红愁夜阑，江南清怨属哀弹。挑鬟斜凭玉栏干，报道金笼鹦鹉寒。镇帷犀重鲜室温，白天碎碎玉花纷。窗开云母不知夜，帐结流苏散锦文。盈盈小妾被流黄，抱瑟升楼发浩倡。铜龙漏极曙光动，驩绝竟忘寒夜长。祇恐愁红向春死，不死应须探春髓。龙刀切纸印冰花，贴在九华赪壁里。冉冉南光走冷圭，梅含春影与云齐。青丝玉壶具憔悴，井底生尘却解携。"}