{"id":"509506","title":"刘文介公冢子贡士节入广校雠文介集事竣还乡予出公榜中年最少辱公最知爱且重节之为人操履学识绰有父风故作诗壮其行","dynasty":"明","author":"韩雍","text":"学士文章世共誇，贤郎校正志尤嘉。鲁鱼亥豕分真迹，玉佩琼琚绝点瑕。太素有传终继美，小坡无沗克承家。探花弱弟怀知己，别尔何堪重叹嗟。"}