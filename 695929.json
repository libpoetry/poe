{"id":"695929","title":"总制蓟辽梁公破胡铙歌四首","dynasty":"明","author":"欧大任","text":"骠骑东行塞色开，誓师曾上蓟丘台。炒蛮星散长昂走，日落黄云万里来。曹家寨前胡马行，古北口外边烽明。征鸿不断关城月，笛里梅花何处声。百战吞胡塞上名，戚家兵似李家兵。独持绣斧从天下，霜满将军细柳营。北门三卫近辽阳，制府临边宝剑光。奏凯乘春歌吹入，汉家新缚左贤王。"}