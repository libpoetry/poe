{"id":"1062710","title":"右军墨池","dynasty":"宋","author":"谢逸","text":"张芝学书池水黑，章草如芝古无敌。右军睥睨难抗行，恨不临池作书癖。云何汝水之上崔嵬峰，到今方池有遗墨。此事不特古老传，往往故事书简册。南丰先生欣得之，手挥巨笔飞霹雳。云是逸少徜徉山水间，笔墨淋漓此其迹。呜呼胜事妙入神，千年尺水清粼粼。有时水面浮墨过，纷纷郁郁非烟云。我书敧倾不成字，秋雁斜行落窗纸。印泥沙法安可传，独抚馀踪玩清泚。但当一日书一箱，笔踪或在子钦行。他年若榜凌云殿，定不悬橙白头如仲将。"}