{"id":"1235847","title":"唐人四马卷","dynasty":"元","author":"宋无","text":"金衔初脱齿新齐，蹄玉无声赤汗微。昨日杏园春宴罢，满身红雨带花归。簇仗回来玉勒閒，黄门牵向落花间。君王不爱长杨猎，嘶入春风十二闲。霜蹄踏月早朝回，尾弄红丝拂紫苔。日暖龙池初洗罢，尚方闻进御鞍来。太仆新调试锦鞯，九重日色照连钱。春来兴庆池边路，偏称宫中软玉鞭。"}