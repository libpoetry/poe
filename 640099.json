{"id":"640099","title":"登会盟台","dynasty":"明","author":"汪广洋","text":"金戈四塞烟尘里，游说纵横日蜂起。喜则连和怒则攻，琐琐会盟何足齿。渑池城西百尺台，落落潇潇吹草莱。白头父老走相告，此处秦王会赵来。往年谲易连城璧，已憾当初留未得。一朝又约西河地，势欲平吞弱强敌。秦王虎视函谷东，海内诸侯皆向风。邯郸伊迩弹丸地，秦拟取之犹彀中。赵家赖有相如在，肯与惠文增气槩。左右侍立如堵墙，张目叱之如芥蒂。秦王倚酒何见欺，岂以声音赵所知。转柱拨弦未终曲，抽毫伸纸已多时。相如一顾闻秦乐，瓦缶高擎侑王勺。请王一击为赵王，颈血溅王心不怍。酒阑会罢当渑池，两国陈兵目送之。后来登台念遗事，恸及西周王道衰。我思赵璧非为宝，相如病后廉颇老。季世焉知用郭开，反手邯郸迹如扫。"}