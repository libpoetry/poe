{"id":"689537","title":"庚戌秋纪事三首","dynasty":"明","author":"吴国伦","text":"将相交欢自一时，圣朝威福岂全私。当关已尽吞胡气，压境犹称入贡期。塞外橐驼燕士女，林间鸟鹊汉旌麾。郊原入夜号新鬼，却恨军前插羽迟。渔阳鼙鼓动神京，大将重开细柳营。锡命时时三殿下，烽烟夜夜七陵惊。芙蓉剑口星文乱，霹雳车前杀气横。解道《阴符》能破虏，阵云偏自竹宫生。天威赫赫震离宫，极目郊关万室空。整旅未申司马法，捷书频请贰师功。玉门关险无传檄，武库兵陈已挂弓。自是汉家饶王气，诸陵依旧朔云中。"}