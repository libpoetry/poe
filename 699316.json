{"id":"699316","title":"灵隐路上","dynasty":"明","author":"袁宏道","text":"柳缕时常罥，花溪不断飞。因寻涧底水，忽过树傍扉。面熟逢僧问，心闲数客归。沿流多石趾，尽可作渔矶。柳光吹绿焰，溪雨作红烟。花气蒸云熟，石纹带乳鲜。闻香知草性，随例与茶钱。淡冶应无比，幽奇亦可怜。细鸟伤心叫，闲花作意飞。芳蹊红茜雨，古涧绿沈衣。艳女逢僧拜，游人缓骑归。幸随真寔友，无复可忘机。"}