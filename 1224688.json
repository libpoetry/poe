{"id":"1224688","title":"赐经筵官酒次苏伯修韵","dynasty":"元","author":"欧阳玄","text":"鳌极天初补，娥池月已修。鲜飙生广厦，清旭映垂旒。玉漏聪无壅，重瞳视不流。凝神思燕翼，虚己纳鸿猷。章撤金炉灺，筵收玉斝浮。甘泉归步远，太液便程优。鹦鹉栖宫树，鵁鶄避客舟。商耆戋汉币，瀛俊膳唐羞。名辈应相语，明时岂易酬。徘徊西掖晚，雁影度延秋。"}