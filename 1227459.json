{"id":"1227459","title":"绣妇行","dynasty":"元","author":"揭祐民","text":"回文未动机心忙，幼时学刺双鸳鸯。渐摹小景作芦雁，稍引初智成麇獐。几回停线望长晷，年深勾拨入教坊。宫罗裁就绣御用，伴伍推让尊前行。一丝欲理三涤手，龙凤密凑云分光。臂垂枯木挂猿狖，眼注寒水明鹙鸧。瘖瘖蜩蝉壳未脱，栉栉蚕腹丝为僵。晴天日杲等馀事，清夜膏继争毫芒。鸣机裂下绷忽解，掴掴一弗声闻廊。千秋万岁奉圣王，若比倚市真谁强。"}