{"id":"623087","title":"元十四主","dynasty":"明","author":"郭之奇","text":"铁木真起干难源，赤乌阳汗无留幡。四十名封偕夏灭，百年逋寇始南奔。尽取燕云狐兔穴，□□□□帝中原。卜征几向羊脾骨，雄心暂止角端言。阔台嗣统遵前命，约宋夷金继北辕。贵繇失御丛污垢，帘帷相继耻乾坤。补坏枝邪需哲主，蒙哥太弟洗凶屯。红羊白马方移纪，蒙古开今遂作元。稽首迎降州二百，浙潮不至广洋浑。太平天子如斯物，□□□□那可论。黩武穷兵惟一杀，卑儒贬圣自重昏。皇孙膺箓初崇孔，海山储弟果难昆。君似爱黎真仁者，子如硕德非少恩。可怜泰定空孜矻，美誉犹存号不存。□运欲终根自拨，四载三君席未温。何人尚侈天魔乐，去国徒伤匹马魂。南来草色迷征眼，北去尘襟满泪痕。太阳已旦群阴伏，日月中天万古尊。"}