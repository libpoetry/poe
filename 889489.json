{"id":"889489","title":"机简堂余里人也在方外三十年未识其面乾道己丑余帅豫章乃自圆通来谒与之款语连日忘疲不谓末法中有此龙象且喜余里之有人因其归作诗以送之","dynasty":"宋","author":"吴芾","text":"我家石井旁，山水非不奇。所恨过从少，无与同襟期。独幸里巷间，高僧有二机。大机传祖印，海内声名驰。晚归结草庵，杜门人莫窥。嗟哉已物化，不见三十期。我为铭其塔，世犹仰清规。小机真龙象，方为人天师。宴坐一禅榻，天花零乱飞。闻名亦二纪，颇愧会面稀。忽自庐阜来，访我江之湄。共说无生话，不觉日晷移。顾我麋鹿姿，久欲脱絷羁。来日宁有几，扰扰将何为。一点退闲心，不谓师已知。祇俟及新岁，上章力丐归。师傥还故里，愿言款柴扉。我虽无长物，亦有筇一枝。正欲穿林壑，相与穷幽微。庶几进此道，尽洗平生非。"}