{"id":"1143706","title":"送人赴学官二首","dynasty":"宋末元初","author":"方一夔","text":"生平讲贯为知几，世好从渠与我违。天下无如书益智，人生惟有仕当归。青灯夜雨虫鱼注，碧水西风鲈鲙肥。莫道尺前难寸退，古来富贵触危机。清时岩穴下弓旌，儒馆翘才尽至公。诗记行程囊古锦，剑装新饰?花骢。莫因贵宦负远志，当为饥民念鞠躬。欲问故人在何处，旧山桂树正丛丛。"}