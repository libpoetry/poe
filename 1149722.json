{"id":"1149722","title":"春六十韵","dynasty":"唐","author":"元稹","text":"节应寒灰下，春生返照中。未能消积雪，已渐少回风。迎气邦经重，斋诚帝念隆。龙骧紫宸北，天压翠坛东。仙仗摇佳彩，荣光荅圣衷。便从威仰座，随入大罗宫。先到璇渊底，偷穿玳瑁栊。馆娃朝镜晚，太液晓冰融。撩摘芳情遍，搜求好处终。九霄浑可可，万姓尚忡忡。昼漏频加箭，宵晖欲半弓。驱令三殿出，乞与百蛮同。直自方壶岛，斜临绝漠戎。南巡暧珠树，西转丽崆峒。度岭梅甘坼，潜泉脉暗洪。悠悠铺塞草，冉冉著江枫。蚕役投筐妾，耘催荷蓧翁。既蒸难发地，仍送懒归鸿。约略环区宇，殷勤绮镐酆。华山青黛扑，渭水碧沙蒙。宿露清馀霭，晴烟塞迥空。燕巢才点缀，莺舌最惺愡。腻粉梨园白，胭脂桃径红。郁金垂嫩柳，罯画委高笼。地甲门阑大，天开禁掖崇。层台张舞凤，阁道架飞虹。曲糵调神化，鹓鸾竭至忠。歌钟齐锡宴，车服奖庸功。俊造欣时用，闾阎贺岁丰。倡楼妆㸌㸌，农野绿芃芃。贵主骄矜盛，豪家恃赖雄。偏沾打毬彩，频得铸钱铜。专杀擒杨若，殊恩赦邓通。女孙新在内，婴稚近封公。游衍关心乐，诗书对面聋。盘筵饶异味，音乐斥庸工。酒爱油衣浅，杯誇玛瑙烘。挑鬟玉钗髻，刺绣宝装拢。启齿呈编贝，弹丝动削葱。醉圆双媚靥，波溢两明瞳。但赏欢无极，那知恨亦充。洞房闲窈窕，庭院独葱茏。谢砌萦残絮，班窗网曙虫。望夫身化石，为伯首如蓬。顾我沉忧士，骑他老病骢。静街乘旷荡，初日接曈昽。饮败肺常渴，魂惊耳更聪。虚逢好阳艳，其那苦昏懜。僶俛还移步，持疑又省躬。慵将疲悴质，漫走倦羸僮。季月行当暮，良辰坐叹穷。晋悲焚介子，鲁愿浴沂童。燧改鲜妍火，阴繁晻澹桐。瑞云低??，香雨润濛濛。药溉分窠数，篱栽备幼冲。种莎怜见叶，护笋冀成筒。有梦多为蝶，因蒐定作熊。漂沈随坏芥，荣茂委苍穹。震动风千变，晴和鹤一冲。丁宁搴芳侣，须识未开丛。"}