{"id":"1117197","title":"次韵刘贡父登黄楼怀子瞻二首","dynasty":"宋","author":"苏辙","text":"青山开四面，白水绕三禺。野阔时闻籁，人闲旧据梧。画船留上客，遗迹问田夫。事少日常饮，才疏世未须。决河初荐至，胜事偶相俱。燕子卑无取，滕王远可模。飞涛隐睥睨，落日丽浮图。同舍新持节，专城敢遽呼。未迎行部驾，已放下淮舻。试问登消暑，如何楚与吴。蔼蔼才名世，骎骎日转禺。一时同接淅，平昔共栖梧。揽辔真壮士，拥旄良丈夫。尘埃脱缁绶，水石慰霜须。胜地来相失，清樽未暇俱。射馀空见帖，铸罢祗观模。归计何当决，徂年贵早图。槛中终为食，韝上耻闻呼。顾我千羊毳，平生一钓舻。微官不须满，也复试游吴。"}