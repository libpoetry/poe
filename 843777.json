{"id":"843777","title":"重游鼎湖山短吟八首","dynasty":"清末民国初","author":"许南英","text":"入山不见人，古树如人立。偶逢行脚僧，圆顶顶尖笠。竹兜轻又快，五步当十步。彳亍阡陌间，牛与人争路。路旁有盘石，少坐歇游踪。下有最清水，上有最高松。曲折入幽径，石畔起孤亭。水已僧眼碧，山亦佛头青。山静太古初，松柏送凉吹。危亭闻午钟，声出庆云寺。湖在山头巅，寺在山腰里。寺下又有山，山上还有水。山顶泻飞泉，百丈垂瀑布。移灌民间田，滴滴如甘露。在山泉水清，可以濯我足。何日再来游，梦绕鼎湖曲？"}