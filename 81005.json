{"id":"81005","title":"锦亭·天公为我齿颊计","dynasty":"宋代","author":"陆游","text":"天公为我齿颊计，遣饫黄甘与丹荔；又怜狂眼老更狂，令看广陵芍药蜀海棠。周行万里逐所乐，天公於我元不薄。贵人不出长安城，宝带华缨真汝缚。乐哉今从石湖公，大度不计聋丞聋。夜宴新亭海棠底，红云倒吸玻璃锺。琵琶弦繁腰鼓急，盘凤舞衫香雾湿。春醪凸盏烛光摇，素月中天花影立。游人如云环玉帐，诗未落纸先传唱。此邦句律方一新，凤阁舍人今有样。"}