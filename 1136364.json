{"id":"1136364","title":"舂硙吟","dynasty":"宋末元初","author":"方回","text":"槁木岂有情，顽石且无知。何术使之动，不假人力施。纬竹以为车，堰水江之湄。湍流既迅急，枢轴为斡移。朽杵辄雀跃，死磨犹骥驰。一日殆百斛，成功归簸筛。吾闻往古初，冥冥若愚痴。火食尚未悟，人与禽兽嬉。圣智既有作，便利无不为。机事至此极，机心开自谁。所以桔槔人，旁贻瓮汲嗤。马本龁草物，教之谙战鼙。铁若不入冶，焉有剑与锥。工械日以广，生灵日以糜。平生子方子，拙直为人欺。见巧终不喜，讽此舂硙诗。"}