{"id":"720634","title":"无闷  娱江亭雨中作","dynasty":"明末清初","author":"屈大均","text":"城束双江，亭俯万峰，烟雨迷离望眼。恨久客无端。故园非远。望得秋凉飒爽，有搅梦，风将疏竹卷。竹声更苦，烟啼露咽。忍教魂断。休叹。有人管。是几朵芙蓉，镇同萧散。任冷落炊烟，玉琴迟典。要向丰湖好景，待月上、梅花弹僧院。更一笛、吹破閒愁，颓放舵楼西返。"}