{"id":"1041106","title":"因甫移宰晋陵","dynasty":"宋","author":"刘敞","text":"自我游毗陵，五年今于兹。未尝不闵雨，未尝不苦饥。成汤周宣世，岂复能过斯。上无桑林祷，下无云汉诗。赤子饿沟渠，良田生蒺藜。听于闾里间，愁毒不可为。思得一贤人，救其渴与饥。上天似悔祸，子乃今来尸。爱民在恭俭，自可为吏师。但恐百里小，膏泽难尽施。子本湘乡君，湘人望子来。下难兄弟别，上顾坟墓违。将母以谂君，上书再三辞。朝廷欣然许，多士咸谓宜。为政推此心，可令孝者慈。吾闻屠牛刀，不贵于割鸡。思君苦道远，莞尔寄此词。"}