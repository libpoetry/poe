{"id":"708923","title":"念奴娇  将赴云中留别胡彦远兼戏其卖药","dynasty":"明末清初","author":"曹溶","text":"疮痍四海，笑澄清计短，须髯如戟。酒社飘零诗友散，高卧元龙百尺。女子知名，男儿失意，聊学韩康剧。千金肘后，何妨愈愁疾。我亦北阮穷途，鲛人泪尽，双鬓多添白。风雪差排关塞去，不唤伤心不得。马背多寒，貂裘易敝，秉烛娱今夕。渭城歌彻，楼外晚山重碧。"}