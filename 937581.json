{"id":"937581","title":"沁园春 其十七 送郑通父之吴门谒宋使君","dynasty":"宋","author":"陈人杰","text":"塞外江山，如此萧条，可堪别离。纵虹桥烟浪，要君怀古，凤城风雨，奈我相思。玉茧挥诗，金鲸泻酒，件件清狂分付谁。长安市，有几多心事，岁老相期。春风渐到梅枝。算我辈荣枯应似之。莫提携剑铗，悲歌一曲，摩挲髀肉，清泪双垂。话到辛酸，居然慷慨，跃马岁年心自知。君行矣，有广平东阁，堪著男儿。"}