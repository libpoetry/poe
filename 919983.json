{"id":"919983","title":"春日起晚","dynasty":"宋","author":"苏泂","text":"春风散百物，和暖气难清。晨衾四肢倦，欲起还不能。展转卧成晏，起听百鸟鸣。幸然无公事，且复寡经营。妻儿悄不喧，日午闭柴荆。羹鱼就鲜买，软饭熟香粳。虽然愧兹食，赖尔王化成。出门步原田，最爱莓苔青。半生果何为，悔不学躬耕。把锄如把笔，冀穫尚何曾。还复茅檐下，所思良友朋。青云固云乐，倚伏谅难明。那无托衰懒，缅想川上情。物我均所役，聊复安其生。"}