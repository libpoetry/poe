{"id":"675203","title":"送钟广州赋得越王台","dynasty":"明","author":"孟洋","text":"汉家南越郡，海上起高台。紫翠朝云映，笙箫落日催。千秋乐事今消歇，碧榭朱栏台草没。山鹧空啼榕叶深，荔枝犹待春风发。太守来游发兴豪，雪山日镜拥溟涛。右瞰双溪小，回瞻五岭高。开元宋公韩吏曹，贤声此辈俱翔翱。别君且尽杯中酒，越王台上应回首。"}