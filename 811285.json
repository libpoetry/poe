{"id":"811285","title":"王汉卿农部出都抵潮小住，将归武平，赋别","dynasty":"清","author":"丘逢甲","text":"徵书万里赴长安，御笔新除七品官。玉殿晓云扶射策，金台斜日送归鞍。眼看沧海蓬莱浅，梦入诸天列宿寒。一笑江城重话旧，此行垂橐负瞻韩。岸花送客绿篷忙，天上初回粉署郎。南海约寻光孝寺，西山归访读书堂。江湖游草添行卷，风雪寒梅问故乡。佳话闺中应说遍，良人执戟在明光。"}