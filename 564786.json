{"id":"564786","title":"句曲山房歌王克斋司徒请赋","dynasty":"明","author":"孙承恩","text":"句曲古灵壤，嵯峨屹高空。遥联峨眉秀，近接钟山雄。传闻兹地神仙居，卜筑今有高人庐。高人谁欤世居此，今司徒公太原裔。司徒精舍山之阳，林屋窈窕开青苍。门前溪九曲，屋后松千章。水石岚霏地深迥，自喜幽栖远人境。读易梅窗清夜徂，鸣琴草堂白昼静。山中昔有华阳翁，著书于此巢云松。玩云听松自怡悦，独善不救苍生穷。司徒当年早致身，大鹏九万排风云。扬历内外三十载，剩有事业扬清芬。顷来都门得良会，示予山图同展对。知公身在霄汉上，故园时时劳梦寐。鸿飞矫矫羡莫扳，衡门幽幽生暮寒。颇疑中林猿鹤怨，几见石径莓苔斑。小山桂枝高几许，木落清吟山鬼语。翠巘秋来多白云，玉田春深涨红雨。公今正作商家霖，忠荩九重知眷深。崇崇鼎铉日柄用，迢迢故国空驰心。他时功成冠拟挂，再向山前开绿野。"}