{"id":"507850","title":"四月十八日鹤驾再幸钟山余与大理寺丞邹公师颜户部郎中林公和杨公端员外郎张公宾旸石公坚联骑从小径行憩松阴候驾有作","dynasty":"明","author":"李昌祺","text":"万亩松阴一径开，象王此地有楼台。春残好树惊花尽，风度和銮识驾来。香篆半销僧定久，钟声欲断鹤飞回。空门景物多清赏，未解朝衣愧不才。"}