{"id":"1127090","title":"满庭芳","dynasty":"宋","author":"黄庭坚","text":"北苑龙团，江南鹰爪，万里名动京关。碾深罗细，琼蕊暖生烟，一种风流气味，如甘露、不染尘凡。纤纤捧，冰瓷莹玉，金缕鹧鸪斑。相如，方病酒，银瓶蟹眼，波怒涛翻。为扶起，尊前醉玉颓山。饮罢风生两腋，醒魂到、明月轮边。归来晚，文君未寝，相对小窗前。明眼空青，忘忧萱草，翠玉闲淡梳妆。小来歌舞，长是倚风光。我已逍遥物外，人冤道、别有思量。难忘处，良辰美景，襟袖有馀香。鸳鸯。头白早，多情易感，红蓼池塘。又须得，尊前席上成双。些子风流罪过，都说与、明月空床。难拘管，朝云暮雨，分付楚襄王。修水浓青，新条淡绿，翠光交映虚亭。锦鸳霜鹭，荷径拾幽蘋。香渡栏干屈曲，红妆映、薄绮疏棂。风清夜，横塘月满，水净见移星。堪听。微雨过，媻姗藻荇，琐碎浮萍。便移转，胡床湘簟方屏。练霭鳞云旋满，声不断、檐响风铃。重开宴，瑶池雪沁，山露佛头青。"}