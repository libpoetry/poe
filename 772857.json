{"id":"772857","title":"十月二日家敬堂总戎邀同安平观水战","dynasty":"清","author":"杨浚","text":"我闻在昔昆明池，鱼龙起舞扬旌旗。天子教士习水战，驱使河伯如婴儿。又闻三千水犀甲，钱塘酣斗何爽飒。金牛出没叠雪幢，至今江上谈兵法。吾家威武称楼船，将军横海多象贤。邀我安平同拭目，此事道隔三十年。一朝训练百废举，火光轰烈波心炬。冯夷慑伏支祁愁，桓桓罴虎艨艟旅。夹岸观者如堵墙，都卢妙技登牙樯。盘旋百戏不一足，疾风西下如鸟翔。更入水中列鹅鹳，重开一幅麒麟幔。高台鼙鼓正三挝，喊声直欲干霄汉。归来慰问弓衣寒，持杯劳酒三军欢。书生长揖参末座，纪述大笔回紫澜。军容从此留图画，赤嵌城头明月挂。障川一柱立东溟，知有七鲲中流拜。"}