{"id":"1050117","title":"留别受禅师","dynasty":"宋","author":"郭祥正","text":"长沙多禅翁，受也予所慕。清犹玉潭冰，不著纤垢污。坚如岁寒柏，不入蝼蚁蠹。一听玄谈玄，银潢自天注。源流何其长，涌绝曹溪路。请陈会面初，赤白照窗户。短鞭驱瘦马，一蹶复一步。北趋林下门，解榻欣我遇。圆瓜剖青瑶，激齿寒浆聚。支筇拈古语，法乐过韶濩。廓然外生死，头角白牛露。师云三百年，儒者莫尔悟。自兹往游数，道合忘细故。倏忽捧边徼，狡穴首招谕。微功有司奏，一命金阙赴。扁舟泊沙尾，行色业已具。惆怅难再留，何以慰心素。日月若驰駃，报体孰坚固。愿期圆照中，生生迭相度。回首欲无言，月上潇湘渡。"}