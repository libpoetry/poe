{"id":"775184","title":"澎湖歌","dynasty":"清","author":"胡健","text":"藐兹澎湖一孤岛，幅员百里弹丸小。九州不入禹贡图，开辟以来置不道。荷兰驱逐伪郑平，设官命吏名斯肇。台阳喉咽壮藩维，金厦户庭资障堡。宅澳为村一十三，民居错落晨星渺。岁不十雨月千风，波翻浪覆势倾倒。匝时咸水涨漫天，白日昏昏尽窅窅。流沙一片恍飞霜，草未逢秋已尽黄。地无高冈与陵麓，又无溪涧与桥梁。又无飞禽与走兽，又无花木与菁篁。织纴不事无麻苧，丝帛不出无蚕桑。三农最重无牟麦，五谷最贵无稻粱。爨粪为柴仗牛矢，薯乾作食呼薯米。土瘠民贫何处无，未有土瘠民贫到如此。只合乘潮讨海为新畬，扬帆掉桨为犁锄。张缯挂网为稼穑，戳按塞沪为篝车。多黍多稌颂蜃蛤，千仓万箱祝虾鱼。不祭田祖祭龙伯，吹邠击鼓水中潴。俗俭勤人椎鲁，熙熙恬恬风近古。不崇佛教绝僧尼，寺观禅林目未睹。渔者恒渔农者农，饥食渴饮安井伍。更无雀鼠讼诪张，公庭清晏如召杜。论文时亦聚诸生，诗书善气溢眉宇。千里一圣百里贤，化导在人须鼓舞。割鸡惯笑子游刀，家弦户诵并中土。惟有妈宫市上颇不驯，言庞事杂多游民。草窃无聊兼牙侩，鳏兵蜂聚重为邻。赫赫炎炎尽烈火，厝薪不徙势必焚。溱洧有蕳野有蔓，鹑奔狐走鸟兽群。从此洗心先革面，海宇清宁看虎变。褊心杞国曰焦忧，只手欲挽狂澜溅。勿云蕞尔无重轻，半壁东南关帝眷。作此长歌备采风，形势舆情一目见。告我凡百诸君子，勿弃刍荛下里谚。"}