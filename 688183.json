{"id":"688183","title":"题杂画赐门正相傧","dynasty":"明","author":"朱诚泳","text":"流水桃花玉洞深，长松千尺落晴阴。瑶琴弹到无声处，白鹤飞来风满林。富贵功名总不干，水边林下足盘桓。玉壶倒尽碧山暮，醉卧不知天地宽。碧山红树乱萦回，瀑布声喧万壑雷。一局手谈天地老，丁宁樵子莫看来。岁晚江南雪未消，空山群木正萧萧。诗翁要识春消息，相约寻梅过野桥。峭壁苍崖挂绿萝，柴门流水落花多。白云隔断人间路，不放红尘一点过。姑射丰标玉雪清，逋仙相对独怡情。暗香疏影诗成后，谁更黄昏咏月明。宿食飞鸣态不齐，黄芦瑟瑟满江堤。上林今日音书绝，沙漠无人更牧羝。云山烟树望中微，茅屋人家隔水西。读罢残书春昼永，短墙喔喔一声鸡。"}