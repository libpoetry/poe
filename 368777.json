{"id":"368777","title":"上林春慢·癸酉公腊未尽半月作","dynasty":"清代","author":"杨玉衔","text":"树老号寒，天黯压檐，欲雪炉空无酒。贾岛祭诗，梁园授简，工夫料量初就。腊附待换，怎情绪、乱丝依旧。不堪闻，是隔苑雨风，酿愁时候。乍阴晴、几番饤饾。春消息、待漏陌头烟柳。夙约比邻，新欢故国，娇心耐人重叩。踏青伊迩，还等个、寻芳珍偶。陇云深，数梅驿、一枝来否。"}