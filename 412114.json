{"id":"412114","title":"淡如寄示新刊诗卷感赋","dynasty":"近现代","author":"黄福基","text":"余生形貌枯松枝，胸中礧砢世莫知。藏身矮屋学禅定，坐嘘万窍以为诗。去年客里对箕踞，酒酣夜半酡颜垂。残星窥树啼络纬，共搜秀句雕肝脾。秋涨连江我归去，为欢促膝曾几时。今年我复闭门卧，乔林万绿风参差。泉响云行物无竞，长吟命酌和者谁。君诗远挟飞雨至，使我破寂忘輖饥。涵濡坟索见根柢，旁及诡琐矜其私。秋虫霜砧同髣髴，语语瘦淡抽馀噫。人海一堕苦颠踬，倚树据槁徒尔为。何时握手五老上，浩荡一写平生悲。"}