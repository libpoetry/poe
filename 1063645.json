{"id":"1063645","title":"自豫章至南山月下望庐山","dynasty":"宋","author":"释德洪","text":"扁舟秋晚离南浦，片席摇风望新渚。扬澜大浪晴拍天，南山窈窕开莲宇。倒樯散策一登临，便拟掩关深处住。吾生饱食随东南，去亦无求住无取。江山得意且题诗，从游况复皆真侣。青灯灼灼夜窗深，对床卧听风瓯语。忽惊忧患一笑空，便觉此生真逆旅。隔岸庐山金碧开，月明尚记曾游处。何当乘兴更一游，兴阑却向钟山去。"}