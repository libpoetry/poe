{"id":"557842","title":"西湖图","dynasty":"明","author":"张弼","text":"大言杭州西湖天下无，东坡到处皆西湖。触目会心不在远，谁能肖此西湖图。我从图中卧游去，涌金门外云模糊。山如游龙水如练，桥如影月舟如凫。孤山深处访和靖，昔日梅花知有无。青草离离岳有冢，采芳具拜奠金壶。安得利□捻奸孽，聊触忿气歌呜呜。异时尘土俱扫尽，乾坤清气属老夫。君不见北京西湖更清妙，歌舞浮尘飞不到。我曾几度水云乡，醉眼看天发长啸。"}