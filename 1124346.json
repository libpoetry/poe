{"id":"1124346","title":"守岁","dynasty":"宋","author":"项安世","text":"人情怜旧复怜新，扰扰通宵杂笑嚬。炷蜡煎膏留漏箭，买椒沽酒办厨珍。一声竹里千家晓，百和香中九陌春。莫道病夫无节序，明朝清镜满梳银。大家投辖驻年先，共判今宵一醉长。不管栖禽惊列炬，且倾浮蚁尽馀觞。茶馗已作当关面，花柳谁知惜别肠。看取平生双鬓发，也随新岁著新霜。"}