{"id":"652777","title":"送邓司税起复","dynasty":"明","author":"谢晋","text":"江城初收夜来雨，荷叶荷花暗汀渚。兰棹唱彻采菱歌，一夕凉飙送残暑。昨日立秋今日凉，邓子东书还帝乡。飘然长揖来告别，使我顿觉心彷徨。忆昔年时同里闬，茂苑长洲每游玩。春风载酒泛南湖，莫雨谭棋向西馆。一朝乡老荐佳名，拜受徵书上玉京。天官遴擢乃小试，承恩远赴沔阳城。司税伊何未周岁，俄尔萱堂讣音至。匆匆解印赋归来，默默哀亲守丧制。穗帷颂彻蓼莪篇，今年起复又朝天。却辞吴会春游处，又上秦淮夜泊船。嗟尔亦是东西客，相送殷勤陈祖席。酒酣忽起唱阳关，离思满江秋月白。君今年盛更才能，鹏程万里渐飞腾。莫言身为微官系，鼎食由来自此升。"}