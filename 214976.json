{"id":"214976","title":"庐山诗·庐山景何如","dynasty":"宋代","author":"陈瓘","text":"庐山景何如，胜迹多已古。水石相回旋，天地巧排布。我本天涯人，未知有庐阜。恨不早经过，西征一何暮。香炉在何许，缥缈凌高空。却入白莲沼，令人思远公。高岩草堂在，吏隐居其中。至今三尺童，犹能话白公。可想不可见，山色空重重。水流来何远，所过生苔藓。自古垂飞帘，至今不能卷。此外犹足观，足力已困竭。僧居本静閒，群鸟争啭舌。恰欲高枕眠，魂梦恐遭聒。智能乘雨来，山路泥滑滑。阴云犹未收，明朝又西发。"}