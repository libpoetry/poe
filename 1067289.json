{"id":"1067289","title":"蒙亭倡和长句","dynasty":"宋","author":"张洵","text":"桂林山水冠衡湘，蒙亭正在漓水傍。清流洄洑眩波光，高崖古木争苍苍。下有菱荷满横塘，面面风来面面香。新诗一咏酒一觞，爽气浑如秋气凉。酒阑岩下踞胡床，汲泉煮茗沉烟长。从容谈笑声琅琅，水光山色增辉芒。东山兰亭各一方，风流兼追谢与王。回头尘事皆茫茫，为计不若行乐良。恨我到此情难忘，遥指白云思故乡。"}