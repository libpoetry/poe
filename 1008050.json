{"id":"1008050","title":"谢人惠米线","dynasty":"宋","author":"谢枋得","text":"玉粒百谷王，有功满人寰。舂磨作琼屑，飞雷落九关。翕张化瑶线，弦直又可弯。汤镬海沸腾，玉龙自相攀。银涛滚雪浪，出没几璇环。有味胜汤饼，饫歌不愁瘝。包裹数十里，萤洁无点斑。兴师远持糒，此物正可颁。千万一日饱，不贵金数锾。长安权贵人，五鼎靳笑颜。玉食过九重，恨无土宇皈。岂知有琼糜，天雨到市阛。愿献崆峒帝，马迷龙难扳。"}