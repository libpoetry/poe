{"id":"506250","title":"再赓酬光远文学","dynasty":"明","author":"周是修","text":"王国今多士，君诚拔萃豪。用当天下器，选夺俊中髦。匣宝尘堪拂，山辉石不韬。六龙攀驾远，五凤助楼高。律协嵇中散，书工蔡绮曹。诛茆居卜杜，问菊隐成陶。夏木阴分座，春江色染袍。洞云随蜡屐，沙雨阁鱼舠。城市长收迹，庭闱日服劳。写方谙药性，篝火费兰膏。节峻谁能屈，名扬岂待褒。周原临眺望，蒋径入游遨。已有扶轮辄，宁无诣阙皋。圣朝思播德，污吏忍怀饕。经世文推杰，开边战息鏖。参差登要路，变化逐宣毫。材展空群骥，功参立极鳌。棱棱礼邑芑，孑孑浚郊旄。治感祥麟至，威凌猛兽逃。共传三益美，莫破一言牢。荐斝寒宜蟹，裁裘暖称羔。山菹藏荜蕟，家酿出葡萄。管辂才通易，扬雄复广骚。池乾棱就采，畦润草从薅。细鲤金明涧，轻鸥雪点涛。词宗兼鲍谢，诗祖辨韩毛。慕学情尤固，论交志敢慆。别离增愀愀，邂逅释忉忉。老鹤惊翔翥，穷猿惨叫号。终期膺历试，要不愧铅刀。"}