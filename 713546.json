{"id":"713546","title":"哭内子王华姜 其五","dynasty":"明末清初","author":"屈大均","text":"汝魂毋飞扬，万里随悲风。汝父为国殇，精爽在榆中。汝兄亦殉死，黄口为鬼雄。游魂尚未变，白骨可相从。汝生不识父，死后见形容。桓桓大将军，苦战黑山戎。左手挽人头，右手持秦弓。须髯怒尽磔，流血被体红。黄云野莽荡，阴气横苍穹。前有无定河，后有赫连宫。父子惊相持，恸哭何时终。"}