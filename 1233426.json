{"id":"1233426","title":"送曾止善孔庙司乐","dynasty":"元","author":"黄溍","text":"周官重司乐，典教专成均。如何千载下，实去惟名存。之子负远志，被褐徂冬春。低徊不自衒，保此席上珍。小试特豪末，食禄同庶人。幸与骏奔齿，位卑号仍尊。既殊仕伶官，况及游圣门。金石方在耳，颂声未崩沦。闻风苟有作，薄俗斯还淳。嗟予领胄子，四术空遗文。铿锵尚莫辨，论说将何云。临分用自愧，赠言聊具陈。"}