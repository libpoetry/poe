{"id":"1112487","title":"又诗有卜荆溪之意雅合鄙怀因次韵二首","dynasty":"宋","author":"张守","text":"短檠心醉养生篇，拟筑高峰看逝川。野性合休林下鞅，枯肠常愧饮中仙。化羝未是左元放，檄虎先烦顾少连。何处羽衣从漫汗，君山千仞水如天。心醉微言九九篇，浩如沧海翕支川。著书柱史家传道，辟谷留侯世学仙。蠹简倦推三豕渡，长弓那解两禽连。极知无用宜幽隐，杜曲无田拟问天。"}