{"id":"814229","title":"倦寻芳 渡汨罗","dynasty":"清","author":"周之琦","text":"素波箭激，新涨奁平，舟舣烟浦。道左残碑，题字不堪重抚。寂寂江天如梦寐，悠悠湘水无今古。悼贞魂，但怀沙事往，九歌悽苦。忆泽畔、行吟憔悴，渔父难招，詹尹空诉。怨偶椒兰，争念美人迟暮。鱼腹长怜埋恨日，蛾眉岂有容身处。近端阳，听迎神、数声箫鼓。佩兰怨曲，啼竹潸痕，魂断何许。吊古人来，还是冻云愁聚。倦雁稀迎前度客，昏鸦冷寄谁家树。数归程，但梨花梦隔，扣舷空阻。念几日、湘南留滞，窗暝栖烟，灯暗吹絮。望眼冥迷，不到夕阳红处。拂槛徒夸群玉见，推篷忍看飞琼舞。倚新词，待催将、棹歌声去。"}