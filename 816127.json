{"id":"816127","title":"久病书怀","dynasty":"清","author":"章甫","text":"老夫何事系荒斋，病债难偿志愿乖。习静毋教咻楚语，卖愁姑仿肆齐谐。高天欲问空搔首，大地能容且放怀。过去未来今现在，三生因果任安排。百年华鬓半成丝，岁月虚生未死期。铩翮栖鸿何处振，伏鞍惫马几时驰。谁能遣此消之酒，无可如何寄以诗。自愧自伤还自慰，输赢梦里局翻棋。"}