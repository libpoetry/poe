{"id":"220076","title":"将游西池偶书","dynasty":"宋代","author":"李处权","text":"去年客中愁，忽忽意未伸。归来媚儿曹，行乐犹及辰。融怡帝乡日，浩荡天街春。物色岂不好，所思难重陈。婉娈有能事，朱弦妙通神。从容兰臭言，事事皆可人。关河一乖隔，梦想清洛滨。况乃行止间，愧负匏瓜身。情随节物改，事逐风景新。踌躇不自释，渌酒徒芳辛。明朝更牵强，接踵肥马尘。凌波固可慕，解佩良无因。青翼不复来，怅望瑶池津。"}