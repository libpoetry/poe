{"id":"1114394","title":"和程适正见赠二首","dynasty":"宋","author":"李昭玘","text":"壮岁干名幸起家，十年蹭蹬一长嗟。凭陵初托风前鹢，淘汰终随浪底沙。没得玄机问黄檗，却将齐物付南华。感君怜我贻佳句，一段秋光照晚霞。簿领栖迟叹陆沈，滔滔何处觅知音。凌云词句豪难敌，似水交情老更深。鼷鼠饮河聊满腹，白云出岫本无心。从今收拾身閒计，洗竹锄花日醉吟。"}