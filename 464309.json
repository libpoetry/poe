{"id":"464309","title":"贺新凉 玉京","dynasty":"当代","author":"魏元旷","text":"五色云深处。是大罗、玉京上界，清虚之府。十二碧城无恙在，出入仙官堪数。只霞帔、星冠非故。一霎罡风三百度，陡洞天、福地群魔舞。九关豹，莫能阻。青牛不识函关路。怅茫茫、东来紫气，消归何所。西去却回青鸟使，得意瑶池阿母。听黄竹、歌声哀楚。百尺铜盘移汉苑，问金人、有泪如铅否。叩阊阖，凭谁诉。"}