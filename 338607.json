{"id":"338607","title":"念奴娇·绮寮绀宇","dynasty":"清代","author":"许嗣隆","text":"绮寮绀宇，正繁花才吐，春风骀荡。屈指三年成一梦，往事何曾得忘。橘里商山，槐中南郡，丘壑生遐想。烹葵酾酒，潘郎意气豪爽。今日树隔江东，云迷渭北，只是添惆怅。况复黄门膺帝召，又去玉楼天上。腹转车轮，口衔石阙，泪眼花相向。人琴亡矣，海棠依旧无恙。"}