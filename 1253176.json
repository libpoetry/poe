{"id":"1253176","title":"雨中有怀王达善胡子嘉舒仲㶷赵伯庸暨张观海杨玄同二高士","dynasty":"元末明初","author":"唐桂芳","text":"相逢何草草，相别太匆匆。世路东西异，羁怀彼此同。才推三语掾，字学九成宫。今夜钟山雨，还听静打篷。客路经千里，穿山势万层。年华吾潦倒，才俊尔鶱腾。泥滑妨行李，云深问老僧。荒村犹未到，细雨湿孤灯。二子才华俊，郎君意气多。相期青史传，休赋紫芝歌。野鹤翔云汉，山猿啸薜萝。物情多自得，吾道转蹉跎。每忆黄冠侣，相逢白下时。竹床丸宿药，松屿拾残棋。客路从浇俗，仙家悟化期。今年授衣节，摇荡菊花枝。"}