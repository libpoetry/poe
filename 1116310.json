{"id":"1116310","title":"虞美人","dynasty":"宋","author":"沈端节","text":"去年寒食初相见。花上双飞燕。今年寒食又花开。垂下重帘不许、燕归来。隔帘听燕呢喃语。似说相思苦。东君都不管闲愁。一任落花飞絮、两悠悠。卧红堆碧纷无数。春事知何许。班班小雨裛梨花。又是清明时候、不归家。伤春减尽东阳带。人道多情杀。青春留下许多愁。分付与君今夜、一齐休。暮云衰草连天远。不记离人怨。可怜无处不关情。梦断孤鸿哀怨、两三声。恨眉醉眼何时见。夜夜相思遍。梧桐叶落候蛩秋。唯有一江烟雨、替人愁。"}