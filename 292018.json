{"id":"292018","title":"乙卯仲夏偕吟友三人游黄山登飞来石以观西海群峰有感赋此","dynasty":"现代","author":"常国武","text":"此石来何方，卓尔成丘壑。嘉名锡飞来，应从天上落。问君底事来人间，不住仙山住黟山。若非众女嫉蛾眉，定是天公昧选贤。不然骏奔无空阔，未肯俯首就车辕。天府倘如此，尘寰可知己。黄钟毁弃瓦釜鸣，蝉翼为重千钧轻。舐痔谗人竞结驷，正色直士长徒行。石兮石兮，君莫太息。雄鸡一声，云开晓色。朝收西海群峰茫茫之元气，暮送六龙金车冉冉去西极。东向坐兮南面王，宫扇开兮锦屏张。时兴云而为雨，亦凝露以成霜。或徙倚乎石柱，或偃卧于石床（石床、石柱皆飞来石旁高峰）；或矫首以舒啸，或白眼而举觞。吁嗟乎，闻道苍天有罅待君补，云何熟视若无睹。况复天阙尔故宇，新欢旧怨那足数（时闻南师中文系领导有意调余返系执教）。此间乐，不思蜀。劫后身，泯荣辱。百岁光阴等浮沤，江水无情自东流，尔独何故兮而预他人谋。"}