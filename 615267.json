{"id":"615267","title":"相逢行","dynasty":"明","author":"李孙宸","text":"相逢狭道上，狭道不容鞭。不知何年少，驱马气翩翩。问君家远近，乃在城南隅。翠幕垂珠箔，白玉砌庭除。华堂锦瑟张，次第奏名姝。庭前长玉树，芳香四序敷。兄弟两三人，奕叶承华腴。伯子殿中郎，仲子列金吾。小子薄宦职，任侠倾国都。五日一休沐，观者溢路衢。入门开绮筵，珠履三千馀。大妇织绮缟，中妇织流苏。小妇尚骄小，临妆理粉朱。大人且陶陶，安坐为欢娱。"}