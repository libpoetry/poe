{"id":"700768","title":"按察使张公宗政以客中写怀八绝见寄，聊和以荅","dynasty":"明","author":"曹义","text":"旧好惟取最，新诗?我思。客窗披阅处，孤月照人时。才记同樽酒，相违又隔旬。光阴如撚指，何惜骑来频。游宦京华久，不知谁可亲。独怜风月好，常自伴吟身。离家经岁月，几度数归期。无柰清秋夜，迢迢更漏迟。岁晚空山候，孤灯坐夜深。一声天外雁，惊断故园心。孤馆严冬夜，梅窗月可怜。清光横瘦影，吟对兴悠然。同作金门客，相知今几年。花前曾对酒，醉和白云篇。穷通皆有命，守道竟何惭。莫计荣枯事，逢人尽醉酣。"}