{"id":"134456","title":"和冲卿崇文宿营直睹壁上题名见寄并寄如了不","dynasty":"宋代","author":"司马光","text":"白袍昔纷纷，相与会东堂。帝梧碧萧瑟，翔集皆鸾凤。伊余素空疏，滥吹翰黑场。不为群隽遗，出处聊簪裳。乐来凡六闰，转毂飞炎凉。同歌太学下，共醉金马旁。修竹压窗寒，夭桃倚户芳。金盘剖卢橘，玉壶分蔗浆。惊呼局上急，嘲笑杯间狂。神情一契会，形迹两俱忘。欢余叹宦薄，离合何能常。濡毫纪岁时，挥霍素壁光。去秋随相车，沿牒来东方。城中未遍辞，不疑逐南荒。奔波走郊外，取别何苍黄。举觞未及尽，亟归还束装。行行到官下，日积簿领忙。文书拥笔端，胥史森如墙。况当三伏深，沾汗万淋浪。细蝇绕眉睫，驱赫不可攘。涔涔头目昏，始觉冠带妨。诚知才智微，吏治非所长。惧贻知己羞，敢不益自强。因思瓯闽远，南走侵溟涨。炎蒸异中县，从古无雪霜。终翰会茅屋，监茗征行商。欢哗费口舌，解囊收毫芒。不疑性高介，此困安可当。山川几千里，问讯谁能将。冲卿居京邑，青云正腾骧。寓直紫台上，风露澄东厢。清夜不成寐，缓步聊彷徨。拂此壁上尘，远怀同舍郎。英辞欻感发，高义纷激昂。泠泠宫殿虚，疯咏何琅琅。手书成两通，貯之古锦囊。一往泉山南，一致汶水阳。坚重金璧体，光寒矛剑芒。乃知贤隽心，浅俗示易量。何尝用荣枯，遽尔分否藏。居然激衰薄，更使清风扬。"}