{"id":"159320","title":"河上岁晏·久觉宦情薄","dynasty":"宋代","author":"宋庠","text":"久觉宦情薄，何堪星岁徂。冰鱼寒不动，沙鹤晚相呼。日短挥戈舍，天閒造物炉。河澄诸浦涸，山秃万林枯。感为中来远，心因不倚孤。虚名三品禄，懦政五州符。稷契熙妫祚，萧张翼汉图。曩贤真命世，今忝剧非夫。狐偃腥臊肉，随何腐烂儒。是非均一马，多少任双凫。念老归欤叹，铭恩蕞尔躯。风声犹栗烈，酒意近屠苏。薛县能琴客，桓家善笛奴。歌吟聊自适，何必矢嘉谟。"}