{"id":"174978","title":"连日得杂花数株艺之池亭感而有作","dynasty":"宋代","author":"韩元吉","text":"七十已过半，所向意不如。一官计大州，仆仆畏简书。酒薄不可醉，歌舞见已疏。亦有淡生活，诗成自相纾。池面数尺地，荆棘试翦除。为觅桃李花，养根待春初。日暮公事已，呼童细耘锄。稍稍净朽壤，依依列荒墟。岁月能几何，坐见红绮舒。更须土脉动，艺柳分芙蕖，赏心固难事，寓目良有余。即此且痛饮，三年翼安居。勿言传舍耳，吾生亦遽庐。苟无名利著，朝市均樵渔。"}