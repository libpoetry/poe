{"id":"946870","title":"赠通慧大师净务","dynasty":"宋","author":"陈舜俞","text":"鄱阳江头逢道人，昔我先子游从亲。口诵先子诗，别来三十春。我悲不忍听，泫然泪沾巾。道人见我少小日，嗟我老大空埃尘。我谓道人言，姑愿有所陈。公孙希世董生逐，子贡结驷原宪贫。伯夷采薇避周粟，许由洗耳为尧民。道虽有用舍，天实为屈伸。子诚空门士，胡为甘隐沦。迩来拔士到屠贩，圈牢往往生麒麟。延英赐对不膜拜，下视罗什来姚秦。方袍骑马使绝域，贺兰山前无缙绅。如子固不羁，何不自化青云身。今我迂疏不知返，悠悠如海空迷津。无钱买山庐峰下，行欲东来长水滨。子如厌世欲已矣，来寄瓶锡为吾邻。"}