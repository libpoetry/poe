{"id":"1235309","title":"万寿节同宋太常弘道出左掖门口号五首","dynasty":"元","author":"王恽","text":"禁漏穿花夜已央，宫槐笼晓色苍苍。殷勤一点东华日，先到红鸾扇影光。隔夜端门分板位，平明簪笏列鹓行。紫云低覆千官拜，润入金炉百和香。羯鼓声高吹管清，九天合作凤鸾鸣。侍仪赞喝三成后，磬折齐呼万寿声。花映岩廊近紫宸，宫官行酒过三巡。共携满袖香烟出，散作都城十日春。对品班分玉笋行，一时望拜殿西厢。百官燕出宫闱静，疏雨濛濛湿建章。"}