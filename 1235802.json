{"id":"1235802","title":"送张道士","dynasty":"元","author":"吴景奎","text":"羊山踏碎白云堆，不见仙翁未肯回。小有洞中持节待，大罗天上散花来。丹崖翠壁参差见，琳馆琼宫迤逦开。借得初平双白鹤，月明骑上素华台。岁晚揆余初度日，梅花索笑共清妍。留连风月三千界，俯仰乾坤六十年。斥鴳海鹍齐小大，春猿秋鹤与周旋。但教强健加飧饭，莫把穷通更问天。"}