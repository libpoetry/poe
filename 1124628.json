{"id":"1124628","title":"华亭十咏 顾亭林","dynasty":"宋","author":"唐询","text":"平林标大道，曾是野王居。旧里风烟变，荒原草树疏。湖波空上下，里闬已丘墟。往事将谁语，凄凉六代馀。绝顶干云峻，寒泉与穴平。还同帝台味，不学陇头声。夜雨遥源涨，秋风颢气清。谁云蔗浆美，才可析朝酲。昔在全吴日，从禽耀甲戈。百车尝载羽，一目旧张罗。地变柔桑在，原荒蔓草多。思人无复见，落日下山坡。世历亡秦远，湖连大海濒。柘山标观望，玉女见威神。渺渺旁无地，滔滔孰问津。何年化鱼鳖，髣髴历阳人。秦德衰千祀，江滨道不脩。相传大堤在，曾是翠华游。玉趾如将见，金椎岂复留。怅然寻旧迹，蔓草蔽荒丘。代异人亡久，滮池即旧居。未移当日地，无复故时鱼。蒲藻依稀在，风波浩荡馀。水滨如可问，一为访庭除。深谷弥千里，松陵北合流。岸平迷昼夜，人至竞方舟。照月方诸泣，迎风弱荇浮。平波无限远，极目涨清秋。旧谍传遗趾，悠然历祀深。人无令威至，门异下邽箴。谷水当年溜，昆山昔日阴。鲁堂那复见，丝竹若为寻。昔有人如玉，兹山得美名。岩扃锁积翠，谷水断馀声。乔木今无在，高台久已倾。如何嵩岳什，独咏甫侯生。淑女云亡久，哀丘尚著名。九原谁可作，千载或如生。青骨何时化，荒榛此地平。空馀图谍在，不复启佳城。"}