{"id":"199892","title":"喜三十二北来","dynasty":"宋代","author":"晁公溯","text":"吾家全盛时，冠盖霭云屯。上车入华省，下车趋里门。宗族百余人，圭璋叠璵璠。胡尘暗河洛，分散各南奔。豫章老风霜，宁有枝叶繁。识者犹爱重，和为千岁根。闻汝居沈黎，乡党颇见尊。尚蒙五世泽，勿鄙三家村。当令化箕子，所在诵文元。念汝今远来，白首共盘飧。会合良亦难，乱离忍复言。少留无遽归，同姓可不敦。"}