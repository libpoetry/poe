{"id":"564763","title":"吕梁行寄碧山张水部","dynasty":"明","author":"孙承恩","text":"长河北来势汹汹，吕梁洪头石砻磫。奔冲荡啮自悍激，到此那能不神悚。一从禹王开凿勤，万年常睹圣功存。回涛障澜自今古，鼎鼎森列雄乾坤。平原汗漫川靡靡，疏涤臣劳亦堪纪。神都翼翼俨天上，驿传侯荒总经此。我明朝贡通万邦，舳舻千里遥相望。天马已闻自西域，明珠复见来炎方。天马明珠自珍异，常赋由来重邦计。吴盐越米时经行，贾舶商舟日来去。什百牵挽劳夫丁，一唱千和无停声。顷刻波涛不相若，舟中往往呼神灵。我来正值淮水溢，浊流浑浑盘涡折。舂撞震荡驱万牛，舟行溯流论丈尺。炎风吹日烟埃黄，舟人舵师汗流浆。却望兹洪若天堑，使我未到心忧惶。岂知及兹水平缓，渊沦无复嵯峨见。故人相候慰行役，令我寂寞开笑脸。天风助我吹征帆，日落已见徐州山。安流几折复湍急，愁看孤舟偃当侧。人生忧喜准莫拟，始信从来行路难。"}