{"id":"744981","title":"四柳树纳凉","dynasty":"清","author":"谢兰生","text":"人心屈平旦，清气纳灵府。一夜澄其源，百毒不敢侮。长日困炎蒸，午夜息熏煮。专心盼黎明，终宵不徂暑。初阳露血殷，高岸束墙堵。大鱼入敝笱，那得不跋扈。稍喜三汊河，未离四柳树。展席随阴凉，瞬息徒三五。其上枝叶疏，穿林漏飞炬。其下蝼蚁攒，剥肤先噬股。欲静反扰攘，自辰逮中午。蕴隆叹虫虫，无计与之拒。玉池傥生肥，甘露自咽吐。养其元冥根，庶俾热肠愈。"}