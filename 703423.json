{"id":"703423","title":"还庐山兼往嘉禾请藏留别雷峰诸同学","dynasty":"明","author":"释今严","text":"三四年来长抱病，每谈匡岳便情牵。苦怀五老深秋月，顺上三吴请藏船。边雁乍听离绪促，朔风初至客帆悬。好山料得同安住，惭愧虚羸先着鞭。一生痼癖在烟霞，多病奚辞去路赊。好友暂违愁有限，名山高卧乐无涯。香炉峰看新晴瀑，招隐泉烹未雨茶。胜事不堪频向说，恐劳清咏忆蒹葭。"}