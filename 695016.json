{"id":"695016","title":"玉女潭佳境八首 玉女潭","dynasty":"明","author":"庞嵩","text":"玉女开澄潭，璇房閟枌栱。高阁倚千寻，遐观目可纵。悬厓有奇树，似是飞仙种。缥渺架壑桥，临之神欲恐。渊渊岂无源，伏流藏其用。中有素心人，默与澄潭共。矫矫凌寒姿，竹梅并萧爽。徙倚挹清芬，宴坐绝尘想。佳兴动官阁，清阴入书幌。太极天窍露，长歌澳风响。愿言肖令德，岂直颜色仿。清时不避地，聊焉托孤往。泉出漱玉轩，奔流迤东首。水石固有所，行遇嗔相偶。天河落万丈，直出龙门口。砥柱屹不动，壮哉遏湍浏。乍惊龙马饮，下破虬鼍走。此可凭观澜，君莫笑迂朽。晓渡漱玉桥，凝眸立溪涘。中有古璚树，莫自开天始。磊砢四十围，经吟独孤史。樗散每见掷，嘉乐有君子。北山秀豫樟，几见复同此。君莫悲明堂，空谷良足喜。奋羽凌仙台，芙蓉最高级。招手期众仙，二姑闯来集。悠然脱苍弁，岂为长缨絷。道旁遇果老，遥下青骡揖。琼株映双洞，云气互嘘吸。罗浮有佳址，宛宛故相及。风雨拿小舟，侧瞰龙湫洞。中空幻层室，石髓结融湩。跨犀出君阳，佳境谁伯仲。伏水浮盘来，白龙宛迎送。漏石错蹄股，冰瑶自隆栋。水声答啸和，谷神两茫偬。六管嘘芦灰，万壑动春意。旋整舞雩衫，疑醉兰亭觯。鲁戈如可挥，羲驭当还辔。独立留仙桥，青鸟忽来异。吾欲鞭石羊，一障狂澜驶。石窍通玄冥，云是禅僧窟。有时发祥光，影漏西方月。一叶波心度，菩提手中揭。自能灭相火，渐见离白骨。却笑红尘隈，有人系缨笏。"}