{"id":"745578","title":"芯题山石经洞","dynasty":"清","author":"张深","text":"一洞倒挂霜折莲，一洞侧出洪钟眠。谽谺窈窕莫可状，更有六洞嵌其巅。就中洞下复为洞，浩浩万劫通云烟。有隋静老亦好事，牢置关锁加钩键。名山灵秀气忽闭，宝藏未识开何年。令人可想不可见，有若忉利纯金天。松阴亭亭日傍午，风来隔涧传樵语。照人苔藓须眉青，石既陆离客亦古。披萝剪棘窥岩户，{鼠君}鼯惊窜蝙蝠舞。天光透处字隐隐，波折依稀半欧褚。呜呼至宝秘空谷，奚异结绿埋沙土。云居自是贞观刹，熣灿岧峣宏殿宇。胡不出之甃廊壁，我与山僧快先睹。未知守者谁其主，砰轰欲借雷公斧。"}