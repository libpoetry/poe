{"id":"1129761","title":"南明山宝相寺十五题 三生像","dynasty":"宋","author":"释显忠","text":"胜域将垂迹，先闻钟梵声。术陀犹未降，宣老已三生。山接天门险，岩开月殿明。善财何处去，楼阁自峥嵘。像身高百尺，阁道耸三层。欲得亲瞻向，还须最上登。烟霞封宝墄，星斗挂觚棱。已自甘香火，人閒去不能。溪尽见石城，寺在石城里。崖缺露遥村，门开对寒水。况非雉堞成，无以金汤比。梵众此安栖，俗驾来有几。南溪北溪深，横塘截流过。清影照人寒，澄耀分鉴破。沙明鸥鹭驯，草密牛羊卧。不见直钩翁，狂歌遣谁和。异代终难问，遗名不可穷。山中丞相去，林下学堂空。映雪功休比，冲天志莫同。故基兰蕙满，犹自起华风。谁将白莲子，固向峰顶栽。非学远公社，兼无陶令来。去世迹何旷，诛茅心已灰。不知岁月改，但见此花开。苍山巍不倚，中裂势难图。始铸阴阳锯，谁开造化炉。藤摇疑落屑，树折若分符。漏出飞泉影，长垂一带孤。堪爱仙庄近翠岑，杖藜时得去游寻。牛羊数点烟云远，鸡犬一声桑柘深。高下闲田如布局，东西流水若鸣琴。更听野老谈农事，忘却人间万种心。南明山足势欲尽，正是新崖东胁隈。不知泉自那峰出，皆谓井因齐相开。甘滑堪预郦经载，渊渟疑俟桑苧来。神蛟往往此潜蛰，旱岁莫测生风雷。根埋山骨几百载，但怪生物偏有私。春前受气地犹冷，雪里暗开人未知。自将孤石比坚性，不与众木争芳姿。惆怅无言为真赏，栏干独倚觉多时。"}