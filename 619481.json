{"id":"619481","title":"春日病中 其三","dynasty":"明","author":"伍瑞隆","text":"甲寅春夏交，一雨百二日。我时在城市，蓑笠不能出。自此阴阳乖，难复辨得失。黑阴与赤旱，动或一两月。今春气当和，霖雨乃复发。惊蛰徂春分，霏洒殊未歇。朝看园沼平，夕览春畦没。草根亦已腐，况乃稻与秫。或言此间雨，所系在风物。宁知南北间，两者总若谲。北风不解阴，毒烈变倏忽。南风不解晴，满屋湿蒸郁。天道何冥冥，下土太嵲兀。五风十日雨，怀哉岂可必。"}