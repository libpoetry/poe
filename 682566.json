{"id":"682566","title":"游南岳","dynasty":"明","author":"区大相","text":"南州盛火德，衡岳应朱爵。拔地势嵯峨，摩天气回薄。五岭耸近峙，九江沦巨壑。秩祀崇百王，典礼光述作。在昔有虞世，巡狩穷蛮落。夏后体明德，玉字亦参错。不知何代王，柴望阻灊霍。南风岂不竞，皇德讵能博。辇路鞠榛莽，云衢成寂寞。缅惟赤帝居，降神谅有托。宁止宅仙灵，岂但富鸾鹤。往哲夙所钦，胜游追前诺。幽探岣嵝碑，广张洞庭乐。去矣逝鸿冥，讵云屈龙蠖。千峰上云气，云气日驰骛。漠漠生岩林，霏霏网窗户。忽飘如散绵，倏聚若团絮。聚散少定踪，昏晓有常度。须臾变岩壑，俄顷殊苍素。四时但积阴，终日兴霪雾。霪雾少开霁，积阴多寒冱。清明实阳德，离照岂恒虑。侧闻夏秋交，旱熯伤农扈。泰岱虽肤寸，终朝成甘澍。愿一见祝融，陈言问其故。祝融何迢遥，迢遥抗华岱。盘薄尽南荒，孤高出云外。远眺极日出，近属穷江介。窟宅多仙灵，简函发幽昧。往者四五人，开云艺松桧。久欲往从之，共释樊笼累。斯人不我顾，此意谁与会。买山事非达，专壑情则泰。会当命轻鸿，乘云巢紫盖。弱龄访名山，久怀南岳游。于心有夙好，宁惮道阻修。嘉惠在行役，兼得历深幽。远从荆郢国，来涉潇湘流。阳台雨初霁，祝融云亦收。丹宫丽白日，碧树悬清秋。登高览大荒，四顾尽九州。回首叫虞帝，浩荡苍梧愁。箫韶久不作，凤鸟鸣相求。我欲跨此鸟，东访蓬莱丘。惜哉时未遇，敛策独夷犹。南岳有凤皇，托身青云端。音声中律吕，文彩照天门。我行与之遇，徘徊且高骞。问凤何所适，将举向西昆。问凤何所欲，饥食帝东园。自惟耿介性，安能顾丘樊。伟哉凤皇志，待时而奋翻。"}