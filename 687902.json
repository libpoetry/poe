{"id":"687902","title":"种梅","dynasty":"明","author":"成鹫","text":"选树斸山骨，托根宜土膏。荷锄聊独往，抱瓮不辞劳。引客吟官阁，教人恨楚骚。寒柯时一抚，白发且频搔。大地直如寄，天机祇自全。新知丰乐老，能识藐姑仙。在世了无梦，与僧长有缘。何人从此去，参得大梅禅。门心俱似水，到处即罗浮。侧径堪旋马，新阴未蔽牛。江城吹■篥，山月照襟裯。莫怪参横候，花前忆故丘。绿英逢李白，佳句似阴铿。叶底吟诗遍，花时太瘦生。尘根当下尽，心目一齐清。自谓山凡异，拈来愧老兄。落叶满空林，花边好独吟。十年非过计，七日本无心。虚室含朝白，閒阶布夕阴。夜来三尺雪，谁复更相寻。出林生内热，移树就新寒。夜坐当三五，朝眠过一竿。雨肥争影瘦，吟苦觉诗酸。即此忘饥得，应同井李看。抚物吾当老，东风度度春。如何枯树下，犹有守株人。灵谷花无赖，孤山鹤作邻。低枝君莫损，留挂接䍦巾。未有还童术，言寻萼绿华。高天回白首，平地发黄芽。丰骨独殊众，荣枯一任他。长镵三尺柄，凭尔作生涯。枝叶删须尽，天根返太清。枯禅与枯木，无地亦无生。当下成空色，真宜作太羹。谁能知此意，默默绕花行。本来同木石，天性足烟岚。老大惟留骨，扶疏自向南。世人胥病渴，吾道莫空谈。何日提筐去，归山掩破庵。"}