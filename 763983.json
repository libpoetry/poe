{"id":"763983","title":"金盏子 咏金钱花","dynasty":"清","author":"邹祗谟","text":"碧琐空屏，云母凉，鱼镮烟绕深院。红叶乍惊秋，人归杳，朱栏花信香浅。便教卜尽五铢，剩青蚨未转。窗前看、疑是沈郎遗来，丹纹翠掩。犹记雕栊倦。绛蜡下、纤手掷红幺，金绯绚赌胜处，将花选、玉人那爱鸾钿。只教綵贯同心，佩宜男珠串。金风冷、留买一线斜阳，怎看秋贱。"}