{"id":"431398","title":"水仙开矣，一本单瓣三箭，一本复瓣仅一箭，戏柬兼翁","dynasty":"近现代","author":"王彦行","text":"落灯时节报花开，春信迟迟为我来。憔悴相看怜此粲，一姝离立独重台。今岁南中及未开，惊鸿和雪会重来。冷香不待潜夫乞，定有清诗恼玉台。鱼龙迎舞万帆开，绝代天骄几见来。体素含香如省识，紫罗兰合作舆台。"}