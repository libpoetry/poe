{"id":"1068212","title":"紫霄道中","dynasty":"宋","author":"李彭","text":"山行积石路逶迤，村径成门逐处移。一点炊烟生虎穴，四来暝色到牛衣。畏人沙鸟飞南陇，傍母山猿恋北枝。雁塔崔嵬临画峤，墨云霮䨴起方池。髯秦昔别留奇画，病可虽亡馀好诗。羊祜不如铜雀妓，蔡邕尚有虎贲儿。开颜欲效东篱醉，真隐惭无谷口姿。安得膏腴盈二顷，雍雍唤取共扶犁。"}