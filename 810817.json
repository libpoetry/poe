{"id":"810817","title":"念奴娇 小春红桥宴集，同限一屋韵，时有小鱼校书在座","dynasty":"清","author":"王士禄","text":"芜城城北，共诸公高会，衔觞引瞩。相约还为文字饮，抹尽清丝脆竹。已歇兰芳，仍迟梅信，那得花枝簇。狂情无那，愁看落落枫菊。增有青鸟红巾，似遥还近，巧笑人如玉。何必蘋香飞絮暖，已觉烟光堪掬。羞日愁春，易求难得，好句知能续。晚归惆怅，天寒人返萝屋。华披秀振，羡词成星子，琅玕十幅。还似楚骚传屈子，句里龙堂鳞屋。削迹艰虞，擅场风雅，未遣中书秃。何须哀怨，国香合在幽谷。黄九秦七虽能，那如坡老，豪气尤堪掬。侬向欢场歌苦调，终类季疵击木。画壁垆头，题巾酒次，此事推君独。穿云裂石，好将配入豪竹。征帆竟举，怅客中分手，旧游难续。洒酒船头看去浪，愁绝离觞屡覆。却忆频年，萍踪数聚，春草欢鸣鹿。子荆零雨，醉来那忍重读。道遇小弟仪曹，为言别久，和仲思同叔。畴昔逍遥堂后意，不尽远书几幅。淹迹江乡，倦游京国，寂寞东西屋。黑窑重九，会同谁把黄菊。杯残人起，便骊歌纷唱，晨征肃肃。一别参差真似雨，那得云龙相逐。才子吴融，隐人朱放，各拥孤帆宿。金蕉南下，又螺青似新沐。关吏伐鼓通晨，几朝沿溯，却过支硎麓。寄语章华词赋客，爱尔人文皆玉。鹤市烟寒，鸡陂露冷，何处张融屋。白云南雁，怀人漫咏兰菊。由来文字，是荒年之谷，丰年之玉。喜遇隐侯苗裔在，胜事选楼堪续。笔役风骚，腹罗经史，原委明桓穆。风流跌宕，驾他厨俊名目。况是群彦彬彬，琳琅辉映，触目如蚕簇。艺苑文坛相犄角，戎子支驹逐鹿，好句争呈，竹西亭畔，选尽柯亭竹。把来还讶，龙威书出林屋。昨来良会，喜长歌才已，短歌重续。杂坐挥毫纷气色，好手人思得鹿。大雅扶轮，小山承盖，慢戏非同束。奇文共赏，为欢真觉难足。就里才子君虞，文心肆映，绣结金还蹙。惆怅风流云散遽，忽忽摇魂送目。司马挑琴，鄂君覆被，君有兼人福。怜不羁旅，朔风吹老茅屋。萧然高奇，羡孔轩鸾翥，耻同徵逐。我向伦侪惊小异，有类梦中呼服。锦拟文披，尘将手并，那是风尘物。新词幽艳，真嗤桃李粗俗。更有正字高才，扶舆间气，融结同清淑。越艳吴趋赓和好，书遍蛮笺几束。大白频浮，小红低唱，爱煞姜郎曲。绮情似此，并堪丽竖戁烛。词场今日，问何人拔帜，阿谁夺纛。心识孙樵文采富，不止量珠以斛。日下畴双，云中独矫，袁也羞同伏。比来酬唱，敢云便拟皮陆。复是小乘初禅，愧他杯渡，肆啖人间肉。羡子机锋殊自有，已似南能稻熟。顾我何长，差能解得，不闭并门目。佯狂作达，余生冀享顽福。新词授我，讶笔端出没，蛟泅龙洑。直得苏家读史法，把酒灯前豪读。如此佳人，平生觅句，定耻双眉蹙。嵚崎历落，笑他周柳轻俗。自愧兴寄颓然，声如秦缶，那得同哀玉。笔纵不停文不点，只是枚皋拙速。何似君家，临风振响，韵胜丝兼竹。老夫辟舍，合居季野牛屋。科头箕踞，许佯狂我辈，追踪琴牧。况对二分无赖月，好佐听鸿灭烛。为语玄机，收将红泪，一唱欢闻曲。亭亭真似，薛涛名擅西蜀。更喜字比雕阴，禅同天女，怜我辞何肉。绮语谁云成堕落，自负前身金粟。漫说心摇，无劳手语，情寄横波目。别来怀梦，寒衾缩尽书屋。曾于曲宴，见渠侬少小，羞蛾攒绿。青鸟琼台烦几至，始听红窗一曲。局厌弹棋，豆安骰子，缘少珠盈斛。齐奴歌里，绿珠愁绝双犊。总道小住为佳，采云易化，难入忘忧录。佳客且教题凤去，赢得片时倚玉。解状幽修，语传清照，人比东篱菊。更贪清晓，晶帘卧看膏沐。朔风猎猎，怅停帆起柁，渭城一曲。此霓怜君词赋好，郑重湘东斑竹。得失尘轻，升沉电幻，无事论臧谷。瞿硎隐处，高眠不管山屋。最念我友唐球，诗瓢共识，艺苑称尊宿。闻道秋灯书细字，老去吟情弥笃。济上车回，江东云远，几载怀幽躅。东阳归去，离忧寄与千斛。"}