{"id":"1117274","title":"后数朝复依前韵二首","dynasty":"宋","author":"苏籀","text":"下国官臣无懈时，矫然白首瞩嵚嶷。鼠攘剪灭雷霆令，魃虐萧骚霈泽医。廉裤移文谨钤键，萧斋丝管覆玻瓈。烛阑松桂冥冥雾，赤豹文狸不许窥。恤患周流喜逮鳏，当官掣肘汗惭颜。预虞飘兀筏能驾，取次耕犁手欲删。月窟日畿遵驿置，燕南越北洗恫瘝。一廛清佚陶元亮，万斛閒愁庾子山。"}