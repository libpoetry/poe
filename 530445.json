{"id":"530445","title":"买剑曲","dynasty":"明","author":"韩邦奇","text":"千金买宝剑，百金装赤鞘。意欲献上方，骑马长安道。剑拔风尘昏，囊贮血肉腥。古来游侠儿，一掷双丸青。瀚海忆?珉，天山起鼙鼓。落日照辕门，将军怒如虎。年少气亦侠，常思万户侯。磨刀桑乾河，欲唱大刀头。金印大如斗，旌旗百尺高。不上燕然山，不插侍中貂。少小事戎行，生长亦朔漠。君恩重如山，铁衣轻如葛。朔风萧萧来，七月如深秋。马腾槽边嘶，笑取金络头。男儿介冑身，死葬昆崙山。却笑班将军，生入玉门关。"}