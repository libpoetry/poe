{"id":"1218416","title":"吴南伯王子英李元善会于林湖资敬庵各有诗予遂叙和 其二","dynasty":"元","author":"岑安卿","text":"鱼潜碧渊中，鸢戾青云表。志士各苦心，肯嗜颜色好。声气幸不殊，诗书事探讨。赓歌叙缱绻，翰墨递挥扫。三英倏胥会，翠崦深杳杳。有同松竹梅，凌寒挺清峭。我亦物外人，胸怀自明了。退藏岂余心，畏此风波浩。未言折鎗鎗，政坐污皦皦。古道日沦丧，交谊今复少。如何二三子，真情见怀抱。倘可立下风，毋讥原壤老。"}