{"id":"798917","title":"引驾行 穷新界深阻处觅可居地，得之。用屯田韵","dynasty":"清","author":"杨玉衔","text":"溪痕添雨。山妆罨翠层峦暮。鹢孤飞，鹂三请，田田叶荷晴举。遥睹。尽兽石嶙峋，蛇流宛转赴前浦。渐天黯、苍茫一片，没人家，止烟树。尔许。流莺引路。野鹤幽巢相遇。定十笏芟荒，团瓢结个，孰云孤负。环视如此云山，不堪栖隐又何处。总胜似、残蓬寸梗，逐风波去。"}