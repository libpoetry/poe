{"id":"281889","title":"感怀·卫青牧猪奴","dynasty":"现代","author":"范天烈","text":"卫青牧猪奴，樊哙屠狗辈。一朝遇主知，崛起居大位。赫赫著战功，英雄固无对。天生鲜弃才，何分贱与贵。淮阴非汉高，毋乃亡将类。李绩非唐太，不过群盗队。豪杰自殊众，要在人鼓吹。卞和得连城，荆山反堕泪。伯牙死钟期，有琴亦且碎。人生天地间，荣枯皆际会。躁进以干时，声名必狼狈。倒行而逆施，难免遭谗废。狗苟共蝇营，谁人吐肝肺。士生不逢辰，毋宁甘隐晦。伯夷圣之清，柳下谥为惠。穷途有何常，韦弦各异佩。智哉范大夫，心灵复眼锐。沼吴方归来，功成身便退。一舸任往还，沉沉终日醉。五湖烟雨深，越王空鸟喙。"}