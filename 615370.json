{"id":"615370","title":"留别示两儿","dynasty":"明","author":"李孙宸","text":"吾家代力耕，繄予忝禄仕。五世有遗泽，浚发将在此。五十而无闻，祖德惭济美。饰躬良已难，何能逮小子。孩抱重相违，况兹八千里。我行难久留，汝还敦素履。尘案有缣缃，北堂有甘旨。稼好课田畴，兰宜植庭戺。饮酒俨立监，披书穷杪理。少壮能几何，流光去若驶。令德抗前旌，周道平如砥。庭训苟不渝，天涯膝下尔。"}