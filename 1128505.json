{"id":"1128505","title":"和少蕴石林谷草堂三首","dynasty":"宋","author":"葛胜仲","text":"宠辱循环厌宦情，盖头茅屋手亲营。清泉横道疑滋穴，翠袖围居似化城。不拟身名炫俱泰，且图心迹遂双清。半庵閒地如容我，便足徜徉了一生。云峰带竹似伊川，山溜甘于九陇泉。离世未应多怨诽，葆真聊自乐虚缘。漫郎拟酌洼樽酒，逋客惭驰驿路烟。敢请著书详胜致，千秋万岁遣人传。妙年涉笔赋城芜，岁晚无歌击唾壶。曾是北扉称内相，却来东岭伴寒儒。閒来真隐编成传，静取飞仙貌作图。豪气年来除已尽，元龙雅意卧江湖。"}