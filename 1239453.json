{"id":"1239453","title":"言怀呈董仲纶训导","dynasty":"元末明初","author":"王翰","text":"南山有佳树，众鸟寒相依。佳树何团圞，岁暮心不移。高枝聊可嬉，低枝安我栖。有巢不能庇，敢望故林飞。古剑光射斗，陆沈还不朽。欲淬使之利，持此恐伤手。不若两钱锥，反以得取售。向市空抱归，令人颜甚厚。螔蝓涎自濡，蛟龙嘘成云。螔蝓以自足，蛟龙或可驯。大小各逍遥，雕鴳何足论。方崖秋气高，天宇何萧骚。主人有西成，客子免焦劳。道途何纵横，使我颜色消。世故多纷纭，万事徒嗷嗷。一笑欲拂衣，青山频见招。筳篿几欲折，秋风恋绨袍。书之双泪下，楮觚不能操。"}