{"id":"119557","title":"闻舒州书生聚众为盗","dynasty":"宋代","author":"陈造","text":"边头仅绝胡尘警，频年麦秕禾不颖。淮民久矣困憔悴，淮俗岂常藏不逞。槌炉血马中夜呼，劫吏驱民刃加颈。吾民苦旱无生意，更复跳梁汝为便。堂堂王度无玷缺，赫赫军军容仍暇整。前年蜑户煽凶威，长蛇狶摇湖岭。元戎白羽才一挥，欲丐微生一无幸。尔曹么麽真癣疥，天网莫倚容蛙黾。昧逐青虫干斧锧，盍辞绿林救要领。鲸鲵虀粉有前戒，傥被皇恩各乡井。旱魃逞妖民倒垂，庙堂圣贤自司命。径须委节发陈禀，少息流离服顽横。劝分己责可次第，庶援沉焚痊国病。正资方岳佐尧禹，侧伫剡章伸此请。"}