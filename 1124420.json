{"id":"1124420","title":"次韵衡山徐监酒同考府学试八首","dynasty":"宋","author":"项安世","text":"诗里无悰久自知，意来聊复寄于斯。要知风节高多少，万事如今总似诗。少时亹亹著新功，老去萧萧渐秃翁。辜负平生好师友，纳湖云谷两仁翁。世间无事可关心，只有丰年愿最深。春旱恼人头欲白，朝来一雨万黄金。欲浓还淡云容碎，似见如藏日影微。赚得鸠声长又短，不知雨意是耶非。烛灺灯枯夜漏残，眼眵腰折吻声乾。上床一觉江南梦，放艇高歌七里滩。南州门户到云来，犹有诗情出九垓。怜我风帘钻故纸，借君月露洗黄埃。夜久看书眼倍明，春来觅句思偏精。不嗔科举遗佳士，更把时文教后生。祝融峰下筑糟邱，此段输君第一流。误到尘中踏尘土，却思江上驾渔舟。"}