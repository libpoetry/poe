{"id":"295508","title":"延州守·延州守，延州城","dynasty":"现代","author":"梁季子","text":"延州守，延州城，夏人走。小范老子不可欺，熊罴十万胸中有。边岩保障鄜延多，铜柱高标马伏波。三川不饮西羌马，两河静听边儿歌。种判官，任总管，克敌白豹城青涧。西贼闻公惊破胆，覆巢之下无完卵。焚书意何严，通书词何婉。便宜从事真将军，王臣匪躬惟蹇蹇。朝议诬公公未知，延州解严耀州贬。酋长高呼范龙图，空有坚城镇柔远。经略韩琦，枢密郑戬。何况天子神武姿，驱策将士干城选，天威戢贼贼不反。功名反手败垂成，当年宰相吕夷简。"}