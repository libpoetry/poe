{"id":"797551","title":"沁园春 题拈花微笑图","dynasty":"清","author":"孙云鹤","text":"几叶华严，五千道德，今归一家。喜丹炉烧罢，长留诗卷，蒲团坐破，不著袈裟。称意如斯，无忧果尔，消受朝岚与夕霞。披图处，羡人间清福，几个如它。东风兰又生芽。正欢喜、庭前绕膝哗。写心中静境，半桥流水，眼前真趣，万树梅花。三味同参，夙根顿悟，却索芜词到绛纱。拈枝笑，把江毫剩彩，分与些些。"}