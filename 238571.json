{"id":"238571","title":"次韵周子车喜雨","dynasty":"宋代","author":"高斯得","text":"平生报国无才力，日夜只祈天雨粟。讵今岁事少差池，怪证谁云一而足。入春郡国多苦旱，起瞻四方何蹙蹙。陋邦愚守介其间，造物私之意何笃。桑蚕有岁麦有秋，十里欣欣人足欲。尔来勤雨才浃旬，日日眼穿云石触。哀哉赤子命如线，亟吁苍穹求迓续。果然马上天瓢翻，谁谓龙公悭一掬。吾侪所学自孔氏，颇信此身兼位育。真能办得一寸心，勺水固知焦可沃。君诗信美嫌太夸，只恐流传辜自速。八荒延首待甘霖，传说谁其踵芳躅。"}