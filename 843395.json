{"id":"843395","title":"剑臣雨中过觚庵留二日","dynasty":"清末民国初","author":"俞明震","text":"与子廿年交，冠裳弄恢诡。动驰身外名，妄念参悲喜。真到天地翻，相看只如此。出世岂空言，吾庐枕秋水。愧无辟谷方，炊烟时一起。等身若众木，回心向初地。始知寂寞中，无惧亦无悔。山鸣暮雨深，秋光在灯底。了了去来今，悠悠吾与子。隔水倘结邻，云山从此始。"}