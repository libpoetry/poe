{"id":"775352","title":"食荔枝","dynasty":"清","author":"胡承珙","text":"秦皇汉武未闻道，海上那得如瓜枣。独有仙人冰玉肤，沐雨笼烟住瑶岛。我来海国春正中，屋角如火扶桑红。心知绝世在空谷，彷佛梦到扶荔宫。朝来有酒漾螺盌，眼明见此赪虬卵。龙女金枝烁有光，鲛人火齐堆无算。蓝红江绿漫复誇，倾成风味自一家。餐芳顿欲换肌骨，忍俊谁能惜齿牙。十年以前无此物，衔子飞来烦海鹄。天公著意厚穷荒，应遣分甘到铃卒。万事灰心杜牧之，罪言自著少人知。朅来正值成阴候，只合兹游为荔支。"}