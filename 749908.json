{"id":"749908","title":"题韬叔龙湫观瀑图","dynasty":"清","author":"薛时雨","text":"书生慕山水，局促居户庭。达官多胜游，冠盖愁山灵。亦有高隐人，守此泉石贞。诛茅穿径苦湫隘，拳山勺水名难成。江生旷世才，逸兴凌青溟。东游齐鲁揽泰岱，南涉闽峤窥沧瀛。轺车所至橐笔至，目穷云海胸罗星。筮仕近隶浙中籍，湖山佳处停吟旌。六桥三竺眼烂熟，奉檄更作雁宕行。雁宕之峰七十七，离合向背无定形。天惊石破龙湫出，东西两派流纵横。老龙昼伏众籁息，忽闻千岩万壑铿锵鸣。缥缈湘灵瑟，凄清子晋笙。玉声璆然杂环佩，又疑双双董许朝瑶京。仰观乃在绝顶上，飞泉百道流琮琤。悬崖倒挂据势要，一气喷薄无留渟。儗以悬布剪不断，比之曳练色倍明。搏跃岂仅水过颡，泻注不异屋建瓴。黄河九曲众流混，银涛一线万驽勍。未若此瀑极峻洁，在山出山无异情。香炉遥隔灵脉共，石磴层折玉花倾。静观欲探源所发，但觉山空树古天容青江生。是时大快意，眼界开拓心神清。山泉何落落，山溜何泠泠。班赋不足儗，陆诗不足赓。划然长啸向幽谷，湖雁答响湫龙醒。寿之图画藏箧笥，要我秃笔相品评。我生已被尘海溺，故山猿鹤寒旧盟。怀崧楼，醉翁亭，欧阳六一李庶子，千秋名胜留公卿。奈何弃之追尘缨，坐令云壑关柴荆。脚靴手版争送迎，名缰利锁相牵萦。清浊不辨渭与泾，轻重不计淄与渑。朝朝听鼓撑公厅，转喉触讳心怦怦。安得山中飞瀑百千道，一洗眼前虚桥之浮名。"}