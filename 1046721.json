{"id":"1046721","title":"再作","dynasty":"宋","author":"刘摰","text":"何事劳心四愁望，侧身泰山日东向。君子九夷犹可居，已谋筑室金溪上。距江蓝舆才两舍，绕郭屏风列千嶂。门中翰墨傅风流，自为师友相赓唱。曹氏声名父子间，谢家文章弟兄行。古人至乐盖在斯，得意未肯博公相。顿挫万象归毫端，雕刻丹青尽名状。古风严重周庙鼎，小律软美楚人酿。居人恻恻盈锦囊，游子篇篇出惊浪。苦心颇恨语不工，故实仍嗟老多忘。惫休矍铄空据鞍，锐勇终输少年将。主盟定霸益勉旃，少陵勋名何可量。"}