{"id":"905403","title":"小子祇自夜来风气又作肿连颐颔热发心脾无以豁其烦襟徒自乐于酣咏旋书在纸不觉成篇又获五章皆依前韵达诚而已何足为诗而惜经苦心忍作弃物入门遽绝既缘知己之获伸束手终降尚以疲兵而再战三思无取一笑有馀昔汉室大将军有长揖之客今我朝大丞相有属和之生皆一时之美也不亦可乎 其五","dynasty":"宋","author":"李至","text":"忽厌菱花太皎如，黳髯新白十茎馀。主恩空在丹心感，动籍终无一字书。出塞鼓旗犹转战，近胡桑柘颇稀疏。何因别奋陈汤策，北逐天骄瀚海居。"}