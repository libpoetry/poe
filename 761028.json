{"id":"761028","title":"瑞龙吟 袌碧先生和清真是阙见示，怀古伤春，高健处不减耆卿风格，继声报之。","dynasty":"清","author":"郑文焯","text":"西桥路，还认故苑飘花，小城攲树，悽悽江国年芳，怨红泪粉，魂销甚处。悄延伫，休念旧狂清事，镂香题户。悲来一曲回风，满汀堕蕙，零弦自语。空度春光流景，引杯看剑，愁多慵舞。肠断庾郎哀吟，知为谁故。推烟唾月，何用惊人句。伤心见、新亭老泪，临江遗步，转烛繁华去。酒醒自理，悲欢坠绪。年鬓催霜缕。归梦绕、沈沈荒台云雨，楚天恨隔，夕阳飞絮。"}