{"id":"697728","title":"村居秋兴","dynasty":"明","author":"胡俨","text":"闲居南郭外，水竹清且幽。芳草被曲径，远树浮沧洲。出门临方沼，欣然见鱼游。宾客时一至，燕谈叙绸缪。开樽共斟酌，真率无献酬。日暮各自归，新月上林丘。人生在衣食，营营无时休。江湖多风波，陇亩幸有秋。稚子杂欢笑，老翁亦醉讴。日暮载禾去，柴车绕道周。我独困沉绵，块然何所求。田野绝追呼，卒岁聊优游。"}