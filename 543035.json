{"id":"543035","title":"远别离","dynasty":"明","author":"胡应麟","text":"远别离，古有之。不见牵牛星，荧荧河汉湄。黄姑弄杼轴，锦石为支机。招要自成匹，永永不相疑。终朝卧阊阖，折花事游嬉。逡巡怒上帝，立遣东西驰。天孙尚尔尔，世人了可知。酌君一杯酒，听我歌别离。君不见重瞳堕地气食牛，扫除六合朝诸侯。美人娇爱置金屋，彭城著绣誇遨游。时危势屈走垓下，楚歌四面兴仇雠。蛾眉倏忽化黄土，拔山力尽乌江头。君不见隆准布衣奋三尺，蹙项诛秦四海一。淮阴菹醢百虑空，掌上娇儿夜啼泣。回身楚舞涕泗横，黄鹄摩天招不得。未央美人居厕中，地下谁呼宠姬戚。古来豪杰流，往往称二子。裂眦摧天关，五岳任驱使。徘徊一妇人，竟作别离死。何况蚩蚩辈，畴能不罹此。房帷仅咫尺，陷阱如丘山。不信别离苦，焉知行路难。荆榛莽闺闼，对面生尤愆。逝将舍之去，去去适荆蛮。荆蛮非我乡，念欲还长安。载歌别离曲，使人叹息摧朱颜。远别离，何匆匆。浮世狭，难为容。胡不醉我美酒三千钟。蒲萄之酿紫花泼，绿尊翠杓春溶溶。两手持蟹螯，拍浮玉缸中。落叶有时合，明珠有时逢。人生把酒当尽醉，回头万事成虚空。项刘两竖子，龌龊非莫雄。天孙与河鼓，儿女徒忡忡。二妃从游已百岁，湘水底事流啼红。屈原李白俱谩语，谑浪分明欺乃公。大人虎变挟宇宙，傍日月驾双飞龙。黄童姹女永相逐，周游八极乘罡风。安能低眉折腰局促，相若辕下驹守樊笼。远别离，何匆匆。安能低眉折腰局促，相若辕下驹守樊笼。"}