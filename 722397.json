{"id":"722397","title":"杜鹃花","dynasty":"明末清初","author":"屈大均","text":"栈阁连云百道斜，猿声处处接三巴。无多望帝春魂在，半作啼鹃半作花。春魂多少在蚕丛，化作山花踯躅红。朵朵知含亡国恨，无情亦与子鹃同。豹汝多情又作花，枝枝古血似残霞。春归乱向鱼凫落，绝似飘零帝子家。开处千山万壑香，一花一叶是君王。心伤野死重瞳似，再拜春丛涕泪长。"}