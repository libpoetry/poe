{"id":"834072","title":"齐天乐 为王种㮙题美人画幅","dynasty":"清末民国初","author":"易顺鼎","text":"绯罗坊畔东风紧，脸霞偏又吹聚。小卓蛟丝，高楼凤竹，约略钗光如许。管城春雨。写一段湘天，二分愁绪。淡拥螺山，翠痕争向笔尖舞。罗巾此时慵裹，让弯环月子，偷学眉妩。酒后横陈，镫边侧看，犹胜玉颜尘土。箫台梦苦。怕泪涴秋奁，坏妆难补。只隔些花，春魂听欲语。"}