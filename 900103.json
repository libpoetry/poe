{"id":"900103","title":"瑞鹤仙 次韵陆景思喜雪","dynasty":"宋","author":"张矩","text":"碧油推上客。有神机沈密，参运帷幄。威声际沙漠。庆云飞川泳，和熏三白。霄渊夐鬲。甚探梅、也来相约。更谁怜久客，泥深穿履，栖栖东郭。农麦。年来管好，禾黍离离，讵忘关洛。风高水涸。多少事、待韬略。看鹅池夜渡，黎明飞捷，儿辈愔愔未觉。便冲寒，铁骑横驱，汛扫六合。"}