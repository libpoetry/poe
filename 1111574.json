{"id":"1111574","title":"玉台体","dynasty":"宋","author":"利登","text":"两弯弓月眉端照，一朵松云鬓畔归。欲默不能言不可，娇心无著凭青衣。六曲鸳屏紫玉环，寐衣红地绣双鸾。相思未必君如我，一夜芙蓉翠露寒。行云一梦去无踪，凤尾罗衾翠谩重。人寿几何禁此别，海棠花下悔相逢。朱杨冉冉四垂春，绿雾低迷惨去程。斜日半山烟半岭，人生不合遇倾城。"}