{"id":"1161880","title":"酬冯绛州早秋绛台感怀见寄","dynasty":"唐","author":"权德舆","text":"良牧闲无事，层台思眇然。六条萦印绶，三晋辨山川。洗嫧讴谣合，开襟眺听偏。秋光连大卤，霁景下新田。叶落径庭树，人归曲沃烟。武符颁美化，亥字访疑年。经术推多识，卿曹亦累迁。斋祠常并冕，官品每差肩。按部青丝骑，裁诗白露天。知音愧相访，商洛正闲眠。"}