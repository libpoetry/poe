{"id":"318686","title":"绮罗香·新柳","dynasty":"现代","author":"顾宪融","text":"媚眼窥青，羞蛾展绿。愁煞几番烟雨。过了花朝，添得二分眉妩。罗衣薄、轻染春云，舞裙短、乍拖金缕。最怜他、弱不禁风，亭亭小立听莺处。西湖曾记艳约，苏小楼台，常共那人凝伫。秀发毵毵，帘隙自调鹦鹉。甚年时、画舫红桥，浑不见、绮窗珠户。剩梢头、明月纤纤，断肠无奈汝。"}