{"id":"306515","title":"解连环·寄怀叶遐庵","dynasty":"现代","author":"黄咏雩","text":"众芳消歇。便春鹃叫尽，尚余凝血。正冷落、孤蕊零枝，又风雨杳冥，那堪攀折。故国东风，早换了、一番蜂蝶。看沧波薄照，乱草暝烟，总颦眉睫。依依为谁怨别。想婵娟照影，千里明月。笑众女、谣诼蛾眉，自玉佩兰纕，满襟馨洁。翠袖琅玕，倘念我、天寒娇怯。渺相思、望中雁字，暮云万叠。"}