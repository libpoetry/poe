{"id":"807254","title":"满江红  园次拿舟相访与予订布衣昆弟之欢而去赋此纪事","dynasty":"清","author":"陈维崧","text":"雨覆云翻，论交道、令人冷齿。告家庙、甲为乙友，从今日始。官笑一麾君竟罢，病惊百日余刚起。问乾坤、弟畜灌夫谁，惟卿耳。嗟墨突，殊堪耻。怜范釜，还私喜。且樵苏不爨，清谈而已。开口会能求相印，吾生讵向沟中死。终不然、鬻畚华山阴，寻吾子。"}