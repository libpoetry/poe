{"id":"773262","title":"海树歌","dynasty":"清","author":"吴玉麟","text":"海中奇树交枝柯，根盘怪石沈洪波。渔舟举网偶然得，红若涂朱黑若墨。无花无叶自槎枒，石势玲珑缀锦沙。工人知我素好事，馈我两枝实称意。遍询父老莫能名，谓是珊瑚变未成。养以清水置磁斗，延之几席登座右。昔在淤泥浊水居，今参笔砚与图书。世路悠悠多瓦砾，沧海茫茫谁扬激。不遇深心明眼人，可怜异质委风尘。他日相携归故里，闻者来观定如市。凡物显晦各有时，但令遇合岂嫌迟。珠玉虽珍难免俗，更阑相对犹烧烛。"}