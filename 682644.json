{"id":"682644","title":"和答郑过斋寄怀","dynasty":"明","author":"区元晋","text":"千峰慵出阁蓝舆，小洞阴深闭竹居。正尔海门驰思远，朅来诗律得怀舒。眠听啼鸟欹高枕，行数飞花点翠渠。老去流光还念不，数函云壑有丹书。山水无阴客息舆，垂杨溪下得深居。了空纷虑境长静，祇有相思怀未舒。茅屋依山青入榻，柴门流水绿交渠。疏迂可似嵇中散，活计些儿四壁书。"}