{"id":"624821","title":"镜湖新篁坞歌","dynasty":"明","author":"谢宗鍹","text":"湖外有山城不隔，山光湖光两相借。湖以藏坞人不知，岛与湖波合冥漠。岛中之人坐清晓，但见千里万里白。湖所尽处无非山，历历去身不盈尺。由岛测湖乃无边，山立其外高反逼。似将凝峙佐空旷，上者苍寒下沉碧。环岛为居竹閒之，茏葱一丘靡留隙。孤烟袅袅镜中浮，日出波沸岛皆赤。离离菰蒲香满湖，湖面鸟飞去无迹。游人共指销夏澳，六月无风自萧槭。"}