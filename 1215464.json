{"id":"1215464","title":"十二月望雪集守一访予出示一木禅师所和海粟玉壶歌且邀见一木谈话临别补韵以留为它日證印张本云","dynasty":"元","author":"陈泰","text":"高人未厌枯槁质，白云舒卷世莫识。凌云跨海玩九州，笑指须弥去天尺。法筵龙象精护持，千万人中初见一。分明一木在手中，肯为旁人更拈出。入门载拜麻衣仙，竹炉芋火深无烟。□□□□□□□□天眼有活法，疑我骨相非仙缘。空堂梅花净寒玉，暂借蒲团参一宿。方访大义香默闻，直把真源到凡俗。清夜澜翻舌如水，狂花洗尽今馀几。人间功业等飞尘，往往积聚成高陵。安得慧剑光凛然，时起顽钝相磨镌。约身种种是烦恼，偶见华发惊行年。寸田焦枯不生颖，性天一失何由全。穷途虽穷亦有福，我愿携锄耕衍沃。问师此去来几时，明月千江同一掬。来时问我事何如，拥褐禅床餐粝粟。绕床试作狮子声，颠倒虚空自扪腹。世人唱曲未知宗，更向谁家觅机轴。与师携手游青都，太古一息天为徒。还丹臭腐今已无，为公踢却壶公壶。"}