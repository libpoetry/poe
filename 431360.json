{"id":"431360","title":"临江仙","dynasty":"近现代","author":"王陆一","text":"春注赤栏桥下影，花回亚字双文。风吹留意水寒温。垂杨娇一挽，相送太倾城。几度帘栊惊燕迥，雨余天气微阴。明窗知算踏青长。这回君又肯，山色约晴曛。何处悲歌停泪久，烛摇花雾阑珊。白衣孤愤避红颜。出关天样远，哀感不辞顽。绵邈谁参前席计，容人疏落湖山。秦筝春冷涩难弹。具区三百里，漂此好烟鬟。叩叩通诚松柏下，山灵悭与祥辞。相逢鸩鸟告余时。梅花心事好，坚递最红枝。山田清了梅花税，照人春月明漪。此中人语更依依。晚寒侵细步，珍护六铢衣。回舟渐感双流水，春帆水调难温。山容凄送佩环闻。黄昏真太忍，花远数峰青。缓缓经行桥第几，归云晼晚宜停。怕催离绪近娄门。渔灯城堞影，知断薄游心。细字将愁旋远寄，开函叶叶啼红。如花清照别前容。未申含蓄意，生涩问游衷。自检年时眉样赠，心情苦系春浓。棠梨吹度寂寥风。一弓双影月，潭水碧溶溶。宛转珍持清格调，花时哀怨些些。最无言处最聪华。细心寻体贴，余绮散为霞。不是深藏钗钿恨，苎萝春水溪沙。青萍初小柳初佳。疏疏行道树，隐隐远游车。吴越平原天付与，清游端感逢君。四山亭障度柔云。辽东成割席，边泪柳条青。春国碧城无语地，胥江潮水沄沄。明知飘逸即离群。朱弦谁入海，吹梦尚松声。藕叶田田初过雨，青丝翠盖歌慵。衣凉玄武一湖风。语深都不寐，初月眷离悰。烟水高城横此恨，长陵原庙匆匆。如花人又六朝中。江山青眼在，停低露痕浓。"}