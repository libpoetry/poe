{"id":"813128","title":"宿瓠园赠何秋辇五首","dynasty":"清","author":"张洵佳","text":"小住扬州杜牧之，瓠园十载寄相思。落花啼鸟春如此，尽是当年水部诗。维扬三日此勾留，月影扶疏花影稠。名士园亭才子笔，一门风雅足千秋。呕血文章哭当歌，一编风雨费吟哦。家声两字传忠孝，太傅遗碑堕泪多。子夜闻歌唤奈何，人间祇是别离多。西江明月团圆否，好看双星渡绛河。一官劳我事风尘，太息儒冠误此身。鸿爪天涯随处印，十年重与證良因。"}