{"id":"701239","title":"九日有怀两孙","dynasty":"明","author":"黄公辅","text":"霜白云晴秋满篱，他乡九日一期颐。白头红叶堪撩客，圃里黄花冷对谁。纵欲登高惭破帽，如何翻帙遣衰迟。疏砧几处斜阳外，风带馀音故故吹。雁影横斜海天宽，感时何处可相欢。几年懒著登高屐，搔首更谁问正冠。石壁谷深烟雾紫，芙蓉秋老露华寒。山川不与秋容改，日射苍崖拄杖看。"}