{"id":"186714","title":"正甫还长沙复用斜川日和陶韵为别","dynasty":"宋代","author":"张栻","text":"吾党有佳士，寡欲自日休。眷言平生心，从我万里游。披云度岭峤，犯雪临江流。顾我无定踪，飘然若轻鸥。兹和虽云远，所忻近故丘。况得与君俱，岂患寡朋俦。有酒君为饮，有句君能酬。如何舍我归，颇亦念此不。我老百念冷，独有谋道忧。临岐无他祝，得编细研求。"}