{"id":"189812","title":"舍人·观也本诸生","dynasty":"宋代","author":"秦观","text":"观也本诸生，早与世参商。方枘不量凿，交亲指为狂。末路辱公知，赐出非所望。相期古人处，岂止事文章。汝南虽奥区，校官实始张。解鞅百无有，栖栖寄僧坊。筑室从有徒，皆公借余光。一壼千金直，所济在仓黄。万里犹比邻，别离无足伤。何以报公德，修好以为常。"}