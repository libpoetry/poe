{"id":"1089349","title":"次德友韵","dynasty":"宋","author":"许及之","text":"忆昨得君和陶诗，床头细读人谓痴。二南固自立墙面，十驾亦欲鞭驽疲。退惭作吏了无补，正使得句安能奇。有时拈笔弄纸墨，大似临敌收枪旗。投老且愿共诗社，斗健聊欲为儿嬉。恨子寓舍苦迢递，有僧借屋无奔驰。乞米不须烦送似，无储自足常宴如。转庵与为方外旧，仆也何翅管中窥。岂有脩竹真可款，曷不宿雾及早披。来诗赓酬特未已，追逐登临随所之。"}