{"id":"708268","title":"风流子 醉中作","dynasty":"明末清初","author":"尤侗","text":"吾生祈一梦，将进酒、结客少年场。愿贵比五官，芙蓉车盖，艳齐三妇，玳瑁钗梁，封侯事，建牙刑白马，挽箭射黄獐。鼓吹归来，角巾辞去，拍肩泰华，濯足沧浪。醒来都不是，看衣鹑马狗，两鬓秋霜。赢得一官孤竹，三径柴桑。只宋玉招魂，偶逢神女，相如草赋，曾视君王。且向樽前醉也，长短歌行。"}