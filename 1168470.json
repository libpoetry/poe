{"id":"1168470","title":"相和歌辞 鞠歌行","dynasty":"唐","author":"李白","text":"玉不自言如桃李，鱼目笑之卞和耻。楚国青蝇何太多？连城白璧遭谗毁。荆山长号泣血人，忠臣死为刖足鬼。听曲知宁戚，夷吾因小妻。秦穆五羊皮，买死百里奚。洗拂青云上，当时贱如泥。朝歌鼓刀叟，虎变蟠溪中。一举钓六合，逐荒营丘东。平生渭水曲，谁识此老翁。奈何今之人，双目送征鸿。"}