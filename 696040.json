{"id":"696040","title":"送督学陈公参藩晋陵二首","dynasty":"明","author":"欧必元","text":"旬宣新命出承明，曾是儒宗起大名。周室向来尊讲幄，汉家无事盛谈兵。梅花自绕春申水，玉节高临泰伯城。赐履倘勤明主诏，中兴元自重阿衡。诸侯开幕总临戎，明月閒窥避暑宫。海上兵戈连白塞，中原王气望青葱。留宾自下陈蕃榻，观乐宁忘季子风。况是登高能作赋，词臣今在大江东。"}