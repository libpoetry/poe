{"id":"276320","title":"桂林，会李松圃郎中冬斋集宴，兼呈许明府巽行、朱布衣小岑、朱别驾心池","dynasty":"清代","author":"李宪噩","text":"江山启名都，人文萃一方。萧闲岁阴节，兰室生寒香。主人方好贤，高宴崇词章。显贵既满座，幽隐亦以彰。赏韵屏丝竹，摅襟缓飞觞。性简理自勤，趣深道乃光。积慕情故洽，始遘形已忘。惓言结新知，渺予悲故乡。毕景欢未足，往路缅何长！诘朝但回首，云水空苍茫。"}