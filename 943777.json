{"id":"943777","title":"次郭秘正韵","dynasty":"宋","author":"陈造","text":"伊昔乃祖使朔幽，艰难以来无此流。节旄欲尽气弥厉，始元属国真其畴。清篇神护到江表，河梁诉别岂所侔。嗣孙学力有家法，洪毅不割清不浮。骥子受辔抹燕越，粉袍长铗犹小留。人称张籍好古淡，我爱赵壹辞伊优。往之论交恐避俗，是人摇飏如缀旒。长年闵默堕俗学，夙志顾省伤羁囚。颀然扣门出新作，山奇海秘困穷搜。顷从同盟漫著脚，欻遇强对须抽头。吾乡巨擘子龚子，磊块贮腹皆阳秋。丽唱妍和日九返，君腕脱矣盍少休。恶语送似定一笑，共笑燕石酬精璆。"}