{"id":"1125587","title":"与韩抚干大伦八首","dynasty":"宋","author":"袁燮","text":"故国由来重世臣，芬芳累叶镇如新。中兴第一功臣裔，卓荦如君信有人。肯随流俗慕纷华，闭户观书遍五车。器业要为当世用，直须渟蓄渺无涯。等閒援笔赋新篇，句法新奇思涌泉。绝胜唐人作诗苦，推敲一字强雕镌。几年惯踏软红尘，终日眉攒气不伸。每到山斋闻好语，令人胸臆便生春。剧谈时事言皆验，筹略知非小丈夫。独恨人微言不效，未能推挽上亨衢。思君风度心如结，何日从容迭献酬。凉入郊墟能过我，奉陪童育两山游。年几五十无知己，乘兴将为剑阁行。从此与君尤隔绝，兴怀畴昔若为情。作诗真欲挽君留，蜀道平宁倚运筹。他日功名成遂后，犹能枉顾絜翁不。"}