{"id":"771405","title":"月华清•连夕阴雨，中秋后一日放晴，月分外皎洁，是日值秋分节","dynasty":"清","author":"陈匪石","text":"江雁涵天，阶蛩吟露，素娥今夕初见。水令翻新，恰好剪秋一半。琼楼迥、金镜谁磨，莲漏永、玉绳徐转。相伴自、广寒游后，芳期能展。吴质不眠已惯。怕老树婆娑，斫来还满。小影山河，胜隔雾屏云幔。纵未睹、昨夜星辰，忍负却、故园心眼。良愿。要人间普照，清辉无限。"}