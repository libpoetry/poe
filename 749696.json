{"id":"749696","title":"双刀歌赠仲芸","dynasty":"清","author":"游智开","text":"长沙城头夜吹角，军书频报妖氛恶。立散黄金募健儿，誓除乱贼安耕凿。酒酣奋臂登高台，挥刀起抉浮云开。绕身倏忽曳雌蜺，已觉狡兔无蒿莱。宝物惊看买难得，炎天冷透冰霜色。铿然齐插短鞘中，余怒犹闻吼未息。自言采铁南山冈，锻炼昼夜摩阴阳。深镌咸丰某年月，几肯轻试韬锋铓。只今群盗被原野，雄心已逐嘶风马。若云佩此位三公，世间笑杀屠沽者。把君袖，为君歌，唾壶击碎当奈何。区区金紫安足多，请君斫断生鼋鼍。"}