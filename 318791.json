{"id":"318791","title":"高阳台·客里高歌","dynasty":"现代","author":"顾随","text":"客里高歌，愁来善病，难忘小扇题诗。黄叶飘零，年年长怕秋时。而今更似空心柳，弄晚晴、无力垂丝。便销磨、暖日薰风，依旧枯枝。浮生事业真休矣，剩盈籀故纸，半卷新词。一朵空花，宵深入梦还迟。醒来眼底苍茫甚，正打窗、夜雨凄其。镇伤心、愁也无名，说与谁知。"}