{"id":"844183","title":"金缕曲 感旧，赠余氏兄弟二首，附致云卿丈书后","dynasty":"清末民国初","author":"易顺鼎","text":"记向郧阳道。有伤心、荒原一带，高楼斜照。差幸当年无意绪，马上征人太小。省多少闲凭闲吊。数遍古来飘泊者，到天涯、毕竟输侬早。算已是，倦游了。君家阁上滩声闹。共商量竹弓射鸭，花绷捕蚤。水远山重知几叠，着个儿时游钓。回首觉乱离都好。莫话十年兄弟感，怕江湖、一半垂垂老。写不出，旧时稿。忽废书而嘅。与诸君、一番年少，时乎难再。略记呼朋驰逐处，竹马班衣小队。是今日狂奴故态。几寸花笺名字写，料多时、红照沧桑坏。思往事，总堪爱。行歌坐哭蛮天外。尽追寻别来风雨，三生如晦。何日西窗同剪烛，博得黯然相对。要如此销魂才快。便踏空青寻梦去，到万重、烟水千重塞。应尚有，泪痕在。"}