{"id":"1244089","title":"答龙叔起","dynasty":"元末明初","author":"郭钰","text":"早岁功名望吾子，宝匣倒流三尺水。一朝骑马称将军，乡里小儿尽风靡。诗句乌丝写兔毫，除书紫泥印宫纸。移席花间待客至，俸钱沽酒日馀几。才杰大用当有时，长想风云平地起。事有不然待消弭，中朝达官忽至理。尘飞戎马塞江淮，日落妖狐阚闾里。东西奔走十六年，今日见君杂悲喜。一饭不肯蹴权门，独惜交情保终始。作诗寄欧思不群，大音洗我筝笛耳。我欲烦君重见欧，著身更好山岩里。"}