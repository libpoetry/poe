{"id":"822526","title":"梦横塘 丁巳惊蛰日书感","dynasty":"清末近现代初","author":"周岸登","text":"病余疏酒，梦里惊春，琐窗尘暗瑶瑟。短约无凭，悄不记、铜驼坊陌。神镜霾云，药娥归海，晚烟愁碧。但零歌剩舞，断续犹闻，朝元路，层霄隔。衡端燕雀争平，聒羁人倦耳，冷泪偷滴。怪煞东风，偏误却、彩鸾消息。更谁与、敷红写翠。斗草筹花竞春色。雁羽差池，子规啼恨，满江南江北。"}