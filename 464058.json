{"id":"464058","title":"沁园春 雪","dynasty":"当代","author":"郭汉城","text":"拂草蝶连，触树花开，因势飞斜。恁扬扬沸沸，漫山遍野，翻翻滚滚，入漠平沙。山作银船，地为琼海，高矗峰樯竞浮槎。堪寥阔，看茫茫莽莽，无际无涯。奇思绮想才华。惜比絮拟盐兴会差。甚夜吟晓踏，觅春无处，吴头楚尾，泪湿梨花。天道嫌憎，污沟浸月，日落浊流昏火霞。重装点，这晶莹世界，一例无暇。"}