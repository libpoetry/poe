{"id":"6235","title":"登千福寺楚金禅师法华院多宝塔","dynasty":"唐代","author":"岑参","text":"多宝灭已久，莲华付吾师。宝塔凌太空，忽如涌出时。数年功不成，一志坚自持。明主亲梦见，世人今始知。千家献黄金，万匠磨琉璃。既空泰山木，亦罄天府赀。焚香如云屯，幡盖珊珊垂。悉窣神绕护，众魔不敢窥。作礼睹灵境，焚香方证疑。庶割区中缘，脱身恒在兹。"}