{"id":"830487","title":"武昌道中","dynasty":"清末民国初","author":"俞明震","text":"江流束百忧，云光媚初夕。绵绵惓水木，清响倏已隔。江城延古欢，揽裾怨将别。广术暧寒烟，残阳收远色。驰望忽迷方，忉怛感行役。委帆溯归风，虚舟群动息。明星露窈窕，山峦亦悱恻。哀乐乘天倪，情澜渺不竭。泠泠怀远度，黯黯徇前迹。薄暮猿鸟啼，江湖不可测。瞻望穷崦嵫，婉娈迟明发。"}