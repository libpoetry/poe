{"id":"1247732","title":"磨崖碑","dynasty":"元末明初","author":"蓝智","text":"浯溪溪上磨崖碑，尚书之笔刺史辞。蛟龙澒洞雷雨垂，虎豹惨澹风云驰。词严义正意则微，银钩铁画世莫窥。是时妖孽侵唐基，帝星白日西南移。灵武仓卒事亦危，一二老臣共扶持。秋风万里天王旗，乾坤汛扫重恬熙。九重宫阙回春姿，二圣欢乐孝且慈。丰功伟烈何巍巍，周宣汉武宜同时。臣结再拜陈颂诗，勒铭不用鼎与彝。磨高镌坚崖石隳，大书更藉鲁公为。凛然抗贼志未衰，快剑长戟纷离披。碧石漠漠青苔滋，字纵磨灭犹可推。乃知古人用意奇，真与天地同等期。山空江晚舟楫迟，萧萧落叶寒蝉悲。"}