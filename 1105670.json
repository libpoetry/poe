{"id":"1105670","title":"晚过沙滩有渔举网得鳊鱼二百馀头橙橘正青黄以百钱买橘得十六颗比乡里小差而味酸","dynasty":"宋","author":"王十朋","text":"渔人生计占沙洲，一网鳊鱼二百头。鱼未到家人买尽，明朝一网更盈舟。地近荆州见木奴，青黄照眼两三株。百钱买得霜前颗，味带儒酸似老夫。晚来诸卒竞欢呼，籴得香粳一斗馀。拾荻为薪煮江水，就船沽酒吃鳊鱼。"}