{"id":"405363","title":"逸楼落成二首","dynasty":"近现代末当代初","author":"黄松鹤","text":"小筑楼台俯野坰，经时又见稻畦青。因多水竹当书幌，自有云山敞画屏。菊影迷离三径月，灯光颠倒一天星。归来那比陶彭泽，也向田园养性灵。人境居然有洞天，不辞多费买山钱。临池叠石罗胸次，望树留云在鬓边。已过半生方学易，真无一事可参禅。堂成傥得如心愿，假我文章二十年。"}