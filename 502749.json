{"id":"502749","title":"水墨横图为姜养恬书","dynasty":"明","author":"王恭","text":"梗树重林隔花远，仙源一道缘溪回。太常峰顶千秋雪，石门洞中万古苔。石门隐映灵湫窟，积水澄波洞毫发。龙鸣午夜发天声，僧定空山见秋月。美人家住石门东，散帙垂帷杳霭中。千嶂云来窗户白，半岩雨过野泉红。美人自是儒林秀，叔父风流今白首。醉来莫赌山阴棋，兴在宁陪竹林酒。门前水硙霜花米，席上春盘脍鲜鲤。何意匡庐四五峰，飞落君家画屏里。君今见画思隐沦，谓我年来得句新。谁知纸上千章富，不换仓中五斗陈。"}