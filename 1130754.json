{"id":"1130754","title":"石尉归杭","dynasty":"宋","author":"韩淲","text":"吴越青山日日潮，鱼龙出没浪花骄。乾坤莽荡盘今古，贤否交驰迫市朝。我有诗书心自得，人无风月意难消。三年尉满归天路，柳色争春梅未飘。孤山梅与玉溪梅，溪上山根岁岁开。归到乡关须领略，相逢官路且裴徊。无非共醉穷冬景，其奈他吟处士来。篱落园林浮动处，定应回首我尘埃。"}