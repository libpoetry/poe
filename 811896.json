{"id":"811896","title":"菩萨蛮 有感","dynasty":"清","author":"吕采芝","text":"韶华又是匆匆甚。催人不管人愁闷。花自看芬芳。侬看都断肠。尘生明镜暗。一任朱颜改。莫把绣帘开。怕它双燕来。凄凉意绪逢佳节。一番情事和谁说。小院逗东风。伤心泪自红。梅花如昔瘦。往事难回首。不忍倚阑干。夜深翠袖寒。东皇既漏春消息。雨丝风片摧何急。镇日画帘斜。无心阅岁华。满庭芳草绿。知否眉峰蹙。和泪證前因。始终却负君。"}