{"id":"697384","title":"河渠歌十首为大司空潘公作并奉怀前大司空朱公","dynasty":"明","author":"胡应麟","text":"大海波涛静不流，长堤云雾似龙游。千秋玉帛朝仙苑，万国车书会帝州。鼓吹连天发棹歌，旌旗耀日午风和。波摇柳色通淮甸，水泛桃花入潞河。宝应堤成不避风，高邮湖远若行空。由来饷事今年蚤，四月楼船尽过洪。大圣曾闻出泗州，司空重起镇淮流。河开砥柱三千丈，殿锁琅珰亿万秋。铁骑云屯汉武年，翻愁瓠子变桑田。何如此日新梁就，南控长淮北控燕。六月边头未请粮，河西已到万馀皇。欢声欲沸三关士，满载嘉禾出太仓。锦缆牙樯照碧天，黄旗十道晚风前。山樱未入吴姬口，乍日中官已进鲜。朝行齐鲁暮淮徐，沐雨栖风志屹如。业就耻方徐内翰，功高不数宋尚书。三十年来治水劳，白头犹自驾轻舠。河边莫漫誇千骑，海上曾闻钓六鳌。随山刊木两司空，万古勤劳夏后同。试听河堤行客语，朱公一去有潘公。"}