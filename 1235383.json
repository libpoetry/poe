{"id":"1235383","title":"【幺篇】 其二","dynasty":"元","author":"白朴","text":"恰春光也，梅子黄时节，映日榴花红似血。胡葵开满院，碎剪宫缬。倏忽早庭梧坠，荷盖缺。院宇砧韵切，蝉声咽。露白霜结，水冷风高，长天雁字斜，秋香次第开彻。不觉的冰澌结，彤云布，朔风凛冽。乱扑吟窗，谢女堪题，柳絮飞玉砌。长郊万里，粉污遥山千叠。去路赊，渔叟散，披蓑去，江上清绝。幽悄闲庭院，舞榭歌楼酒力怯，人在水晶宫阙。岁华如流水，消磨尽，自古豪杰，盖世功名总是空，方信花开易谢，始知人生多别。忆故园，漫叹嗟，旧游池铺，番做了狐踪兔穴。休痴休呆，蜗角蝇头，名亲共利切。富贵似花上蝶，春宵梦说。少年枕上欢，杯中酒好天良夜，休辜负了锦堂风月。海棠初雨歇，杨柳轻烟惹，碧草茸茸铺四野。俄然回首处，乱红堆雪。"}