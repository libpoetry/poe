{"id":"655203","title":"昨者候问尝以不作诗奉戒归途欲联数语驰上未果也明日使来复辱和章岂谬言不足信耶抑兴到落笔自不为劳耳辄复借韵一首以终致鄙意","dynasty":"明","author":"倪岳","text":"先生晏卧读书窗，孤负新醅发旧缸。寒极不禁挥健笔，夜深犹为拥清釭。聊将卷帙销馀闷，却任歌词叠故腔。药裹欲劳丹灶一，诗筒空报玉盘双。心旌漾漾还增剧，愁绪纷纷亦转庞。最爱虚檐明月上，惯闻高阁暮钟撞。长时病榻凭谁遣，今日诗坛拟自降。瘦骨秪怜头戴笠，渴怀终慰梦吞江。气钟岳麓山灵閟，派出长沙水势淙。一代才华烦郑重，少年功业在经邦。"}