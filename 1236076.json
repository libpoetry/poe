{"id":"1236076","title":"寄题钦惟心山房三首","dynasty":"元","author":"张翥","text":"普照南徐寺，苍苍祗树林。驮经惟白马，布地尽黄金。午梵钟声远，寒灯殿影深。由来世界黑，谁与一明心。朱方有真子，心印悟南宗。奏乐惟天女，听经化海龙。香凝行道席，灯照著衣钟。犹厌依城市，开门别种松。名山旦夕仰，方外宿心亲。业白到初地，性空无一尘。乞钟时出寺，坐夏不迎人。想见惟心叟，风凉满㲲巾。"}