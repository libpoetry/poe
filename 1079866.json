{"id":"1079866","title":"李文若季敌访余高安留连累日临行赠之","dynasty":"宋","author":"吕本中","text":"十年奔走风尘中，学殖不进身愈穷。梦断江南不得往，坐叹岁月如惊鸿。君家政当匡庐路，时有僧行附书去。每念君家草堂好，便欲移家就君住。当时气象已参差，今日情怀况迟暮。斯文未丧欲谁托，交游十人九不乐。百川东下障狂澜，伯兄嶷然如断山。苍苍在上久无意，空使妙句留人间。两季只今名籍籍，北方人士所未识。未歇中原胡马尘，且喜沙头风浪息。高安相遇一长吟，盛夏苦雨成淫霖。顾我无能甘畎亩，如君岂合在山林。豫章老矣栋梁在，莫厌它时斤斧寻。"}