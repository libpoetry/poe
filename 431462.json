{"id":"431462","title":"菩萨蛮","dynasty":"近现代","author":"邓嘉缜","text":"放帘花气蒸成雾。卷帘月色清如注。花月自年年。未妨初梦圆。为谁回玉颈。留下相思影。春暖锦屏风。红儿妆正红。纤纤不惯调丝竹。梦痕枉上瑶台曲。艳景满春城。黄鹂三两声。烟笼红芍药。叶叶春衫薄。郎自不分明。犹怜妆未成。为郎蕉萃如花面。却从众里教郎见。红晕脸霞生。谁言郎意轻。春风入罗幕。腕重金条脱。安稳绣芙蓉。泠泠闻曙钟。当时姊妹犹相戏。而今夫婿难回避。前度好花枝。绿阴春昼迟。芳兰纫作佩。众里羞佯醉。谁与赋闲情。青琴时一鸣。"}