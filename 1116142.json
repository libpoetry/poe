{"id":"1116142","title":"次韵蔡天任二首","dynasty":"宋","author":"汪藻","text":"远屏郊园谁复过，支筇立到暮钟时。苦无啼鸟坐春去，时见好山缘竹低。行逢邻僧语一则，绝胜饮客呼三迟。人间万事不关我，以壳自遮如冻龟。一雨真成解人意，翻盆注野却晴时。五更城上鸟乌乐，十日街头樱笋低。江声即随潮信急，云气欲度山椒迟。吾徒饱饭眼中见，鍊息不应长学龟。"}