{"id":"506809","title":"送胡祭酒致政还乡","dynasty":"明","author":"杨荣","text":"昔在太宗时，贤俊方汇征。与君初识面，遂结金石盟。一见得披豁，联袂登蓬瀛。儤直居馆阁，顾问趋承明。君独负才学，冑监遂荣升。危坐拥皋比，六馆来诸生。菁莪沐时雨，芹藻蔼生成。车驾临辟雍，峨冠讲遗经。宠眷自天启，四海腾休声。优游职史事，驱驰历两京。迨兹龙飞运，海宇跻升平。庶政已咸熙，恩泽九有盈。百辟总欢抃，尽职摅衷诚。鸾诰重褒美，存没被光荣。而君六帙年，衰病久相婴。圣情为悽恻，赐归豫章城。玺书重嘉奖，昼锦何足矜。祖帐出都门，执手难为情。西山郁嵯峨，南浦春涛惊。桑梓日在眼，东风拂行旌。嗟我今独留，念别心怦怦。矫首万里天，鸿飞正冥冥。"}