{"id":"1063790","title":"器之喜谈禅纵横迅辩尝摧衲子丛林苦之有诗见赠次其韵","dynasty":"宋","author":"释德洪","text":"彭侯惯法战，机锋吸西江。衲子畏面目，望见投矛鏦。丛林真一害，斯人喧此邦。我虽耐矢石，貌抗心已降。霜钟但摩挲，岂敢施微撞。时来奋棘髯，剧谈对闲窗。初见摇心树，久则摧幔幢。遂使浇薄态，琢磨成敦厖。吾志荷大法，君欲插手扛。从来内外护，刘远名亦双。斯道久破碎，百孔而千疮。要当共补缀，追配能与庞。"}