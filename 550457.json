{"id":"550457","title":"绿珠诗","dynasty":"明","author":"徐熥","text":"盘龙洞口双蛾翠，玉唾流香脂粉腻。三斛明珠艳质归，千重锦障秋波媚。玉笛声寒响断云，凰钗蛟佩舞明君。光生凤蜡春厨煖，香屑龙炉夜阁熏。曲曲莺喉歌懊恼，红颜不向青铜老。宝砌苔痕蚀百花，名园梓泽生秋草。一死难酬卫尉恩，鬓云斜坠玉钩翻。碧莎黄土碎香骨，朱楼白日啼妖魂。涧中金水流呜咽，半寸珊瑚千点血。麝气春凝柳絮风，佩声夜泣梨花月。"}