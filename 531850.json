{"id":"531850","title":"瓶山小隐为胡少参","dynasty":"明","author":"黄佐","text":"鸿钧幽眑不可见，眼前突兀皆灵踪。有山如瓶翠当户，青天不数金芙蓉。摩挲叹尔谁所铸，欲诘真宰嗟无从。颇闻混茫胚尔质，列缺辟历锤成峰。汲井可以及千里，储粟岂特逾万钟。斗杓挹酒尔堪贮，嗒然默默知有容。临溪仙人顾尔笑，若作曲蘖烦天翁。烟霏护足肖壶首，日月照背成龟蒙。巨灵挈之不假器，阴阳为炭何年镕。分江济渴泽可注，守口铭座云长封。世途尘鞅未能掉，对此吸秀清心胸。仙露往往集鸾鹤，元气浩浩流杉松。药房兰室敞天地，练要服食忘春冬。粤山霞侣傥相见，与尔共佩苍精龙。"}