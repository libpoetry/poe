{"id":"275775","title":"貂裘换酒·曹实庵用前韵见怀有答","dynasty":"清代","author":"李良年","text":"为客心长醉。感瑶华、飞来天末，报之木李。燕市清明如梦寐，人语衣香沙际。谁解惜、闲踪萍寄。丁卯乌丝今代好，记骊歌、次第乔（石林）汪（蛟门）辈。黯然别，暂时喜。蛮花僰草三荣悴。笑蹉跎、灌园人远，桔槔空敝。中岁行藏须定着，痼疾烟霞难已。判便作、樵夫渔子。定续吾家盘谷隐，有未荒、松径邻长水。书再到，客归矣。"}