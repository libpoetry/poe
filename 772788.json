{"id":"772788","title":"秋雨","dynasty":"清","author":"朱景英","text":"今年夏月风不号，亦罕骤雨来崇朝。乾鹊故不越海噪，阳乌只觉当空骄。入秋三日月离毕，漏天界破银河涛。摧颓四角黑云压，天浆直倒非倾瓢。霾昏失旦莫辨昼，溜响薄暮还连宵。时复撞搪户牖壁，挟势撇摋惊吹飙。青苔上砌础生菌，绿树踠地窗偃蕉。文书稀省颇自得，况听丛竹声萧萧。常时车马客到未，旧雨今雨从诙嘲。惟愁庳侧泥没踝，屋上捲去三重茅。"}