{"id":"736479","title":"宋中丞牧仲以宋本施注苏诗见惠赋此奉谢","dynasty":"清","author":"揆叙","text":"飞空仙人厌蓬壶，游戏下作眉山苏。兴酣落笔有元气，回斡造化吞江湖。辞雄义密援据博，读者岂易探根株。俗传王注多假托，穿凿附会欺庸愚。吴兴司谏抉天奥，磨丹闭户穷朝晡。景蕃该洽助商订，四十二卷同瑶瑜。天荒地老岁华改，鼠啮蠹蚀尘泥污。公安得此嘉泰本，篇帙虽缺神敷腴。殷勤补缀付剞劂，膏泽要使均沾濡。独留旧本自吟赏，岂散鳞爪藏丽珠。忽然惠我意安在，勉以文字相嬉娱。嵇康疏懒学久废，往迹尚可谈其粗。先生数奇困谗口，备历患难投艰虞。遗文何罪遭禁锢，良玉岂惮经洪炉。宁期旷世有自己，笠屐静对真形图。寸缣尺蹄费捃摭，零落幸免抛榛芜。春风水国花事好，轻舠远涉东南隅。新篘既醉吴市酒，异味行啖松江鲈。更惊秘简落吾手，喜极不尽狂歌呼。辱公期望恐难称，大愧识字耕田夫。携归留作最后供，古香绕座无时无。"}