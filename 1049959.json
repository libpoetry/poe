{"id":"1049959","title":"代先书寄庐郡朱龙图","dynasty":"宋","author":"郭祥正","text":"杨花塞路春无声，鸣鸠唤妇留春晴。扬鞭朝发浚遒县，卷帘暮宿金斗城。城中主人汉贾谊，妙年射策都群英。峨冠独立御史府，冰霜凛凛清朝廷。忽乘白云渡银海，十年望阙心常倾。只今淮西课异等，沉沉玉帐闲府兵。神机照物辨毫发，提刀四顾新发硎。行闻召节返西掖，至尊开阁思谈经。岂容燕寝自颐养，画戟森卫清香凝。陈公虽解豫章榻，白头重愧非徐生。飘零渔艇荷蓑笠，揣摩旧学荒柴荆。愿公一吐太和气，朽株岩下逢春荣。"}