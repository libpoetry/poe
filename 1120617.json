{"id":"1120617","title":"寓舍杂题三首","dynasty":"宋","author":"周紫芝","text":"久作乘风去，重寻听雨眠。更无轻絮落，又见小荷圆。芍药何人种，茂葵一笑妍。乱离归未得，且复此经年。老去书中得，心因病后衰。栖栖身是梦，种种鬓成丝。鸟自知时节，人犹说乱离。倚楼天万里，无地置吾锥。客路犹飘泊，江山未定居。卖刀安得犊，弹铗竟无鱼。一饱非难事，平生不愿馀。但能休旅枕，便可税征车。"}