{"id":"1245070","title":"赠刘全真","dynasty":"元末明初","author":"丁鹤年","text":"峨峨崆峒山，去天不盈尺。西挹弱水流，东挂扶桑日。中有学仙人，眉白双眼碧。餐霞衣云雾，凝神鍊精魄。狞龙及猛虎，视之如虮虱。功成朝紫皇，名隶丹台籍。幡然汗漫游，飞行隘八极。沧海重扬尘，蟠桃几结实。天上与地下，俯仰成陈迹。归来敛衽坐，倒卷入冥寂。万象吾肺腑，四气吾嘘吸。乃知大还资，不离婴儿质。蚩蚩世间人，斲丧良可惜。"}