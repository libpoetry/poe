{"id":"508","title":"奉使益州至长安发钟阳驿","dynasty":"唐代","author":"卢照邻","text":"跻险方未夷，乘春聊骋望。落花赴丹谷，奔流下青嶂。葳蕤晓树滋，滉漾春江涨。平川看钓侣，狭径闻樵唱。蝶戏绿苔前，莺歌白云上。耳目多异赏，风烟有奇状。峻阻将长城，高标吞巨舫。联翩事羁靮，辛苦劳疲恙。夕济几潺湲，晨登每惆怅。谁念复刍狗，山河独偏丧。"}