{"id":"1114532","title":"谯允蹈知县和予所作二诗复用韵答之","dynasty":"宋","author":"李流谦","text":"向来沮洳懒扶竿，独有诗情久未阑。把菊风流元旷荡，纫兰气骨自辛酸。赏音定许推夔足，知味宁论食马肝。胜日从公窥秘藏，珠星璧月照人寒。穷年斗粟亦时须，清坐那能论有无。洗我破樽倾竹叶，觅君佳句写桃符。种瓜晚计应先定，画饼空名不拟沽。办取芒鞋山里去，羊肠纵险是夷途。"}