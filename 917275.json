{"id":"917275","title":"贺新郎 其二 寄辛潭州","dynasty":"宋","author":"杨炎正","text":"梦里骖鸾驭。望蓬莱不远，翩然被风吹去。吹到楚楼烟月上，不记人间何处。但疑是、蓬壶别所。缥缈霓裳天女队，奉一仙、满把流霞举。如唤我，醉中舞。醉醒梦觉知何许。问潇湘今日，谁与主盟尊俎。无限青春难老意，拟倩管弦寄与。待新筑沙堤稳步。万里云霄都历遍，却依前、流水桃源路。留此笔，为君赋。"}