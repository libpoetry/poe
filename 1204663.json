{"id":"1204663","title":"大圣乐 至日与周晴川兄弟会饮","dynasty":"元","author":"朱晞颜","text":"霜护庭鸳，春生炉兽，早梅初破。喜至景、渐觉迎长，刺绣五纹赢得，儿女情多。老侵寻愁添岁月，尽门外、今朝无客过。慵身在，且应时纳祜，浅酌高歌。人生有几胜选，苦不分、千金换翠娥。便次公酌我，公荣如子，奈此欢何。霜竹喷云，风瓢激树，得似埙篪清意呵。休眉锁，问朱颜去了，还更来么。"}