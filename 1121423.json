{"id":"1121423","title":"秋怀二首寄圣俞","dynasty":"宋","author":"欧阳修","text":"孤管叫秋月，清砧韵霜风。天涯远梦归，惊断山千重。群物动已息，百忧感从中。日月矢双流，四时环无穷。隆阴夷老物，摧折壮士胸。壮士亦何为，素丝悲青铜。群木落空原，南山高巃嵷。巉岩想诗老，瘦骨寒愈耸。诗老类秋虫，吟秋声百种。披霜掇孤英，泣古吊荒冢。琅玕叩金石，清响听生悚。何由幸见之，使我涤烦冗。飞鸟下东南，音书无日捧。"}