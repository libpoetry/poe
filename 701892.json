{"id":"701892","title":"西子湖四首","dynasty":"明","author":"黄渊","text":"桃柳春相笑，楼台岫与连。秾遮五岳眼，媚耸六桥肩。置我森疏影，删渠掩映妍。西陵苏小小，何处落花船。湖为幽人有，素秋来淡之。歌喉渐萧瑟，公子动归思。烟雨添僧影，霜枫点岫姿。六桥风景外，不在早春时。朱夏离离至，烟光澹澹删。人还三月客，山老一朝颜。歌吹无时已，亭楼何处闲。又闻里湖静，香梦藕花湾。三月湖山暗，六桥烟雨濛。堤杨垂彩阁，烟艇缩蓑翁。影湿红裙妙，歌移翠院讧。寻舟人数处，寺口吹回风。"}