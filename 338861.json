{"id":"338861","title":"台城路·登雷峰望宋胜景园故址","dynasty":"清代","author":"过春山","text":"东风又入荒园畔，繁华已成尘土。太液芙蓉，未央杨柳，曾见当年歌舞。危栏谩抚。叹事逐飞云，梦随香雾。指点江山，斜阳一片下平楚。悠悠此恨谁诉。想青燐断续，还过南浦。铁马凭江，香车碾月，忍读昭仪词句。凄凉几许。但山鬼吟秋，杜鹃啼雨。回首宫斜，白杨深夜语。"}