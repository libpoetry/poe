{"id":"477427","title":"行路难 其二","dynasty":"明","author":"薛蕙","text":"我歌行路难，什百之端歌一端。丈夫委质事天子，岂谓当由左右始。九重邃远壅蔽多，疏贱孤臣竟谁恃。君不见贾谊上书谈世务，汉皇欣然绛灌怒。秪言旦暮即公卿，一麾却作长沙傅。又不见董生硁硁守廉直，儒者安知丞相力。白头不得里中卧，远徙胶西骄主国。二公之事略无异，史策纷纷多此类。馀风积习传至今，覆辙危机在平地。沛国迂儒不晓事，酷信丘轲泥文字。往年抗疏撄逆鳞，赐玦归来十二春。岂无高足据要津，未肯低眉干贵人。贵人方寸九折坂，况我三轮行不远。帝阍无路欲何之，五岳寻仙未应晚。"}