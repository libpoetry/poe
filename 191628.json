{"id":"191628","title":"再用韵呈德修","dynasty":"宋代","author":"陈傅良","text":"一日一见犹为稀，如何十年见无期。昔方壮岁意轻别，一笑听君歌式微。江流永矣剑阁阻，恨不羽翰能奋飞。不图今日已华发，话此怪怪还奇奇。桑麻不竞蒿压屋，厚禄书断儿恒饥。谁当附热斲冰雪，岁晏独可相从嬉。功名富贵各有时，人亦空自为韦脂。与君持此将安归，沧海雪山无尽诗。"}