{"id":"1084750","title":"同舍再约赏梅用前韵","dynasty":"宋","author":"王十朋","text":"梅溪野人真野哉，老眼长为寒梅开。朅来西湖探春色，濡毫一洗匈襟埃。却将梅花比和靖，花与人物俱奇魁。同行二十五佳客，一一尽是离骚才。新诗一出花价长，糠秕桃李奴玫瑰。湖山已槁处士骨，风月未厌吾侪来。欣闻好事约重赏，准拟餐玉尝春杯。预办长笺收白雪，载取十里清香回。"}