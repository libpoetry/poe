{"id":"313602","title":"摸鱼子·题史督部绝笔家书后","dynasty":"现代","author":"卢前","text":"是何人、手泽如此，斑斑泪也还血。虽然和墨无多语，落笔尽成呜咽。心似铁。情怎绝。所难忠孝两无缺。国仇未灭。只饮恨吞声，与城共命，先不负臣节。扬州路，剩有梅花胜雪。登临多少词客。纵教解得苌弘碧，谁识孤怀芳烈。空悲切。东厂狱、恩师当日丁宁说。千回百折。让一纸流传，相逢异世，催我羽音发。"}