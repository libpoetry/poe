{"id":"245401","title":"洛阳曲·有客顿征辔","dynasty":"宋代","author":"陈襄","text":"有客顿征辔，暮宿洛阳堤，洛阳繁华地，慨然心伤悲。忆昔季伦家，朱门鼎贵时。锦步四十里，冠盖相追随。宠移百琲珠，醉击珊瑚枝。一旦委沟壑，身随朝露晞。绮楼自颠仆，金谷无人归。缘珠千古魂，散作香尘飞。荒榛塞中道，惟有寒螀啼。嗟哉百世后，骄奢徒尔为。"}