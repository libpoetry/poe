{"id":"893208","title":"拟杜工部九成宫","dynasty":"宋","author":"宋祁","text":"云山郁嵯峨，宫户莽轇轕。摧峰隐驰道，镵岫启绣闼。游鹍邈飞斗，阳马恣陵突。危淙注铜池，翠潋漱崖骨。落虹拖晨轩，奔蟾守夜窟。凭高眺鸿洞，念古一超忽。咄嗟有隋后，缔构穷剞劂。徒矜昔日工，乃忘后世拙。居为唐家保，功业何汩汩。牛酒望幸民，岩廊卫守卒。残松抱空偃，卧杨委新伐。千载遍荒愁，金铺锁崷崒。"}