{"id":"1126633","title":"送曾寺簿知南安二首","dynasty":"宋","author":"萧立之","text":"倦随龙尾踏□檛，却爱山城放早衙。官好何曾啸篁竹，州清第一管梅花。濂翁道脉犹今日，铁汉风声想故家。君去我留人自恨，春风祖帐满东华。南丰事业炳如丹，振起斯文一代看。霄汉行飞上鸿雁，画图盛事入衣冠。旌幢有喜春郊满，剑槊无声夜峒寒。小试淮阳君且召，金狨湖外等归鞍。"}