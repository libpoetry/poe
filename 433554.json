{"id":"433554","title":"怀陶端翼四首","dynasty":"近现代","author":"龚锡圭","text":"不见汪洋度，渐知鄙吝萌。棋声随月落，水影到门清。归隐余高节，论交见旧情。浑然无我相，仿佛葛天民。事业付浮鸥，苍苍鬓各秋。利权嗤狗骨，勋位笑羊头。开卷聊游古，看花且散愁。桃源如可觅，从子泛扁舟。相望久离索，相悲各问年。深知尘网恶，且作地行仙。恍入春风座，并瞻霁月天。北窗高卧候，轨迹继先贤。仁者原多寿，聪强矍铄哉。游山时着屐，赏菊快衔杯。闲气三吴种，文章天下才。空群魁冀北，泰斗仰崔嵬。"}