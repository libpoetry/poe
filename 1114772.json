{"id":"1114772","title":"寿利州赵漕","dynasty":"宋","author":"李曾伯","text":"天禀银河一派清，蔼然中外播休声。金城方略今充国，斜谷规模旧孔明。屈久辔丝勤使指，再须班笋著宗英。九重侧席亲贤切，有诏西南起老成。几载星轺惠汉关，埴培寿脉一分宽。数丝鹤鬓因民白，一片鸥心为国丹。绿野高风虽独慕，黄花晚节正争看。勋名麟阁清芬在，且伴松椿傲岁寒。"}