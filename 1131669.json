{"id":"1131669","title":"挽刘主簿令二首","dynasty":"宋","author":"廖行之","text":"雁行场屋久联翩，赋客终为桂籍仙。鸾诰已封慈母贵，鲤庭仍见世科传。转头生死归何地，反掌荣枯欲问天。贱子门阑方有托，惊嗟梁木忽先颠。投檄巴陵本为亲，迟留方拟问通津。一官粗报平生志，万里俄倾未老身。里棘岂堪栖凤驻，冢花重叹卧麟新。我惭李汉无才望，敢效韩编作序人。"}