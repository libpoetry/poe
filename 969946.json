{"id":"969946","title":"题兰亭帖","dynasty":"宋","author":"赵彦卫","text":"生涯寄箪瓢，嗜古成传癖。胸蟠万卷书，禊帖究所出。三百七十五，异论溢编帙。更相自戈矛，又类相形色。我昔识诸老，高论聆侍侧。玉笔贵藏锋，真赝拚金锡。精神苟不具，徒尔致研席。搜访诸贤语，编类置丈室。使我心豁然，登山如得屐。妄意于斯文，庶可益涓滴。作诗谢来贶，持寄俟他日。"}