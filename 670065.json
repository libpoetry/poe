{"id":"670065","title":"送李明府入奏","dynasty":"明","author":"李攀龙","text":"西北夏云列，飞盖亦相望。供帐被城隅，父老皆扶将。天子秉百度，作新大明堂。榱桷曼且硕，抡才自南乡。山河俯壮丽，肃穆垂衣裳。是时薰风至，五月开未央。既奏解愠曲，或和斯干章。圣颜慰饥渴，帝心简四方。冢宰上绩书，召见伏明光。用等课高第，视事称维良。小臣奉威灵，不得施其长。谁谓一邑轻，治行乃无疆。愿言备侍从，珥笔述陶唐。策勋谅有期，遗爱匪可忘。"}