{"id":"807557","title":"东风第一枝  咏玉兰花","dynasty":"清","author":"陈维崧","text":"细雨抟酥，好风搓粉，枝枝斜压阑槛。墙边无限玲珑，楼头许多掩冉。琼姿檐外，总不受、蜂侵蝶犯。自生成、别样心情，谁耐风光秾艳。隔著水、盈盈飘飐。笼著雾、亭亭雅淡。似憎杏把红薰，微嫌桃将绛染。空濛皎洁，来相伴、空房小胆。罨玉楼、一片花光，逼得盘龙镜暗。"}