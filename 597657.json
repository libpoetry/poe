{"id":"597657","title":"拟古忆西山遗老","dynasty":"明","author":"林大春","text":"昨予登南山，山中见垂钓。云本太丘遗，不幸生末造。先人捋虎须，比屋多俘剽。从之复九仇，退焉修四庙。族里擅豪华，信义从吾好。晚来卧松石，结友思同操。瞥然忽遇予，揖予摅怀抱。谓予金马客，何用栖玄豹。今乘紫气游，盍著五千道。感此父老言，区区愧琼报。笑谈犹在目，颜容未枯燥。如何厌尘氛，翛然竟长啸。重来不再逢，中心怛而悼。一滴慰幽冥，聊用发高蹈。"}