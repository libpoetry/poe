{"id":"513930","title":"荣寿堂为会昌太傅公子锦衣瓒赋","dynasty":"明","author":"程敏政","text":"醴泉乡中凤山秀，孕我景陵县太母。庆源衮衮生公侯，忠孝承家数元舅。元舅年过八十馀，发如皎雪颜如朱。迩来谢兵奉朝请，出入特许乘安车。手诏时来诏耆德，赐府潭潭帝城北。锦衣公子开新堂，日领孙曾候颜色。优游已似地行仙，眼看乔木上参天。讲帏史局从公旧，愿保勋名到百年。"}