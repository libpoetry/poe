{"id":"523193","title":"白河篇送李南阳","dynasty":"明","author":"李梦阳","text":"白河日赤沙吐云，人喧吏閧迎神君。三月万花拥车入，满城竹马儿童出。君昔坐郡襄汉东，气势三楚生雄风。擿奸无论汉张敞，秉义直到唐梁公。霜飙偶折奋翅鹗，日月竟照凌云松。铁干久拟作隆栋，剑翮即暑追飞龙。空同老儒不君识，倾盖逢之喜动色。论文开口夜尝旦，愤事扼腕昼遽黑。南阳虽迩路终隔，音书易通见难得。我欲扳君数日住，南民望之馁待食。君心透彻皓如玉，壶之清冰君材磊。落岿如万仞之立壁，高议足以排山岳，伟文足以华人国。只恐兹邦难久留，汉庭来徵郭细侯。"}