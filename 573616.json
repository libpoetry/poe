{"id":"573616","title":"和唐令尹喜雨谣","dynasty":"明","author":"朱升","text":"乖龙行雨来，阴云暗长空。父老急避雨，枕籍丛祠中。共说今年好令君，愁民心与天心通。推收不行二十载，编户流离注虚税。救焚拯溺不移时，感召丰穰如有期。夏潦秋必旱，家家发忧叹。人言令君先民忧，祷神得雨民忧散。绝怜得雨如得金，黄金不入饥时眼。君不见去年河陕间，到处各有守令官。尽心弭灾岂无术？坐使生齿遭艰难。忠臣忍读罪己诏？富儿勇取入粟官。呜呼，从渠入粟为官至卿相，徙薪合在焦头上。"}