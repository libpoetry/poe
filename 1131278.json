{"id":"1131278","title":"环村踏雪","dynasty":"宋","author":"楼钥","text":"一冬求雪雨还晴，剩喜春朝见玉霙。不为偶同佳客到，谁能深入乱山行。云窗雾阁知何限，玉树琼枝到处明。更唤轻舟同稳泛，小溪何似剡溪清。笋舆冲雪过溪桥，流水方东未晚潮。白里不知梅夺色，青边尤喜麦成苗。烟深带雨参差下，空阔随风自在飘。可是忍寒诗更切，故求野路踏琼瑶。"}