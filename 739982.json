{"id":"739982","title":"访山谷先生双井故居有感","dynasty":"清","author":"熊为霖","text":"一月分宁客，载访涪翁居。转径入幽邃，烟水开林于。湾势回明月，泱漭天旷如。石壁裂斧劈，石栈盘空虚。酌我双井泉，台上窥游鱼。遗址委榛莽，约略存阶除。丰碑不可读，字剥苔藓余。野老指陈迹，一一为嗟吁。先辈一抔土，枫叶吹蘧庐。文章不可死，故宅无完区。再拜想元祐，箬影清扶疏。白杨枯萧萧，天籁生长嘘。"}