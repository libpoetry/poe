{"id":"925408","title":"退士一首","dynasty":"宋","author":"苏籀","text":"贤贤高哉古黔娄，独辨真趣肩夷由。市朝慕诱吁竞求，求仁丘壑良远谋。白云抗志耕平畴，炎天葛制冬鹿裘。邂逅孤豚笑肥牛，拨剌廉鱼脱金钩。雄鸡曳尾惮俎羞，鹪鹩一枝绰馀庥。楚楚奢靡翾蜉蝣，下士阉然媚俗流。嗟嗟此病云何瘳，渊源友尚颜轲俦。袯襫有暇从帣韝，形为心役无深尤。貂蝉夸诧出兜鍪，驷马高盖忧人忧，才殚力尽长不休。上士凌霞宅岩幽，千镒鹤书那转头。"}