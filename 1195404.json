{"id":"1195404","title":"南歌子","dynasty":"唐","author":"温庭筠","text":"手里金鹦鹉，胸前绣凤凰。偷眼暗形相。不如从嫁与，作鸳鸯。似带如丝柳，团酥握雪花。帘卷玉钩斜。九衢尘欲暮，逐香车。倭堕低梳髻，连娟细扫眉。终日两相思。为君憔悴尽，百花时。脸上金霞细，眉间翠钿深。欹枕覆鸳衾。隔帘莺百转，感君心。扑蕊添黄子，呵花满翠鬟。鸳枕映屏山。月明三五夜，对芳颜。转盼如波眼，娉婷似柳腰。花里暗相招。忆君肠欲断，恨春宵。懒拂鸳鸯枕，休缝翡翠裙。罗帐罢炉熏。近来心更切，为思君。"}