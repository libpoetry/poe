{"id":"467930","title":"人间八首","dynasty":"当代","author":"程滨","text":"几日飞花香满林，小窗幽树影森森。望穿云外千秋雨，洒向人间一片阴。笑柄贻人刊绮梦，悲情作茧锁春心。年年长夜消磨法，想像昔人听捣砧。正道行行已暗斜，青衫脱去入繁华。已吞琳馆长生药，不见银河渡口槎。域外偶然闻汉乐，人间到处起胡笳。无边风月终成鉴，未鉴青磷只鉴花。残戈无计返馀晖，夜已沉沉梦已微。悔向人间成鹤立，痴从月下看乌飞。千寻碧海心谁觅，一片青山誓已违。只恐他年魂不灭，也随群鬼逐甘肥。解道浮生一局棋，中盘投子不胜悲。沉迷引凤屠龙术，辜负落花飞絮时。此日一心成笑谑，当年万里为驱驰。人间国手如相遇，逊谢愚蒙无所思。悠然何日见南山，负手徘徊人世间。久向空中书咄咄，且从沙外咏关关。黄金不复知收骨，丹鼎何曾解驻颜。矫首南山终一望，鬓丝衰草两班班。仙人曾降此山头，上古神椿不识秋。著破平生几双屐，赢来壮岁一身愁。罡风吹梦寻朱雀，巨浪黏云失白鸥。俯视人间浑一气，茫茫何处是皇州。人间多少万年功，转入巫山一梦中。夙慧时参祖师意，深情终死晋人风。冰肌好月温柔白，血泪幽篁寂寞红。自是蛾眉能羽化，几人回首看衰翁。人间长夏去逶迤，凛凛严冬冰满陂。西岭未消终古雪，北风又折最高枝。芙蕖敢为清霜死，葵藿真随暖日移。不恨垂垂吾老矣，诗成天地已垂垂。"}