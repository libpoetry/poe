{"id":"1133419","title":"送虞师宪赴延平书院山长","dynasty":"宋末元初","author":"仇远","text":"我师文靖公，一传子朱子。佩服中庸书，静中识根柢。秋月湛冰壶，瑩彻无瑕滓。延平建精舍，盛德宜世祀。君往坐皋比，文行成粹美。秋风送书船，南上二千里。讶君来何暮，衿佩争倒屣。鸣道铎方振，问字酒已俟。九京如可作，文靖公亦喜。予友有黄功，昔分教于此。颇知文风盛，十室九儒士。是行若登仙，剑气炯青紫。只恐席未温，思归慕园绮。"}