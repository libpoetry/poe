{"id":"622254","title":"孟夏六日宛在堂后两楼告竣王子龙宋尔孚杨承之尔明就饮西楼台上得中字","dynasty":"明","author":"郭之奇","text":"楼成孟夏正薰融，枕带双扶古寺东。有客连群呼北牖，携樽扫地向西窗。傲睨更择深篁近，指点为寻仄径通。阶引跻攀劳转折，槛供徙倚递冥蒙。浮空立栋依环沼，御气开棂吸远风。明灭诸山来不了，盈虚一水出无穷。前川碧涌林湾薄，负郭青回麦垄充。坐对云归千岫白，起看日坠半江红。丹霞夹照纷披映，霁雾横轇次第矇。恰好凉襟因友共，全收瞑色入杯同。醉忘春去惊苍宿，卧恣天行数紫宫。屈指不知时似箭，举头又见月如弓。明生石炬光森漫，影拂榕阴佳郁葱。静觉心胸消磈礧，错疑床履亦虚空。市声迥绝虚台上，天语微闻广汉中。纵目双河初倒景，浩观四际弥烟丛。挹浆漫倩悬峰斗，颓玉犹誇饮涧虹。此乐谁能推兴罢，因高辄欲擅词雄。归从韵府翻图璧，移取灯檠撤锦幪。努力夜游应有意，不堪秋至各飘蓬。"}