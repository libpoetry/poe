{"id":"816066","title":"和杜凝台观察登雅州城楼","dynasty":"清","author":"曹焜","text":"独据胡床啸远雯，冉駹邛笮望中分。划开玉斧浮春涨，凿破铜山閟夕曛。阃外量沙才似斗，渡头挥扇气如云。风流江左今谁属，谈笑还应冠一军。千叠碉门落照中，旌旗犹记汉时功。横磨十万边尘暗，直指西南使节通。出塞风云思壮士，登坛剑佩识元戎。圣朝声教原无外，未忍蛮陬阻会同。从军两度阅秋冬，蕉鹿偏教得失重。叱驭未妨过峻阪，诧牛曾此劝春农。朝开毳帐炎风入，夜草边书冻墨浓。惭愧白衣犹领职，扬舲三月下巴賨。"}