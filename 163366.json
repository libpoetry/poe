{"id":"163366","title":"峨峰书院·修眉兮连娟","dynasty":"宋代","author":"程公许","text":"修眉兮连娟，曼翠霭兮麻源。君门狞兮九虎，蹇予留兮三年。三峨之山兮远万里，见似人兮胡不喜。半轮秋兮促公归，空高径兮班屐齿。蹈夷险兮一心，既何戚兮何欣。忍较功兮曲突，莽苍狗兮白云。清风飒兮绮疏，明月秋兮庭徐。纷缥帙兮插架，尚青衿兮来趋。渺天涯兮延窒，时与拂兮蠹鱼。雪堂兮躬耕，万古兮芳馨。"}