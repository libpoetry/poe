{"id":"1195399","title":"题李卫公诗二首","dynasty":"唐","author":"温庭筠","text":"蒿棘深春卫国门，九年于此盗乾坤。两行密疏倾天下，一夜阴谋达至尊。肉视具僚忘匕箸，气吞同列削寒温。当时谁是承恩者，肯有馀波达鬼村。势欲凌云威触天，权倾诸夏力排山。三年骥尾有人附，一日龙须无路攀。画閤不开梁燕去，朱门罢埽乳鸦还。千岩万壑应惆怅，流水斜倾出武关。"}