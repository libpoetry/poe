{"id":"691977","title":"初至京与元美明卿子与分韵","dynasty":"明","author":"李攀龙","text":"邢州计吏入长安，春色西山雪里看。天地容吾常落魄，风尘对尔一加餐。重来省署青云隔，不散关门紫气寒。握手依然无长客，可知千载和歌难。北风吹折九河冰，五马如龙度李膺。把袂中原来气色，开樽碣石倚凭陵。明堂大集周方岳，列郡深惭汉股肱。词赋祗今吾党在，将因顾眄一先登。"}