{"id":"517036","title":"庚辰苦雨谣时五月至六月阴雨兼旬所在禾苗浸没殆尽忧民感时殊无好况不能措一辞以写闷六日仅得片时晴霁七日又雨为作此谣","dynasty":"明","author":"龚诩","text":"重重叠叠阴云痴，疾风骤雨常淋漓。横流潏㶁昼夜响不息，大塍小岸日欲倾倒无能支。为问天公如何不肯暂时霁，得非怪我噤口不作诗。老夫今日作诗矣，天公自合生欢喜。早赐旸光照四方，丁宁农夫作急为我车出田中水。烂苗或有回生理，但得官租不负民不饥，敢惜妻孥饱糠秕。"}