{"id":"684899","title":"山水图","dynasty":"明","author":"王恭","text":"半幅生绡里，分明见远山。断桥分瀑溜，古木隐岩峦。野色烟中没，孤云鸟外还。幽栖如此得，何必市朝间。山水无穷趣，看图忆胜游。叶藏云外塔，风稳□□舟。岩际隐遥月，藤阴下碧流。从兹得佳赏，何日去瀛洲。山水惬幽盟，萧萧薜荔情。天边孤嶂远，鸟外白云横。野衲闻猿坐，山人伴鹿耕。看图应不厌，疑是辋川行。"}