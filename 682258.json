{"id":"682258","title":"古意十二首","dynasty":"明","author":"于慎行","text":"新知且莫欢，生离且莫悲。忧来无定端，愁思当语谁。夙昔同衾裯，中心怅有违。何况万馀里，欲以见容辉。君行忽已久，岁月不相守。浮云蔽中天，凉风吹户牖。忧来不可宣，浩叹成疢首。黾勉加餐食，素心良不负。春夜一何永，置酒临高堂。宾从列四座，广乐奏东厢。清歌激流羽，琴瑟悲且良。高张发促柱，哀音不可详。沈吟欲何待，酌醴不盈觞。人生天地间，辟彼隙驹光。世路岂不怀，坎?多所伤。乘时慎自保，为欢殊未央。名都开大道，上有三重楼。桂树罗棂牖，飞泉鸣道周。盈盈楼上女，新妆丽且修。当户弹鸣琴，皓齿发清讴。一弹幽兰生，再弹白雪流。游子在万里，邈焉无匹俦。忽忽岁云晏，不知春与秋。音稀和者寡，顾念徒怀忧。游目送飞鸿，泪下不可收。漫漫秋夜长，四壁凉风烈。空庭流熠耀，高树号鶗鴂。仰视玉绳垂，众星烂成列。志士多悲心，忧来不可绝。俯仰念昔游，流睇双龙阙。同时有旧好，高举翔寥泬。昔为雷与陈，今为秦与越。永怀平生心，风尘非所阅。麾手谢故人，长当从此决。迢迢百尺楼，下俯长安道。上有狭邪人，玉颜一何姣。当户理琴歌，沉汉悲清晓。本以倚门姿，委心结宴好。良人逝不归，忧伤难独老。顾匪姬与姜，悠悠亦何保。湛湛江湘阯，萧萧芳树林。褰华思有赠，馨香盈我襟。美人渺千里，欲致无依因。江寒风已厉，旷望愁人心。且复置怀袖，聊以襞锦衾。瞻彼泰山岑，厥有孤生竹。冉冉捎云霓，亭亭上岩谷。凄凄岁欲寒，盈盈华色绿。凉风振层阿，音响如哀玉。高节抱贞心，可折不可曲。顾见女萝枝，绸缪附乔木。天霜降严威，零落成朴?。所以君子心，邈然自结束。我行秋江曲，睹彼蕙与兰。紫茎发绿叶，秀色若可餐。芳馨随风转，郁烈不能干。采采不盈掬，思以遗所欢。所欢在天杪，道路阻且难。弃置委空谷，将随百卉残。佩帏岂不充，无乃蒯与菅。兰芳非有待，所佩诚足叹。驱车东城道，言陟崇山阿。茫茫顾四野，万木更条柯。薄云出岩岫，绿水生微波。四时更代谢，寒暑递相过。日月化颜容，华发亦已多。修名苦不早，秉烛嗟蹉跎。览镜念平生，浩叹将如何。暮秋多悲风，玄霜凝大泽。驾言出行游，游彼重城北。道旁何代丘，郁郁松与柏。上有千里涂，下有万古宅。不知王与侯，狐兔多遗迹。人生匪金石，地上长如客。新故递相寻，神巧不能测。伤彼道旁子，矫性何迫隘。宠利既内营，荣名多外饰。交战汩衷和，鬒发日夜白。胡不放情志，逍遥以永夕。猗顿慕营殖，日夜谋钱刀。大贵多所伤，空令意气豪。鼎鼎百年内，辟海流风涛。忧煎伐天性，此生无已劳。所以古达士，四海捐鸿毛。安能为物役，长使心忉忉。仙人羡门子，邈矣非吾曹。凉风戒秋节，岁事聿已暮。蟋蟀吟前除，玄雁号空度。委心怀所思，邈望关山路。卒岁念无衣，为织机中素。沉忧结梦魂，嬿婉如相遇。离合在须臾，抚枕不知处。良晤不可追，佳期多所误。引领望明月，悲啼知天曙。"}