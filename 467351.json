{"id":"467351","title":"蝶恋花三首","dynasty":"当代","author":"周燕婷","text":"惆怅芳菲容易杳。水曲流深，第几番花了？冶蝶柔丝昏共晓，旧游依旧风光俏。一片春云将梦绕。记得当初，哪得当初好？赚个同心羞结早，天涯未必怜芳草。怎地芳时芳梦杳。唤起东风，杏嫁桃夭了。月淡烟青天欲晓，水中宛见伊人俏。莫把愁丝和泪绕。相见相思，终是相思好。雨暴风横归要早，窗前摇落红心草。莫道春来春意杳。引绿分红，旧燕归来了。觅遍芳丝人未晓，可怜人似桃花俏。楼上笙歌楼外绕。柳岸沙堤，依约晴光好。欲说伤春春尚早，绕阑遍是相思草。"}