{"id":"766594","title":"齐天乐 筱泉司马嘉藻招集江上花为四壁之舟，即事倚声","dynasty":"清","author":"黄燮清","text":"好山宛转围明镜，天生画船烟浦。小凤娇憨，修蛾妩媚，已解微波通语。江流万古。尽打叠情漪，送人朝暮。醉倚歌纨，艳怀幽思两无主。蹉跎年少过却，座中司马泪，应共酸楚。鬓黛笼蝉，鬟花亸蝶，偏向尊前飞舞。痴魂一缕。愿化作秋兰，伴伊钗股。破格闲愁，夕阳来画取。"}