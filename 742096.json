{"id":"742096","title":"晋阳示诸牧令 其一","dynasty":"清","author":"伯麟","text":"马疲思解缰，鱼涸思得水。鸟倦思栖枝，蜂饥思觅蕊。物性如斯夫，人情可知矣。跛者不忘趋，盲者不忘视。疲癃状既成，针乐谁能起。拯救本无术，悱恻犹难已。何乃民瘠肥，无关心戚喜。手足常沾涂，朝夕负耒耜。岂曰饱胥役，原为宁妇子。明察若无遗，闾阎得所恃。琴堂鉴悬冰，花城霞散绮。穷檐愿易偿，伫听歌乐只。"}