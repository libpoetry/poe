{"id":"693851","title":"与客泛舟浮邱","dynasty":"明","author":"陈子壮","text":"乡国喧阗色，琴尊澹荡游。酌君五日酒，莫向楚江洲。浣态怜西子，诗情对惠休。烟堤人四望，何幸得同舟。轻妆飘越苧，新曲按齐纨。素领桦皮箧，清宜竹箨冠。风花来往共，山水有无看。或是真龙子，双双故绕阑。江中千百舫，我辈选双舲。缁艳从分载，鸥凫又隔汀。浮家终有策，吊古恐无灵。不道虚长日，烟林火数星。舵楼任极目，舟阵鹳鹅齐。标锦经花掷，宫罗倩醉题。灵潮千丈送，游旆五方迷。不仗缯符力，江城散鼓鼙。"}