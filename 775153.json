{"id":"775153","title":"台湾官府纪事","dynasty":"清","author":"洪繻","text":"前车载囊橐，后车载妻孥。壮丁夹傍路，布地黄金铺。江山方鼎沸，官府争首途。国事彼何知，鼠窜保头颅。何来庾吴郡，载去飞舳舻。始知朝庙上，多此误国徒。可怜海外民，日日望来苏。去者已如鲫，在者亦犹驽。行旌出郊野，阻截逢狗屠。千夫拥锹锸，一夫起啸呼。官长将焉往，进退局辕驹。轿有七宝笥，箧有一箪珠。匍匐献营垒，四出调兵符。护卫过城甸，胜似供军需。官守弃陷阱，生死脱崎岖。海峤三千里，谁能为负嵎。"}