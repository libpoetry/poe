{"id":"698360","title":"赋得薄命词","dynasty":"明","author":"凌义渠","text":"倦倚东风两袖斑，临岐不尽水潺湲。题残红叶春谁主，低损成都翠几弯。鸣鴂也知覆百草，绛绡长得护朱颜。伤心拍遍无人会，个是杨家旧阿环。叫断行云凭借梯，孤情灯箔影凄凄。相关不浅江湖泪，是处平分桃李蹊。明镜也知羞屡照，落英敢复怨飘泥。殷勤为语章台柳，一任群鸦傍晚栖。装云做雨总堪怜，色借芙蓉也自妍。几向朱门窥赠枕，时闻月下整辎軿。不愁入眼春无态，祗恨穿花蝶作缘。记取醉馀人散后，侬家合比夜舒莲。羞把腰身傍六街，自缘命薄遇时乖。前身误逐风流队，此日新铺烟月牌。笔笔远山生黯淡，声声绿绮奏淫哇。看谁解作东君主，寂寞梅根古玉钗。参参逋发为谁盘，屏上腰肢作意安。殢雨牵云浑欲叹，同床各梦好相干。佳人隐语芙蓉笑，荡子相思红豆看。箭作风流石作侣，于今拟是望夫难。望里春山耸复低，依依眼角转凄迷。楼空金谷花无主，柳暗章台鸟乱啼。誓许三生谐半面，又愁白日惜分飞。可怜的的芙蕖蕊，也照清江也照泥。饶他韵格总天真，随喜随嗔另有神。遮莫紫钗穷霍玉，都缘红粉误东邻。梦回短帕新题燕，袖笼馀香本姓荀。为怕洛阳人看杀，一枝聊复湿风尘。倦扶玉颊强为情，枉把双蛾累此生。月下歌喉花下酒，秦楼吹瑟楚楼筝。伤心夜半留题目，屈指年来几姓名。任尔回头饶百万，料伊还念马长卿。含娇懒著黛螺烟，朵朵菱荷倚日鲜。薄倖总惭荀奉倩，微名敢傍汉伶玄。妆嚬做笑风流减，种柳栽桃义士偏。犹恨古生仗剑后，垆头春色少人怜。彼美何人天一涯，庵罗到处谩随车。强调朱粉犹疑梦，乍听笙簧冷自嗟。便道折来花有主，凭谁做得玉无瑕。回眸不尽苍茫色，踏踏芳茸过几家。搔头无奈语谵痴，赢得巉岏骨几支。兰玉终须随百草，凤雏久矣怯寒䲭。人间不少合欢曲，何处偏歌薄命词。阁笔茫然天地老，断肠元不为些儿。"}