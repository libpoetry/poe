{"id":"564746","title":"登桐山","dynasty":"明","author":"孙承恩","text":"桐山嵯峨屹孤峰，下瞰江水当奔冲。我来摄衣凌绝顶，飘飘两袖乘长风。怀仙颇忆桐仙翁，桐仙一去几经载，犹有像设留遗踪。道人考击晨昏钟，深渊不怕惊鱼龙。风送摇摇渡江去，城中儿女酣睡方濛濛。烟光微茫淡秋容，潦水落尽寒潭空。全浙江山吾目中，乾坤浩荡开心胸。夕阳渺渺随征鸿，白云飞来如我从。何当乘之游海上，去看日出扶桑红。"}