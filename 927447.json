{"id":"927447","title":"安乐窝中一炷香","dynasty":"宋","author":"邵雍","text":"安乐窝中一炷香，凌晨焚意岂寻常。祸如许免人须謟，福若待求天可量。且异缁黄徼庙貌，又殊儿女䙚衣裳。中孚起信宁烦祷，无妄生灾未易禳。虚室清泠都是白，灵台瑩静别生光。观风禦寇心方醉，对景颜渊坐正忘。赤水有珠涵造化，泥丸无物隔青苍。生为男子仍身健，时遇昌辰更岁穰。日月照临功自大，君臣庇荫效何长。非徒闻道至于此，金玉谁家不满堂。"}