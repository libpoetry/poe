{"id":"1235467","title":"暇日有怀士彦四首","dynasty":"元","author":"刘鹗","text":"诚心公道宜开布，愚妇愚夫更有知。遇事当从彝理听，操心应比孽臣危。海翁易虑鸥飞去，卢老忘机虎卧随。共说此君曾学道，是中滋味愿深思。提携宝剑斩长蛟，独运神机不惮劳。快睹中天悬日月，徐看沧海息波涛。剧谈英武今谁敌？若论猷为昔更高。老我惟当相羽翼，太平和气要薰陶。沟壑崎岖徒自苦，每寻正学究天人。狼贪虎暴从渠斗，月窟天根自有春。平昔操修惟至善，此来受用是清贫。是非黑白吾宁辨？愿振台纲洗瘴尘。老病君王不见疏，鞠躬尽瘁意何如？清晨上马了公事，静夜张灯课子书。气直干霄山岳动，精诚贯日鬼神徂。请看南海韩夫子，援笔为文徙鳄鱼。"}