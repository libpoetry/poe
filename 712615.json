{"id":"712615","title":"为梁药亭题新得白水山人山水图歌","dynasty":"明末清初","author":"陈恭尹","text":"白水山人癯如鹤，神姿虽妙形何弱。拂笺词翰势若流，对客清吟复能谑。最工图画懒莫比，十日不能成一水。姓氏而今作古人，诸公往往争遗纸。梁君好事晚得兹，秋山一叠当茅茨。使我枕簟坐其下，当暑忽有清风来。石高气骄苔藓黑，疏林索莫生寒色。心魂密与空谷幽，耳目顿觉群峰逼。为谁画此空嶙峋，外无题识中无人。幸离俗手免毁裂，得入君家如有神。即今大暑方如焚，安得此图化为真。清溪一曲无纤尘，与君高戴华阳巾。"}