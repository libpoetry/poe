{"id":"111117","title":"醉中咏牡丹","dynasty":"宋代","author":"徐积","text":"此花未开时，美子藏深闺。香心若无有，深浅何由知。前日花忽开，美人放出深闺来。春风尽日不相管，莺是郎兮蝶是媒。谁将金钱掷西子，笑中不掩胭脂腮。君王亲执紫我盏，太真又醉白瑶台。此花万态不可说，莫教容易为尘埃。我心虽然淡如水，为花一醉何辞哉。"}