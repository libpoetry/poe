{"id":"1231516","title":"求菊","dynasty":"元","author":"许恕","text":"平生爱花惟爱菊，幽栖曾傍沧浪曲。春苗剩分三百本，参差稍映江蓠绿。小径还将蔓草除，一春最畏风雨触。常时灌溉汲清流，几度扶持斩丛竹。秋花不愁不烂熳，粲粲金钱照茅屋。只今避地东海头，飞梦夜度君山麓。朝来下马过名园，秾花嫩蕊纷如簇。或染猩红疑剪綵，或缀鹅翎同刻玉。或似芙蓉映秋水，或如牡丹眩晴旭。众中一种出宫黄，叠叠香罗淡妆束。嗟予托君同隐逸，步绕夕阳看不足。漫将乡泪落西风，自对孤芳伤局促。客边有轩名太古，颇似陶潜能避俗。醉拈秃笔写云笺，秋色能分慰幽独。"}