{"id":"547134","title":"卖珠行","dynasty":"明","author":"于慎行","text":"卖珠老妇发半白，提筐日走宫城陌。遍谒朱门不得休，斜倚道旁长叹息。自言本是绿珠俦，夫婿先朝万户侯。锦衣夜直铜龙阙，画栋朝开碧玉楼。尔时秀色新承选，二八嫂婷集内馆。小阁微风倚翠屏，閒房落月调金管。罗衣宝靥不胜春，十斛明珠掌上新。只言华屋长如海，不道沧溟亦作尘。当时世事一朝变，郿坞黄金实内殿。剑履三千帐下空，鸳鸯七十池边散。前年曾向旧门过，新主承恩骤玉珂。今年又望门前道，行马半残生绿草。繁华憔悴看如昨，覆雨翻云何闪烁。桥上年年阅水流，宫前岁岁看花落。我闻此语涕沾裳，世事悠悠不可量。祗应汉代麒麟阁，千古名垂日月光。"}