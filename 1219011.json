{"id":"1219011","title":"安庆大节堂至正十二年既陷武昌江州诸郡俱各失守时韩功懋总管守安庆指禦有方江淮赖为屏蔽廷心余帅书大节于堂以旌武功","dynasty":"元","author":"成廷圭","text":"战胜非难守胜难，逆图未伐胆先寒。焉知天下无诸葛，始信军中有一韩。当日雷霆归号令，至今烽火报平安。雄文大扁同时出，大节名堂后代看。"}