{"id":"300357","title":"永遇乐·秋暮登镇江北固山淩云亭用稼轩韵","dynasty":"现代","author":"单人耘","text":"漠漠江天，携朋来看东吴胜处。指点金焦，萦青耸黛，欲逐飞帆去。刘郎佳话，千秋犹说，彷佛笙歌初住。证当时、摩天锐气，一石趺蹲如虎。乾坤无尽，知人论世，但得时时回顾。天重晚晴，林酣宿雨，黄叶西风路。莫辞道远，开来继往，余勇骎骎能鼓。吾难老，凭轩长啸，鱼龙惊否。"}