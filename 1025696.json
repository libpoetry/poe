{"id":"1025696","title":"梵隆大师乞诗隆能琴阮为鼓数行","dynasty":"宋","author":"韩元吉","text":"扁舟望涵山，一塔白云里。东西互迎送，目尽三十里。下有布金园，轩窗面流水。上人富愿力，物物尽经始。庄严万人缘，功就只弹指。空斋了无事，鸣琴对清泚。游鱼应朱弦，万籁入流徵。我来不忍去，一听赏幽耳。雨馀新月上，云物纷可喜。莫作箕山吟，秋风坐中起。"}