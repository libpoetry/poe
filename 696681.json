{"id":"696681","title":"南征","dynasty":"明","author":"郑善夫","text":"貔貅南出晋安门，剑戟如霜万马奔。小丑应须就殄灭，天威南面正乾坤。君王南顾似深忧，每遣材官守赣州。多士能无见节义，诸公何意遁巢繇。将军自许霍嫖姚，豺虎山南尚尔骄。有人伊昔持干羽，不出阶除格有苗。官军不出粤山深，招抚年年空费心。天子拊髀思葛亮，南中孟获定成擒。纵使孙吴亲战阵，何如仇览在蒲亭。鸣枭亦化为鸾凤，农器宁销作甲兵。赣州城头鼓角哀，清漳道上羽书来。何处总戎深属望，阳明夫子出群材。旌旗䓇䓇亘红云，钲鼓逢逢警六军。壮士不图收战骨，五陵豪贵策奇勋。"}