{"id":"190099","title":"次韵答西城王尉二十韵","dynasty":"宋代","author":"李新","text":"自惭井底蛙，边幅徒自饰。行遇南山虎，引首叩白额。前后履尾者，鲜不死其侧。长啸激虚籁，阴风昏月夕。裴旻抱弱弓，萧萧失过时魄。李广落神镞，往往中微石。嗟无食虎气，徒尔中区窄。半夜欲编料，当场浪呼索。有力但足畏，亡机尚可测。正将余生轻，无乃狂病发。贵身非千金，保家空四壁。王老恰如虎，吞吐不动色。过口是幸免，控穴反有得。只知抱睡难，谁谓向墙迫。新诗来相攻，口语颇籍籍。遭逢摩诘后，骚雅甘伏役。今虽不负丞，固已愧仙职。愿交要忘年，憎慵妨割席。求逐松云飞，距容剑岭隔。诗成仍属君，南窗惊鼻息。"}