{"id":"722171","title":"奉和龚蘅圃驾部偕诸公游光孝寺出城访长寿精舍之作次原韵","dynasty":"明末清初","author":"屈大均","text":"使节雍容薝葡间，菩提诃子更同攀。花随咳唾劳天女，镜向虚无得玉颜。南漠影馀双塔在，西禅声送一钟还。未陪挥麈期他日，遍坐香台弄白鹇。并骑花田兴欲乘，半塘先访白莲僧。贪听霜叶惊仙梵，坐到星河拂玉绳。梅早尽开催腊蕊，瓜寒尚缀隔年藤。精蓝此地堪辞藻，羡尔风流总义仍。"}