{"id":"1106079","title":"北山三咏 宝公塔","dynasty":"宋","author":"王安石","text":"道林真骨葬青霄，窣堵千秋未寂寥。宝势旁连大江起，尊形独受众山朝。云泉别寺分三径，香火幽人止一瓢。我亦鹫峰同听法，岁时歌呗岂辞遥。往来城府住山林，诸法翛然但一音。不与物违真道广，每随缘起自禅深。舌根已净谁能坏，足迹如空我得寻。岁晚北窗聊寄傲，蒲萄零落半床阴。箨龙将雨绕山行，注远投深静有声。云涌浴槽朝自暖，虹垂斋镬午还晴。铜瓶各满幽人意，玉甃因高正士名。神力可嗟妨智巧，桔槔零落便苔生。"}