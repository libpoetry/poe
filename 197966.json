{"id":"197966","title":"孤鹜·孤鹜何时失旧群","dynasty":"宋代","author":"李复","text":"孤鹜何时失旧群，空郊迥立如长人。疾风拂地忽惊顾，欲起不起低昂频。辽东八月霜气早，万里旅飞来南宾。云间翩翩羽相接，沙上雝雝情更亲。空江误骇虚弦响，飘乱哀惊争爱身。仓皇离散意奔翥，形迹漂零心苦辛。拳曲悲鸣求遗穗，稻梁收尽原野贫。暮天萧条侣影过，侧头仰望空伤神。想能高骞投别伴，思故未忍重求新。会向北归却相见，当看刷翮向前春。"}