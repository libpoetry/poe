{"id":"1061066","title":"送慧林化士","dynasty":"宋","author":"饶节","text":"王舍城中车马尘，霏霏似我涧底云。此尘可贵不可贱，中著功名富贵人。上人衣带云霞色，随例尘中归未得。祇园为有老作家，闹市丛中自禅寂。向来禅律相错居，空庭月作五日墟。市声浩浩如滩濑，谁信禅房静有馀。道人要是白云侣，红尘不是安身处。未能随我便那伽，早入千峰万峰去。"}