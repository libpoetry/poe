{"id":"402838","title":"水龙吟 登清凉山绝顶，访翠微亭遗趾","dynasty":"近现代末当代初","author":"赵尊岳","text":"白门烟水凄迷，登临更说前朝事。夕阳低尽，翠微高处，倦怀如此。婉娩愁人，残寒粘鬓，斜阳侵袂。是年时铁锁，望中依约，雄关屹，流波逝。见说卓庵无地。甚烟痕低迷空翠。碧云消黯，乱鸦惊醒，暮潮声里。三月芳菲，十年枨触，浓春罗绮。付消凝一向，江山满目，费新亭泪。"}