{"id":"698594","title":"游塘候巡公四首","dynasty":"明","author":"唐顺之","text":"公门几岁罢趑趄，俯仰衡茅每晏如。岂谓鬓毛萧瑟久，尚随疆吏路傍趋。沙堤月色晓朦胧，曾向朱门候相公。逢迎不意犹能惯，回首当年似梦中。樗散空知慕凿坏，柴关终岁更慵开。今日偶成蝴蝶梦，也随花气过墙来。祢生狂态复如何，一剌怀中半灭磨。纵令罄折谒官长，犹胜诗人咏荷戈。"}