{"id":"1123725","title":"九月一日晨起风物凄然不胜怀远之思作五首寄和父憨申并烦转致湖池二州也","dynasty":"宋","author":"赵蕃","text":"作别已半百，得书无二三。飘零各天外，摇落共江南。此去仍加远，相思转不堪。怀哉对床约，老矣折腰惭。节佳重九近，风急授衣初。茱菊年龄迈，枫柽日夜疏。欲题怀远句，频展寄来书。憨子能思我，申儿更忆渠。秋气故悲哉，连阴况不开。黄花九日近，白发数茎催。山际擎新塔，江边峙旧台。谩看云日暮，安得雁同来。姨母比苦胫，涉秋今若何。音书君定密，离苦我何多。凫舄思文瑞，灯窗想骥和。何能俱款集，未厌数经过。秋浦新为别，秋风阙寄书。虽然声问阔，未觉梦魂疏。杜牧登临后，宛陵吟咏馀。三冬如有暇，五字不妨渠。"}