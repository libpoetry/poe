{"id":"1137143","title":"烛影摇红 其一 嘲王槐城独赏无月","dynasty":"宋末元初","author":"刘辰翁","text":"老子婆娑，那回也上南楼去。素娥有恨隐云屏，元是娇痴故。鸾扇徘徊未许。耿多情、为谁堪诉。使君愁绝，独倚阑干，后期无据。有酒如船，片云扫尽霓裳露。他时与客更携鱼，犹记临皋路。因念南羁北旅。醉乌乌、凭君楚舞。问君不见，璧月词成，楼西沉处。"}