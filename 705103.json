{"id":"705103","title":"竹枝词四首","dynasty":"明","author":"魏称","text":"绿竹绕江江水流，朝朝暮暮只如秋。不知世有炎凉意，好鸟幽栖在上头。几处行船几处商，瞿塘如马险难当。船行可避瞿塘险，最险人心不可防。鵁鶄对对恋蒲茸，郎去家门不记侬。野李野桃零落尽，上滩莫遇石尤风。好花到处引商船，月子三回缺又圆。郎逐水流常不返，侬如百丈为郎牵。"}