{"id":"692773","title":"沁园春 己丑新正","dynasty":"明","author":"杨慎","text":"甚矣吾衰，叹天涯岁月，何苦频催。奈霜毫种种，三千盈丈，丹心炯炯，一寸成灰。三径秋荒，五湖天远，儒术于吾何有哉。君知否，盼行云不住，流水难回。寂寥谁与徘徊。好事者、惟输曲秀才。恁昏花老眼，底须窥牖，支离病脚，最怯登台。思发花前，人归雁后，百感中来强自裁。狂歌好，只清风和我，明月休猜。自寿一杯，休行吟泽畔，兀坐山隈。笑穷兵独舞，干戈载戢，却胡长啸，铅椠何才。归去来兮，呜呼老矣，生入玉门何日哉。新春好，且提壶沽酒，共赏花开。催花击鼓如雷。酒色似、蒲桃初发醅。任天河水泻，流干银汁，月轮桂老，撑破珠胎。岛上红云，洞中香雪，醉倒花娘锦被堆。与君约、这醉乡深处，不饮休来。劝汝一杯，关山迢递，我马崔隤。想玉堂金马，曾同富贵，竹篱茅舍，也共尘埃。事过眼前，老来头上，卿不见吾白发哉。故园好、更彩衣称寿，何日同回。天涯劝我宽怀。欠酒债、拔卿金雀钗。笑孔肩薄首，夫人书法，嵇心羊体，仙子琴才。道韫家声，黔娄夫婿，此怨休将造化埋。六如偈，棒打开梦幻，新拜如来。愁汝休来，且天边高寄，地下深埋。自戊申吾降，酒星正照，辛壬师授，酒诰蒙开。若下乌程，兰生桑落，行辈都将兄弟排。二豪者，便螟蛉蜾蠃，如我何哉。酒中兴岂无媒。要月户、风亭白雪阶。况鸾腔凤调，浮丘按拍，霞浆金醴，王母添杯。洞里春浓，壶中夜永，童子休将鹤驾催。玄真侣，烦诸君为我，筑醉仙台。"}