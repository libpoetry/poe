{"id":"703068","title":"寄舍弟忠原臣二首","dynasty":"明","author":"谢肃","text":"震泽烟霞失钓槎，龙门风雪阻行车。别来远道惊蓬鬓，梦里清樽对棣花。万里移书方占籍，九秋看月定思家。卧谈往事知何夕，注目沅湘雁影斜。读书也自硕为官，不道驱车值路难。今日时清身拓落，何人喜极涕汍澜。未从玄圃安丹鼎，终倚扶桑把钓竿。兰岳夜来秋雨急，松云深护鹤巢寒。"}