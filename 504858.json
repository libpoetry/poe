{"id":"504858","title":"叶国谅赴兰亭书院山长","dynasty":"明","author":"乌斯道","text":"考槃衡门下，阶前芳草深。方池耀晴旭，遥天堕鸣禽。之子方诀别，驱车向山阴。山阴予故游，矫首追登临。崇山俯清旷，回湍激灵襟。风磴石齿齿，孤亭树森森。达人不可作，咏歌有遗音。流光三十载，再往违素心。惟将飘飘思，中夜托瑶琴。君子美如玉，于兹遂幽寻。暮春服单袷，凉飔集冠簪。宴坐云霞谷，徘徊松竹林。至理忽自得，俛仰无古今。"}