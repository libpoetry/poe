{"id":"1050144","title":"和公择观李煜书法喜禅师碑","dynasty":"宋","author":"郭祥正","text":"五代迭凋丧，江南最偷安。三世弄翰墨，煜札尤可观。禅林榜法喜，妙势如飞鸾。尘埃一藏晦，皴斮脱羽翰。适逢集仙守，好古将模刊。振襟自披拂，涂饰粉与丹。呼僧辨遗像，彷佛存纤纨。作书究本末，风雨生毫端。精神还故物，霹雳惊蛰蟠。幽光亦焕发，令我复长叹。念彼士君子，穷年抱饥寒。不及稽古踪，泯默知遇难。"}