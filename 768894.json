{"id":"768894","title":"晓发东山指石峰","dynasty":"清","author":"许传霈","text":"晓风射篷冷，残月含江碧。欸乃听声声，引入云水窟。船头老人兴，遥遥语指石。突兀蛟龙腾，氤氲风雨积。夜长烟瘴迷，横矗晓天白。山高路崎岖，断崖悬千尺。低压打头来，崔嵬势欲掷。一湾琵琶洲，天然形绣陌。弹自不成声，长指日出没。推篷證所闻，果尔挹秀色。苍茫千百年，独立谁为客。风流谢太傅，高隐适裙屐。东眺复西眺，白云自今昔。石兮不能言，云影望中隔。"}