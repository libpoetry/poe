{"id":"915732","title":"梦亡友黄世永梦中犹喜谈佛既觉感念不已因和梦李白韵以记焉二首 其一","dynasty":"宋","author":"杨万里","text":"子在人每憎，子亡憎者恻。自吾失此友，但觉生意息。犹解梦里来，岂子馀此忆。死生知有无，贤圣或未测。浑作白日看，不记夜许黑。尚怜紫鸾姿，未举先折翼。只惊玉雪容，冷面带古色。梦泪觉犹湿，悲罢喜有得。"}