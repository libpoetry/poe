{"id":"701435","title":"寿图","dynasty":"明","author":"黄廷用","text":"云里高人日月长，柴门流水杳茫茫。不知沧海何年变，徒羡琼田春草芳。高卧商山已岁时，灵芝晔晔此疗饥。更怜长夏堪幽兴，日伴仙翁醉酒卮。万朵芙蓉削不成，秋来苍翠更分明。瑶台坐看天心冷，閒数飞云过太清。古树亭亭晚色阴，閒情相对岁寒心。万年枝干成千尺，夜半青龙作雨吟。"}