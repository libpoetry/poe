{"id":"117779","title":"次韵子瞻游径山","dynasty":"宋代","author":"苏辙","text":"去年渡江爱吴山，忽忘蜀道轻秦川。钱塘后到山最胜，下枕湖水相萦旋。坐疑吴会无复有，扁舟屡出凌涛渊。今秋复入径山寺，势压众岭皆摧颠。连峰沓嶂不知数，重重相抱如青莲。散为云雾翳星斗，聚作潭井藏蜿蜒。钦翁未到人迹绝，千里受记来安禅。荒榛野草置茅屋，坐令海贾输金钱。至今传法破烦恼，饱食过客容安眠。解装投锡不复去，纷纷四合来乌鸢。或言此处犹未好，海上人少无烦煎。天台雁荡最深秀，水惊石瘦尤清便。青山独往无不可，论说好丑徒纷然。终当直去无远近，藤鞋竹杖聊穷年。"}