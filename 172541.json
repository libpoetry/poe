{"id":"172541","title":"代上庠同舍上廷评","dynasty":"宋代","author":"许应龙","text":"忆昔弱冠游芹宫，颍川先生振文风。跹跹媚学比如栉，抠衣执经函丈中。何人才识最奇伟，惟公表里珪璋粹。学精姬公经国书，赋飘司马凌云气。词场价涌荐争魁，赐也何如敢望回。一别星霜逾十阅，侧耳誉声轰如雷。翩翩荐鹗翔西淛，一飞直上黄金阙。"}