{"id":"1002059","title":"谢广东经略潘直阁席间分贶李济墨","dynasty":"宋","author":"曾丰","text":"灶煤不忌远，胶汁宁伤清。永言李廷圭，墨法能尔精。滴沥甚点漆，锱铢轻连城。胡陈梁蒲张，俊出声铮铮。敢与相颉颃，江西老潘衡。李家飒以颓，中兴有云礽。未空天下伎，已擅湖南声。公重与物交，所厚墨客卿。摩顶相许意，垂髫久要情。信手暗摸索，心已权重轻。乃言济妙处，而有祖典型。端如坡借力，独为衡主盟。笑捐数寸玉，增我双眼明。呼童诏罗文，折简延陶泓。来陪客卿游，欣然两相迎。涓涓井花落，叆叆江烟生。始坚苦莫揉，俄熟恬无争。更请毛锥子，三益相友朋。丙吉魏弱翁，姚崇宋广平。刚柔各自禀，勋业交相成。我无换鹅手，初不工草行。仅能蚯蚓势，强学蝌蚪形。暗投谩费璧，误点难成蝇。不若旧主人，八法俱纵横。敢持以回旋，笔头贮南溟。题诗答公隙，草疏排奸萌。闻健赋归田，投閒注遗经。己重人诧之，济价日已增。况不为济者，何当经品评。"}