{"id":"213134","title":"忆旧游·送人犹未苦","dynasty":"宋代","author":"吴文英","text":"送人犹未苦，苦送春、随人去天涯。片红都飞尽，正阴阴润绿，暗裹啼鸦。赋情顿雪双鬓，飞梦逐尘沙。叹病渴凄凉，分香瘦减，两地看花。西湖断桥路，想系马垂杨，依旧敧斜。葵麦迷烟处，问离巢孤燕，飞过谁家。故人为写深怨，空壁扫秋蛇。但醉上吴台，残阳草色归思赊。"}