{"id":"653584","title":"酬牛廷理八韵","dynasty":"明","author":"张宁","text":"文韬武略擅时英，亲奉除书下玉京。黄阁才华新黼黻，锦衣人物旧簪缨。登坛虎卫承恩蚤，射策龙门锡命荣。两浙风尘行处息，九重日月望中明。雄驱欲问云中骑，保障偏临海上城。横槊吟成朝戏马，运筹奇出夜谈兵。回天空有潼关梦，报主无由朔漠行。欲问辕门歌吉甫，愿陈威德济苍生。"}