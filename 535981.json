{"id":"535981","title":"满歌行","dynasty":"明","author":"王世贞","text":"为善无近名，不见古人，逊天下躬耕。逃之渭水，洗耳见轻。又言为恶无近刑，不见古人，佯狂漆身。清质浊文，卒称逸民。桓文假仁，乃霸四海。盗蹠脯肝，以牖下死。乾坤失信，刚柔安纪。五星背躔，焉所照理。我欲为善，善不可为。我欲为恶，恶非所知。刑名之间，余其庶而。何以导之，仪狄我师。栖山得玉，将刖而足。泅海得珠，将剖而肉。不如种田亩，得秫与粟。家蓄五母鸡，二母彘。一日一饱，三日一醉。出则止野，归则止舍。不知有天，无论在地。东邻送丧，西邻生儿。寒暑为垆，风雨鼓之。销冶红颜，以就衰羸。旷视今古，曷如蜉蝣。智者亡何，聊以不忧。王孙达生，厥师庄周。庄周怖死，抑孰与俦。"}