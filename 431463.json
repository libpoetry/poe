{"id":"431463","title":"江城子","dynasty":"近现代","author":"邓嘉缜","text":"池头杨柳漾轻丝。逞娇姿。影参差。道是无风无雨最相宜。记得晚妆新月罢，同照影，月来时。斑骓不用放骄嘶。碧萋萋。暮烟低。常日归来素手一相携。争奈绿阴斜掩处，浑不是，画楼西。纤纤十八说风姨。放娇痴。惯闲嬉。不管晴光十丈袅游丝。却遣乱红无数落，一春事，有谁知。玉琴弄响奏参差。度罘罳。故迟迟。只见回阑深处绣帘垂。可是那人眠正熟，红日影，照多时。"}