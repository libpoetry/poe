{"id":"410514","title":"饮马长城窟","dynasty":"近现代","author":"金天羽","text":"饮马长城窟，马头跌落长城月。长城之下旃裘处，小儿骑胡羊，弯弓射大鼠。胡羊长成不跪乳，戴角垂髯作胡语。朝闻汉营吹蹙篥，胡兵夜半来深入。拔剑向胡天，胡地雪深没马鞯。橐驼万帐何连连，霜威冻折吴郡绵。铁骑蹴碎层冰坚，血花开上鸊鷉泉，乃逐单于出穷边。穷边宣尉无人使，胡羊窜雪山，泣愬雪山大狮子。狮子北地雄牙须，旃裘之王帐下趋。端坐不语朝群胡，夜来红烛烧穹卢。生刲獐鹿开行厨，桐酒千钟牛饮如。琵琶丁丁伎乐殊，摩登如花红氍毹。乃云佛种天生渠，垂项百八摩尼珠。我思汉胡思深比兄弟，北戒江山矢带砺。左纛岂容汝娱乐，输心况在罗刹帝。波旬魔王工惑媚，非我族类心终异。间胡不筑朝汉台，翻开北户迎貘豺，胡行如鬼长城隈。"}