{"id":"1061046","title":"灌兰一首","dynasty":"宋","author":"饶节","text":"往作兰溪游，步屧出林麓。溪头小雨竟，溪水澹文縠。婵嫣几丛秀，临流自结束。曲折访丛底，初不露芬馥。归休行结佩，薄采未盈匊。时遵微径间，幽然感清淑。年来蚕自缚，投迹先拟足。不意淟涊中，见此二孤竹。威威耐寒苦，绎绎辈杞菊。似是溪头裔，相逢慰烦促。一日不见之，鄙吝生眉目。故将应书手，抱瓮助长毓。孤根著土深，稍稍树支族。看渠吐胸中，一洗桃李俗。"}