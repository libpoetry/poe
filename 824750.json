{"id":"824750","title":"兰陵王","dynasty":"清末近现代初","author":"袁克文","text":"海云立，深树阴阴望极。寥天外，依约旧时，打桨吹帆送归急。飙风黯未歇。谁惜？南回倦翮。凭阑处，春去到秋，多少团圞照离别。无端问消息。念柳巷凄迷，江水呜咽。回肠今更何从说？怅几回望断，几番音杳，空教迢递数故迹，恁人远天隔。寻觅。恨千叠。渐乱叶堆黄，芳草凋碧。登临又自惊寒色。记玉勒当门，秋雨连陌。而今何处，纵万里，梦咫尺。"}