{"id":"817157","title":"答徐运生二首","dynasty":"清","author":"缪焕章","text":"忆昔宏开选佛场，已钦文字固金汤。卜邻差拟东西舍，获售仍联伯仲行。薄宦苴兰来旧雨，赁春蜀国阅新霜。衍波笺写清诗在，回首黔灵感喟长。茫茫人海叹重来，庞统原非百里材。卌载朋侪馀我在，一时襟抱向君开。追思往事低徊久，幸接清光笑语陪。难得相逢遽相别，关心又盼陇头梅。"}