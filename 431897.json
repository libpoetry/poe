{"id":"431897","title":"国庆日有感（二首）","dynasty":"近现代","author":"许家惺","text":"昨夜狂飙蓦地吹，扁舟容与渡江湄。挂帆无恙诚堪庆，税驾何方尚可悲。东海风云惊鼓角，中原将士拥旌旗。江山依旧聊相贺，一曲清歌酒满卮。返日挥戈义气冲，山河再造仗群公。五年祝典绵佳节，一梦新华吊故宫。父老携筇同庆国，儿童列炬竞呼嵩。青磷碧血遍郊野，化作华灯万道红。"}