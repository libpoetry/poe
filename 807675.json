{"id":"807675","title":"永遇乐  东溪雨中修禊","dynasty":"清","author":"陈维崧","text":"锦缆笼沙，红栏委浪，一碧无际。催暝鸠啼，拖凉荇滑，隔浦春寒细。湔裙令节，偏将丝雨，添满一川空翠。便教他、冥濛滴沥，正应恁时修禊。年年此日，酒痕花泪，零乱俊游衫袂。水上丽人，山阴修竹，往事都休记。莫停檀板，且偎红袖，此会后贤应继。归来也、明朝花下，问他晴未。"}