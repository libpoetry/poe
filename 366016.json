{"id":"366016","title":"倦寻芳·春日偕铁士湘、渔子健泛高士湖","dynasty":"清代","author":"黄燮清","text":"画桥路转，奁水波明，新涨如许。破晓东风，吹起荡春情绪。弱柳搓丝黄似月，丛花叠影红成雾。倚孤篷，载双柑斗酒，醉寻烟雨。恰正好、清明才过，一笑青山，齐展眉妩。拾翠评香，难得俊游闲侣。燕子人家炊笋饭，鹧鸪村店留茶语。尽风流，又何须，画船箫鼓。"}