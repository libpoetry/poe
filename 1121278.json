{"id":"1121278","title":"又用前韵二首","dynasty":"宋","author":"林季仲","text":"雕甍华栋照晴空，更忆檐前十八公。四望川流何富有，一时歌咏许谁同。海吞万壑苍烟外，地涌双峰白浪中。洞接仙都春色早，桃花认得鹤溪翁。遗迹榛芜四十年，使君跋马独依然。要将旧观还骚客，幻出新亭倚半天。井邑参差图障里，烟霞明灭酒尊前。我今不是贫居士，买断江山莫计钱。"}