{"id":"477791","title":"别南塘子","dynasty":"明","author":"左国玑","text":"五月麦熟茧缲丝，黄鹂啄椹鸣桑枝。南风送帆五两急，吴江酒船初到时。牛车日转曹门进，鼓市楼西集成镇。金椎初破紫泥封，玉壶泻出黄金嫩。当年交结十辈豪，鞭挞扬马雄风骚。邀遮直上酒楼去，意气扫拂天云高。当楼艳妇调金瑟，袒博喧呼动阡陌。银烛烧残北阙星，纤歌舞落西山月。风蓬聚散各沈沦，复见何人据要津。五陵日月无精魄，乡里衣冠有俊民。于今尚作红尘客，掉臂东华献时策。耻逐童年走帝乡，懒随南雁飞燕北。闻君高谊非常流，意气倾倒山为投。片言贵合黄金小，一斛可散千春愁。嗟我生年已半百，种种颠毛欲成雪。可惜腰间玉辘轳，光芒犹见秋烟白。闲来解赠南塘君，看我剑上摇星文。不用千金答高价，但博垆头一醉醺。两都词赋何劳献，五军大纛何须建。一息春雷我自酣，百年事业君应见。此回酒船何日来，望君日上梁王台。迷留且作驩糟客，未是千秋冠古才。"}