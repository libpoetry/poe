{"id":"1106326","title":"寄范石湖五首","dynasty":"宋","author":"王阮","text":"殊庭诏禄佚忠勤，秘殿升班宠旧勋。试向午桥诸第问，有谁别墅得奎文。银山铁垒洞庭秋，又见鸱夷一叶舟。且是云仍高一著，祗将山水事清游。湖山奔辏黛眉攒，湖水晶荧镜面寒。补衮之丝元未尽，西风吹上钓鱼竿。近来能辟千年谷，归去非思一箸鲈。聊示维摩隐几相，要教狮子致文殊。彭泽归来我自安，壶中尤觉太虚宽。世间万事都忘尽，只有公盟不敢寒。"}