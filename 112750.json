{"id":"112750","title":"江神子慢·玉台挂秋月","dynasty":"宋代","author":"田为","text":"玉台挂秋月，铅素浅、梅花傅香雪。冰姿拮，金莲衬、小小凌波罗袜。雨初歇，楼外孤鸿声渐远，远山外、行人音信绝。此恨对语犹难，那堪更寄书说。教人红消翠减，觉衣宽金缕，都为轻别。太情切，消魂处、画角黄昏时节。声呜咽，落尽春花春去也，银蟾迥，无情圆又缺。恨伊不似馀香，惹鸳鸯结。"}