{"id":"1244061","title":"陪欧阳奎文周秋夜宴集","dynasty":"元末明初","author":"郭钰","text":"高阳酒徒厌拘束，洞箫清夜吹寒玉。月影微生沧海波，秋声泻入南窗竹。主人好怀为我开，前除扫叶剜苍苔。移席传呼秉银烛，飞觞不惜空金罍。百年交契亦无数，且得共君长夜语。兰苕翡翠自春风，延平剑合蛟龙舞。我家茆屋江之西，门闭不闻车马嘶。携书树底骑牛读，得句樽前洗竹题。酒酣拊缶山谷响，聊共渔歌答樵唱。此时半面未逢君，何乃见之辄称赏。论交不论浅与深，丈夫一语轻千金。白璧无瑕人所贵，青云有路我何心。箫声不断酒如注，泓下龙吟月涵雾。仙人招我归去来，云车相候蓬莱路。"}