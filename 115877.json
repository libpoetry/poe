{"id":"115877","title":"叙雨·雨山之泉兮冽以清","dynasty":"宋代","author":"张耒","text":"雨山之泉兮冽以清，淳注万古兮无亏盈。应龙蟠守兮谨防扁，有神司之兮帅群灵。神君曷处兮山之穹，云郛雾阙兮都邃宫。腾驾逸景兮驭清风，上友仙圣兮佑帝躬。惟今之旱兮非神曷愬，家无余粮兮麦不庇雨。土飘尘扬兮迷行错步，魃威孔张兮炽莫予御。挹水一勺兮荐羔豚，曷求于水兮神实凭。土有蔬兮林有实，芼馨香兮葅芳郁。神我飨兮临我堂，酌芝醑兮御椒浆。巫甚只兮时甚良，哀我疾兮降我祥。神君仁兮念下民，抚民灾兮号帝阍。帝念神君兮诏雨官，叱驭六龙兮奋互飞。骞掣飞电兮鼓雷震，俾霈尔泽兮正无限。山灵川怪兮更腾奔，角毛羽鬣兮烂鳞鳞。前幢后旆兮玄双轮，椎轰喧呵兮翻乾坤。神龙九鬣兮杂蛟鲲，瞠眼飞涎兮翻伏潜羲和兮止星辰，一洒万里兮倾河津。妖风失威兮敛以奔，魃濡厥裳兮伏以蹲。槁苏焦泽兮息惔焚，优渥润沃兮无涯垠。菽麰诜诜兮奋裳绅，秋种既即兮农则勤。既足而止兮披雾昏，朝阳清明兮敛游尘。功成不居兮驾归云，空山寥寥兮夜无闻。灵泉幽幽兮湛奫沦，竭诚莫报兮仁哉君。"}