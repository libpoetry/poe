{"id":"1107018","title":"送黄叔向归永嘉","dynasty":"宋","author":"王遂","text":"玉麟堂上共论兵，众里逢君眼为明。自愧腐儒宁有用，却怜志士竟无成。学书不作千人敌，归计犹馀一叶轻。何必封狼方快意，只须垂世用诗名。传闻索米向长安，疏影寒香得细看。檄羽风生常事急，举头霜满致身难。五湖莫办鸱夷计，四壁谁怜范叔寒。今代淮西宜籴谷，悬知一见定交驩。"}