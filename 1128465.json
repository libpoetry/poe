{"id":"1128465","title":"诸暨道中五首","dynasty":"宋","author":"葛绍体","text":"寒雨路从岩涧出，晴天才见越山川。谁怜昨日经行地，回首苍茫起暮烟。路分杭越号牌头，行客东西各自谋。总是春晴好天气，野花山鸟亦风流。两畔绿杨卧碧溪，人家一带绿杨堤。门开恰出市行路，山在屋头谁肯栖。晓烟晴日过枫桥，桥面山尖春半娇。一簇谁家嫩杨柳，淡黄襟带学宫腰。极目田畴似掌平，远山依约画难成。天宽地大空明处，渐近稽山接帝城。"}