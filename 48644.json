{"id":"48644","title":"季迪病目医令止酒因作此劝之","dynasty":"明代","author":"杨基","text":"病目须饮酒，饮酒调微疴。气血郁不舒，赖此酒力和。所以雷公方，制药用酒多。活血必酒洗，散郁须酒磨。制药既用酒，饮酒良匪他。酒可引经络，酒能驱病魔。病目不饮酒，此盖医者讹。李白好痛饮，不闻目有痤。子夏与丘明，不为饮酒过。饮酒既无害，不饮如俗何。清晨呼东家，买置数斗醝。烂醉瞑目坐，满目春风酡。陶然物我忘，梦见孔与轲。此药岂不佳，而乃止酒那。我今劝君饮，君意无媕婀。庸医或见责，请示眉庵歌。"}