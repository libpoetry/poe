{"id":"721956","title":"菊","dynasty":"明末清初","author":"屈大均","text":"重阳殊未发，谁议岁寒情。少苦因黄蕊，多甘是素英。带霜拖面白，和露点茶清。种尔宜饥渴，芬芳养此生。蕊至秋犹小，重阳不得看。白嫌霜降暖，黄待立冬寒。冷落辞蓬户，馨香上箨冠。数枝那忍食，香沁已心宽。篱间鸡犬到，枝叶不成窠。种处秋阳少，分时暮雨多。香真吾臭味，影只自婆娑。老大宜簪汝，其如短发何。春秋佳日少，草木本心多。人老同黄菊，天寒在绿萝。味经青女苦，颜待白衣酡。蕊熟虽能发，终如岁晏何。"}