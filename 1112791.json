{"id":"1112791","title":"惜别赠子中昆仲二首","dynasty":"宋","author":"张耒","text":"寒云崩腾不成雪，北风吹窗灯半灭。病来废饮卧无眠，一夜吟诗声不绝。南城三俊生契阔，想对寒炉掉吟舌。留行一日谁有情，慰我与君千里别。道长尘土疲马愁，岁晚风霜敝裘裂。人生何用读书史，文字未补囊中阙。驱驰所幸一饱耳，士而谋食愧前哲。何能天独啬吾曹，自应所学为之孽。虽然此事予不悔，昔学固知今日拙。欲持琬琰易羊皮，玩之已久安能辍。万端毕竟有天命，计较何须论琐屑。劳歌无和坐达明，晓鼓鼕鼕堕残月。我年十八从先生，今也相逢得三子。坐思前事且十年，嗟我不才老将俟。子中兄弟气清拔，粲若瑶环与琼珥。逸足骏马不受羁，凌跞奔驰动千里。先生声名二十载，乃得姻娅皆文士。我今贺子得所遭，非我先生谁办此。定交自恨相知晚，漫浪一官非我志。论文终日坐忘归，欲别出门还顿辔。我如辕驹幸刍豆，岂不自厌安敢避。人生谋食亦可悲，世上舍閒皆失计。西来有人话吾邑，颇说山川慰人意。寄诗莫惮凭驿传，对酒惜哉无子醉。到官便扫琴书室，有客过我行当至。疏泉养笋待子吟，更采山刍秣君骥。"}