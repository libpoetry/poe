{"id":"1055901","title":"次韵晁尧民黄鲁直苏子瞻同赋半粲字韵十往返而不倦者","dynasty":"宋","author":"李之仪","text":"耿耿万里心，振衣常夜半。明星当户高，仰首每自叹。是身固虚空，殆将等閒玩。永怀一寸光，有之讵能散。南山富蕨薇，采采宁待伴。不愧郢中曲，谁报青玉案。千载北窗风，郑声何可乱。子职若崎岖，垢指宁与盥。我惭老更拙，欲和知良难。但能袭馀尘，未易窥重关。路年与君俱，才此意少宽。奈何舍我去，鸿鹄随骞抟。岑楼起肤寸，万仞始一拳。知君未易量，愿君更加餐。亲发日益白，何以为亲欢。以义不以时，吾君正求贤。只欠明光宫，峨峨望君冠。"}