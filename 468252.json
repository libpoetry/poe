{"id":"468252","title":"下相歌","dynasty":"明","author":"谢肃","text":"下相城，淮水阳，烈风吹大树，原陆何茫茫。人言此地生项羽，有力拔山如猛虎。横行天下八千兵，三载成功霸西楚。是时岂无豪杰来，一闻叱咤肝胆摧。汉王拱手听约束，秦社捲地成烟灰。混一山河归有道，鸿沟中分何草草。悲歌帐下恋佳人，羞面江东看父老。胡不思坑降卒，杀子婴，沉怀王。人心离楚已属汉，宽仁必兴残暴亡。所以万人敌，竟为五侯得。空馀陔下帐中歌，千古令人感慨多。"}