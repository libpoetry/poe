{"id":"713918","title":"留石行奉呈黄参军","dynasty":"明末清初","author":"屈大均","text":"英州之石甲天下，一一峰峦削成者。尺寸皆作一岩洞，一卷已自成西华。使君作宦来炎方，十四芙蓉牍案旁。嵌空斗竦分韶石，大小相叠读书床。扁舟不肯载归去，留我草堂使箕踞。奇云所变势巉岩，就中大者如淫预。昔人高致有陆绩，虽清亦爱郁林石。君今石乃似沉香，十四芙蓉同一掷。沉香长在沉香浦，英石长与翁山伍。行者为岱坐为嵩，乳窦玲珑出烟雨。君之风流在此间，苍翠依依是玉颜。殷勤洗濯去苔藓，朝夕再拜那能閒。"}