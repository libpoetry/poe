{"id":"567702","title":"予寓圃亦产双瓜方稚如琴轸为人落之","dynasty":"明","author":"徐渭","text":"未可充三棒，惟堪轸七弦。尽持挝孟德，莫去恼师延。合并支苛雾，商量摆酷烟。长腰双鹄卵，大茧八蚕缠。翠叶遮难满，黄臕映自妍。远藤香结字，近水脆生涎。内履愁无地，悬匏苦在天。同心思苏小，匹骑走杨坚。国岂无双士，军元有两甄。邵平闻恨晚，武瞾摘还怜。虾蟹睛丫海，麖麋角聚颠。行排鸿入汉，齿露象埋田。夜夏啼周日，麒麟哭鲁年。投梭贤母误，避杖走儿獧。钩吻黄精贼，蟛蜞紫甲权。出蓝书未熟，本草注徒笺。庆吊俱迂尔，蓍龟亦莽然。下帘翁巳矣，谁为跌三钱。"}