{"id":"1224540","title":"过大野泽","dynasty":"元","author":"柳贯","text":"大野自为泽，济流安得通。渟涵就深广，蟠际渺西东。揭帆入洪澜，尽此一日风。青山若浮髻，隐见云烟中。不知何乡聚，欲辨已冥蒙。兹惟开辟来，岂固疏凿功。捐小以成大，地利乃丰崇。至今徐兖郊，桑麻岁芃芃。贿迁擅工贾，组丽连仆僮。矧时漕事兴，舟航密如蓬。宝藏在山海，其益无终穷。一令民生遂，坐致国本充。非吾黄帽郎，孰讯白凫翁。"}