{"id":"1129739","title":"颂古六首","dynasty":"宋","author":"释咸杰","text":"三处移场定是非，顽心全不改毫釐。胡言汉语凭谁会，铁额铜头也皱眉。贤圣法来未曾杀，而今断这一刀休。果然葛怛胸中落，笑杀灵山老比丘。一桡劈脑没遮拦，大海波涛彻底乾。尽谓单传并直指，谁知总被祖师谩。蓦就膏肓打一针，当时无处著浑身。呵呵笑入严阳去，蛇虎为邻不可寻。腊月莲花菡萏香，三回赏手不寻常。直饶会得须眉落，早是龟毛数丈长。有问冬来事，京师出大黄。贪他一粒粟，失却半年粮。"}