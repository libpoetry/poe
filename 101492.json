{"id":"101492","title":"桂枝香·收帆渡口","dynasty":"宋代","author":"曾允元","text":"收帆渡口。认远岸夜篝，松炬如昼。还见沙痕雪涨水纹霜后。秦宫梦到无肠断，望明河、月斜疏柳。琐窗相对，茶边犹记，眼波频溜。渐嫩菊、初篘绿酒。叹风味尊前，潇洒如旧。几度金橙香雾，玉盘纤物。清悉小醉凄凉里，拚今生、容易消瘦。草心春浅，年年相忆，看灯时候。"}