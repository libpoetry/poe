{"id":"697049","title":"哭大中丞滕公八首","dynasty":"明","author":"胡应麟","text":"间代钟豪杰，嵬然岳降神。三朝传政绩，万国待经纶。赋就悲题鵩，书成叹获麟。何须论夙夜，尽瘁见王臣。绝学传邹鲁，洪都陋汉唐。君王悲大树，父老泣甘棠。百万清油底，三千绛帐傍。尚思龙起日，风雨动南阳。羽节吴山驻，貂裘汉殿来。诗书三代佐，文武万邦才。日惨中丞幕，云寒上将台。袛因秦望石，勋业并崔嵬。渐觉三台近，俄惊八座空。高牙悬落日，大旆飒悲风。部曲讴吟外，宾僚怅望中。佳城犹郁郁，谁为问滕公。甲胄重关静，楼船大海閒。勋名韩范后，筹略管萧间。月拥丹旌度，云拖素旐还。异时灵爽在，长镇武夷山。七台初返旆，九曲罢扬舲。琬琰留中秘，辒辌出大廷。山川摧间气，海宇泣英灵。万古真儒业，重看配考亭。尚记抡才日，鸡群识凤毛。尘埃援锦瑟，雨雪赠绨袍。德并生成大，情兼怙恃劳。百年知己泪，遍洒越门涛。念载门人籍，千秋国士期。长镵惊老大，短褐愧支离。宿草孤帆近，生刍一剑迟。殊恩何日报，恸绝大江湄。"}