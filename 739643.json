{"id":"739643","title":"后渡海诗","dynasty":"清","author":"钱琦","text":"岛屿湾湾三十六，孤篷夜向湾头宿。残缸未灭鼓鼕鼕，又趁寒潮出海角。海角有路惟青天，海角有水如苍烟。帆幅斜欹高浪腹，船梢倒立远峰颠。中有老鱼跳波出，大者十丈小七尺。腥风怪雨吹幽荒，甲角牙须森剑戟。须臾鲸鳄争潜逃，珊瑚倒影翻银涛。远岸入云青羃羃，荡缨插足绿萧萧。三三两两渔舟聚，习水如飞导前路。汉使秋乘斗畔槎，渔人春入桃源渡。万家烟火画图中，沙礁铁线锁重重。鱼龙窟抱鲲身曲，虎豹关开鹿耳雄。此时正值春光好，绿阴夹岸风搦搦。载得恩波较海宽，回头一望沧溟小。"}