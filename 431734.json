{"id":"431734","title":"立春后作","dynasty":"近现代","author":"刘咸荥","text":"兰陔风暖乐天伦，劫火吹残识往因。大陆龙蛇新岁月，小园松菊旧精神。促襟原宪贫非病，煆灶嵇康懒是真。草木无知春自好，欣欣生意入芳晨。且向花前一醉吟，桃源何处是山深。倡随诗画皆天福，指点禽鱼亦道心。入世愧无才学识，观人合證去来今。漆园应许赓同调，秋水南华挹素襟。璀璨云霞锦水滨，臣门近市绝嚣尘。道原可道非常道，身外求身自有身。阅遍世情还学佛，商量花事且留春。敝庐风雨怀先德，老树盘柯覆比邻。吾生那识有愁魔，自写閒情静里过。鹤瘦不嫌风露冷，诗清常得水云多。漫言邹衍谈天学，不作王郎斫地歌。莽莽乾坤容俯仰，机心消尽养天和。"}