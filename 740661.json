{"id":"740661","title":"江郎山","dynasty":"清","author":"王鸣盛","text":"江郎秀甲东南区，苍雄奇峻清而腴。藏深伏奥閟幽胜，地僻终古谁爬梳。有如世外隐君子，远离朝市潜蓬庐。天公好事欲洗刷，遣我拄策来追摹。太末城头斧柯烂，烟岚回首迷三衢。突星狮石并巉削，登登一径穿箯舆。俄瞻佛蠃帝青现，苍茫翠霭侵衣裾。翔鹍舞凤羽翮奋，渴鳌怒鲸鬐鬣俱。冈峦横侧各妍妙，金光黛色齐纷敷。就中一峰势更斗，积铁壁立愁猿狙。凌空拔起五千仞，旁无依倚孤云孤。须臾擘开两丫髻，云风对起双吹嘘。峰回路转态又变，分作铛脚交撑扶。诡怪恍惚不可状，看来面面形模殊。尖如剑铓出棱角，屹如笔架攒空虚。如翘瑶簪卓玉笏，如插碧笋抽犀株。如擎金盘露指掌，如排翠盖翻芙渠。罗浮风雨乍离合，荆巫十二相萦纡。池阳九华叠跗萼，匡庐五老轩眉须。域中异境数不尽，瑰玮变幻兹不输。山坳小憩灵石庙，断砌翳荟飞鼪鼯。端然像设多好相，云珰霞佩衣五铢。传闻江家三兄弟，于此鍊魄同跏趺。功成坚苦化三石，乘风御气三茅如。只今空濛烟雾窟，琼台璇馆仙所都。云中招手一回顾，似叟非叟姝非姝。参差伯仲肩背接，左提右挈山泽臞。古苔斜罥缀缨珞，寿藤乱结垂珊瑚。阳坡丛筠间秀木，清飙徐送吹笙竽。瀑泉幽涧泻盘石，溅落匹练跳千珠。蟆颐决决灌村疃，竹笕袅袅通香厨。人家寂历散高下，架岩构壑勤耕锄。日汲玉泓餐蛾绿，所恨生长不读书。我谓如许正不俗，免教凡语名山污。把茅盖顶会有日，谷可以退溪可愚。仙坛閒把落花扫，不知仙翁许我无。"}