{"id":"1131114","title":"次韵和致政王子融侍郎归休述怀二首","dynasty":"宋","author":"韩琦","text":"周旋通显竭忠勤，勇退翩然得谢身。鸣玉乍辞天上贵，挥金长示里中仁。满床黄卷閒为伴，一枕清眠任过晨。六十九归今昔少，万年青史纪高人。礼称七十还君事，岂必如期许退身。臣子引年虽审分，朝廷图旧合推仁。晓登文石方延刻，暮挂危冠不待晨。窃惜圣神求治意，未宜轻去老成人。"}