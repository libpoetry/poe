{"id":"158443","title":"携印谒新守宿至德上方翌日马上追书十四韵","dynasty":"宋代","author":"强至","text":"携符拜州守，半舍度微径。有僧谒道傍，云我迓邑令。因徐指丛林，佛宇颇严净。愿驱大夫马，一宿憩征镫。我生嗜烟萝，闻此惬幽兴。乃留验僧言，金碧果晖映。舍策游上方，尘襟觉疏莹。山气乱朝暮，谷响答钟磬。清风中宵来，云斂月垂镜。微吟不知旦，坐席若初定。遂行登修涂，回首谢岩磴。咨予秉微尚，碌碌奚足竞。一月两移府，未暇救民病。徒为章服裹，折腰损真性。"}