{"id":"553205","title":"墓碑夏英公撰予来时尚可诵今不复存矣题云山图","dynasty":"明","author":"郑真","text":"客行过淮甸，示我云山图。云山彷佛异人世，恍如过海登蓬壶。芙蓉幻出青天表，苍狗白衣随缥缈。层峦迭巘深复深，人家半出青林杪。是时村南春雨多，瀑流万丈如悬河。岩头花开烂如锦，幽栖奈汝山翁何。山上长松山下屋，卧榻氤氲清梦熟。云深天地两茫茫，遥听林丛啼布谷。山田硗确随卑高，及时耕稼呼儿曹。西成酿秫作春酒，太平击壤歌唐尧。我家四明岩谷底，赤城天姥犹尺咫。兴来欲访安期生，指叱烟云平地起。十年来作淮山游，濠梁渡口呼庄周。八公命驾屡相顾，琼珰玉佩凌清秋。闻君久住咸阳陌，走遍终南历商虢。都将形胜属画师，携向鄮城江上宅。山中西风吹桂枝，白鹤叫啸玄猿悲。还君画图三叹息，岁寒问我何当归。"}