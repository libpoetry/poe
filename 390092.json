{"id":"390092","title":"满江红·题江上外史小影赠荆默庵，时默庵为江阴学博","dynasty":"清代","author":"钱肃润","text":"浩浩洪流，到今日、波恬浪息。看一带、云烟黯淡，翠峰屏立。渔艇凫舟浮水面，鸥汀鹤渚群飞出。坐江头、把卷独长吟，情脉脉。貌严重，神飘逸。气沉雄，才宏硕。本玉皇香吏，金銮仙籍。暂向江于称外史，品题山水无谀笔。论人物、上下几千年，延陵一。"}