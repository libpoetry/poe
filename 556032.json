{"id":"556032","title":"结客少年场行","dynasty":"明","author":"唐顺之","text":"长安少年胆气粗，生来耻作辕下驹。买交不惜千金产，使气能?七尺躯。探丸夜入平陵郭，走狗时过渭水隅。朱门倾盖争言晚，白首同心不愿余。侠士由来重然诺，一言妻子堪相托。鲁国朱家不学儒，洛阳剧孟偏能博。别有侯王势绝伦，甍甍甲第接天闉。萧朱自倚金貂贵，班许元称肺腑亲。青牛翠幰朝朝合，锦瑟朱弦夜夜陈。门下俱为惊座客，堂中皆是报恩人。当时顾盻生光彩，自矜意气长无改。何言荣耀有沉销，云散星分在一朝。旧客谁过窦车骑，新知尽入霍嫖姚。始知富贵多亲故，始知贫贱常辛苦。他年北阙竞弹冠，今日南山空射虎。积薪前后递相踰，一死一生交态殊。独有子云甘寂寞，闭门自草太玄书。"}