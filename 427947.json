{"id":"427947","title":"齐天乐 江南秋爽，有怀闽广旧游，赋寄中山大学及集美学校老同学及诸友好","dynasty":"近现代","author":"龙榆生","text":"一弹指顷醒春梦，俄然骤惊吾老。荔子湾头，相思树底，课罢欣同吟啸。花光永耀。爱照海腾天，醉瞻云表。暑往寒来，寸怀难忘梦缘巧。凉风天末乍起，记楼船去远，凭槛凝眺。桃李新阴，弦歌旧业，齐唱阳春高调。情殷思渺。便换了娇妆，镜中曾到。问讯何如，一枝春更好。"}