{"id":"684336","title":"闻曰仁买田霅上携同志待予归二首","dynasty":"明","author":"王守仁","text":"见说相携霅上耕，连蓑应已出乌程。荒畬初垦功须倍，秋熟虽微税亦轻。雨后湖舠兼学钓，饷馀堤树合閒行。山人久有归农兴，犹向千峰夜度兵。月色高林坐夜沉，此时何限故园心。山中古洞阴萝合，江上孤舟春水深。百战自知非旧学，三驱犹愧失前禽。归期久负云门伴，独向幽溪雪后寻。"}