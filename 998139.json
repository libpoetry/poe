{"id":"998139","title":"永遇乐 其一 玩雪","dynasty":"宋","author":"黄裳","text":"朝霭藏晖，客袍惊暖，天巧无意。杳杳谁知，包含造化，忽作人间瑞。儿童欢笑，忙来花下，便饮九春和气。急拿舟，高人乘兴，江天助我幽思。缤纷似剪，峥嵘如画，莫道冬容憔悴。恍象含空，尘无一点，疑在天宫里。酒楼酣宴，茶轩清玩，且待桂花来至。有馀光，明年待看，明红暗翠。"}