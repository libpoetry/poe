{"id":"1143811","title":"赠吕肖卿三首","dynasty":"宋末元初","author":"方回","text":"虽未登三十，知君已几年。先师斧脩月，名父柱擎天。失怙初周晬，耽吟早极玄。孤身能自立，万卷绝芸编。千万人丛里，应难一一寻。政须真具眼，始可与关心。匠手斤忘垩，禅机芥遇针。绝弦吾欲理，忽复有知音。知己身俱老，逢君泪欲倾。不时思令舅，无可报难兄。湓浦稀鱼素，阳山杳雁程。平安只消息，聊此慰羁情。"}