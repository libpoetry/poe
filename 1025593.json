{"id":"1025593","title":"戏韩子师","dynasty":"宋","author":"韩元吉","text":"读书堂前霜月明，读书堂后霜风声。主人读书已万卷，足踏省户还专城。朅来掩关卧不出，左拥韦编右瑶瑟。似闻天女亦爱静，便喜兰房长英物。我舍应门才一儿，赵子尤作仙果迟。白头相看辄浩叹，玉树独满君家墀。我歌声长君且听，不特交游幸同姓。极知玉盎有新醅，每恨金觞乃无柄。从君泥饮不作难，景物过清天复寒。犀钱汤饼未免俗，琵琶与筝当合弹。"}