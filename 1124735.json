{"id":"1124735","title":"净光山四首 宿觉庵","dynasty":"宋","author":"徐玑","text":"欲问庵中事，无论后与先。还因一宿觉，不用再参禅。门远青山曲，檐依古木边。谁当秋夜静，来看月孤圆。行向最高处，惟将物色参。郡城依薮泽，地势转东南。对景身垂老，题诗兴欲酣。可能清晓出，四面有晴岚。屋自与山背，西原景最清。凉风从下起，新月向前明。林静闻僧语，田虚见鹭行。此方多积翠，略似镇南城。山是朝廷赐，名从古昔传。为堂居此地，汲水记前贤。雨露馀根在，荆榛细蔓缘。困来求一盏，打坐亦安禅。"}