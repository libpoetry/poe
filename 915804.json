{"id":"915804","title":"谢福建茶使吴德华送东坡新集","dynasty":"宋","author":"杨万里","text":"黄金白璧明月珠，清歌妙舞倾城姝。他家都有侬家无，却有四壁环相如。此外更有一床书，不堪自饱饱蠹鱼。故人远送东坡集，旧书避席皆让渠。儿时作剧百不懒，说著读书偏起晚。乃翁作恶嗔儿痴，强遣饥肠馋蠹简。老来万事落人后，浪取故书遮病眼。病眼逢书辄著花，笔下蝇头成老鸦。病眼将奈故书何，故书一开一长嗟。东坡文集侬亦有，未及终篇已停手。印墨模糊纸不佳，亦非鱼网非科斗。富沙枣木新雕文，传刻疏瘦不失真。纸如雪茧出玉盆，字如霜雁点秋云。老来两眼如隔雾，逢柳逢花不曾觑。只逢书册佳且新，把玩崇朝那肯去。东坡痴绝过于侬，不将一褐易三公。只将笔头挂月胁，万古凡马不足空。故人怜我老愈拙，不寄金丹扶病骨。却寄此书来恼人，挑落青灯搔白发。"}