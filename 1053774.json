{"id":"1053774","title":"鸡冠","dynasty":"宋","author":"孔平仲","text":"我初种鸡冠，其小乃毫芒。曾未得几时，忽已过我长。根株既猥大，枝叶亦开张。吐花凌朝曦，生意殊未央。阴风自西来，惨淡驱清霜。一夜忽变故，叶萎花已黄。当此繁盛时，为尔赏壶觞。及今乃腐草，好玩安可常。呼童尽剪拔，昔恐践踏伤。庭除稍旷阔，耳目加清凉。竹枝久蒙蔽，迥立独苍苍。"}