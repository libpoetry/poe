{"id":"760525","title":"游西樵山六首 其五","dynasty":"清","author":"丘逢甲","text":"暧暧山下村，黄云穫秋田。郁郁山上村，茶灶飞秋烟。山中多奇石，亦复多名泉。颇闻此山中，古亦有神仙。何人此读书，谈道傲圣贤。樵夫闻大笑，遂为外人传。天地有此山，几世而几年？凡愚斗智力，凿破古洞天。治穷盗贼起，耕牧难晏然。丹井尚未湮，书堂亦未倾。暮雨秋萧萧，欲往不敢前。岂有绿林豪，能识博士船。"}