{"id":"1121829","title":"步虚声 白玉楼六首","dynasty":"宋","author":"范成大","text":"珠霄境，却似化人宫。梵气弥罗融万象，玉楼十二倚清空，一片宝光中。浮黎路，依约太微间。雪色宝阶千万丈，人间遥作白虹看，幢节度高寒。罡风起，背负玉虚廷。九素烟中寒一色，扶阑四面是青冥，环拱万珠星。流铃响，龙驭籋云来。夹道骞华笼綵仗，红云扶辂辗天街，迎驾鹤毰毸。钧天奏，流韵满空明。琪树玲珑珠网碎，仙风吹作步虚声，相和八鸾鸣。楼阑外，辇道插非烟。閒上郁萧台上看，空歌来自始青天，扬袂揖飞仙。"}