{"id":"813619","title":"拟古三首 高村","dynasty":"清","author":"李锴","text":"高村数家村，村东有老妪。白发而蓬垢，新霜被昏雾。自言良家子，归作刘家妇。六十还缉麻，五十且织布。省身少年日，条桑能上树。年侵筋力薄，遂为儿子恶。小儿弃种田，奢心趋瓦注。大儿能作家，累累仓箧富。前年岁除夜，萧萧风雪暮。割羊酴美酒，妻孥各团聚。健妇不放杯，娇儿不舍箸。老物实耄荒，曾不值一顾。馀命系微丝，淫淫涕沾污。忆昔乳儿时，饥肠分雀哺。新燕不辞巢，方知旧情误。一妇前致语，劝妪妪且去。老媪生三儿，今者邻家住。客行还下马，系马望马台。落日照山店，肃肃秋风来。解我腰中钱，酤女瓮底醅。店中有小儿，洗盏还置杯。脚踵傅黝漆，头上堆乱柴。骨相初不恶，眉目生灰炱。客前问儿年，主人频嗟欸。村南指高楼，云是儿家遗。爷娘一旦死，哥嫂今不訾。饭牛且饲猪，不得容此儿。草丝一何长，其下同根荄。兄弟虽异身，其出同胞胎。寄言生儿人，慎毋遗货财。茫茫独乐河，汉水今不流。河边沙草色，还系边城秋。独行嗟为谁，老妇蒙白头。提篮拾草子，聊用充乾糇。野雁生有匹，群鸟各以俦。嗟为良人弃，弃水今不收。长城何高高，阴火明戍楼。宁为戍儿妇，或有梦魂投。"}