{"id":"693273","title":"予时叨承部檄督粮于通州与同僚数以公事往回京师因其经过游览之所分为七题每人作诗以纪其事云 太平晓会","dynasty":"明","author":"苏仲","text":"钟动禅房向晓开，草阶凝露湿莓苔。古槐叶嫩飞虫落，老柳皮枯惹蠹胎。犬为识人先掉尾，僧逢熟客且留杯。从容我对头陀说，还有同袍马上来。月落钟声闻古寺，鸦惊乱起绕禅宫。烟横马首平原绿，云出山尖晓日红。草色未乾花底露，柳阴初起帽檐风。游人惯见频来往，夹道儿童也笑公。南北分岐西复东，纷纷车骑往来通。五更饭客山厨月，千里游人酒肆风。老马怯行犹泄泄，怀人多事苦匆匆。眼中京郭烟云远，那得寻花问柳同。双桥下马路傍叉，物色风光各可誇。松径拂云连墓道，柳阴傍水到人家。幽幽古寺幽幽趣，个个闲僧个个嘉。烟绕粉墙高著眼，是谁□里万株花。经过莫厌我频来，松径连云古峒开。一榻风烟供睡卧，数株红紫可徘徊。家童先我供茶椀，羽客留人共酒杯。旁有一门通物外，花枝临水小天台。漠漠春云覆浅沙，谁传消息到禅家。通州客子方驰马，高密老僧先煮茶。爱客供传新熟果，悦人都是有名花。从今洗尽尘埃眼，付与风光管物华。匹马深沟日未斜，巍巍宫殿眼中赊。天生气象非人力，地献洪图作帝家。虎拜龙降山缭绕，云蒸雾滃水交加。停车更上层崖望，傍阙云生五色花。"}