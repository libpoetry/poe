{"id":"76349","title":"夜宿阳山矶将晓大雨北风","dynasty":"宋代","author":"陆游","text":"五更颠风吹急雨，倒海翻江洗残暑。白浪如山泼入船，家人惊怖篙师舞。此行十日苦滞留，我亦芦丛厌鸣橹。书生快意轻性命，十丈蒲帆百夫举，星驰电骛三百里，坡陇联翩杂平楚。船头风浪声愈厉，助以长笛檛鼍鼓，岂惟澎湃震山岳，直恐澒洞连后土。起看草木尽南靡，水鸟号鸣集洲渚。稽首龙公谢风伯，区区未祷烦神许。应知老去负壮心，戏遣穷途出豪语。"}