{"id":"553214","title":"用前人青山白云韵","dynasty":"明","author":"郑真","text":"危岑削悬崖，长林隐平陆。萧萧曲径绕龙蛇，千尺飞流深壑谷。太虚元气涵鸿蒙，日光倒射金芙蓉。白衣苍狗时变幻，举头疑与天门通。山中羽人面曾识，枕清流兮漱白石。飞行万里祇须臾，谁道蓬莱沧海隔。手招玄鹤骑白骡，炯炯双瞳秋水波。白日神游呼不醒，洞门锁钥扪烟萝。百岁光阴祇瞬息，历历云山长记忆。画图移来方寸间，试向林泉问遗迹。"}