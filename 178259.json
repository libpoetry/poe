{"id":"178259","title":"入峡·天秋万象静","dynasty":"宋代","author":"张嵲","text":"天秋万象静，云横乱峰起。已下微王山，入峡自兹始。惊湍於此尽，安流澹如砥。两山郁嵯峨，壁立相对峙。上凌空崇外，下插渌净底。层岩碧树滋，洄潭丹叶委。舟行石罅中，江流瓮城里。举头天若带，堕此清瀰瀰。忽惊翕岩大，奔浪喧客耳。鱼陀考方言，岁出鱼万尾。水边菖蒲青，石上土花紫。淙流来不绝，无由访源委。俄经陈佗洞，斩绝不容趾。土人若猿猱，跻攀因葛藟。燃火入其中，数丈神披靡。睹兹泉壑迥，始觉化工伟。投身西南陬，肆意阅奇诡。是邦不生人，境胜乃如此。宁非造物初，意尽向山水。神惊畏石坠，志谿欣树美。穷探日易晚，惜去船欲舣。徐闻涌波涛，渐见山峛崺。奇观忽鹜过，我兴方未已。赖此慰羁愁，无庸伤转徙。"}