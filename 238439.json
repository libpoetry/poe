{"id":"238439","title":"和傅大卿喜雪","dynasty":"宋代","author":"袁燮","text":"人情谁不爱飞雪，腊中再见尤奇绝。对雪吟哦色即空，仙翁洞照无生灭。既积既消还复飞，且飞且积俄又非。了然不是坚牢玉，缅怀有感苏公诗。谁知润泽工夫远，须索诗家为明辨。香风天上亦飞花，较之穷腊功犹浅。绿窗怯寒颦翠娥，穷儒忍冻不能歌。何如制閫贤师师，賸喜嘉祥重婆娑。鄮山妆点千岩白，全胜轻花飘细麦。气和之庆非偶然，善政端由老邦伯。"}