{"id":"897826","title":"和晁应之悯农","dynasty":"宋","author":"张耒","text":"南风吹麦麦穗好，饥儿道上扶其老。皇天雨露自有时，尔恨秋成常不早。南山壮儿市兵弩，百金装剑黄金缕。夜为盗贼朝受刑，甘心不悔知何数。为盗操戈足衣食，力田竟岁犹无穫。饥寒刑戮死则同，攘夺犹能缓朝夕。老农悲嗟泪沾臆，几见良田有荆棘。壮夫为盗羸老耕，市人珠玉田家得。吏兵操戈恐不锐，由来杀人伤正气。人间万事莽悠悠，我歌此诗闻者愁。"}