{"id":"1126747","title":"挽十一伯奉议四首","dynasty":"宋","author":"黄公度","text":"弓冶传家学，才名观国宾。谭经至白首，投老漫青纶。北去曾乘险，南归益自珍。要知超悟处，缥帙有离尘。丘壑性所乐，诗书老自娱。谭惟听两部，贫不种千奴。岁月柯间蚁，功名水上凫。平生五车读，留得付诸孤。有子皆麟凤，承家赖一夔。朝班通籍日，纶诰锡封时。堂上兰羞罢，人间风树悲。生荣死不朽，犹恨未期颐。往者更声律，公兮独老成。馀波及犹子，作赋得虚名。瘴海三年别，灵岩一梦惊。归来访遗迹，心折涕纵横。"}