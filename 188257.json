{"id":"188257","title":"念奴娇·当初误触","dynasty":"宋代","author":"葛长庚","text":"当初误触，紫微君、谪下神霄玉府。醉後骑龙吹铁笛，酒醒不知何处。绛阙寥寥，红尘扰扰，老泪滂如雨。人间天上，桑田沧海如许。遥想十二楼前，琪花开已遍，鸾歌鹤舞。梦到三天还又落，愁听空中箫鼓。独倚阑干，笑拈花片，细写思归字。东风还会，为伊吹上天去。"}