{"id":"200754","title":"题刘直孺拙逸轩","dynasty":"宋代","author":"张榘","text":"营营天壤间，孰不为智使。有美山中君，独与世俗异。一真不凿若不愚，四体安然如止水。人皆喜君得佳扁，我於其间有余议。一阴一阳分动静，江河山岳判流峙。造行而欲辞其劳，造化之功亦息矣。伊周孔孟心乎民，老氏庄蒙忘此世。使四君子俱恝然，万古滔滔孰经济。以拙而望巧，巧未及成拙。先至晦巧而为拙，终焉多与巧相值。逸者自逸劳者劳，天之降材尔殊尔。君才足以应万殊，袖手山林恐非计。原君结力运天巧，却换轩名与张子。"}