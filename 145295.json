{"id":"145295","title":"事君尽忠行","dynasty":"宋代","author":"释文珦","text":"为子当尽孝，事君当尽忠。凡人不知此，斯与犬豕同。臣子固贞亮，君父或颛蒙。乃知守忠孝，亦系於遭逢。比干忠以戮，申生孝而终。忠戮得称仁，孝终宜曰恭。古今每如此，片言安可穷。炳然垂竹帛，于以开盲聋。所遭虽若彼，力行诚在躬。於焉二本立，足为百行宗。忠孝苟纯至，闻望当昭融。此理亘万世，来者能无从。"}