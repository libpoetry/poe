{"id":"1120675","title":"次韵远猷旅夕二首","dynasty":"宋","author":"周紫芝","text":"西风满眼莫登楼，回望乡关去末由。晚色不催金络马，夜灯空梦玉搔头。梁王行识相如赋，楚国方悲宋玉秋。万里长途知不晚，一杯聊为老人留。久占无何作醉乡，人间万事只逢场。潘郎已老谩华发，梦得多情还断肠。政恐新愁无处着，不知清夜为谁长。烦君试草思归曲，付与蛾眉小抑扬。"}