{"id":"685370","title":"寓翠岩庵","dynasty":"明","author":"贝琼","text":"己荒丹井宅，近息翠岩祠。老去时听法，春来且赋诗。花香蜂出户，尌密鸟争枝。绝境风烟外，渔人不用疑。彷佛东柯谷，云间鸡犬声。梳头忘日晏，濯足爱江清。草径须频扫，茅堂苦未营。携壶惭父老，亦足慰吾情。莲社僧相引，柴门客屡回。日高人语静，风远佛香来。碧爱琅玕绕，红看踯躅开。便应从此老，城郭有尘埃。蟏蛸当户罥，科斗满池生。可惜春光去，何时晚计成。病多添越思，愁减发秦声。此意无人会，芳尊且独倾。"}