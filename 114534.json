{"id":"114534","title":"武昌西山·漫郎江南酒隐处","dynasty":"宋代","author":"黄庭坚","text":"漫郎江南酒隐处，古木参天应手栽。石坳为尊酌花鸟，自许作鼎调盐梅。平生四海苏太史，酒浇不下胸崔嵬。黄州副使坐闲散，谏疏无路通银台。鹦鹉洲前弄明月，江妃起舞袜生埃。次山醉魂招彷佛，步入寒溪金碧堆。洗湔尘痕饮嘉客，笑倚武昌江作罍。谁知文章照今古，野老争席渔争隈。邓公勒铭留刻画，刳剔银钩洗绿苔。琢磨十年烟两晦，摸索一读心眼开。谪去长沙忧鵩入，归来杞国痛天摧。玉堂却对邓公直，北门换仗听风雷。山川悠远莫浪许，富贵峥嵘今鼎来。万壑松声如在耳，意不及此文生哀。"}