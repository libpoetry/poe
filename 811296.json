{"id":"811296","title":"次韵答韫伯","dynasty":"清","author":"丘逢甲","text":"丝丝烟柳拂江滨，江上青旂一色春。吏部文章驱鳄地，旌阳家世斩蛟人。宰官身说无边法，欢喜禅留未了因。解识风流为政意，看花来治日南民。骑麟有客下南荒，消损文心万丈芒。客邸风尘羁凤水，将台雷雨散鲲洋。千秋定论删芜史，四海论交热侠肠。至竟大同终有日，不妨卖饼说公羊。"}