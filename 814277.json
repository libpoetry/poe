{"id":"814277","title":"梅花","dynasty":"清","author":"周映清","text":"古梅生疏香，幽致邈难写。临风濯寒秀，相对足閒雅。琼姿妙天然，未许粉黛假。譬如歌阳春，曲高和者寡。开轩涵明月，顾影自潇洒。惟应翠袖人，亭亭伴林下。爱梅入骨随，思作梅花吟。横斜疏影句，谬许孤山林。拟议误唐突，粉蝶兼霜禽。竹外一枝好，坡老诚赏音。何如妙无言，淡然惬素心。不见江贯道，抚琴不弹琴。谓梅如宰相，调羹待异日。谓梅如高人，迥与枯槁别。谓梅如美女，不炫倾城色。谓梅如神仙，空羡罗浮蝶。鉴怀天地初，相像太始雪。此意明月知，可悟不可说。"}