{"id":"974328","title":"寄施进之","dynasty":"宋","author":"赵蕃","text":"我游尖峰回，一步成数憩。仰攀松夭矫，俯睨石赑屃。路穷入平野，飞鸟迎决眦。庐舍半茅瓦，阡陌相栉比。谓皆耕稼徒，不复问名字。那知君子居，乃在青山际。听君谈所宅，悟我曾略至。时犹未识面，岂得漫通刺。都城一邂逅，草木同臭味。我旋反林栖，君适寓古寺。肯来稚子师，历岁殆逾二。既均手足亲，又笃朋友义。去年君还归，城闉直童骑。楮生分草馀，鲟鲊动食指。今年我属疾，故旧多遐弃。愧君不惮劳，冲暑到溪次。买肉烹伏雌，芼姜仍著豉。无资鹿脯求，竟是猪肝累。以我病苦渴，榴实富汁滓。累累解包裹，其大盖绝市。劝我养形神，勉我进药饵。裴回昼难别，展转宵失寐。分携六十日，顾我病祇尔。虽云间何阔，恋恋曾莫置。惟君名家驹，少日便千里。赋成惊老生，谓敌相如谊。姜侯号博学，无忌称酷似。我尝叩疑阙，应答罔不记。江流滥觞来，层台累土起。如君之于学，何但一第已。独闻家素贫，慈亲下妻子。躬耕不自给，负米常远致。愿君力勉旃，事固有堂陛。高贤昔未遇，勤苦类如此。我行下吴会，破蠹且料理。念将一过君，薄酒期共醉。又恐饭与刍，未免为君费。不然君即我，会于章老氏。素书久不往，往亦难尽意。诗以道鄙怀，因焉论夙契。"}