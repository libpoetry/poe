{"id":"1108424","title":"昔陈北山赵南塘二老各有观物十咏笔力高妙暮年偶效颦为之韵险不复和也 五爱","dynasty":"宋","author":"刘克庄","text":"天不生斯物，将如冻者何。为谁忙作茧，到底化为蛾。种至春还育，功于世最多。香闺不知织，岁岁赐香罗。兹虫虽小物，一一抱微忠。多士从先主，群臣立悼公。献花朝贡谨，酿蜜国储丰。处仲目空露，名居畔逆中。占断十分清，飞来一点轻。死还为腐草，生怕傍长檠。扇扑随风远，囊盛彻夜明。藜灯与莲炬，不似尔多情。未省吞腥腐，惟承晚露餐。三生齐女怨，千首孟郊寒。腹馁鸣尤激，身轻蜕不难。何须珥华冕，吾欲挂吾冠。古云龟与鹤，阅世寿尤长。试问刳肠卜，何如曳尾藏。有灵宁毁椟，无用且支床。吸视堪传否，仙家不死方。"}