{"id":"950984","title":"米元章临右军四帖赞","dynasty":"宋","author":"岳珂","text":"东淮饷府供军堂，壁有龛石鸾鹄翔。问之何石摹破羌，曾傍云汉分天章，廷陵刻此侈宠光。后四十年犹炜煌，我持拓本谨毖藏。三年徙倚玩未央，客来袖出云一张。曾染复古隃麋香，珠玑别出十九行。惊喜比并走且僵，摛华绚彩交相望。宛然并粲如英皇，几年绝识高君王。尚取鉴定烦诸郎，半归左畹半尚方。驾言骃隰留馀芳，今夕何夕获干将。镆铘未睹龙已骧，吴侯攀髯归帝乡。秋虹挟月常贯窗，谁能籋云开斗房。携书伴我老柴桑，要随神物恢混茫，更斲此石封苔苍。六丁雷电未可量，会见难起初平羊。"}