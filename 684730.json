{"id":"684730","title":"京口寓兴次叔闻韵","dynasty":"明","author":"王彦泓","text":"三山新沐翠琉璃，喜是残尊未涸时。出郭斜过穿苑路，傍林低度拂人枝。江声远和松风转，山色遥连麦浪吹。幽径夕阳常醉卧，往来空羡牧羊儿。酒痕衫袖尚淋漓，日压重檐睡醒时。慕寂未能蠲弈具，寻幽何必见花枝。多才笔舌临江咏，入梦萧声隔院吹。昨夜城南新得句，愁中偷赋比红儿。"}