{"id":"684094","title":"捉搦歌","dynasty":"明","author":"王世贞","text":"阿母三十育五女，长作南邻北邻妇。野雌遗壳伏雌乳，总为他人劳阿母。黄絺作衫绣作里，贫家驱犊当驹使。儿郎饱饭坐屋底，万事不理问女子。当门种葵棘盖井，卷毛生睫项垂瘿。成长二十不得逞，招将倩郎生作梗。销金中裙翡翠鬌，千钱衬僧结因果。愿奴生身勿再堕，负心儿郎行作我。"}