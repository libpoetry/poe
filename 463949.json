{"id":"463949","title":"丙申初夏还乡作","dynasty":"当代","author":"杨雪窗","text":"客舍大江头，我家楚西北。飙轮一箭归，天地入窗幅。老母殷勤问，敢叹风尘色？大妹买青韭，绳悬数尾鲫。小妹掌庖厨，伫立灶台侧。别来三五月，阿甥怯不识。俄顷复相亲，剧戏情何极。门外飐风荷，野凫恣游弋。傍池开小圃，嘉蔬护樊棘。雨馀番茄红，数畦莴笋直。香盈闻母唤，围坐笑相食。叵奈话桑麻，太息抚胸臆。少壮走南粤，翁妪营稼穑。膏瘠随地殊，水旱仰天力。罢箸望田园，平畴碧如织。因念父老艰，寸心翻凄恻。"}