{"id":"1048076","title":"君山","dynasty":"宋","author":"袁默","text":"君不闻吹箫得仙双帝子，宅门敕牌金书字。又不闻马家堂宇色未昏，宅门题作奉诚园。古来将相多高第，今不为园即为寺。吾观黄歇相楚时，岂意异时真似此。晚周诸国势相倾，齐赵信陵争下士。何术能令楚复强，三千宾客多珠履。一旦不谋毋望人，身亡家破神朱英。嗟乎养士漫如许，得失何异一老兵。吴墟索莫故城在，庭殿但闻钟磬声。猿哀鹤怨松风里，遗恨江流终未平。"}