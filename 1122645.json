{"id":"1122645","title":"寿邹茶使","dynasty":"宋","author":"洪咨夔","text":"鹤雁旌旗导紫軿，方瞳秋水照人明。泰山可碎胆常定，沧海自浑心转清。万事至公如正献，片言不妄即元城。擎天正要坚牢柱，长与皇家植太平。手挈蓬弧挂井参，筹边楼下瑞云深。传将绝学圣贤脉，会得初阳天地心。议论文章胸万甲，功名富贵腹三壬。春风禁柳东华路，扈驾催行荔子金。"}