{"id":"1215471","title":"翁仲行","dynasty":"元","author":"陈泰","text":"白杨祠边石翁仲，雨湿苔痕宿泥重。前人骸骨后人心，丘陇华堂死生共。盛时出入多弟兄，身骑厩马千黄金。年年酒肉酬寒食，秖恐春风霜鬓深。春风无情谢桃李，流落空阡转邻里。里中前日卖浆儿，箫鼓还来葬新鬼。草间翁仲何足论，荣枯万事随乾坤。田父抚剑生怒嗔，一朝慷慨弹雍门。"}