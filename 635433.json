{"id":"635433","title":"顽牛歌","dynasty":"明","author":"成鹫","text":"岭之南，岭之北，两片閒田明历历。祖翁付与好儿孙，各服先畴食旧德。春而稼，夏而穑，秉耒躬耕凭众力。养成一队水牯牛，觲角黧奴争奉职。鼻孔任穿牵，皮肤听鞭策。长欃犁破陇头云，洗脚归来日西夕。主人顾盼无重轻，刍牧随时暂休息。把火照牛牛尾多，或寝或吪或反侧。中有顽牛顽可怜，丰骨棱棱双眼白。鼻孔撩天奈若何，全身浑是顽皮鞑。不穿绳，不拽索，散诞溪山忘轨则。牧人一见辄生嗔，懒惰无成交遍谪。顽牛仰首鸣，主人须委悉。我从山中来，未尝惯形役。辜负主人恩，豢养无功绩。虽无功，微有益。顽不犯苗稼，顽不饕饮食。顽能教儿孙，牵犁还负轭。真顽无干戈，真顽无柴栅。真顽无爱憎，真顽无拣择。真顽无疏亲，真顽无主客。真顽无有亦无无，无无亦无顽叵测。要议真顽顽不顽，问取虚空须点额。东郊春草青，西溪秋水碧。随分纳些些，一去如遗迹。殷勤挥手别同牢，归卧家山枕顽石。岭南岭北谁知音，出格相看须破格。一所栏圈半把茅，付与顽牛作家宅。宽不宽，窄不窄，渴饮饥餐随所适。此是顽牛得意时，头角四蹄非所惜。"}