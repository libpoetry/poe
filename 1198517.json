{"id":"1198517","title":"赠杜方叔诗","dynasty":"魏晋","author":"棘嵩","text":"爰有良木，结基崇岸。孤根挺茂，艳此丰干。晞曜朝阳，接润辰汉。如彼芳松，繁华冬粲。厥艳伊何，重英累茂。厥粲伊何，既苗而秀。绰矣杜生，应期特授。人以位瞻，而能义富。浩浩万区，悠悠俗网。变化无际，谁鉴其象。慎微将来，积著在往。惟子居之，久而不爽。名以实显，形端景立。弘之匪他，唯我所执。文莫如人，瞻望弗及。若在闻一，其殆知十。肇允发纵，履霜之始。乃自童矇，芳葩桑梓。鸣鹤在阴，縻爵君子。羽仪上京，弱冠来仕。在动能跃，处静思默。既宣厥文，亦茂其德。韫玉蓬林，亢衡上国。洪音振朗，晖曜四塞。达节无累，贵彼修身。不求善己，而务得人。进替惟意，与时屈申。万物云云，飘若埃尘。假翼岩阿，束翮景云。挫锐者易，鲜能解纷。德之休明，卓焉出群。岂独吴起，高谢田文。余与吾生，处非先后。神结倾盖，情固白首。推年下交，以文会友。忠焉之诲，望子善诱。积细靡队，一覆斯崇。训致以道，坚冰则终。虽小必大，无往不隆。嗟我良朋，敬承清风。"}