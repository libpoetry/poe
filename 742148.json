{"id":"742148","title":"还山吟","dynasty":"清","author":"邹炳泰","text":"秋色正萧洒，我行归故山。南山山深断行路，白云去去何时还。秋岩幽绝瑶草碧，绿萝缘洞不可以径攀。长风吹落岭头月，流光倒入长林间。手持赤城杖，飞度苍霞嶂。金仙一笑导我饮，一杯未竟已神王。手解青囊所服之素书，但见朱文绿字纷殊状。我问灵修笑不语，海日欲出天鸡唱。嗟予落拓作人羞，此生常作名山游。幽涧鸣泉绕石室，便拟一叶凌沧洲。"}