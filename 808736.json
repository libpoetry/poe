{"id":"808736","title":"长城岭","dynasty":"清","author":"严遂成","text":"太行从西来，一折亘南朔。龙脊长蜿蜒，天堑划地轴。三关尾龙泉，压五台山麓。晋所据者高，胜势瓴建屋。东瞰幽燕东，万象皆俯伏。有城跨两戒，左右归掌握。敌楼高崔嵬，云中大旗卓。西向莽周原，退即堕坑谷。直下二十里，里里八九曲。中休喘小憩，僧寺縇丹艧。幽森老树精，甲缩霜皮绿。近关岈然洼，磊砢石聚族。双壁削剑刃，一门阙荀角。中通洞逼仄，人入蛇之腹。万古本无路，巨灵以蹠㩧。道很关转严，锁钥攻守局。乘兴昔巡幸，曾费斧斤斫。盘蹬甃纳级，累累就崩驳。雉堞亦半隳，我昔议与筑。兴筑良独难，源泉涌万斛。汇以众山力，辊雷震彯觷。顷刻乱纵横，虎蹲羊抵触。安得役五丁，神通变平陆。车亦不必悬，马亦不必束。天险今可忘，行歌听樵牧。"}