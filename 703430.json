{"id":"703430","title":"招隐诗","dynasty":"明","author":"释今沼","text":"薄暮瞻庭除，庭槐微风发。披衣试素琴，搴帷见明月。皤皤漆园吏，拮据乱世哲。世途险以难，中道易故辙。贫贱夙所安，荣华焉所设。幽谷有崇兰，怀芳度严节。贮以文草筐，佩以夜央缬。如何妙佳人，旷今音尘绝。飞鸟处巢穴，遥知风雨期。吾乃为人期，胡为独后时。秋风萎嘉木，白露盈庭帏。昔者荷筱子，沮溺相因依。岂不惜贤达，殊路安可希。南涧有蘋藻，北山唯蕨薇。岁晏归敝庐，策杖任所之。"}