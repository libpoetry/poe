{"id":"903402","title":"念奴娇 登平江齐云楼，夜饮双瑞堂，呈雷吏部","dynasty":"宋","author":"张镃","text":"东吴名胜，有高楼直在，微云齐处。十二栏干邀远望，历历斜阳烟树。香径人稀，屧廊山绕，往事今何许。一天和气，为谁吹散疏雨。知是兰省星郎，朱轮森戟，与风光为主。暇日登携多雅致，容我追随临赋。小宴重开，晚寒初劲，还下危梯去。烛花红坠，瑞堂犹按歌舞。"}