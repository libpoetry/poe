{"id":"674686","title":"答杨银台实夫","dynasty":"明","author":"周伦","text":"华省得高彦，道谊端可即。暌违苦炎热，书记每相忆。因拟翠微寺，侵晨计登陟。适我绊公事，跻马复停勒。薄午始入山，石磴恒喘息。诸老巳偕至，樽俎罗酒食。解衣各就坐，虚礼厌繁饰。候吏戒远去，各令息足力。掀帘觌遐景，迢递讵堪测。三山接江渚，连江亘如翊。云深忽复断，万象筵几逼。须臾出画图，一似曾剪拭。漠漠水田白，隐隐露沟洫。谁当擘泰华，高下平崄仄。斜日坠林杪，飞鸟敛归翼。兹游涤烦暑，凉思满胸臆。"}