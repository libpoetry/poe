{"id":"789557","title":"齐天乐  题张少南年丈影香词君怀才不遇，托于缘情绮靡，以纾幽抱，竹垞老人所谓空中传恨也，因本此意写之，或无戾风人之旨乎","dynasty":"清","author":"张景祁","text":"碧濛濛地花魂在，烟情隔纱难写。借月扶娇，依镫抱梦，一缕柔痕初化。春云艳冶。渐半度屏帷，半飞帘罅。小院朦胧，玉笙幽抑怨遥夜。沉思年少旧事，彩毫鹦鹉妒，才调谁亚。屑麝成尘，雕琼作泪，犹有当时罗帕。吟尊倦把。想侧帽传歌，俊游都谢。老尽啼莺，乱红随去马。"}