{"id":"528829","title":"瀛海图为李宗易谕德歌","dynasty":"明","author":"陆深","text":"天南咫尺帝城隅，山灵水秀相盘纡。中有瀛海接银汉，吞九云梦涵五湖。太行西来走其下，排列七十二朵青珊瑚。微风吹波縠纹净，明月照影骊珠孤。汪汪千顷荡星斗，上下一碧随鸥凫。世传神龙有窟宅，霹雳惊起头角殊。化为霖雨洒六合，波涛壁立风云粗。须臾光霁变天地，荏苒花柳呈芳腴。我闻弱流三万远隔扶桑外，六鳌三岛空传呼。玉堂学士李太白，家住瀛海真蓬壶。水心楼阁开云母，风外帘栊蹙浪珠。有时倚槛一长眺，宛见云中五色清虚都。心胸已着秘书省，殿陛恭承子大夫。青钱万选绝代有，白璧连城天下无。频年文场拔董贾，昨岁武举罗孙吴。庙堂自当金玉器，鼎鼐竟与盐梅俱。周家申甫嵩岳降，苏氏轼辙眉山枯。大贤应运重得地，瀛海似也非其徒。江南程生近好手，点缀金碧工调朱。经营意匠入窅眇，翻取商岩旧典谟。玉颜丈人古冠佩，疑是退直金銮趋。手挥一筹探海水，坐见清浅连桑榆。鲁连高蹈带侠气，仲子汗漫甘乘桴。君不见张子房，借前箸为汉驱。请看此筹一下，能奠万古之皇图。"}