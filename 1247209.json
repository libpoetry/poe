{"id":"1247209","title":"酬刘兰室题墨菊扇寄惠","dynasty":"元末明初","author":"蓝仁","text":"白团谁写秋风曲，寄我茆斋扫炎燠。新纨皎洁一尺冰，浓墨淋漓数枝菊。摩挲双眼老复明，兴入东篱餐落英。苏仙笔下云雾湿，刘侯句里烟霞清。一丘养拙南山侧，敢拟柴桑旧时宅。清节谁怜白发翁，壮怀不倚黄金色。故人嘉会不可忘，永日清风吹我裳。长随怀袖送月影，更入箧笥生虹光。"}