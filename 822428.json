{"id":"822428","title":"多丽 西湖，次蜕岩韵","dynasty":"清末近现代初","author":"周岸登","text":"满奁青，水天一色空冥。总相宜、淡妆浓抹，越娃千艳围屏。怨难招、孤山夜鹤，魂羞葬、甲帐秋萤。劫后湖山，朅来歌酒，恨梅迟放菊先零。漫凭吊、岳坟秋社，天醉怪人醒。劳梳裹、雾鬟烟髻，向我亭亭。酹词仙、马塍花鸟，更浇抔土西泠。漾轻帆、风翻白鹭，摇双桨、水戏红蜓。福地随缘，鬘天无恙，冷泉清瑟未同听。问何日、再寻鸥约，华发奈星星。稽留好，六桥三竺，花港蘋汀。"}