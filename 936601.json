{"id":"936601","title":"夏夜大醉醒后有感","dynasty":"宋","author":"陆游","text":"少时酒隐东海滨，结交尽是英豪人。龙泉三尺动牛斗，阴符一编役鬼神。客游山南夜望气，颇谓王师当入秦。欲倾天上河汉水，尽洗关中胡虏尘。那知一旦事大缪，骑驴剑阁霜毛新。却将覆毡草檄手，小诗点缀西州春。素心虽愿老岩壑，大义未敢忘君臣。鸡鸣酒解不成寐，起坐肝胆空轮囷。"}