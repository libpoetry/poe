{"id":"116122","title":"游白马寺·秋林转层崖","dynasty":"宋代","author":"张耒","text":"秋林转层崖，步踏落叶响。森森夹路竹，矗矗羽林仗。精庐隐深坞，门启台殿敞。累累霜果悬，落落寒木壮。房深灯火暖，纵饮颇酣畅。山寒夜已深，岭白月微上。天明寺南去，幽路隘而昉。林分径忽断，浅涧阔逾丈。崩奔被涧石，大小非一状。丸丸列囷廪，落落排瓮盎。鸣泉走石罅，联络弄清涨。喧颓竞飞漱，派泻或平漾。群行命朋俦，困息植吾杖。沿松见奇鼠，石蟹侑朝饷。深行耳目静，挤险谁复让。寒联老木阴，暖值丹崖旷。秋晖堕平野，暮鸟啼青嶂。徜徉未知返，欲去意先怆。膏粱与薇蕨，美恶随所尚。当其两自得，厌满绝余望。乃知山林乐，岂为隐者妄。况吾不事事，枯槁理则当。遑遑施仁义，此固圣贤量。我自沮溺徒，疏顽安可强。"}