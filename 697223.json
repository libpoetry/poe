{"id":"697223","title":"寿李惟寅五秩初度八首","dynasty":"明","author":"胡应麟","text":"紫气清秋驻玉宸，苍生华夏颂经纶。三千劫外悬弧客，五十年中仗钺人。文彩声名符鸑鷟，丹青图像照麒麟。崧高突兀生申后，谁复成周话降神。楼台十二静飞沙，带砺山河柱国家。映日阶蓂呈五叶，先霜篱菊绽三花。纷纭瑞鹤游蓬岛，蹀躞名驹聚渥洼。虎帐麟袍天北极，人生何处觅丹砂。黄菊初开玳瑁筵，群仙齐降大罗天。登龙预报重阳日，跃马才过半百年。北府声歌传出塞，西堂名胜斗凌烟。貂蝉肯挟元侯重，五夜花生巨笔前。十万材官大将旗，安危南北鬓毛知。青萍错落谈兵夜，白羽飞扬誓众时。雁塞争传都尉曲，鸡林频诵拾遗诗。烽烟净濯榆关外，赢取天河作酒池。廿载阴山慑大名，天骄消息断龙城。长驱蜃鳄扶桑界，尽宿貔貅细柳营。疏勒勋劳班定远，先零筹策赵营平。由来文武中朝宪，一颂聊烦吉甫评。登坛才气冠时髦，横槊风流擅彩毫。乔梓家声双凤跃，孙枝门望八龙豪。青油幕护淮山桂，赤玉盘行阆苑桃。尚记少年裘马事，西园旬日醉葡萄。北海筵中醉未停，南皮社里叹飘零。青衫白璧联燕市，紫绶黄金压汉庭。宇宙同盟三十载，江河齐算八千龄。赤松少俟功成候，把袂驱羊入翠屏。海岳风期聚草莱，江山文藻半莓苔。独看鲁国灵光殿，长峙燕关碣石台。射虎纵横当世略，雕龙沦落异时才。朱弦久绝云门调，一为钟期次第裁。"}