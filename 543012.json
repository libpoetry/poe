{"id":"543012","title":"仙人篇","dynasty":"明","author":"胡应麟","text":"我思忽不怿，投袂起行游。担簦蹑芒履，去上嵩山丘。王屋一何高，太行亦阻脩。危峰冠浮云，巨石横道周。青松数十围，枝叶自相樛。上有千岁禽，下有万尺流。矫矫浮丘公，吹笙跨灵虬。投我不死药，携我升蓬丘。丹霞起素壁，紫雾开琼楼。横飞绝四海，高举临九州。顾视世间人，局促安可留。朝生等舜华，夕死同蜉蝣。"}