{"id":"724600","title":"鼓吹铙歌十五首 其十五 石流篇","dynasty":"南北朝","author":"何承天","text":"石上流水，湔湔其波。发源幽岫，永归长河。瞻彼逝者，负月其偕。子在川上，惟以增怀。嗟我殷忧，载劳寤寐。遘此百罹，有志不遂。行年倏忽，长勤是婴。永言没世，悼兹无成。幸遇开泰，沐浴嘉运。绥带安寝，亦又何愠。古之为仁，自求诸己。虚情遥慕，终于徒已。"}