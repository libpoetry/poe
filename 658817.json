{"id":"658817","title":"行次相城有感","dynasty":"明","author":"王鏊","text":"几年约兹游，为访石田叟。石田今已亡，不使此言负。相知三四人，拿舟过湖口。行行抵相城，自卯将及酉。四顾何茫然，天水合为薮。茆屋几人家，荒蒲与衰柳。本来鱼鳖宫，自合鸥鹭有。始田者为谁，馁也非自取。有司事征求，亡者逾八九。念此为徬徨，独立延伫久。作诗当风谣，以告民父母。"}