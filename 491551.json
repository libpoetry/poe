{"id":"491551","title":"胡郎夺贼马歌","dynasty":"明","author":"刘崧","text":"往年寇逼西昌门，寇来愈近人愈奔。胡郎愤拥长戈出，三人同行一人逸。贼驰高马先入城，胡郎扑贼绝马缨。大呼陈郎急缚贼，自夺贼马归行营。行营主将气如虎，献马俘囚万夫舞。陈郎受赏胡郎辞，誓立奇功报官府。时平事远名空存，主将身没功谁论。猖狂扼腕诋时事，有身虽贫宁畏死。武山落日金钲红，至今杀气蟠秋空。东家得官金满带，叹息胡郎打牌卖。"}