{"id":"619464","title":"三子诗 其一 何吾周襄武","dynasty":"明","author":"伍瑞隆","text":"何生抱殊尚，本自竹林人。被褐怀珠玉，素心一何敦。文章丽云汉，英姿薄秋旻。磊落视千古，慷慨怀酸辛。悲歌吐清响，微言蹑飞尘。烈士有馀感，古人多素风。是岂慕自贵，胸怀良有凭。弱冠早相得，壮年谊逾深。往往称才学，鸣声俱及晨。廓落心独远，荆榛道弥尊。愿为双飞龙，矫翼同轩腾。皓首以为期，于焉见平生。"}