{"id":"826770","title":"渡江云·咏桂","dynasty":"清末近现代初","author":"章钰","text":"灵根生自直，金风玉露，特地酿天香。岿然仙客号，月殿岧峣，手种记寒簧。含贞吐烈，越高华、越见芬芳。谁似君、婆娑云外，惯染御衣黄。吟商。荷觞倦后，菊约联初，向岩阿延赏。有阿师、吾无隐尔，指点当场。小山剩有留人处，怕相逢、败兴吴刚。馨逸甚，冬容看伴松篁。"}