{"id":"832895","title":"鹧鸪天 其一 韩江小舟，庳篷狭舷，制如吾乡乌杉，连朝春晴，行潮嘉閒，烟韶月媚，清远山水，恍贡眉睫，悠然空谷之见似人也","dynasty":"清末民国初","author":"朱祖谋","text":"沙尾风痕约晚凉。雨馀山语响匡床。罗文水比空奁定，品字帆如画扇张。尘世事，水云乡。鸱夷好计苦参商。梦回月到乌篷罅，便认双溪夜渡航。"}