{"id":"1114744","title":"和阙干雪中韵","dynasty":"宋","author":"李曾伯","text":"夜来白凤下天潢，幻得人间玉样光。万里园林变春景，几家篱落失秋香。黄紬歌枕水为骨，纸帐吟梅铁作肠。争似城南老夫妇，地炉相对拥蒲穰。青女欺寒未肯霜，先将银铄散祥光。芙蓉晓院不禁老，薝卜满林惟欠香。冷入宝环销翠羽，声随石鼎煮羊肠。兔园赋罢谁能继，留得诗人祝岁穰。"}