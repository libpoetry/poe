{"id":"937268","title":"醉眠曲","dynasty":"宋","author":"陆游","text":"老夫暮年少嗜好，但愿无事终日眠。斜风急雨势方横，低窗小阁且幽妍。炉红酒绿足闲暇，橙黄蟹紫穷芳鲜。一杯一杯意忽倦，径拨纸帐投蛮毡。鼻间鼾声欲撼屋，手中书册正堕前。不知校事白中圣，那惜门生嘲腹便。读书万卷晚乃悟，妙哉此诀秘不传。是醒是醉人莫测，非梦非觉中了然。骎骎百年露电速，鼎鼎一世膏火煎。金丹九转顾未暇，且向人间称睡仙。"}