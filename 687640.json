{"id":"687640","title":"招隐歌赠李从周三首","dynasty":"明","author":"孙绪","text":"山之中兮茅屋渠渠，女组紃兮男诗书。烟云而侣兮芰荷而裾，听风泉之泠泠兮忘陋巷之为居。无毁誉之拂膺兮无简书之侮予，胡为乎市之中兮冒埃壒之纷如。蚤归来兮山之隅，山灵笑人方揶揄。市之中兮尘沙，乾际兮坤崖。惊涛破岸兮狂飙摧花，济无舟兮驰无车。伊人素履兮何以为家，蚤归来兮途不赊。听桑颠之鸣鸡兮，候屋角之朝霞。城中胥台暴如虎，横索金钱又尊俎。争将鱼肉视坊厢，砺爪磨牙向鬵釜。意气谁敢少违逆，不见昨朝对尉簿。嗫嚅巧附笙簧词，愆尤行与髡钳伍。前途日落风雨恶，云深泥滑青衫薄。蹇驴独策将安之，村村闭户烹藜藿。何似归途如砥平，閒庭怨杀孤栖鹤。"}