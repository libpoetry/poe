{"id":"441210","title":"如玉歌","dynasty":"当代","author":"秦鸿","text":"大围山翠浏水潆，罗家有女如玉明。李桃浅笑春林静，促织微吟秋夜清。红椒色共春联褪，苞粟须枯忆簪缨。老去还山割牛草，一天霞染心如澡。娇女佳婿远徒流，外孙托与犹襁褓。朝汲山塘迅如电，淘洗燃灶作甑饭。白糖一匙调米羹，哺孙已了窗犹暗。负孙疾去近层碧，置孙安妥倚磐石。挥镰直入林莽间，阒无人迹唯蛇迹。风揉长草露沾裳，日暖遥山草盈筐。汗如檐溜不遑拭，偶舒腰腿却四望。西望长沙恍如见，豆蔻华年春水面。课罢诗书作伴娘，翩飞款款随双燕。破空铁隼惊雷落，巢毁羽焦心痛灼。山河到处尽倭烽，星城文夕又炎爚。梦惊四壁红熌烁，号呼断若遭搏攫。灼人热浪渐闻焦，壁坍梁塌如斩斫。路迷失措陷火堆，长兄拼死牵得回。残垣攀避归逾月，母见喜泣作梦猜。犹记熊熊摇复舞，恍认眼前风撼莱。东望青山隔铜鼓，山深霭横猿啼雨。脚高脚浅百里馀，誓投王师搏狼虎。曾洒歌声满战场，一身转战遍赣湘。战罢救扶无日夜，每于此际摧肝肠。王师辗转数百战，沥血纷纷悬霞片。朝行号响起苍鹰，宵警弹飞流赤霰。微虫草际突随风，犹作弹飞催目眩。北望千里是绥中，夫婿家乡燕山东。辕帐良医称妙手，术罢灯花晨曦红。在军行住非由己，夫婿一旦赴前垒。传说突围中排鎗，长夜洗面唯泪水。忽闻窗外叫门声，声谙入耳惊疑鬼。隔窗身影亦何谙，中心如割复沉耽。且哭且喊泪涕浛：“吾知汝今已死矣！吾将为汝好将子！汝魂毋归嚇吾只”！“吾仅中伤吾未死，吾犹有影汝且视”！每思及此一吞声，心潮乍涌响硼砰。山风鼓裳裳落影，顾影如拥草鬇鬡。南望青天悬赫日，山河沃血终不失。将军痛饮似狂鲸，士卒欢奔竞飞驲。少长咸欣返孩提，日日酣甜稠胜蜜。回甘在咀忽转苦，夫言被罪归尘土。挈儿将女归浏阳，教授乡学启顽竖。红羊劫下安得完，血统论罪奇亘古。忆昔赤帜初张时，父抛室家誓追随。洒血仅得孤身脱，觅医无奈失队悲。讵料时移逾二纪，翻作当年变节疑。女承父罪失其职，归依父兄分其食。家贫分食常不能，出看天地皆无色。昔年所课顽竖子，其父感恩类豪士。力促分与屋两椽，饲牛四头役以委。外孙承罪自祖辈，夜卧山村朝伏背。此际嘻嘻未知忧，娇靥倚石日影碎。瞻望久兮日影长，草尖灼灼白如霜。山其有灵兮佑我，毋令牛草转枯黄。人乏食兮犹勉力，牛匮草兮谁能饬？地其有祇兮契我，令发野花千万朵。秋菊冬梅夏水栀，春发杜鹃红胜火。饰我外孙山窗梦，覆我兄姊霞帔裹。汤家阿姊如长姊，遭擒不屈慷慨死，至今未得传名氏。冯家阿哥如长兄，渊雅骀澹如新晴。荐投军书字纵横，殉国面目凛如生。寻我阿哥于泥涂，清泉净洗血模糊。服以新衣七尺躯，黄豆两担添洪炉，躯尽灰兮香尽濡。一层黑绸二层白，缝作灰囊敛毅魄。毅魄归去云之南，彩云空碧袅如骖。人生立世当如此，俯仰宇宙浑不惭。后土殷勤埋忠骨，复令生机蒙茸发。朽桐白蘑雨如花，溪流竹筲撮鱼虾。草间红背籽蚱蜢，田埂手电照泥蛙。煮焙炒法搜罗尽，哺我外孙茁且壮兮如春笋。再祈携卷返课堂，教我后代不复蜂随状蠢蠢。人之骨兮当直立，虽茕茕兮莫怏悒。山之骨兮其如玉，纯且坚兮晶可烛。日影西斜众鸟归，风劲草偃山如束。"}