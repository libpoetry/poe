{"id":"436697","title":"题游彦明林园三首","dynasty":"金末元初","author":"辛愿","text":"先生未老厌儒冠，筑屋栽篱守岁寒。经史日长常满案，鱼虾溪近得供盘。幽花入室无多种，瘦竹关情只数竿。萧洒远辞车马迹，求官何必近长安。城郭繁华断往还，林园幽阒养高閒。花低暖蕊斜窥水，竹亚晴梢巧避山。尊俎岁时君得意，风埃南北我何颜。丹房药镜游心久，不惜哀矜洗病孱。不碍遥看冷翠微，尽教丛竹映窗扉。篱根傍水知鱼乐，屋角邻花鸟自归。浊酒野芹安已久，华轩高马到从稀。人间回首皆堪鄙，羡汝幽栖得所依。"}