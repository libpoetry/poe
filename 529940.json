{"id":"529940","title":"于武昌怀献吉五十韵","dynasty":"明","author":"徐祯卿","text":"岂是乘桴客，栖栖鄂水阳。故人多放斥，吾道转凄凉。宠辱今如此，沈忧不可忘。隋珠元按剑，荆璞自离殃。似尔青云器，谁言世网伤。王风纷坠地，冥契独升堂。逸拟曹刘驾，清联沈谢行。列星分汉署，白雪映仙郎。能使尚书重，深扬国士光。在公勤夙夜，于古准羔羊。侧席遭仁圣，求言渴禹汤。靡躬怀骨鲠，有疏削豺狼。那信黄金铄，萋然贝锦张。孤诚回日月，万死出风霜。直道焉辞辱，庸夫或笑狂。始知天德广，曲纳海流长。贾谊犹投楚，邹生故泣梁。如何捐虎口，忽已讶云翔。我识从偕计，观风美大唐。谬通仙籍末，赐对玉墀傍。食粟真为窃，河清讵有常。宁论供黼黻，祗尔奉趋跄。乃遘同心彦，陪游古艺场。夜间堪秉烛，日旰尚含香。莫逆谈恒剧，从容寝不遑。允求谐比兴，端可发宫商。疏越宜宗庙，华虫傍衮裳。渊衷深礼乐，文化蔚岩廊。岂谓奄徂落，还应厌治康。双倾泰陵泪，俱断杞人肠。赤子居犹喘，苍天意叵量。河山开紫气，符瑞转宏纲。渐历舆图远，欣瞻帝座昌。声灵扫乌合，英德迈龙骧。姬旦匡周室，相如侍武皇。俄看霾雾郁，半觉老成亡。鳞逆撄须毙，乾行断自刚。内林鸱啄吻，丹阙彗浮芒。逐客无宁迹，穷途不裹粮。厉阶生枳棘，芬饵挂鸾凰。西去仍秦苑，南归定汴乡。惊飞怜带缴，欲往叹迷方。忆向青门别，重凋季月芳。几时申契阔，繇此卜行藏。太洁为身累，虚名与世妨。悲歌空肮脏，中路惜彷徨。潜伺亨阳复，终焉履善祥。达人聊曲蘖，隐士且庚桑。鸿雁纡关塞，江流极楚湘。遥知怀逐侣，一为奠椒浆。"}