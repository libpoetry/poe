{"id":"861518","title":"冬雪行","dynasty":"宋","author":"王炎","text":"拥衾展转夜不眠，细数更筹知苦寒。角声未动纸窗白，儿曹报我雪满檐。玉妃剪水出天巧，飞花万点争清妍。朱门贵人对之笑，初见一白来丰年。金罂玉爵杂蔬笋，饮罢敲冰煮新茗。绣帏中有红麒麟，轻暖胜春尚嫌冷。穷巷小家真可怜，典衣籴米无炊烟。江头津吏日来报，往往上流无米船。县官要籴十万斛，天上符移星火速。去年秋旱粜陈腐，今年秋熟米如玉。且愿扶桑枝上红，日毂东来却滕六。今年冬雪民已臞，明年春雪民更饥。九关有路虎豹守，欲语不敢空长吁。"}