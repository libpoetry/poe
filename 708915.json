{"id":"708915","title":"念奴娇  偶见","dynasty":"明末清初","author":"曹溶","text":"春将归去，为相如四壁，临邛无伴。特送好花楼上影，斜卷押帘银蒜。眉语呼郎，弓靴倚婢，蛱蝶谁拘管。横波迎笑，又穿紫陌西畔。此际依约窥臣，催成新句，写当年团扇。风动湘裙，最苦是、香气教人惊颤。粉帛频施，湖光作镜，著意回娇面。重逢何处，愿随轻絮吹遍。"}