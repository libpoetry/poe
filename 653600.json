{"id":"653600","title":"寿诗","dynasty":"明","author":"张宁","text":"五十七岁未衰节，三百六旬初度辰。半世平安逢盛旦，一年佳丽属芳春。旧游曾作青山主，此会应多白社宾。鸿雁有声群序近，芝兰无恙物华新。图书满屋辉前业，里巷逢人总后尘。惊看南天犹现极，喜闻东老未为贫。是谁为作冈陵颂，爱尔长于翰墨亲。满眼和风一樽酒，对君疑是葛天民。"}