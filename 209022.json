{"id":"209022","title":"静乐用元韵为劝学之什再和","dynasty":"宋代","author":"郑清之","text":"士惟食志非食力，於陵奚事亲屦织。静乐一门自师友，篑进不为子贡息。元仲季方从太丘，海内人士俱愿识。案上惟作羽籥声，室中定无锄箒色。申旦督课如园蔬，子夜程书过衡石。举似翁妪笞其儿，教育英才笑安得。文献超群王谢家。韦布当磨铁砚墨。"}