{"id":"507478","title":"春湖黄处士挽诗","dynasty":"明","author":"李昌祺","text":"富顺山水好，春湖更无双。波澜势浩荡，昕夕声淙淙。黄公英特士，奇气未易降。揭兹以自号，传呼遍乡邦。雅怀乐幽胜，临流辟轩窗。课儿夜读书，短檠灿银缸。六经窥窔奥，百氏删纷哤。鱼龙每来听，出没相舂撞。有时岸纶巾，陇头看飞龙。有时狎鸥鹭，沿洄棹轻艭。彷佛盘谷李，依稀鹿门庞。几年厌世去，高坟屹崆㟅。苔藓翳翁仲，松筠列旌幢。芳名媲九鼎，千夫莫能扛。遗泽岂终竭，深长配岷江。伊人逝已久，挽歌富新腔。丰碑著潜耀，尚待笔如杠。"}