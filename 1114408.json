{"id":"1114408","title":"赣学乡饮礼成二首","dynasty":"宋","author":"李昴英","text":"风化之原出泮芹，饮循仪礼豆笾陈。国中推择爵齿德，堂上献酬介僎宾。主一敬存容自肃，歌三乐备意相亲。粲然应接非观美，所望今人样古人。无哗观者也深衣，古典如迂效颇奇。放出曦轮行事日，飞来捷帜序宾时。俎阳便觉春流畅，拜爵潜教俗转移。此礼重行应易易，邦人耳目熟威仪。"}