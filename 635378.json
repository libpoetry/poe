{"id":"635378","title":"送邝词辉孝廉北上","dynasty":"明","author":"成鹫","text":"忆昨与君相见时，参差短鬓如青丝。壮心一日三上马，酒酣肝胆逢人写。幕府从容借箸筹，吟诗共上临江楼。时取床头三尺铁，四手摩挲两心热。功名自断图凌烟，满堂宾客私相怜。须臾别来各殊世，城市山林自为计。天南雪后花正开，神鱼拨浪随风雷。逸足追风留不住，一朝挟策出门去。道旁饯送多嘉宾，车盖杂踏风吹尘。独有罗浮山上客，岐路相逢莫相识。故人下马为班荆，前川日夕君当行。留君坐到津头月，世事茫茫勿重说。人生遇合会有时，我虽不语君应知。微言欲赠难草草，得意归来为君道。"}