{"id":"1106770","title":"和立斋岁寒歌五章","dynasty":"宋","author":"王柏","text":"羌人生之秉贞兮孰无阳秋，惟澹而无欲兮斯能无求。宜此心之冰坚兮凛北风之正遒，岁寒之堂兮足以自修。忆昔坚保兮铭著心腑，故迹堙芜兮茫茫坠绪。瞻翠碧之万竿兮犹有遗矩，岁寒之句俨然如睹。圣人体物兮万世之训，究厥后凋兮基于不竞。使与春争妍兮曷保常真，岁寒之知兮宁不谓性。有勖我人兮先君之思，有陟尔岵兮我心伤悲。望松柏之苍苍兮我无令姿，岁寒之操兮炯炯心期。车马南归兮惠我五阕，一唱三叹兮亦孔之惙。盍置诸左右兮观省昭揭，岁寒之歌兮声声激烈。"}