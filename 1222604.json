{"id":"1222604","title":"湖口阻风登江矶山观涛","dynasty":"元","author":"吴澄","text":"狂风吹人浑欲倒，瑟瑟寒声动秋草。扪萝径上矶头山，万顷江湖波浩渺。怒鳞云鬣奔腾来，眩目快心千样好。向曾观海难为观，回首匡庐青未了。玄云作帽深蒙头，五老藏昂元不老。何时月夜水镜净，漭荡澄虚纳苍昊。著我峰尖伴老人，坐看海东红日杲。"}