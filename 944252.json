{"id":"944252","title":"程帅和陶二诗见忆次韵 其二","dynasty":"宋","author":"陈造","text":"我瞻西郊，云停不雨。鸡栖乱山，十舍千阻。一书缄春，慰厉存抚。望之或违，搔首企伫。停云酾之，蜚雨濛濛。启筒有获，如渴吸江。孤月河汉，轻飔牖窗。忆侍诲色，杖屦后从。盱衡推予，褒衮俪荣。靡怀不倾，靡言不情。会晤良难，欻然西征。孰谓愁斛，无自而生。竹萌触雪，粟花缀柯。风日山城，未春已和。命驾取涂，计日不多。官曹简书，公其谓何。"}