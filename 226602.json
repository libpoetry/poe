{"id":"226602","title":"题伯量春风堂","dynasty":"宋代","author":"裘万顷","text":"未登春风堂，尝读春风诗。春风不易得，令人每怀思。一堂谁独无，所至皆有之。奈何堂中人，此意多背驰。听雨不对床，煮豆先燃萁。宁赓粟布歌，不肯吹埙箎。和气自此伤，怨怒无休时。遂令君家堂，独立修江湄。昔我尝宦游，兄弟轻别离。自从失予季，忧闷鬓成丝。仲叔幸无他，相从日怡怡。数榻松竹间，颇与我辈宜。濁醪无独斟，陈编有同披。从今当杜门，共试春风词。燕谷恐尚寒，暖律冀一吹。君能不靳否，春风元不私。"}