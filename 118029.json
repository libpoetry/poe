{"id":"118029","title":"真兴寺阁·秦川不为广","dynasty":"宋代","author":"苏辙","text":"秦川不为广，南山不为高。嵯峨真兴阁，杰立陵风飚。危槛俯翔鸟，跳檐落飞猱。上有傲世人，身衣白鹤毛。下视市井喧，奔走何嗷嗷。萧然倚楹啸，遗响入云霄。清风吹其裾，冉冉不可操。不知何所为，岂即非卢敖！游目万里间，远山如伏羔。遗语谢世俗，钓鱼当钓鳌。"}