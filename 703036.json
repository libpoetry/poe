{"id":"703036","title":"次韵寄林见素司寇","dynasty":"明","author":"谢迁","text":"领袖真宜压缙绅，旌旄忽讶远枫宸。悬车门旧归耆德，借剑名高慑佞臣。未老见几仍及蚤，先忧抗疏不嫌频。云庄稳卧加餐饭，珍重平生抱道身。一激颓波大有功，滔滔皆是古来同。心悬魏阙猷仍壮，兴在孤山句倍工。宦路金兰怀夙昔，乡关云树怅南东。白头晤语知无地，短札因风托便鸿。"}