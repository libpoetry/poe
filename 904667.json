{"id":"904667","title":"次张益州芝草十二韵","dynasty":"宋","author":"李石","text":"绍兴己卯武成庙，庙殿之栋三秀芝。学官奔走暨多士，日绕百匝不暂离。欲奏九重望恩幸，寒饿水火如切肌。先期到堂白宰相，宰相曰可甚易为。乐工伶伦饰金玉，拟荐清庙裁歌诗。石时官忝博士职，岂敢立论超等夷。曰此五行金沴木，木不曲直尝闻之。将军鹰扬兆异气，弄兵往往忧潢池。矧今裕民民未裕，圣虑日轸天下饥。斯言一出自拭目，再召再逐弥岁时。山东山西将与相，一天雨露均无私。喜闻谋帅用乡士，乖崖以来无此奇。目之所睹世有异，口不敢言人更知。顷年喋血岷峨下，启此厉阶端自谁。种芋从今我田喜，沤麻却得吾水滋。中和薰蒸感瑞物，雪山增重阴云披。昔人佳政喜传授，便谓子产胜子皮。江南诸子识我语，帐下未忍骄群儿。商山一曲似可作，出处恐笑山翁痴。不如去学赤松子，掉舌三寸为帝师。"}