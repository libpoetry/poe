{"id":"1042701","title":"读李某诗","dynasty":"宋","author":"刘攽","text":"李某崆峒人，生长西北蕃。赤鬓如猬毛，仅能为汉言。筋力勇自负，马上带两鞬。作贼十数年，身有百刃痕。泳河不用舟，羊革随轻轩。危厄辄自脱，天幸尚得存。过壮忽自悔，翻然归汉恩。徙家汾水阳，百口蒙轻温。拜官随立功，俄列上閤门。封侯未可量，专城谁复论。已见狄将军，堂堂枢府尊。由来功名际，雕鹗胜皇鹓。富贵百恶除，讵问钳黥髡。岂与诗书士，履绳不敢奔。终身蹈薄冰，众口犹喧喧。"}