{"id":"611191","title":"过平圃谒张文献墓作","dynasty":"明","author":"邓云霄","text":"文献千秋人，埋玉兹山麓。墓门翳寒萝，野鸟啼如哭。缅惟天实际，阳精被阴黩。竟以雨淋铃，滴碎霓裳曲。西蜀路崄巇，日车几翻覆。忠言不见用，坐受蒙尘辱。风度虚尔思，公已沦幽谷。石椁谁勒铭，金鉴犹存录。贞魂化日星，地下宜朝烛。鹑火万古翔，高名系其足。我来孟冬初，霜露气清肃。落叶迸东流，感此世代速。人生孰不死，要择所归宿。忠正自英英，奸佞徒碌碌。展拜仰清芬，庶以执予躅。"}