{"id":"1107273","title":"甲子鹿鸣燕上呈诸秀才二首","dynasty":"宋","author":"冯山","text":"诏书天上颁春泽，经义人间沸海涛。俊秀一时随品藻，文章万选即英豪。溟鹏乍见抟风起，郡守宁辞劝驾劳。当有奇才为时出，中元佳气似嵩高。重阳高会最风流，为礼贤书席俊游。已爱食萍歌小雅，更宜攀菊赏清秋。荣观坐见邦人喜，壮志行期国士酬。酒到从容当尽醉，登仙名籍在瀛洲。"}