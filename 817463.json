{"id":"817463","title":"题画罗汉","dynasty":"清","author":"戴梓","text":"溪水泠泠，石梁屹屹。电逐云奔，杖履安适。计口有二，计钵无一。入彼尘寰，何以乞食。不饮涧泉，不餐岭柏。一味真如，服之无斁。既无文字，何以书为。既无臭味，何以钵为。二老苍苍，相顾而?。有草可藉，有树可依。皎皎白日，清风自吹。閒云无约，到处相随。承彼箕趺，岩岩石峙。謦欬当风，猿啼鹤唳。惊醒蛰龙，云蒸海沸。攫之不能，揉之不易。雷电翻空，震拔天地。当头一喝，收回钵内。合掌陈词，问以大道。大道伊何，嚷嚷闹闹。云过不滋，水流泥淖。道在理中，理为道盗。罗汉本领，恐不能到。敢问如来，不言而笑。猛士贾力，视虎如豵。咤叱相向，毛血翻风。以彼衲子，称曰神通。考之古史，有人豢龙。龙且可豢，矧彼大虫。寓言引此，云西水东。偶逢一石，就之欲眠。岩草拥后，松风落前。西方东土，山隈海边。有此乐国，可以永年。如水出泉，清不费钱。梧桐一叶，临秋翩翩。茫茫大海，何为彼岸。险哉险哉，波涛浩瀚。鲸鲲若山，狰狞欲啖。委身从之，夫复何憾。一有失足，万劫莫办。我欲援之，回首一看。宝塔七级，其小如锥。掌中游戏，如同小儿。显此神通，犯彼清规。耸身入塔，发大光辉。照彻五部，宝网罗之。相索和南，草偃风吹。杖不自持，反付童子。童子如妖，摇唇弄齿。柴风欲焚，草霜欲死。纵有灵芝，亦不能起。嗟哉此躯，如水如纸。纸可千年，水弗能止。白云蒸蒸，高台层层。梧桐兔落，杨柳鸦惊。眼中幻境，岂我真形。四海五岳，宁无应声。忽发狮吼，震荡幽明。梦乎醒乎，是死是生。"}