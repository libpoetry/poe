{"id":"1108497","title":"劳农二首","dynasty":"宋","author":"刘克庄","text":"江浙膏腴动渺然，惟闽硗薄少平川。可怜老子扶凋邑，绝似吾民垦瘠田。稍喜一犁翻宿雨，聊为三爵礼高年。太平主相调元气，春在桑畦麦垄边。画檐一夜雨飘萧，际晓阴霾扫碧霄。有日暂看旗脚展，无风初觉鼓声调。纷纷竭作趋南亩，稍稍新妆出北桥。白发长官尘土杀，尚能觅句补风谣。"}