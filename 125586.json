{"id":"125586","title":"题清芬阁·元英以隐名","dynasty":"宋代","author":"沈长卿","text":"元英以隐名，名德以仕显。人言不同调，是说一何浅。丈夫生世间，出处各有意。仕以行其道，隐以求其志。一以隐为高，伊吕当不起。一以仕为乐，夷齐不饿死。我观二子心，舒卷如春云。邂逅作霖雨，本是版筑君。乃祖想子陵，桐江饱风月。乃孙拥麾幢，遗爱浃闽粤。相望二百年，家学留青编。冥鸿与栖凤，进退两俱贤。秋冬享烝尝，瞻像不泚颡。独抱元成经，肯作世南匠。种田刈禾黍，种圃收兰芝。请诵裳华篇，有之以似之。"}