{"id":"682194","title":"扈从春际上陵四首","dynasty":"明","author":"于慎行","text":"诸陵王气接神京，法驾春禋出禁城。万户莺歌迎凤管，九衢花雨拂霓旌。连山地入长杨苑，夹道兵陈细柳营。负橐趋陪知最宠，属车徐动扈天行。隔夜銮车驻翠微，平明鱼钥启彤扉。宫前七校传刁斗，马上千官著赐衣。地转钩陈成象纬，山开云物写恩辉。春游远薄横汾曲，祖德宗功信不违。云间神阙九关开，树杪仙舆万乘来。雾雨萧萧阴辇路，松楸郁郁锁城台。摐金大乐空山应，裸玉崇仪列辟陪。闻道龙衣亲负土，汉家原庙不胜哀。六龙回驭苑西天，湖上春阴敞御筵。山绕离宫金作嶂，水依行漏玉为泉。骖騑满路花香里，灯火薰霄树影边。百里昆明连太液，铙歌九部引龙船。"}