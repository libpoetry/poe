{"id":"745074","title":"正一真人","dynasty":"清","author":"姚元之","text":"宽衣大袖来青冥，手持一纸书黄灵。云是正一真人之法曹，绿章封事奏帝庭。邓马元帅开九阍，下情一一天为听。真人之权吁若是，千妖万怪不敢肆。昨者东邻村，有妖乱捉人，昼伏不出夜恣行。攫取帛与财，鱼肉老与婴。土神无如何，愁苦不得明。真人尔为天帝之耳目，何不直陈帝所使，得寝其皮食其肉。群丑闻风皆窜伏，岂惟东村普天之福。"}