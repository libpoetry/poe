{"id":"619472","title":"即事偶题二首 其二","dynasty":"明","author":"伍瑞隆","text":"十月北风恶，朝来逆船起。使橹如使山，竟日不百里。萧萧雨中花，风急飞似纸。舟人惘相顾，百丈曳江址。俯肩冲泥涂，没胫逐前侣。客子瞑深坐，相与角艺戏。淩厉呼明璚，偃蹇发叶子。虽无速到术，乃有辟寒理。须臾天无云，清寒月逾美。晴飙洒丹壑，万里澄渊沚。一苇信长风，三更返城市。"}