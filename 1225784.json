{"id":"1225784","title":"惩愆","dynasty":"元","author":"陈高","text":"生晚搆屯蹇，性直离祸尤。禄仕以为养，反贻父母忧。一身被兹累，惩愆岂无由。末才任冗职，奔走内恒羞。斯民困疮痏，鞭挞忍诛求。缓刑志抚字，厉节怀清修。独醒众所忌，谗搆生戈矛。夐然空屋中，经月成淹留。潜栖绝内外，孤坐自吟讴。朝看白日出，夜睹明星流。西风木叶下，四壁蛩声愁。感兹时物变，萧条悲素秋。念昔贤与哲，艰危尚拘幽。夏台曾困汤，羑里乃縻周。屈平忠见放，杨肸贤而囚。缧绁苟非罪，于人吾何雠。知几昧前训，省躬思远猷。安得委天运，吾道方悠悠。"}