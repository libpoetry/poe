{"id":"698888","title":"张子锡尝自题镜容今死矣次其韵应乃郎之索","dynasty":"明","author":"徐渭","text":"十九寒交一搢绅，武略将军好舍人。惯喜迎宾虚左席，生憎学女作西颦。玉皇既受三彭谤，金冶难留七尺身。即使郎君呼百日，画中未必下真真。云作衣裳霞作绅，诗坛画谱一才人。苦吟驴背忘高喝，烂醉蛾眉答浅颦。宅畔大槐依旧国，轮边小劫可由身。镜容我亦年年画，比较今来渐失真。乘舆问疾礼拖绅，尔却拖绅礼若人。君房本谢薇垣直，京兆翻工柳叶颦。祖述不孤双大老，夺投难认三生身。西窗昨夜梅花梦，仙尉并教赞子真。玉花巾子绿池绅，月旦讹评孝友人。泣鸽晚犹垂母泪，生鹅初不为兄颦。诙谐百出嬉三昧，云水千重了一身。见说阎罗仍待制，许君鸾鹤去朝真。"}