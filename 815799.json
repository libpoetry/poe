{"id":"815799","title":"鄞江怨词","dynasty":"清","author":"钱澄之","text":"六龙空驻禁城傍，铁骑宫前射锦珰。隆准奇姿人尽识，谁为纪信代君王？此日君王行路难，穷庐犹献八珍盘。金钟玉箸髵䰄进，岂似伊蒲出大官！日落三山烽火迷，乘舆说共左贤栖。长安不作青衣恨，夜半微闻杜宇啼。龙旗何处久淹留，手诏频传催大侯。今日蒙尘栖毳幕，元勋先已著毡裘！"}