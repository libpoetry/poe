{"id":"697457","title":"又拟古八首","dynasty":"明","author":"胡应麟","text":"冉冉岁云暮，念君远别离。浮云蔽原野，四顾白日驰。夙昔幸同衾，欢爱誓不移。如何百年好，去我忽若遗。严风起天末，霜雪盈路歧。晨起践关山，薄暮长抱饥。音徽日夜隔，会合当何时。恨无晨风翼，并起东南飞。高楼有思妇，被服姣且妍。横琴理清曲，渌水被幽兰。一弹浮云暮，再鼓流风旋。哀音振林木，听者为忘餐。借问何人妇，感叹停朱弦。征夫越万里，一别岁载迁。铅华坐销歇，太息空婵娟。灼灼园中花，盈盈道傍柳。敷荣艳阳月，攀折佳人手。秋风一朝至，容耀讵能久。人生寄天地，聚散何不有。俛仰百岁间，倏忽成老丑。身名匪金石，富贵欲谁守。怡我平生亲，独有盈尊酒。肃肃金风至，大火时西流。游子异乡县，中夜怀百忧。驱车驾言迈，奄忽岁已秋。登高望故里，江汉何悠悠。佳人在远道，欲济无轻舟。同心日夜隔，涕泪纵横流。愿为南飞翼，万里行相求。朝登北邙山，徘徊望陵谷。荒坟何累累，狐兔自相触。白杨夹修途，黄泉蔽层曲。伤彼潜寐人，年命一何速。生存宇宙间，行乐苦不足。驱车暮归来，鸣筝燕华屋。北里扬清音，南邻荐新曲。亲知从我游，被御纨与縠。相对各尽觞，良夜更秉烛。荣名耀百代，转盼同初旭。亮无乔松寿，谁能伤局促。青鸟从南来，翩翩随风翔。口衔尺书至，乃自大海傍。美人三岁别，沈忧热中肠。织成机中锦，拂拭烂生光。下为连理枝，上为双凤凰。致之万里道，聊以充君床。愿言勖斯义，旦夕毋相忘。回风吹转蓬，倏忽行万里。游子怀山川，驱车暮不止。荒郊四无人，日入断行旅。熊罴向我啼，僮仆为我侣。南望见故乡，失路空徙倚。眷彼平生亲，气结不能语。东邻有美质，杂佩何缤纷。明眸辉朝日，绝代少其伦。结缡为君妇，婉娈日偕亲。风波起闺闼，中道成荆榛。君为东流水，妾若西路尘。东西各相背，信誓何由闻。红颜会当歇，岂不怀苦辛。愿君企高节，贱妾宁复云。"}