{"id":"943939","title":"陈学正惠诗酬以长句","dynasty":"宋","author":"陈造","text":"寒风折人粟生肤，局坐掩户孰与娱。吾宗高义驾为迂，新诗烂粲慰槁枯。一百十二骊龙珠，春意谁遣生座隅。吾宗学力源委俱，决为巨川潴陂湖。粉袍未脱口未糊，气凌云霄色敷腴。肝肺向我每倾输，我老旧学惭榛芜。妙语正赖君起予，不办瓜李酬瑶琚。病鹤曳翮寒松臞，可复飞动索故吾。"}