{"id":"1158181","title":"七爱诗 其四 元鲁山","dynasty":"唐","author":"皮日休","text":"吾爱元紫芝，清介如伯夷。辇母远之官，宰邑无玷疵。三年鲁山民，丰稔不暂饥。三年鲁山吏，清慎各自持。只饮鲁山泉，只采鲁山薇。一室冰檗苦，四远声光飞。退归旧隐来，斗酒入茅茨。鸡黍匪家畜，琴尊常自怡。尽日一菜食，穷年一布衣。清似匣中镜，直如琴上丝。世无用贤人，青山生白髭。既卧黔娄衾，空立陈寔碑。吾无鲁山道，空有鲁山辞。所恨不相识，援毫空涕垂。"}