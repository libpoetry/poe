{"id":"545978","title":"参知张公睿父观察吴公文仲过访吴公旧宰金华订盟莫逆张公神交十载近始识荆乃并辱提携收之方外高轩枉问宴洽连宵国士之知敬酬此什","dynasty":"明","author":"胡应麟","text":"绣服绯袍试晚晴，荒途曲巷谢逢迎。州民礼数容长揖，地主风骚接大名。幄里双虹交映日，舆前千骑并干城。人伦张仲推忠孝，吏绩吴公擅治平。白雪中原驰锦翰，青霞太末射楸枰。三都浩瀚裁新注，七子峥嵘缔旧盟。志续齐谐罗艳异，书传博物洞幽明。朱旗暂借台端曳，玉佩行趋阙下鸣。蹑蹻久虚陈榻梦，飞觞何限庾楼情。茆檐岂为看花入，草径聊同问竹行。业综缃缣元自得，篇携绮绘定谁评。从知国士深留盼，愁绝文通赋未成。"}