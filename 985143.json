{"id":"985143","title":"和时升种竹韵","dynasty":"宋","author":"郭印","text":"何物比君子，猗猗庭前竹。直节虚心人不顾，高标雅态自殊俗。千亩碧云虽未有，数竿清风也自足。兴来寻访不知懒，到处敲门忘检束。身居市廛心在野，山林痼疾今弥笃。直舍初开露井宽，檀栾只欠森森玉。君诗赠我何相知，摄衣起谢容正肃。缅思竹林贤，自昔高品目。当时昏浊乱一世，七子风流岂容黩。众人皆醉我独醒，正似霜筠异群木。不妨糟丘寄孤根，秋风相伴倾寒醁。烦君更作长短句，为我商声歌此曲。"}