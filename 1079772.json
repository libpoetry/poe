{"id":"1079772","title":"寄晁以道","dynasty":"宋","author":"吕本中","text":"朝辞陉山清，暮宿赖水绿。往来百里间，得此意已足。吾人少如愿，夫子更绝俗。闭门观易象，未用伤局促。使我三日留，共此一室独。皎如岭头月，凛若霜后竹。欲为斯文寿，以作学者福。洛阳佳少年，抚事多恸哭。此其于圣学，何异狗尾续。宁知草玄翁，万事不挂目。深湛而雅澹，亦不在反覆。吾祖早闻道，晚与夫子熟。相期千载外，未得一世伏。渫山窜鼯鼬，晚日度鸿鹄。谁能从公游，岁月如转烛。"}