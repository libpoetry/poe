{"id":"1246863","title":"题赵仲简黄山送别图","dynasty":"元末明初","author":"唐桂芳","text":"好山似高人，招呼不可致。如何六六峰，蟠屈画图里。自言束书巢浮丘，瘦藤老树猿啾啾。悬岩瀑布飞百尺，水精为帘月为钩。有时乐奏钧天表，群仙小戏乘苍虬。只今风尘旧梦断，每怀苍壁祗自羞。岂如涂抹鹅溪绢，朝夕展玩消閒愁。画中送行客，烱烱神光浮。乌纱白纻势落魄，罄折莫是胡生不。后来差似程参军，意气矫矫超凡流。更有两士亦修整，回头饱挹黄山秋。恨不并写郑处士，蒲鞯骑牛稳如舟。呜呼新安好景名天下，晴岚万状山无罅。赵郎休用赋骊驹，醉读吾诗能当画。"}