{"id":"1059134","title":"次韵和成老谢何伯震","dynasty":"宋","author":"邹浩","text":"沧溟倒挽供瓶罍，少年取醉真豪哉。天旋地转胆如斗，何独谪仙方逸才。尔来意气折忧患，霜雪仍从双鬓催。吾师吾友得浑沌，有口不复□□开。宾筵竟日但趺坐，竦听摇犀谈玉杯。中分鲁国两夫子，道德未逢贤者哀。黄钟大吕相应和，儒风赖以扶倾颓。伊予幸甚获亲炙，独愧不如匡鼎来。"}