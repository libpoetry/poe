{"id":"640098","title":"捕鱼图为萧楚芳赋","dynasty":"明","author":"汪广洋","text":"落花溶溶江水春，江上好山如故人。两髯局蹐事辛苦，举网截江遮巨鳞。容仪颇亦类古雅，匪特临流羡渔者。天机妙发毫素间，画师岂是无心写。一髯长操百尺竿，一髯屹立当风湍。后先指示若为语，得失所系何其难。绿发小儿殊不痴，解带默默临清漪。偶然一饮坐树下，鳣鲔有无初不期。君不见任公子，汎汎扬州弄云水。六鳌驾出海上来，未必竿头能致此。又不见张志和，啸歌紫芝坐绿莎。一丝风月亘终古，眼底屑屑浮云过。览君此图动深省，世间万事鱼戏鼎。唯有渭川姜子牙，直钩下钓苍波冷。"}