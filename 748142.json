{"id":"748142","title":"普贤寺铁象","dynasty":"清","author":"尚镕","text":"南唐刺史边菩萨，象教西来意能达。铸成铁象乘普贤，兵火城中镇争夺。普贤偶现人天身，铁象何须廿万斤。四蹄踞地厚地裂，下有鳌戴愁掀翻。香象人夸渡河美，欲行不行色欢喜。神完应可却熊罴，力抟宁愁遇狮子。当年精铁生深山，岂知铸象灵化顽。消受香烟已千载，胡不驱去排仙班。频年劫火烧萧寺，身不能焚齿逾利。游魂偶洗象牙潭，魑魅无声老蛟避。"}