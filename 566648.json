{"id":"566648","title":"握锥郎","dynasty":"明","author":"徐渭","text":"城西南，握锥郎，醉卧人家楼上床。楼上女儿发未长，汗脱胭脂涴午妆。锥郎双管鼾正急，女儿一见走且僵。走向厨中唤爷娘，认是西家老鹄鸧。从来不乱雌雄匹，定是多为曲糵伤。扶下楼层梯十二，明朝说与都不记。豆蔻孤香依旧含，葡萄千日如前醉。我闻此语高其人，有迹无心那可嗔。东墙桃花各有主，肯使西家共个春。楚国才芳无宋玉，东邻如花女独宿。攀墙唤玉巳三年，玉对楚王坚可怜。小臣不比登徒辈，似隔银河路几千。阮籍酣来眼不青，阮咸醒处大奔鹑。借马追姑生夺婢，因丧吊女哭无情。哭无情，笑有态，倒千金，须一买。即使囊空买不成，韩香窃却未相应。罢绣岂少倚市门，且须浊水浇乾唇。投桃或可求连理，赠药安知不洧津。鸟杂配，兽乱群，卓轸凤皇生逾贱。韩冢鸳鸯死越芬，青陵一曲崩高云。"}