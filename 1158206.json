{"id":"1158206","title":"太湖诗 其十二 投龙潭","dynasty":"唐","author":"皮日休","text":"龟山下最深，恶气何洋溢。涎水瀑龙巢，腥风卷蛟室。晓来林岑静，狞色如怒日。气涌扑炱煤，波澄埽纯漆。下有水君府，贝阙光比栉。左右列介臣，纵横守鳞卒。月中珠母见，烟际枫人出。生犀不敢烧，水怪恐摧捽。时有慕道者，作彼投龙术。端岩持碧简，斋戒挥紫笔。兼以金蜿蜒，投之光焌律。琴高坐赤鲤，何许纵仙逸。我愿与之游，兹焉托灵质。"}