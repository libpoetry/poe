{"id":"489747","title":"寿宁庵夜宿","dynasty":"明","author":"袁华","text":"偶成绰山游，西风吹落日。大田登禾黍，高林收枣栗。仰羡松柏姿，俯惭蒲柳质。石县王果崖，花雨维摩室。白云浮茗瓯，缥囊散书帙。抚事困诛求，拯时之经术。纷争若蝼蚁，相持如蚌鹬。可怜鸱嚇鼠，何异裈处虱。郊居便樵苏，野服忘巾栉。独乐五亩园，素封千树橘。被酒坐逃禅，铭墓亲操笔。梦幻前后身，道悟中边蜜。剧谈更抵掌，展席仍促膝。煌煌斗回杓，耿耿月离毕。水声远澎湃，竹影互蒙密。清坐不知疲，东方启明出。"}