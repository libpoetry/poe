{"id":"660502","title":"湘水飞云为徐廷用主事赋","dynasty":"明","author":"吴俨","text":"湘水有白云，飞飞无定止。朝从水东生，暮向水西起。东西浩无涯，要不离湘涘。游子在长安，去湘八千里。望云云不知，吾寄吾思耳。他山岂无云，吾亲不在彼。湘水岂不遥，白云长恋此。朝暮望不休，变化安可拟。或薄如轻绡，或积如结绮。或碎如衣穿，或乱如旗靡。或如鸟翼张，或如鱼鳞比。或如马脱衔，或如车就轨。或如神仙人，冠服尽奇诡。或如礼法士，弁冕而端委。郁郁复纷纷，千里犹尺咫。高山不碍目，况乃隔城垒。愿言借长风，吹我渡湘水。长风软无力，不能移步跬。愿言随飞鸿，直入湘云里。飞鸿有长翮，我乃无短羽。望之若可亲，即之又不迩。何日得依云，不以望为喜。我作飞云篇，聊以代陟屺。"}