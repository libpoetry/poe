{"id":"1132301","title":"杨尚书生日","dynasty":"宋","author":"魏了翁","text":"几许中和酿此身，秋风江上玉精神。性姿无忤水行地，富贵有缘花得春。閒处消摇欣佚老，会朝魁艾正须人。绝知云滃龙渊湿，莫倚晴江把钓缗。三边头绪正相寻，云气模糊尚积阴。已喜龙荒通汉使，更须帝梦起商霖。功名本自于人薄，家国相关此念深。共指岷峨祝公寿，鬓华未听晓霜侵。"}