{"id":"307580","title":"金缕曲·空负慈乌意","dynasty":"现代","author":"杨杏佛","text":"空负慈乌意。又人间、沧桑挨后，忌辰重记。去岁今朝风雨里，戚戚倾巢燕子。尚梦寐、亲颜憔悴。谁信虞渊沉白日，剩孤儿、呼抢天和地。终古恨，今何世。蜉蝣枝上原各寄。念余年、家离父子，光阴弹指。万里空求经世策，未换天伦乐事。况潦倒、功名如此。三尺孤坟何力办，报亲恩、惟有丝丝泪。愁万缕，谁为理。"}