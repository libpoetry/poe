{"id":"1217260","title":"筑城曲","dynasty":"元","author":"廖大圭","text":"筑城筑城胡为哉，使君日夜忧贼来。贼来犹隔三百里，长驱南下无一跬。吏胥督役星火催，万杵哀哀亘云起。贼来不来城且成，城下人语连哭声。官言有钱雇汝筑，钱出自我无聊生。收取人心养民力，万一犹能当盗贼。不然共守城者谁，解体一朝救何得。吾闻金汤生祸枢，为国不在城有无。君不见泉州闭门不纳宋天子，当时有城乃如此。"}