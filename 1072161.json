{"id":"1072161","title":"赠道人王生一首","dynasty":"宋","author":"刘一止","text":"夜来清商入梧桐，策策不已鸣霜风。故烟一碧万烟树，惨淡已有伤秋容。嗟哉造物本何意，安得永赖长养功。我独冷眼阅荣悴，心与日出清霜融。子奚不来助我喜，瓮头春风生曲米。人间有酒谁不醉，知其天者我与子。我身虽无双羽翰，欲将梦到三神山。借尔八尺龙须席，蘧然一觉俱飞还。"}