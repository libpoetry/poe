{"id":"660922","title":"送林太宰入朝","dynasty":"明","author":"罗钦顺","text":"宿德登三事，留都领百寮。勋庸随日盛，华衮及春朝。每忆天威近，宁辞驿路遥。祖筵移白昼，文旆倚丹霄。江暖鱼龙跃，风微燕雀娇。碧云淮浦树，明月广陵桥。物色添诗稿，民风听里谣。由来冰作鉴，到处斗横杓。信有安危责，能忘燥湿调。汉庭推丙吉，唐室重房乔。宰府应重入，皇纲助聿昭。拔茅如有象，疏拙分渔樵。"}