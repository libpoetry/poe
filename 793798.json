{"id":"793798","title":"北斗峰","dynasty":"清","author":"李寄","text":"淩晨出云顶，乃在北斗峰。北斗一片石，而多合抱松。昨雪洗又翠，客来起清风。徙倚展望眼，濛濛一气中。阴霁各有态，毕竟日易穷。毛女已仙去，谁能测遗踪。石洞谒金帝，峰半闻此钟。琅琅满山谷，此閒声不宏。石径滑难下，雨花飘来浓。道士赠一杖，夭矫如苍龙。投之水檐谷，看尔飞遥空。"}