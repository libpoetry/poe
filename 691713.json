{"id":"691713","title":"大道观会饮三首","dynasty":"明","author":"李梦阳","text":"敞阁元无暑，清林更著烟。人觞金像侧，马系石门前。碧草侵衣冷，坛花落酒鲜。丹青半磨灭，何处问诸天。殿阁生秋早，壶觞散客迟。蝉吟松露下，鹤入岛云随。尘世人堪醉，蓬莱路竟疑。羡门如何作，愿与跨青鹥。与客搴瑶草，开筵傍洞花。盘堆白石髓，觞泻赤城霞。静悟阴阳转，衰从发鬓华。看君有仙骨，倘许授丹砂。"}