{"id":"924893","title":"送转运判官李公恕还朝","dynasty":"宋","author":"苏辙","text":"我行未厌山东远，昔游历下今梁宛。官如鸡肋浪奔驰，政似牛毛常黾勉。幸公四年持使节，按行千里长相见。鹰掣秋田伏兔惊，骥驰平野疲牛倦。似怜多病与时违，未怪两州从事懒。除书夺去一何速，归袖翩然不容挽。黄河东注竭昆崙，钜野横流入州县。民事萧条委浊流，扁舟出入随奔电。回首应怀微禹忧，归朝且喜宁亲便。公知齐楚即为鱼，劝筑宣防不宜缓。"}