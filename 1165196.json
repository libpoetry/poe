{"id":"1165196","title":"奉和圣制赐诸州刺史以题座右","dynasty":"唐","author":"张九龄","text":"圣人合天德，洪覆在元元。每劳苍生念，不以黄屋尊。兴化俟群辟，择贤守列藩。得人此为盛，咨岳今复存。降鉴引君道，殷勤启政门。容光无不照，有象必为言。成宪知所奉，致理归其根。肃肃禀玄猷，煌煌戒朱轩。岂徒任遇重，兼尔宴锡繁。载闻励臣节，持答明主恩。"}