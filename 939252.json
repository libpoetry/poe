{"id":"939252","title":"边公明尽屏荤茹因成古风约叔度良佐周翰同赋公明学佛而不专意性理故及之","dynasty":"宋","author":"陈长方","text":"君不见何曾万钱不下箸，一食淋漓污刀俎。又不见王济春醪人抱瓮，盈缶蒸豚渍人乳。百年光景电画水，口腹何须事如许。夫君景德公侯家，鸣钟列鼎相矜誇。奈何乌帽嵌岩底，栽松艺菊餐烟霞。年来删薙到口腹，不待闻韶便忘肉。前身知是永禅师，想似当年房相国。庖厨渐远世缘轻，定水泓澄久更明。蒲团好究风幡句，率陀未是公归处。一日还家不移步，方信今吾了非故。作诗相贺杂苦语，爱人以德吾非据。"}