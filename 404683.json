{"id":"404683","title":"望海潮·补陁眺海","dynasty":"近现代末当代初","author":"袁荣法","text":"连云一白，浮空万绿，天垂四阔周遮。轻浪弄晴，惊涛卷雪，年年洗净寒沙。立尽夕阳斜。正凝思望极，感叹交加。潮去潮来，为谁流恨到天涯。闻根曾隔征笳。换斋鱼夕叩，粥鼓晨挝。兰殿送芳，禅房褪暑，一襟凉思偏赊。波晚浴明霞。荡琳宫梵宇，丹碧千家。何处钟声，古林围暝带栖鸦。"}