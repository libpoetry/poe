{"id":"691439","title":"献陵挽歌","dynasty":"明","author":"李昌祺","text":"临朝甫及半年馀，惠化仁恩遍九区。銮辂仙游惊太早，普天臣妾痛何如。宵衣才见坐明堂，忽报承云返帝乡。父老白头相对泣，馀生垂死待成康。四海讴歌仰戴深，惊闻厌代尽沾襟。惟馀蜂蚁偏愁苦，无路攀髯痛不禁。万姓空衔丧考哀，宫车不见六龙回。金河河水都成血，尽是臣民泪洒来。去国多年别九重，草茅名姓简宸衷。此生何处瞻天表，惟有清宵梦寐中。天语褒嘉百辟闻，升沈回首一时分。怜才误到刍荛质，万死难酬不世恩。宵旰忧勤日万几，岂知犹不忘寒微。恩荣尚在銮舆远，忍抱遗弓泪满衣。"}