{"id":"1114541","title":"秋怀次黄仲甄韵","dynasty":"宋","author":"李流谦","text":"畏日全无客到门，一溪閒与白鸥分。绕楼山色时时见，抱叶蝉声处处闻。战罢棋枰无宿恨，梦回茗椀有殊勋。力田尚可持门户，我欲归耕谷口云。破晓庭皋一叶风，年华苒苒笑羁穷。独携拄杖行溪曲，恐有挐音出苇丛。世界大千尘偶集，人生三十日方中。只须饱饭随缘过，矰缴何曾到塞鸿。"}