{"id":"1019477","title":"三宝赞 佛宝","dynasty":"宋","author":"释重显","text":"甘蔗流苗应刹尘，觉场高发利生因。紫金莲捧千轮足，白玉毫飞万德身。孤立大方资定惠，等观含类舍怨亲。挨星相好中天主，匝地名闻出世人。螺发右旋仙岛碧，月眉斜印海门新。鸾翔凤舞非殊品，象转龙蟠绝比伦。璎珞聚中腾瑞色，花鬘影里夺芳春。慈仪恋望知何极，梵德言辞莫可陈。胸字杳分无量义，顶珠常照百由旬。双林孰谓归圆寂，坐断乾坤日见真。"}