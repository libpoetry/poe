{"id":"697241","title":"赠黄山人说仲二首","dynasty":"明","author":"胡应麟","text":"短发飘萧话转蓬，玄心寥廓送飞鸿。楼依庾亮窥明月，剑倚荆卿击断虹。古洞天台桃自发，小山淮海桂偏丛。燕然绝顶题名处，可羡班生制作雄。幕府翩翩旧孟嘉，居然长揖傍高牙。携将江夏波千顷，共汎山阴雪万家。记室雄词飞彩翰，营门高啸和清笳。荒台百尺斜阳里，惨淡黄金宿暮鸦。"}