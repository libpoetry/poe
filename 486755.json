{"id":"486755","title":"明月生南浦 广州省治南汉主刘银故宫铁铸四柱犹存周览叹息之馀夜泊三江口梦中作一词觉而忘之但记二句云千古兴亡多少恨总付潮回去因檃括为明月生南浦一阕云","dynasty":"明","author":"张以宁","text":"海角亭前秋草路。榕叶风清，吹散蛮烟雾。一笑英雄曾割据。痴儿却被潘郎误。宝气销沉无觅处。藓晕犹残，铁铸遗宫柱。千古兴亡知几度。海门依旧潮来去。"}