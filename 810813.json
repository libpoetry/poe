{"id":"810813","title":"满庭芳 用坡公韵","dynasty":"清","author":"王士禄","text":"白月为心，朱绳比质，生平自负峨峨。司空百鍊，绕指已无多。到眼浓阴欲满，心忧矣、谣罢还歌。细屈指，古来谁似，磨蝎说东坡。茫茫无可语，朅来千缕，暗纬愁梭。更溶溶漾漾，难剪如波。可耐春光万里，尚寥落、卧盼庭柯。问何日，盟烟狎水，鸥鹭媚渔蓑。蓉粉嬉春，蕣姿延露，禅房胜日标奇。趁时芳草，正向绿墀滋。却似匀和獭髓，轻装就、千点红玑。宜人处，似斜仍亸，态倚晓风披。芳时。还怅怅，桃花靧雪，遥想仙姿。叹去年花下，空有前期。谁制护花幡子，驻幽艳、莫使花衰。好点注，馀春如画，留覆态盈棋。并蒂疑花，俱飞同蝶，早来相逐相怜。文窗幽窈，人玉与鬟烟。几许春风消息，只探向、明镜台前。鸳鸯字，背人学写，颠倒遍蛮笺。嫣然。还自惜，回眸一笑，鹦鹉能言。算碧楼红玉，总是前缘。心喜宜男待女，花共草、入佩能全。为欢好，一弦一柱。锦瑟趁华年。"}