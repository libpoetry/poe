{"id":"789560","title":"霓裳中序第一  又戴鹿床家仲甫方云泉诸老，用前韵题拙稿，率赋奉呈","dynasty":"清","author":"张景祁","text":"湘波恨万叠。晕入烟绡题翠叶。秋老蘋花梦结。但砚几漱香，筝床弹月。玲珑散雪。剩旧时红豆缄箧。空怀感，歌尘扇影，那共胆娘说。幽切。絮蛩哀咽。指蜡泪银屏半灭。河桥曾记送别。酒湿貂裘，剑冷犀玦。唾壶敲又缺。忍再唱青门怨阕。吟情苦，消磨诗鬓，碧幌堕风蝶。"}