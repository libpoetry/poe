{"id":"944177","title":"楚辞三章送郭教授趋朝 其三","dynasty":"宋","author":"陈造","text":"爰有人兮媻珊偪侧，耕耘寒暑兮图史儒墨。吟抱膝兮山南水北，佩明月兮冠切云。曳芙蓉兮敷芬，冰其茹兮蕙其薰。之于世曾莫谅兮，蹇吾犹淮之濆块。予揆夫初度兮，磷竞彊而为懦。发之新兮志偕而堕，非金玉之人兮孰振吾过。有牵其复兮有倡其和，完予独而息黥兮睍新功以自课，一息恍三秋兮胡为去我而他之。些君行兮指日边，章陈兮君席为前。揖风袂之翩翻，寿君兮绿樽。贝宫靓深兮碧落宽，陵天风兮整羽翰。君无谓予兮考槃，有尘冠兮待弹。"}