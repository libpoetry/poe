{"id":"84770","title":"法云寺·法云古兰若","dynasty":"宋代","author":"陆游","text":"法云古兰若，西走钱塘路。帆影梅市桥，人语柯山聚。吾家昔为邻，来往无晨暮。十世三百年，散徙非复故。修廊与广殿，亦已化烟雾。经营久不倦，大体始略具。钟鱼以时鸣，轩槛有幽趣。中庭扫芜秽，断碣起颠仆。老我绝世缘，随身惟两屦。愿言治北窗，寂寞同子住。"}