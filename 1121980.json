{"id":"1121980","title":"秀野亭","dynasty":"宋","author":"范端臣","text":"乞得天公五亩春，暂抛手板著纶巾。搴花露粉频沾袖，洗竹山光忽傍人。金点流莺田幂幂，雪翘幽鹭水粼粼。尊前无地栖荣辱，秀野亭中自在身。不敢寻诗怕雨催，须知挈榼为春来。天公未放阳乌出，坐客何妨笑脸开。寒食花光犹照眼，乱山云气欲侵罍。黄昏数点池南雨，似惜香尘逐马回。"}