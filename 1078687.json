{"id":"1078687","title":"上席帅","dynasty":"宋","author":"喻汝砺","text":"先公御吏如御兵，迎刃而解如庖丁。掀髯一笑黠吏走，蜀中草木知威名。伯兄渠渠天下士，嵩高少室之英灵。妙龄提书噭阊阖，谹议可以谐韶韺。昨年两作益州牧，西南恶少不敢行。后来继者有季弟，潭潭大度涵沧溟。指麾万事不作意，决眦雨电风烟生。南望峨眉西玉垒，逸气夜与银河倾。幅巾筇杖过何许，闲邀仲元访君平。小蓬董宝夜吹笙，往往笑倒长庚星。拔剑起舞者谁子，杜陵老翁醉不醒。生平入眼无俗物，胡为见我眼自青。武侯庙前有古柏，风吟雨啸蛟龙声。我来正欲刳尔腹，琢作巨屋丹其楹。琢作巨屋丹其楹，绘此落落三名卿。尚使千载知仪刑，喻子作诗如鼎铭。"}