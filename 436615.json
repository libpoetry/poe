{"id":"436615","title":"和河上修桥","dynasty":"金末元初","author":"李俊民","text":"故里风光衣锦游，赋诗谁与共临流。相逢依旧山青眼，也有何愁浪白头。官渡方当横槊日，合肥正是著鞭秋。坐閒有客誇雄辩，不念题桥志未酬。日日相陪杖屦游，往来林下亦风流。云閒隐隐堆螺髻，雨后鳞鳞涨鸭头。休恨临津经始晚，且看利涉落成秋。寻常公事闲中了，诗债如何尚不酬。眼底关山忆旧游，滔滔河汉自东流。星槎不觉来天上，铁锁那能护石头。顾我已嫌题柱晚，喜君正是济川秋。酒閒豪气谁堪共，一醉千金价不酬。落魄天涯颇倦游，片帆归去得安流。几年无事誇犀首，一旦封侯看虎头。飞将正当南渡日，拾遗还是北征秋。龙钟不称凌烟像，只有山林志可酬。"}