{"id":"734747","title":"温泉十六韵","dynasty":"清","author":"徐乾学","text":"灵液流芳甸，温涛注苑墙。泽因仪凤丽，源为濯龙长。地脉烟霄上，天河日月旁。甘分九华露，润浥五云浆。仙鼎偏能沸，丹砂本自香。从官瞻豹尾，遗俗问渔阳。上善尊川后，涵虚让谷王。醴泉逾建武，神水迈咸康。黄屋山当牖，苍池石作床。碧莲开藻井，翠荇接芝房。圣母时来幸，怡颜乐未央。蠲疴功莫尚，驻老孝弥彰。调剂中和气，渟涵绀洁光。四时常补益，一节阅炎凉。本不容瑕垢，何妨示激扬。濯磨思自效，精白奉吾皇。"}