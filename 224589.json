{"id":"224589","title":"沁园春·醉面挟风","dynasty":"宋代","author":"王奕","text":"醉面挟风，携杜康酒，酹刘伶台。问漂母矶头，韩侯安在，钵山池下，乔鹊曾回。孝说仲车，忠传祖逖，忠孝如今亦可哀。清河口，但潮生潮落，帆去帆来。休呆。且饮三杯。莫枉教、东乌西兔催。更谁可百年，脱身不化，谁能五日，笑口长开。痛饮高歌，胡涂乱抹，快活斗山王秀才。今天下，曰利而已，何以平哉。"}