{"id":"1107928","title":"送范曙赴天雄李太尉辟命","dynasty":"宋","author":"石介","text":"吾家泰山徂徕间，浓岚泼翠粘衣冠。君来访我茅屋下，正值山色含春寒。终日把酒对山坐，几片山色落酒盘。峰头云好望无倦，篘里酒多倾不乾。临行再拜慇勤别，请我一言披心肝。吾贫无钱以赠君，门前峨峨横两山。愿君节似两山高，眼看富贵如鸿毛。伯乐之厩无驽骀，豫章之林多瑰材。相君新坐碧油幢，之子直上黄金台。秋风萧萧动笳鼓，落叶摵摵鸣樽罍。将军手持十万骑，阵前号令如疾雷。从事借筹为决胜，运于掌上何恢恢。蠢兹元昊命蝼蚁，西师堂堂难当哉。况我贤相贤从事，北门无忧宜大开。"}