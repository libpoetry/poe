{"id":"1120370","title":"绍兴庚午某与安成刘逢辰秋闱同荐逢辰四子伯德礼淳熙甲午解魁登第今宰临川仲德仁拔癸卯解叔德恭负隽声季德性绍熙乙卯复冠乡举出示当时小录手泽在焉为题二小诗于后","dynasty":"宋","author":"周必大","text":"丁年韦布逐槐忙，结绶王畿四纪强。只把衣冠挂神虎，梦回犹未熟黄粱。鹿鸣旧籍晚重看，翰墨场中兴久阑。同榜诸郎皆举首，老夫安得不衰残。"}