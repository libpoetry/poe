{"id":"980651","title":"谋归寄阳翟李九吕十四兄","dynasty":"宋","author":"晁说之","text":"着身到雍隙，故人在阳翟。白发何冉冉，清梦徒历历。有美李将军，诗是万人敌。家封异姓王，身老二千石。吕侯几世来，蝉冕必踵迹。如何此孙贤，早饥而晏食。门前颍水流，屋上嵩山色。天以延二老，世人何用识。祇应尔日来，为我长叹息。我尝从之游，何难此投帻。篱下菊黄时，雁背俯可即。岳寺讲时钟，婆娑且连屐。"}