{"id":"1119686","title":"题陈守宰仁和无倦堂二首","dynasty":"宋","author":"陈造","text":"仲尼治道师，今古谁造阃。公与由也果，有得非二本。为政贵无倦，圣语要自反。吾宗宰仁和，条教仰瓴建。吟对千挺竹，日课五升饭。胶扰付冰解，隐幽莫形遁。器资铜百鍊，心地兰九畹。人绝悬鱼续，自诡割鸡偃。秉心宁作辍，提耳悟顽谖。岂伊不可耐，据以为益损。譬如岁丰凶，良农守穮蓘。功名自民庸，君子计岁晚。陈侯昔为邑，鼓舞辇毂民。尔来佐淮郡，喜诧有脚春。例满徯志望，正繄不已纯。帖焉受驯扰，初岂烦令申。抚临不云倦，依然旧持循。终始秉厚德，迩遐沐深仁。报政已捐日，设施方日新。群蠹继革熄，千栋成逡巡。向来简斋仙，九德罄忱恂。长源无涸流，盍尝究所因。一印妙心传，千载挹圣真。此学不胜用，企公嗣前尘。"}