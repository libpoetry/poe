{"id":"526707","title":"入院言志","dynasty":"明","author":"何瑭","text":"幽邃隔尘境，峥嵘邻帝居。庭槐郁青翠，窗竹荫扶疏。剪绯花傍槛，漱玉泉绕除。眷惟翰苑清，奚翅夏屋渠。简拔幸见收，进修敢云徐。趋隅咨问频，对床切磋胥。蒐玄翻五经，考古研六书。绮丽戒浮薄，淳朴返古初。圣贤果何人，追逐畴止予。惜哉岁华晚，日月催居诸。邈矣吾道大，沧海连归墟。仰瞻际乾盖，俯视蟠坤舆。一得遽自满，何异井底鱼。风高鹤梦惊，天空鹏翮舒。行藏有矩范，禄位惭素虚。去去王屋山，翘首承明庐。"}