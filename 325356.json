{"id":"325356","title":"沁园春·玉照堂分赋台洞双游","dynasty":"清代","author":"张振","text":"绿树参差，丹崖迢递，回隔尘埃。正采药溪头，相忘近远，流杯洞口，忽见楼台。绰约双姝，柔肌似雪，千树桃花向脸开。欣逢处，恍人间天上，几度疑猜。莫教便拟轻回。倩青雀传情凤为媒。记饭煮胡麻，香飘玉粒，酒倾玄露，色映琼环。归路依稀，残霞半卷，一晌春光照碧苔。从今去，问仙郎何日，跨鹤重来。"}