{"id":"1249456","title":"梁溪倪元镇为余写湖山清晓图河东张仲举题诗于上友人郑君杰竟持去不还虽往欲观亦不出示郑真忍人也今观斯图触景会意宁不为之慨叹谩赋长句云","dynasty":"元末明初","author":"郯韶","text":"韶也性颇癖，为爱名山游。及兹见图画，近远须购求。梁溪倪君与我好，看山作图非草草。春山烂熳走云涛，海树微茫隔烟岛。硕人之居在涧阿，天青石壁搴女萝。弹琴暝落松上雪，濯足影动窗前波。而我忆在西湖住，对画看山日忘暮。河东太史惊见之，为写新诗美无度。东家郑君何太痴，时复把玩称绝奇。一朝冲雨卷藏去，使我梦寐长思之。只今看画即欲死，永言思之嗟已矣！出门笑问沙上鸥，东流瀰瀰春江水。"}