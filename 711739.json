{"id":"711739","title":"杂诗九首 其三","dynasty":"明末清初","author":"陈恭尹","text":"杖策有所适，乃至南山阿。飞雪曜峻涂，高冰积嵯峨。仰见双羽人，被服扬轻霞。揖我升丹梯，飞步游天河。下窥失五岳，累块存中华。群星与日月，熠若流萤过。命我一丸药，天陨子不磨。长揖谢羽人，蓄志不慕多。兹生有馀责，区区计其他。回车复吾路，路有张鸟罗。凤鸟易高飞，罗雀如之何。"}