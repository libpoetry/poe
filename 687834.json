{"id":"687834","title":"司训廖先生家观菊","dynasty":"明","author":"庄昶","text":"睡起疏篱点物华，四三童冠几黄花。浴沂此日秋光里，不属曾家属廖家。年年老菊费栽难，每到秋来借倚阑。老我白云红树子，如今都作此花看。短篱黄菊满秋晖，把酒相看醉不违。却道我家元自有，帽檐不与一枝归。秋光莽莽到东篱，要识陶家以外诗。倘把傲霜徒自看，此花天妙没人知。花到金相玉质精，真纯和粹更幽清。凭谁笑与梅花说，且合推尊作大成。圣池长共此花评，一句清深万古灵。天味倘知真个好，欲和朝露咽先生。太极人间物物新，龟书龙马各精神。泮池我爱三夫子，认得黄花绿叶真。天意秋香未肯涯，绕篱黄白尽容誇。物中若道无凡圣，岂有人间不落花。"}