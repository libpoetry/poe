{"id":"697284","title":"朱太学元长以新刻过访卒业赋赠余与元长大父司空尊人廷尉通家再世觌其韶令喜溢于辞","dynasty":"明","author":"胡应麟","text":"静掩衡茅觉地偏，辉煌词笔照临川。通家政自推文举，倒屣能无属仲宣。殿耸甘泉晨赋雪，宫深碣石夜谈天。春风一骑长安邸，何限飞花坠玉鞭。彩笔翩翩骤过从，居然文藻挹芙蓉。门留廷尉甘罗雀，剑授司空欲化龙。谒帝明光春浩渺，论交平乐暮从容。当年国士双垂眄，握别衔知思万重。"}