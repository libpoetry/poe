{"id":"787511","title":"送子乔再官粤西，兼寄岑溪诸文士","dynasty":"清","author":"李宪噩","text":"早年弄柔翰，骋怀在四方。名场不见收，散置淹穷乡。近益衰且疾，盛志日颓唐。子今气方壮，欲济有舟梁。得位足明义，高卑岂复量？粤西我所游，地远而不荒。民情昔已谙，再历形尤彰。所贵变其俗，莫矜折狱长。离隔虽万里，同心犹一堂。庶酬平生志，勿结儿女肠。行行过岑溪，辍棹少徜徉。士风近如何？吾道应更昌。为我谢诸生，努力爱春光。读书期致用，无取虚文章。"}