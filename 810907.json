{"id":"810907","title":"七十初度自寿","dynasty":"清","author":"王汝仪","text":"一觞一咏最宜春，秋以为期倍入神。阅尽炎凉交耐久，撇开雅俗局翻新。题糕佳节逢今日，画饼虚名愧此身。饮兴方酣诗导引，如雷惊起蛰虫伸。到底馀春不算春，龙钟犹复强摹神。惭余杖国年华晚，伴客登台节序新。空际云烟多过眼，閒中风月且藏身。龙头莫漫占梁灏，合让诸公尺蠖伸。"}