{"id":"946274","title":"行湘喜雨简刘公度周明叔","dynasty":"宋","author":"陈傅良","text":"将行客有戒，正热人不禁。出门一昔雨，解缆十日阴。湘山益以碧，湘水益以深。天光接云梦，野暝蒙衡郴。蝇无盘中迹，蝉有木末音。顾乃废枕簟，爰方索衣衾。我起问夹岸，往岁孰与今。衡茅或数间，丛竹皆十寻。蒲莲间华实，鸥鹭时浮沉。老稚各有得，渔樵不相侵。早插禾欲孕，新炊粟如金。为之失倦游，于以成孤斟。永怀泛湘人，屈贾多愁吟。往者亦此境，今者亦此心。空名但千载，佳思谁一襟。时哉不可失，浯溪更骎骎。"}