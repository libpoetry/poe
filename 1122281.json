{"id":"1122281","title":"再用前韵寄后林","dynasty":"宋","author":"姚勉","text":"别来知是几三秋，书倩洪乔懒作邮。帛足忽传来自雁，轴腰更喜大如牛。信知盖世名非枉，吟到惊人句未休。何日杖藜参口诀，归来闭户学从头。贞心古干健凌秋，人似渊明愧督邮。览德未能仪舜凤，干时那肯食秦牛。纹楸失著谁能整，黄间同机底未休。杜若山中人窈窕，白蘋风袅楚江头。"}