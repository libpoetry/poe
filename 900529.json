{"id":"900529","title":"安国晚酌葵轩分韵得成字","dynasty":"宋","author":"张栻","text":"桐花三月寒，风雨满江城。使君晚被酒，千骑过友生。名谈宿雾捲，逸气孤云横。挥斥看墨妙，笑语皆诗成。人物有如此，尔辈赖主盟。更呼南邻客，共此樽酒倾。爱我庭下竹，头角方峥嵘。永怀冰雪姿，宁复世俗情。新篇一湔祓，凡木不足程。愿言谨封殖，岁晚长敷荣。"}