{"id":"1125601","title":"和东林湛堂禅师喜雪韵五首","dynasty":"宋","author":"袁燮","text":"去岁寒云久积阴，四郊雪片腊中深。今年一稔民安业，老守区区慰此心。祈祷精诚觊上通，嘉祥未与去年同。老怀日夜忧无奈，安得寒花屡舞风。恨无佳政布民间，赋敛犹繁狱未宽。来岁若非禾稼熟，穷檐何以免饥寒。皇皇有若救头然，为计无聊只吁天。歼厥遗蝗须尺瑞，由来积玉兆丰年。寂寞东林一老禅，殷勤念我惠佳篇。敢烦见在慈悲佛，为我投诚过去仙。"}