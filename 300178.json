{"id":"300178","title":"倦寻芳·乙酉清明前夕雨和王元泽","dynasty":"现代","author":"乔大壮","text":"少年系马，寒食人家，买醉芳昼。絮乱花狂，随步地衣谁绣。冷淘残饧箫断，五侯宅许轻烟透。卸吴绵，又鸣鸠误了，阴晴风候。梦中向、天涯海角，浅水深山，云际招手。步障垂垂，是处瓦飘鸳斗。百六韶华催去后。绿阴亭沼无交旧。上镫初，罢清尊，拥衾春瘦。"}