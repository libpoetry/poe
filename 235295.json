{"id":"235295","title":"牛渚山观大江","dynasty":"宋代","author":"吴龙翰","text":"巨灵劈破苍山石，鞭起九龙入空碧。山分两半合不成，夹住长江数千尺。九道惊湍相击撞，雷声怒发谁敢当。神蛟出没不可数，往往杀气摩穹苍。呜呼蜀道行且难，剑门险似铁门关。一夫可敌万夫勇，大开栈道通殽函。固知长江当城壁，立此天堑限南北。东南王气无穷年，此江未必成桑田。君不见敌兵百万连艨艟，雄师出斗一扫空。书生不能长钥与大剑，只坐帷幄收奇功。"}