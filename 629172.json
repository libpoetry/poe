{"id":"629172","title":"燕子楼","dynasty":"明","author":"李云龙","text":"雕阑露掩银河杳，漠漠巫云隔重峤。回身背烛拥孤帏，怨雁哀虫夜相吊。花落寒淮水乱流，越罗衫薄不胜秋。宝枕香残玉钗折，梦魂先向九京游。尚书高冢杳何许，闻道白杨堪作柱。欲将瑶瑟奏孤鸾，有怨难通洛阳土。妾自有心难具陈，绿珠非爱坠楼身。牡丹春后看何似，多谢题诗白舍人。"}