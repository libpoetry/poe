{"id":"193485","title":"贺新郎·燕子呢喃语","dynasty":"宋代","author":"吴潜","text":"燕子呢喃语。小园林、残红剩紫，已无三数。绿叶青枝成步障，空有蜂旋蝶舞。又宝扇、轻摇初暑。芳沼拳荷舒展尽，便回头、乱拥宫妆女。惊岁月，能多许。家山占断凫鸥渚。最相宜、岚烟水月，雾云霏雨。三岛十洲虽铁铸，难把归舟系取。且放我、渔樵为与。从此细斟昌歜酒，况神仙洞府无邀阻。何待结，长生缕。"}