{"id":"688184","title":"宫词","dynasty":"明","author":"朱诚泳","text":"罗幕垂红护晓寒，靓妆初试佩珊珊。不知门外春多少，雨打梨花满地残。雾鬓云鬟讶水仙，紫苔纹甃涩金莲。多情只恐鸳鸯妒，行到回塘不敢前。灯花作蕊黯银缸，花影离披月满窗。玉露满天凉似水，凤笙吹彻不成腔。夜合风前散晓香，露华凉沁薄罗裳。自怜颜色非倾国，不敢将身擅未央。锦屏绣帐郁金香，烛影摇红夜有光。檐铁战酣风力劲，不教飞梦落高唐。竹枝何处引羊车，尽日凝妆候翠华。燕子不来春欲暮，东风吹老碧桃花。舞凤飞鸾绕汉宫，湘帘罗幕影重重。佩环声细香风暖，花底何人见玉容。不见黄姑度绛河，九霄风露夜如何。鹊桥影淡秋无迹，肠断天孙弄玉梭。人与花枝竞艳妆，重重珠翠绮罗香。流苏帐小银屏暗，坐倚熏笼欲断肠。浴罗兰汤趁晚风，画堂银烛锦屏空。自怜薄命终黄土，不恨丹青画未工。照眼花枝小院春，春葱花下蹙红巾。玉箫吹罢瑶台月，不是昭阳殿里人。一庭淡月浸梨花，好景偏宜富贵家。风动珠帘香满院，玉人相对拨琵琶。"}