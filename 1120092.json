{"id":"1120092","title":"建炎丞相成国吕忠穆公退老堂","dynasty":"宋","author":"陈棠","text":"黄閤雍容静塞尘，淩烟功就便抽身。三年暂别长安日，五亩来追独乐春。槐鼎政须还国老，溪山聊且慰骚人。似闻天语传中使，行告廷臣设九宾。解组归来万事休，买茅初葺一堂幽。绿筠晓月摇苍佩，红树春风散綵斿。鸥鹭心情虽退志，麒麟图画尚追求。行看驰驲趋丹陛，趁取閒时秉烛游。"}