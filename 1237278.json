{"id":"1237278","title":"观驾春游","dynasty":"元","author":"萨都剌","text":"箫韶风细入清虚，日暖旌旗卷复舒。双凤晓开金羽箭，六龙春驾紫云车。将军斜插黄金虎，丞相低垂锦带鱼。遥想金盘珠露滑，江南渴杀病相如。日奏云间紫凤韶，春随天上柘黄袍。仗前虎将千金斧，马上鹰儿五色绦。猎士开弓黄犬壮，宫官击鼓紫驼高。侍游亦有中书令，七宝雕笼看绿毛。"}