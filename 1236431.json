{"id":"1236431","title":"呈孙都事","dynasty":"元","author":"陈镒","text":"朔寒苦积阴，烈风无时休。况兹在万山，居然抱穷愁。矫首瞻王明，偏照东南州。阳春一以布，皇华载咨诹。感彼草木秀，使我疮痍瘳。愿安黎庶心，六辔少淹留。薄采泮池芹，终朝不盈手。迩来卧空谷，蓬室甘老朽。馀生偶然全，当此丧乱后。幸逢治化新，民弊赖绳纠。我公负经济，乃出群贤首。汇征徵自兹，海内归浑厚。"}