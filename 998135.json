{"id":"998135","title":"汉中行","dynasty":"宋","author":"黄裳","text":"汉中沃野如关中，四五百里烟濛濛。黄云连天夏麦熟，水稻漠漠吹秋风。七月八月䆉稏红，一家往往收千钟。行人叹息风土好，居人生计何草草。老翁扶杖泣我前，此事何堪与君道。君不见屯军十万如貔貅，椎牛酾酒不得饱，飞刍挽粟无时休。禾稼登场虽满眼，十有八九归徵求。军前输米更和籴，囊括颗粒无乾糇。棱棱杀气森平原，虽食我肉不敢言。阵马如云动雷电，戈戟摐撞相腾喧。口边夺食与马齧，马饱人饥无处说。大吏明知但吁叹，百姓俛首当擭窃。天高日薄炊烟冷，村落萧条往来绝。君莫问我汉中连年事，肝膈难言眼流血。似闻今年春，关外四五州。岁饥人无食，饿者颇亦稠。蕃人欲寇边，此事信有不。时涂苟如此，人生不如死。死即万事休，生则何时已。语多情极辞转哀，野风飒飒吹黄埃。荒村相对两呜咽，收泪问我何方来。作官骑马不易得，具与天子怜婴孩。老翁已老死不惜，家有儿孙方戢戢。愿君富贵为爱惜，莫教还似翁今日。"}