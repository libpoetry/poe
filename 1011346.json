{"id":"1011346","title":"与参徒辨事","dynasty":"宋","author":"释印肃","text":"仲元亨老，慇勤圆净。此中大事，雪曲高歌。骑白牛儿，漫空唱唱啰。这家也舂米，那畔争打禾。且道乘谁力，天真大老婆。近日南方诸道友，斩钉截铁自降魔。运水搬柴无不是，神通妙用显摩诃。一人办力诸天供，一会修来争奈何。移根拔树非邪作，翻有为无万事和。楼阁忽然横碧汉，人人功德无空过。香积味凭知道者，须教不少亦非多。个里不消重委嘱，分明只是这弥陀。"}