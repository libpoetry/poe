{"id":"825159","title":"古人","dynasty":"清末近现代初","author":"郑孝胥","text":"古人不朽处，端在历困穷。精光难磨灭，厄极乃愈充。在彼实不幸，后世称其工。我缘溺文辞，每思蹑高踪。异哉非人情，易地恐靡同。中年寄边锁，郁郁常填胸。谓渠如我今，意态必甚雄。何为苦求去，志在菰芦丛。丈夫惜自贬，安能伍狂童。好收斗牛气，吐却沧江虹。"}