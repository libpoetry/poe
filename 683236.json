{"id":"683236","title":"后九日重与应李诸君水头放舟","dynasty":"明","author":"王世贞","text":"为有沧洲趣，重来肯厌频。溪鸥浑狎棹，篱犬不惊人。物色时能改，心期日更真。仆夫毋太促，吾醉欲经旬。韦曲看如故，高阳侣半非。清朝耕钓远，公事宴游稀。宾主忘分席，阴晴数换衣。夷犹竟日暮，聊与咏而归。此醉吾何惜，沿流亦快哉。山光入返棹，水气促行杯。岸帻天云合，酣歌海日回。风尘能傲吏，朋旧任微才。旬日乘休沐，芳洲绿渐迷。菰蒲疑水落，禾黍觉天低。汎与心偏在，浮生众岂齐。看他冠盖客，斜日五陵西。"}