{"id":"870126","title":"宫漏谣","dynasty":"宋","author":"司马光","text":"宫漏清高处处闻，六街寂寂夜将分。南下河梁缅诘曲，北瞻禁阙郁缤纷。黄金锁闭斗城斜，白玉楼通上帝家。若木未光潜日月，神仙不动积烟霞。铜壶银箭夜何长，杳杳亭亭未遽央。复道回廊接西掖，千门万户遥相当。宛转徘徊不能驻，复出宫城透宫树。宫树乌飞月欲西，烛光一道照沙堤。龙骑联翩排阊阖，凤帷岑寂对狻猊。广庭肃肃延冠带，剑佩峥嵘百神会。施政发令四海春，庙堂垂衣天宇泰。"}