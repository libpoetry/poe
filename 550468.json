{"id":"550468","title":"王生行","dynasty":"明","author":"徐熥","text":"王生少负耽奇癖，落魄风尘人不识。祗从湖海恣遨游，羞向人前嗟厄塞。胸中神识一何奇，儒雅风流应在兹。篆隶由来追史籀，时时复作无声诗。城西一室大如斗，室中奇物无不有。花鸟图书可自娱，樽罍彝鼎传来久。赏鉴能同张茂先，翩翩意气更堪怜。胡琴劈碎宁论价，古剑酬人不计钱。与余倾盖称莫逆，问奇肯过扬雄宅。竹里酣歌任往来，花间啸傲忘朝夕。朝夕相从酒一樽，交情如此君毋谖。但能博物复饮酒，世事悠悠安足论。"}