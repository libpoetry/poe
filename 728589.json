{"id":"728589","title":"贺新郎  赠何生铁","dynasty":"清","author":"陈维崧","text":"铁汝前来者。曷不学、雀刀龙笛，腾空而化。底事六州都铸错，孤负阴阳炉冶。气上烛、斗牛分野。小字又闻呼阿黑，讵王家、处仲卿其亚。休放诞，人笞骂。萧疏粉墨营邱画。更雕镵、渐台威斗，邺宫铜瓦。不值一钱畴惜汝，醉倚江楼独夜。月照到、寄奴山下。故国十年归不得，旧田园、总被寒潮打。思乡泪，浩盈把。"}