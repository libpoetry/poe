{"id":"768946","title":"高丈赠砚","dynasty":"清","author":"许传霈","text":"东林有孤雏，落日啼清啭。道旁少行人，归鸟齐飞倦。我来淮水清，相依灵光殿。秋露深蒹葭，无以飘零念。田园辟荒芜，野草愁行蔓。碧溪疏春流，和风动纨扇。群卉已歇芳，柚橘实庭院。老枝非不辉，弱小偏眷恋。朝朝饫德音，饥渴平生愿。内直与外方，相持一片砚。少有金石癖，遗编思网罗。何期走豺狼，乡里挥兵戈。父书不能读，相去天一涯。荡然焚笔砚，岁月其蹉跎。中流有砥柱，特立何巍峨。游子爽然归，中夜闻谴呵。温润光可鉴，坚确志不磨。砚兮其蕴结，之子待如何。"}