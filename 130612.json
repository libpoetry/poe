{"id":"130612","title":"赠医相者赵月堂","dynasty":"宋代","author":"陈著","text":"维摩居士病不起，却向方丈说法无一事。此证何证无实证，针灸汤药所不治。子房状貌如妇人，及到筹帷决胜无比伦。此相何相无实相，骨骼毛颜不足论。我虽不能学居士，逢人笑语中痛痞。我虽不能子房，峥嵘自在虚皮里。落魄道人赵月堂，挟医与相走四方。肘后有方千金良，眼中有电千里光。自谓无病不可药，不知我病不在脉。自谓无人不可相，正恐我形难摸索。去年相访无一辞，忽焉而去岂其欺。今年重来又默默，问之不答惟求诗。汝袖医手缄相口，却要我开诗口落汝手。一诗赠行聊尔尔，要见我证我相三年后。"}