{"id":"1144085","title":"上南行十二首","dynasty":"宋末元初","author":"方回","text":"初过城南门，即过城下渡。岂无小笋舆，未若且徒步。霜重船板滑，水涸岸石露。我老人不识，小让樵者路。历险极可畏，升高宜少休。岭水东西分，终亦归同流。臧获相尔汝，借灶燃枯槱。五里一酌酒，聊以娱兹游。我不上南山，垂近四十载。山中花瓢翁，尚与山俱在。据高瞰人世，昔田今为海。道傍魏公亭，柱化础亦败。七里南山边，更作三里程。十里旧榷界，双桥酒有声。身老友朋尽，事殊时代更。茅店迷处所，饮徒眠九京。金焦大小孤，号为天下奇。繄此水中岑，突兀颇似之。千古几洚水，蛟龙不能移。寄言瓮牖士，守道当如兹。溪北曰富登，溪南曰富代。其西曰泽富，富固人所爱。民贫今已极，名实殊不对。此村名杏村，杏花果安在。昔闻马粪巷，今涉牛矢岭。无牛亦无矢，步步入佳境。望我端人居，时焉一引领。亦如马粪边，王谢芳更永。叶有义谓何，根有即叶有。登岭问地名，强辨果是否。我观松柏竹，青青黄落后。叶有有此叶，可以观此守。斯人近云亡，华算八十四。登堂拜画像，衣冠昂古制。有子身不死，科名今九世。焉知三家村，乃见万乘器。弃官逃世名，居此深谷中。谷深夜更深，剧谈滋无穷。照壁书灯青，煨炉茶火红。门外晓鸡鸣，天地号霜风。君子贵淡交，不在杯炙间。主人苦留客，因辞乃得还。中道逢故旧，酒肉又如山。半醉可以去，岂不知时艰。谈笑复谈笑，竟忘早与晚。翩翻凌深波，恍惚度层巘。醉身但觉轻，归路不知远。人生常如兹，百年亦易遣。"}