{"id":"1039086","title":"醉白堂","dynasty":"宋","author":"韩琦","text":"戆老新成池上堂，因忆乐天池上篇。乐天先识勇退早，凛凛万世清风传。古人中求尚难拟，自顾愚者孰可肩。但举当时池上物，愧今之有殊未全。池东无廪贮馀粟，池西无亭挥五弦。中无高桥跨三岛，下压鳌背浮清涟。其间合奏散序者，童妓百指皆婵娟。平无三石展湘簟，静无双鹤翘丁仙。雅无吴郡青版舫，游泛安便牢且坚。吾今谋退亦易足，池南大屋藏群编。一车岂若万籍富，子孙得以精覃研。夹堂脩竹抱幽翠，森森拥槛竿逾千。池中所出粗可爱，芡盘菱角红白莲。芍药多名来江都，牡丹绝艳移洛川。及时花发池左右，香苞烂染朝霞鲜。戆老于此兴不浅，间会宾属陈芳筵。妖妍姬侍目嘉卉，咿哑丝竹听流泉。宜城酿法亦云美，诗酒仅可追前贤。狂吟气健薄霄汉，豪饮体放忘貂蝉。酒酣陶陶睡席上，醉乡何有但浩然。人生所适贵自适，斯适岂异白乐天。未能得谢已知此，得谢吾乐知谁先。"}