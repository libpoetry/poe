{"id":"568991","title":"送顾子韶臬使之山东并为故人李于鳞子驹有托","dynasty":"明","author":"王世贞","text":"昔我游济中，于兹二纪徂。叨陪雪宫宴，地底喷真珠。斗雹跑突泉，弄蟾大明湖。东南华不注，灼若芙蓉敷。间携济南生，促膝黄公垆。卷波白浩荡，瞪眼青模糊。回首万事空，千载亦须臾。君今持节去，奄有齐鲁墟。齐风复泱泱，鲁道不崎岖。惜哉弦中雪，不与寒山居。倘式元礼门，长松余几株。窃申孝标愧，为我抚遗孤。"}