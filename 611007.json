{"id":"611007","title":"凤池篇　为邓秘书荣赠尊人作","dynasty":"明","author":"邓云霄","text":"凤凰池上步夔龙，琼府仙居隔几重。影泻鸡林清皎皎，光摇鹤御暖溶溶。烟开金掌朝犹淡，柳拂银塘晚更浓。有美一人骞凤羽，临池载笔翻垂露。听乐已邻瑶水宴，逐群曾指瀛洲路。涟漪春日动恩波，王母筵前乐事多。忽有馀沾霏紫海，旋看大泽沛黄河。龙宾直向墨池入，鲛绡更洒浮提汁。海若俄惊凤诰新，波臣偏讶鸾笺湿。望云无复泪涓涓，泉下重开日月天。幸际来仪逢舜孝，好将游泳颂尧年。"}