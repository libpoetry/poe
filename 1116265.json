{"id":"1116265","title":"古兴十六首","dynasty":"宋","author":"沈辽","text":"朝亦看踰山，暮亦看踰山。芳华春树外，古澹白云闲。绝顶有池水，昔年栖玉颜。妙灵想不驻，缅慕何由攀。春草日已枯，山中少人迹。草间秋蛩鸣，遥知岁寒逼。人生何可恃，金丹须努力。流景终不回，永叹尚何益。我不叹白发，安得新少年。往者不失势，后来岂能贤。世间亦多士，倚伏良有缘。寄语夸夺子，古人已皆然。修道须阴功，留侯亦何为。区区欲报怨，方为帝王师。辟谷学赤松，强为女子饴。黄石更殉葬，空令后人疑。皖皖何氏女，不食终不饥。普公南迁日，金镜识仙衣。清冷少言语，时时露天机。冥数有时尽，玉棺有馀辉。古人喜功名，冒死立奇节。嗟我亦何弱，翰墨老蒙拙。富贵难苟求，耻随世汨没。千年柏庭下，不负金光骨。不识扬子云，清峭想玄鹤。后世欲论文，斯人不可作。死生固有命，一眚为投阁。相去已千年，空山甘寂寞。黄叶日已落，西飙易惊衰。忆昔阳春下，芳华弄葳蕤。四序不代运，生物皆凌夷。匆匆盖常理，晚暮令人悲。百草皆有种，风土不可移。甘辛与美恶，所得自适宜。东家鲐背翁，前日乃婴儿。耄倪寄百年，谁可强扶持。芳华有不实，不实未足悲。神仙不死药，多采南山芝。天外青青山，重云忽蒙翳。青山终不移，明目未可睨。秋风方憀慄，冥雨何时霁。不见希夷翁，欲学穷年睡。夜半山气冷，始知秋序深。开轩望明月，西岭莽涔涔。人籁久已息，繁然蟪蛄吟。缅怀故丘鹤，清唳有馀音。遥与白云期，岂惮冰雪侵。人情与物象，邂逅惬幽心。夜漏渐已长，清风入松林。逍遥掩蓬户，微凉生衣襟。潇湘望秋月，清旷无风埃。谁知故园影，亦向裔夷来。水际衰老翁，练衣独徘徊。頫仰方自适，为谁指玄胎。落叶何足叹，岁暮皆枯枝。白发不可摘，我老谁不知。荣瘁乃常理，日月潜推移。庄生强欲下，祗能解人颐。我意不自适，何为浪多忧。草舍亦无事，浩如水中舟。陵谷尚或迁，百年为谁侜。不作亦不止，生肇知吾优。前日春已归，残花尚赤白。秋来初未顷，园林亦早索。桃实久已空，黄柑年可摘。唯有半折松，青青独如昔。少年勿叹息，明年复春色。莫疑衰老翁，住世方为客。畴昔一梦还，强忧亦强喜。残息若少延，视今谅亦尔。何为有得失，宁非为物使。长哂王潜夫，区区论天咫。"}