{"id":"842007","title":"故邑侯刘谦山先生循吏也，计其在江阴时于今已二十年，向者暨阳舆诵吾无与焉。今以世变返云南，因送之以诗。四首 其三","dynasty":"清末民国初","author":"曹家达","text":"梁水城边冻草缁，万松山下树离离。即今宁海怀人夜，正是苏台话旧时。朗旷旧名知地脉，阿迷相望去河湄。北门亦有澄江在，旧治分明寄所思。"}