{"id":"702153","title":"往卜邻驿山间四绝句","dynasty":"明","author":"湛若水","text":"野桃得意为谁秾，水际翩翩弄影红。可惜不栽玄圃上，却同灌莽倚春风。江山景物元同我，鸟哢花枝故异音。我欲题诗愁鸟讶，我诗还作越声吟。真成入谷笑鸣驺，谷里云閒水自流。肯许周行平似砥，能输千里作山游。一溪诘屈群山里，迂径缘山屡度之。非是皇程畏纡慢，不妨留憩改新诗。"}