{"id":"576498","title":"十月二十二日四望山陪祀礼成呈诸执事","dynasty":"明","author":"黄哲","text":"玄明开朔序，禋类卜辰良。武成遵誓命，汾畤备馨香。惟皇俨雍穆，对越思洋洋。凝旒仰坤壝，授律挟乾纲。风云从龙虎，乐舞登凤凰。圭币有容秩，緌缨纷焕煌。苾芬既明诚，肸蚃回穹苍。兹焉迪昌运，赤伏臻遐祥。徂征乃自葛，义旅时鹰扬。同德奋熊罴，桓桓先启行。阿衡重麾钺，跪毂观旂常。海岱仍率职，堪舆希泰康。繁祠陋衰典，昭告纪兴王。群英聿来助，委佩锵珩璜。多仪动文彩，列宿开荣光。庸薾忝趋承，赓歌聆颂章。宸猷愿终述，豁达垂无疆。"}