{"id":"1112015","title":"高桥舟中二首","dynasty":"宋","author":"吴潜","text":"小队旌旗西郭头，笋舆缓步看农畴。十分田有九分辟，今岁人无去岁忧。贴水新秧头欲起，连云宿麦颔都收。天怜老子勤民瘼，赐与丰年不待求。小麦青青大麦黄，海乡风物亦江乡。篮铺蚕种提归急，肩夯牛犁出去忙。春涨半篙波潋滟，晓山一带色微茫。东风客子思归切，不待啼鹃也断肠。"}