{"id":"884666","title":"题刘宪十君子轩","dynasty":"宋","author":"朱翌","text":"北极元轩气，受命惟尔独。四方散子孙，万里异闽蜀。戴谱六十一，岩谷无遗录。段记三十九，冥搜出隐伏。世若不尽见，谁为合其族。儒林老丈人，与世谈无欲。开轩延十君，跪坐进三沐。高低列云来，新旧间伯叔。团栾十家春，门户各清肃。客至为卷帘，赞名问寒燠。一见伯玉辈，遂使季子服。我欲作竹史，就君求品目。"}