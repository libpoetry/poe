{"id":"739640","title":"同颙斋嵩霞皋亭看红叶即事","dynasty":"清","author":"钱琦","text":"长空霁烟雾，幽意何凄悄。乘兴访东皋，挈伴踏清晓。是时秋云暮，万木就枯槁。爱兹枫林叶，冷挹霜华饱。灼如夭桃鲜，烂若晴霞绕。曲折缘树行，一路恣幽讨。信步不知远，误到境逾好。忽逢田舍翁，招邀入深窱。茅茨三五间，夹以翠竹筱。到门引客入，礼法互草草。老瓮篘新开，山庄地不扫。橘摘檐前枝，鱼网门外沼。远岫出重云，疏林鸣杂鸟。俯仰身世忘，乾坤草亭小。引觞渐颓然，夕阳沈树杪。拂衣辞主人，夹路晚烟袅。凉飔醒醉眸，枝枝红未了。矫首发长歌，清音出林表。良会亦须臾，美景讵常保。不见红叶红，转眼随秋老。寄言素心人，灵根慎自葆。"}