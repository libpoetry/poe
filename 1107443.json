{"id":"1107443","title":"上绍兴守俞阁学生日","dynasty":"宋","author":"史浩","text":"扶舆光气拥清苕，竦记真儒载诞朝。天令聿新青帝律，王正初御紫宸朝。已开师幕居东陕，行握台符侍九霄。春醑如渑介眉寿，亦应兼喜颂陈椒。试向黄堂寿我公，庞眉齯齿气冲融。乌飞会看三松老，鲸饮何辞百榼空。的皪方瞳曜迟日，扶疏绿鬓受春风。摩挲铜狄长安道，肉眼它年记此翁。自从戟钺临东阃，恋恋车尘拜紫芝。排雾已逢回阮眼，持蠡谁解测黄陂。知音不借一人誉，走驿聊驰千岁诗。桃李从今满天下，月明乌鹊得依枝。"}