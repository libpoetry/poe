{"id":"1158176","title":"药名联句","dynasty":"唐","author":"皮日休","text":"为待防风饼，须添薏苡杯。香然柏子后，尊泛菊花来。石耳泉能洗，垣衣雨为裁。从容犀局静，断续玉琴哀。白芷寒犹采，青箱醉尚开。马衔衰草卧，乌啄蠹根回。雨过兰芳好，霜多桂末摧。朱儿应作粉，云母讵成灰。艺可屠龙胆，家曾近燕胎。墙高牵薜荔，障软撼玫瑰。鸓鼠啼书户，蜗牛上研台。谁能将藁本，封与玉泉才。"}