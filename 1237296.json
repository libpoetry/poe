{"id":"1237296","title":"上京即事","dynasty":"元","author":"萨都剌","text":"白昼箫韶起半空，水晶行殿玉屏风。诸王舞蹈千官贺，高捧蒲萄寿两宫。沙苑棕毛百尺楼，天风摇曳锦绒钩。内家宴罢无人到，面面珠帘夜不收。凉殿参差翡翠光，朱衣华帽宴亲王。红帘高卷香风起，《十六天魔》舞袖长。中官队仗等宫车，小样红靴踏软沙。昨日官家清宴罢，御罗轻帽插珠花。大野连山沙作堆，白沙平处见楼台。行人禁地避芳草，尽向曲阑斜路来。院院烧灯有咒僧，垂帘白日点酥灯。上京六月凉如水，人渴天瓢更赐冰。祭天马酒洒平野，沙际风来草亦香。白马如云向西北，紫驼银瓮赐诸王。牛羊散漫落日下，野草生香乳酪甜。卷地朔风沙似雪，家家行帐下毡帘。紫塞风高弓力强，王孙走马猎沙场。呼鹰腰箭归来晚，马上倒悬双白狼。五更寒袭紫毛衫，睡起东窗酒尚酣。门外日高晴不得，满城湿露似江南。"}