{"id":"95808","title":"病中寄呈王信州老谢丈","dynasty":"宋代","author":"赵蕃","text":"韩诗不可犯，颜字不可凟。旧言驱瘧疠，其效甚符籙。追慕记初学，讽诵怀三复。如何且逾月，此物犹肆毒。得非缘法异，无乃灾釁酷。推移自前后，进退亦淹速。岂惟搜脂髓，直觉憎面目。医方戒山果，牙颊怕脔肉。味嫌东野荠，馁厌平原粥。莫知所生理，真恐遂鬼录。属时秋已季，更值雨相续。卧闻扫空阶，起步惊陨木。蛩号故亡赖，蚊豹成暗逐。未资卒岁计，颇病严霜促。幸遭贤使君，立政匪今俗。教微下黄堂，惠已周白屋。论情素有托，谒见惭未卜。讵应四壁立，久作穷途哭。谢公方在郡，荐士宜首牍。畴能借齿牙，价可重金玉。自怜非道谋，触事先颜恧。病倦不成书，书成况难读。"}