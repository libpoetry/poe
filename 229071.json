{"id":"229071","title":"送潘恭叔提干往潭州省侍","dynasty":"宋代","author":"释宝昙","text":"父子湖海心，岁月易波荡。长沙固艰难，不在九天上。风尘护衣篝，花柳谢屏障。车行无多乘，雷动有馀壮。阆风吾故游，弱水恨新涨。诗书饱丘壑，翁事来献状。入门视颜閒，一笑挟缯纩。官池凫雁深，洗盏发家酿。人生果何乐，此乐天所贶。故山在何许，梦寐或东向。公如问云何，报我今跌踼。"}