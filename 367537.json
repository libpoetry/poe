{"id":"367537","title":"庆春宫·芭蕉，和蕙石","dynasty":"清代","author":"杨玉衔","text":"秋味凄清，春心舒卷，也来急雨阑东。期雁擎书，调莺欹扇，旅情乡梦都慵。绿天深处，净碧唾、飞尘谢红。有时题句，纸贵何妨，喜对珍丛。弹章竹拜临风，小草晞阳，见蔽阴浓。凭藉园林，招摇风露，一场迷鹿终空。雪图摩诘，识身脆、金刚漫同。积愁成结，邻圃丁香，代惜渠侬。"}