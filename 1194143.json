{"id":"1194143","title":"杂曲歌辞 杨柳枝","dynasty":"唐","author":"孙鲂","text":"灵和风暖太昌春，舞线摇丝向昔人。何似晓来江雨后，一行如画隔遥津。彭泽初栽五树时，只应闲看一枝枝。不知天意风流处，要与佳人学画眉。暖傍离亭静拂桥，入流穿槛绿摇摇。不知落日谁相送，魂断千条与万条。春来绿树遍天涯，未见垂杨未可誇。晴日万株烟一阵，闲坊兼是莫愁家。十首当年有旧词，唱青歌翠几无遗。未曾得向行人道，不为离情莫折伊。"}