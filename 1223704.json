{"id":"1223704","title":"赋苏伯修滋溪书堂","dynasty":"元","author":"虞集","text":"滋源恒伏流，春雨川乃盈。林畴广敷润，草木俱繁荣。临深见游鯈，仰乔有鸣莺。君子乐在斯，斋居托令名。积学抱沈默，时至有攸行。抽简鲁史存，采诗商颂并。禹穴追马公，湘江歌屈生。纫兰不盈握，伐木有馀情。浩然欲浮海，归兴还濯清。方舟我为楫，白发愧垂缨。"}