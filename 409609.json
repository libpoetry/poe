{"id":"409609","title":"蜀军叹","dynasty":"近现代","author":"陈国常","text":"岷山导江江水长，峨眉秀峙千仞冈。蜀都壮丽比金汤，天府殷富同苏杭。无何民六分驻防，防区制成蜀地荒。各军苛暴如虎狼，廿三预征六一粮。酷吏催科太仓皇，郑侠流民徒悲伤。剥肤吸髓川民僵，鬻子卖妻家道亡。水旱饥馑电中央，山川崩溢变非常。萁豆相煎等自戕，运筹帷幄无子房。指挥不定召祸殃，军委县令无龚黄。残民报纸恶迹彰。君不见衅肇八王将不良，晋祚以灭失朝纲。又不见唐代分崩不自强，师兴九道卒倾唐。观今鉴古事勿忘，毕竟佳兵致不祥。蜀军祸蜀误梓桑，但望从此整戎行。"}