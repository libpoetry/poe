{"id":"1082130","title":"暮春苦雨","dynasty":"宋","author":"刘才邵","text":"鸣鸠逐妇蚁移窠，众山戴帽垂云幕。雨从中夜猛如倾，春晚东风真作恶。竹响偏能䀨睡馀，晓寒无奈侵衣薄。可惜残花飞欲尽，赖有苍苔衬初落。瓦沟散水作疏帘，虫网缀珠挂璎珞。波穿石罅泛泷泷，烟接水光低漠漠。秧抽翠毯竞穿泥，蚕恋迟眠未登箔。求桑操耒田家急，久雨欲晴人意各。稍见天边岚翠收，已觉林间鸟声乐。心怀莫悦厌蒸湿，眼界方期便开拓。但得高风恣性吹，不怕归云无处著。明朝准拟看溪山，已办瘦筇与芒屩。"}