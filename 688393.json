{"id":"688393","title":"宫词次邵汝学韵八首","dynasty":"明","author":"江源","text":"咫尺长门限玉墀，春风辇路长苔衣。花边日落帘栊暮，闲看双双燕子归。尽日深宫不卷帘，玉颜何用斗春妍。君王剩有关睢化，枉费长门买赋钱。罗幕风惊午梦回，金车何处隐如雷。起来颠倒衣裳甚，只恐君王更一来。夙抱衾稠分所宜，深宫何敢怨春迟。东风自是无私物，开到棠梨第几枝。翟衣初赐带天香，隆宠难酬袜线长。补得山龙新御衮，十年针黹敢辞忙。十载端居禁蓹深，玉颜虚掷此光阴。君前未献鸡鸣什，负妾平生犬马心。盛衰颜色即炎凉，羞作当时半面妆。饥火静消心似水，平阳歌舞任他忙。晚凉无伴独登台，望断羊车不一来。不是君王不相顾，贾生前度正徘徊。"}