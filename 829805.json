{"id":"829805","title":"相见欢 畏卢写赠填词图，烟波澹沱，晴雨异态，寤寐西湖，辄倚此调。","dynasty":"清末近现代初","author":"徐树铮","text":"湖边竹树玲珑。不玲珑。可惜一春烟雨太溟濛。水痕蘸，晴光转，更惺忪。错把半江云气剪吴淞。清波绿漾鱼鳞。净无尘。一任画船来去不留痕。倚阑望，还惆怅，景中人。毕竟为谁閒却半湖春。湖天懒放新晴。晓阴轻。逗得薄寒吹彻玉楼笙。数风信，清明近，怕丁宁。著意雨丝烟柳困雏莺。双双紫燕归来。莫相猜。恰是湖山晴照晓帘开。约游伴，明朝换，踏青溪。不道一天酥雨又香街。"}