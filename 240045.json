{"id":"240045","title":"暮春联句·我似濂溪拙","dynasty":"宋代","author":"许月卿","text":"我似濂溪拙，人嗤凝式风。天连千障合，水可四溟通。我友二三子，他年十八公。逍遥吟弄趣，洒落霁光胸。傲睨芸香里，醉眠花影中。文章解迁史，计律更涪翁。与酒交逾密，为花谋必忠。鹤琴清夜警，莺燕暮春讧。冰释契杜预，露晞询巩丰，向能知至至，学贵不同同。山水清音有，园林胜事穷。"}