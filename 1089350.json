{"id":"1089350","title":"得赵昌甫诗集转呈转庵却以谢梦得诗见示有诗次韵","dynasty":"宋","author":"许及之","text":"我馋嗜诗欣染指，但见其长有谁毁。早年游方识赵谢，如鲁逢掖宋章甫。谢诗澜翻豪且古，赵句清癯澹而苦。学力到后成一家，渠自不知为孰使。天各一方费渴思，想见冰增寒似水。居然老手斫方圆，出户中规还中矩。转庵活法已参遍，何止得心仍得髓。我如无宝穷波斯，望著是珍先自喜。忽得赵璧急呈似，示以谢草如寄取。自怜老去无长进，努力吟哦训儿子。"}