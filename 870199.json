{"id":"870199","title":"陪同年吴冲卿登宿州北楼望梁楚之郊访古建中作是诗","dynasty":"宋","author":"司马光","text":"大禹息洪潦，画野经九州。波沈露群山，嶷嶷相婴钩。漩洄澹兹土，平敞诚寡仇。乘高极回望，坦坦无陵丘。先王崇皞济，建祀邦诸侯。玉帛从会同，赴告书春秋。六雄方逐鹿，为嬴弱姬周。兹为会战场，蹀血无时休。汉错削七国，祸生东南陬。亚夫闭高壁，坐折彊吴谋。典午倒太阿，辟户延旃裘。淮泗漫腥膻，房心掩旄头。人移烟火绝，榛茂豺狼游。唐纲日寖衰，盗起如螟蟊。相携聚萑蒲，袒臂提锄耰。蟠薄数千里，焚劫无馀留。圣朝定多垒，剑戟包貔貅。蓁蓁荆棘林，膴膴良田畴。耒耜趣时雨，黍稷丰岁秋。昔为车骑利，今睹桑麻收。我来宦东土，莨菪乘春流。行行次符离，固为亲交留。樽罍且为乐，携手登高楼。是时新雨馀，风日方和柔。云鲜乱花薄，波绿迷芳洲。羃羃游丝转，衮衮野阳浮。调篁语双鹂，翻雪矫群鸥。爱兹登临美，况复依良俦。聊适笑言乐，尽忘羁旅忧。翔阳何冉冉，渐与西山遒。驿程前有期，恋此当何由。分首下岧峣，怅然登暮舟。"}