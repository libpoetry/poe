{"id":"1061089","title":"和周提刑乐岁诗","dynasty":"宋","author":"饶节","text":"老农终岁忙，濯足不及骭。岂无相劳苦，穑事苦萦绊。迩来邻酒熟，隔户闻呼唤。客至便为约，此饮期达旦。乃翁起行酌，瓦缶恣瀰漫。一引未置之，捋肘发屡叹。尝记秋来雨，似称春馀旱。旱忧牟麦焦，雨惧禾黍烂。而今雨旱解，万事皆毕干。傥非值时和，未易了炊爨。似闻使者贤，云似周十乱。语竟复满引，抵掌笑秦汉。"}