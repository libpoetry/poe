{"id":"1008055","title":"谢黄禅师华严会供食","dynasty":"宋","author":"谢枋得","text":"十兆九万拜，求道心如惔。毗卢顶上珠，直欲一手探。天厨送谁馔，众腹岂敢贪。君有维摩心，作茧怜吴蚕。八万四千供，只须丈室函。昔我闻晨钟，今载草堂楠。流年急如梭，长歌愧仙蓝。勇寻赵州关，何畏白发鬖！愿为护法轮，金甲持长锬。又恐回道人，晚遇黄龙南。"}