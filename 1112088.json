{"id":"1112088","title":"和道卿舍人奉祠太一斋宫","dynasty":"宋","author":"宋祁","text":"素秋来蕊馆，瑞祝达霄晨。蘋荐祠无饩，楼居地不尘。掷波琴鲤乐，傍畤汉鸡驯。此际清怀极，盈杯沆瀣津。尘氛不可到，深注五城楼。素瑟少今韵，仙春无俗秋。晨杯三秀洁，夜檠九光流。顺报通霄极，纷纶瑞福遒。地占丛霄胜，人持禁橐来。诗长清夜遍，祠罢素秋回。爽籁天中发，虚弦月际开。无容以风解，身自到蓬莱。"}