{"id":"843029","title":"人日栩楼吟集分韵得瑞字并呈匏庵","dynasty":"清末民国初","author":"陈宝琛","text":"风鹤绵冬春，诗声岂非瑞？矧兹朋簪盍，胜似草堂寄。主人庭宇拓，避俗善养志。我来欻已期，陶写亦数至。土风始百年，逮君盖四世。汉上罗宾僚，宣南盛气类。洛钟千里应，赵璧一双赛。俯仰甲子周，承平有馀味。秃翁感遗孑，梨楂并所嗜。不图隔京尘，复此倡闽派。酒温梅正花，万事且拨置。"}