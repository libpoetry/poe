{"id":"845289","title":"塞垣春 长夏无聊，午睡梦见洗象，起闻黄鹂在柳上鸣，率成此解","dynasty":"清末民国初","author":"樊增祥","text":"净扫池边地。小雨过、斜阳至。调冰雪藕，洗桐浇竹，多少幽事。甚无情、碧树新蝉起。侧耳处，琴声细。问冠緌、为何物，暑中真合抛弃。潇洒北窗人，羲皇上、一种高致。梦到玉河阴，看香象争洗。苦将人、好梦啼破，浑不解、柳边双莺意。笑谢夏畦客，乃公今倦矣。细马轻车稳。玉女电、无凭准。浮瓜绿井，买茶茅店，刚遇炎景。料黄尘、芳汗濡斜领。月映水，滹沱暝。陇头人、空延伫，懒鸿不寄书锦。归见倚门人，临风笑、兄弟争问。执手认离颜，减红蕙风韵。算三年、灞柳牵系，还家又、藕花生辰近。我屋北池北，白鸥烦问讯。"}