{"id":"615348","title":"三月初十日见盘莲花贻伍子","dynasty":"明","author":"李孙宸","text":"百卉含生意，应候乃发萌。暮春启初月，春花吐其英。桃李及杏柳，华林递主盟。赏未罄春敷，望岂逮夏荣。眷言此泽芝，天留绚朱明。斗芳一何忙，早挺当春茎。露凝犹苦寒，水映初泮冰。欲制以为裳，将嫌春服轻。西施在若耶，春游炫相矜。昨岁爱花好，白花红绿骈。今岁怜花早，花神有何灵。寄与褰芳人，涉江若为情。"}