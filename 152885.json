{"id":"152885","title":"赠赵参军滂","dynasty":"宋代","author":"贺铸","text":"髯参军，髯参军，平昔相好书相闻。妙兼八法嗤五云，一字仅课三年勤。春回玉树生兰筋，骅骝气压千羸群。庾家之鸡安足云，君子砚渔而笔耘，桓扇兮羊裙。奈何不书蘂珠秘录之真文，宝厨钿轴缄灵芸。阆居清绝无世纷，谁其观者紫阳君。後日人间偶流落，犹得标题持键钥。"}