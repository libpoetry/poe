{"id":"691153","title":"初冬伍国开有开有看梅之约以雨屡阻至十月既望始共探赏分赋二首","dynasty":"明","author":"李孙宸","text":"花期劳豫约，及此得邀欢。落日寒山外，开尊坐石栏。欺春先自放，映月晚逾寒。未遣愁吹笛，新枝正耐看。忆归方四载，四赏故园梅。为爱先春意，同寻泛月杯。星星冰艳见，细细冷香回。莫以流光感，翻令怀不开。"}