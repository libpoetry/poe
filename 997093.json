{"id":"997093","title":"晓起临汝","dynasty":"宋","author":"黄庭坚","text":"缺月欲峥嵘，鸣鸡有期信。征人催夙驾，客梦未渠尽。野荒多断桥，河冻无裂璺。羸马踏冰翻，疑狐触林遁。清风荡初日，乔木啭幽韵。崧高忽在眼，岌峨临数郡。玄云默垂空，意有万里润。寒暗不成雨，卷怀就肤寸。观象思古人，动静配天运。物来斯一时，无得乃至顺。凉暄但循环，用舍谁喜愠。安得忘言者，与讲齐物论。"}