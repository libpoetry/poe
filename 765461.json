{"id":"765461","title":"水龙吟 舟夜闻笛","dynasty":"清","author":"杜文澜","text":"几番吹月梅边，一双瘦鹤支烟冷。江城又晚，飞花渐寂，今宵倦艇。宿鹭惊沙，潜虬舞壑，断肠谁听。趁荒洲渺霭，声来甚处，偏只有、羁魂醒。长恨芙蓉分镜，遍珠楼、更无人凭。寒潮暗长，丝杨尽老，鳏鱼自惊。前路山阳，旧游黄鹤，那堪愁并。剩苍波一片，稀星薄雾，伴孤鸿影。"}