{"id":"1118416","title":"村饮四首","dynasty":"宋","author":"陆游","text":"不来东舍即西家，野老逢迎一笑哗。试说暮年如意事，细倾村酿听私蛙。无念无营饱即嬉，老翁真个似婴儿。昏钟未动先酣枕，日上三竿是起时。买来新兔不论钱，钓得鲜鳞细柳穿。野店浑头更醇酽，一杯放手已醺然。淡烟孤榜系村桥，叠叠沙痕印落潮。最是一年秋好处，踏泥沽酒不辞遥。"}