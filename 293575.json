{"id":"293575","title":"重阳前一日叶已畦招集横山用昌黎醉赠张秘书韵","dynasty":"清代","author":"翁延年","text":"风高山色爽，渺渺离鸿闻。磊落横山主，宛若云中君。托迹横山下，海内称能文。僶俛天地间，富贵比浮云。缃帙无髣髴，翰墨有馀芬。浩浩木石居，悠悠麋鹿群。但求古人合，不觉世事分。肥蕨颇可食，浊醪亦可醺。瞻彼万仞冈，郁郁多氤氲。造化岂终极，人生安足云。文章亦经史，薄俗徒纷纷。剪葵烹九月，滋味美于荤。东篱黄菊秀，赋得碧罗裙。秋气尚馀煖，巧簧惟乱蚊。良友贵责善，孰辨犹与薰。好学须好古，五典兼三坟。古人不偶世，莘渭且耕耘。身立庙堂上，竹帛列奇勋。共酌横山酒，横山日已曛。"}