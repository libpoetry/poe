{"id":"116018","title":"东园·堂中宴坐不妄出","dynasty":"宋代","author":"张耒","text":"堂中宴坐不妄出，堂外青春去如失。小园十步绿如云，一时桃李事已毕，犹有荼蘼数朵在，未觉尘沙污玉质。金沙格俗终可怜，腻白娇红如欲滴。老夫睡起听山禽，竹间林外纷嘲啧。笋生渐惬子猷愿，梅熟未邀朱老吃。翻书只作随睡具，倾壶屡进忘忧物。今春风雨稍依节，上田麦穗过数尺。但知洗眼看世涂，莫厌终身守蓬荜。"}