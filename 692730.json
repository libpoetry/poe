{"id":"692730","title":"水仙花四绝","dynasty":"明","author":"杨慎","text":"淩波微步洛川傍，合与江梅竞晚芳。不见当年林处士，西湖配食水仙王。金盏银台映绿樽，清香况复赛兰荪。秪应岩桂为朋辈，未许山?作弟昆。瑶池阿母惜幽芳，青鸟东来未许将。小玉双成都睡去，一枝传自段安香。乘鲤琴高采掇新，蔚蓝天上少红尘。黄姑渚畔湔裙水，不是人间妒妇津。"}