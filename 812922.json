{"id":"812922","title":"哀太仓龚生肩吾","dynasty":"清","author":"张九钺","text":"乾坤无处置狂才，只合抽身走夜台。笔落鬼神终避焰，哭残山水为留哀。塞高鸡鹿弯弓出，梁拥鼋鼍草檄来。大府机谋谁倚仗，一樽空自酹苍苔。名场不惜拔蝥弧，经史填胸得气粗。一卷丹黄樊绍述，平生名字庾肩吾。曾倾美酝看余饮，不道雄谭失子孤。扑枣贳裘歌散尽，章江风雨夜模糊。"}