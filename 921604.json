{"id":"921604","title":"九月十五日，迩英讲《论语》，终篇，赐执政讲读史官燕于东宫。又遣中使就赐御书诗各一首，臣轼得《紫薇花绝句》，其词云：丝纶阁下文书静，钟鼓楼中刻漏长。独坐黄昏谁是伴，紫薇花对紫薇郎。翌日各以表谢又进诗一篇，臣轼诗云","dynasty":"宋","author":"苏轼","text":"绣裳画衮云垂地，不作成王剪桐戏。日高黄伞下西清，风动槐龙舞交翠。壁中蠹简今千年，漆书科斗光射天。诸儒不复忧吻燥，东宫赐酒如流泉。酒酣复拜千金赐，一纸惊鸾回凤字。苍颜白发便生光，袖有骊珠三十四。归来车马已喧阗，争看银钩墨色鲜。人间一日传万口，喜见云章第一篇。玉堂昼掩文书静，铃索不摇钟漏永。莫言弄笔数行书，须信时平由主圣。犬羊散尽沙漠空，捷烽夜到甘泉宫。似闻指挥筑上郡，已觉谈笑无西戎。文思天子师文母，终闭玉关辞马武。小臣愿对紫薇花，试草尺书招赞普。"}