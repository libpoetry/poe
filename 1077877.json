{"id":"1077877","title":"许崧老见和月林堂夜坐诗复次前韵寄之","dynasty":"宋","author":"李纲","text":"宇宙一逆旅，安用归我庐。解装寓僧房，袤丈即有馀。三年走万里，华发照川途。颇思少壮乐，谈笑轻簪裾。醉挥铁如意，击碎红珊瑚。垂老见兵革，济时愧才疏。及兹再飘零，敛若霜中梧。幸从山林游，时与释子俱。超然意有会，不必窥其书。臞仙静退者，久要不渝初。和我月林篇，此作久所无。徵言思会面，岁晚苦离居。"}