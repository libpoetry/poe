{"id":"172500","title":"公无渡河·公乎渡河不可航","dynasty":"宋代","author":"孙嵩","text":"公乎渡河不可航，年既老，智则童。临流径渡何伥伥，夫岂有急须自亡。前无掣，后无挤，且无迹捕至尔门，未至东市之诛磔死如牛羊。河流在前白日光，谁以锦覆河流黄。公不见河源夭矫落崑崙，悬天注地千里强。飞奔突入中原疆，一击无有完堤防。跳蹴后土舂穹苍，公懵视之行康庄。掉臂而往无褰裳，不能驭风骑气奚为狂。河之流汤汤，鲲鲸之恶未可量。长戈为鳍锯为尾，刀崖斧窟镵牙张。公其以身委饥肠，人生无难死足伤。以饥寒死骨犹藏，棺槨送尔松柏冈。何必为河之鬼冯夷乡，其下浊泥出无梁。何不相蹙公自僵，奈何乎箜篌之音河水旁。"}