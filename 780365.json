{"id":"780365","title":"喜迁莺 过米市胡同作","dynasty":"清","author":"周之琦","text":"翻阶红药。尚作意弄晴，雕栏西角。金谷春迷，芜城天远，都把俊游抛却。闷思去年花发，愁惹今年花落。燕飞尽，问悠悠何处，桥边朱雀。疏箔还更启，闲拂暗尘，梦短凭谁觉。蜡泪黏萤，衣香化蝶，不记那回行乐。旧欢断魂人往，新侣探芳人约。赏心事，又从头听取，柔奴弦索。"}