{"id":"695417","title":"赠大司徒毕老先生得请旋里","dynasty":"明","author":"林应聚","text":"八座崇阶尚黑头，遽将簪组付沧洲。功成欲辟留侯谷，勇退先浮范蠡舟。从此圣心劳梦寐，其如国计莫分忧。愿公亟慰苍生想，肉食而今惭远谋。归舍遥将帝旨颁，殊恩缱绻几人攀。清风长拂司农署，卿月孤悬碧海湾。仲父才高宜握计，谢公望重岂投闲。此行暖席无多暇，伫奉征书领鹓班。厘保勋崇彻紫宸，鸿飞渐息谢风尘。壮猷何事辞明主，姱节于今表大臣。南国绅缨虚曳履，东山烟月好垂纶。但愁四海多虞日，难赋归来老此身。喜从画省沾光辉，一自投簪愿巳违。黄发迩来看渐少，白驹此去音还稀。时艰莫说宦情薄，身隐仍忧邦贮非。不独属员偏惜别，儿童拥道望公归。"}