{"id":"613500","title":"赋得衡山送张明府还龙门","dynasty":"明","author":"李之世","text":"望衡山，衡山高不极。七十二峰头，峰峰如列戟。三十八洞泉，泉泉通地脉。祝融崚嶒倚天外，芙蓉石廪势如掷。瑶函漶没几千秋，中馀玉宇不可识。非但列宿应机衡。人文往往发休徵。伊山古屋读书处，至今紫雾屯青冥。我公早毓衡山秀。气吞云梦常八九。探奇欲蒐洪荒前。文雅直追宋屈后。登坛一啸雄风来。化为云雨遍苍垓。天南两地行云过，次第薰风桃李开。回风披拂甘棠树。昼永鸣琴坐清署。彩笔雄驱七泽涛，翰墨淡扫潇湘雨。花前小队缓辔行，章缝竹马杂交道。不独解推怜赤子。也能吐握下儒士。江南二月春和煦。星轺卑发邮亭路。不尽扳辕卧辙情，空馀下榻鸣琴处。岭云楚水望迢迢，中天衡岳倚晴霄。缄情惟有衡阳雁，翘首龙门天路遥。"}