{"id":"503784","title":"送王彬叔往同安二首 其一","dynasty":"明","author":"郭奎","text":"驾言出城门，遥望西南路。别离良在兹，嘉会不常遇。置酒张琼筵，绸缪复凝伫。饮饯未崇朝，聊以慰情素。翩翩白罗裳，皎皎琼瑶树。高步凌青云，岂为缁尘污。春江及信潮，方舟袭兰杜。小人众所疑，君子谁不慕。久欲同车子，攀辕莫能去。惜哉苦淹留，年芳易迟莫。顾瞻怀殷勤，增我越乡虑。"}