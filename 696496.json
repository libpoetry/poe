{"id":"696496","title":"用彭太守喜雨韵","dynasty":"明","author":"郑真","text":"谁奏封章彻帝穹，蜿蜒沧海奋神龙。阴重兵铁驱云骑，队逐旗旌散雨工。送喜定容蓬岛客，醉歌欲效杜陵翁。文章大手多燕许，相业须传济旱功。商羊缥缈舞层空，涧谷深深起蛰龙。阊阖九重传帝命，云霆千里沛神工。有年喜续麟经笔，乐事欣传鹤发翁。争似盛明贤太守，恩波湛湛不论功。"}