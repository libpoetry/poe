{"id":"237552","title":"寿李夔州乃","dynasty":"宋代","author":"阳枋","text":"乾月生真贤，老子其犹龙。主静以观动，万籁鸣秋虫。片心间渊明，结社同远公。俯仰身世浮，妍华收晴虹。堂迥妙香凝。超然天地通。至怀三斧外，真味一瓯中。震长可代父，物生辰与同。正东权发育，造化谁能穷。长居东昆隅，生意来重重。高枝翔凤凰，{左口中邕右隹}喈呜梧风。尝闻乾一气，禀付人稀逢。公全六画阳，何始复何终。札菊不足蔬，芝苓非所供。刚健自无自，天人知共宗。世无飞升客，浪说吕仙翁。世无武陵源，异境空蟠胸。惟公秉乾德，七十元舂容。举家秀而贤，无非乾所钟。生生之谓易，笑言支长筇。举杯问苍天，天高杳无从。我欲携认篇，相随鹤山峰。"}