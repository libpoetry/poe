{"id":"431352","title":"题亚子分湖旧隐图四首","dynasty":"近现代","author":"王汾","text":"劫后湖山半荆榛，桃源何处可逃秦。旧居胜地欣无恙，留与君家理钓纶。陆郎雅擅丹青妙，阿堵神传处士家。一幅天然图画好，伊人秋水溯蒹葭。风景依稀月一湾，盟鸥应识故人颜。输君饱领清闲福，修到廉泉让水间。辞家王粲赋长征，海上孤鸿一羽轻。飘泊独怜长作客，梅花湖畔不胜情。"}