{"id":"687622","title":"题马嘉贞画四绝","dynasty":"明","author":"孙绪","text":"孤琴岩壑昼阴阴，涧雨山风野水深。咫尺断桥心万里，美人家在翠微岑。雨后青山画不如，山蹊深处野人居。花开花落年年事，閒看溪桥策蹇驴。看山不尽扣舷歌，双眼浮云万顷波。尽说鲈鱼称莼菜，秋风秋雨奈愁何。小桨从教野水欺，短檐偏受朔风吹。得鱼换酒且同醉，老尽青山总不知。"}