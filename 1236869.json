{"id":"1236869","title":"送陈玉林南还二首","dynasty":"元","author":"柯九思","text":"谢安墩上新亭好，玉斧鸾旌记旧游。五采已瞻天子气，六龙初起帝王州。元戎谈笑收京阙，阿阁论思侍冕旒。归卧沧江今白发，鼎湖云断使人愁。龙去亭空思惘然，道人和泪话当年。珠宫锡号开三岛，金榜承恩自九天。花落御床沾宿雾，苔生辇路湿苍烟。春来怕渡秦淮水，处处青林啼杜鹃。"}