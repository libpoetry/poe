{"id":"1235877","title":"三月一日杂诗四首（延祐七年）","dynasty":"元","author":"宋褧","text":"仙龙髯堕古混台，碧籞春深花自开。踏白马前双斧钺，路人争喜晋王来。苑树云藏绀色鸦，綵楼昏鼓促沉霞。分明不似鼕鼕韵，寂寞东风十万家。柳簇红桥绿雾匀，羽林戈戟锁重闉。朝阳空照俜仃影，长似东街碧树身。旧时瓮城野樱桃，隈隅弄日晴树高。游人来往不能折，烂醉来时玩碧梢。"}