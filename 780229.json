{"id":"780229","title":"念奴娇 中州相国寺传信陵君故宅，和小苏潭集中韵","dynasty":"清","author":"叶绍本","text":"西园公子，恁才名绝代，偏遭时忌。一击泰军纷解甲，同气情怀难已。关上鸡鸣，楼头客醉，碌碌谁能尔。史公佳传，千秋犹记名字。谁料草没鸿池，雪残兔苑，销尽王侯气。往日风流都歇绝，折戟沉沙难洗。竹院晨钟，松林夕梵，久忘烽烟紫。夷门何处，缁尘滚滚东起。"}