{"id":"500419","title":"寓意 其一 鸦","dynasty":"明","author":"陶安","text":"世俗恶鸦鸣，每以为不祥。或称亦报吉，两说皆渺茫。祸福人自致，物岂预度量。君子循善道，自然天降康。万一遭不虞，有命莫可攘。小人悖理义，鬼神罚百殃。侥倖或安宁，气数乖其常。泛观未定天，倒置如未臧。事久天者定，曾何爽毫芒。飞鸦启长啄，适意自徜徉。默坐澄万虑，聒耳庸何伤。"}