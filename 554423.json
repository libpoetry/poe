{"id":"554423","title":"送陈侍郎洽镇抚交址","dynasty":"明","author":"胡俨","text":"大将南征统六师，临轩授钺当赤墀。时来气感风云会，义重恩承雨露滋。侍郎潇洒温如玉，佐戎妙选持钧轴。清冰寒露贮金壶，蛮烟瘴雾消烦燠。富良江头秋日清，舳舻千里连麾旌。鲸波夜赤旄头落，龙骧晓日飞天兵。楼船昔者夸杨仆，庙算今知得孔明。听笳月转青油幕，倚剑风生细柳营。赤芾翩翩归奏凯，两阶干戚生光彩。已宣德教被遐荒，更播天声扬四海。策勋宜列太常铭，千载邦家垂令名。男儿事业应须蚤，肯待萧萧华发生。兹行又捧天书去，远人致尔思含喣。黄金台前花乱飞，请君且把征骖驻。莫厌当歌劝酒频，明日相思隔烟树。"}