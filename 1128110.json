{"id":"1128110","title":"次郡太守刘朔斋秋晚谒谢脁亭小饮三首","dynasty":"宋","author":"程炎子","text":"鞭摇五马踏沙堤，秋晚除书下紫泥。藓壁篆碑猿捧砚，松关吟句鹤分题。裴休故宅今为寺，谢脁闲官昔仕齐。太守宴归宾客从，数声山鸟日平西。一祷心香雨便晴，万家和气酿成醺。时方入到昭亭路，风已吹开叠嶂云。话向禅中参冷淡，心于静处息纷纭。麦畦邂逅长沮语，想彻黄堂亦喜闻。掀髯一笑倚危阑，面面青山不厌看。霜染丹枫秋色绚，日烘紫菊露痕乾。鹊炉火慢熏龙脑，蟹眼汤新瀹凤团。回簇绛纱城郭晚，老梅吹角雁拖寒。"}