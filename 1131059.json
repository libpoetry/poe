{"id":"1131059","title":"子华兄生日五首","dynasty":"宋","author":"韩维","text":"秀眉华发貌安和，五福于今得最多。诸圣共忘心外境，八仙同入饮中歌。池面和风丽稍开，翠条芳甲满春台。笙歌竞奏长生曲，兄弟华颠对举杯。萱甲微抽碧玉簪，已惊花艳动筠篮。便须行乐迎东律，莫为回神滞北庵。柳阴散释真阳艳，妄虑消除至道冥。浮世短长何足道，须知时节在明星。白鹤群飞散作阴，方春膏雨一犁深。只知万物含芳润，谁识清通造化心。"}