{"id":"469190","title":"庐山揽秀图歌","dynasty":"明","author":"解缙","text":"昔年拄玉杖，去看匡庐峰。远山如游龙，半入青天中。四顾无人独揽秀，五老与我同舂容。手弄石上琴，目送天边鸿。二仪自高下，吴楚分西东。洪涛巨浪拍岸下，波光上与银河通。汲涧玄猿弄晴影，长松舞鹤号天风。天风吹我不能立，便欲起把十二青芙蓉。弱流万里可飞越，因之献上蓬莱宫。羲娥倏忽遂成晚，往往梦里寻仙踪。如今不知何人抚此景，树下一老与我襟裾同。披图题诗要相赠，气腾香雾秋濛濛。子归烦语谢五老，几时白酒再熟来相从。"}