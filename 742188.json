{"id":"742188","title":"与长山道士修一","dynasty":"清","author":"刘大绅","text":"羽客关东归，自言得秘术。五年居深山，专直如一日。山中有猛虎，爪牙利斧锧。洞底有修蛇，目光照石室。土人经见惯，时亦或股栗。羽客十余人，洗心藏于密。昼夜门不关，虎羊而蛇蛭。自是身意忘，宁关物我昵。即今城市间，虎蛇未可必。愿如深山中，庶几保无失。"}