{"id":"207332","title":"归朝欢·翠羽低飞帘半揭","dynasty":"宋代","author":"赵崇嶓","text":"翠羽低飞帘半揭。宝簟牙床凉似雪。窗虚云母澹无风，隔墙花动黄昏月。玉钗鸾坠发。盈盈白露侵罗袜。记逢迎，鸿惊燕婉，灯影弄明灭。蜀雨巫云愁断绝。罗带同心留绾结。交枝红豆雨中看，为君滴尽相思血。染衣香未歇。夜阑天净魂飞越。正销凝，一庭秋意，烟水浸空阔。"}