{"id":"603633","title":"寿益府殿下二十韵","dynasty":"明","author":"杨起元","text":"运适千龄启，畴仍五福骈。本支周干钜，磐石汉宗绵。殿旭旌旂动，宫霞彩翠骞。地分南岳近，亲比后星偏。藻翰邹枚从，璇跗鲁卫肩。裾曾当日曳，醴复几时延。弧矢逢花甲，貂蝉侍绮筵。小山词客幸，大药异人传。玉牒丹霄上，银潢紫气边。香随龙节满，云逐凤笙旋。橐籥聊观妙，希微即象先。青精栽作膳，鸿宝续称编。道合神明极，心函造化全。舆情元翕若，善颂喜徒然。孝友闻于国，丝纶美自天。剪圭非共戏，舐鼎或俱仙。缑鹤曾馀事，庄椿直小年。三光将并朗，五岳与齐坚。谬忝场苗狎，长怀苑树前。金膏如已就，为我寄真诠。"}