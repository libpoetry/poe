{"id":"1075860","title":"次韵伯远食杨梅十五韵","dynasty":"宋","author":"周紫芝","text":"徐侯嗜吴梅，健啖殊未阑。喜气入新诗，脱手如弹丸。遥想苍玉枝，尚带白露漙。日食三百颗，语客疑诞谩。何妨携束书，常作东南官。掇彼南山粲，奉君一酌欢。南山有佳树，采采何时殚。恨我无报章，上可追建安。谁知丹砂粒，亦满黄金盘。回甘似蔗境，嚼齿馀诗酸。安得移此种，飞舟下惊湍。红园夺朝霞，翠密回翔鸾。大胜万里来，日晒中枯乾。归期渺何许，且复同甘餐。调冰渍崖蜜，却暑资微寒。"}