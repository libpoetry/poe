{"id":"308964","title":"一寸金·秋分月夜","dynasty":"现代","author":"赵熙","text":"秋色中天，乍数虬签又平列。正小园金粟，霏霏染袂，西风瑶井，萧萧鸣叶。回想春分节。桃花下，夜深醉月。从今后，客枕如年，照影嫦娥定头白。何限征人，千山摇梦，腥吹战场血。念玟砧香杵，红灯如豆，刀镮马策，青丝成雪。千种心头苦，凉蛩外，向谁细说。何堪念，往日秋分，汉嘉浮翠艓。"}