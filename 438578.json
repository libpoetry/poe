{"id":"438578","title":"长城","dynasty":"金","author":"高宪","text":"秦人一铩连鸡翼，六国萧条九州一。祖龙跋扈侈心开，牛豕生民付砧礩。诗书简册一炬空，欲与三五争相雄。阿房未了蜀山上，石梁拟驾沧溟东。生人膏血俱枯竭，更筑长城限裘褐。卧龙隐隐半天下，首出天山尾辽碣。岂知亡秦非外兵，宫中指鹿皆庸奴。骊原宿草犹未变，咸阳三月为丘墟。黄沙白草弥秋塞，惟有坡陁故基在。短衣匹马独归时，千古兴亡成一慨。"}