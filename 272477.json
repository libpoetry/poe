{"id":"272477","title":"摸鱼儿·绿裙腰，年年芳草","dynasty":"清代","author":"吴藻","text":"绿裙腰，年年芳草，春风老却和靖。段家桥畔西泠路，寂莫古梅香冷。空自省。便荐菊泉甘、那许吴侬认。旧游放艇。记图画中闲，玻璃深处，曾吊夕阳影。先生去，抱月餐霞无定。几时鹤梦能醒。重来风景全非昔，一角楼台新證。栏欲凭。觉树底、霜禽小语留清听。行吟翠岭。把谢句闲携，巴歈拭和，对面碧山应。"}