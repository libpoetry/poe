{"id":"1127807","title":"送胡平一赴召六绝","dynasty":"宋","author":"曾丰","text":"豫章名胜二三公，分置谏坡枢府中。公更归为吾道重，涪翁不得擅宗工。汝颍初陪长者游，齿牙名理晋风流。讨论周易开端处，涵泳羲皇向上头。学校不兴名教衰，公其一力主张之。三千弟子还初籍，六一先生入后碑。此邦名分久无知，初政专精立等夷。与我军民新耳目，还他天地旧尊卑。诏归台阁侍从容，名节相高气自雄。攘臂何愁难倒海，抬头不畏有颓嵩。匪旦参兮伊夕枢，收藏名迹不容书。史官强立功臣传，房杜无功功有馀。"}