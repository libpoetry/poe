{"id":"416436","title":"凤皇台上忆吹箫    和晁学士","dynasty":"近现代","author":"乔大壮","text":"秋水生波，暮云离岫，驹光逝矣无还。笑此去、娵隅俊语，枉带诸蛮。逆旅貂裘也敝，襟袖染、烛泪斓斑。松楸畔，上冢路阻，满眼家山。如何燕巢无定，却过海经江，苦托梁閒。旧游恁、风吹梦醒，月照花残。毕竟柴门闭好，人世事、输与长閒。中宵起，空籁万壑天寒。"}