{"id":"547116","title":"夜郎歌送贾谏议德修奉使黔中临问属夷酋长","dynasty":"明","author":"于慎行","text":"燕城客舍经春草，落花如雪閒不扫。故人忽作夜郎行，离心沟水长安道。与君追逐竞高踪，翩翩矫若双飞龙。春风共载承明笔，晓月同趋长乐钟。嗟君风度何磊磊，夙昔大名满东海。千言倚马疾如飞，赋成四座腾光彩。一列金闺法从班，朝朝鸣玉侍天颜。牵裾折槛偶然事，谏草琅琅动九关。夜郎越巂天南土，万里夷荒开幕府。倚剑秋回七泽云，挂帆夜渡三湘雨。天书远向百蛮开，辫发番君夹道来。啸咤风雷震山岳，白日罔两何有哉。金杯红烛月鸣杵，酌酒与君对君语。区区离合安足陈，怀抱平生吾与汝。春晴日观转愁予，十二河山锦不如。莫诧故林偏得到，吾将走马深嵓居。"}