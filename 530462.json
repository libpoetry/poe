{"id":"530462","title":"檗谷　王侍郎图","dynasty":"明","author":"韩邦奇","text":"王子自闽来，揪愀颜色枯。须臾陨双泪，语我檗谷图。旻天覆下土，林鸦亦哺雏。我独失其怙，怀抱泣呱呱。哀此北堂人，青春抚遗孤。中道复弃捐，旻天降虐肤。晨鸡入省视，茕茕鲜盘壶。今也稍丰裕，肥甘逮妻孥。敝庐多寒暑，簟裀无褐蒲。冠裳锡双诰，安得奉桑榆。旻天覆下土，不闻予号呼。桐棺薄如墨，土浅且坟垆。兹能读丧礼，空有龙虎区。朝露零春华，秋霜寒如铺。牲醴亦嘉旨，安得奉庖厨。旻天覆下土，胡戾独予诛。空山柏如金，其味苦如荼。茫茫风木恨，直与乾坤俱。闻之重感伤，为君歌且都。努力树名德，毋愧曾闵徒。"}