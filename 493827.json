{"id":"493827","title":"策勋鲸海册为来潮推","dynasty":"明","author":"庞嵩","text":"羲皇画易开天地，讼师协济随成比。蛮夷贼宄内外殊，虞廷总属皋陶士。才堪平理能治兵，禁非正义原同行。莱兵远却惟司寇，泮宫献馘归明刑。圣贤矩度遗芳轨，古人亦可今人拟。渊泉浚养时之出，左宜右有皆相似。来公本是浙中英，少年甲第腾蜚声。龙光初奋镆铘匣，十二屠牛立解铏。潮邦正值风涛恶，横奔毒噬棼鲸鳄。惟公戢暴在安民，声色刑威本无作。冰清玉润阳春旋，期年民自以不冤。驰驱愿效同仇志，荷戈执挺争相先。曾贼渠魁已擒掊，党孽倭奴亦授首。赞猷辑士公居多，让德让功公不有。口碑载道讴歌频，誉声上彻通苍旻。康侯晋锡从天下，补衮行应入紫宸。乘风巨翮今未已，九万图南从此始。姬朝方吉承周公，壮猷共赞宣王理。有文谟，有武备，出将入相皆吾事。伫见勒绩燕然收功铜柱，纪万年之青史。"}