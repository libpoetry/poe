{"id":"682554","title":"赠四兄","dynasty":"明","author":"区大相","text":"桓山有四鸟，栖息同一枝。飞鸣自相应，饮啄亦相随。伯也忽先殂，仲氏念将离。羽翼各自远，声影一何悲。揽衣三叹息，觞至不能挥。愿逐南云翔，送子返故栖。昆山有良璧，连城剖见珍。投君君不宝，委置同沙尘。和氏既泣楚，蔺生复辞秦。光辉常夜发，声价动强邻。圣代饰瑚琏，胡弃清庙宾。徒令被褐客，掩抑情不申。愿言勿轻掷，识者需其人。"}