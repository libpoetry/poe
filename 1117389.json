{"id":"1117389","title":"后园即事三首","dynasty":"宋","author":"邵雍","text":"太平身老复何忧，景爱家园自在游。几树绿杨阴乍合，数声幽鸟语方休。竹侵旧径高低迸，水满春渠左右流。借问主人何似乐，答云殊不异封侯。天养疏慵自有方，洛城分得水云乡。不闻世上风波险，但见壶中日月长。一局闲棋留野客，数杯醇酒面脩篁。物情悟了都无事，未学颜渊已坐忘。年来得疾号诗狂，每度诗狂必命觞。乐道襟怀忘检束，任真言语省思量。宾朋款密过从久，云水优闲兴味长。始信渊明深意在，北窗当日比羲皇。"}