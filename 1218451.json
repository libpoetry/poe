{"id":"1218451","title":"余观近时诗人往往有以前代台名为赋者辄用效颦以消馀暇 其一 章华台","dynasty":"元","author":"岑安卿","text":"周纲陵夷九鼎轻，玉帛交错朝蛮荆。熊虔北睨志未已，积材垒土搀青冥。姬姜丽质郑卫音，台中燕乐森如林。汾沮远略肘腋变，乾溪一散愁人心。荒山饥走归无所，睡酣又失涓人股。棘闱深闭魂魄飞，申亥负尸埋浅土。章华台上空子规，啼杀游魂终不归。"}