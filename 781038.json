{"id":"781038","title":"予至西充三岁矣初见大雪喜为长歌","dynasty":"清","author":"常纪","text":"蜀地气暖无寒冰，连山积雪更未曾。每忆吾乡三冬节，峰岚满眼玉崚嶒。一官到此已三载，草木青青寒不改。纵然微雪亦旋消，那见花飞六出彩。今年栗烈北风吼，夜雨潇潇檐溜走。梦回乍疑纸窗明，开门雪片大如手。无乃天公戏，知是玉龙斗。柳絮拟最工，撒盐句真陋。琼贝积已多，琅玕压欲仆。访戴愧无船，起袁惭未候。东岭西岭青松失，千峰万峰玉笋出。三白腊前兆丰年，拍手农人笑语溢。我亦对之喜洋洋，连云宿麦拟仓箱。时和岁稔讼自息，庭前草长罗可张。地炉榾柮火通红，酒酣耳热气更雄。安得快马高缠鬃，手挽六石霹雳弓。杀伐狐兔无留踪，归来满马誇吾翁。嗟予家世本辽东，对此茫茫意何穷。"}