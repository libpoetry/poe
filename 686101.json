{"id":"686101","title":"答郑伯育远寄四首","dynasty":"明","author":"卢龙云","text":"错落新篇炫彩霞，来从通德郑君家。怜余市语曾三至，羡尔遗经尚五车。渺渺千山迟过雁，盈盈一水望仙槎。相期志业初无量，争奈尘途鬓欲华。贤书早晚达承明，暂向归鸿听友声。策足久淹奔逸步，论心不尽别离情。游梁孰可方枚叔，入洛谁当荐士衡。一自临岐成远隔，江东回首暮云平。每忆论文怅未同，诗陈大国见遗风。攀辕往日山阴叟，失马何年塞上翁。豹隐但馀岩雾白，鹏抟应带海霞红。河清莫道端难俟，亦有挥戈日再中。旅怀萧瑟又逢秋，葭水迢遥思旧游。为恋主恩仍上国，敢云吾道只沧洲。私疑晚暮将何补，却笑卑微孰肯休。寄语昔时同学者，云霄终见凤鸾俦。"}