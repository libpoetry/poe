{"id":"416435","title":"绿头鸭    和闲斋","dynasty":"近现代","author":"乔大壮","text":"满江风，镜奁绿皱颇黎。桂华边、山河倒影，彩笔从写清辉。画阑长、教收步障，艇子远、闻奏参差。烛映千家，阴晴万里，别来何苦少圆时。看斗转、参横无定，灵鹊背巢飞。琼楼里，金尊正暖，玉漏偏迟。谢郎情、而今不断，赋后重有寻思。应新占、彗斿四扫，换旧躔、银浦南移。后夕清商，来年俊赏，霜娥凝涕未曾知。任襟袖、凉侵白露，投老失前期。人间世，南冠乱葆，行处愁随。"}