{"id":"52494","title":"秦淮斗草篇","dynasty":"明代","author":"吴兆","text":"乐游苑内花初开，结绮楼前春早来。春色染山还染水，春光衔柳又衔梅。此时芳草萋萋长，秦淮女儿多闲想。闲想玉闺间，罗衣正试单。芳飙入户吹帷动，巧鸟当窗搅梦残。因娇丽日长安道，相戏相耍斗芳草。芳草匝初齐，茸茸没马蹄。芳草远如暮，望望迷人步。将绿将黄不辨名，和烟和雾那知数。凤凰台上旧时基，燕雀湖边当日路。结伴踏春春可怜，花气衣香浑作烟。谁分迟迟独落后，谁能采采不争前。袅袅桑间路，佳期何暇顾。悠悠淮水湄，远道不遑思。空生谢客西堂梦，徒怨湘娥南浦离。未鸣鹈筜先愁歇，乍啭仓庚正及时。正及时，先愁歇。密取畏人窥，疾行防藓滑。入深翠湿衣，缘高香袭袜。搴若将何为？束刍欲待谁？茜红犹胜颊，荑白却惭肌。薜荔裁衣安可被，菖蒲结带岂堪垂。盈匊盈襜罗众芳，蛾飞蝶绕满衣裳。兰皋藉作争衡地，蕙畹翻为角敌场。分行花队逐，对垒叶旗张。花花非一色，叶叶两相当。君有麻与枲，妾有葛与藟。君有萧与艾，妾有兰与芷。君有合欢枝，妾有相思子。君有拔心生，妾有断肠死。嬴归若个中，输落阿谁里。相向无言转自愁，芳坰过客忽疑秋。别本辞柯何倚托，倾青委绿满郊丘。虽残已受妍心惜，纵贱曾经纤手摘。芍药多情且自留，蘼芜有恨从教掷。人生宠爱几能终，人心安得采时同。萦愁结念寻归径，接佩连裾趁晚风。情知朽腐随泥滓，会化流萤入幕中。"}