{"id":"710474","title":"行经德王废宫","dynasty":"明末清初","author":"王鸣雷","text":"有客十月行山东，道经德王旧废宫。宫边老人时能说，具陈旧入府宫中。当时王坐浣妆楼，自誇罗绮几千秋。此日老人年尚少，眼看春去不知愁。池边错落金粉浮，美人夜捲珠帘钩。鸭绿小靴红鹤嘴，内信传梳宫样头。两旁尽种根深柳，肯把垂杨系马首。雨时又听芭蕉花，自倚诸王不如他。一朝会歇繁华地，宫蛙散入行人耳。行人来去读旧碑，年深碑没时代移。石马森然如有说，儿童歌落青州雪。风起行人莫上台，至今台上生明月。十万牛山道上家，不知若个看空花。斜阳半落空宫瓦，传说当年旧浣纱。只今鸟雀喧台榭，犹似银屏歌舞夜。"}