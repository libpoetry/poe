{"id":"852752","title":"瑞龙吟","dynasty":"宋","author":"方千里","text":"楼前路。愁对万点风花，数行烟树。依依斜日红收，暮山翠接，平芜尽处。小留伫。还是画栏凭暖，半扃朱户。帘栊尽日无人，消凝怅望，时时自语。堪恨行云难系，赋情杨柳，徘徊犹舞。追想向来欢娱，怀抱非故。题红寄绿，魂断江南句。何时见、轻衫雾唾，芳茵莲步。燕子西飞去。为人试道，相思闷绪。空有肠千缕。清泪满，斑斑多于春雨。忍看鬓发，密堆飞絮。"}