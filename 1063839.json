{"id":"1063839","title":"送彦周","dynasty":"宋","author":"释德洪","text":"虞卿脱魏齐，弃意与俱去。公卿一破甑，掉臂不复顾。萧何追韩信，弃车遂徒走。贪贤如攫金，不见市人聚。会合意倾写，掩书想风度。彦周虽绿发，风味映前古。高论倾座人，能破万毁誉。独立傲世波，屹然如砥柱。令人每见之，不敢发鄙语。推堕吾法中，偃蹇揖佛祖。死生人所怖，玩之于掌股。此生几离别，此别觉酸楚。夜寒众峰高，独看霜月吐。明日解归舟，西风白蘋浦。君去我独留，苍茫烟水暮。"}