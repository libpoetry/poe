{"id":"1170687","title":"送刘十","dynasty":"唐","author":"李颀","text":"三十不官亦不娶，时人焉识道高下。房中唯有老氏经，枥上空馀少游马。往来嵩华与函秦，放歌一曲前山春。西林独鹤引闲步，南涧飞泉清角巾。前年上书不得意，归卧东窗兀然醉。诸兄相继掌青史，第五之名齐骠骑。烹葵摘果告我行，落日夏云纵复横。闻道谢安掩口笑，知君不免为苍生。"}