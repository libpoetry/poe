{"id":"150059","title":"比日风雨甚异山下人云此六月龙会时也中顶有","dynasty":"宋代","author":"晁说之","text":"西峰掩映东峰明，倏忽起灭令人惊。九野雨足龙上征，六月正乃会琀珩。雷电断绝风来轻，鼓倡鼙和铃箫笙。虹霓舒旆云摇旌，万龙夭矫宿峥嵘。天门大开仙子迎，不比它邦时雨行。中天有洞遗珠缨，我昔酌泉探幽清。尚疑不然今信诚，安得问讯骖骑鲸。脱去禁令朝玉京，相羊容与俯四瀛。下呼我友何营营，寒饥暑渴亦已更，胡不同我此长生。"}