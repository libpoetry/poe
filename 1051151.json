{"id":"1051151","title":"桃源行寄张兵部","dynasty":"宋","author":"郭祥正","text":"武陵溪上青云暮，昔人传有桃源路。时见落花随水流，咫尺神仙杳难遇。神仙有无何可量，但爱武陵山水强。松烟竹雾水村暗，鸟啼猿啸花雨香。车轮不来尘坌绝，日月自与乾坤长。闻君取身欲长往，禾熟良田给春酿。陶然一醉万事休，还我天真了无象。生胡为荣死奚戚，为笑纷纷避秦客。一身千岁何足论，更向渔家寄消息。"}