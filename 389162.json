{"id":"389162","title":"买陂塘·次外子自题勺湖莲隐图韵","dynasty":"清代","author":"萧恒贞","text":"傍湖滨、几椽幽筑，红尘未许飞到。帘阴一片裙波皱，恰对盈盈荷沼。新画稿。试占取、雕栏十二同吟靠。斜阳未了。趁拂面风来，吹香满镜，重理鬓云好。花前忆，忆著吴娘风调。此情休怕花笑。何时打桨迎桃叶，先拓是乡终老。秋意早。记雪藕、调冰曾乞琼浆饱。停歌话悄。纵拜月盟低，临风语细，猜已被鸥觉。"}