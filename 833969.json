{"id":"833969","title":"金缕曲 其一","dynasty":"清末民国初","author":"易顺鼎","text":"小院桃花雨。镇销魂湘帘半卷，数声啼宇。门外斑骓勾留旧，携手画阑私语。消受者酒边眉妩。绿鬓飘零维摩榻，算年来略解伤春苦。吹玉笛，甚情绪。筝堂夜按阳关谱。漫催成红悽绿怨，茜盟无主。十丈车尘宣南路，埋尽春愁几许。有多少云鸿失侣。一寸情天伤心碧，便微躯化石都难补。持此恨，竟终古。"}