{"id":"682561","title":"公宴诗","dynasty":"明","author":"区大相","text":"遭世本清穆，与子共翱翔。肃肃群龙会，式宴开此堂。各怀仁义言，被服文绣裳。清论吐兰气，矩步接周行。白日耀华簪，春风流羽觞。长袖多奇舞，皓齿发新倡。四座咸既醉，感激思徬徨。一朝遗顾盻，千载有芬芳。日入车马散，馀辉映雕梁。勖哉众君子，无已歌太康。清晨高宴会，薄暮未言疲。铿填罗剑舄，纵横卧樽罍。谬参俎豆光，得奉君子仪。饮醇不知醉，饱德实充饥。华林荫广厦，飞鸟鸣相随。清风穆四筵，久阴上丹墀。卜昼虽自昔，夜饮匪今斯。燕歌有馀烈，赵瑟声正悲。满堂盛言笑，感叹中自私。竹帛无我名，安用生明时。倘惠方驾顾，为君总前绥。"}