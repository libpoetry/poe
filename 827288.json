{"id":"827288","title":"丁卯六月上浣六日陶社消夏第一集","dynasty":"清末近现代初","author":"王其元","text":"严寒不离腊，盛暑不离伏。是以冬夏间，古人重休沐。休沐各自有，期尽皆可卜。消寒既九九，消夏又六六。今交夏至节，大雨绝复续。为霖或为霪，满坑亦满谷。只因连岁荒，犹盼今年熟。衰周既无寒，暴秦宁有燠。我辈非热中，安用趋炎熇。吾澄开社坛，泰半号名宿。自经离乱后，无复旂鼓簇。居者未安安，亡者徒仆仆。存者望门投，殁者举家哭。翛然社主人，差幸客免逐。折柬复相邀，过当农祀谷。置酒北窗下，莲叶香馥郁。不须藕与冰，不必丝与竹。欢然朋盍簪，相与醉醽醁。譬饮清凉散，千金同一服。怀此柳下风，几疑身超俗。理乱且不知，遑问世逐鹿。顾我近市居，尘嚣无术扑。城市而山林，惟君此为独。相约旬一游，尘襟涤万斛。"}