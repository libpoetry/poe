{"id":"958691","title":"六镮助潮士钟平仲纳官辄辞赠以诗","dynasty":"宋","author":"郑侠","text":"揭阳繁富州，钟子闬城闬。怡然保清操，不与世俗换。豪家富廪庾，鼠雀嫌陈烂。钟子无田园，㪷籴供晡旦。甲第辟公门，奴僮立如雁。钟子无使令，其子供靧盥。无妻备组紃，无婢奉炊爨。市屋十数椽，廛商是邻畔。暝阴滋蠹蚀，飞屑落几案。炎蒸郁不通，挥扇尚流汗。弦诵不辍音，学海穷瀰漫。文章有星斗，胸臆藏璀璨。何殊盛衣冠，而坐于涂炭。下药百十包，虫腐皆逾半。经年无人顾，蛛网潜滋蔓。苦李十数株，采摘亦素干。此外乃一无，儿女不蔽骭。固非人所堪，随分亦侃侃。何意官物租，添输告踰贯。太守为学校，芹茆思乐泮。买田垂万年，供给期无岸。谁人不乐输，我独无计办。此时私愁忧，几至方寸乱。我身困长途，脱身自投窜。闻此心恻然，不觉潜浩叹。六镮聊助君，鹭股难广献。聊欲分子忧，使免频勾唤。知子谓子贫，不知谓矜慢。斯则朋游愆，此时那可断。子犹重辞让，揖拜如战汗。急取慎勿辞，六镮如六万。"}