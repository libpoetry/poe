{"id":"704577","title":"子夜歌十六首","dynasty":"明","author":"黎景义","text":"今日斗酒会，欢闻子夜歌。白云飞去尽，流水护银河。种生芙蓉花，渌水花叶秀。面上初见莲，暗中自成藕。银针五色线，爱绣牡丹花。问郎借彩毫，描向架上纱。侬性不解饮，为欢持向来。爱得桃花容，殷勤尽一杯。枕欢左腕卧，罗袂暗生春。起视无痕处，原来掌上身。中夜调桐丝，欢来忽变手。非关曲有误，欲试知音否。金笼养鹦鹉，教得似侬音。月明歌子夜，隔幔恼郎心。迩来几一月，恒旸无雨声。不愁天色旱，爱此日多晴。双扉峙左右，扊扅横其间。侬意倚郎意，夜夜常相关。蜘蛛网檐上，喜子网牖下。不分大与小，两处丝相挂。只宜花下嬉，讵忍花前别。莲薏入樱唇，苦心徒自咽。温风吹流苏，衾半愁空暖。生来自细腰，加之罗带缓。感郎绸缪色，虑不及中情。剪纸作巨镪，形重实还轻。两蚕同一茧，尔我交缠绵。只为腹中丝，至死并头眠。今年年十五，与欢同日生。怜爱须及时，转睫玉容更。愿欢如嵩柏，愿侬如女萝。枝枝自宛转，叶叶自婆娑。"}