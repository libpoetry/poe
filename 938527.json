{"id":"938527","title":"大犯 元夕寓京","dynasty":"宋","author":"陈允平","text":"渐入融和，金莲放、人在东风楼阁。天香吹辇路，净无云一点，桂流霜魄。雪霁梅飘，春柔柳嫩，半卷真珠帘箔。迢迢鸣鞘过，隘车钿辔玉，暗尘轻掠。拥琼管吹龙，朱弦弹凤，柳衢花陌。鳌山侵碧落。绛绡远，春霭浮鳷鹊。民共乐、金吾禁静，翠跸声闲，遍青门、尽停鱼钥。衩袜寒初觉。方怪失、绣鸳弓窄。误良夜、瑶台约。渐彩霞散，双阙星微烟薄。洞天共谁跨鹤。"}