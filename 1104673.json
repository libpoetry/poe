{"id":"1104673","title":"大晟府拟撰释奠十四首 迎神用《凝安》。","dynasty":"宋","author":"郊庙朝会歌辞","text":"大哉宣圣，道德尊崇。维持王化，斯民是宗。典祀有常，精纯并隆。神其来格，于昭盛容。生而知之，有教无私。成均之祀，威仪孔时。维兹初丁，洁我盛粢。永适其道，万世之师。巍巍堂堂，其道如天。清明之象，应物而然。时维上丁，备物荐诚。维新礼典，乐谐中声。圣王生知，阐乃儒规。诗书文教，万世昭垂。良日惟丁，灵承不爽。揭此精虔，神其来飨。"}