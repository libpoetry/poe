{"id":"1248920","title":"玄文馆读书","dynasty":"元末明初","author":"倪瓒","text":"真馆何沈沈，寥廓神明居。阳庭肃宏敞，丹林郁扶疏。眷言兹游息，脱屣荣利区。檐榱初日丽，池台凉雨馀。焚香破幽寂，饮水聊舒徐。潜心观道妙，讽咏古人书。怀澄神自怡，意惬理无虚。谁云黄唐远，泊然天地初。回首抚八荒，纷攘蚍蜉如。愿从逍遥游，何许昆崙墟。"}