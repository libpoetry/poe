{"id":"1067800","title":"宿开先","dynasty":"宋","author":"李彭","text":"建业未焚榇，荪山实灵囿。推轮碧眼胡，笃老勤井臼。草树百经霜，往事如运帚。远怀一味禅，徒酌三昧酒。寻源彻河汉，窈窕出幽窦。卧看落山腰，双鸟起惊救。稍深藤萝昏，扶蓼入径取。伽陀古录钩，殷勤牧羊叟。砺角烦羸牛，外苞藓纹皱。往者不可作，念切病躯瘦。眼明逢岛可，秦度复畏友。俯手携阿连，冥搜逃折柳。竟亦不能奇，荒芜但如旧。更须寻紫霄，寒厅视牛斗。"}