{"id":"801186","title":"岍山招游云龙山用东坡答吕梁仲屯田韵","dynasty":"清","author":"张廷璐","text":"黄楼嵯峨古彭门，云龙山下多烟村。暇日招游恣登陟，壶榼不用燔鸡豚。淮泗交流清浪驶，吕梁迅急黄河浑。巉岩似腾北海蜃，巨嶂如起南溟鹍。冈阜萦抱气尤王，洪波襟带势欲吞。振衣绝顶俯平壤，川原环拱云龙尊。古藤倒垂猿狖挂，怪石磥砢熊罴蹲。青畴千顷水方退，高垄往往留潮痕。禾根犹见集雁鹜，屋外直欲浮蛟鼋。今年盛夏苦霪潦，茅檐白雨如翻盆。水田坐看秋税减，寒谷惟待春风温。城中居人尚安枕，万家鳞次炊烟昏。兹山高旷足眺览，巍然放鹤亭孤存。石磴逶迤古苔滑，苍枝诘曲老树髡。黄茅冈头指遗迹，群羊仿佛眠云根。山人已往坡老逝，空嗟岁月如涛奔。残碑寂寞野烟罨，虚廓萧瑟寒云屯。胜游凭吊增慨叹，不辞斗酒倾匏樽。"}