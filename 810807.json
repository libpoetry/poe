{"id":"810807","title":"木兰花令 茫茫","dynasty":"清","author":"王士禄","text":"茫茫交集情谁织。谓驱愁去愁仍蛰。放来屈赋就怀沙，腐后迁书传货殖。诗书赢得妻孥泣。孺仲妻贤真莫及。蓬头历齿任痴儿，有目何烦知六七。三春日日和愁住。愁汝来前与汝语。连朝愧汝太殷勤，我醉欲眠君且去。麾之不去愁良误。心已厌君君好喻。不然便觅一丸泥，封却汝愁来往路。"}