{"id":"920111","title":"襄阳怀古","dynasty":"宋","author":"苏洵","text":"我行襄阳野，山色向人明。何以洗怀抱，悠哉汉水清。辽辽岘山道，千载几人行。踏尽山上土，山腰为之平。道逢堕泪碣，不觉涕亦零。借问羊叔子，何异葛孔明。今人固已远，谁识前辈情。朅来万山下，潭水转相萦。水深不见底，中有杜预铭。潭水竟未涸，后世自知名。成功本无敌，好誉真儒生。自从三子亡，草中无豪英。聊登岘山首，泪与汉流倾。"}