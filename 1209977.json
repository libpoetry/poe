{"id":"1209977","title":"赠高善长一百韵","dynasty":"元","author":"耶律楚材","text":"君本辽阳人，家居华表傍。随任来燕然，卜筑金台坊。幼蒙父兄训，读书登上庠。大义治三传，左氏为纪纲。诗书究微理，易道宗京房。吏学亦精妙，议论如馨香。行道有馀力，下笔能诗章。典雅继李杜，浮华笑陈梁。当年辟科举，郡国求圭璋。御围屡不捷，在前饶秕糠。先生乃医隐，退身慕羲皇。难素透玄旨，针砭能起僵。可并华扁迹，可联和缓芳。门生皆良医，西海高名扬。昔我知君名，方且王事忙。兵尘隔东西，忽成参与商。君初涉洛瀍，我已达燉煌。瀚海浪奔激，金山路徬徨。西游几万里，两鬓今苍苍。西方好风土，大率无蚕桑。家家植木绵，是为垄种羊。年年旱作魃，未识舞?鴹。决水溉田圃，无岁无丰穰。远近无饥人，四野栖馀粮。是以农民家，处处皆池塘。飞泉绕曲水，亦可斟流觞。早春而晚秋，河中类馀杭。濯足或濯缨，肥水如沧浪。杂花间侧柏，园林如绣妆。烂醉蒲萄酒，渴饮石榴浆。随分有弦管，巷陌杂优倡。佳人多碧髯，皎皎白衣裳。市井安丘坟，畎亩连城隍。货钱无孔郭，卖饭称斤量。甘瓜如马首，大者狐可藏。采杏兼食核，餐瓜悉去瓤。西瓜大如鼎，半枚已满筐。芭榄贱如枣，可爱白沙糖。人生为口腹，何必思吾乡。一住十馀年，物我皆相忘。神祖上仙去，圣主登明堂。驲骑徵我归，忝位居岩廊。河表寒旧盟，鄜秦成战场。翠华乃南渡，鸾驭声锵锵。六军临孟津，偏师出太行。间路入斜谷，南鄙侵寿唐。犄角皆受敌，应战实未遑。一旦汴梁破，何足倚金汤。下诏求名医，先生隐药囊。驰轺来北阙，失措空仓惶。我于群鸡中，忽见孤凤凰。下马执君手，涕泪其如滂。我叹白头翁，君亦嗟髯郎。停灯话旧事，谈笑吐肺肠。酬酢觅佳句，沈思搜微茫。湛然访医药，预备庸何妨。高君略启口，确论闻未尝：「医术与治道，二者元一方。武事类药石，文事如膏粱。膏粱日日用，药石藏巾箱。一朝有急病，药石施锋铓。病愈速藏药，膏粱复如常。缓急寇难作，大剑须长枪。寇止兵弗戢，自焚必不长。发表勿攻里，治内无外伤。朝廷有内乱，安可摇边疆。疆场或警急，中变决自戕。阴病阳脉生，阳症阴脉亡。暴法譬之阴，仁政喻之阳。太平虽日久，恣暴降百殃。大乱遍天下，行仁降百祥。一君必二臣，佐使仍参详。不殊世间事，烝民无二王。国老似甘草，良将比大黄。一缓辅一急，一柔济一刚。病来不速治，安居养豺狼。疾作傥无药，遇水泛舟航。病固有寒热，药性分温凉。疗热用连糵，理寒宜桂姜。君子与小人，礼刑令相当。虚者补其嬴，实者泻其强。扶衰食枸杞，破血服槟榔。抑高举其下，天道犹弓张。损馀补不足，贫富无低昂。寒多成冷痼，热盛为疮疡。政猛民伤残，政慢贼猖狂。保生必求源，胃府为太仓。四时胃为主，端居镇中央。朝廷天下本，本固邦家昌。实实而虚虚，其谋元不臧。五行不偏胜，所以寿而康。太宗平府兵，是致威要荒。未病宜预治，未乱宜预防。贼臣弑君父，祸难生萧墙。辨之由不早，即渐成坚霜。心腹尚难治，况复及膏肓。」湛然闻此语，不觉兴胡床。谢君赠诲言，苦口如药良。问一而得二，和璧并夜光。走笔书新诗，一笑呈龙冈。"}