{"id":"826292","title":"鹧鸪天·民国二十四五年，余屡游沧浪亭，极赏结草庵巨栝，曾有诗咏之。书院红梅一株，色夺朱砂，亦罕见物。兵后蒋吟秋来告二物均无恙。余乃约蒋合绘苍栝红梅图，留苏州图书馆中，以存故事，并题此词","dynasty":"清末近现代初","author":"叶恭绰","text":"步屧随风欲放颠。沧浪一曲共延缘。梅新浥露宜临水，栝老禁霜莫问年。凭画笔，写情筌。鬓丝禅榻费茶烟。重来怕只南园树，能说当时已惘然。"}