{"id":"56493","title":"赠谭青原侍御","dynasty":"明代","author":"尹耕","text":"铁冠棱棱斧在握，绣衣使者行燕朔。月冷居庸夜渡关，霜清碣石朝横角。闻道愁云暗朔天，黄沙白碛可人怜。鸡鸣山下多胡垒，牟那峰前亦汉川。尚想蒙尘悲已已，空怀击剑勒燕然。燕然可登石可勒，平生志在伊吾北。三败羞称曹沫功，一匡再见夷吾力。古称御史官之雄，震摇山岳在尔躬。埋轮张纲有奇气，抗疏李勉诚英风。慷慨况曾亲甲胄，抚循更是属疲癃。片言挟纩士尽起，目中久已无诸戎。所嗟恩宠未久及，皂囊白简催归急。衮职虽知藉补多，边民日望骢尘泣。"}