{"id":"269899","title":"瑶华慢·次周草窗韵","dynasty":"现代","author":"吴湖帆","text":"银盘似玦。一线参差，与团圞何别。清宵笼碧，云路迥、照眼明珠如雪。嫣容微掩，认依约、襟怀芳洁。休等闲、今夕风流，想象物华人杰。虚庭且共徘徊，问玉殿无尘，谁步琼阙。三秋桂子，凉露下、衣湿含香栖蝶。广寒美景，好信誓、低低重说。算素娥、魄炼魂凝，化作艳情奔月。"}