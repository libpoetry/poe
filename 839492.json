{"id":"839492","title":"哀松诗","dynasty":"清末民国初","author":"方仁渊","text":"种松花园阡，森森望其长。仰体祖父心，视同子孙养。辛苦四十年，颇作江涛响。虽非合抱材，已有虬龙象。何来恶少年，出没如豺鼠。白日不见形，宵深从斤斧。前年数大衍，今又失其五。两株削项皮，脰断不能补。忽忽十年后，鲜不成荒圃。哀予不肖子，橐笔远谋糈。不能时瞻省，焉能日禦侮。愿我同怀人，巡省要勤苦。擒获豺鼠类，惩罚须用武。难保百年坟，此言闻自古。日落眠狐狸，灯前笑儿女。所赖有儿孙，儿孙竟何取。徘徊邱陇间，泪滴不能语。"}