{"id":"403292","title":"忆旧游","dynasty":"近现代末当代初","author":"赵尊岳","text":"渺千寻碧海，万叠明霞，百丈瑶宫。紫府深深处，算天台路迥，有梦曾通。那回彩鸾飞控，缑岭最高峰。记满引琼浆，浅尝苑果，笑倚东风。从容。驻杯渡，正异日重来，待讨芳踪。不分鬘天外，便从教永逝，目断征鸿。笙寒佩冷消息，何处月明中。剩瘦损今宵，云阶画屧才许逢。"}