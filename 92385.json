{"id":"92385","title":"寄题张钦夫春风楼","dynasty":"宋代","author":"杨万里","text":"乐齐先生了张子，独立春风望洙泗。四海无人万古空，咏歌一声满天地。不应东阁胜东山，浮云於渠了不关。只余平生医国手，未忍旁观缩袖间。楼中古书积至半，楼外春江绿如酒。权门得似圣门寒，万波横流独回首。向来沂上瑟声希，由求相顾只心知。至今留取一转语，不吞何咏亦何归。"}