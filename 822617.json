{"id":"822617","title":"惜花春起早慢","dynasty":"清末近现代初","author":"周岸登","text":"谢东皇、把娇红嫩绿，点染林壑。蔷薇牡丹，争丽竞色，渐到婪尾红药。耽愁病酒，春事阑、春恨谁托。问湔裙拾翠侣，几曾轻误钗约。宵阑画烛深尊，惊梦雨灵风，响动铃索。檐花坐飞似雪，透虚幕、怯听清角。无眠到晓，生怕他、繁英吹落。向枝头，惜余春，唤酒花閒重酌。"}