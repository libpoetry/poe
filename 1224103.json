{"id":"1224103","title":"赠周景远学士","dynasty":"元","author":"杨载","text":"朔易回元气，人才起俊流。声华当翰苑，文采冠中州。振佩趋台阁，抽毫侍冕旒。人传《鹦鹉赋》，家有鹔鹴裘。式睹黉宫立，共惟祀典修。一朝虞或缺，六器俾旁求。俎豆俄成列，蘋蘩遂可羞。中朝方有道，下士实同休。已及归鸿候，姑为食蟹谋。朋簪多缱绻，使节少淹留。晓日花间酒，春风柳下舟。篇章微品藻，山水愧清幽。郑璞曾先辱，隋珠不暗投。考槃虽自引，窥观亦吾忧。简册销长日，蓬蒿惮凛秋。论高非纵诞，兴远托赓酬。尚忆驹千里，胡能貉一丘。何当把君袂，相逐驭风游。"}