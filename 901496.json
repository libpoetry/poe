{"id":"901496","title":"鲸鱼","dynasty":"宋","author":"张舜民","text":"东海十日风，巨浪碎山谷。长鲸跨十寻，宛转在平陆。雷火从天来，砉然刳两目。肌肤煮作油，骨节分为屋。腥膻百里内，户户至厌足。我闻海上人，明珠可作烛。鲸鱼复何罪，海若一何酷。从欲谗风伯，大钧问不告。踌躇复叹息，归咎当溟渎。托形天地间，独尔有含蓄。大者不能容，小者又何益。却羡虾鱼辈，安然保家族。"}