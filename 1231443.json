{"id":"1231443","title":"画鱼","dynasty":"元","author":"何景福","text":"粉垣皎皎雪不如，道人为我开天奇。长杠运入霹雳手，墨池飞出龙门姿。云烟郁律出半堵，下有汹涌波涛随。锦鳞队队晃光彩，扬鳍掉尾噞喁吹。相忘似识湖海阔，肯与虾蟹相娱嬉。由来至理与神会，泼剌健鬣直欲飞。嗟予久缩钓鳌手，卒见欲理长竿丝。僧钟繇，任公子。不须点龙晴，不须投犗饵。禹门春浪拍天流，只要雷公助烧尾。"}