{"id":"1065774","title":"张几仲被召还朝其幕府赵承之送行至漳水用杜子美诗为韵作诗十篇既还孙志康亦取其韵追送过方官并门因几仲之来遂得诸公相遇今幕府例罢不能无离索之意故亦用此韵见意 其九","dynasty":"宋","author":"苏过","text":"我营潩水居，晏子近市隘。闻公欲卜邻，会筑于门大。暂为苍生留，行作归途戒。从此敢言交，纻衣仍缟带。"}