{"id":"690613","title":"自广济至濲水舟中即事","dynasty":"明","author":"张萱","text":"广济驿前春水生，鸣笳击鼓声喤喤。南风日勍布帆饱，水急滩多莫浪行。驱车长苦雨淋铃，独漉歌残不忍听。却喜开帆风日好，一川晴色柳青青。斜阳渡口石塘街，估客安流放木箄。买得春醪醉明月，斧声不断夜箍柴。衢州城子枕江干，粉堞参差照水寒。绿鬓彤幨乘五马，逢人尽说是清官。高低影水竹遮楼，楼外垂杨系客舟。两岸长青千树橘，家家应作富民侯。西安东去是龙游，春涨江平却肯流。春月一船浑似昼，竹枝高唱橹声柔。帆前春水泻琉璃，桂若香浮日暖时。为语鱼儿莫吹浪，前滩今已放鸬鹚。横山山下水汤汤，驻楫乘春问国香。春服将成须杂佩，年来幽谷几枝芳。捩柁从流风正便，船头叉手坐长年。推窗尽放青山入，无数芙蓉镜裹悬。峭帆斜日挂危樯，叠鼓呼风亦太忙。却听舟人话潮信，欲乘新月汎钱唐。"}