{"id":"560470","title":"虎图","dynasty":"明","author":"徐庸","text":"泰山猛虎居□深，爪牙如戟须如针。咆哮一声动岩壑，百兽落胆人寒心。前峰后岗日来往，空谷阴深子频养。血腥洒地啼伥魂，鹊噪悲风惨林莽。渡江渡河闻昔时，仁心一至能驱除。三殇曾起仲尼叹，人间苛政将何如。古来真假势同恶，将军欲射弓矢落。负嵎独立谁敢撄，冯妇相看定相搏。"}