{"id":"1048206","title":"州宅牡丹盛开蒙剪栏中奇品见赠仍属为短歌于席上","dynasty":"宋","author":"韦骧","text":"永阳州宅如仙隐，花药妆春有畦畛。牡丹开处綵为栏，翠幕障风怯风紧。日高花醒一开筵，酒盏照花花自哂。东君不负禁林人，猛放滂葩肆钩引。莫教狂雨妒清欢，狂雨来时似秋槿。主人爱客令剪送，一朵綵云离玉笋。饮量恨非千丈陂，欲吸百嘲还噪吻。殷勤厚意不可酬，谩作短歌羞不敏。"}