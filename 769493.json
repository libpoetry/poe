{"id":"769493","title":"念奴娇  日望楼春眺有怀仲弓","dynasty":"清","author":"王鹏运","text":"东风吹面，又等閒春色，三分过二。欢事难期花易老，莫放阑干閒里。怨极书空，愁来说梦，旧曲还慵理。春云无恙，林莺休诉憔悴。遥指一角飞檐，百年裙屐，盛江家亭子。韦杜风烟天尺五，销得流光如水。经醉湖山，笑人鱼鸟，自惜登临意。小桃红绽，嫣然知向谁媚。"}