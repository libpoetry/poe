{"id":"695990","title":"上陵二首","dynasty":"明","author":"欧大任","text":"陵树郁青葱，一夕生秋风。文皇昔神武，鞭豹乘白龙。格泽导其西，符拔导其东。北出阴山道，玉汗殷以红。鸾旂左右挥，万里至回中。缚取单于归，勒铭立马峰。慑胡遂千年，九塞不举烽。鼎成胡髯垂，庙藏鸟号弓。至今群灵朝，芝车骑为虹。日月耀我明，祚胤传无穷。虎旅诚可思，食举歌皇功。天门朝隧宫，风肃灵来思。六辔骖若组，神光射彤帷。凝精并二曜，浮云籋而驰。琼瑜佩纷错，翠华翘陆离。摄祀序百辟，肃穆瞻龙旗。倏其赤蛟奋，惝恍飘前绥。霜清堕若流，凄然怆寒澌。玉醴荐芬苾，大俎陈牲牺。孝孙秉诚格，连婘答神禧。祀事嘉孔明，万年以为期。"}