{"id":"310752","title":"望梅·夏饮","dynasty":"清代","author":"陆求可","text":"朱明开席。正荷香十里，槐阴千尺。向风亭、卷起湘帘，好箕踞科头，纳凉留客。河朔风流，每避暑、杯盘狼藉。况歌翻水调，冰贮玉壶，微闻香泽。佳人素妆莹白。看醉眠如画，纱橱笼碧。赛广寒宫里婵娟，喜琐闼南有、银蟾流魄。梦醒巫山，骤雨过、陂塘萧索。更移尊痛饮，高枕云溪永夕。"}