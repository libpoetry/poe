{"id":"1068851","title":"建炎辛亥八月二十六日夜梦舣舟江岸与梅和胜论诗梅出古诗示予极壮丽复为予作汤饼方就席视梅手中器已十裂汤饼淋漓觉而怅然作此篇","dynasty":"宋","author":"张扩","text":"青灯吐吞帏幔间，竹风吹衾梦初圆。故人颈血化秋碧，诗语尚作春花妍。平生酒炙饱浇泼，汤饼那用相周旋。即今彊敌要电扫，四海衔愤声彻天。乞灵上帝真易耳，底事未忘章句传。"}