{"id":"1077862","title":"余来湖外临行与叔易奕而胜得铜炉制作精古爱之常置几案间感物怀人为赋此诗","dynasty":"宋","author":"李纲","text":"古制精巧后莫拟，何年著此形模伟。状为神兽践脩虺，蜿蜒脊胁奠厥趾。犀兕一角昂其鼻，胸腹空洞口哆侈。关机开阖如投匦，葭灰养火焚沈水。霏微牙吻烟云起，提携爱玩置燕几。慱山篆鼎讵可比，一枰何日刷前耻。满轩风月人千里，清香一炷愁如洗。"}