{"id":"682982","title":"金明老人黄叶庵落成志喜","dynasty":"明","author":"文贞","text":"扫除荒秽剪凡材，卧榻初安四壁苔。隔浦舟移帆影过，邻家客到犬声来。霜晨月夕谁为侣，屋后阶前尽种梅。心法别将何物喻，莲花不限满池开。一瓢一笠挂西林，不负生平有此心。易补高低篱作障，难分新旧竹为阴。瓶添水满浇松大，杖拨云开引路深。愧死吾侪诸弟子，相依谁学树栖禽。不贪幽寂不辞喧，野外茅堂可省烦。求法人穿荒冢路，放生鱼过小桥村。云将白绕闲排牖，草引青长静掩门。深更深山只如此，花开花落欲无言。香光茗气和氤氲，宴晦清斋撇见闻。鸟睡树高溪倒影，蚁旋苔滑路回纹。北村人语空衔月，东寺钟鸣夜宿云。住此顿忘安隐想，隔林咫尺便纷纭。"}