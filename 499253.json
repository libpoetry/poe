{"id":"499253","title":"元辅七旬","dynasty":"明","author":"黄廷用","text":"圣皇登宝位，名世应昌期。图箓祯先兆，形容梦已知。銮坡曾授简，石室蚤摛词。间代文章伯，中朝礼乐司。璧廱周道化，蝉冕汉官仪。缉衮升黄阁，持衡佐赤墀。泰阶通地络，鳌极奠天维。草视岩廊密，梅调鼎鼐宜。重华恊帝日，一德告王时。儤直官垣切，经纶禁漏迟。金莲分既醉，玉马敕仍骑。紫蜡勤封事，瑶章慎论思。乾文辉舜藻，晋接动尧眉。净扫□枪落，光回斗柄垂。鸿钧陶有象，至正赞无为。平格前难匹，中兴今在兹。孤忠扶社稷，洪泽遍华夷。湛露滋高掌，祥风拂翠旗。爱贤频吐握，阅士每询咨。共听韶方奏，自惭竿滥吹。幸逄天老寿，敢赋玉春诗。淑气催轩律，阳和沃帝慈。承欢邻黼座，赐庆出瑶池。御馔珍盈釜，仙浆香满卮。荣叨芳宴及，感并宠恩推。快睹稀龄度，端居列辟师。鹓行瞻独鹤，龟算数非罴。对镜颜长驻，胜簪发未丝。分明松柏质，不改雪霜姿。寄适情偏逸，遐观景更奇。山含三岛合，海注百川随。云翥丹丘凤，雨丛玄圃芝。神州春荡荡，禹甸物熙熙。愿奉千年历，明良福屦绥。"}