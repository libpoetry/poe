{"id":"1122644","title":"生朝前一日过隆庆十里得老人书中诗因用尊韵","dynasty":"宋","author":"洪咨夔","text":"剑栈高寒潦水空，儿心片片趁归鸿。喜闻禅观如黄檗，想见仙风过赤松。利欲无厌骑鹤客，功名有定赋狙翁。万钟不博斑衣乐，已判身为邴曼容。灯花太喜酒樽空，客路真成印雪鸿。出塞曲中迷灞浐，筹边图里认维松。汗鞮虱胄心犹壮，蓬矢桑弧鬓已翁。东望只知归计是，轻舠苕霅采夫容。"}