{"id":"468579","title":"荷伞","dynasty":"明","author":"谢肃","text":"客行触暑向湖涯，拗得青荷作伞持。岛雨乍来珠乱走，浦风飒至扇同挥。清香立鹭空思近，圆影游龟竟失依。正爱微凉消热恼，敢论高盖带倾危。水中好葺湘累室，阵外何妨蜀客衣。谁谓脆柔难久恃，自怜芳洁少相知。截筒拚饮匏尊尽，屑蒂须将肺病治。摧折敷荣吾庇赖，休歌柱镜不堪为。"}