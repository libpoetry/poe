{"id":"887244","title":"游韶石","dynasty":"宋","author":"余靖","text":"世务常喧嚣，物外有真赏。结友探胜槩，放情谐素想。韶山南国镇，灵踪传自曩。双阙倚天秀，一径寻云上。长江远萦带，众峦疑负襁。千里眇平视，万形罗怪象。日影避昆崙，鳌头冠方丈。青螺佛髻高，群玉仙都敞。霞城晴煜爚，桃溪春浩荡。仰攀霄汉近，俯瞰神魂恍。涧深溜如织，岩虚动成响。造化与真质，妙画胡能仿。贱子生海隅，逢辰辱朝奖。靡成彝鼎勋，甘从丘壑往。惊禽恋故林，困骥畏羁鞅。兹游得幽深，同怀乐清旷。世言帝有虞，朔南声教广。丹冥卜巡幸，翠华临苍莽。箫韶曾此奏，钟石无遗像。但觉薰风存，翛然天籁爽。姬公著治典，历代所遵仗。九野奠山川，万灵通肸蚃。医闾与吴岳，半列戎夷壤。四时迎气祠，犹烦礼官掌。况乃祝融区，群物资含养。来仪威凤居，乐育菁莪长。肤寸起成霖，崇高一方仰。跻之佐衡霍，无惭公侯享。"}