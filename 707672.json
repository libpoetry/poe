{"id":"707672","title":"长蛇篇","dynasty":"明末清初","author":"卢若腾","text":"闻道海东之蛇百寻长，阿谁曾向蛇身量；蛇身伏藏不可见，来时但觉勃窣腥风飏。人马不能盈其吻，牛车安足碍其肮！铠甲剑矛诸铜铁，嚼之縻碎似兔獐。遥传此语疑虚诞，取證前事亦寻常；君不见巴蛇瘗骨成邱冈，岳阳羿迹未销亡。当时洞庭已有此异物，况于万古闭塞之夷荒；夷荒久作长蛇窟，技非神羿孰能伤。天地不绝此种类，人来争之犯不祥；往往活葬长蛇腹，何不翩然还故乡！"}