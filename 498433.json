{"id":"498433","title":"追和唐女冠鱼玄机十二韵","dynasty":"明","author":"王彦泓","text":"闺门文采羡玄耽，更有青溪妹第三。生小不窥青琐合，家常希换白单衫。钗梁风定虫犹颤，裙衩花深蝶竞衔。雅谑引经推郑婢，狂诗送抱想吴男。红儿诗里欢兼恨，素女图前笑带惭。想见隔屏声矻矻，似闻昵枕诉諵諵。加餐意托琉璃匕，寄札愁凭玳瑁篸。岂有鹊头能助忆，愿为鸡舌与君含。遥猜踪影心先妒，未接言辞性已谙。体自生香防姊觉，眉能为语任郎参。发光可鉴千盘滑，唇味如饴一啮甘。记得那时偷近处，唾绒红点碧窗南。"}