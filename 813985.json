{"id":"813985","title":"平滇雅三篇 岳湖逐寇","dynasty":"清","author":"陈廷敬","text":"岳湖洋洋，我武洸洸。谓南有藩，无敢撼我疆。岳湖滔滔，我武嚣嚣。谓南有藩，无敢阚我郊。我疆大矣，我圉溢矣！芽蘖其间，竦棘合猬。昔我南藩，化为异类。帝如两大，以覆以载。推食以食，解衣以衣。迁之善地，勿剪勿拔。彼惟狂昏，狡焉生心。肆为诛首，启戎于南。如螗奋臂，如蚋决眦。首仰臆张，如豕斯鸷。惟帝咨嗟，惠威是崇。薄往禽之，孰佐予功？予矜下民，救此一方，取其残凶。是类是造，祃于临冲。楛矢敦音雕弓，我弓我矢，靡旌摩垒。兵无遗镞，耕无失耜。天堑茫茫，限此江水。既断其趾，且斩其頍。盗负险阻，距趯跃踉。翾飞饥啸，羽翅以张。候在太白，占于天狼。我泾我陇，是震是惊。维彼闽粤，波荡海垠。帝屡下顾，哀此垫昏。盗往连结，倚以父母。乃饵乃诱，乃为盗守。帝援天予，铩羽截鳞。岭海革面，蒙羞来臣。禽暴于威，柔矶于恩。盗失厥助，飞魄殒命。老雄野死，枭雏栖栖。巢湖饮海，倾摇于波。尔居臲臲，我步逶迟。大袒高骧，贼焉遁逃。洞庭汤汤，岳阳峨峨。载驱载驰，爰拔厥家。惟人归德，惟帝之谟。穷经窟宅，是剪是屠。我武燀耀，式廓鬼区。百蛮万国，傒我来苏。师渝于江，于湘之东。师如雷冯震，衡岳以攻。一夫为逆，多方则病。播虐抗有德，我人斯奋，卒归厥命。归命伊何，衡人之灾，衡盗所家。追奔逐北，犀甲雕戈。虎旂龙节，天威所加。帝臣如虎，帝师貙武。烈烈旓旌，渊渊金鼓。嶷嶷绥章，啴啴戎路，莫我敢拒。右刈武陵，左扫星沙。磨崖岣嵝，我功孔嘉。戎马晨服，候烽夕遮。剿绝恶本，敢遗萌芽。其恃枫木，其恃辰龙。震之拔之，自西自东。陟岭逾徼，于山于川。远招迩归，囚豪解颜。东西合师，进次于沅。孽童日蹙，怙凶忍顽。左捣其虚，右攻其坚。载辟载韨，会于中权。既克于沅，沅人。如日之升，如霖遇晞。以肉其枯，以勍其羸。式歌且舞，以乐我师。南讫罗施，来迎壶浆。鸣鞞铜鼓，洗兵盘江。彼寇舆尸，昼匿宵奔。滇人荒荼，待我于门。凡此滇功，惟天子乃成。古者推毂，梱外以行。今者决胜，一秉庙廷。孰是遗孽，而廑睿明。师徒浑浑，渐集于滇，惟天威式监。官臣恪守，乃获其丑。保大定功，流声焉穷。滇池汹汹，帝乃平之。匪彼元戎，惟帝之功。高居北极，洞视下方。惟仁智勇，克靖万邦。帝命臣塔，汝从西粤，急捣其窟。塔拜受命，衔枚束刃。环滇其来，龙骇鹏鶱。军声轰然，如坠自天。帝命臣里，汝往巴蜀，横剪侧入。里拜受命，量沙追蓐。有疾其驱，无暴我邦。踣栅跐垒，言壁其东。帝命臣泰，汝从黔趋。惟此蝥贼，数载旷诛。汝将士用命，贼其敢逋？泰拜受命，于皇之训。我旐我旗，于苗于蛮。度幕轻留，弥险蔽关。夺其阻隘，掀其篱藩。兽穷负嵎，我师固以完。帝命我师，势为犄角。麾城摲邑，万里手握。维彼鷇麛，敢抗乔岳。维彼萌蘖，敢傲霜雹。彼蘖繁矣，于焉蟠根。雨露既濡，忘帝力之勤。圣人神武，施设芟荑。斮彼枭骜，张我熊螭。傃镡批亢，下甲陷坚。箕张翼舒，合围于原。兽穷于阱，人或兽哀。快彼凶丑，覆卵毁胎。帝曰吁嗟，劳我人师。日费百万，大农不支。滇人望拯，如哺疗饥。载砺载攻，天策攸宜。孟冬月杪，师薄于城。降蟠夕竖，逆骇纵横。林野涂脑，邮驿递颅。滇人歌舞，于屋于衢。夜半捷来，天心恻楚。闵怜下民，罹此荼苦。我将我师，于野暴露。布惠酬功，急疾如火。于庙于郊，其仪孔炽。华俎腯牲，永言昭事。都人士女，白叟黄童。叹呀嘻笑，祝我圣躬。帝曰归来，予开明堂。制礼兴乐，登贤拔良。孩养无告，施厚仁滂。熙我庶绩，纲举目张。永万斯年，率由不忘。"}