{"id":"845629","title":"大圣乐 初夏","dynasty":"宋","author":"无名氏","text":"千朵奇峰，半轩微雨，晓来初过。渐燕子、引教雏飞，菡萏暗薰芳草，池面凉多。浅斟琼卮浮绿蚁，展湘簟双纹生细波。轻纨举，动团圆素月，仙桂婆娑。临风对月恣乐，便好把千金邀艳娥。幸太平无事，击壤鼓腹，携酒高歌。富贵安居，功名天赋，争奈皆由时命呵。休眉锁。问朱颜去了，还更来么。"}