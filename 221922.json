{"id":"221922","title":"梅林分韵得梅字","dynasty":"宋代","author":"冯时行","text":"霜朝马蹄无纤埃，锦城城西江之隈。金兰合沓俱朋来，白沙鳞鳞江水洄。梅花傍江高崔嵬，人言犹是王建栽。豪华过眼浮云哉，飞英送香来酒杯。酒酣疾呼竹篱开，走寻屋角如龙梅。梅龙虽多此其魁，睡龙屈盘肘承胲。风皴雨散封苍苔，孙枝迸出谁胚胎。天公抚摩春为回，慎勿变化随风雷，年年开花照尊罍。我欲结序买芋煨，与梅周旋送衰颓。"}