{"id":"766795","title":"沁园春 赠梁冶湄","dynasty":"清","author":"佟世南","text":"百里名区，制锦才优，自足徜徉。便流览湖光，何妨薄宦，沉酣书轴，时近芸香。宗伯词华，司农雅奏，家学由来擅冀方。新诗好，早云飞郢里，锦濯川江。西泠不逊河阳。更栽得、名花万树芳。爱夙驾行春，香风拂袖，留宾醉月，深夜飞觞。忆我当年，曾陪宴赏，霄汉襟期未可忘。今重到，喜凫飞不远，还觐龙光。"}