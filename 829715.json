{"id":"829715","title":"杂诗","dynasty":"清末近现代初","author":"郑孝胥","text":"出门何所诣，谁可聊与语。鸢飞鱼则潜，惜子非吾侣。而我斯人徒，兀兀岂高举。一言苟有合，嗟叹能无取。辟言且辟色，稍狎或予侮。人间犹可恋，不必心相许。否极泰斯来，其机良可见。不幸言而中，识者颇惊叹。中国非无人，随波为士患。柬之虽已老，犹得称好汉。玉人宁受教，舍汝难自贱。袖间惟缩手，谁与拨世乱？坠月来枕上，哀我如枉顾。我卧月明中，惊觉月将去。意举欲从之，安得插两羽。山河不难越，妖乱可飞度。岂如行空机，徒使生民怖。梦中未忘世，怅恨入迟暮。所求苟在我，求之固必得。使其不以道，虽求亦何益。禹稷曾何求，躬亲惟稼穑。亿兆服其仁，万流归其德。詹詹道未闳，天命讵易测。知天若操券，众口殆可辟。"}