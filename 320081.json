{"id":"320081","title":"贺新郎·秣陵怀古","dynasty":"明代","author":"万俟绍之","text":"决眦入飞鸟。正江南、梅雨初晴，乱山浮晓。凤去台空箫声断，惟有疏林鸦噪。但空锁、吴时花草。指点中原青山外，奈征尘、迷望愁云绕。佳丽地，谩凝眺。清风助我舒长啸。问其中、虚帘曲槛，阅人多少。风景不殊江山在，况是英雄未老。且拚与、尊前一笑。欲说前朝兴亡事，唤谪仙、来共传清醥。归路晚，月明照。"}