{"id":"702493","title":"题四美人图 琴","dynasty":"明","author":"程敏政","text":"绿绮初调曲未残，幽情应叹赏音难。不嫌儿女声相昵，一鹤长鸣绕画阑。玉子频拈欲下迟，芭蕉红日影将移。锦绷儿共金丝犬，问道输赢两不知。倦来携手下阶行，共读周南几句成。庭桂香中无一事，閒听公子击毬声。促织场边爽气新，彩毫轻染墨华匀。香闺不爱千红紫，只写青松与翠筠。"}