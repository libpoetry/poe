{"id":"600339","title":"送吴瑞谷之应天广文","dynasty":"明","author":"王弘诲","text":"高皇缔宏构，善善兴江东。魏巍天府地，奕奕开黉宫。明德标璇题，丙舍何嶒嵘。尊经聚典坟，丘索贯其中。毖彼秦淮流，依稀泮水通。佳气卿景右，人文日昭融。陛墀嗣祖烈，三五登皇风。敷命流寰宇，开基重镐丰。抡才九域至，多士端陶镕。夫君富琼玖，多识五车充。献赋嗟未遇，千金抱屠龙。沿牒徇微禄，秉铎飏懋功。想当横经时，函丈罗章缝。青毡亦不薄，绛帐自从容。讲堂胜花竹，当序列笙镛。大雅紬经笥，群迷待扣钟。峨峨髦士宜，雍雍凤来桐。吊古时多暇，六代感倥偬。文成答宾著，玄应载酒从。凤台赓李白，鹤观酬戴颙。三鳣堪卜兆，五鹿共推宗。天子临白虎，诸儒考异同。君其敬自勖，嘉会吾道逢。"}