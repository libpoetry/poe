{"id":"1136952","title":"六州歌头","dynasty":"宋末元初","author":"刘辰翁","text":"向来人道，真个胜周公。燕然眇。浯溪小。万世功。再建隆。十五年宇宙，宫中膺。堂中伴。翻虎鼠，搏鹯雀，覆蛇龙。鹤发庞眉，憔悴空山久，来上东封。便一朝符瑞，四十万人同。说甚东风。怕西风。甚边尘起，渔阳惨。霓裳断。广寒宫。青楼杳。朱门悄。镜湖空。里湖通。大纛高牙去，人不见，港重重。斜阳外，芳草碧，落花红。抛尽黄金无计，方知道、前此和戎。但千年传说，夜半一声铜。何面江东。"}