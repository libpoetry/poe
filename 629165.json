{"id":"629165","title":"赠新都孙子真","dynasty":"明","author":"李云龙","text":"方瞳绿发天都客，天与梅花作诗骨。披云峰畔卧烟霞，瑶草春风几回碧。半身荷叶一枝藤，人言即是孙家登。访道来寻偃月子，振衣长啸飞云层。铁桥石洞秋烟晚，手把琪花下兰坂。山精木客喜相迎，遥劝黍珠一杯饭。朱明萝月坐氤氲，回首天都梦白云。探得稚川丹诀去，因风持似紫阳君。"}