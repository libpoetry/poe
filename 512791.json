{"id":"512791","title":"分得义庄送李中舍贞伯还朝","dynasty":"明","author":"沈周","text":"君不见范公嗜义如饮食，范公庇族如羽翼。亲疏百口百不忧，养生送死皆公力。公存公亡犹一日，有田供需惠无极。伐石纪事庄上头，大书特书高十尺。李君车马有行色，下马读碑三叹息。若见甘棠思召伯，若对澧流思禹迹。李君亦岂寻常人，身小才大气正直。博学强记无与敌，平步便当超九棘。十年小心职文墨，阶次悠悠鬓将白。故园已筑梅花庄，此意含仁我先识。呜呼范公之后多閒田，愿君买接东西陌。"}