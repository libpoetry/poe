{"id":"309002","title":"如此江山·图中人竞题词，问琴阁独高，依前韵志谢","dynasty":"现代","author":"赵熙","text":"笔尖活了江心绿，依稀二乔春锁。水亮鱼天，霞红雁路，冷透衣裳云卧。行縢快裹。约榔栗声中，白云穿破。夜鹘呼风，扬州隐隐见灯火。南天从古重镇，酒边歌羖䍽，愁梦应过。六代江声，长淮树影，是计如今都左。青山笑我。指劫后焦先，浪淘中坐。老泛花潭，海天凭战舸。"}