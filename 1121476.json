{"id":"1121476","title":"小生日因与友人作文字饮醉中走笔","dynasty":"宋","author":"欧阳澈","text":"肮脏无聊独倚门，谁怜跨下有王孙。扬镳特辱过黄宪，载酒端来醉子云。写景锦囊同摘句，摇风玉麈细论文。共欣贱子当生日，戏祝遐龄倒一樽。二妙高轩肯过门，共期献策学公孙。因观佳句题红叶，陡起归心望白云。坐上挥犀惊险语，醉中染翰缀雄文。相忘岂假投遵辖，待月同倾北海樽。"}