{"id":"1123482","title":"寿张守","dynasty":"宋","author":"赵彦端","text":"堂堂天上张公子，龙剑分光自斗牛。海上忽归槎万里，云间未放月中秋。才为汉殿无双手，恩到闽山第一州。亦有人言识仙骨，只看何日议封留。鹓班新谒紫宸回，鱼佩初迎幕府开。百里故乡同昼锦，一年和气自春台。甘棠政美无留颂，泮水功成有异才。他日听传公不老，定知曾见武夷来。"}