{"id":"577844","title":"题黎氏祠堂","dynasty":"明","author":"陈琏","text":"有美诗书裔，由来号德门。分符闻远祖，冠豸见诸孙。兰玉春风蔼，松楸雨露繁。奉先祠夙搆，系族谱犹存。制度深详究，仪文旧讲论。堂阶明等级，昭穆序卑尊。祭器清尤洁，斋居寂不喧。丽牲碑已老，玉鬯礼弥敦。承祭推宗子，联行肃弟昆。蘋蘩供俎豆，醪醴注罍樽。缩酒茅偏洁，焚香鼎自温。暖光浮蜡炬，烈焰烛糁盆。祼奠终三献，歌谣遍一村。燕毛常序齿，敬祖重分膰。士论咸归美，乡闾无间言。观风有使者，我喜为敷宣。"}