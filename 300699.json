{"id":"300699","title":"满江红·十八年暑假别厦大诸师友","dynasty":"现代","author":"温树校","text":"鼓箧担囊，千里外、不辞驰跋。喜相遇、一堂师友，琢磨磋切。胶漆芝兰同臭味，春风化雨均成达。叹海天、今又唱阳关，伤离别。当此际，飞归楫。闻汽笛，声凄咽。共江云堤树，峤霞关月。归去各寻亲友话，难忘同立程门雪。愿异时、齐把别离情，从头说。"}