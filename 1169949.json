{"id":"1169949","title":"公无出门","dynasty":"唐","author":"李贺","text":"天迷迷，地密密。熊虺食人魂，雪霜断人骨。嗾犬狺狺相索索，舐掌偏宜佩兰客。帝遣乘轩灾自息，玉星点剑黄金轭。我虽跨马不得还，历阳湖波大如山。毒虬相视振金环，狻猊猰㺄吐嚵涎。鲍焦一世披草眠，颜回廿九鬓毛斑。颜回非血衰，鲍焦不违天。天畏遭衔齧，所以致之然。分明犹惧公不信，公看呵壁书问天。"}