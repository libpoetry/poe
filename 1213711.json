{"id":"1213711","title":"送应奉张幼度同知冠州","dynasty":"元","author":"陈孚","text":"张子美少年，濯濯春月柳。夜窗三尺琴，六籍洞户牖。我游承明庐，见此真益友。金匮共校雠，过眼十八九。僚吏坐俗谈，语乃不出口。美哉德如玉，温缜世未有。近诏开东观，天章烂琼玖。我本木强人，技已陈刍狗。君胡亦不留，得州大如斗。男儿抱奇气，荣进付之偶。血指古则然，今何忽袖手。但莫负所学，千载有不朽。北风号枯桑，落叶满林薮。过君蓟南门，山色照尊酒。监州岂不佳，千里离父母。愿回判花笔，桑麻劝南亩。竹马歌儿童，定胜牛马走。明年我南归，云卧鼻雷吼。当哦山中诗，寄君一搔首。"}