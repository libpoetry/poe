{"id":"811863","title":"忆江南四首","dynasty":"清","author":"华长发","text":"春日好，桃坞丽人行。碧玉钗横围步障，缕金裙绣走霞城。忙杀柳中莺。夏日好，万绿覆横塘。嫩笋堆盘樱共荐，新茶小阁雨中尝。梅豆又盈筐。秋日好，天畔雁来初。野稻乍肥思簖蟹，秋风才起买鲈鱼。黄菊遍庭除。冬日好，盆贮水仙幽。密室暖吹红兽炭，开樽寒拥白貂裘，爆竹满天流。"}