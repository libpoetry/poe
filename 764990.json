{"id":"764990","title":"沁园春 读曹顾庵学士京华词，依韵奉柬","dynasty":"清","author":"徐釚","text":"金马铜龙，游戏当时，犊车入燕。看禁烟藏柳，莺啼旧树，玉河浸月，雁诉遥天。华毂朱门，白衣苍犬，田窦纷纭绝可怜。归来好，有陶家松菊，谢傅林泉。旧游景物依然。倩纨扇、新词记往年。想漳水台空，梁园邺下，华清梦短，杜曲樊川。无数红牙，一群腰鼓，秋水春帆书画船。重来此，听黄鹂细啭，坡老堤边。"}