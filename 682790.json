{"id":"682790","title":"同年郑凫溪招饮次韵","dynasty":"明","author":"区越","text":"小船荡桨向西徂，定送如泉酒百壶。复喜流觞从逸少，宁辞击壤和尧夫。清泉榆火催新梦，野服黄冠换旧图。赖是三春无酒债，寻常行处亦知乎。晓晴载酒游花间，何限风光豁笑颜。春斝淋漓衫袖湿，野芹参错鬓毛班。风来紫水千重浪，雨后黄云万叠山。天道处分还我辈，等閒车马不须攀。"}