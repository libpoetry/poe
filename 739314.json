{"id":"739314","title":"溧阳公于城西祠祷雨即次展候因遍游斋院中","dynasty":"清","author":"胡天游","text":"灵祠抗龙首，崇覆凝丹垩。森壁寒雾姿，严旌振风魄。柏寝郁疑沈，烟楹转成积。国荣表威虔，年祥寄明职。诚轨谅斯臻，鸿羊缅犹陟。閒房香林外，一磬通幽迹。曙鸟散余喧，无人深草色。由来閟宫邃，荃宰劳蠲愊。中谷已云忧，周原沛应惜。望望西郊远，稍稍重林迮。凉绪结疏条，亭皋虚霭白。庶几及旋轸，展眺收清涤。"}