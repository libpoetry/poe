{"id":"895470","title":"次仲弥性所知陈丈大卿韵","dynasty":"宋","author":"张元干","text":"伏波晚岁思少游，万事过眼如云浮。我生不乐城市隘，受性但惬林泉幽。稍同臭味自投合，肯与流俗相对酬。旅怀久已乏佳趣，白日政觉多闲愁。舂容大篇忽旁及，气象楚泽涵新秋。律严虽许强续尾，韵险岂复能画筹。逍遥一舸白太傅，蹴踏五字韦苏州。主人频誇小鬟舞，劝客且听吴娃讴。从来谁数折巾郭，重到似是栽桃刘。梦入江湖渺春水，何如此念随轻鸥。"}