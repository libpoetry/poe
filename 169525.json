{"id":"169525","title":"和黄充实春尽游南山","dynasty":"宋代","author":"陈师道","text":"逐胜阙勇功，饯春无少色。出门欲何向，坂丸随所击。百年余几何，十步复一息。同来二三子，楚楚颇修饰。行前强老夫，径捷疲峻陟。山门开烟霏，禅房闭岑寂。口燥沾茗椀，久厄此为德。逐日下西山，草路荒不识。回溪转钩曲，门径入绳直。故人喜领客，内愧积腹臆。所来为亲旧，扫除称寥閴。疾风无末势，过雨有余沥。高花初欲然，平荷已如拭。因君感衰盛，丑好移顷刻。交新厌区区，话旧听历历。谈间十一二，四座已倾侧。茅屋漏风霜，山田带沙砾。尚能哀此老，举手触四塞。君如涧底松，超拔出天壁。学诗有新功，黄魏共推激。"}