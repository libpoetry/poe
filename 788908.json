{"id":"788908","title":"望海潮 珠江月","dynasty":"清","author":"孙鼎臣","text":"锦帆十幅，牙樯百万，连江滉漾波清。蜃市乍收，骊宫正满，一轮火齐初晴。风定暮潮平。早山楼水阁，齐上华灯。银甲弹筝，金鱼贳酒唤娉婷。无端触忤愁生。自骑羊仙去，碧汉无情。翠羽暗销，素馨零落，花田一片青青。往事已消凝，剩几行珠泪，鲛帕盈盈。那更春江花满，重听蜑歌声。"}