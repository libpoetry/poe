{"id":"516852","title":"桥门之南产芦菔如贯珠十七八内官以为瑞献之","dynasty":"明","author":"龚敩","text":"皇明属休运，圣泽流无方。雨露所沾被，穹祇献嘉祥。奎壁丽中天，昭昭焕文章。精华入厚土，变化珠玉藏。桥门东南隅，畦蔬茂且昌。土酥生其间，希异不可常。累累若联珠，皎皎如截肪。根悬素琼琚，叶秀青琳琅。老圃事灌溉，内侍誇才良。得之不敢餐，金盘献明光。喜气动天颜，荐祼心弗忘。神灵式昭格，时羞匪烝尝。谓宜比瓜瓞，兆此百代康。金陵本形胜，沃野千里强。峨峨素王宫，奕奕三鳣堂。菁莪育群英，蘋藻流世芳。甘美萃天和，易充藜苋肠。岂无同颖禾，九穗归鲁邦。岂无两岐麦，贻我来于皇。嘉蔬孰与俦，金芝产斋房。人能咬菜根，愈久名愈香。草蔬本无情，一旦升庙廊。吾道日光辉，圣寿天久长。"}