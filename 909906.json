{"id":"909906","title":"程高承议赴夔路转运判官求诗","dynasty":"宋","author":"李廌","text":"圣主躬仁政，群方布诏条。洪恩温海峤，嘉颂满刍荛。聚敛除奸吏，依违屏具僚。钧衡无硕鼠，城社绝馀妖。皇化思无外，王心远欲昭。咨询黄阁老，选命紫宸朝。丹禁传天诏，飞星下使轺。书旌分蜀道，揽辔步烟霄。急峡瞿塘险，孤城白帝遥。巴山连浪远，汉节拂云飘。按部清时好，观风乐事饶。诗成思老杜，鬼哭想残萧。已佩黄金印，当簪七叶貂。不应淹僻陋，从此上扶摇。"}