{"id":"170224","title":"和陈教·昔我壬子岁","dynasty":"宋代","author":"陈宓","text":"昔我壬子岁，辞家莆山阳。迎妇丞相府，调官君子乡。于时公声名，岂独梁楚扬。闻者尽兴起，见者斋以庄。英华发经笥，土苴遗巾箱。虎蔚管庸见，海钜蠡可量。伏波少已勇，捷出翰墨场。遗我明月珠，一见心先凉。掷地忧清玉，映日开炎光。春云可比态，百卉羞无芳。下顾阴何辈，颉颃李杜行。不知生最晚，磊磊何相望。文臻韩氏奥，学升夫子堂。道贯参曾唯，心悟颜斋忘。所读者何书，诵此虞与唐。所敬者何物，瞻彼昊与苍。仁义久已熟，出言如探囊。又同冲霄鹤，举世避轩昂。斯文尚何俟，木铎天其将。六经作黄麻，一赋卑长杨。厚赐顾曷报，有类相马偿。但当铭之心，刻佩联琳琅。区区重此来，得遂举一觞。洒然如热濯，车轮宽别肠。归将诧朋友，亲炙道德香。"}