{"id":"691390","title":"题小景四首","dynasty":"明","author":"李昌祺","text":"南北两峰前，逢春物物妍。露桃临水岸，烟柳隔江船。古庙寻嘉泽，幽亭访冷泉。游人都载酒，来往六桥边。芳树垂岩暗，丛篁傍石低。虹流双涧远，笏卓数峰齐。棋许高人对，琴教小竖携。湖山皆秀丽，无处不堪题。窈窕洞无门，寥寥隔世氛。板桥穿竹筱，苔壁缀松根。孤嶂摩云秀，飞泉触石喧。不知何道士，收露点玄文。积素晃溪山，人家尽掩关。客舟寒尚挽，渔桨暝初还。老树高低岸，残芦曲折湾。欲投峰顶寺，冰滑路难攀。"}