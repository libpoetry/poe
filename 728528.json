{"id":"728528","title":"贺新郎  奉赠蘧庵先生仍用前韵","dynasty":"清","author":"陈维崧","text":"识得词仙否。起从前、欧苏辛陆，为先生寿。不是花颠和酒恼，豪气轩然独有。要老笔、万花齐绣。掷碎琵琶令破面，好香词、污汝诸伶手。笑馀子，徒雕镂。秦宫汉苑描难就。矗中原、怒涛似箭，断崖如臼。我有铜人千行泪，扑地狮儿腾吼。声撼落、橘中棋叟。鹤发鸡皮人莫笑，忆华年、曾奉西宫帚。家本住，金台口。"}