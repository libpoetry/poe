{"id":"93218","title":"和王司法雨中·绝怜法曹三尺啄","dynasty":"宋代","author":"杨万里","text":"绝怜法曹三尺啄，不辩太仓五升米。胡奴走送今寂然，公路如何令至此。春花秋月千首诗，一字不曾堪疗饥。黄独已空鑱底用，玉徽冻脱琴为灰。穷鬼偏随天下士，再结柳车君但试。不应满腹贮六奇，岂有逐贫无一计。诗中哀怨海样深，青灯搔首夜沉沉。一尊往慰风雨晚，莫管带围宽一眼。"}