{"id":"1073421","title":"崇仁县","dynasty":"宋","author":"孙觌","text":"万山攒拥天一笠，北风吹雨两鬓湿。饥乌绝叫护巢飞，老蛟怒起拿云立。孤城短日砧杵急，骑驴渺渺冲泥入。桑枝倒折机杼空，道旁废井无人汲。遗民到今传旧邑，击水华鲸浪三级。故物漂流百战馀，客子起坐万感集。小驿香醪如雪汁，一杯快作长虹吸。酒醒寂历照短檠，幽咽数声邻妇泣。"}