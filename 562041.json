{"id":"562041","title":"徐给事山水歌","dynasty":"明","author":"贝琼","text":"吴门故人徐给事，一水一山称绝艺。浓豪燥墨随意成，位置非难在神气。大山积铁青巑岏，小山起伏蛟龙蟠，水有百道喷薄之飞湍。宛然坐我明星玉女下，五月六月松声寒。荆关笔法自奇古，未数画师扬契丹。仙家楼台十二阑，饭煮胡麻须可餐。采药何人入少室，读书有客居王官。我游白下未得去，五更出门雪满鞍。虚空翠黛不复览，一日剪向高堂看。员外张公尚文采，身住南宫志沧海。李白已死今无诗，卷示老夫增慷慨。近来好事复持去，梦觉烟霞竟安在。白鹤夜怨清猿悲，山中春老归何时。写我平生有声画，价君太古无声诗。"}