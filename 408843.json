{"id":"408843","title":"秋风引","dynasty":"近现代","author":"陈湋","text":"秋风起，悲朔方，虫声唧唧来虚堂。轰天炮火惊辽阳，骸陵血池白骨僵。天绝人命吾心伤，渔翁持竿睨在旁。不知鹬已食吾肉，蚌又劙我肠。渔翁退缩欲出不得出，螣蛇即且相与吮唼而成创。前门去虎后门进，狼有狈兮虎有伥。眼看陆海成战场，我欲西归道路长。欲济无舟欲渡无梁，中夜起舞心彷徨。安得缩地费长房，成公仙人骑白羊。一弹指间驰八荒，北窥孤竹东扶桑。挹辛楼作浣花庄，不学向禽昏嫁已毕游五岳，吾且徜徉乎终老于是乡。"}