{"id":"829351","title":"采桑子 丁亥岁暮即事","dynasty":"清末近现代初","author":"陈方恪","text":"移家偏向秦淮畔，陋巷柴荆。纸帐疏棂。轧轧鸣机隔院听。当时裙屐风流歇，几许飘零。回首前尘，拄颊钟山两鬓星。天涯岁晚催归急，豚砦鸡栖。尽室同携。烟水家风老布衣。寒宵拥絮愁无那，灯影迷离。梦影依稀。迢递霜钲月向低。雪晴门巷妨车毂，澹日空墙。缺月幽坊。人海孤踪祗自伤。卅年竹马嬉游地，屈指韶光。几阅兴亡。燕子归来话短长。冲寒八口携家去，矮屋青毡。铛捲同椽。朝日房栊晒水仙。天教还我长干住，江令祠前。朱雀桥边。清恨南朝有替传。"}