{"id":"688050","title":"留金陵送毕功大州判归","dynasty":"明","author":"朱升","text":"杨枝袅娜酒旗摇，人去人来朱雀桥。老我送君人送我，迟迟几许意难消。醅芽茶觜挹流泉，人世纷纷我是仙。客里自悲还自释，歙山享用已多年。碧流清浅且无波，酒鼎船头秋月多。舍弟同游应念我，我诗有味好吟哦。劳佚人生各有宜，扶桑汲汲有崦嵫。毕公今日还山喜，似我当初得举时。"}