{"id":"548726","title":"恭题大阅图应制","dynasty":"明","author":"余继登","text":"我皇神圣能绳祖，威灵赫奕超千古。岭表烽销瀚海清，犹自忧危思耀武。三月三日天气和，五云高捧翠华过。地动轰雷奔铁骑，丽天晴日照金戈。辕门此际军威震，伐鼓鸣钲闻远近。七校争誇貔虎姿，十干正演龙蛇阵。纵横叱咤逞豪雄，角射当场技尽工。健儿惯使千斤弩，侠少能开六石弓。健儿侠少纷驰逐，夹道旁观俱詟服。冠军原不让嫖姚，扛鼎何须羡贲育。桓桓赳赳壮皇威，妙略英风播九围。久闻关塞铙歌唱，坐见边庭羽檄稀。太平日日谋桑土，战士人人沾雨露。天下虽安未可忘，吾王一豫真为度。只今将卒如云屯，禦敌年年更苦辛。九边愿普投醪惠，万载常歌挟纩仁。"}