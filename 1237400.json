{"id":"1237400","title":"雨三首","dynasty":"元","author":"黄溍","text":"湖阔云如积，天空雨正豪。风飙兼昼夜，井邑带波涛。茅屋垂垂破，渔舟故故高。何妨张仲蔚，环堵自蓬蒿。稚子吾怜汝，泥行去不难。凭阑真自笑，高枕敢求安。天地三辰远，江湖五月寒。好将遮日手，却把钓鱼竿。田父愁何诉，龙公怒未休。千畦沈翠羽，百水散黄流。小市犹长闭，孤城并欲浮。谁誇补天漏，此事恐悠悠。"}