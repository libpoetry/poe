{"id":"583456","title":"正德二年元日日食","dynasty":"明","author":"王缜","text":"正德二年春，正月上元日。太阳行近西，圆光渐亏蚀。初惊月上弦，复讶晦还魄。天道虽云幽，人事讵为得。曾是妾乘夫，曾是臣抗极。曾是佞倖昌，曾是蛮夷猾。曾是我谏官，匡救乏忠赤。曾是太史氏，美恶失真实。曾是心膂病，调燮未有力。曾是股肱惰，依违怠若职。曾是执法偏，冤枉无与直。曾是支度费，箕敛事掊尅。曾是土木兴，居者未有室。曾是干戈縻，行者未得息。曾是风俗颓，教化未扶植。曾是纲纪沦，激扬未严密。曾是正直疏，鸣凤多摈斥。曾是谗邪显，燕石作圭璧。曾是牧伯轻，承宣亦壅塞。曾是郡令虚，孤寡不遑恤。百度苟无愆，群沴何能入。挝鼓徒尔喧，大书宜直笔。所以我作歌，反己先自责。告尔百君子，秉心同汲汲。"}