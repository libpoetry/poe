{"id":"416432","title":"征部乐    和耆卿","dynasty":"近现代","author":"乔大壮","text":"柳枝桃树，黄金肯惜当筵掷。数年少、天涯浪迹。人影对、妆镜连夕。秦楼事，难重觅。瘦削宝钗莲的。伴暮雨、水阁银箫，昨梦江南醒成忆。吴山乍隐，吴波不动，仙去舞裙留得。雁过也、书来无准，几行云里、离绪谁能识。澹卧屏秋色。画舸渺、鲤鱼风息。想甚时、与采夫容，趁月明新拆。"}