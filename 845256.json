{"id":"845256","title":"洞仙歌 赋得“摺叠魂儿夹书中”，闻戟传作此题，匿稿不出，戏作四首","dynasty":"清末民国初","author":"樊增祥","text":"书窗睡美，有诗魂一缕，摇曳云屏最深处。莫从风飘荡，任意东西，倩黄奶，试把轻狂约住。小如花叶样，欲寄朝云，其奈芳期牡丹过。叠作一封书，付与嫏嬛，浑不怕、乌龙惊汝。任游遍百城似穿花，待蝴蝶、归来漆园方寤。诗魂何似，似银云一片，白藕花边倚风飐。算青灯照我，五十三年，书丛里，栩栩蘧蘧见惯。卷舒罗袖底，又似桃根，新买苏杭聚头扇。关锁玉台中，新咏钞成，徐郎在、梦中偷看。便雪案埋头过今生，料脉望、和卿也都情愿。诗魂何似，似香罗绣帕，叠雪含风置书架。总萤囊蠹简，夜夜相依，从不放，虚昴星期短假。先生春睡美，镇压犀株，百八钟声要轻打。比似蛹中蚕，熟到三眠，神仙字、三番食罢。倘倩女相逢砚屏边，也消得、书中玉颜如画。诗魂何似，似玉垆香穗，妙得非烟似烟意。任拈花女手，叠作鲛绡，也当汝，贝叶莲华一类。青编应恋汝，汝恋青编，似在鸳鸯锦衾里。玳瑁箧中眠，遍体文章，应不减、凤皇都丽。把张果白驴借卿骑，看跃出、巾箱回想天际。"}