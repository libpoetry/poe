{"id":"758281","title":"霓裳中序第一 感怀君莲，用草窗韵","dynasty":"清","author":"赵我佩","text":"青山恨万叠。蹙损双弯眉上叶。愁似蚕丝寸结。更怕听乱蛩，空阶啼月。香消臂雪。剩绀纱和泪留箧。伤心处，挑灯不语，忍把旧情说。凄绝。凤箫声咽。叹地下芳魂易灭。相思无限怅别。尽抛却湘奁，玉环瑶玦。素娥明镜缺。早唱到霓裳断阕。从今便，梦中相见，瘦影化秋蝶。"}