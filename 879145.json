{"id":"879145","title":"贺新郎 其二十一","dynasty":"宋","author":"刘克庄","text":"此腹元空洞。少年时、诸公过矣，上天吹送。老大被他禁害杀，身与浮名孰重。这鼓笛、休休拈弄。彩笔掷还残锦去，愿今生、来世无妖梦。且饭犊，莫吞凤。新来喑哑如翁仲。羡王郎、骖鸾缥缈，玉箫吹动。应笑夔州村里女，灸面生愁进奉。要绝代、倾城安用。今古何人知此理，有吾家、酒德先生颂。三万卷，漫充栋。"}