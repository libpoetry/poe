{"id":"853850","title":"又和诸公作雪月歌","dynasty":"宋","author":"方岳","text":"月观夜午雪观早，酒兴崔嵬诗潦草。梅花在傍具知状，唤渠收拾秋崖藁。月边雪边同一寒，诗成不许凡人看。年年月寒雪寒处，老骨槎牙倚枯树。不知天下人，面有三寸尘。政使书痴传癖犹可憎，而况无风无味之钱神。麾之门外，问诸水滨。非我不与相比邻，渠自胸次不我亲。千古万古赤壁月，千古万古剡溪雪。天荒地老方可人，当日人曾笑渠拙。有梅不可无吾诗，无月无雪无人知。梅花亦不用收拾，付与万窍更相呼。雪如琼瑶月如水，青山白发时乎时。有薇可羹螯可嚼，此味勿令儿辈觉。四海诸公共往来，雪中与渠无适莫。"}