{"id":"1125266","title":"少年游","dynasty":"宋","author":"晏几道","text":"绿勾阑畔，黄昏淡月，携手对残红。纱窗影里，朦腾春睡，繁杏小屏风。须愁别后，天高海阔，何处更相逢。幸有花前，一杯芳酒，欢计莫匆匆。西溪丹杏，波前媚脸，珠露与深匀。南楼翠柳，烟中愁黛，丝雨恼娇颦。当年此处，闻歌殢酒，曾对可怜人。今夜相思，水长山远，闲卧送残春。离多最是，东西流水，终解两相逢。浅情终似，行云无定，犹到梦魂中。可怜人意，薄于云水，佳会更难重。细想从来，断肠多处，不与者番同。西楼别后，风高露冷，无奈月分明。飞鸿影里，捣衣砧外，总是玉关情。王孙此际，山重水远，何处赋西征。金闺魂梦枉丁宁，寻尽短长亭。雕梁燕去，裁诗寄远，庭院旧风流。黄花醉了，碧梧题罢，闲卧对高秋。繁云破后，分明素月，凉影挂金钩。有人凝澹倚西楼，新样两眉愁。"}