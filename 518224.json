{"id":"518224","title":"题李白玩月图","dynasty":"明","author":"唐文凤","text":"长庚之星光配月，何年降精生李白。倏向人寰汗漫游，骨异神清本仙谪。平生爱月如嗜饴，老蟾流辉沁诗脾。胸中玲珑广寒殿，珠玑欬唾天香吹。良宵醉月坐花影，银汞镕阶光烱烱。梦咽玄霜玉兔寒，露湿锦袍呼不醒。惯赊月色长安春，玉环媒私力士嗔。清平调新声未绝，楼船迫胁连边尘。夜郎天高月黑黑，忍死投荒去京国。金鸡放赦归江南，采石波宽酒杯窄。眼花捉月月倒悬，翻身起舞水中天。冯夷夜护叱河伯，遗骸肯污饥蛟涎。巫阳下招招醉魄，帝遣归来住蟾阙。精神仍作长庚星，万古千秋伴圆缺。"}