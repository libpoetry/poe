{"id":"1055831","title":"题王子重出李成所画山水","dynasty":"宋","author":"李之仪","text":"主人邀我登閒轩，轩前景物祗欠山。坐来惨澹若不足，引我忽到营丘间。营丘山水天下知，全齐十二雄一时。旧游历历如到眼，吾宗笔力穷高低。峰云岩霭互隐现，老木苍藤纷綵绚。珑璁特干势将压，奇崛欲夸人未见。石磴流泉似幽噎，洞穴纵横乍明灭。举头楼观俯悬崖，定须六月临飞雪。行人初踏山前路，款段冲寒怯回顾。蹇驴亦自乐平地，亸耳徐行方得趣。日西平远连何处，极目苍茫天欲暮。行人端是我前身，斗觉精神相会聚。百年瞬息竟谁真，此老应无一点尘。主人等是风尘外，岂是閒轩久住人。"}