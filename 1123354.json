{"id":"1123354","title":"寄酬前人上巳日鉴湖即事三首","dynasty":"宋","author":"赵抃","text":"禊饮已经佳节后，画船犹泛若耶滨。未还魏阙陪仙使，且向稽山作主人。赓唱我知长引玉，恳归谁道苦思亲。鉴湖也似西湖好，两处风光一样春。湖上初经上巳春，水边遥见碧芜新。轻舟竞泛无涯乐，夹岸希逢不醉人。厨酝旋斟浮蚁酽，府茶深点卧龙珍。诗筒往复余知幸，垂老亲仁得善邻。蓬莱高与卧龙俱，位望兼隆似合符。弦管夜声传井邑，楼台春影蘸江湖。休功即报期年政，直节曾行万里胡。真是玉皇得案吏，坐看归去赞萝图。"}