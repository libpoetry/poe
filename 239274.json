{"id":"239274","title":"寿张京尹·紫岩天下志","dynasty":"宋代","author":"彭龟年","text":"紫岩天下志，勇决如百川。一身扶三纲，百丑妒独妍。南轩经世学，仰嗣千圣传。匆匆造膝陈，众鸟惊虚弦。油幢入楚泽，不复梦细旃。公乘一节朝，遇合君适然。物纾久必张，后美开诸先。区区人力衰，今乃还其天。夷夏早知名，家国嗟独贤。用大力有余，入细心愈研。三年尹王都，警柝清夜眠。忠言出荷橐，妙斡天机旋。反视班伯辈，但觉口语譞。要知源流异，孰似周公前。江湖秋已多，宇宙清无边。气凝万类实，人亦体其全。况是嵩降胡，谁颂舂容篇。愿以如紫岩，而复得君专。愿公如南轩，而享箕翼年。赤年洗甲兵，墨头出貂蝉。却从祝融峰，高处寻偓佺。"}