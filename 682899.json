{"id":"682899","title":"即事叠韵复答二章","dynasty":"明","author":"尹台","text":"海内谁当济巨舟，十年君赋白蘋洲。谢公端为苍生起，裴相休言绿野留。河朔未归唐斥堠，烟沙犹蔽汉原丘。龙翔虎跃须今日，汗马能忘西北忧。甲士今归横楫舟，南交珠翠走炎洲。谁悲野哭千家是，突纵天骄万骑留。月黑青燐摇断碛，沙寒白骨挂荒丘。愿提壮士从公起，为挽天河洗国忧。"}