{"id":"810942","title":"荷叶杯八首","dynasty":"清","author":"王时翔","text":"花浦。翠烟香雨。吴女。听吹箫。细蛾攒绿倚轻桨。闲想。背红桥。拍水。彩鸳惊起。花里。见欢时。两舟相并弄溪碧。风逆。得归迟。天半。砰雷激电。龙见。黑云中。打篷疏雨送凉到。又早。火轮红。舟舣。白莲塘里。一醉。碧筒香。夕阳斜系柳阴下。飘洒。水风凉。凉惬。雨珠风叶。香靥。碧绡衣。并栖鸂鶒各偷眼。惊散。又双飞。转棹。晚风残照。归好。趁新凉。折来花朵叶儿盖。刚载。一船香。曾记绿杨庭院。一见。方寸结丁香。弯弯眉黛眼长长。闲里细思量。欲问新来消息。难得。怨句在无题。夜来愁绪对红梨。斜月过花西。"}