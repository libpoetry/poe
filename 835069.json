{"id":"835069","title":"翠楼吟 题曹靖陶看云楼画卷","dynasty":"清末民国初","author":"奭良","text":"云影微茫，诗情隐约，危楼一角斜倚。奇峰三五朵，恍风雪、寻梅清味。安排琴几，只彩景难描，锦辞须拾。神犹缀。会心何许，暮天明绮。得意。呼取擎来，看笔花横舞，墨香轻泚。曲栏閒点拍，自怡悦、情如流水。远山浮翠。似目送鸿飞，吟同蛩唧。芦帘外。试拈红豆，更添芊丽。"}