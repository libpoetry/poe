{"id":"1205284","title":"凤凰台上忆吹箫 和欧阳彦珍催桂","dynasty":"元","author":"张雨","text":"桂影团团，小山丛底，今年特地收香。早阵风阵雨，频掩西窗。一剪辟寒金碎，甚教人、长想容光。凄凉夜，香篝撤去，孤负华堂。金菊芙蓉，尽未怕换叶移根，多少思量。纵素娥老去，肯便相忘。怪得探芳秋蝶，向翠阴深处回翔。非迟暮，一枝折得，留待仙郎。"}