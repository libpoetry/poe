{"id":"835508","title":"琐窗寒 甲寅四月，夏气犹寒，芍药已残，新荷未出。登楼晨望，霭然有作","dynasty":"清末民国初","author":"王闿运","text":"才送春归，当阶芍药，剩红留影。风寒雨细，谁问绿苔芳径。晓光笼、阑干暗凭，寂寞谁管离愁醒。只翠禽双语，似知人闷，笑人孤另。强起开明镜。又照见横波，泪痕香冷。今年好月，孤负粉樱红杏。甚佳期、寒食踏青，倡条冶叶闲寄兴。但昏昏，梦入梨云，早莺啼懒听。"}