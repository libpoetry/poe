{"id":"43032","title":"憩红诗课戏题一待于后","dynasty":"清代","author":"曾国藩","text":"铅山不作桐城逝，海内骚坛委寒灰。龙蛰虎潜断吟啸，坐令蚯蚓鸣惊雷。慈红先生颇好事，欲拓诗国疆土恢。号召英豪执牛耳，大搜燕冀选龙媒。走章驰檄遍都市，纷纷吟札如云来。较量锱铢判殿最，岂有鱼目换珠胎！倾身爱才剧如命，酬字金帛布成堆。达官贵人不好士，先生此举真豪哉！嗟余楚狂百无用，长安十载餐黄埃。作确无钱柱自苦，乞米有帖长空回。臣朔饥死殊儒饱，古来颠倒何足哀！偶然涂抹为新句，画眉深浅乖时裁。鬟髻飘零有谁惜？锥刀角逐吁可略。豚蹄果逐髯车祝，一笑取醉三百杯。"}