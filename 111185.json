{"id":"111185","title":"广成子·崆峒郁岧峣","dynasty":"宋代","author":"彭止","text":"崆峒郁岧峣，直上万丈强。中有广成居，白石砌华房。抱神磨自役，室静蔼生光。岁丁千二百，来今讵可量。土德方在御，斋心造其旁。至道顾何在，愿一示其方。云飞不待族，木落不待黄。形功精则摇，于道未相当。失之下为士，得者上为皇。妙训閟玄局，为公发天藏。诚能守其一，智故兼相忘。往游无极乐，二仪久相长。"}