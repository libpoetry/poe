{"id":"1146265","title":"相和歌辞 门有车马客行","dynasty":"隋末唐初","author":"虞世南","text":"财雄重交结，戚里擅豪华。曲台临上路，高门抵狭斜。赭汗千金马，绣毂五香车。白鹤随飞盖，朱鹭入鸣笳。夏莲开剑水，春桃发露花。轻裙染回雪，浮蚁泛流霞。高谈辨飞兔，摛藻握灵蛇。逢恩借羽翼，失路委泥沙。暧暧风烟晚，路长归骑远。日斜青琐第，尘飞金谷苑。危弦促柱奏巴渝，遗簪堕珥解罗襦。如何守直道，翻使谷名愚。"}