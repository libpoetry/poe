{"id":"630311","title":"题卫其自小像","dynasty":"明","author":"释函是","text":"百岁终当尽，岂为斯人悲。毕生述孔业，一半遭乱离。我有大泽僻，远引疑先几。朝游石镜峰，暮归洗马池。浮沉三十年，见闻无旧知。因人理南策，相见海之湄。不敢论往事，欣然为后期。雷宗依东林，心迹毋相遗。乘兴每倏然，系舟雷峰陲。乐事不可待，寒暑嗟密移。一旦成朝露，厥嗣哀淋漓。挥涕想音容，抱像乞一辞。展轴犹俨然，相对如昔时。生死俱不言，后世谁当疑。"}