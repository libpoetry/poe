{"id":"1113884","title":"代贺皇太子生日诗二首","dynasty":"宋","author":"李刘","text":"宝月重轮丽虎闱，祥烟葱郁绕黄麾。九秋沆砀平分日，万国元良初度时。礼乐诗书俱习惯，圣贤仁孝况生知。八荒寿域从今启，请为丰年上玉卮。朱芾皇皇问寝门，青宫喜气满乾坤。江清淮晏干戈息，渊默雷声匕鬯尊。端冕常年亲举礼，远庖此日剩明恩。直将三代齐长久，愿听长沙贾谊言。"}