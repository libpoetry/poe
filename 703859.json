{"id":"703859","title":"送马仲高北上","dynasty":"明","author":"韩上桂","text":"京北有高台，下瞰易水流。云是郭隗时，实佐燕昭谋。本为孤羁客，语合遂见收。黄金空突兀，骏骨谁能酬。斯人不可见，嗟哉成荒丘。君今挺高足，杳若控仙虬。青云纷四映，赤电飙然浮。愿言弘此谟，庶以干王侯。岁尽日云暮，冉冉浮云征。俯观万物间，大小各有营。之子独何为，眷言怀上京。岂无饥渴念，所志在成名。人生多愤惋，永夜中肠惊。种松苦不长，幽花空自明。采之贻远道，因风扬芳馨。努力善自爱，毋为俗虑撄。"}