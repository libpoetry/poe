{"id":"350449","title":"水龙吟·渡海","dynasty":"清代","author":"程颂万","text":"青天一发神州，此身已坠天外。黑风吹转，有人招手，蓬壶仙界。鬼国无边，鲲身欲化，鳞堂何在。怕书生落拓，者回东渡，偿不得，蛟龙脍。诸岛球环如带。指楼船、阵云都坏。胡儿载宝，大人窥市，将军横海。天上槎来，地中人去，是何年代。盼烟台近也，鸟边斜日，过东皇旆。"}