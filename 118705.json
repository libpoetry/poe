{"id":"118705","title":"酿重阳酒·风前隔年曲","dynasty":"宋代","author":"苏辙","text":"风前隔年曲，瓮里重阳酒，适从台无馈，饮啜不濡口。秋尝日已迫，收拾烦主妇。仰空露成霜，搴庭菊将秀。金微火犹壮，未可多覆篰。唧唧候鸣声，涓涓报初溜，轻巾漉糟脚，寒泉养罂缶。谁来共嘉节，但约邻人父。父理正艰难，一醉陶衰朽。他年或丰余，此味恐无有。"}