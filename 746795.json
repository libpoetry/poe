{"id":"746795","title":"锦屏山歌","dynasty":"清","author":"徐大镛","text":"叠翠苍苍密无缝，老龙气夺丹山凤。杏花橘柳无一株，万千松柏排岩洞。后凋但觉四时青，武后临轩始得名。七襄织出天孙锦，百宝装成云母屏。游人先自西麓上，香山寺宇何清爽。红阑干倚碧嵯峨，表里山河犹运掌。召伯留侯思叔祠，三祠各占一峰奇。巍然鼎峙白云里，蜡屐未登齿折矣。东峰绝顶洞宾楼，楼在老君堂上头。陶公洞又居其下，烟霞亭是仙游者。仙人踪，造化工，看来都在此山中。不然万千松柏灵气钟，何以前山后山无一丛。"}