{"id":"845066","title":"赵焕文茂才挽歌二首","dynasty":"清末民国初","author":"曹家达","text":"贞士托嘉尚，高节若平生。抗志在初服，岂必为荣名。日暮野踟蹰，道旁数屏营。仰天寒蓬飞，江介雁哀鸣。厉风无还云，君子事远行。操刀不忍割，淹留蹇何成。白藏令萧辰，中野始黄萎。芳尘息座隅，悄焉伤永逝。颓阳永无旦，感此重泉闭。乱流汩方羊，先生初厌世。三日捐馆谷，未遑绝人事。忧怀结晨夜，卒复悬梁缢。嘉被旧邦土，后世称忠义。"}