{"id":"541951","title":"雪中偶过李鸿胪东明宅留酌因怀卢太史浚卿刘少参才甫王侍御子梁张户曹聚甫","dynasty":"明","author":"谢榛","text":"前雪未消今雪来，寒侵宫殿朝不开。昆池冻合石鲸卧，玉笛唤春催落梅。白日远迷涿鹿野，黄云低暗轩辕台。铁甲如冰战士苦，城头饥乌啼正哀。北风吹人僵欲死，驱马不动空徘徊。道傍官舍何幽寂，我亦山阴乘兴客。入门自拂谢庄衣，开樽为我破寒色。中怀倾倒醉不辞，春灯吐花向深夕。同乡朋旧各天涯，绿鬓忧时谁易白。宦情客计成睽违，海雁江鱼断消息。重来清夜益相思，月明偏照燕京陌。"}