{"id":"475670","title":"余羁秣陵乞休累疏而格于新令郁郁之怀伏枕增剧遂效杜子美同谷体为秣陵七歌时丙戌九月既望也 其一","dynasty":"明","author":"丰坊","text":"悲哉苍天胡有知，遥遥瘴海无还期。丈夫生男不如女，人间安用吾生为。黄金横腰矜气焰，猩猩笑人唇未敛。狂呼九关死不开，痛极慷慨思伏剑。呜呼一歌兮谁忍歌，秋风号动沅湘波。"}