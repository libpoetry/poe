{"id":"807408","title":"月华清  十三夜舟泊望亭对月有作","dynasty":"清","author":"陈维崧","text":"寂历烟汀，微茫水驿，尚隔吴山半舍。懒慢长年，何不使船如马。捣香齑、红糯微斟，靠锦树、绿帆初卸。吟写。听吴娘水调，旧愁重惹。惆怅欢娱难借，似漂泊江天，客舟閒话。冰彩无情，偏向愁边乱泻。想连天、枫叶芦花，问何处、蝉钿罗帕。今夜。料王珣宅畔，风光如画。"}