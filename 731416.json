{"id":"731416","title":"赠李少荃相国集句十二韵","dynasty":"清","author":"奕欣","text":"霁景牵诗兴，氤氲暖碧空。花光晴漾漾，春气又融融。霖雨思贤佐，天人得大通。多才兼将相，旌节屡西东。玉勒浮云骑，金鞍明月弓。钧衡持国柄，豪杰自牢笼。坐见威棱洽，夷情草偃同。定功彰武事，非是为獯戎。晤语方明志，邕言让在躬。剧谈推曼倩，饮酒忆陶公。达士心无滞，吾生学养蒙。愿陪歌赋末，下曲本难工。"}