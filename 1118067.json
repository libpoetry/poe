{"id":"1118067","title":"残春二首","dynasty":"宋","author":"陆游","text":"江鲚堆盘粔籹香，山家节物亦穷忙。桑间葚紫蚕齐老，水面秧青麦半黄。语燕似催春事去，游丝不似客愁长。乡村年少那知此，处处喧呼蹴鞠场。过了清明日愈迟，年华不复在辛夷。谁知绿叶阴成处，正是青天露坐时。茂草满庭喧鼓吹，嫩汤出鼎试枪旗。衰翁敢作明年计，剩与东君惜语离。"}