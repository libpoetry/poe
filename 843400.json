{"id":"843400","title":"七里泷登西钓台吊谢皋羽先生","dynasty":"清末民国初","author":"俞明震","text":"山川以人重，风日信清美。子陵有钓台，遂专桐庐水。盘曲七里泷，舟行如瓮底。当年蹈海人，晞发曾经此。天在万山中，阳乌匿葭苇。一恸上西台，残年哭知己。人间果何世，来日殊未已。空存汐社名，留作沧桑纪。我来九月暮，拍拍凫雁起。孤筇与夕照，萧瑟同千里。伤高莫回首，临流先洗耳。难酬烈士心，悠悠阅众死。西风飒然来，归去吾衰矣。"}