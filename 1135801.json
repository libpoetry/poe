{"id":"1135801","title":"上元晚晴","dynasty":"宋末元初","author":"方回","text":"所谓上元者，俗以侈升平。汉用方士说，祠祭夜达明。爇炬或始此，游观实何名。年登庶事遂，春早芳意萌。冶妆饰粉黛，豪奏喧丝笙。愚玩夺稚魄，淫窥荡狂情。天宝覆唐都，宣和倾汴京。词人丽唱在，物极良足惊。一隅颇完盛，四运遄代更。戍守列万里，镇防连百城。崛起间窃发，交驰事遐征。昏黑烟火灭，哭声无歌声。晓雨花信过，夜蟾桂轮清。时节既如此，焉问阴与晴。"}