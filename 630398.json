{"id":"630398","title":"酬客","dynasty":"明","author":"释函是","text":"客问我何意，萧然住此山。我答客何愚，何不观我颜。我颜又不戚，我心何曾顽。我非武陵人，亦非南阳贤。又非无为谓，终日长窅然。一衲三十载，夏热冬犹寒。客至无美酒，烹葵酌流泉。相对无游辞，所举楞伽篇。日入群动息，连床同夜禅。终宵松风声，至晓不得眠。我有懒瓒计，放足且随缘。觉来日已高，此诀不可传。"}