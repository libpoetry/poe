{"id":"1227954","title":"黄鹄谣题余节妇诗卷","dynasty":"元","author":"李孝光","text":"黄鹄黄鹄，牝牡相随。游于四海，不识别离。始妾结发时，与君年相齐。一朝纳伉俪，百岁以为期。奈何乎中路，而捐子与妻。且君之徂，妾逢百罹。父母将我去，亲戚夺我志。言云为我志，言云为我计长久，祇令增伤悲。忆君垂诀，托我孤儿。我嗔君言，奈何见疑。晨起作羹与糜，欲持饴阿谁？嗟我不如黄鹄，将子与妇，至死相随飞。我宁用生为，我宁用生为！众人何知，维馀天知。"}