{"id":"814311","title":"感怀二首","dynasty":"清","author":"周馨桂","text":"幽栖宛似白云乡，户外纷纷绕绿杨。身贱复生忘姓氏，世衰流俗擅文章。且凭天作穷通主，一任人分上下床。漫比虫吟聊自适，雄心莫复在词场。误堕人间且待时，刬除豪气莫求知。只宜晦养他年志，勿复流传旧日诗。啼鸟有情非胜侣，落花无语是良师。悠然枕上羲皇梦，自信陶公不我欺。"}