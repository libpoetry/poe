{"id":"119493","title":"泊龙湾·小湾隐沙觜","dynasty":"宋代","author":"陈造","text":"小湾隐沙觜，沙外仍奔湍。是间以龙名，信乃龙所蟠。浮烟澹寒鉴，断岸围清澜。孰知面势要，中有水府宽。我来舣倦楫，天水夜茫漫。狂飚吼薄暮，惊浪摧旧滩。鲸鱣砀厥居，渡鸟垂羽翰。孰睡不知晓，梦次闻平安。龙公自兼爱，况此行路难。何以答神休，幽佩纫蘅兰。"}