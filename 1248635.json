{"id":"1248635","title":"斗室为江士瞻赋","dynasty":"元末明初","author":"李祁","text":"移舟向溪渚，结屋依山阿。从容鱼钓间，乐意何其多。天光入户牖，万象皆森罗。援琴奏逸响，清飙振林柯。亦有素心人，酒熟时相过。谁云一室陋，褊迫无逶迤。所嗟今世士，缔构高嵯峨。画栋隔飞鸟，朱甍映清波。一朝寿命尽，叹息将奈何。日月互显晦，乾坤相荡摩。愿言处兹室，乐哉聊永歌。"}