{"id":"1122367","title":"和杨诚斋题梅山诗卷","dynasty":"宋","author":"姜特立","text":"洋洋海内服诗声，手决云章万象明。千仞览辉丹穴凤，三春刷羽上林莺。蒉桴土鼓有遗韵，牛鬼蛇神无遁情。才大渺瀰如碧海，蹄涔那敢斗澄泓。接武东朝集凤鸾，相如亦预赋梁园。仆旗我合坚诗壁，授钺君当坐将坛。妙似春风薰草木，深于元气入脾肝。宫墙数仞难窥测，一点曾容豹管看。"}