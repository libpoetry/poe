{"id":"197437","title":"太湖·西南无尽望","dynasty":"宋代","author":"王令","text":"西南无尽望，吞恐罄吴郊。海近私凭蓄，天低不敢包。蛟龙宜自宅，螾蛭莫令巢。远浦才分点，归樯略认梢。水乘潮更阔，地过底宜坳。鸟绝烟维断，风凌浪脊交。大穚横作画，别岸缺成爻。吟恐诗无气，图忧笔费抄。归输范蠡得，官许季鹰抛。去忆心应系，归夸口定劳。穷何须蹈海，来好卜编茅。著户生同隐，居民钓自庖。沧浪未容濯，鱼枻夜停敲。"}