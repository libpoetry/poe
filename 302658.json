{"id":"302658","title":"霓裳序第一·寄病山篑厨人","dynasty":"现代","author":"黄公渚","text":"天涯雨似织。却背宾鸿归塞北。牢愁渐销酒力。正孤馆昼阴，虚栏烟涩，平芜自碧。渺去程、春伴残客。家何在、瑶京梦浅，又被乱山隔。无极。翠瀛荒汐。恼望眼、阎扶片翼。灵修禁断信息。羌笛关山，虚舟踪迹。伥伥催去国。漫惜取、投人短策。空回首、沈沈暮霭，潮落海天黑。"}