{"id":"432690","title":"新晴郊行夜又雨二首","dynasty":"近现代","author":"林庚白","text":"拖黄带绿矮长棚，路转坡陀爱鸟声。观水能生年少意，得晴便有贼来惊。鳞浮一碧风微动，节近中秋月不明。又听巴山今夜雨，烛花倘与报收京。乡居远市电机无，蜡烛油灯照屋卢。夜坐浑疑中世纪，郊行辄见古农夫。桔槔不变怜民力，矛盾相寻侈霸图。却对危邦哀域外，风潇雨晦道非孤。"}