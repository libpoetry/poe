{"id":"1252364","title":"惆怅六首","dynasty":"元末明初","author":"张昱","text":"交游蚤岁在幽燕，费用黄金买少年。阙下朝回瞻马首，酒间俊发抱龙泉。剧谈宁顾日西落，倒载不知天左旋。惆怅近来才解事，先生五柳种门前。三山梦断綵云空，几把长笺赋恼公。画阁小杯鹦鹉绿，玉盘纤手荔枝红。春衫汗裛蔷薇露，夜帐香回茉莉风。惆怅近来江海上，却将鞍马学从戎。画船湖上载春行，日日花香扇底生。苏小楼前看洗马，水仙祠畔坐闻莺。碧桃红杏浑相识，紫燕黄蜂俱有情。惆怅繁华成逝水，尽归江海作潮声。惆怅当年使酒来，娼楼红粉夜相催。可怜明月三分在，不见琼花半朵开。谁复醉翁堂下柳，更堪从事阁中梅。扬州一片青青草，谁信春来无雁回？惆怅雄藩海上游，武昌佳气接神州。东风归思王孙草，北渚愁生帝子洲。楚国江山真可惜，刘家豚犬亦何羞？不须更问中原事，官柳新栽过戟楼。至今惆怅在东城，结伴看花取次行。辇道驻车招饮妓，宫墙回马听流莺。星河织女从离别，海水蓬莱见浅清。不有酒船三万斛，此生怀抱向谁倾？"}