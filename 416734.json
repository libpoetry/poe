{"id":"416734","title":"高阳台 坐雨作","dynasty":"近现代","author":"谢觐虞","text":"冷雨淹春，凄烟幂梦，东风抵死难晴。一寸相思，帘波颓卷楼阴。玉龙解道缃梅怨，唤魂归、不到孤衾。夜潇潇、残鼓铜街，泪眼飘灯。人间依例繁红好，又媵桃嫁杏，俄顷春城。水际搴芳，长条忘却离襟。枝苔剩有寒禽恋，守行云倦了弦琴。镇相看、万劫诸天，一夕三溟。"}