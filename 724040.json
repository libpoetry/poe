{"id":"724040","title":"和王著作融八公山诗","dynasty":"南北朝","author":"谢朓","text":"二别阻汉坻，双崤望河澳。兹岭复巑岏，分区奠淮服。东限琅琊台，西距孟诸陆。阡眠起杂树，檀栾荫修竹。日隐涧疑空，云聚岫如复。出没眺楼雉，远近送春目。戎州昔乱华，素景沦伊谷。阽危赖宗衮，微管寄明牧。长蛇固能剪，奔鲸自此曝。道峻芳尘流，业遥年运倏。平生仰令图，吁嗟命不淑。浩荡别亲知，连翩戒征轴。再远馆娃宫，两去河阳谷。风烟四时犯，霜雨朝夜沐。春秀良已凋，秋场庶能筑。"}