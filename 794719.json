{"id":"794719","title":"台城路 闲庭寂寂，春光暮矣，旧恨新愁殊不禁，枨触于怀也","dynasty":"清","author":"吴茝","text":"飞花竟逐春光去，年华暗惊催箭。梦断难连，酒残易醒，怅触离宫荒苑。天涯路远。纵消息青鸾，好春愁晚。数遍阑干，回肠一曲一回断。依依多少旧恨，尽鹃声啼老，难诉幽怨。心字成灰，眉山更锁，怎说愁痕能剪。湘帘漫卷。任蕉绿樱红，几番更换。罢抚瑶琴，又回廊绕遍。"}