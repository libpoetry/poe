{"id":"115563","title":"自庐山回过富池隔江遥祷甘公祠求便风至黄沥","dynasty":"宋代","author":"张耒","text":"江边古祠吴甘公，往来祭祷严且恭。我离匡山已经宿，舟挽不进篙工慵。沙边朝服遥致祷，浇酒未竟天回风。一帆百里至还作，不徐不疾来雍容。我生久已甘困滞，神亦何事特哀穷。但疑神理与人异，意诚词直无不通。林皇夜泊若平地，疑有鬼物驱蛟龙。天明旗脚向北指，舟子笑语开船蓬。"}