{"id":"621257","title":"燕歌行","dynasty":"明","author":"黎遂球","text":"金钗十二成两行，玉颜红袂环相当。垂垂腻云鬓辉煌，银烛参差竞明光。逢逄击鼓齐登堂，举鼎烹牛炙肥羊。主人斜飞琥珀觞，帘前错杂风和香。高歌起舞前为将，一斗一石殊未央。酒酣意气横飞扬，鸣弦激管排双双。交加为寿奉琼浆，歌喉变合宫与商，贱妾声转情且长。十四邯郸倡，经过音韵诗绕梁，门阁次弟随荒凉。会须努力各自强，漏沉为欢入花房。其如红日高东方，愿君百岁长如疆。"}