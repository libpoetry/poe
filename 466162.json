{"id":"466162","title":"共肖卢石出云溪，沿山行至曾家坡，得一小塘","dynasty":"当代","author":"卢青山","text":"嘈嘈路侧如鼍鼓，摇曳山边冷可听；助此清凉添彼热，一样啼虫两样声。坡下纡行汗似浆，坡头一过体都忘。不知谁在深阴里，为我殷勤置一凉。一冲小小为山藏，菜畦豆架护幽塘。塘畔疏槐扶影立，似看微波散月光。山家四五屋欹歪，向夜微灯出草莱。隔岸深丛看不见，纳凉人语趁波来。拽椅移床都已定，微鼾断续略能闻。谁家小犬无些事，痴向山头吠月轮。"}