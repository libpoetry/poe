{"id":"789601","title":"八归  泊舟平望，追忆旧游感赋，用白石韵","dynasty":"清","author":"张景祁","text":"烟寒鹭溆，镫昏鱼寨，阑夜戍鼓未歇。朱楼已隔蓬山远，休问翠樽销黯，玉笙凄切。尚忆垂虹秋色好，倚画槛、炉香同拨。顿忘却、客里行舟，不住唤鶗鴂。谁念江乡岁晚，淹留无计，一笛离亭催别。赤阑桥畔，那时来路，落尽芦花枫叶。纵凌波赋就，何处芳尘梦罗袜。君知否、片帆相送，惟有天边，朦胧无恙月。"}