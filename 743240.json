{"id":"743240","title":"铁笛歌","dynasty":"清","author":"钱棨","text":"会稽诗老侪虞揭，乐府歌成声激烈。卷衣甲帐月华凉，照彻寒筒寸迸裂。传闻缑氏冶师名，范出玲珑土花缬。季长才调广平心，留响人间肯磨灭。跌宕词场檀板随，洞庭波阔龙吟咽。玉山再访草堂空，谁识江南又一铁。况是仙踪林壑稀，冻云穿破今歇绝。我朝元音虡业设，乐章曾补工尺缺。九天不按霓裳声，无人会傍宫墙窃。此器何来三弄称，冰霜迎面频击节。合趁天风一擪回，琼花片片飞如雪。从此柯亭制更精，米家书画船中列。玉箫金管莫轻吹，输与清商起岩穴。"}