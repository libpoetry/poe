{"id":"825777","title":"补作城南观菊酬侗伯息庵蛰云","dynasty":"清末近现代初","author":"郑孝胥","text":"黄华为鞠义无改，乙庵引经依古初。渊明佳色乃正色，自黄而外皆可诛。意严独抱《春秋》法，此法评菊真腐迂。海滨岁岁菊尤盛，绚烂平淡态各殊。南推扬州北燕市，斗奇誇异良可吁。疏针阔瓣种数变，谬造名号堪笑娱。津沽稍早江南晚，穿街联袂来吾徒。纵观指点兴未尽，返舍弄笔规韩苏。乞归一月绕篱下，却避雄作艰追趋。移盆随意淡相对，何用高论争区区。"}