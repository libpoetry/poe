{"id":"1003433","title":"水调歌头 上巳日领客往洛阳桥","dynasty":"宋","author":"程大昌","text":"坐上羽觞釂，水际洧衣褰。适兹胜赏，风轻云薄有情天。不用船舷悲唱，真俯阑干小海，乐事可忘年。莫向歌珠里，却叹鬓霜鲜。送朝潮，迎夕汐，思茫然。知他禊饮，此地过了几千千。既有相催春夏，自解转成今古，谁后更谁前。堪笑兴怀客，不似咏归川。"}