{"id":"1112525","title":"括苍官舍夏日杂书五首","dynasty":"宋","author":"张扩","text":"南方饶郁蒸，颇厌夏日永。好风从南来，分我簟枕冷。官曹早归休，客礼疏造请。读书无近功，睡魔印汤饼。谁家烹茶急，羸瓶断脩绠。昨日犹苦雨，高檐如悬麻。今朝阴云开，闪闪见日花。孤城如斗大，篱落无千家。共迫口腹营，不如市井哗。日暮计锥刀，辛苦良可嗟。吾侪岂达者，亦是蚿怜蛇。富者馀金玉，所畏盗贼攻。贫人迫饥寒，无奈四壁穷。我今仰官给，政在贫富中。虽无两者忧，归兴忽已浓。同僚相掩覆，幸此东郭踪。独念素餐者，幽暗弗汝容。狴犴深扃鐍，符验剧关防。老胥蛇蝮心，抱案凫鹜行。我无平反手，补劓救阙伤。但知三尺律，丝发不可攘。便文真得计，所愧汉于张。说诗如说禅，妙处要悬解。无人具眼目，胸臆空垒块。吾友吕居仁，句法入三昧。向者五言城，精密逼前辈。教我深耕锄，岁晚识稊稗。三年苦未领，惭愧朋友戒。"}