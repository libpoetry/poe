{"id":"1112490","title":"建炎丞相吕忠穆公退老堂诗","dynasty":"宋","author":"张守","text":"大老归周庆有源，中兴吾宋属云孙。五龙夹日三辰正，一虎当溪百兽奔。何事云山遽招隐，向来金鼎厌调元。追锋早晚求黄发，三径还荒靖节园。闻道抽身向急流，海边暂舣济川舟。功存社稷推元老，人向渔樵识故侯。绿野江山供笑傲，赤松俦侣伴淹留。闲棋小酌怀畴昔，清梦时追杖履游。"}