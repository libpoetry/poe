{"id":"184637","title":"涧壁梁公主祠武帝女也据高冢上林木郁然形开","dynasty":"宋代","author":"孙应时","text":"萧翁本胜士，诸郎多艺文。伤哉晚大谬，家国成丝棼。主昔食何邑，桃李争农芬。禁脔必王谢，风流映青云。岂其独天幸，不见台城军。曲阿故近甸，茂林有高坟。玉鱼即无恙，庙食仍蒿焄。此事乃可书，所慨荒前闻。千舟集浦溆，吉卜叩灵氛。我亦肃襟屦，一瓣崇炉薰。徘徊慨千功，江波日沄沄。谁当著奇语，歌之拟湘君。"}