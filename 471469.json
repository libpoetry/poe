{"id":"471469","title":"相圃新成十韵示诸生","dynasty":"明","author":"汤显祖","text":"礼乐在平昌，诸生立射堂。山形君子似，地脉圣人傍。四兽风云合，三龟日月良。天门驰直道，星舍翼回廊。半壁新泉暖，成帷旧木苍。尝闻殷曰序，如见孔之墙。远意桑蓬色，清歌皪藻香。修容随抗耦，射策拟穿杨。有鹄求臣子，为侯应帝王。同科非尔力，得隽乃吾祥。"}