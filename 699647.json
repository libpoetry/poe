{"id":"699647","title":"阅邸抄见晋中闻喜沁原等县开立人市至父子夫妻相食又豫中南阳母子相食随奉明纶前后发御前银五万馀遣使星夜解往设法救济感叹有作四首","dynasty":"明","author":"郭之奇","text":"易子春秋讳，分翁楚汉欺。犹言家不计，或在势难支。今日虽荒馑，皇恩积岁时。伤心沟壑际，竟作兽人为。兽食人犹恶，民饥兽所怜。官言终坐毙，帝念久颠连。昃日分宫膳，飞云入灶烟。救荒十二策，谁似主心先。臧圭行急病，汲节矫便宜。自古贤臣事，于今圣主思。收人宁问乏，遣使尚忧迟。疋帛宫中数，惟民不计赀。移民终小惠，罪岁始多侵。当道矜豺虎，驱人忍兽禽。何官思野色，惟帝达天心。真切流膏下，兼闻引痛音。"}