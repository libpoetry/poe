{"id":"701840","title":"夏日养疴西林二首","dynasty":"明","author":"黄衷","text":"赫曦届亭午，西风助蒸郁。呼童将小车，家林近幽密。赤鸠择树鸣，魿鱼喷波白。同云从东来，遗我佳雨色。雨歇日亦晡，贩市早扃室。谅彼禽鹿心，那能恋城邑。达人雅乘运，久矣置得失。念之感馀生，肯负头上物。宿怀在幽览，甫老疾弥惫。便如九秋鸿，遵渚融何铩。西林强理策，迥瞩昧疆界。农圃杂乱谈，心曲忽已快。溪浅虾避筌，新畬米多稗。旋蓬倚长麻，微物欣所赖。兹来惬真赏，若去予亦迈。譬彼委风叶，谁能问根蒂。"}