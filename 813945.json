{"id":"813945","title":"流河驿泊舟夜月言意二首","dynasty":"清","author":"陈万策","text":"林钟律晚近清秋，薄暮风凉动碧流。烟火一湾当水驿，桂光半满入兰舟。江村泊艇宜宵赏，海国归桡是昼游。即事已添潇洒兴，清衾有梦到林丘。御河牵缆溯洄漩，去国何须意惘然。社燕将雏回故垒，洲鸿刷羽上高天。行囊剩有经书满，舞袖翻归锦绮鲜。素影沙光澄似练，浩歌一曲扣吴舷。"}