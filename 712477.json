{"id":"712477","title":"赠家天池","dynasty":"明末清初","author":"陈恭尹","text":"昔君十五青青衿，姿颜如玉能鼓琴。再三祈请一挥手，四座宾客皆倾心。尊君虬须古侠客，坐拥楼船通绝域。我从海外一见之，及到君堂始相识。酣歌永啸乐未终，其如世事犹汹汹。君挽长弓射白雁，身骑大马能追风。珊瑚合挂渔人网，姓名忽列鹰扬榜。北台买骏尚悬金，西郭栽花还自赏。蹉跎五十鬓未霜，有子能诗与父长。看君不复愁衰老，惟忧无以答苍苍。去年荐饥民最苦，四郊就赈愁风雨。君募蓬茅数十区，瘠子愁妻各其所。荒原或有不归魂，掩之以棺埋以土。吁嗟乎，使君食禄就一官，职守所拘宁有补。不如逍遥落拓作闲人，足使饥嬴有宁宇。"}