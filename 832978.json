{"id":"832978","title":"暗香疏影 秋晚过樵风别墅，分残菊一丛，归以梦窗谱写之","dynasty":"清末民国初","author":"朱祖谋","text":"露黄一襭。向故人帽底，翻窥飞雪。病起重阳，帘卷西风晚寒结。愁味伤秋更苦，惜缥壶、家泉冰洁。记冷香、呼取馀杯，清事隔篱说。休道柴桑路远，小城正岁晚，人事凄绝。独坐遗芳，便有东风，不改漂摇柯叶。枝头甘抱枯香死，有霜后、伶俜孤蝶。愿此花、从此休开，占断义熙烟月。"}