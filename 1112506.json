{"id":"1112506","title":"再和戏子公","dynasty":"宋","author":"张扩","text":"棋局画行新触手，帐文龟壳净围床。閤材近取复何好，法意防贪未可凉。自此铅华须痛遣，疑于缟素或相妨。夜阑天女来求法，君看如何是革囊。背人阿堵未中方，纸閤文书不碍床。正似复裈羞北阮，绝胜斗酒换西凉。来诗肯办十分赏，去辙犹关一水妨。对面更看枯淡在，应无儿辈紫罗囊。"}