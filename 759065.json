{"id":"759065","title":"长亭怨慢 又和外絮字韵","dynasty":"清","author":"屈蕙纕","text":"怅飞尽、桐花桐絮。尘锁妆楼，网萦珠户。柳外阑干，昔时罗袖共凭处。翠眉安在，又绿暗垂阳树。惜逝水华年，忍更忆、琐窗欢聚。薄暮。正画帘微雨。点点漏声频数。梦残酒醒，那复伴、夜深低语。最苦是、红谢榴花，问燕子、雕梁谁主。算一例、端阳佳节，两番愁度。"}