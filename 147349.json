{"id":"147349","title":"题四祖山荣老月窟","dynasty":"宋代","author":"戴复古","text":"一室虚生白，中作满月形。山中三万户，玉斧新修成。时人指为月，云卧亦强名。似月有圆相，不西沉东升。浮云不能蔽，又无亏与盈。是为大圆镜，由师心地明。一圆走无碍，光芒照八纮。可以破诸暗，可以续祖灯。明秀双峰顶，辉映慧云亭。此镜实无台，请师问老能。"}