{"id":"844655","title":"闻杨愚公至锡赋此邀之二首","dynasty":"清末民国初","author":"夏子麟","text":"不作高官作逸民，云霄一羽绝纤尘。马君老去远悬帐，曾子归来未毁薪。漆室多忧空洒泪，砚田无恙且容身。乡村黄叶江南好，莫厌轮蹄往返频。无端来此结鸥盟，为爱梁溪山水清。避世宜同凫泛泛，安身那许铁铮铮。奚囊可满新诗句，凉梦远多旧雨情。有醉可活须径醉，千金莫惜一裘轻。"}