{"id":"1250646","title":"和郑奉常先生宴集诗韵","dynasty":"元末明初","author":"宋濂","text":"我生空负月临奎，文学何曾遂昔期。柳子未成非国语，匡衡徒患作人师。探珠赤水欣同调，结屋青萝得所依。泉石要为中世托，姓名岂料九重知。东西御馔尝分赐，出入天门更不疑。虎籞秋严威闪闪，龙楼日转影祁祁。年华自觉随流水，造化谁言类小儿。别梦屡形分讲席，归田一似旧㳺时。常随采药衣沾雾，几度寻花屦带泥。投老幸知同臭味，此生端不慕轻肥。芳筵夜秩杯行数，绛烛春融客醉迟。一代耆英都在坐，百年文献欲还谁。独怜邺下支离叟，莫斗长安绝妙辞。赖有西风吹酒醒，搔头向月谩赓诗。"}