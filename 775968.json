{"id":"775968","title":"晚从安平渡海归署","dynasty":"清","author":"钱琦","text":"平堤含夕景，烟树半模糊。乘兴晚唤渡，一叶如飞凫。正值风色好，渡海如渡湖。千丈澄素练，十幅挂轻蒲。沙鲲明渔火，红影透菰芦。上乱星斗宿，纷射鼋鼍居。水气摩荡之，散作千骊珠。横空一钩月，堕入昆崙毹。似欲钓六鳌，惊走小䲓鰅。须臾近彼岸，潮退泥沙淤。沧海幻桑田，轣辘驾牛车。尔时夜气静，万籁归虚无。栩栩不自觉，恍惚凌仙壶。归来犹认梦，好手谁绘图。我夙抱游癖，而为缁尘污。翻身六合外，乃得纵所如。因悟天地大，到处皆蘧庐。心清境自适，底用恋乡闾。嗤彼井中蛙，局局徒拘墟。"}