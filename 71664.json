{"id":"71664","title":"沁园春·自古愚贤","dynasty":"元代","author":"谭处端","text":"自古愚贤，日月轮催，尽沉下泉。叹张陈义断，因名利恣，奢华后主，破坏家园。楚庙江边，汉陵原畔，势尽还空皆亦然。英雄辈，尽遗留坏冢，衰草绵绵。呜呼往事堪怜。染虚幻浮华逐逝沿。又争如省悟，尘劳梦趣，贫闲归素，保炼丹田。越过轮回，超升苦海，直上清凉般若船。逍遥岸，会玄明琼路，同访桃源。"}