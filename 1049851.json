{"id":"1049851","title":"赠桐城青山隐者裴材","dynasty":"宋","author":"郭祥正","text":"青山为主身为客，主人借客青山宅。白云自在千里飞，长松不换三冬碧。藤枯谁与写作龙，龟老何年化为石。落花随水眷深源，鸣雁过江悲晚色。家无妻子心无累，顶冒寒霜踵藏息。月明舞影聊尽欢，一点尘寰不留迹。傥来轩冕真可嗟，朝为公卿暮遭谪。屈原贾谊尔为谁，问君何似青山客。"}