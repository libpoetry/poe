{"id":"1251934","title":"游湖上诸山","dynasty":"元末明初","author":"戴良","text":"澄湖总地德，连山雄㝢县。岚气川上浮，林影波中见。东临带吴会，北拒衿楚甸。上峙岫如复，下亘水成练。参差窥粉堞，出没露丹殿。宏丽迈前闻，游观踰昔践。君侯挺奇兴，轩盖此追衍。云随朱旆扬，路绕赪霞转。五药芳可采，三芝秀堪搴。升高望已骋，即卑趣仍展。愿言谢羁缠，久兹事攀援。结网政未能，临渊亦徒羡。"}