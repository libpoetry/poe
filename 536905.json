{"id":"536905","title":"别子与","dynasty":"明","author":"王世贞","text":"江左吾与徐中行，相逢一言心遂倾。蓬累世事岂足齿，所不醳然千载名。吾其阴崖振孤木，子独阳野敷群英。声华落落敢伯仲，肝胆炯炯无平生。忆为子昔歌击鹿，豪气尽压长安城。琥珀下坠鸾刀紫，葡萄寒摧大白明。长歌自令浮云合，双眼忽向高空横。惊枝一羽破秋色，万象頫首随南征。荆轲曼声渐离筑，易水凝流如欲鸣。故乡鲈鱼无不有，击鲜者谁人得否。眼前豪杰难称意，君不见徐卿尚逐衣冠走。"}