{"id":"648595","title":"题鹡鸰图","dynasty":"明","author":"杨士奇","text":"人之亲爱，至性所有。维兄与弟，如足如手。兄弟急难，我心则疚。兴言赴之，匍匐敢后。沿江历湖，自南而北。遥遥万里，敢遑暇息。亦既晤觏，季也其羸。沦坠泥涂，伯也伤悲。矢辞吁天，天听高高。伯也怦怦，中心孔劳。昔我始来，青阳肇序。日月云迈，岁聿斯暮。念桑与梓，我行将归。顾视予季，予宁不怀。顾谓予季，予岂汝违。予行复来，春以为期。鹡鸰之诗，在昔有作。兄弟急难，视古何怍。"}