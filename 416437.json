{"id":"416437","title":"黄鹂绕碧树    寄怀旭生和清真","dynasty":"近现代","author":"乔大壮","text":"天末凉风到，违山十里，蟪蛄朝暮。短梦惊回，又凝霜鬓绿，涴尘衣素。倚楼望久，近书渺、时牵羁绪。琴调改、妙手师涓为我，重招春煦。槛角秋英稍吐。酒盈尊、劝收危虑。九州大、看河崩自塞，金贱如土。镜里岁华再少，共小筑、墙东住。消摇旧隐溪云，画屏烟树。"}