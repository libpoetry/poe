{"id":"817350","title":"邯郸梦和屈北雄原韵","dynasty":"清","author":"戴亨","text":"卢生献赋去仍还，歧路萧条此遇仙。旅馆徒传千载梦，邯郸谁续再来缘。天空孤鹤鸣丹嶂，风驾晴云忆彩鸾。何处黄粱寻胜迹，遥遥墟里见炊烟。灵黍何须问大还，热心顿冷即神仙。群生苦恋浮尘梦，一枕谁空欲海缘。久弃名场閒养药，未应云路禁骖鸾。追寻往事邯郸道，陵壑苍茫绕夕烟。"}