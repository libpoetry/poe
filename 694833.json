{"id":"694833","title":"袁二丈夜访山馆刘一丈偕集二首","dynasty":"明","author":"宗臣","text":"湖北湖南落日斜，谁来题竹野人家。自言海上多秦石，始信河边有汉槎。斗酒共听今夜雨，江梅曾对十年花。别来玄草今何似，容易秋风老岁华。石门寒雨永兹宵，多病文园起寂寥。已分白头仍进履，相逢青眼自垂髫。时来萧艾偏多色，岁晚鱼龙何太骄。偃蹇杨雄终献赋，西风莫问赤城樵。"}