{"id":"1056686","title":"竹榻","dynasty":"宋","author":"吕南公","text":"竹榻破坏久，隅棱类绳桥。扶身轻坐之，不敢直我腰。动小响已大，支严势仍摇。铺毡蔽其颜，倚以度晨宵。醉卧稍安贴，如舟乍停桡。愁醒辗转多，似泛八月潮。欲下必以缓，将登未尝跳。奴僮为我忧，疑我或怅怊。讶我合改置，我心岂其遥。所嗟成与亏，本以材用招。念此苍翠干，初非愿枯焦。唯难逃匠手，遂与岁月凋。物固不求旧，人贫自无聊。怜强弃其衰，此志亦已恌。我有四壁宅，尘书映空瓢。何嫌此榻存，且以异贵骄。"}