{"id":"684368","title":"别方叔贤四首","dynasty":"明","author":"王守仁","text":"西樵山色远依依，东指江门石路微。料得楚云台上客，久悬秋月待君归。自是孤云天际浮，筮中枯蠹岂相谋。请君静后看羲画，曾有陈篇一字不？休论寂寂与惺惺，不妄由来即性情。笑却慇勤诸老子，翻从知见觅虚灵。道本无为只在人，自行自住岂须邻？坐中便是天台路，不用渔郎更问津。"}