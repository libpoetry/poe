{"id":"40332","title":"侍宴乐游苑饯吕僧珍应诏诗","dynasty":"南北朝","author":"沈约","text":"丹浦非乐战。负重切君临。我皇秉至德。忘己用尧心。愍兹区宇内。鱼鸟失飞沉。推毂二崤道。扬斾九河阴。超乘尽三属。选士皆百金。戎车出细柳。饯席遵上林。命师诛后服。授律缓前禽。函轘方解带。峣武稍披襟。伐罪芒山曲。吊民伊水浔。将陪告成礼。待此未抽簪。"}