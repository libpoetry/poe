{"id":"1104949","title":"次韵和杨公济见赠三首","dynasty":"宋","author":"孔武仲","text":"虢略先生不讳穷，咏歌尧舜与时逢。传呼满道今为使，敛板登门亦见容。南浦清波辉玉树，西斋新酿入金钟。临分警戒言尤切，似欲驱驰叔夜慵。鲁国鮿生与俗同，何尝孤讦慕龙逢。邑佳不及陶彭泽，官小差肩邴曼容。故国安栖无一瓦，高堂失养感千钟。贤豪见顾何恢廓，自写新诗慰病慵。清谈衮衮思无穷，浑似饶阳邑下逢。霜重湖天初凛冽，夜长樽酒更从容。新编自富诗千首，岩邑今饶亩一钟。兀坐江城随五斗，肯忧紫□□衣慵。"}