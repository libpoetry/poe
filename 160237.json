{"id":"160237","title":"和象之同孔宁极游石桥且简宁极","dynasty":"宋代","author":"韩维","text":"春风杖藜客，同到石桥边。引袖披云木，携樽俯涧泉。岩花聊彩摘，野器不雕镌。俯仰元和内，熙恬太古前。草心柔可绾，蒲叶密于编。涧麀来窥坐，沙鸥不改眠。蒙蒙桃李雨，幂幂薜萝烟。舞类雩祠日，吟非楚泽年。鱼跳闻急管，鸟语似幺弦。紫翠羞薇蕨，清香袭蕙荃。乱流时揭厉，微迳巧索穿。德义心诚服，山林性所便。敢令然诺负，直以事为牵。圯下履终跪，溱边裳且褰。春醪可益酿，况有帛戋戋。"}