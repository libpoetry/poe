{"id":"1126527","title":"闻高平公殂谢述哀感旧以助挽歌三首","dynasty":"宋","author":"梅尧臣","text":"文章与功业，有志不能成。尝以隮高位，终然屈大名。遗风犹可见，逝水更无情。归卜青乌垄，韩城苦雾平。京洛同逃酒，单袍跨马归。明朝各相笑，此分不为稀。公既参炉冶，予将事蕨薇。悲哀无以报，有涕向风挥。一出屡更郡，人皆望酒壶。俗情难可学，奏记向来无。贫贱常甘分，崇高不解谀。虽然门馆隔，泣与众人俱。"}