{"id":"1216199","title":"坏舵歌","dynasty":"元","author":"李士瞻","text":"南溟之鱼头尾黑，身长竟船头似铁。浮游偃蹇气欲吞，斜日昏冥映鬐鬣。喣沫成烟浪花起，逐我船头趁船尾。恐是昔年未死之蠥龙，一经谴斥偕厉鬼。舟中健儿眼尽白，弯弓拟之三复止。明日疾飙驱长云，巨帆高张万马奔。舟卒思家穷力使，瞬息千里若不闻。捩舵逆指冲怒涛，歘如生马当春骄。又如惊段且上干云霄，万里一息非为遥。须臾有声如裂帛，三百馀人同失色。铁梨之木世莫比，今作舵根为水啮。是木之产非雷同，来自桂林日本东。当时不惜千金置，便欲云仍传勿替。箕裘相绍近百年，甑已堕矣奚容言。眼前生死尚未保，惟有号泣呼苍天。苍天高高若不闻，稽颡齐念天妃神。我知天命固有定，以诚感神岂无因。少时风驯浪亦止，以舵易舵得不死。我今幸尔同更生，开辟以来无此比。女娲氏，天妃神，补天护国相等伦。世代虽异功则均，我皇开国同乾坤。一年四百万斛运，麾叱雷电役五丁，片艘粒米皆风汛。财成本是神之功，直与天地传无穷。愧无如椽五色笔，磨崖刻颂惊愚蒙。"}