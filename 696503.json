{"id":"696503","title":"寄阐仲猷","dynasty":"明","author":"郑真","text":"高住龙山第一层，千年永续祖师灯。天都入觐恩光重，日本归来道价增。浪帖补怛瞻宝像，云开落石布金绳。上方刻得新碑制，笑我淮南见未曾。识得真如是佛身，焚香上祝圣明君。龙王听法来沧海，狮子牵车向白云。琬琰宸章金作刻，袈裟御赐锦成文。投簪幸得归来早，应愿山中半榻分。"}