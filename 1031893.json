{"id":"1031893","title":"偈一首","dynasty":"宋","author":"潘良贵","text":"良木秀山泽，中林犹百年。斲削应约绳，必资诸巧匠。陶者输瓦甓，圬人施涂泥。丝网及宝铃，丹漆塈塑绩。罢精磨岁月，始克观厥成。金钱与糗粮，所费如山积。虽名有漏法，实为无量德。庶俾凡睹闻，因缘得入道。我昔礼大士，广厦馀千间。何人持烈烟，一燎不存芥。呜呼有施者，又有戕毁人。良繇弗思维，纵我无明故。今合檀施力，作新美踰初。丁此时艰危，为众作依怙。咨尔方来者，毋意隳前功。增饬爱护之，当如捍头目。使百千万亿，游戏依双林。于龙华会中，永瞻微妙相。"}