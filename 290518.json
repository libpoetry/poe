{"id":"290518","title":"登钟山放歌","dynasty":"清代","author":"毕沅","text":"黄金嬴政此处埋，双峰并峙高崔巍。蜿蜒如龙互起伏，未飞腾去需风雷。江城春来一夜雨，侵晓绿满三山街。我来赤足踏龙背，俯视诸嶂罗陪佁。天风浩浩声不息，万里吹我襟怀开。茫茫往事不可问，但见江水明灭云中来。当年蒋尉逐贼处，时露遗镞封莓苔。偏安割据俱已矣，酹酒往劝长星杯。遥忆南朝全盛日，金莲玉树供欢咍。君臣夜宴期尽醉，高烧爉泪红成堆。铜壶漏满梦未醒，海日光早升罘罳。千门万户落花里，管弦到处飘楼台。长江一旦铁锁落，石头又见降幡排。至今惟有旧时月，城下相送寒潮回。周"}