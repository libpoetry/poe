{"id":"1235482","title":"拟古七首","dynasty":"元","author":"刘鹗","text":"万顷日二升，千间夜六尺。所用能几何？何苦悴心力。牙筹与鞭算，役役夜继日。百年俱苍苔，徒资后人惜。疏食以当肉，缓步以当车。兹言深服膺，既稳仍且腴。鄙哉弹铗君，惓惓志鱼舆。古人甚能言，适与吾心如。是心亦犹人，我岂悲富贵？极知得有命，常恐坠不义。才薄未易称，去来矧难系。何如田南山？食力差少愧。东邻有处女，灼灼桃李神。娉婷不肯嫁，爱此天地身。惟恐失所托，悔恨难自陈。踟蹰悄无言，日照空闺春。荆山一片玉，秀气钟鸿濛。幽晖不自衒，老雨苍苔封。纷纷他山石，举世多拙工。卞和今岂无？至宝宁终穷？京城海子上，有僧持双铃。诵经二十载，寒暑白发生。辛勤积涓埃，佛阁开明荧。吾心若更苦，天地何冥冥。沟断跻牺樽，骐骥困盐车。时乎将奈何！今古谁贤愚？北风号枯梢，落日明寒芜。未遇非所惜，但恐流年徂。"}