{"id":"517472","title":"西亭夜送林六敏还山","dynasty":"明","author":"王称","text":"今夜西亭月，秋风梧叶凉。故人发孤兴，别梦绕林塘。浮世相逢心草草，羡君拂衣一何早。百亩风泉绕桂枝，归去南山迹如扫。南山松桂北山云，饮涧穿云麋鹿群。窗间明月但高枕，洞口飞泉长对门。知君自是悠悠者，何须叩角歌长夜。郑谷年来秋草稀，鹿门谁伴白云归。君行好觅赤松子，余亦将纫薜荔衣。"}