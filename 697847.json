{"id":"697847","title":"寄何尹","dynasty":"明","author":"胡奎","text":"越人不识燕山雪，接得瑶花掌上看。不是烧丹句漏令，如何禁得许多寒。蓟门六月寄书回，少女灯前信手开。料得书中无别事，离怀只是想归来。秋风吹雁过滦河，橐载行车索价多。圣德如天无远近，江南江北思如何。年过富贵鬓斑斑，千里戎衣几日还。只有海门西畔月，秋风吹过雁门关。织得回文锦字书，临流寄与北溟鱼。平安定有明年信，楝子花开四月初。公馆萧条早放衙，牡丹今在别人家。子期去后知音少，犹有离弦寄伯牙。十月芦沟雪正深，白狐一腋比千金。地椒野韭沙羊软，大瓮葡萄取次斟。塞北悠悠望旆旌，南冠还识曼胡缨。题诗定作扬州梦，消受梅花一味清。中郎有女奏胡笳，北度单于万里沙。十八拍中无限思，定传新谱到天涯。受降城外雨萧萧，闻说羌人款圣朝。李牧守边今第一，铙歌须制汉家谣。"}