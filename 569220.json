{"id":"569220","title":"歌赠大宗伯袁公抑之七十","dynasty":"明","author":"王世贞","text":"尚书自起东山卧，三月三台衮衣过。冶城独湛冰壶色，大桁不受风尘涴。烟花二月明堂深，是时君王在左个。未悬大夫东郡车，且隐常伯南宫坐。忆昔金闺并通籍，汝鸣朝阳谁敢和。龙颜乍为尺疏回，鼠胆惊从一时破。青衫举国望风彩，绛帐诸生承咳唾。不斋偶成大常醉，没齿已分首阳饿。相君耽耽日虎视，安能使汝终轗轲。天上征书凡几下，眼前遗直唯一个。岂惟公望重耆硕，予亦婆娑成老大。鹏扶鴳息夸各适，蝇利蜗名爱偏挫。二十四考今甫始，万八千岁谁独柰。投分窃比松柏坚，有诗肯随燕雀贺。异时真有抑之篇，为箴百岁武公惰。"}