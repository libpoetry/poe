{"id":"846280","title":"藉田明道二年四曲 其四 奉禋歌","dynasty":"宋","author":"无名氏","text":"六龙承驭。紫坛平、瑞蔼葱笼拥神都。肃环卫、严貔虎。鸡人行漏传呼。灵景霁、星斗临帝居。旷天宇。微风来、翠幄绕相乌。对越方初。笳鼓震，铙箫举。阳律才动协气舒。氛祲交祛。物昭苏。抚瑶图。柴类精诚，当契唐虞。思前古。泰平承多祐。包戈偃革，柔远咏皇谟。称文武。四表覆盂。端冕出、从路车。兵帅谨储胥。唯奏凯、乐康衢。朝野欢娱。歌帝烈，扬盛节，圜丘礼大洽，霈泽绵区。"}