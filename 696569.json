{"id":"696569","title":"题春江送别图","dynasty":"明","author":"郑真","text":"江水西流日夜声，棹郎挝鼓唤登程。滕王阁上神仙客，一曲空歌待月明。满眼青山紫翠重，天风缥缈送孤篷。凭君一吸西江水，洗涤平生锦绣胸。渡头人唱竹枝歌，千里江山奈远何。春水光寒沙渚阔，忘机却爱白鸥多。风流马上为谁来，一叶风帆早欲开。好向紫金山下过，五云深处是三台。"}