{"id":"554910","title":"代陈宪副赠原都宪用祁主事韵","dynasty":"明","author":"黄仲昭","text":"方岳当齐鲁，行台正百官。元臣加节钺，宠命出金銮。河内仍留寇，荆州幸识韩。冰霜归政府，风月在诗坛。展也才兼德，猗欤猛济宽。持平良独易，负重岂辞难。蔀屋光还照，阴崖气不寒。盘根资利器，凋瘵藉灵丹。囹圄经年净，苞苴绝夜干。泰山崇地位，渤海息波澜。王事劳行役，亲闱阙问安。暂辞东土镇，归奉北堂欢。天上颁鸾诰，庭前拜翠冠。瑞萱明绣闼，慈竹荫雕阑。莱彩情方洽，潘舆兴未残。乡闾誇昼锦，人吏候归鞍。绣斧欣重睹，湖山为改观。樗才叨部属，风裁仰云端。久荷箴规切，都将肺腑刊。咏歌追吉甫，付与史官看。"}