{"id":"276309","title":"瘗骡·灵蠢虽异性","dynasty":"清代","author":"李宪噩","text":"灵蠢虽异性，造化本同理。乘气各有生，茫茫竟何恃？一朝生气尽，形骸共当委。有骡在中厩，买自西山市。家贫不食粟，瘦骨崚嶒起。前月燕南行，病侄羁千里。雨雪哉奔驰，早夜恣鞭捶。游子竟不还，罢骡亦归死。敝帷适相资，畚锸老省视。逮物岂能仁，中情自难已。念彼跋涉力，瘗之北园里。园中鸟雀喧，寒林薄短晷。物生宁罔觉，嗟人乃如此。"}