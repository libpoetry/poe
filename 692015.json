{"id":"692015","title":"送罗大参之任山西","dynasty":"明","author":"李攀龙","text":"雁门句注九关通，地接燕山帝业雄。使者汎舟从绛水，将军转饷入云中。分藩忽壮朝廷色，开府深悬保障功。晋国莫强兵马地，股肱何但数河东。吏部风流入奏年，诸郎谁不让朝天。五云忽映襜帷动，双辖重临水镜悬。色借绨袍堪病起，诗更藻笔已名传。故人剩有河山在，二子相逢海岱前。"}