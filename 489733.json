{"id":"489733","title":"游永寿寺谒和义王祠复过兴福月潭讲师丈室","dynasty":"明","author":"袁华","text":"秋原聊引望，野涉自成趣。意循洲渚转，目送江波注。柳飔凉拂衣，稻露香沾履。欲作招提游，己办济胜具。寻幽趋远林，习静得佳处。丹碧何焜煌，楼观出高树。繄昔和义王，奋身应君募。锡封列茅土，勋业垂竹素。有子味禅悦，建寺慰思慕。先祠南庑下，象设肃徒御。雄姿俨若生，朱衣佩宝璐。缅怀襄樊日，酣战挥白羽。宋室已不竞，皮去毛安傅。顾瞻徘徊久，秋阳薄沮洳。回策过讲台，蒿莱没行路。丈室仅如斗，虚空宝花雨。上人除结习，缤纷自飞去。回睇祥峰閒，暧暧隔烟雾。于以纪兹行，咿唔遂成句。"}