{"id":"780287","title":"永遇乐 登丹凤楼望黄浦，怀陈忠悯公同梦西素生兄","dynasty":"清","author":"周星誉","text":"放眼东南，苍茫万感，奔赴栏底。斗大孤城，当年曾此，笳鼓屯千骑。劫灰飞尽，怒潮如雪，犹卷三军痛泪。满江头、陈云团黑，蛟龙敢啮残垒。登临狂客，高歌散发，唤得英魂都起。天意倘教，欲平此虏，肯令将军死。只今回首，笙歌依旧，一片残山剩水。伤心处、青天无语，夕阳千里。"}