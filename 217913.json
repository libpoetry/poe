{"id":"217913","title":"留忠斋山茨","dynasty":"宋代","author":"包恢","text":"身何止不获，其背谁得窥。心何存不测，其乡孰能知。身主尚无迹，屋庐更何即。变动元不居，问君欲奚适。放之弥太虚，宇宙总我庐。收之付野草，山茨敛吾居。宇宙非穷大，山茨岂云细。身心非以形，随寓靡有异。此道淡不厌，淡中味何穷。万物孰能动，真乐此室中。或疑天下儒，久游蓬莱岛。岂伊素草茅，但以盖茅好。达者舍此谁，若将终身茨。仁宅本同归，问舍非自私。宇宙浩如许，藏用如谨独。山固屹不移，茨敝当再覆。覆可久自娱，庭草听自如。茅茨或不翦，古圣兴不殊。乐山见仁人，如茨看荣贵。此屋虽似卑，谁识最高致。"}