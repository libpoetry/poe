{"id":"605946","title":"陈以哲孝廉自武夷山中有作寄怀侑以仙洞茶建溪酒赋此答谢","dynasty":"明","author":"卢龙云","text":"敲门报有山中使，新从武夷下九曲。高人犹在幔亭间，缥缈烟霞三十六。秋阴猿鹤解相留，日宴群仙酣未足。慇勤寄我洞天香，逡巡复有杯中绿。安得乘风辄御虚，伴尔名山脱尘俗。司马云端旧结庐，至今借与何人宿。君来且赴曲江春，莫畏移文绊岩谷。"}