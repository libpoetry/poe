{"id":"1114060","title":"次衡州二首","dynasty":"宋","author":"李纲","text":"摇落霜林一半红，潇湘秋色有无中。未寻岳麓抱黄洞，先到衡阳回雁峰。茱菊有情迎九日，旌旗无力舞西风。年年佳节多行路，玉帐樽罍幸不空。弄兵赤子满潢池，渤海龚生真吏师。欲使循良买牛犊，会须哀痛问疮痍。东南王气虽方振，西北流民自可悲。七万虎狼皆敛戢，庙堂还有阿谁知。"}