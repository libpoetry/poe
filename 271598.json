{"id":"271598","title":"貂裘换酒·病中即事寄呈伯兄","dynasty":"现代","author":"吕景蕙","text":"帘押深深护。认宵来、玉蟾影亚，金猊香炷。瞥眼韶华如过客，赢得病魔几许。只一点，离痕难诉。回首春申江上月，最关心花萼楼深处。联咏地，应重遇。迷离蝶梦浑无主。怎禁他、风憔月悴，莺欺燕妒。别有情怀愁未了，付与落花飞絮。剩宛转，柔肠千缕。倚遍屏山凝望久，大雷书喜报兰芽吐。欣入手，双鱼素。"}