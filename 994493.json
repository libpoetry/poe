{"id":"994493","title":"花心动 落梅","dynasty":"宋","author":"黄子行","text":"谁倚青楼，把谪仙长笛，数声吹裂。一片乍零，千点还飞，正是雨晴时节。水晶帘外东风起，卷不尽、满庭香雪，画阑小，斜铺乱飐，翠苔成缬。袅袅馀香未歇。空怅望音尘，两眉愁切。翠袖泪乾，粉额妆寒，此恨有谁同说。江南春信无痕迹，馀情在、冷烟残月。梦魂远，兰灯伴人易灭。"}