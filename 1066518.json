{"id":"1066518","title":"朱偃吹笛","dynasty":"宋","author":"葛胜仲","text":"李谟美梁州，独孤生窃笑。声既杂夷乐，叠复误水调。区区许云封，女子称商肖。天宝小部乐，能使玉妃釂。论竹取云梦，不老不可少。七月望一周，生伐以此料。韦郎衒名管，半曲裂数窍。风流渺无继，是子差可教。安得君山翁，渔艇巴陵道。擪捻三五声，万籁发天妙。清音彻四山，猿鸟惊飞噭。大管藏合拱，直俟元君召。"}