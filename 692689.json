{"id":"692689","title":"秋夜言怀二首","dynasty":"明","author":"杨基","text":"鲜鲜篱边菊，摵庭下蕙。蕙气日已销，黄花自妍丽。复恐清商激，幽芳亦凋瘁。褰衣步广除，露白月在地。鹊飞林影空，虫语墙阴细。昔贤悲丝染，往圣叹川逝。少壮不我留，临风发长喟。雅志谅难酬，蹉跎老将至。西斋近寒径，枯苇接深筱。秋风飒然至，索索鸣不了。抛书坐孤榻，眼涩灯晕绕。窗破斜隙明，漏断余更悄。平生所欣遇，此夕纷内扰。假寐入冥思，南枝有归鸟。"}