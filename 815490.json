{"id":"815490","title":"怅望","dynasty":"清","author":"徐枋","text":"中散平生多懒拙，虞卿此日独穷愁。百年身世双蓬鬓，万里江关一钓舟。未有真人来白水，敢言吾道付沧洲。乘槎已分无消息，又复惊心八月秋。西来山色满晴空，东望重溟雾霭濛。碧水天边低落日，白蘋江上动秋风。垂纶不为鲈鱼美，书帛难凭雁羽通。人事年年多错迕，谁云吾道已终穷。新秋疏雨晚萧萧，岁月江河共寂寥。怅望天南多战伐，悲歌日暮起渔樵。几年未见参旗举，入晓犹看斗柄招。已罢东风乘汐汛，那知吴市有吹箫。"}