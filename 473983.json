{"id":"473983","title":"拟古诗七十首（录一十三首） 其十二 李翰林白自明","dynasty":"明","author":"盛时泰","text":"从来解歌人，古时有秦青。酌酒不得见，为我陶性灵。空与龌龊士，拘然同一形。红颜一以变，鬒发将成星。狂来且须饮，罄此双玉瓶。暂醉花下眠，忘此春冥冥。葡萄夏初熟，颗颗如紫玉。凉月夜不扃，遂向月中宿。月中有嫦娥，应来下相逐。携我上天去，姓名抛鬼录。我愿为嫦娥，从新制歌曲。一醉十万龄，翻嫌药杵促。素娥不知数，一一向我瞩。我把白榆浆，顷刻变醽醁。素娥意不投，掷我下海舟。长风三万里，知向何方游。龙宫敞双阙，阍者反见求。问我名与姓，身上云烟浮。但知去所向，不计来何由。我见长须宰，呼为人世囚。送我上天界，焉能处中州。海波遂腾沸，浪起如山丘。"}