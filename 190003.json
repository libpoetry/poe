{"id":"190003","title":"偶戏·偶戏失班龙","dynasty":"宋代","author":"秦观","text":"偶戏失班龙，坐谪昆仑阴。昆仑一何高，去天无数寻。嘉禾穗盈车，珠玉炯成林。天飘时一拂，清哀动人心。一面四百门，宫谯云气侵。阙然竹使符，难矣暂登临。群仙来按行，怜我久滞淫。力请始云免，反室岁已深。亲朋喜我来，感叹或沾襟。尘寰君勿悲，殊胜巢嶔崟。"}