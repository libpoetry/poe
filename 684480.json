{"id":"684480","title":"闺情二首","dynasty":"明","author":"王廷陈","text":"种木期息阴，结交期得心。与君初婚时，安坐调瑟琴。系我大秦珠，贻我玳瑁簪。携手同车游，徘徊步春林。俯拾并蒂华，仰听和鸣禽。折芳交赠持，言誓一何深。宁期被谗妒，弃我忽如沈。旷岁不一接，尘埃生锦衾。明月入空帷，中夜坐悲吟。发箧理故物，泪下谁能禁。故物犹光彩，故心人安在。畴知恩爱移，不俟颜色改。端坐结忧郁，逍遥出中闺。丹荣冒阳林，流泉激清池。孤鸟西南征，遗我鸣声悲。揽衣起相从，迅影不得追。踟蹰立庭隅，目送浮云驰。云驰风为驱，风返云亦归。君恩中道还，慰我恒渴饥。"}