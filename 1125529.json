{"id":"1125529","title":"用陈和父太博韵题江州高远亭四首","dynasty":"宋","author":"袁说友","text":"鲜新栋宇出楼颠，尽得江山四面全。高摘星辰风月夜，远迷河岳水云天。一湖尚想甘棠爱，万井谁呼大隐廛。见说松关频却扫，两贤吟处日回旋。亭高未涉意先申，五马同来却报春。一笑孰知今在旅，兹游端不厌居尘。分张好景因人重，排拶佳篇逐日新。我是东州西上客，也来吟作社中人。浔阳名郡敢言支，最爱江山左右之。松盖前倾浑似故，诗兵捷出愈称奇。案头朱墨无多事，亭面东风足四时。相与平分剩遗爱，未饶白傅去时思。久说匡庐喜暂经，遐观但觉眼青青。倚栏万事双颓鬓，抚掌千年一古亭。珠玉名章方竞赋，江山喜色已先形。我来落笔真如助，撩得诗狂不为醒。"}