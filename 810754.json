{"id":"810754","title":"读王谢传十二首","dynasty":"清","author":"牛焘","text":"六代兴亡茂草荒，名门龙虎概难量。金陵自昔钟王气，不及乌衣阀阅长。同气操戈向帝闉，独惭大义灭宗亲。当时百口援谁托，处仲何心杀伯仁。绝代风流擅盛名，却缘艺事掩生平。山阴换得群鹅去，谁识当年誓墓情。浔阳赴义早知名，戴面朝天八座惊。太保幸晋家法在，免教馁鬼作怨声。出入扶桑漫自矜，轻谋寡虑祸相仍。为怜寂寂惹人笑，究竟王郎娱竟陵。冠冕台端孰比隆，文章礼乐旧家风。若论佐命酬勋阀，长史何来位待中。司马还朝尽伏雌，矫情坐镇系安危。早知破敌推儿辈，山墅何来敌手棋。虑澹能教物自轻，永嘉山色足怡情。如何自诩先成佛，身世无缘托四明。雪赋一篇摅藻奇，清谈晤对益人思。永嘉妙句疑神助，春草池塘梦见时。秦廷佐命有元功，解玺何劳唤侍中。独怪子陵终屈节，愧他明月与清风。宣城五字古今雄，倚马千言藻绘工。文字从来能贾祸，双流鼓浪一江风。物换星移几度春，连甍甲第累朝新。多情独有堂前燕，犹认乌衣旧主人。"}