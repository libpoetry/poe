{"id":"533451","title":"重阳前一日同戴伯常姚元白欧桢伯过沈懋学东城旅寓","dynasty":"明","author":"黎民表","text":"野次招携得，閒门少送迎。枯杨村径出，残芰水云平。藜杖称居士，莲峰接化城。雕菰留客饭，青李逊书名。灯火曾天竺，琴尊忽帝京。干戈经惨怆，岁月苦峥嵘。澼絖千金直，龙渊片羽轻。虽然朱履贵，能免布衣情。秋序黄花发，他乡白发生。纵横怜计拙，沦落赖诗成。湖海扁舟足，乾坤一马并。兹辰无浊酒，慷慨意谁明。"}