{"id":"962137","title":"禽言如曰哥哥","dynasty":"宋","author":"姜夔","text":"君不见，苕溪西南石鼓山，鸟如鸲鹆啼其间。一人相传是阿弟，千呼万唤去复还。身为独雁失俦侣，所愧鹡翎图急难。绕林哀哀诉明月，夜阑月落声渐咽。天地阔远兄不闻，苍厓下泪山竹裂。岂无鸦舅与鹁姑，人各有心非友于。陟冈四顾空欷歔，君不见，江南望夫谁家子，登山化石不得语。"}