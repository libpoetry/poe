{"id":"691967","title":"冬日村居","dynasty":"明","author":"李攀龙","text":"高卧堪人事，幽栖岂世情。老松寒更拙，片竹冷逾清。拥褐江湖色，鸣琴雨雪声。懒心常近傲，不是学庄生。百年长药裹，三径且蓬蒿。华发抽簪短，青山伏枕高。漂零知浊酒，雨雪见绨袍。似解冥鸿意，翻然变羽毛。寒邳不可望，萧瑟掩柴扉。宿雾含霜苦，斜阳带雪微。清斋宜病色，生事合渔矶。欲奏沧浪曲，江湖此调稀。遥夜怜幽独，南山傍户庭。泉流霜下白，野色海边青。风乱将残烧，寒疏欲晓星。偶因樵唱起，延眺及林坰。"}