{"id":"816747","title":"满路花 酬赠纪仲齐自汉阳之西江，即用原和周清真韵","dynasty":"清","author":"董元恺","text":"笔垂秋叶露，文涌梁园雪。翩翩擅渤海、才华绝。林宗潇洒，有角真堪折。四海声名阔。倾盖相逢，客中共数嘉节。几声哀雁，叫得枫成血。一片江天树、谁相接。自携绿绮，曲调偏亲切。都向琴心说。鼓罢清风，拂拂飘来大别。尽饮郎官酒，快榻龙丘雪。紫马题黄鹤。称双绝。奕叶金貂，醉击珊瑚折。天远孤帆阔。放棹西江，历历晴川时节。青衫湿泪，还洒榴花血。春草池塘梦、烟波接。逢迎处处，触景成悲切。待向何人说。且沽斗酒，莫赋骊驹欲别。"}