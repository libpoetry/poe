{"id":"993075","title":"读司马季主传赠何山人","dynasty":"宋","author":"梅尧臣","text":"长安新雨后，九陌少行人。同舆有宋贾，游市怀隐沦。日闻古贤哲，必与医卜邻。来过季主室，再拜语逡巡。矍然悟辞貌，何为居埃尘。捧腹乃大笑，吾道非尔臻。骥惭罢驴驷，凤岂燕雀亲。筮占聊助上，功利傥及民。大夫与博士，登车若丧神。今我见何遁，始验太史真。顺性诲善恶，不离义与仁。言孝谕为子，言忠谕为臣。又得蜀严比，宁将日者均。京都盛龟筴，坐肆如鱼鳞。噤口不正言，唯能辨冬春。鸿冥复何慕，安得鸡鹜驯。"}