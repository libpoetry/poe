{"id":"1235345","title":"杨花二首","dynasty":"元","author":"冯子振","text":"曾与行人惜翠条，而今飞絮满河桥。一分流水萍初碎，百尺春风雪未消。微扑妆楼啼半面，乍黏舞席折纤腰。沾泥更傍谁家砌，帘户新声紫燕娇。婉娩春风与愿违，悠扬风日暂无辉。不随芳树千林歇，还称游丝百尺飞。梦落吴蚕欺白茧，心随代马恋征衣。凤池踪迹逡巡到，未忍飘零拂钓矶。"}