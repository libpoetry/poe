{"id":"708674","title":"庆春宫•答徐野君","dynasty":"明末清初","author":"沈谦","text":"烟草沉山，蘋风蹙水，天涯又是残春。唤友莺儿，寻家燕子，那堪花雨纷纷。心惊物候，空目断、江东暮云。愁来不见，梦去仍迷，此地逢君。那堪踪迹沉沦，豪气成虹，短发如银。名重词坛，春波妙曲，几番吹雪萦尘。凄凉旧事，漫提起、教人断魂。只须付与，月底红牙，掌上青樽。"}