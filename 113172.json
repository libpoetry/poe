{"id":"113172","title":"赠郡帅郭侯","dynasty":"宋代","author":"阎苍舒","text":"东南形胜惟扬州，介江负淮作襟喉。有国以来几百战，吊古千载空悠悠。哀哉荒主与荡子，钝尽铁剑崇倡优。迷楼九曲烂如画，珠帘十里半上钩。当年二十四桥月，曾照三十六宫秋。平山堂上一长叹，但有衰草埋荒丘。欧仙苏仙不可唤，江南江北无风流。何人复诵广陵散，黯然悲恨不可收。只今英主正用武，增五万灶屯貔貅。金城坚筑壮营垒，绮段细错良田畴。神谟庙算万全举，天时既至须人谋。将军山西名将种，家声直到青海头。男儿有死必报国，正当为上分此忧。勉旃速办古人事，貂蝉本自出兜鍪。"}