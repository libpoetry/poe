{"id":"584909","title":"闺词","dynasty":"明","author":"苏仲","text":"妾本名家女，生长不出门。严慈有训诫，讽诵常书绅。坤道本巽顺，女德在守身。习成礼义性，自觉芝兰薰。年当十四五，偶值数厄屯。有斧柯不伐，有媒不成亲。自甘不偶分，宁为摽梅嗔。深闺弄针线，绣出鸳鸯裙。开奁对妆镜，髻抹巫山云。悠悠过白日，堂堂背青春。馀龄四十外，黄气眉头新。蛛丝知有喜，鳷鹊能通神。结缡遂夙愿，一朝嫁良人。相看各妩媚，和气成氤氲。鹤鸣而子和，恩义鱼水敦。纫兰已成佩，制锦将为纹。岂知人心异，背面楚与秦。旧人渐失爱，新者转殷勤。冬裘切肌骨，秋扇生埃尘。我不为参商，胡为各升沈。我不为草木，胡为异兰芬。我但知有天，胡天不我闻。耳目各有别，视听良非真。谓深非瀚海，谓高非昆崙。钟鼎无铢两，一羽成千钧。蛙鸣等鼓吹，蝉噪愈箫笙。纸窗粉难白，茜裙染不殷。辨冰不作水，未必知寒温。语雾良非烟，气类实有分。差之忽毫釐，缪以千里云。愿夫回此心，更期推至仁。妾心本无薄，妾貌光燐燐。眉宇自神彩，岂效西施颦。嗟哉甘落寞，异室隔朝昏。残灯对长夜，寒瓢守孤贫。病驱不举首，孤鹤长惊魂。长门有遗恨，空托相如文。班姬寄心迹，作赋聊自陈。妾身芥可比，妾命毛可伦。敢望黄金室，为我烹羔豚。敢冀白玉堂，为我开芳尊。时兮不我住，日月如飞轮。我命终不良，我生胡不辰。但祈垂旧念，无俾竟沈沦。得如狗马愿，伏枥羁残生。"}