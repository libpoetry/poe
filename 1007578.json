{"id":"1007578","title":"洁牲谢响应龙庙予不及往","dynasty":"宋","author":"董嗣杲","text":"龙宫蕴特异，精祷通万灵。昭著二百年，锡封专朝廷。去年偕宰公，投诚涕欲零。驱车入松扉，雨势如建瓴。仰高迓灵昐，云敛不暂停。烟沉瀑声凉，分坐瀑外亭。从兹感佑助，争谓胸百铭。治任亦已速，洁谢资芳馨。缄素展真忱，要终寄冥冥。愿恢溥济功，致此百里宁。夜披东堂集，孤灯炯深青。朗诵神之聪，壁落山鬼听。"}