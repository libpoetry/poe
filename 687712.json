{"id":"687712","title":"七月既望过圻村访蔡金风适冲寰翁至同登龙山寻幽谷钓台诸胜晚留小酌泛月而归","dynasty":"明","author":"安希范","text":"凉飙散馀燠，秋光澹山市。策杖寻幽人，行行二三里。循径既纡曲，缘溪复迤逦。小桥路转东，柴门恰临水。主人意殷勤，劝客且留止。山村无兼味，鸡黍聊可庀。适逢邻翁至，相揖色先喜。今晨逢渔者，买得鳜鱼美。请客过山斋，烹鱼酌村醴。相携过溪桥，宛转入村径。门巷既萧閒，庭户岚光凝。小斋幽且清，梅竹翠交映。閒抽架上编，疑义互相證。楸枰聊角奕，唐突叨屡胜。欢情既巳洽，冷语皆可听。饮啖颇适意，朋俦竞呼应。宾主虽颓然，缥缈发馀兴。取道丛竹边，扶筇陟危磴。岩壑饶幽茜，磴道亦萦复。始陟从阴崖，盘旋下阳麓。徘徊丛草间，跫然至容谷。樵人误指径，荆榛多枳足。少傅昔留题，摩藓犹可读。寻幽兴转剧，委蛇血湖澳。钓台忽回望，奇胜更悦巳。高岩似列屏，古洞如夏屋。此地若诛茅，居然可卜筑。冥搜兴未已，夕阳忽西下。湖光展轻縠，霞彩纷相射。伫望既忘疲，盘石更可藉。良会既巳逢，好景复堪诧。迫暝乃言旋，主人固相迓。儿童喜奔走，空庭期卜夜。鲜脍荐盈□，芳醴酌深斝。留宾意何穷，客子重致谢。泛月吾欲归，扁舟乞相借。"}