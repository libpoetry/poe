{"id":"696207","title":"金陵官舍四首次郭价夫司业韵","dynasty":"明","author":"罗钦顺","text":"十载经营处，能忘别后情。栋梁天与立，竹树手栽成。再到逢贤主，相看是老生。要知人地称，诗句已全清。师席高南斗，西斋类隐居。窗虚蕉旋展，庭净草新除。庙鼓时惊梦，山云每润书。此中多乐事，谁拟问朝车。剩有论文乐，兼存玩物娱。万形皆至理，一贯乃真儒。习习传天籁，亭亭耸德隅。岁寒吾与汝，那肯向炎趋。璧水传新制，瀛洲又一时。为怜居第好，须遣故人知。细竹连深巷，疏花映短篱。便应携酒去，醉倒亦吾宜。"}