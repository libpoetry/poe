{"id":"424043","title":"百字令·和平阳灵峰摩崖词，寄刘次饶","dynasty":"近现代","author":"梅冷生","text":"孤峰天半，是何人题句，数行劖壁。幸有兰成戡共语，仿佛韩陵之石。甲子何年，山灵不老，重向榛丛辟。登临难问，黯然天水沉碧。不信百字流传，仙岩遥峙，著东山屐。江上飞云邻咫尺，时去时来连峄。猿鹤招邀，龙蛇珍护，多少沧桑迹。吟边风色，万松声振长笛。"}