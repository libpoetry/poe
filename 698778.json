{"id":"698778","title":"和答石田先生落花四首","dynasty":"明","author":"徐祯卿","text":"不须惆怅绿枝稠，毕竟繁华有断头。夜雨一庭争怨惜，夕阳半树小淹留。佳人踏处弓鞋薄，燕子衔来别院幽。满目春光今亦老，可能更管镜中愁。门掩残红树树稀，客车休访雨中泥。蜂攀故蕊将须护，鸟过空枝破血啼。半月帘栊风不定，一川烟景日沉西。先生卧病浑难管，拾得余英醉里题。歌酒栏干事已非，玉人惆怅卷罗帏。可堪荏苒争先谢，更不踌躇各自飞。尽扫庭枝风敛怨，偶粘尘网雨冲围。今朝蝶似长安客，差况残春寂寞归。飘荡东西不自持，多情牵惹有飞丝。恩私漫忆曾攀手，精魄难抛未冷枝。每戒儿童摇树戏，空烦道路隔墙窥。经春为尔添新债，开费清樽落费诗。"}