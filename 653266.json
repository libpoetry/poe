{"id":"653266","title":"南山荣寿诗寿杨方伯父怡梅翁","dynasty":"明","author":"张宁","text":"维南有崇山，盘亘自终古。高当翼轸间，广与衡岳旅。中有千岁梅，生长元得所。英华彻寰区，贞素贯寒暑。开花玉香丛，结子金色颗。德馨椒桂俦，滋味鼎鼐主。繁葩尽芬馥，再实愈清楚。荣封异秦松，拔萃超庾土。上与山同跻，下与地常处。蟠桃与庄椿，千岁可能数。焉知世奇树，亿祀老玄圃。卓哉同春翁，怡怡并遐祜。"}