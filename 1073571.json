{"id":"1073571","title":"雉山岩昔有僧结庵此山中诵法华经野雉日一集听之至终卷乃去率以为常忽数日不至山下有妇人产子腰胁间馀雉毛数寸寺有石纪其事 虞氏隐居雷守虞沇避地桂林结茅江上万山环立二水交流游客过其下皆有忘归与卜邻之意","dynasty":"宋","author":"孙觌","text":"山色洗眼青，遥见紫翠重。江光照肌白，靧作冰雪容。问谁三间茅，散我九节筇。江声过席上，山影落杯中。主人乐忘归，卧听鼓角雄。检点屐齿痕，斓斑尚苔封。寂寂春萝月，萧萧秋桂风。何日赋归来，庭柯抚孤松。"}