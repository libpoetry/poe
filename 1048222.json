{"id":"1048222","title":"求陈和叔草书千文","dynasty":"宋","author":"韦骧","text":"伯英临池池水黑，世称草圣真无敌。逸少奇踪昔所珍，曾为换鹅书道德。晚有张颠尤怪伟，意自公孙剑中得。由来传播千百年，笔法至今为准的。近时此学虽彫零，妙绝何尝虚赏识。唯公气格出天然，挥扫能兼古人迹。纵如烟海鱼龙游，俊若秋天鹰隼击。斡旋舒惨在术内，心通手应难窥测。曩传法帖久已寘，安得千文饱矜式。越溪明楮白于霜，昼永愿公飞电墨。"}