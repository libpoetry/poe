{"id":"1075113","title":"次韵元不伐暮春再游俞氏园期任道卿刘长孺不至","dynasty":"宋","author":"周紫芝","text":"素心失前期，幽事萦老念。小筑犹未成，残年作逋欠。五字俯见投，光芒肯收敛。遐想徒意消，从游知礼僭。流离兵盗馀，有籍犹未占。尚想南冈花，依依弄残艳。栖迟倘会意，往返殊未厌。如何两公子，盟寒久无验。我语良可删，公当为磨玷。载酒苦未能，兹焉负深歉。"}