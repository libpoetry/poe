{"id":"130775","title":"绿萼梅歌·君不见宣和艮岳绿萼梅","dynasty":"宋代","author":"陈著","text":"君不见宣和艮岳绿萼梅，百花魁中此为魁。绛霄灯火不终夕，剪为荆薪燬为灰。又不见驻跸钱塘开聚景，此梅又花天宠幸。江神不才马飞渡，踏碎禁地花无影。两地百五十年余，花与国都相有无。谁知造物不尽意，尚留人间一种癯。山中佳人清似水，放开吟饕嚼花髓。我未见花得见诗，见诗便与花相似。且闻九月花已芳，奇观到眼诗为忙。腊前年后是正候，忽为秋光岂其常。大庾岭头炎瘴地，年年早开不为异。四明相去数千里，不应早花亦如此。吁嗟地气如车轮，自南而北知几春。如今所见到草木，不独飞鸟啼天津。梅乎梅乎本清绝，花如白玉枝如铁。矫矫胡为心亦随，不念从前傲霜雪。唐苑九月夸梨花，鹤林九月艳杜鹃。我欲梅根一酹酒，谨勿与彼争取非时妍。"}