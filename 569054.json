{"id":"569054","title":"右司马私署之兑隅有轩三楹前列数石若冈阜植以时卉一命觞觞之繫以长语","dynasty":"明","author":"王世贞","text":"昔余圃离薋，垒石当轩牖。间借凝霰崇，暂收停云黝。麋鹿性所便，鹪鹩愿毋负。不谓志转奢，遂辟弇中亩。莽苍跨陇植，历落排空阜。却顾旧所栖，旷若吞八九。昼泛穷渊源，宵游堕参斗。主席或不冠，客衣从短后。易世非所论，此生毕吾有。何意咫尺书，遂夺匹夫守。问我官何署，叨从司马右。问我居何所，尚书巷西口。既鲜履道竹，亦阙彭泽柳。造物或见怜，谓我癖如旧。石颇余数拳，地仅盈十肘。敢烦离薋较，宛尔一培塿。植以朝荣花，听杂野生莠。亭午初散衙，欣然缓其绶。尚儿致盘飧，海儿捧卮酒。何必高轩过，傀俄自称寿。人生百年内，所值皆归偶。安能歌五侯，且复艳三妇。却问洛城南，金谷今在否。"}