{"id":"813575","title":"感怀","dynasty":"清","author":"李端临","text":"翻澜不在多，涓滴成江河。滋蔓不在天，茁芽缘高柯。如何断不断，机见独蹉跎。菖蒲邂蚤虱，蚰蜒引可怵。奇香衣恣薰，损肺毋乃疾。如何顿忘损，而云岂无益。苔城蛾子出，驮粒课时术。鹪鹩微乎微，营巢借枝一。如何耽食眠，虚此难再日。草木有本性，扶干自然直。鸢鱼有天机，何处著智力。如何矫揉者，门内亦粉饰。"}