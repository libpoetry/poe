{"id":"1125034","title":"次韵再答少蕴知府甥和四兄长句并见寄二首","dynasty":"宋","author":"晁冲之","text":"锦袍昔是诗成得，别墅今非棋赌来。山蔚蓝光交抱舍，水桃花色合围台。通人竹坞深深入，谢客松扉远远开。定与西湖争胜负，只应惟欠使君杯。尘埃自与青云断，岁月谁令白发来。数口无归关外客，一春多病几登台。常閒水上鸥从远，只老笼中鹤任开。日日避愁无处脱，直须到手不停杯。"}