{"id":"1131312","title":"送林子方吏部将漕江东","dynasty":"宋","author":"楼钥","text":"光尧三纪焕文章，宝阁岧峣谨秘藏。寓直到君才第四，皇华礼乐远增光。望郎三度到长安，垂上青云作好官。暂向江东一澄按，却归径著侍臣冠。自说嵇康七不堪，上教持节向江南。江南父老应相贺，见说清明似晦庵。殿庐官烛对风帘，郎舍修篁共一檐。别日苦多良晤少，掺袪不耐雨纤纤。"}