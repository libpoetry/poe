{"id":"1066587","title":"补之见和复次韵二首 其二","dynasty":"宋","author":"葛胜仲","text":"逸骥未遇虚王闲，盐车垂耳犹间关。梦中一眄逢伯乐，遗以旧物惝恍间。斧柯山神护珍砚，采琢往往兴雷电。欲求潜璞满书簏，顾岂咄嗟便能办。祷求苦用中牢祠，何如假卧辄得之。池塘句好有神助，文字格力何因衰。莫嗟筮仕困刀笔，聘材行即肩群匹。速将妙语醉衰翁，鸂鶒飞滩知不日。"}