{"id":"691712","title":"田园雨芜客过三首","dynasty":"明","author":"李梦阳","text":"车马人来地，田园雨后心。颓垣疏柳卧，漏屋野花侵。稼穑悲生事，琴樽伴苦吟。自无农圃学，不敢怨商霖。地下经年雨，田乾满目蒿。绕篱荒苦竹，小架剩蒲萄。阒寂人还至，壶觞兴并高。草途烟欲暝，犹遣贳村醪。废坞欢能胜，群游百任为。持竿探乳雀，掷石打黄鹂。落果呼儿拾，逢花折自随。黄昏休拟驾，郊月巳曾期。"}