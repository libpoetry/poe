{"id":"158336","title":"某蒙君章兄宠示樱桃佳篇辄依韵奉和","dynasty":"宋代","author":"强至","text":"炎蒸有正色，下与地气关。相结成含桃，使冠百果班。独忧赤日曝，坐变红成殷。多应绛阙种，流落来尘寰。金盘泻不定，四走如循环。睡龙失火齐，颔空皆血潸。以口比樊素，白傅夸娇鬟。却嗟荔子陋，远在炎荒山。每岁贡天子，险路劳缘扳。岂如盛京洛，地广生不悭。朝须暮可进，先御后匪颁。离树既不久，弗改犹童颜。吁嗟唐中宗，游乐芳林闲。君臣失仪度，口摘省手攀。不闻荐先庙，书在史册间。愈籍争诗豪，劲句尝往还。予知青冥赐，难到山溪湾。林园幸自有，圆颗赫不黫。虽热岂厌食，纵密宁忍删。况此鲜嫩质，非并青梅顽。"}