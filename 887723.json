{"id":"887723","title":"瑞鹤仙 其二","dynasty":"宋","author":"吴文英","text":"晴丝牵绪乱。对沧江斜日，花飞人远。垂杨暗吴苑。正旗亭烟冷，河桥风暖。兰情蕙盼。惹相思、春根酒畔。又争知、吟骨萦消，渐把旧衫重剪。凄断。流红千浪，缺月孤楼，总难留燕。歌尘凝扇。待凭信，拌分钿。试挑灯欲写、还依不忍，笺幅偷和泪卷。寄残云、剩雨蓬莱，也应梦见。"}