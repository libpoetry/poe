{"id":"863229","title":"来燕堂联句","dynasty":"宋","author":"王圭","text":"贤侯谢郡归，从游乐吾党。林泉富馀地，卜筑疏陈莽。是时春正中，来燕音下上。若贺大厦成，喜留众宾赏。得名因笑谈，挥墨粲题榜。所夸贤豪盛，岂止池榭广。人心乐且閒，鸟意颉而颃。吟樽敞花轩，醉枕酣风幌。轻云薄藻栋，初日丽珠网。红袂生暗香，清弦泛馀响。林深隐飞盖，岸曲迟去桨。波光栏槛明，竹气衣巾爽。虚客凉樾入，影与文涟荡。晨飙转绿蕙，夕雨滋膏壤。嘉辰喜盍朋，命驾期屡往。觞咏陶淑真，世俗岂吾仿。得以为胜游，萧然散烦想。公子固好士，世德复可像。今此大基构，不图专奉养。美哉风流存，来叶足师仰。"}