{"id":"163651","title":"投赠洪卒司令舜俞","dynasty":"宋代","author":"程公许","text":"博陵先生天下士，圭瓒鼎彝宗庙器。驾风阊阖驻参旗，要与疲氓起憔悴。同来谁是俭府僚，一朵庚莲吐秋水。义以取人道自任，河阳主宾信奇伟。谁云风月立分鼎，待借前筹答知己。峨岷其下十六城，鲂鱼鲅鲅更赪尾。情伤涸辙转清波，陡觉濠梁复生意。井梧幕府省文书，雪界松围绝烟燧。余事何妨笔墨工，浣溪新沐烟云腻。老翁补处待公续，燕外鸥边尽吟思。主公窒还赃峻，携上峥嵘去天咫。社樗愧我本亡奇，冷落官曹穷五技。何阶方便来相招，醪醴一朝飨厚味。燕台巀页万金黄，岂意谦勤从隗始。眇然人物索扶持，勿惜拔茅多引类。君不见璇杓一夜摇天东。人间万物皆春风。"}