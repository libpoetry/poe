{"id":"1234874","title":"和送梁寿川之任南康医教","dynasty":"元","author":"惟则","text":"君不见眼前病癖无全人，又不见杏林种雨年年新。岂如梁君小试医国手，飘飘捧檄行青春。行行东向庐江路，星渚风烟彭蠡树。双池看瀑九江晴，五老闻钟乱山暮。我怜民物疮痍深，养生未必非其心。元阳扶植起枯朽，一草已足酬千金。莫辞印绶非君意，虎溪未许陶公醉。会看采药上蓬莱，长裾曳破燕山翠。"}