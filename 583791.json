{"id":"583791","title":"献虎和姚维宁","dynasty":"明","author":"黄衷","text":"昔有山中人，七日化为虎。开关啖而翁，隳牢抟其妇。六街恶少年，丛薄窥步武。悬旌尾不掉，列炬夜瞔吐。厌饫玄豹脂，垂涎睨麟脯。正昼近市行，闻者皆悲苦。安知溪峒氓，庸騃谁比数。挟砮往从之，机祸迅罗罟。椎鼓献公所，诸司辟衙户。貤缗谢彼氓，若岂有职伍。得非裴将军，狞色貌亦古。何不排九阍，诉天请雷斧。壮夫重时运，若但归环堵。"}