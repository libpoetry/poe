{"id":"950921","title":"六月二日乙丑滥溪大雷雨","dynasty":"宋","author":"岳珂","text":"人言夏月雨甲子，赤地千里真旱祥。今年六月天久亢，平畴龟坼田禾秧。农夫恸哭眼滴血，郡邑奔走焚巫尪。油云勃兴杳无际，涸辙渴想惟西江。谁能逆计休与咎，且愿炎热浇清凉。凌晨望霓到日暮，屯膏虽施了未光。万夫喁诉百浍竭，风伯一埽还穹苍。那知天意极仁爱，为民之虑尤周详。摇光一夕动北斗，浓霾五夜迷东望。赫曦再见耀亭午，童谣忽忆歌商羊。快哉雄风起蘋末，玉女嚂笑叫阿香。尽倾天瓢洒甘露，五丁仗剑分银潢。桑麻油油粟旆旆，稻苗郁郁溪汤汤。葭芦起舞岸柳揖，农家欣喜几欲狂。向来群心已误见，俱谓时数无金穰。讵知瞬息变呼吸，顿使空廪还千箱。彼管窥天蠡测海，妄以时日肆度量。亦复委曲致避就，聊徇世俗拘阴阳。天于万物乃如此，大造生意何可忘。嗟乎得陇仍望蜀，更乞一剪田中蝗。"}