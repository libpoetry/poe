{"id":"1205483","title":"金缕词 送王季境还广陵","dynasty":"元","author":"张翥","text":"西子湖边路。看依然、水光山色，自宜晴雨。天上归来重载酒，惟有旧盟鸥鹭。笑鬓影、星星如许。公子华筵凉似水，更绿鬟、窈窕歌金缕。留晚醉，看眉妩。三生书记真豪举。把平生、香奁软语，锦囊佳句。君到淮南明月夜，为问崔娘安否。□翻作、锦筝新谱。只恐惊鸿花外起，趁行云、直过沧江去。飞不到，断肠处。"}