{"id":"1143854","title":"州学遇刘元煇胡子游二首","dynasty":"宋末元初","author":"方回","text":"五十年前幼学儿，读书窗下此从师。前脩何限惊埋没，往事无踪隔乱离。蝉挟晚风穿故阁，蜗凭宿雨蛀残碑。谁怜昔日垂髫友，白首相逢共赋诗。小儿今忽六旬翁，尚忆无人鬼啸风。三岁棘闱悬造化，两时饭鼓老英雄。致身卿相谈何易，责备春秋论亦公。磨灭山林心不愧，岂无穷者胜于通。"}