{"id":"452546","title":"水调歌头 游千山并寄引之","dynasty":"当代","author":"吴金水","text":"气势压辽海，千朵碧芙蓉。独居五岳天外，积石自成崇。久慕嵚崎胜境，不惜长车驰骋，终得接真容。徙倚翠岩上，谁共听乔松。酒盈樽，书满腹，纵谈锋。却思昨夜，灯下初会敞心胸。无意傅歌姜钓，但爱陶耕孙啸，潇洒出尘风。我道君情性，颇与此山同。"}