{"id":"405158","title":"谒屈子祠","dynasty":"近现代末当代初","author":"田翠竹","text":"江上巍巍屈子祠，光争日月大名垂。芰荷万顷明心迹，兰芷千丛寄梦思。哀郢独挥迁客泪，怀沙永系楚人悲。试听夕照龙舟鼓，竞为冤魂噪一时。招魂举国更倾城，湘水无情却有情。楚些自承高格调，江波惯作不平鸣。幽怀谁解民心在，遗像重光蜡炬明。历代兴亡君莫问，帝王宫阙草莱生。"}