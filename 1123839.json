{"id":"1123839","title":"莘夫再用前韵作诗谢余过其居复用韵答之","dynasty":"宋","author":"赵蕃","text":"漫道平生风马牛，也能历历记吾州。相从大胜十年读，肯过轻为一饭留。气合未知投分晚，腹虚终苦和诗搜。我方羁旅君当去，契阔何时重与游。盐车骥服驾罢牛，政使斯人此佐州。大策本收经济用，三年何有课程留。爱其义重云天薄，怜我诗穷肺腑搜。子见悬知问何似，为言归决梦成游。"}