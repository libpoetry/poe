{"id":"422581","title":"齐天乐    夜闻车声","dynasty":"近现代","author":"邓桐芬","text":"半台残月房栊寂，恹恹素衣慵恋。碍梦轻雷，呼风断角，听彻钿车轮转。宵寒漏短。只生白虚窗，助人凄惋。败壁哀蛩，夜阑独自诉幽怨。无眠偏念倦旅，笛声催去急，离绪零乱。媚妩山光，苍茫野色，供得征途排遣。关河路宛。便瞬息驰驱，几番寒暖。别泪天涯，雁归劳望眼。"}