{"id":"1240773","title":"书钱唐七月廿三日事","dynasty":"元末明初","author":"杨维桢","text":"儿童十日报日斗，前后妖蟆生燧光。瓠子势方吞鲊瓮，蕲州血已到钱唐。火鳅东掣千寻锁，铁马西驰半段枪。紫微老人迷醉眼，綵红犹挂米盐商。麋鹿台前春似海，鸳鸯湖上水如汤。凶人不有三危窜，义士能无六郡良。谩说子仪惊贼胆，已闻□□在戎行。东门猛虎穷投井，尚倚九城松桧长。"}