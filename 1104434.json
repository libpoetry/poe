{"id":"1104434","title":"题桃源","dynasty":"宋","author":"无名氏","text":"忽入桃源景可猜，莫非道士亦曾栽。舟行溯水沿溪进，花映清流夹岸开。石涧有岐封碧草，洞门无俗长苍苔。方知此景非人世，岩谷幽深少客来。舍舟入洞夕阳斜，得见方村八九家。林锁山环藏屋宇，鸡鸣犬吠隐烟霞。宁知门有今朝客，可使灯开昨夜花。共喜相邀询动止，呼童汲水煮仙茶。远近人家尽见招，小童环立总垂髫。玄冰满椀侵肌爽，绛雪堆盘入口消。山内不知今晋代，座中犹自问秦朝。夜深时向花前立，遥见双株合凤箫。忆前复入武陵溪，野水微茫烟树迷。岩闭不闻仙犬吠，山深惟听鹧鸪啼。神仙悬隔今非昔，乌兔循环东复西。应向洞中存隐迹，芳名留与后人题。"}