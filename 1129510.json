{"id":"1129510","title":"寄宣城使君陈中书兼简谢别驾林叔恭","dynasty":"宋","author":"释居简","text":"森戟凝香赋夜严，酲开玉色判厌厌。荼虽小苦还如荠，梅抑微酸必俟盐。寿富拓成千里域，光荣飞上一规蟾。道枢却在环中转，剩馥残膏亦溉沾。乐雠稽古暂专城，孰愈金莲夜直频。风月平分与宏放，江山多助到清新。乡来素练江犹净，近日芳池草又春。想见尊前酬别乘，武夷山下付衣人。"}