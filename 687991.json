{"id":"687991","title":"送六幻师归珠崖东山","dynasty":"明","author":"成鹫","text":"三月海波如掌平，东风吹送一帆轻。还家踏著来时路，不用旁人为指程。茫茫大地总无禅，借路归家得悄然。昨夜铁牛奔渡海，一时还尽草鞋钱。浩歌归去有来由，万水千山一钵收。别后相思何处所，月明人在钓鱼舟。曾宿东山山上寺，至今犹复忆前因。送君好好还山去，从此居亭有主人。多异山中白额虎，龙池池上赤梢鱼。相逢为致殷勤意，别后枯禅已废书。海外相随小犊儿，于今长大渐成痴。从师归去烦收管，耕月犁云好及时。"}