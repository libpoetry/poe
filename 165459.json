{"id":"165459","title":"遐观栖辞·窘墙堵之伏潜兮","dynasty":"宋代","author":"晁补之","text":"窘墙堵之伏潜兮，登斯栖以遐观。匪吾居之为隘兮，乾坤曶其盂盘。仰攀甍而拊楯兮，宇旷旷而益宽。彼何大而能舒兮，吾何眇而莫闲。霜肃垄而木枯兮，潦收窦而泽干。蓬鸣野而相追兮，呑海水而天寒。左睇兮城闉，右盼兮林坰。商贾纷其书合兮，陶冶蓊其烟兴。之罘杳以在东，双柏近而青青。物暇遽之不同兮，余亦不知其何情。聊浮游以相羊兮，初怫郁而中清。彼坱圠之无垠兮，人驹隙之暂更。道本夷而世险兮，夸夺餍而卒平。周垣兀其跨衍兮，逝千古于樵耕。春与秋之不淹兮，岁忽忽其峥嵘。招摇指于北陆兮，澹黄宫之阳生。固天道之反覆兮，气默会而孤萌。朝卷箔而极望兮，稍雾廊而日晶。及旸景之方中兮，晞余发乎南荣。浮云起而景翳兮，四暝合而覩星。风摵摵而感轩兮，雀啾啾而赴楹。收百为以清虑，施余裯而榻横。漠汹汹而非声兮，邈冉冉而非征。形欺魄而若存兮，神无亏而靡成。目瞳垅而罔觌兮，坐待日之方升。夜寥寥而未央兮，羌不寐而无营。"}