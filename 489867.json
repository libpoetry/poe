{"id":"489867","title":"题茅泽民壁上松石","dynasty":"明","author":"袁华","text":"昔人画松妙入神，毕宏韦偃及张藻。宋三百年惟李成，石磴烟林更深窈。近世首推文敏公，尚书云山气势雄。后来作者黄岩李，脩篁古木冈峦重。中吴江南佳丽地，前辈风流犹未坠。忽惊素壁走蛟螭，乃是茅君醉游戏。大者昂霄梁栋材，根穿石罅贯铁鋂。稚者新承雨露厚，密叶曾栖鸾凤来。是中亦有支离叟，欲同杜栎齐上寿。不材固可全天年，钟鼎由来异畎亩。轩中之人读韦编，坐对松石心悠然。焚香寓目竟白日，默究未尽羲皇前。"}