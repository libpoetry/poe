{"id":"810427","title":"热河闲咏七首","dynasty":"清","author":"胤禛","text":"塞北开行殿，窗临万壑松。云封双塔岭，烟锁磬锤峰。飘渺层峦接，盘回曲径重。红尘难到处，何事不从容。一人临塞北，万里息边烽。朽木含生意，闲花逞冶容。夔魈潜隐迹，虎豹尽藏踪。群动无纷扰，帷闻响梵钟。避冗原无意，搜奇念久灰。境幽饶野趣，山静绝浮埃。驯鹿时来去，闲云自往回。长年颐养得，何畏景光催。卜居岂为避三庚，峦壑幽深气象清。绝顶苍松多古韵，前川皓月倍常明。薄衾坐拥浑忘我，高枕倚吟别有情。万籁寂然银汉转，一声破梦曙钟鸣。泠泠碧涧胜丝竹，叠叠苍岩列画图。异卉手拈陈几案，野蔬亲摘付庖厨。闲中随展经千页，睡起新烹茶半壶。莫谓超然解遗世，庙堂清福一慵愚。山深地僻尘嚣隔，斜荫茆堂百尺松。石壁有斑凭雨凿，柴门无钥倩云封。盘岩曲磴留麋迹，绕砌平沙印鹤踪。梦觉南窗何所事，独吟独酌尽从容。闲来忘暑兼忘我，浩气冲融贯太虚。城市山林君子宅，山林城市帝王居。不寻仙客谈元旨，懒觅高僧讲梵书。天地古今惟一啸，悠然自得有谁如。"}