{"id":"1176879","title":"夏日晖上人房别李参军崇嗣","dynasty":"唐","author":"陈子昂","text":"四十九变化，一十三死生。翕忽玄黄里，驱驰风雨情。是非纷妄作，宠辱坐相惊。至人独幽鉴，窈窕随昏明。咫尺山河道，轩窗日月庭。别离焉足问，悲乐固能并。我辈何为尔，栖皇犹未平。金台可攀陟，宝界绝将迎。户牖观天地，阶基上杳冥。自超三界乐，安知万里征。中国要荒内，人寰宇宙荣。弦望如朝夕，宁嗟蜀道行。"}