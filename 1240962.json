{"id":"1240962","title":"适耕堂为吴琴汪寿甫扁而赋之","dynasty":"元末明初","author":"舒頔","text":"萌坑岭下吴琴村，中有汪氏居其源。威烈遗风千载间，积善好礼枝叶蕃。衣冠济楚信行惇，筑室亢燥依山根。适耕大篆楣扁存，挂经扶耒穷朝昏。以适为乐遗子孙，浮云富贵安足论。荒烟衰草金谷园，云关雾谷截来辕，烟蓑雨笠远市喧。肯堂有子班篪埙，山川瑞气藏浑沦。文光五采朝吐吞，月明清夜啼黄猿。不羡变化南溟鲲，不贪爵禄何负恩。春兰秋菊芬幽轩，客至谈笑开清尊。任彼轻薄手覆翻，退处宁学羝触籓。女及笄嫁男已婚，俯仰无愧乾与坤。醉眠老腹摩朝暾，至乐百世垂后昆。"}