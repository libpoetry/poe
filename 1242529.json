{"id":"1242529","title":"题隐居图","dynasty":"元末明初","author":"张昱","text":"处州王启明。隐居万山中，日夕有佳色。时于岩上石，蒸起云气白。桑麻郁相望，鸡犬识巷陌。中林芳草地，不有车马辙。为与城市远，似觉嚣尘绝。原田既膏腴，且是宜稼穑。溪流既清驶，且是利舟楫。耕渔鄙夫事，富贵要不得。但见桃花开，不知何岁月？寄谢丹青人，吾将安蹇劣。"}