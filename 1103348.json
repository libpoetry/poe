{"id":"1103348","title":"题高房山夜山图为江浙行省照磨李公略作","dynasty":"宋","author":"周密","text":"郎潜暇日多冥搜，夜深独上千尺楼。天回海立月正湿，风起云涌山疑浮。萦青缭白互变灭，浮岚飞雾寒飕飕。潜虬栖鹘声磔磔，山鬼木客鸣呦呦。城中痴儿方呓语，有梦不到千山幽。遥岑寸碧目力远，欲溯汗漫凌风游。高侯落笔万象泣，写出千古苍茫愁。无声诗与有声画，一夕异事传南州。玉琴在膝酒在手，欲写天籁无庄周。凭谁为问华表鹤，城郭人民今是不。"}