{"id":"1236172","title":"樵云五景诗 悠然佳趣","dynasty":"元","author":"李质","text":"南轩山色最宜秋，积翠千峰宿雨收。对客无言心自得，看云忽悟世俱浮。风烟变态朝还暮，景物娱人去复留。不待淮南去招隐，便应从此赋归休。面面晴岚列画屏，东君着意去经营。十分冰雪寒难到，万古烟霞染不成。雨暗莓苔云气合，天开金壁日华明。何时得共逍遥侣，来此吹箫引凤鸣。空翠蒙茸月影微，晨光淡荡照窗扉。遥瞻旸谷羲和驭，怅望西河织女机。烟草星沉收熠耀，露荷风动泻珠玑。幽人久住看山色，不觉寒生白苧衣。洗耳巢由不可招，偶听流水到溪桥。泠泠似恨知音少，脉脉应怜出壑遥。湘女冰弦凝欲咽，鲛人珠泪滴还消。微涓混混无晨夕，此去终当大海潮。日午樵归已觉疲，每来亭下坐移时。歌声谷口如相答，柯烂腰间总不知。寂寂心灰吾独冷，营营形役予何痴。白头名士投簪晚，输与寻常牧竖儿。"}