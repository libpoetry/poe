{"id":"459176","title":"大云山绝顶大雨，数时不止，冲雨而归，众皆苦之，予独怡然。时遇横铺丹丹、胖子诸人","dynasty":"当代","author":"卢青山","text":"绝顶来瞰万峰低，龙掷虎峙群相趋。若自我怀相吐与，腾踔犹见湍心飞。我心至此浩如宇，宰临万物含今古；可笑庙前人如蜂，更用汲汲拜神俯。乌云磅礴走铁蹄，霍霍来战太阳辉。以天为阵真奇绝，帝使雷鼓鼓军威。戟争光夺不可睹，池鱼所及下民苦。大雨訇泻山峦颤，蚁巢失火奔无主。崖阴树隙为佳栖，飓风吹扫人自危。安知此景不忍失，有人独立焦原岿。云蒸雾煮岩应腐，天为穹盖掩巨釜。山光清翠馋堪食，我急四顾欲持箸。呼与同行下山归，些微风雨安能欺。丈夫立世亦如此，苟无风雨山何姿。"}