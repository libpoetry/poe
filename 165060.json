{"id":"165060","title":"云岩·林深路转山","dynasty":"宋代","author":"马子严","text":"林深路转山，岩虚云触石。是中立数椽，仅足安一室。断罅开碧落，当昼悬心白。虬蘖挂乳窦，飞鼠传石脊。山中古老人，对我诵记忆。昔为鬼仙家，乃藉巨人力。划地剖疆界，印泥遗指迹。至今百年余，住世三度易。吾非梅子真，身是江南客。詹子武夷俟，邂逅愿已适。扶携一登览，相与有俦匹。林逋叶静能，俱来一同席。二子善鼓琴，无弦徒挂壁。日暮云已归，今夕竟何夕。徘徊卧白云，华胥何处觅。"}