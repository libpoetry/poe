{"id":"1117381","title":"演绎吟","dynasty":"宋","author":"邵雍","text":"万事入沈吟，其来味更深。虽然曾过眼，须是更经心。过眼未尽见，经心肯尽寻。尽寻能得见，方始是真金。何者是真金，真金入骨沈。饱曾经煅鍊，足得不沈吟。到手何须眼，行身敢放心。放心然后乐，天下有知音。何者谓知音，知音只在心。肝脾无效验，钟鼓漫搜寻。既若能开物，何须更鼓琴。来仪非为凤，只是感人深。何者谓来仪，来仪意不低。有身皆衎衎，无物不熙熙。一国若一物，四方犹四支。巍巍乎尧舜，何得而名之。"}