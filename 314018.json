{"id":"314018","title":"水调歌头·冬夜遣怀兼寄王正子先生广东","dynasty":"清代","author":"陆震","text":"醉后发长啸，把酒向天祈。人间富贵何限，臣亦讵能希。但愿薄田来岁，收得稻粱十斛，可使妇无饥。从此免行役，长守钓鱼矶。寒窗外，风飒飒，雨霏霏。灯孤漏永，此情真使泪沾衣。那知七千里路，尚有白头游子，三载不能归。今夕乱山外，应梦到亲闱。"}