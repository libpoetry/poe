{"id":"102323","title":"送贾讷倅眉","dynasty":"宋代","author":"苏轼","text":"当年入蜀叹空回，未见峨眉肯再来。童子遥知颂襦袴，使君先已洗樽罍。鹿头北望应逢雁，人日东郊尚有梅。我老不堪歌乐职，后生试觅子渊才。老翁山下玉渊回，手植青松三万栽。父老得书知我在，小轩临水为君开。试看一一龙蛇活，更听萧萧风雨哀。便与甘棠同不翦，苍髯白甲待归来。"}