{"id":"1112447","title":"近自钟山采松花和汤甚美送汤一罂呈仲文学士","dynasty":"宋","author":"张方平","text":"青松北山麓，春蕊摘金团。芳泽逾肪节，滋华本岁寒。功传上品药，饵胜曲晨丹。一泛彤霞液，天和入肺肝。日精月华所滋结，金匮琼笈称灵珍。味胜仙人掌中露，色如游女衣上尘。饵之伐邪鍊神魄，久且长年登高真。轻瑿茯菟乃沦滓，嘉赏当问清遐人。"}