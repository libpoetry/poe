{"id":"368830","title":"昼锦堂·六禾出赠冼玉清女教授词相示，适求其作双树居图未成，和以促之","dynasty":"清代","author":"杨玉衔","text":"瘦句黄花，清辞风絮，仙骨珊朗瀛蓬。想是坤舆灵毓，通理黄中。高凉门楣双节虎，顾张闺阁一声鸿。皋比座，续史大家，绕墙桃李花红。鸣凤。蛮海曲，枳棘寄，差池远避狼烽。见说依刘垒燕，为叶图龙。丹青双管春生角，珠玑百琲谱调宫。相如壁，突屹生堂枫树，待种邮筒。"}