{"id":"433087","title":"师郑邮示四十七岁初度感赋二律次韵寄怀","dynasty":"近现代","author":"徐兆玮","text":"年年春菌与秋莼，万里长安梦幻身。应有舆人疑甲子，更从骚客赋庚寅。谈经慎莫张三世，得道终嫌隔两尘。犹自衔杯夸览揆，天涯踪迹已参辰。诗史四朝搜劫火，白头此愿冀能偿。山灵倘许吟招隐，河伯终当叹望洋。窥管一斑添闰集，投书几辈吊清湘。劳君远道贻新什，斗室春生寂寞乡。"}