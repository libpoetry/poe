{"id":"630438","title":"送真诠化米","dynasty":"明","author":"释函是","text":"庐山有山叟，弗与王侯友。晚年居庐山，一路植榆柳。两年柳叶长，相将荫南亩。荫多稻苗稀，年荒岂柳咎。风雨非不时，苗虫酷天狗。去年工食繁，麦粥苦已久。今岁秋无收，遑以恤其后。有衲辞出山，所欲给众口。众口诚待哺，志操非可苟。元亮频叩门，礼义看授受。饥饱信当时，平生安足负。"}