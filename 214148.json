{"id":"214148","title":"省兵·有客语省兵","dynasty":"宋代","author":"王安石","text":"有客语省兵，兵省非所先。方今将不择，独以兵乘边。前攻已破散，後距方完坚。以众亢彼寡，虽危犹幸全。将既非其才，议又不得专。兵少败孰继，胡来饮秦川。万一虽不尔，省兵当何缘。骄惰习已久，去归岂能田。不田亦不桑，衣食犹兵然。省兵岂无时，施置有後前。王功所由起，古有七月篇。百官勤俭慈，劳者已息肩。游民慕草野，岁熟不在天。择将付以职，省兵果有年。"}