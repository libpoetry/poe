{"id":"687634","title":"古意送张学谕尹献县三首","dynasty":"明","author":"孙绪","text":"沧海渺无际，泰岳高无垠。谁云宇宙宽，势欲包浑沦。美荫盈山阿，美味盈水滨。就中细幽讨，乃辨蹊与津。由来广邈区，深藏自天真。相彼云霄客，襟怀盎如春。结屋海山麓，丹诚对苍旻。朝望蓬莱居，暮见秦宫人。俯首瞷人世，万象成浮沈。齐鲁重弦歌，燕赵多感嘅。须信秋霜威，不及冬日爱。自从卓茂后，礼教竟何在。簿领任刻木，民命等刈艾。君才冰玉清，一笑收万态。学宫五六年，俎豆试鼎鼐。都将化雨几，布作阳春载。想当乐寿原，春畦尽沾溉。行见青骢马，揽辔持风裁。迢迢瀛海路，皑皑燕山雪。顽云夜不开，青灯寒自灭。天低风力劲，布被冷如铁。晨起策羸马，遥望古城闑。岂不念荼苦，所愧负先哲。前溪斫水渡，下见水澄澈。心怀庙堂忧，孤囊正愁绝。"}