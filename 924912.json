{"id":"924912","title":"重赠","dynasty":"宋","author":"苏辙","text":"出家无复家，视身等云浮。东西随风行，忽然遍九州。君居龙川城，筑室星一周。屋瓦如翚飞，象设具冕旒。弟子五六人，门徒散林丘。本为百年计，自可一世留。胡为不复顾，脱去如敝裘。万里一藤杖，来从故人游。故人病老翁，轻重恐未酬。疑君了心法，万物皆浮沤。去彼非有嫌，来此亦无求。是心摩尼珠，不受箧笥收。故人感君意，一言还信不。远行不为此，浪走非良谋。"}