{"id":"1112008","title":"七八用喜雪韵四首","dynasty":"宋","author":"吴潜","text":"不持寸铁事应难，何止空空竭两端。远麓遮藏山被檄，轻冰裁剪水能官。将梁兔苑瀛洲比，把蔡鹜池台阁看。独羡当年灰袋客，雪埋气宇更充胖。鏖战邪川正瞰虚，庚牌裹雪发军书。光摇阙角更传后，色眩觚棱月上初。大抵衣袽须早戒，莫教户牖有时疏。喜闻庸蜀群尨吠，辟易何分玃与狙。也知天女散花难，束帛戋戋几疋端。富贵何妨还白屋，繁华亦欲傲苍官。梁山操里声愁听，湘水图中景喜看。争似寒炉煨芋者，身心何处不休胖。有年呈瑞厌孤虚，不用东封更献书。雁背严凝能备预，鹊搜储蓄善谋初。并衣左伯情何厚，穿履东方计莫疏。闻说山林皆冻合，遍狙无处觅雄狙。"}