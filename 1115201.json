{"id":"1115201","title":"寄题石湖先生范至能参政石湖精舍二首","dynasty":"宋","author":"杨万里","text":"万顷平湖石琢成，尚存越垒对吴城。如何豪杰干戈地，却入先生杖屦声。古往今来真一梦，湖光月色自双清。东风不解谈兴废，只有年年春草生。不关白眼视青云，四海如今几若人。渭水傅岩看后代，东坡太白即前身。整齐宇宙徐挥手，点缀湖山别是春。解遣双鱼传七字，遥知掉脱小乌巾。"}