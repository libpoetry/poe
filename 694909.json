{"id":"694909","title":"宿海云寺","dynasty":"明","author":"屈修","text":"雷峰峰外翠，四面湿人衣。落叶不舍去，归禽殊懒飞。木棉千岁老，菜甲及冬肥。白发奚为者，劳劳过古稀。为寻山寺好，大起老人心。林寂堪藏影，天空足放吟。松涛无日夜，金地不浮沉。欲起蒲团上，开吾太古琴。楼台遥人望，已觉不同天。览胜开新目，逢僧话旧缘。阴成过水树，潮送到门船。衣带何相限，风涛四十年。禅房留信宿，诸虑冷然销。黄叶飞山寺，梅花开板桥。人天留境界，鱼水待逍遥。谁订灵槎约，将乘来去潮。"}