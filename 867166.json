{"id":"867166","title":"万年欢 寿乔丞相","dynasty":"宋","author":"厉寺正","text":"卫武期颐，与文公福艾，俱号贤相。今我元台，齿德又居其上。玉立擎天一柱，似泰华、气凌秋庄。明良会，千载风云，长为龙衮凭仗。清知孔山叠嶂。有猿吟鹤舞，日俟鸠杖。无忝苍生依依，未容高尚。待整顿、乾坤了当，与蓬岛、神仙来往。摩铜狄，点检笙歌，菊浮香泛新酿。"}