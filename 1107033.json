{"id":"1107033","title":"古杭感事","dynasty":"宋","author":"王镃","text":"国事彫零王气衰，东南豪杰竟何之。云寒废殿排班石，草卧前朝记事碑。沙涨浙江龙去远，天宽北阙凤归迟。可怜不老吴山月，曾照官家宠幸时。入北銮舆竟不回，衔花辇路长苍苔。九重禁地为僧舍，六代园陵变劫灰。宋国衣冠春草绿，赵宫珠翠野花开。虽然兴废俱天数，祸自奸臣误国来。"}