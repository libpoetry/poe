{"id":"691217","title":"留别林少宗伯次韵二首","dynasty":"明","author":"李孙宸","text":"春曹卿月接清辉，遂有馀光照虎闱。佳句几遗青玉案，奇游同款白云扉。尘途已恨分龙剑，乡梦犹怜阻钓矶。南国绣裳宁久住，遵鸿计日见公归。宦迹金陵拥绛旃，耽游时挂杖头钱。官閒自爱烟霞地，恩重惭依日月边。倚剑前途怜紫气，沾裳何处和朱弦。宣麻早晚看君入，莫漫离怀怆别筵。"}