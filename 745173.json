{"id":"745173","title":"阿都行","dynasty":"清","author":"吴存楷","text":"骠卫以北徒笮西，乃有阿都长官司。旄牛山下列砦住，河东一姓分守之。厥酋天折子幼稚，请以世职归其妻。猡猓十万隶尺籍，土舍土目咸所治。岁时亦行狝狩礼，桶裙外夹黄金铍。三年拜表达重译，厥贡文马筐织皮。巡方使者衔帝命，叱驭来抚西南夷。邛都君长夜郎大，詟服犹复烦鞭笞。阿都一部独效顺，嗅靴以鼻容委蛇。纷纷连袂迓旌节，妇官鞠?如男儿。绣金之裳锦罽衣，丰貂一尺围蝤蛴。瞳神秋水不敢溜，马首肃拜恒垂颐。刲羊缚豕趋行炙，杂以斑鹿兼文狸。欢声殷地齐拍手，钩辀格磔相诹咨。我闻夷俗久{牜世}昧，豕交麀聚人所嗤。女官问年未三十，何独洁守甘为嫠。面首不闻左右设，秦家老妇羞蛾眉。歌成阿?时一唱，峒花犵鸟皆酸凄。碉房持踵藉蛮女，长宵宿卫无暂离。秃发裹梦入冰?，玉貌凛若含霜姿。雄酋或萌觊觎想，刀光出水同儿嬉。用能葆真逾十载，吹尨不敢窥藩篱。圣朝声教讫四海，日又仁义渐黔黎。何图夷獠亦向化，志节远与共姜媲。契木傥许树绰楔，愿为使者陈风诗。"}