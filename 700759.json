{"id":"700759","title":"寄家因东西南北四韵就寓怀","dynasty":"明","author":"曹义","text":"朝回散步二桥东，吟就新诗兴不穷。雁度暮云归远浦，鸦翻落日噪西风。戍楼突兀青天外，宫殿嵯峨紫禁中。自是上林秋色好，几多霜树晚酣红。朝回散步二桥西，景物苍凉望眼迷。疏树淡烟延日暮，危楼叠嶂接天齐。囊空客久归心切，衣薄天寒旅况悽。幸有一般心乐处，年来雁塔姓名题。乡关迢递隔江南，雁足聊传书一缄。宠渥已从今日得，庭闱未料几时参。梦回五夜生乡思，目断二茅霭翠岚。说与亲□莫遥念，年来布褐换朝衫。退食闲行禁城北，平林惨淡无颜色。光阴荏苒秋又冬，乌兔循环朝复夕。上苑霜酣枫叶红，御沟月浸芦花白。归来默默掩重门，坐拥吟眉寒恻恻。"}