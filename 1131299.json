{"id":"1131299","title":"次韵十诗","dynasty":"宋","author":"楼钥","text":"懒学仙家炼大还，但欣晚节在林间。鸳行免奏三千牍，驽驾难参十二闲。短艇有时浮渌水，轻舆到处赏佳山。莫言冷淡为生活，冷淡终然无后艰。秋来病体费支吾，深闭柴门卧草庐。药裹多寻医者问，酒樽寖与故人疏。时须勉强陪来客，未免辛勤答远书。此外儒生真气习，简编犹欲趁三馀。大率舟行岸自移，机缄何必更深思。雨馀坐见水三尺，云净喜看天四垂。荷沼已残霜后盖，桂林初绽月边枝。闲中气味深长甚，问却西风总不知。幸堪击壤乐清时，衰病情怀百不宜。祇好灌畦陪汉叟，更欣学圃慕樊迟。逢人草草须倾酒，得韵匆匆且和诗。琴意高低尤自适，高山流水久心知。甥舅相寻向酒边，相忘情话更怡然。人言难遇双延阁，自愧叨联两大天。只觉光阴诗里过，何妨枕簟醉时眠。此中别有真消息，莫为人间醒者传。从来忧道不忧贫，晚向闲中得此身。直把宦途如梦过，任他世事似棋新。坐间可说旧时话，眼底幸多同社人。赓唱本求闲燕乐，莫夸末路费精神。自怜鹤发奉慈亲，家舅还欣托宝邻。已向云间收倦翼，甘从波底作潜鳞。幸然松菊连三径，谁谓神仙隔一尘。野服相从成二叟，不须更现宰官身。笑它咄咄向空书，既老投闲计未疏。釜里有鱼长自足，门前无爵是吾居。休论仙子生尘袜，莫问高轩织翠裾。百念已如灰样冷，更无骄色与人锄。秋宵坐到玉绳低，历历明蟾数桂枝。重露半翻蕉叶径，好风时飐豆花篱。不妨起舞弄清影，何用撞钟夸小诗。浊酒困人垂欲睡，更揩病眼一扬眉。秋到先生旧草堂，凉飙林叶已飘黄。渐看天宇清霜肃，更觉人家白昼长。历世既经三折臂，坐愁何必九回肠。世间万事消磨尽，祇有诗情未遽忘。"}