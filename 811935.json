{"id":"811935","title":"人参","dynasty":"清","author":"多隆阿","text":"草擅嘉名草亦灵，辽东瑞草象人形。独含元气钟幽谷，欲考良材注本经。野老知珍详地道，摇光散彩应天星。痌瘝切己能拯救，不向松根采茯苓。园丁斸得向阴栽，花不争芳也自开。每到世间誇异种，须从谷内养灵胎。大丹多是误人物，小草居然济世才。可笑秦皇与汉武，偏将仙药访蓬莱。也随群卉共敷荣，朵子芽参沿俗名。在野有时依紫椴，出山将欲济苍生。调和疢疾功原大，燮理阴阳性又平。不是寻常凡草类，求沽价亦重连城。益及人人性最仁，不同人苋仅名人。柔茎定续蒸黎命，大补能回天地春。此草味甘原异俗，其根年久更通神。三桠五叶须详考，劳汝岐黄作外臣。"}