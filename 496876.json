{"id":"496876","title":"夜飞鹤 此调无换头 清明","dynasty":"明","author":"俞彦","text":"岁华到佳丽，寒煖轻纤。桃杏里飏晴帘。和烟煖雾巧妆点，香车骄马相兼。红楼上凝望处，见飞英铺径，舞絮垂檐。电光隙影，料东君、不与人添。追想去年寒食，携酒拾遗钿，香染脂黏。今日风风雨雨，春城御陌，情意空恹。汉宫蜡炬，甚余辉、能到穷阎。但梨花深夜，清尊好友，险韵频拈。"}