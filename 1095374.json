{"id":"1095374","title":"送魏郎中出守潮阳","dynasty":"宋","author":"释居简","text":"临邛犊鼻裈，环堵长萧然。千金贱卖赋，忍为俗子妍。安知有名胜，文采明相鲜。环堵不相下，危行仍危言。自有万间屋，未暇著一椽。屹立鹓鹭行，飞作蓬莱仙。鲜为目前计，阔著胸中天。千骑潮阳州，旌旆行翩翩。身居风化首，鞭著循良先。鳄鱼碧潭底，瘴海光风前。物既不疵疠，俗亦知变迁。问之何因尔，仪刑邦伯贤。我恐席未煖，十行来日边。哂乃韩退之，袁州小回旋。当如黄丞相，登庸由颍川。"}