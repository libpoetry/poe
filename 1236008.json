{"id":"1236008","title":"避暑湖上与吕元膺分韵四首","dynasty":"元","author":"张仲深","text":"我行湖之陲，浮游散腰脚。残阳度西林，啼鸟满东郭。褰衣受微风，此计良不恶。嗟彼灸手徒，于焉孰为乐。长谣蹋归径，流萤满丛薄。流水本无意，归云亦无心。人生苦多机，扰扰怀悲辛。何如命佳侣，濯足湖西浔。悠然忽忘言，嘉木鸣珍禽。起拂塘上石，坐爱云满林。行行足力遒，少憩湖上松。坐拂松下石，永啸生清风。嗒然满幽听，万籁真笙镛。欲觅不可得，白月当青空。挥手谢时俗，去卧东山东。但恐屐齿折，政兹怀谢公。三伏苦炎热，林塘自萧幽。长松荫平湖，六月如清秋。水花静窈窕，烟鸟时唱酬。携朋荐桃笙，戒僮汲新流。盥罢吟我诗，此乐复奚求。安得陶元亮，于兹共盘游。"}