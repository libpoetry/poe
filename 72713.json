{"id":"72713","title":"秋怀·秋夜何迢迢","dynasty":"元代","author":"陈基","text":"秋夜何迢迢，摇摇不能寐。起坐弹孤琴，写此千古意。《鸣凤》久寂寥，《猗兰》亦憔悴。往圣既莫作，后贤孰当继。独怜商山翁，去去复遐逝。空谷亦何有，紫芝聊可饵。如何末路中，亦堕留侯计。羽翼倘不成，鸿鹄将垂翅。苟可利生民，宁辞暂纡辔。区区后世名，于翁胡足记。"}