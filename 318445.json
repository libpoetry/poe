{"id":"318445","title":"莺啼序·满山红叶，玉露凋伤，和梦窗","dynasty":"现代","author":"饶宗颐","text":"丹林斗香万里，渐飞霜掩户。散繁囿、瞩目川原，看足霞彩朝暮。野烟起、晴霏悄悄，孤村流水天边树。问题红心事，沾泥早似飘絮。异国萧条，乍冷欲雪，浥轻尘暗雾。碧波迵、江阔人稀，绕空鸿写幽愫。挂星岑、黄昏吐茜，出林际、绀云堆缕。挽西风，同人柔柯，再盟鸥鹭。碎虫休诉，白露惊纨，云端复寄旅。正缱绻、夕阳花坞，气霁天末，叶可藏鸦，蔓能穿雨。曾阿景仄，荒凉古道，卷蓬无数天涯老，更啼乌、月冷枫桥渡。千山落木，不堪客路邅回，对此那不怀土。芳洲采采，摇荡蕙华，转眼馀几苧。但可惜、招来春妒。旋作秋声，塞马齐嘶，井梧邀舞。鲛绡传恨，綀单谁共，衰颜借汝朱一霎，拼哀音、弹入秦筝柱。依依万点新愁，梦渺宫沟，旧欢在否。"}