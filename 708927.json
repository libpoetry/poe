{"id":"708927","title":"念奴娇  送卜声北上","dynasty":"明末清初","author":"曹溶","text":"绿香塘上，又催君、去踏尘沙为客。匣有莫邪龙夜吼，函谷曾织草贼。口不言功，松楸拄径，暂与鸿沟隔。时来起舞，种花先问南陌。也拟祖道长亭，垂杨离恨，怕挽丝千尺。遥望红缨驱骏马，脱帽宝钗楼侧。自致云霄，手提编户，换了闲锋镝。经过燕赵，寄情应把春惜。"}