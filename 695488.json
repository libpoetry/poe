{"id":"695488","title":"云庄菊日起岩必东诸贤过访","dynasty":"明","author":"林俊","text":"有约临沧访翠微，踏晴林鹤故相依。小山丛桂花初密，佳节重阳菊尚稀。月转半冈催送酒，风回别树笑传衣。不禁短榻孤眠外，犹起高情数启扉。老爱登临足力微，少林桃竹转深依。重阳物候今能减，四妙风流眼似稀。把菊近邻还送酒，对床有客感留衣。最怜薄晚青山色，独对床前白板扉。"}