{"id":"830779","title":"赠侯官沈瑜庆","dynasty":"清末民国初","author":"梁鼎芬","text":"沈郎都市初相识，不待文章发英直。虎豹斑斑风矩存，有才独俊无渝则。乃翁知国出威名，旌旗不动羌胡惊。异时霜鬓四海见，独瘗幽恨谁能明。生时未接春风坐，神仪想象君其颇。江南百姓最知恩，今见行骢泪犹堕。直须清节表时流，莫令人世说兰莸。君不见龙图文武心铁石，万口争传范庆州。"}