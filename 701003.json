{"id":"701003","title":"次右辖戴公新参留别韵二首","dynasty":"明","author":"梁储","text":"别情真有万端馀，今日临岐一语无。司马政成元得策，惠民丹好更多储。西风万里休挥泪，南国诸贤必大书。谁道岭南还瘴疠，使君甘雨正随车。曲江联马醉归馀，岁久情深报答无。君似楩楠终足用，我如姜桂仅堪储。天曹渐喜知佳政，士论尤疑得异书。惭愧词林空食粟，欲从武部请轻车。"}