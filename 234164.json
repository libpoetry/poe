{"id":"234164","title":"挽朱持郎·卜宅从先垄","dynasty":"宋代","author":"程珌","text":"卜宅从先垄，驾言練日良。飞盖鹜玄驷，古柳被龙{巾荒}。按辔且徐驱，听歌薤露章。忆昔未峰仙，浩劫思陶唐。貂蝉换羽衣，翩然来帝旁。西东极岷峨，南佩窥潇湘。高牙开桂林，瑞节照襄阳。多少经纶业，春风散八荒。归来不言功，低簪鸳鹭行。一朝侍甘泉，天握方对敭。堂堂山立姿，九尺鬓眉苍。胡为勇不留，瑶宫去路长。夫人有令德，威凤趣归凰。轮摩同入道，未忍遽相忘。春天渺无际，春花堪断肠。祗今枫林崗，双玉一时藏。西南多甘棠，日莫人凄凉。风月三千篇，烂烂光生香。佳郎与快婿，门户未渠央。三者无一憾，呜呼公不亡。"}