{"id":"681963","title":"游邓尉徐氏山庄","dynasty":"明","author":"黄渊耀","text":"发地结菁茅，空山映虚白。筼筜留清阴，梅花若素积。湖光照心明，滔滔沧溟窄。西岑极远目，微茫数峰碧。东邻圣恩寺，窅然喧中寂。风里佛香回，若为往来客。蹇连困登临，神疲为锁坼。同游两三人，喜折登山屐。佳境难久留，反使心不适。萦回出林杪，疾去寻幽迹。"}