{"id":"1124391","title":"杨侍郎","dynasty":"宋","author":"项安世","text":"牙帐森森画戟红，心源澹澹玉壶空。身如岘首羊太傅，意似鹿门庞德翁。一贯精觕千虑到，两忘真赝万情融。观公尚得今人爱，始觉东家道未穷。漕河水入汉江流，逆浪吹邻上比州。为送新篇归岘首，亦知旧荫满沙头。每思吾道长城在，常喜斯民命脉留。圣宋卜年周十倍，须公同住八千秋。"}