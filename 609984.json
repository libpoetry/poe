{"id":"609984","title":"席上题张九岳秘书玄博斋","dynasty":"明","author":"韩上桂","text":"古道洵寥廓，微言久不陈。秦灰经浩劫，孔壁翳幽尘。石鼓词多溷，竹书文渐湮。何人辨亥豕，孰是剖根银。之子原耽学，精思迥绝伦。囊萤心独苦，刺股念常辛。往绍箕裘业，今班侍从臣。上林应继赋，太乙且时亲。平子思玄并，司空博物均。风流追往哲，模范企先民。昆圃琼为佩，湘流兰作纫。明珠求象罔，浮磬出江滨。检帙良克栋，得机会斲轮。牛毛从细剖，凫羽可重询。箧补河东缺，经传柱下神。谈天怀更阔，钻燧理弥纯。贰负推求遍，参寥契悟真。洽应罗广泽，粹直饫芳醇。大小言俱赋，异同论独伸。三车宁足秘，二酉转称贫。著此幽斋趣，欢兹妙墨匀。拭观同警牖，敦尚拟书绅。瑞彩瞻苞凤，灵光吐角麟。文能辉典册，藻可灿丝纶。大海徒窥涘，连城敢竞珍。处隅光易隘，揣籥悟何因。籍许中郎载，居从王翰邻。尚期探武库，更喜度迷津。"}