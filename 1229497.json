{"id":"1229497","title":"题米元晖湖山烟雨图","dynasty":"元","author":"黄石翁","text":"江南旧物澄心纸，百数十年谁得此。挥毫无复老元章，付与承家大儿子。展开素幅作湖山，点染兴入苍烟间。偶然墨云起霮䨴，风雨偃林生暮寒。笔端奋迅有疾急，雨气淋漓纸犹湿。世人藏画尚精微，到此精微下风立。流寓东南谁与邻？倾怀付与李家亲。忽因缴駮论资格，纸上数峰微笑人。"}