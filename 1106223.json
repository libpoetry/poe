{"id":"1106223","title":"送郑邛叔圭之博罗尉四首","dynasty":"宋","author":"王迈","text":"奇士束科目，炯如金在沙。孤吟娱草带，几度见槐花。此举衣才绿，相看鬓欲华。泥金墨犹湿，已报熟葵瓜。三十年朋友，诗筒几往还。君才游宦海，我正赋囚山。滩鶒何时下，沙鸥镇日閒。升沉踪迹异，心事却相关。初宦南游日，去年西啸时。岂无风竹兴，剩有雪梅诗。一尉聊且浼，诸公定见知。勉旃行好事，远业此其基。是邑经兵火，今才补少痕。要教民击壤，毋遣吏椎门。文惠残碑在，坡仙醉墨存。公馀勤物色，幽兴入琴樽。"}