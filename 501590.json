{"id":"501590","title":"寿上人","dynasty":"明","author":"林弼","text":"豪山高处看南极，寿星煌煌明佛国。山中佳气晓郁葱，十丈乔松拂秋色。山人似是广成仙，麻衣如雪巾如烟。朝餐霞光礼红日，夜披雪意看青天。红日表尔千金相，青天弘尔千顷泱。佛灯祖印妙心传，力与明门作龙象。旃檀一瓣为南丰，祥烟愿遍八闽中。后三千岁从赤松，上祝圣寿天与同。"}