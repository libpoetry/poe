{"id":"1231804","title":"挽王菜亭库使","dynasty":"元","author":"俞远","text":"客行天下半，波流日滔滔。卓然王幕长，独诣见所操。西风吹黄鹄，瞥眼云中翱。无彼升天翼，欲飞讵能高。读律三十年，弗离州县劳。归休青山郭，缘溪置屋牢。种瓜以为业，不复求其曹。馔甘盘有鱼，饮旨尊有醪。儿贤曲奉养，末慕乐陶陶。奈何百年期，欢忻变号咷。望见双梧树，我每涕沾袍。梧树奚足悲，回躅于焉韬。"}