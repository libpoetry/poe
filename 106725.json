{"id":"106725","title":"丁酉元日年七十一","dynasty":"元代","author":"方回","text":"晚节诗如白乐天，每逢元日有新篇。九胪唱第今三纪，七袠开端又一年。风雪五年怜过马，儿孙百指望归船。老身穷健无烦恼，犹倚文章卖酒钱。扶胥湾口铁山头，汗漫空为万里游。一第仅如晁济北，万诗堪继陆严州。可用老扶灵寿杖，也曾亲到结邻楼。余生无所求于世，今世何人识故侯。"}