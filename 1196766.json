{"id":"1196766","title":"答二郭诗三首 其一","dynasty":"魏晋","author":"嵇康","text":"天下悠悠者，不能趋上京。二郭怀不群，超然来北征。乐道托莱庐，雅志无所营。良时遘其愿，遂结欢爱情。君子义是亲，恩好笃平生。寡智自生灾，屡使众衅成。豫子匿梁侧，聂政变其形。顾此怀怛惕，虑在苟自宁。今当寄他域，严驾不得停。本图终宴婉，今更不克并。二子赠嘉诗，馥如幽兰馨。恋土思所亲，能不气愤盈。"}