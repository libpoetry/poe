{"id":"812030","title":"情苗","dynasty":"清","author":"孙原湘","text":"月华如雪露华浓，寻遍阑干隔岁踪。祇觉东风苏病体，难遮西日驻欢容。灯花刺眼双苞结，带子惊心一寸松。除却寒衾温旧梦，春来无事不娇佣。玉梅花下乍回嗔，却悔频年迹未亲。出意为卿书扇子，倾心唤我作才人。枕函弘结联环带，香饼潜薰垫角巾。从此一泓清澈水，东风吹起绿鳞鳞。"}