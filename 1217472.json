{"id":"1217472","title":"送叶上舍晋归四明","dynasty":"元","author":"乃贤","text":"凉空夕阴霁，繁星烜明河。夜色浩如水，秋声在庭柯。游子千里情，归心向江沱。亭亭太白巘，窅窅烟云多。落月挂松桧，古屋依清波。结缡岂不蚤，流光恐蹉跎。振衣出桥门，晨兴理征艖。清淮集鲂鲤，旷野飞鴐鹅。顾我羁旅间，执别将如何。持觞易水上，慷慨骊驹歌。远眺东南山，郁郁云嵯峨。"}