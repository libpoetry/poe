{"id":"1240404","title":"周昉横笛图","dynasty":"元末明初","author":"张宪","text":"一妇跨镫如习骑，一妇鹄立类勇士。一妇横笛坐胡床，容貌衣裳略相似。髼松云髻作懒妆，丫鬟手擎红锦囊。人言天宝宫中女，我意梨园旧乐娼。忆昔承平生内荒，宫中消息渐难藏。昨宵一曲宁哥笛，明日新声满教坊。春娇满眼情脉脉，唤起红桃亲按拍。不将三弄作《伊》《凉》，潜把閒情诉秦虢。声悽调低承索索，䂮然有声如裂帛。月落长安天四更，六宫一夜梨云白。"}