{"id":"293943","title":"六州歌头·居庸关长城吊古","dynasty":"现代","author":"张伯驹","text":"陇云辽海，迤逦亘西东。走黄漠，临紫塞，踞层峰，列崇墉。气象谁能似，三千里，开河道，栽杨柳，隋炀帝，失争雄。二世曾无旋踵，看刘项先入关中。问蒙恬何在，霸业遽成空。一炬秦宫。烛天红。又飞狐口，马兰峪，屏畿辅，拱居庸。土木变，急边警，肆妖凶，更尘蒙。青史沉冤事，乘舆返，是谁功。于忠肃，岳忠武，恨终同。未有龙城飞将，应难息羯鼓狼烽。纵重关绝险，只不度春风，还仗和戎。"}