{"id":"1042178","title":"次韵和宋职方北城","dynasty":"宋","author":"刘敞","text":"菏泽元通济，陶邱已近齐。身纡会稽绶，诏坼武都泥。求瘼初无术，端居愧择栖。万家严壁垒，五雉耸楼梯。版筑人同欲，经营事不迷。峻防谁敢慢，隆栋可言低。兵卫森旂戟，军声叠鼓鼙。论诗讥自郐，肄士取诸暌。物境晨昏异，宾朋步武跻。远烟春漠漠，残雪昼凄凄。华发欢同籍，他年恨解携。琼瑰何足报，埽壁为君题。"}