{"id":"1109567","title":"游白云山次韵二首","dynasty":"宋","author":"刘跂","text":"不到山中宁久如，两日阙然或阔疏。每怜身留只意往，何事子行令我居。莫向山僧疑入定，但从溪友试观渔。朝来新作几两屐，更待西原春雨馀。数子读书浑欲狂，深山纵汝共徜徉。千钧脚力有底健，万丈心情如许长。对景吟哦亦有意，逢人笑傲若无旁。幽花细草何足赏，岁岁天边仙桂芳。"}