{"id":"539308","title":"途次投赠少师徐相公南归七言近体六十句","dynasty":"明","author":"王世贞","text":"台阁频年秉化钧，俱将谟训比丝纶。鸿逵夙表仪端羽，骊海偏婴颔下鳞。两诏中兴光日月，千秋顾命见君臣。丹衷自委金縢秘，赤手重扶玉座新。百揆始知明舜目，普天原只颂尧仁。戟门昼敞恒如水，椽笔阳回总是春。已见辞侯超博陆，肯教开阁儗平津。商岩遍起成霖泽，宣室长扃绝鬼神。蒲类画波鲸顿偃，越裳梯岭雉能驯。从他得序同升在，不为流言引退频。归到谷城黄作石，挂馀神虎角名巾。峥嵘皂盖腾驰传，灿烂朱提捧赐银。内殿恩传衣锦敕，东门泪满望辕尘。九边蕃将争剺面，八座尚书未展颦。去国身轻凭款段，忧时鬓在写麒麟。鹏休六月方为息，蝇点连城反见珍。置酒可同疏傅纵，脱骖仍念越生贫。荣庭兰畹芬相袭，入眼荆花晚渐亲。三泖水疑增浩荡，九峰山忽耸嶙峋。那堪绿野栖迟地，转作苍生顾盻身。听履定谁攀赤舄，悬车应即改蒲轮。蓬心下泽知难变，蒿目中原忍更论。天地会当交泰否，云雷须自要亨屯。功名再续中书考，风俗能还上古淳。此际平原投谒士，向来丞相扫门人。沈湘些就音犹楚，扣阙书成哭向秦。病草远能沾雨露，瞻槐高竟隔星辰。山公实已怜嵇绍，谷口宁容卧郑真。浮誉总为周地璞，孤踪甘积汉家薪。何时得托支离树，长伴庄生祝大椿。"}