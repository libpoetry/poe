{"id":"1213051","title":"寄谢陆义斋廉使诸公","dynasty":"元","author":"曹伯启","text":"峥嵘古暨阳，事简风俗淳。仆也一何有，忝为幕中宾。齐瓜六见熟，于今作閒身。东皋事游息，联镳出城闉。时当仲夏初，万木繁阴新。眺览悉幽胜，主宾若同寅。云间陆公子，丰姿迈群伦。妙龄心老大，富贵不骄人。石居状元后，累叶为缙绅。海翁文章伯，子弟尽麒麟。何有两夫子，家声德相邻。行乐兴非浅，杯盘夜及晨。名园开锦绣，品馔罗奇珍。晚入清凉界，诸公礼极臻。于菟亦无惧，酒力乃尔神。处士叶其姓，绿绮随乌巾。时闻操一曲，天地还氤氲。歌调间南北，手谈弃疏亲。黄云遍四野，遐迩不忧贫。凝睇即成趣，满怀俱是春。主人捧觞劝，厌饫难为嗔。斜日觅归路，瞢腾入嚣尘。梦觉思梗槩，拥鼻如酸辛。惓惓无以报，作诗记天真。"}