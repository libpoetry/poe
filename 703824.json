{"id":"703824","title":"将归","dynasty":"明","author":"韩上桂","text":"将归南郭搆林居，绕屋荒茅次第除。昼里蝉声寒嘒嘒，梦来蝶觉喜蘧蘧。竹窗晒药牵蛛网，石磴摊书检蠹鱼。但使应门存稚子，彩云休讶故人车。小径斜穿桂树堂，竹溪缭绕水云乡。江清自喜鱼虾白，雨过应知橘柚黄。玄就扬雄仍寂寞，途穷阮籍但猖狂。酒酣试倚风前笛，一曲关山鬓已霜。"}