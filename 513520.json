{"id":"513520","title":"成化乙未元夕观灯应制","dynasty":"明","author":"程敏政","text":"万岁山头春月圆，万岁山下霏祥烟。莲花漏水尽一刻，火树百枝光烛天。条风东来送新暖，低飏星裘动黄伞。九重金阙倚岧峣，四面红云蔟箫管。慈闱更欲亲承欢，綵棚十丈空中攒。随山移仗不知晓，应制还催供奉官。五朝故事传来久，乐与民同上元酒。想像先皇得众心，尚有灯词播人口。太平喜是百载过，边燧不惊天气和。古来张弛皆有道，实心一日非为多。"}