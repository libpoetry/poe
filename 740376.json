{"id":"740376","title":"夏夜小方壶同萚石豫堂先生厚石作","dynasty":"清","author":"汪仲鈖","text":"梅雨乍歇梅风微，桐花绕庭作雪飞。四三冷伴拥深夕，都是去年花下客。花开花谢曾几时，花应笑人忙未知。酒力诗怀两无奈，等闲负此分镫坐。簟纹扇影凉与亲，秋风弹指成前因。早蝉珍重催斜日，警我劳心声第一。镜光十里涵新荷，湖船并坐欹侧过。逋暑僧寮会应再，梦魂已越孤山背。"}