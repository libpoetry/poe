{"id":"467026","title":"初霁四首","dynasty":"当代","author":"陈永正","text":"推窗见庭树，万叶各争明。岭表云仍晦，堤东水不清。岂期还旧色，强欲赏新晴。当户振衣立，春禽徒好声。出门一徙倚，三日雨初乾。雾郁林峦澹，春生浩荡寒。凄花犹自泣，惊隼欲高盘。漫向苍苍问，回眸我室宽。雨霁路仍滑，颠危安可扶。寒深花态澹，林寂鸟声孤。莫问春何在，相思意未苏。芳韶随手尽，不敢念长途。独往江无际，相思在白蘋。波空寒剪暮，香乱雨零春。游子辛酸语，愁边约略闻。漂流应亦好，风日恐成尘。"}