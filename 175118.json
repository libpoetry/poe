{"id":"175118","title":"和李似之秉烛观梅诗","dynasty":"宋代","author":"刘子翚","text":"冻色沈万象，晴巅露皑皑。通宵月观梦，梦破东风来。小立值芳气，微寻见寒肧。我病亦呼客，沙边久徘徊。恍然惊老眼，一枝印清杯。应知尘意尽，故向癯儒开。谪仙爱逃禅，兹心政难灰。觇新不待晨，烧烛寒岩隈。草木有含章，发挥要天才。赖公管领春，笔端起潜雷。"}