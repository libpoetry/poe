{"id":"514741","title":"题歙人徐昊所藏十八学士图","dynasty":"明","author":"程敏政","text":"天策将军上开府，大戢干戈思偃武。衣冠济济十八人，曳裾番直论今古。河汾学者王佐才，阙里更见闻孙来。房公之谋杜公断，凭仗异日登三台。馀子纷纷号精选，启运规模亦宏远。拟嗤鸿宝出淮南，肯数词华斗梁苑。云龙相从鱼水亲，义兼师友忘君臣。阎生作图褚生赞，盛事千载留风神。登瀛未足誇清要，治比成康见郎孝。经纶密勿谁所为，乃翁却怪书生教。晋阳留守真失图，此语已浃人肌肤。向来有策密相授，儒者一亲吾辈疏。后车不鉴前车覆，青史纷纷过还续。唐虞世远将奈何，人似昭陵君亦足。手抚丹青思不穷，渭流尚绕咸阳宫。好文纳谏那可得，想象当时贞观风。"}