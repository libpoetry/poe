{"id":"689852","title":"春游二首","dynasty":"明","author":"张元凯","text":"无奈红英搅绿尘，借君长袖拂纶巾。桃花倚醉风前笑，杨柳含情雨后颦。促柱善弹秦地曲，细腰偏学楚宫人。东邻旧识金吾士，不惜银罂送酒频。大堤閒控紫骅骝，片片飞英出画楼。白练尽题班女赋，绿樽偏涤马卿愁。峰非回雁难通信，路是桃源好放舟。听彻琵琶不成寐，故乡犹恐似江州。"}