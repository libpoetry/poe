{"id":"194712","title":"比得貍一枚所过辄馥然有香时时翳兰丛下而引","dynasty":"宋代","author":"毛滂","text":"春山得貍躯胁细，苍头抱携香着袂。丛兰密处曲庇身，狐鼠何疑相睥睨。定非青丘阿紫家，恐是中台餐柏裔。太真妃子紫绣囊，一生长伴瑞龙香。石竹花开浴殿暖，何时馨郁栖珠珰。只今弭空山内，时下山腰出云背。弄香浅草已袭人，试阿江蓠为君佩。儿童手摩初不恶，狐貍貌似安能辈。糟中玉面甘人颐，何食而肥蒸不悔。东堂老子有香缘，百和烟间回盼睐。相从真亦得所哉，便呼铜鸭为尔配。"}