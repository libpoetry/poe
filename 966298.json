{"id":"966298","title":"赋吴守友石台","dynasty":"宋","author":"胡寅","text":"南圃缭粉墙，幽径便蜡屐。蒙然遇高荫，炎景不予赫。天成一高坫，为印子云宅。大藤如虬龙，陟降蜿尾脊。青冥搴茂叶，何异张翠帟。想见春风时，紫蕊浓可摘。富哉他山骨，辇致罗铁碧。或如爨桐断，或若林笋刺。或如五老拳，或若太华擘。或如虎方踞，或若羱欲踯。或崎难著足，或坦可敷席。或倚以憩惫，或坐以对弈。广轮两拓手，丛秀不迫窄。何须狻猊座，方丈出戏剧。况论芥子中，不与须弥隔。有之则似之，知君介如石。石中有良玉，终古不变易。兹游谢兰亭，何用叹陈迹。"}