{"id":"389403","title":"凤凰台上忆吹箫·晚坐南道宫纳凉吊影凄然感而有作","dynasty":"清代","author":"薛时雨","text":"雨过炎蒸，霉消暑逼，安排葛帔蕉裳。幸室邻荷院，静极生凉。多少阑干倚遍，情脉脉、倦引藤床。凄清况、灯昏古壁，月转虚廊。荒唐。上清迢递，偏许我尘踪，寄托云房。剩影形相赠，色相全忘。待把关头打破，何时熟、枕畔黄粱。空萦想，三生幻梦，一瓣心香。"}