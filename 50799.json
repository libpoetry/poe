{"id":"50799","title":"夏日湖泛作采莲曲","dynasty":"明代","author":"皇甫汸","text":"雀舫疑杯渡，虹桥似带萦。湖光湛处全无暑，云气浮时半有晴。此时流水歌声起，此日采莲殊未已。帆回橹转逐桥斜，树里溪边是妾家。翠裙&lt;女忌&gt;杀风前叶，红粉娇于水上花。花开花落独含愁，人去人来不断游。玉斝醉霞何惜晚，瑶华零露易惊秋。秋露蒹葭没，秋水芙蓉歇。菱镜年年非故颜，荷衣夜夜空明月。"}