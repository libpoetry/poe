{"id":"1087764","title":"寿母生朝 其一","dynasty":"宋","author":"朱熹","text":"秋风萧爽天气凉，此日何日升斯堂。堂中老人寿而康，红颜绿鬓双瞳方。家贫儿痴但深藏，五年不出门庭荒。灶陉十日九不炀，岂办甘脆陈壶觞。低头包羞汗如浆，老人此心久已忘。一笑谓汝庸何伤，人间荣耀岂可常。惟有道义思无疆，勉励汝节弥坚刚。熹前再拜谢阿娘，自古作善天降祥。但愿年年似今日，老莱母子俱徜徉。"}