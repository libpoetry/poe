{"id":"692802","title":"渔家傲","dynasty":"明","author":"杨慎","text":"水日闲亭谁与共。吸残寒露冰壶冻。倒影云峰潭影空。湘箔动。荼蘼架底清香送。篆缕熏残衣雾重。黄梅润透红绡缝。枕上醒回池上梦。开雪洞。瑶琴一曲江南弄。水晶帘外炎歒永。纱厨斗帐神仙洞。酪粉蔗浆分碧瓮。琼斝奉。玲珑弦上传啰唝。歌罢酒阑行雨送。银盆沐水煎金凤。懒髻䰒松云乱拥。凉意动。暗惊团扇生秋梦。"}