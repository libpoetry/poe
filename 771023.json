{"id":"771023","title":"一萼红二首 其二","dynasty":"清","author":"蒋敦复","text":"渺芙蓉。鬲苍烟一片，凉意入银塘。帝子愁深，佳人梦浅，无数水佩风裳。断霞晚、吟边日暮，听渔唱、谁和白蘋乡。木叶微波，菱花满镜，遥忆琼妆。天际湘灵鼓瑟，但数峰青峭，红冷斜阳。弄水船头，罗裙裹鸭，何似覆取鸳鸯。更留得、瑶华采采，荡兰桨、越女艳歌长。可惜西风瘦影，楼外香光。"}