{"id":"1106761","title":"题花光梅十首 悬崖放下","dynasty":"宋","author":"王柏","text":"著脚孤高太出奇，冯空斜落两三枝。大风动地吹崖裂，正是冰姿蕴藉时。深山大泽老龙僵，不染樵人斧上霜。月魄存存枯槁里，忽然枝上弄精光。见说前村破雪开，我来雪影浸苍苔。平生不识春风面，却道春从花底来。一丘一壑似夷齐，劲雪繁霜特立时。瘦影横斜清峭峭，世间几个赴心期。裁冰镂雪几多工，次第开时个个同。夜半传香来庾岭，至今拈起作家风。踏雪寻香几度吟，吟诗那得似花人。水村云壑抽身出，月挂疏篱别有春。枝南枝北出天然，雪艳烟痕若可怜。冷面峥嵘无向背，何尝有意向人妍。亚水凌空任短长，枝枝风度要平章。一樽月下吞花影，剔在须头点点香。孤标不肯结春缘，细雨黄昏腊正残。望断落花流水远，枝枝点点是微酸。青青叶底未堪尝，已作商家鼎鼐香。四月江南烟雨阔，安心且待那时黄。"}