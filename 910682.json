{"id":"910682","title":"鹤雏引","dynasty":"宋","author":"李新","text":"君不见郝氏庭前晚日破秋阴，隆也便便千古心。又不见云梦渔矶碧水处，俊也清名挂青史。儒风忠节两传家，杰气源源长不已。武威夜色沈秋月，武威楼上歌声咽。梦回天与玉麒麟，争似峨眉千仞雪。雪中落落多乔松，苍枝偃干如虬龙。枝上曾栖云表鹤，养雏飞去翔寥廓。年来又见鹤雏归，城郭依然人已非。悠悠却返烟霄去，蜀雾秦云千里暮。"}