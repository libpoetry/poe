{"id":"613389","title":"题熙东侄园馆","dynasty":"明","author":"李之世","text":"市居厌烦嚣，山栖讶岑寂。惟此半亩园，可以恣吾适。远可揽溪山，近不越篱壁。周垣缀牡蛎，甃坛斲方石。庭庑不必宽，胡床只数尺。中间列图书，兼以置琴奕。盆鱼畜数头，时花随意植。充圈有鸡豚，良酝储庖■。佳朋过即留，客散掩关息。从容理编帙，兴至弄笔墨。何必问舍田，谋道即谋食。我有一小园，亦有耽书癖。其奈尊常空，宾至无颜色。尔今食稍饶，可以延嘉客。拥书对良朋，此乐有何极。"}