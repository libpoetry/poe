{"id":"357346","title":"西平乐·感兴","dynasty":"清代","author":"黄之隽","text":"欲坐还行，暂眠又起，何事脉脉魂惊。书脑游蟫，笔头啮鼠，由他网罥窗棂。但望美人兮日暮，采杜衡兮路远，江皋帝子萧萧，幽篁山鬼冥冥。独上河桥伫立，行不得、惨断鹧鸪声。楚辞一卷，湘醪一斗，才悟前身，才忏今生，休想到、南船泪影，禅榻茶烟，并与红弦锦瑟，白马花袍，都付东流趁浪萍。无奈眼前，流连光景，花又初开，鸟又初啼，月又初圆，教人那不关情。"}