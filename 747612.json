{"id":"747612","title":"后山书堂西北隅小屋数间因势改构面远为楼延引湖山骤成胜赏外治花圃列植名卉皆余弟半圃之所为也余题之曰芥子山房其楼曰听雨云 其一","dynasty":"清","author":"吴敏树","text":"地原多胜解人难，异境初从法眼观。与世隔尘才屋角，为花分国出林端。堂楼仿画穷诸相，村舍和烟弄一丸。曾笑粗疏陈仲举，扫除吾室自便安。"}