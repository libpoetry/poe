{"id":"604191","title":"病怀 其二","dynasty":"明","author":"张萱","text":"莫惜东逝川，莫挥西日驰。谁能弊金石，迟速非所希。闻有王子乔，无疆保期颐。遗我一丸药，云是五色芝。可以生羽翼，倏忽凌虹霓。翱翔八荒外，千载以为期。愿言从之游，岂惜千金资。讵知成谬妄，徒令心力疲。一朝缠疚疾，羽翼安所施。瑶台既崔嵬，弱水亦逶迤。子乔诚不死，茫茫何所之。漆园亦有言，彭殇与等夷。摄虑寡所营，冥心理无违。俞俞年□□，□言良不欺。"}