{"id":"434795","title":"自东营来广宁道出牵马岭岭西去路几半里松桧郁然桃李閒发问之云利器梁侯之先茔也其榇尚附浅土遂命酒哭奠而去公初待我以国士虽睌意少疏而恩礼未易忘也","dynasty":"金末元初","author":"王寂","text":"九仞终亏一篑功，想知衔愤泣幽宫。死生怒臂屈伸顷，得失奕棋翻覆中。只有松杉全晚节，不随桃李嫁春风。门生故吏知多少，谁致生刍奠此翁。"}