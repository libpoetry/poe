{"id":"241795","title":"任契丹","dynasty":"宋代","author":"周麟之","text":"任契丹，太行为家千叠山。此山阻绝天下脊，中有义旅蛟蛇蟠。任君本是良家子，身长七尺风姿伟。心怀忠义欲擒胡，誓与群豪揭竿起。时从数骑出郊坰，所向万人皆披靡。不驱丁口不攫金，只取餱粮事储偫。道遮天使夺牌归，佩牌夜易人不知。往来燕赵数百里，徒手不假寸铁持。夜半相逢沃州北，问知南使宁相阨。倡言我辈抱雄图，郎主打围曾狙击。时来左袒奋壁呼，十万儿郎一朝得。劝君努力雪国雠，为我斩取单于头。"}