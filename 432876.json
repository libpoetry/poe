{"id":"432876","title":"绮罗香 落叶，琢老邮示落叶诗四律奉酬","dynasty":"近现代","author":"姚鹓雏","text":"带雨敲窗，因风叠砌，身世飘零如许。试上层楼，映日漾空无数。坠又起、碎影鸦翻，聚还散、故根螀诉。问谁攀、杜若芳洲，洞庭波远九秋暮。绽纷山径半没，声乱筇枝屐齿，幽寻何处。几夜清霜，换尽涨阴庭宇。仰添薪、古树槎丫，杳题字、御沟延伫。且移灯、细理丹黄，误书能校否。委蜕蝉枯，巡畦蝶瘦，故苑荒残千树。闲澹秋光，那有落红飞絮。甚墙阴、一例纷纷，只催起、暗蛩凄楚。更银塘、露冷莲房，枯荷听到几声雨。啼乌商略去住。随分青山汨没，休沾尘土。野锉疏烟，付与数家炊黍。便成灰，培壅新苗，还赢得、课功场圃。伫明年、新绿枝头，好花长护取。"}