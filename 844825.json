{"id":"844825","title":"预作消寒九集次艾臣吏部韵四首","dynasty":"清末民国初","author":"曹家达","text":"牢落竟无与，频年类海多。春香苏冻草，花气醉维摩。变起江河倒，狂来风雨呵。劫灰看不得，新岁霎经过。时难年荒后，乡居亦自难。伪言惩下里，军事出长干。此地暂相阔，何时追旧欢。遥怜浴佛节，无分会消寒。乔木烽烟变，津门遗故家。文章付刍狗，身世感抟沙。北雁无消息，东侯有咄嗟。争池多石李，几度閧沤麻。十五年前事，中朝恨鹤轩。胆张才士酒，情重野人暄。天地有奇作，江湖浮大樽。何如高卧者，花下听禽言。"}