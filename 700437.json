{"id":"700437","title":"奉和总制陈公江西平贼诗","dynasty":"明","author":"顾璘","text":"柏府勋名冠两京，淮西还仗白旄行。登坛气色无群盗，报国谟谋有太平。万壑鼓鼙声震叠，五营刁斗令分明。纷纷骄将皆儿戏，岂识辕门节制兵。春风花发楚江西，犁鼻峰阴罢鼓鼙。已见妖狐青冢血，不辞归马锦障泥。东溟倒洗群方净，北斗高悬万象低。为喜洪钧开泰运，庙谟仍报定燕齐。南国同歌时雨施，丈人威德称行师。风云气胜旌旗转，日月功高带砺垂。金马史臣争点笔，杜陵辞客莫忧时。衣冠不改先朝乐，长捧龙光集凤池。白扇閒麾野翯翎，前军佳气贯台星。班超虎食元殊相，吕望鹰扬独暮龄。忠荩向天回太白，英雄于宝胜空青。从来康济关吾道，莫叹频年辙未停。海岳分明属吐吞，太阿聊尔试盘根。江湖尽转澄清色，豺虎潜沾肃杀恩。凯奏金笳翻旧曲，功铭铜柱勒新痕。遥闻献馘龙楼下，赤羽雕戈丽午门。"}