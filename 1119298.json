{"id":"1119298","title":"石室","dynasty":"宋","author":"陈洵直","text":"云广翛闲失故宫，泓泉虬木古今同。诗仙羽化无踪迹，后世何人识此风。石梯之字上青峰，碧玉琅玕扫碧空。内隐一壶尘外室，夜吞明月晓吞风。琅玕蕊笈藏幽谷，唯见白云三五幅。昔日天师其姓吴，岩前遗下云中屋。紫霭丹霓磨壁金，岩桥跨麓横青阴。陆先生事今何在，石室云深无客寻。"}