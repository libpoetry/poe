{"id":"816413","title":"暮春以事诣圆明园趋公既罢因览西郊形胜最后过澄怀园和内直友人春晚退直诗","dynasty":"清","author":"龚自珍","text":"西郊富山水，天子驻青旂。元气古来积，群灵咸是依。九重阿阁外，一脉太行飞。何必东南美，宸居静紫微。一翠扑人冷，空濛溯却遥。湖光飞阙外，宫月澹林梢。春暮烟霞润，天和草木骄。桃花零落处，上苑亦红潮。恍惚西湖路，其如怅望何。期门瞩威武，贱士感蹉跎。囿沼输鱼跃，峰峦羡鸟过。周阹新令在，不得睹卷阿。掌故吾能说，雍乾溯以还。禅心辟初地，小幸集汪班。遂进群藩宴，兼怡圣母颜。升平六十载，乃大启三山。警跸闻传膳，枢廷述地方。宸游兼武备，大典在官长。禁额如云起，仙人隔仗望。万重珊翠里，不数尚书郎。此地求沿革，当年本合并。林岚陪禁近，词庙仰勋名。水榭分还壮，云廊改更清。诸公齐努力，谁得似桐城。"}