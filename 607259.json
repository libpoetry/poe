{"id":"607259","title":"舟过飞来寄怀朱少襄惟乐叔侄时有约共赏飞泉以公阻不至","dynasty":"明","author":"卢龙云","text":"峡古传中宿，峰高接上玄。乾坤开福地，阁殿敞诸天。化乐连苍霭，全清逗紫烟。猿归碧洞外，虎伏翠楼前。地即安期隐，亭传葛令仙。钓台依近岸，幡岭对前川。飞寺流千劫，閒僧学五禅。探奇长弭棹，选胜别张筵。洞改流觞涧，岩听泻玉泉。主人多乐事，宾从富新篇。挥壁尘应尽，磨厓石屡镌。重游心并切，千里信空传。命驾怜嵇吕，论诗忆运连。情悬高士榻，兴逐剡溪船。山灵如未却，何日好来旋。"}