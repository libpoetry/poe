{"id":"767992","title":"法曲琵琶教念奴   长安元夜","dynasty":"清","author":"丁澎","text":"帝里繁华，勾栏酒市，银烛清光如昼。雕鞍并挂流苏，香车出红袖。砑光帽、鹅翎斜亸，五明障、鸾头铺绣。夜静天街，御桥月映，笑语同携手。洞箫何处，霓裳第一先奏。休辜负。看星毬、兰膏明灭，宫漏永、一派笙歌时候。闹队子、永丰坊里。多少是梨园行首。拾翠归来，钗横鬓乱，暖玉鲛绡透。重挑红灺，太半共醉春酒。"}