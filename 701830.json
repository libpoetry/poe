{"id":"701830","title":"移梅四首","dynasty":"明","author":"黄衷","text":"罗浮千树老龙骧，四百高峰散古香。多病江南无驿使，两枝乘雨到林堂。野人亭馆足猗兰，不独芬芳亦耐寒。好歇千山松竹雨，月明清影共梅看。梅花驱我发新狂，自把长镵斸早霜。何必琼瑶拟颜色，可人耽赏是孤芳。谁题香雪小林轩，五出先冬已破暄。不是花神催淑景，更于何处问调元。"}