{"id":"513093","title":"为匏庵临秋山晴霭卷","dynasty":"明","author":"沈周","text":"匏系庵中春晡晡，拂几试展秋山图。烟霏惨淡墨痕里，远濑百折沙萦纡。峦容江色开浩荡，扁舟雁鹜人惊呼。长安药叟造此观，气味自是营丘徒。其人已化其迹在，流世直欲千金沽。绝无粉黛假颜色，俗眼曾不留须臾。庵中主翁谁赏识，对我但道今难摹。不应莞尔领翁意，儗笔远甚成嗟吁。古人妙地学始见，已信邯郸非易趋。朱繇道子固有说，妄意自笑西家愚。"}