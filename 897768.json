{"id":"897768","title":"围棋歌戏江瞻道兼呈蔡秘校","dynasty":"宋","author":"张耒","text":"蔡子围棋非我敌，我谨事之如大国。主盟召会不敢辞，近忽凭陵有骄色。邹人战鲁固非宜，于越入吴谁可测。愿君勿以大自骄，知小深谋战须克。区区江子似邾娄，我如强鲁端能役。凌兢螳臂屡见拒，我但怜子心难得。近来措置尤小狞，何异穿窬时有获。可怜痴将不知兵，请视吾旂岂冥北。饥鱼贪饵不知钩，口虽暂美身遭食。虽然吾亦守疆埸，防患犹须谨蟊贼。上攀蔡子虽已辽，晋楚周旋终有日。下观江子行逾远，我进骎骎未知极。嗟予自谓敢忘谦，事有真诚难掩抑。为君聊发一笑端，欲开吾棋视斯檄。"}