{"id":"439446","title":"寄裕之二首","dynasty":"金","author":"赵元","text":"汩没兵尘满鬓霜，买邻心乐古清凉。閒陪老秀春行脚，闷欠臞元夜对床。正欲脱身求兔窟，谁能随世转羊肠。南阳未比嵩阳好，满眼交游即故乡。老懒愚轩百不能，饱谙人意冷于冰。清狂旧日耽诗客，灰朽而今有发僧。梦裹纸衾三丈日，话延雪屋一龛灯。新开一径通兰若，斩尽清凉旧葛藤。"}