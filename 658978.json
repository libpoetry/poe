{"id":"658978","title":"赠况山人","dynasty":"明","author":"王鏊","text":"姑苏入国朝，守也谁第一。况侯江右来，经纬气郁硉。薙顽境界清，减税茕嫠殖。所以吴下人，至今感至骨。空山掩关卧，有士叩蓬荜。云是况家孙，兼邃青乌术。洞庭白沙间，为我卜窀穸。茫茫彼云山，莫此云最吉。侯政自堪思，生意尤款密。胡能终偃蹇，命车还一出。我生本悠悠，世事仍咄咄。生前且莫料，身后谁能诘。青松白石间，与子坐终日。勿言身后事，且尽杯中物。"}