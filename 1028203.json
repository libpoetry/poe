{"id":"1028203","title":"雪溪仙隐","dynasty":"宋","author":"楼钥","text":"君之生兮天之西，望雪山兮名之以雪溪。君之游兮海之湄，隐于雪窦兮杳然何归。子从其父兮孙访吾祖，子志不遂兮孙之心良苦。嗟嗟，阆中君兮弃家而远游，蹇胡为乎不久留。其遂蝉蜕尘埃而仙耶，其亦肥遁得道不死而隐于四窗之幽耶。扪萝以寻于烂平兮既不可见，莽白云之廿里兮欲进兮焉求。青棂兮实繁，莎罗兮花稠。鞠侯兮相与群，白鹇兮啸其俦。谓为远兮何景物之良是，谓在迩耶将径之何由。肖君像兮兹堂，谨奉尝兮良畴。君其来兮庶几其见之，君之不来兮徒相羊以夷犹。"}