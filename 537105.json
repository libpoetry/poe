{"id":"537105","title":"定武兰亭真本歌","dynasty":"明","author":"王世贞","text":"髭龙蜕骨咸阳陌，玉匣千秋閟神迹。天怜墨派不欲湮，为扫中山一片石。乐论黄庭总非故，褚临冯拓知难敌。隆准虽称高帝裔，赤符自许真人获。面面看来俱是态，头头勘罢无凡格。似从天骨见风流，小展骥群争辟易。世人耳观论肥瘦，飞燕阿环俱国色。一字能开八法先，分身立作诸家式。陈家老叟似北禅，赵吴兴乞不可得。几三百年落余手，更数千本谁其匹。玉躞金题岂增贵，连城照乘难为直。野夫黯澹一办香，相携去访山阴宅。"}