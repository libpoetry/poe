{"id":"1105182","title":"答青州相公二首","dynasty":"宋","author":"文彦博","text":"非才久玷钧衡重，乞得麟符守洛师。圣造如天从素欲，愚衷何地报鸿慈。先茔松槚躬时省，私庙萍蘩洁仲祠。相国情深最知我，邮筒千里贶新诗。雅章追念柏台游，屈指今逾二十秋。初奉南床持大宪，后陪东阁告嘉猷。心如金石同谋国，路出风波免覆舟。闻欲坚随赤松去，拟携灵寿从留侯。"}