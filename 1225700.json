{"id":"1225700","title":"送刘伯温之江西廉使得云字","dynasty":"元","author":"余阙","text":"祖帐依山馆，车盖何缤纷。使君驱驷马，衣上绣成文。中坐陈绮席，羽觞流薄薰。情多酒行急，意促歌吹殷。况我同乡友，同馆复离群。初旸丽神皋，遥望澄远氛。回镳望双阙，五色若卿云。苍茫岁年徂，东西歧路分。道长会日远，何以奉殷勤。惟有凌霜柏，天寒可赠君。"}