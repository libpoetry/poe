{"id":"587346","title":"哭周岳父追忆前事 其二","dynasty":"明","author":"林士元","text":"自鹿车共挽，欣叨进琼庠。文场声誉起，期予破天荒。庚午年大比，秋闱举于乡。计偕将北上，厚赠充行装。爱我如所生，期望大显扬。甲戌捷南宫，慰公与高堂。啧啧听人言，称公眼力长。职授行人司，乞假归称觞。方图报寸草，谁料厄黄杨。悠然乘化去，曷禁心悲伤。"}