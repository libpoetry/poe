{"id":"954308","title":"镇阳读书","dynasty":"宋","author":"欧阳修","text":"春深夜苦短，灯冷焰不长。尘蠹文字细，病眸涩无光。坐久百骸倦，中遭群虑戕。寻前顾后失，得一念十忘。乃知学在少，老大不可彊。废书谁与语，叹息自悲伤。因忆石夫子，徂徕有茅堂。前年来京师，讲学居上庠。青衫缀朝士，面有数亩桑。不耐群儿嗤，束书归故乡。却寻茅堂在，高卧泰山傍。圣经日陈前，弟子罗两厢。大论叱佛老，高声诵虞唐。宾朋足枣栗，儿女饱糟糠。虽云待官阙，便欲解朝裳。有似蚕作茧，缩身思自藏。嗟我一何愚，贪得不自量。平生事笔砚，自可娱文章。开口揽时事，论议争煌煌。退之尝有云，名声暂膻香。误蒙天子知，侍从列班行。官荣日已宠，事业闇不彰。器小以任大，跻颠理之常。圣君虽不诛，在汝岂自遑。不能虽欲止，恍若失其方。却欲寻旧学，旧学已榛荒。有类邯郸步，两失皆茫茫。便欲乞身去，君恩厚须偿。又欲求一州，俸钱买归装。譬如归巢鸟，将栖少徊翔。自觉诚未晚，收愚老缣缃。"}