{"id":"682475","title":"庚寅中秋馆中对月","dynasty":"明","author":"区大相","text":"御堤流水象天河，堤上游人步月过。云气渐分仙掌曙，秋光偏在禁城多。南宫树影栖鳷鹊，西第花阴会绮罗。此夕清晖谁不望，霓裳何处倚云和。家家望月此宵晴，独步瑶阶接凤城。天上楼台元异色，风前弦管半离情。且教华烛辞中禁，莫遣微云秽太清。看到关山肠断处，年来狐塞未休兵。愁闻织女渡河津，谁闭嫦娥在月轮。宝镜台临瑶席冷，羽衣香染桂华新。鸿来绝塞书千里，鹊绕空庭树几巡。遥夜玉堂秋似水，可堪盈手赠佳人。今宵明月谁家好，玉署风帘坐素秋。露重梧枝垂曲槛，天空桂子落高楼。金河戍客吹笳望，锦字闺人捲幔愁。北雁飞来绕南去，几回清景忆同游。"}