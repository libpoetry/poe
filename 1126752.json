{"id":"1126752","title":"赠泉守赵表之二首","dynasty":"宋","author":"黄公度","text":"禅翁笑拥两朱轮，麈尾蒲团付底人。千里讴吟真刺史，三朝出入老宗臣。春风半道旌旗转，南国一番桃李新。莫把蹄涔留尺鲤，早令图画上麒麟。扁舟昔舣浙江边，曾醉王孙玳瑁筵。竹杖芒鞋晚城上，金荷银烛夜堂前。宦游我辈聊复尔，聚散人间亦偶然。谁料天涯今八载，青灯相对各华颠。"}