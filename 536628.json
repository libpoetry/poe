{"id":"536628","title":"将至建业大风雨作","dynasty":"明","author":"王世贞","text":"挂席凌大江，斗觉风云颠。日脚金琐碎，山头墨蜿蜒。高天忽下垂，密与沧波连。不辨川后界，坐失阳乌权。咫尺晃微白，浪花骄不圆。攒矢斗壁剥，神钲击喧阗。徙坐蔽束书，低眉睨长年。两仪退归所，万象仍悠然。山色媚举卮，波声清扣舷。变故在须臾，所得能不迁。是以暂往身，托志在归全。"}