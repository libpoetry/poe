{"id":"433007","title":"榆阳奚事感艰屯赵开第恭和荫乔老夫子大人留别榆林士民元韵","dynasty":"近现代","author":"赵开第","text":"榆阳奚事感艰屯，只手克回雁塞春。拯溺救焚恩已厚，攀辕遮道意何亲。渠魁歼厥名须正，大节凛然性有真。异日昭垂循吏传，居然羽扇并纶巾。漫道榆林杀气屯，无边花柳又逢春。攻心端在攻城上，邻子俨同兄子亲。肝胆淋漓言外露，须眉飞舞镜中真。惟缘避世归来早，惹得秦民泪满巾。建侯岂必利占屯，天下纷纷气不春。吾志已昏求所欲，今朝何忿忘其亲。谁为狡兔谋三窟，那有祥麟出九真。争似救民情恋恋，生祠犹见旧儒巾。"}