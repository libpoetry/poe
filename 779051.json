{"id":"779051","title":"沁园春 寿孙母龚太君为又学赋","dynasty":"清","author":"黄永","text":"问母为谁，为姜为陶，为尹为班。念熊丸早岁，孤灯黯黯，绛帷当日，环佩珊珊。俨是经师，曾传女诫，彤管千秋姓氏看。今何在，在鹿门深处，介子山间。高风更许谁攀。喜偕隐、萧萧绿野闲。况潘舆长侍，花前篮笋，莱衣长曳，庭际斑斓。乐且含饴，贫能负米，岂识人生行路难。尤堪羡，听霞觞捧罢，春鸟间关。"}