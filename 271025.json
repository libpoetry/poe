{"id":"271025","title":"满江红·小女归次淮北举第三子真州闻报口占志喜寄五文婿","dynasty":"清代","author":"宋琬","text":"齐女门前，送归鹢、心旌摇漾。忽报导、石麟坠地，言观其韔。阿大中郎谁得似，吾家宅第非虚相。羡鸠车、竹马烂如云，乌衣巷。驹千里，龙媒贶。赉朱汗，精俶傥。喜元灯耿耿，后来能亢。蚌老珠胎应有验，渭阳滚滚肩相望。伴老夫、醉里蹋青山，扶筇杖。"}