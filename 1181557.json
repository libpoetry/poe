{"id":"1181557","title":"贬降至汝州广城驿","dynasty":"唐","author":"郑愔","text":"近郊凭汝海，遐服指江干。尚忆趋朝贵，方知失路难。曙宫平乐远，秋泽广城寒。岸苇新花白，山梨晚叶丹。乡关千里暮，岁序四时阑。函塞云间别，旋门雾里看。夙年追騄骥，暮节仰鹓鸾。疲驽劳垂耳，鶱腾讵矫翰。将调梅铉实，不正李园冠。荆玉终无玷，随珠忽已弹。晓装违巩洛，夕梦在长安。北上频伤阮，西征未学潘。倾车无共辙，同派有殊澜。去去怀知己，何由报一餐。"}