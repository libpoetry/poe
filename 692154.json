{"id":"692154","title":"前溪歌","dynasty":"明","author":"李攀龙","text":"逍遥东武亭，下有独桑路。欢但宿侬家，前溪不可度。朝思出前溪，暮思出前溪。溪流乱漫下，谁见倚门啼。女萝著长松，蔓与长松长。虽非岁寒姿，愿得被风霜。黄葛生溪边，溪水东西流。枝枝自缠绕，叶叶自绸缪。春容故易老，红粉岂常鲜。郎归定何日，憔悴复谁怜。怜亦异当年。谁能采黄葛，逍遥独桑头。黄葛断还生，春风不可留。烂漫使侬愁。葵藿自有心，兰蕙自有香。黄瓜一小草，春风独不忘。枝叶顿芬芳。"}