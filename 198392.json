{"id":"198392","title":"赋压波亭呈益阳赵宰","dynasty":"宋代","author":"廖行之","text":"当涂自诡谯中龙，长驱远斗矜余锋。孙刘交合出奇计，一炬赤壁成三雄。荆州畴昔借资地，久假乃复相仇攻。是时熊湘介二国，北有蜀壘南吴牖。蛮争触竞已千古，往事独有江流东。人言此水自云阜，联引澬邵经夷中。崎岖二梅压盘束，擘裂千嶂烦奔冲。穷豪究勇力少纵，始得平隰流舂容。纡余十里仅间暇，贔屭五渚俄冲从。潴为渟渊产百怪，往往不宅冯夷宫。春霖夏潦故假藉，谷吐川灌资腾舂。阳侯客气不自禁，驱胁罔象从群凶。往时井邑困陵藉，欲已此患嗟无庸。英英忠定经国手，初日小试勤民功。不烦燃犀照奇鬼，正尔宴坐销狂烽。筑亭据胜俯百壑，坐使衮衮皆朝宗。投巫谩诧邺中老，驱鱷未逊潮阳翁。横流一旦复故道，精意要与神明通。吾闻祖龙制六合，欲以盛气陵华戎。将游会稽示汰侈，乃被涛浙还他从。区区水波岂云恶，要是暴戾神方恫。安知盛德虽邑宰，能转造化回天工。尔来百多六十载，民得平土趋耕农。只今令尹亦公辈，惟有善政希高踪。兴言晴雨应如答，岂复旱溢忧匆匆。喜丰对峙且华屋，一桨横绝江无风。江头秋深足佳趣，林霭烟暝纷冥濛。乘间领客共赏胜，亦有情话摅心胸。夫君岂久吏州县，伟望竞已齐衡嵩。傥令鲸伏波不作，奠枕四海经渠非公。"}