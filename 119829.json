{"id":"119829","title":"次韵杨宰食蟹","dynasty":"宋代","author":"陈造","text":"长翁服食僧样清，灌园得闲收落英。壮岁颇营口腹事，冈有罝罟梁有罾。大胾每快屠门嚼，美酒惯陪豪士倾。酒边最爱无长叟，坐隅未揖先风生。挥斥肴品进此叟，似去伧荒游上京。王谢家儿负贩子，气味不待口舌争。年年属餍不汝厌，勇向上党人夸矜。一从多病戒奇嗜，屏绝鳞介疎姜枨。水中之怒宁阿系，丈室高卧几净名。二年闲杀把螯手，久要药裹熏炉并。旱后篮筐荐蜞越，君乃上箸收所憎。铭盘久断旧嗜好，垂涎忽诵新歌行。射阳浦口霜耿耿，繁梁埭头雾冥冥。及今尖团日供百，莫孤君家竹叶清。"}