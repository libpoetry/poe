{"id":"708062","title":"画屏秋色 其一 中秋，邵村过秋碧堂小饮。","dynasty":"明末清初","author":"梁清标","text":"帝里敲双杵。声槭槭、槛外落英堪数。旧雨人来，图书共赏，秋堂容与。题写遍宫笺、旋解带呼奴为黍。都不辨、谁鬓主。任邹衍谈天，东方谐口，收入龙眠麈尾，遂空今古。看取。浮云如许。何须问、当年投杼。燕昭台畔，荆卿歌里，高城轮吐。酾酒酹金波、逢场不分年迟暮。人在琼楼玉宇。作达对西风，试把中原屈指，豪杰畴当旗鼓。"}