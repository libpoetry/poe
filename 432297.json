{"id":"432297","title":"风流子 慰内子素宽","dynasty":"近现代","author":"李继熙","text":"牛衣空对泣，无端处，泪浪涌成潮。判乞食风情，箫吹吴市，齐眉佳话，舂赁如桥。记当日，丝桐调绿绮，玉佩赠江皋。检点欢场，漫嗤志短，商量往事，倍觉魂销。长卿正萧索，百斤谁买赋，刬地无聊。赢得封侯梦醒，枕畔迢迢。算菽水非甘，难承色笑，貂裘已敝，犹上征徭。最是茂陵秋雨，愁听潇潇。苍茫身世感，空回首，愤火欲中烧。怅北国山河，已成破碎，南洲景物，太半萧条。又何况，长贫终有命，多病更无聊。转瞬光阴，天荒地老，缅怀陈迹，云散香飘。酒杯容易借，堪嗟是，依旧垒块难浇。自分头颅如许，不免虚抛。念对泣牛衣，竟为穷士，裹尸马革，孰作鬼豪。尽把糊涂旧账，一笔勾销。"}