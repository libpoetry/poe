{"id":"790626","title":"题路渔滨年丈吹台春饯图","dynasty":"清","author":"张洵佳","text":"东风吹我到天涯，绿芜春暮未还家。江南烟景萦离绪，河北风尘感岁华。座中有个东坡叟，昔日少年今白首。一琴一鹤一诗囊，将挂征帆三峡口。忆从杏苑探花游，跌宕春明几度秋。为有苍生来请命，福星一路指中州。苍生丝竹萦怀抱，年年鞅掌长安道。莫非王事我贤劳，两袖清风双鬓槁。一身宦辙历西东，到处攀辕借寇公。紫殿遴才书姓氏，青郊骑竹迓儿童。忽然谣诼来群小，美人香草忧心悄。撇尽人间万斛尘，一潭明月霜天晓。春秋佳日畅幽情，此老骚坛旧有名。司马文章仍放诞，元龙意气尚纵横。游梁子弟多英妙，风流为唱阳春调。昔时衙鼓今皋比，三十年来梦一觉。一梦觉时红日高，黔阳回首黯魂销。秋风故国鲈腮美，芳草明年马首遥。明年马首瞻何处，西川骥子擅芳誉。父老争遗太守钱，板舆就养郎官署。蜀江水碧蜀山春，惆怅吹台饯别人。一阕阳关留后约，三生白石證前因。前因后约俱无定，人生离合鸿泥印。惟有新诗宛转吟，嘤鸣到处声相应。临别披图意惘然，一言重与寄缠绵。已偿今日瞻韩愿，再结来生问字缘。一鞭人影匆匆去，夷门草满清明路。芙蓉江上旧家乡，令我乡心夜夜长。"}