{"id":"750457","title":"抱遗老人空江吹笛小像","dynasty":"清","author":"蒋曰豫","text":"一声两声秋自语，搀来朴树湾头雨。歍歍咽咽背镫成，黯黯茫茫水乍生。锦䆧聊落《梅花弄》，几叠如传《黍离》痛。乐府嬉春宛转情，玉山品月承平梦。我欲理此曲，曲短愁复那。铁龙铁龙可奈何，人生哀乐由来多。不见平章秘密歌天魔，何况垂杨垂柳千里催明驼。当筵捉换琵琶抱，头白天涯泪更沱。"}