{"id":"798081","title":"泛清波摘遍  咏沼内红鱼","dynasty":"清","author":"陈维崧","text":"吴娘水阁，几曲金塘，时听红鱼跳波响。翳然花竹，日高舟尾浮菰蒋。妆台上。伤春天气，中酒心情，斜溜明矑还细相。照水钗倾，投饵鬟偏，几遍惆怅。朝霞漾。寄到啼椷染血，带得落花铺绛。爱尔绝代红妆，水云高旷。浑无恙。娇鸟笼底去来，美人影中生长。莫管画溪笠泽，黏天风浪。"}