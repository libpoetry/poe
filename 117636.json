{"id":"117636","title":"送刘道原学士归南康","dynasty":"宋代","author":"苏辙","text":"大川倾流万物俱，根旋脚脱争奔徂。流萍断梗谁复数，长林巨石曾须臾。轩昂颠倒唯恐后，嗟予何独强根株。三年一语未尝屈，拟学文学惊当涂。心知势力非汝敌，独恐清议无遗余。扁舟岁晚告归觐，家膳欲及羞纯鲈。隐居高节世所尚，挂冠早岁还州闾。纷纭世事不著耳，得失岂复分锱铢。投身固已陷泥滓，独立未免遭沾濡。君归左右识高趣，牛毛细数分贤愚。"}