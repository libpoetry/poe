{"id":"838883","title":"示四儿叔丑","dynasty":"清末民国初","author":"许南英","text":"我年过半生，汝年刚廿一。男儿志四方，何事困乡邑？忍泪别高堂，书剑羁绝域。为师人之患，予意转恻恻！况汝业未成，何堪作矜式！敩学本相资，此理求之得。汝须澡汝身，尤宜浴尔德！反躬既无惭，即以身作则。勿贪过量酒！勿渔非分色！临财慎操持！动气自遏抑！凡有此四端，皆是德之贼。所以古君子，守身如白璧。嗟嗟人海中，前途黑如漆！失足入迷途，后悔曷有极！圭海畹兰君，为予旧相识。可为汝师资，汝当侍其侧！海外素心人，持此以相质。解组谢世人，勖汝宜努力！"}