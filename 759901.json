{"id":"759901","title":"古大夫宅下马石歌","dynasty":"清","author":"丘逢甲","text":"七百年来掩尘土，石与大夫俱氏古。大夫何许人？乃是紫虚仙人四世孙。宅在梅州州北门。眼前不见大夫宅，止见大夫下马石。石立宣和之四年。大夫手铸镇宅钱。古钱出土铜锈紫，留与后人知宅址。钱铸何年石能语，此石不刻党人碑，又不贡筑艮岳兼花移。大夫五马何逶迤？留题七星岩石方来归。大夫归来立石日，天子尚未蒙尘时。当国者谁蔡太师。吁嗟时事已可知。大夫下马心应悲，朝更代改宅何有？大夫名在马骨朽。惟有此石长不刓，大书深刻苔花寒。摩挲欲具袍笏拜，当作到氏奇礓看。"}