{"id":"797681","title":"买陂塘 题汪邺楼师仓山读书图","dynasty":"清","author":"袁绶","text":"问山灵、烟云无恙，频年会此吟啸。溪流宛转亭台曲，不数十洲三岛。香雾袅。恁竹外梅边，惯听书声早。峰屏绿绕。指矮几瞑琴，横窗停盏，不放片尘到。流光速，那信知音还少。傅红犹记娇小。绛帏十载春风暖，早识秋蟾怀抱。临墨沼。感青眼殷勤，矜许巴巫调。凭高远眺。念鸥纵圆盟，燕偏辞垒，何日认归棹。"}