{"id":"985068","title":"正月初八日同莫少虚蒲大受王园泛舟各赋二首 其一","dynasty":"宋","author":"郭印","text":"春江晚多思，拂面风棱棱。舟行明镜中，天水同一澄。沧波濯新柳，乔松上寒藤。风梅雪飘径，两麦青平陵。文鲂自潜跃，好鸟相唤应。倥偬日少暇，因循来未曾。清游鄙谢傅，豪气压陈登。岂惟得佳士，亦复同高僧。幽情各披写，醉语或侵凌。偶兹惬怀抱，萧然遗爱憎。旷野暝烟合，长林初月升。回舟兴未已，孤塔耿疏灯。"}