{"id":"282163","title":"一枝春·西馆庭植榆叶梅，有桃同根，当春先华。邀孝先、阶青共赋","dynasty":"现代","author":"金兆蕃","text":"染碧渲红，又东风、点缀深深庭院。元都乞与，客意比花还倦。谁根谁叶，问春信、苦分深浅。莫更遣。错怨崔郎，料理晓妆还半。依然旧日人面。托孤根、尚有翩反娇伴。初移露井，定带液池波暖。低徊永昼，羁旅恨、为侬排遣。应盼到、倚玉交珊，尹邢相见。"}