{"id":"1227984","title":"题画史朱好古卷","dynasty":"元","author":"李孝光","text":"真宰簸橐籥，笑睨造化炉。鼓金铸贤智，抟土作下愚。画史天机精，窃见造化枢。盘礴解衣纵，当轩舐铅朱。沾涂狡兔翰，神气如走珠。手掣巨鳌簪，㾕?生肌肤。六丁拔山来，下无根与株。海风吹之凝，累累插江湖。其中有幽人，傲兀不可呼。已知画手好，令我心踌躇。五湖风雨夕，径去理钓舟。子技亦精绝，白玉无疵瑕。谁能荐天子，遣之昼云台。一朝被赏识，富贵真萌芽。但访青牛君，乞受黄金壶。"}