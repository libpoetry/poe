{"id":"687521","title":"赠潜江田侯赴夔州别驾六首","dynasty":"明","author":"孙承恩","text":"潜江田子有时闻，为政都非俗吏伦。勤职岂惟精讼牒，爱贤时复访衡门。田侯德政著淮阴，父老遗祠感慕深。试看淮上今时月，曾照田侯往日心。田君才识下僚淹，龌龊从教俗吏嫌。都来民瘼谁胜任，尽付君家一力担。谁能为政似田侯，奏最曾闻荷眷褒。今日徵书腾宠异，先教恩命贲林丘。恭承新命拜恩荣，行色秋高白帝城。舒江浪偃迎官舫，巫峡云开见使旌。宦绩从来盛蜀中，前有文翁后了翁。寻常俗吏非君事，政教须当继古风。"}