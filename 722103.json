{"id":"722103","title":"鸳鸯莲","dynasty":"明末清初","author":"屈大均","text":"雄白雌朱一朵中，鸳鸯共命恰相同。东家傅粉嫌全素，北地调脂爱半红。池满绝愁罗袜湿，月明频使玉壶空。田田叶里开无数，独尔双飞入蕊宫。岂知花亦有鸳鸯，一朵中分两色香。半染朱霞为面貌，全裁白雪作衣裳。心含甘苦无双薏，蕊结氤氲总一房。世上芙蕖那有此，多疑雒女弄新妆。"}