{"id":"911686","title":"送石宰","dynasty":"宋","author":"杜范","text":"朔风搅长林，凝冰封厚地。人嗟行路难，君行亦易易。句金号岩邑，日事纷万猬。群情一龃龉，烦言四腾沸。长吏不足严，去之若下缒。俯仰十年间，转足几颠踬。君材万斛鼎，屹然国重器。小试莅兹邑，斩斩常正义。百鍊刚莫夺，豪猾敛手避。惠人郑之侨，始亦遭怨詈。三年舆诵闻，人情见真伪。君来整弊俗，固有不得志。抗之如不克，浮言吁可畏。论定要以久，克终乃为贵。谤讟变欢谣，君政本不异。字民有隐德，动人皆实意。嘉绩今报成，坐洗十年愧。民俗岂相远，己治人亦治。我本山泽臞，强颜领一尉。弱植愧匪材，久矣辱大芘。倾倒罄心腹，抚爱殊丑类。我亦为知己，奔走常尽瘁。君今造清朝，行李挟佳气。我方困尘役，何以逃吏议。世道就浅狭，人心竞功利。俗子不足言，志士或窘匮。规摹与事业，两者略相似。愿君恢宏纲，大用见经纬。江梅受命独，奇节凌赑屃。折取岁寒枝，掺袪以相遗。此物君固有，珍重调鼎味。更须厚培植，华实自根底。"}