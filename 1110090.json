{"id":"1110090","title":"寄邓师厚二首","dynasty":"宋","author":"吕南公","text":"茅屋分携但偶然，蟾光今已十回圆。自存交分长长在，不用音书叠叠传。无术入时犹是命，有身多病岂非天。倦游已作南归计，只待槐梢沸早蝉。庾岭前头梅散漫，灊山东下水漼溰。二年时节俱为客，千里家山各未归。俛睫游从真丑谬，方头言论易乖违。人间胜事知多少，专把凄凉属布衣。"}