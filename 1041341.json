{"id":"1041341","title":"招邻几圣俞和叔于东斋饮观孔雀白鹇及周亚夫玉印赫连勃勃龙雀刀辟邪宫玺数物又使女奴奏伎行酒圣俞首示长篇因而报之","dynasty":"宋","author":"刘敞","text":"前日俱远别，梦中每难期。何言一堂上，相与同宴嬉。幸勿卑陋巷，陋巷何独卑。幸勿辞樽酒，樽酒安足辞。君看笼中禽，亦有山林思。习习不如意，焉用文章为。君寻古人物，信有陵谷悲。扰扰不自适，会为后世嗤。促节无窄袖，缓歌逐鸣丝。自美亦自恶，贵贱吾不知。纵谈剧虚舟，快饮若漏卮。人生但如此，为乐自一时。谁言冬夜长，俛仰星汉移。念无千金寿，愧子勤称诗。"}