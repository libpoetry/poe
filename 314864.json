{"id":"314864","title":"满江红·大厂居士以次韵文信国改作王昭仪词见示，怆然继声，即呈不匮室主","dynasty":"现代","author":"龙榆生","text":"为问姮娥，何曾减、似花容色。拌自苦、可能常傍，广寒宫阙。待绾同心劳辗转，便馀残朵羞欹侧。最愁人、鶗鴂恐先鸣，群芳歇。曙星耿，明还灭。幽梦里，情难说。剩映山红染，怨抛鹃血。冷暖自知鱼饮水，团圞有意眉如月。仗清光、长护彩云飞，弥天缺。"}