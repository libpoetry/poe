{"id":"697745","title":"秋风辞三阕","dynasty":"明","author":"胡俨","text":"秋风兮浙沥，天宇高兮澄碧。爽鸠兮习武，蝉悲鸣兮向夕。云溶溶兮飞扬，月皦皦兮夜流光。繁星粲兮丽天，謇独处兮空堂。瞻紫垣兮望太微，心耿耿兮神驰。揽天河兮在户，露忽零兮沾我衣。秋风兮萧瑟，芙蓉华兮露白。雁雍雍兮南翔，蓬飘飘兮广陌。嗟素发兮垂领，视茫茫兮色凄凛。蟋蟀兮在宇，顾形单兮独影。桂树兮团团，谷幽幽兮云寒。山人兮独往，倚桂树兮盘桓。秋风兮萧条，木黄落兮山之椒。野阒寂兮林幽，豺登兽兮夜嗥。山中人兮独居，女萝衣兮冰雪肤。耿孤怀兮不寐，步明月兮踟躇。踟躇兮徙倚，流光驰兮岁云暮。烂若华兮纷敷，魂营营兮达曙。"}