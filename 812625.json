{"id":"812625","title":"邯郸庐生祠四首","dynasty":"清","author":"何栻","text":"十二因缘何日了，三千功行几人修。百年岁月瞢腾过，断送神仙是枕头。身世果然如梦好，神仙也觉度人难。劳劳多少长安客，未到封侯梦已残。蓬莱风紧自回船，流水桃花更杳然。一粒金丹无索处，从君梦里觅神仙。轮铁消磨路转赊，黄粱才熟又开车。夜来一塌眠难稳，不梦游仙梦到家。"}