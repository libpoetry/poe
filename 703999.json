{"id":"703999","title":"正月十九日寄弋阳李少卿三首","dynasty":"明","author":"韩雍","text":"远道輶车日日牵，羡君踪迹似神仙。白云万顷陪深隐，红日三竿任晏眠。绕座埙篪声迭和，满堂绣綵业相传。菲才亦有山林志，未报君恩空怅然。功成不被利名牵，人慕高风迈谪仙。松径昼开教鹤舞，桑林春老看蚕眠。一生勋业三朝录，千古文章四海传。愧我同心不同迹，弋山东望思悠然。情绪游丝袅袅牵，错教人望似登仙。关山道远何时歇，风雨衾寒到处眠。乡梦却嫌鸡唤醒，客愁偏厌漏声传。知君此夜浑无此，高拥青绫足宴然。"}