{"id":"439521","title":"遂初园八咏 遂初园","dynasty":"金","author":"赵秉文","text":"人生衣食尔，所适饱与温。逮其得志间，归心负初言。少壮慕富贵，老大忧子孙。此心本无累，利欲令智昏。嗟我复何为，未能返丘园。物外恐难必，开图对一尊。平生功名心，世路多崎岖。年来忝闻道，何者非夷涂。庄后桑百本，庄前芋数区。草屋三四间，榆柳八九株。僮仆足使令，鸡犬应指呼。商钮向我言，官岂不足欤。如何天壤间，不容七尺躯。忘身百事懒，忘心一物无。忘已又忘物，兀然同太虚。不皦亦不昧，无毁亦无誉。不向醉乡醉，即归愚谷愚。"}