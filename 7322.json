{"id":"7322","title":"泛溪","dynasty":"唐代","author":"杜甫","text":"落景下高堂，进舟泛回溪。谁谓筑居小，未尽乔木西。远郊信荒僻，秋色有余凄。练练峰上雪，纤纤云表霓。童戏左右岸，罟弋毕提携。翻倒荷芰乱，指挥径路迷。得鱼已割鳞，采藕不洗泥。人情逐鲜美，物贱事已睽。吾村霭暝姿，异舍鸡亦栖。萧条欲何适，出处无可齐。衣上见新月，霜中登故畦。浊醪自初熟，东城多鼓鼙。"}