{"id":"722093","title":"菜","dynasty":"明末清初","author":"屈大均","text":"瓜蔓初除菜甲香，花边小作数畦长。丈人筋力惟提瓮，稚子饥寒可代粮。阴爱绿葵含夕日，寒怜白薤负秋霜。山妻旨蓄惟蒲笋，笑共彫胡进北堂。菘芥初生摘未稀，窥园不及下书帏。能知岁月惟青草，解读春秋有白衣。子母三冬瓜蒂苦，君臣一代蕨花肥。桔槔亦是忘机者，引得流泉下翠微。园蔬自种向西畴，食肉无心作虎头。都尉牛羊终见辱，野人葵藿未忘忧。胡葱大叶穿沙早，越蕹长茎出水秋。未作老农先老圃，荷锄长得在罗浮。户外开畦傍水云，儿童灌沃一筒分。断葱日日劳滂母，挑菜朝朝泣范君。葵叶滑甘双箸下，芥薹香辣四邻闻。明年春日春盘献，更有兰芝吐紫芬。池塘风静水微波，野客朝朝负汲过。菡萏东西花叶满，茨菰十二子孙多。团团芋叶包青鲤，曲曲藤枝赶白鹅。更向浮田亲摘菜，不辞寒雨湿渔蓑。老向丘园道未非，一生精力在芝薇。两收香稻烧畲熟，三剪青葱壅土肥。引水花边声细细，留云树底影微微。新蔬亦可充甘旨，绣佛堂前未敢违。黄桑白柘绕蓬庐，每恨场师我不如。微菜春烹惟瓠叶，小鲜秋荐但鲈鱼。牛羊影乱天将暝，蟋蟀声寒岁欲除。閒学宪王图本草，赠人还有种葱书。"}