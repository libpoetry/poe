{"id":"620778","title":"柘弓行赠李武生锐","dynasty":"明","author":"区怀瑞","text":"赠君柘弓五石劲，黏贴角端得其正。焦金尺镞柳云笴，雕隼之间唯所命。此弓本合静氛尘，蜮吹狐跳宁足云。九枝岛下栖妖日，三箭天山定异人。狼星落地如飘瓦，罢敝六军奔万马。相逢一矢未加遗，岂是楼烦因暗哑。君之绝射古莫传，蹲甲应居养叔前。试想十方避鸣镝，只听辟历擘鹍弦。"}