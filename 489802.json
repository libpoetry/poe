{"id":"489802","title":"射鱼行","dynasty":"明","author":"袁华","text":"东海大鱼鬐鬣赤，首昂洪涛数千尺。锯牙凿齿镜夹眸，嘘气云蒸天地窄。恶蛟毒鳄垂馋涎，射工黄能相后先。环以鳖甲鸣鼍鼓，白日出没清泠渊。前年吞巨舰，哆口大江里。今年取渴虎，掉尾南山阯。任公投犗不敢钓，刺史移文讵能徙。伏波将军虎豹姿，先驱阳侯后冯夷。三千强弩水犀手，海鳅龙骧衔尾来。天吴罔象俱辟易，黄间机张声霹雳。箭迸流星一点飞，暴额推腮肝胆沥。皇仁如天被海宇，蠢尔恣睢自贻戚。将军奏凯登瀛洲，取封䲔鲵高若丘。烛龙飞出天下白，沧溟汹涌今安流。君不见枯鱼过河泣，肉弃泥沙蝼蚁食。寄谢平头黄帽郎，慎勿操兵取诛殛。"}