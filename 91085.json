{"id":"91085","title":"和蓬莱阁赏雪赋诗","dynasty":"宋代","author":"许安世","text":"南国收藏晚，{左上昔下八右今}天凛烈兴。日行黄道市，神御坎宫乘。元化初施种，穷阴乍丧朋。气随钧外转，云自泽中腾。集霰纷余凛，号风助峻棱。紫霄零杂佩，玄野碎增冰。缟色坳窳遍，寒光上下凝。候严知节应，空旷觉神澄。透隙还同舞，因方不待绳。雁飞朝愈急，鸡误夕相应。吟絮飘吴苑，禋茅秀楚塍。阶庭迷鹤鹜，林麓蔽薪蒸。瑶水三千里，昆仑九万层。槛前窥化国，波际失西陵。舟兴怀安道，鲈思鄙季鹰。胜游方罕值，高会喜相仍。涨海雄藩屏，东侯实股肱。蕊珠辞密侍，阿阁贲华称。将幕开樽俎。宾筵集俊能。醴杯亲劝酢，龙坂尽隮登。郢唱人谁继，皋谟世共矜。击辕知乱雅，附骥偶同蝇。绾席尘空满，婴衣体讵胜。仰瞻云汉丽，嘉惠岂虚膺。"}