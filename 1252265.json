{"id":"1252265","title":"庚子端午次潘明举韵二律","dynasty":"元末明初","author":"叶颙","text":"世乱飘零席未温，香蒲何暇荐芳尊。伤时倍觉孤难立，访旧空惊半不存。灿灿火榴明照眼，离离烟草暗销魂。赐衣恩宠承平旧，今日干戈未暇论。内家端午赐新衣，万姓千官乐盛时。榴火喷人初霁雨，蒲觞醉客竞题诗。前欢过眼如流水，近事惊心类弈棋。今日乱离非昔比，澹烟哀艾不胜悲。"}