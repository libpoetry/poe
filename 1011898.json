{"id":"1011898","title":"偈颂三十首 其十七","dynasty":"宋","author":"释印肃","text":"失却本来面目，个个日南长至。先祖时节苦临，处处笙歌乐醉。也参禅，亦详义，也贫穷，亦富贵。蒙头塞耳有谁知，大地茫茫没巴鼻。智悲同运，野店横溪。头头物物，实理希奇。悟本谁悟，迷是谁迷。家家观世音，户户礼牟尼。亨老总不知，都料斫木底。不因这三门，如何在这里。老师本无节，世间如梦寐。我今梦中说，说者觉如义。若有未觉者，好盖令饱睡。等待睡惺时，自己难回避。恐彼少盐醋，米面并豆豉。我击木童儿，汝定知来意。每人与一饱，大家要了利。冬日莫更歇，腊尽相将至。如人各上山，努力争先势。时节莫瞒心，早归欢喜地。坚个弥勒楼，露出真慈氏。了知生死即涅槃，自性如空包天地。试问空空空不知，不知知处法不二。"}