{"id":"1079726","title":"问晁伯宇疾二首 其二","dynasty":"宋","author":"吕本中","text":"取骥伏盐车，更欲絷其足。于物未有害，罚汝则已酷。晁子江海士，老去自窘束。平生万卷书，岂止十年读。随身几箱箧，一一手自录。初无解衣赠，未免操戈逐。仲也抱瑚琏，幼亦好奇服。西堂老弘微，与子同轨躅。过门有江谢，共语喧破屋。弃官吾已懒，覆种子未孰。逢人强应接，遇事多诟辱。何时把锄头，得止季路宿。"}