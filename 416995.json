{"id":"416995","title":"翠楼吟 坪石晚春","dynasty":"近现代","author":"詹安泰","text":"别馆深灯，高风断柝，霞觞劝谁孤寄。欢游飞艳约，记当日、烘晴天气。湘桥枫市，更古塔同攀，狂花分祭。筝弦碎，巧禽啼晓，暗泉声细。乱里，休问飘萧，几瘦魂凄绿，化云红醉。织春千万态，只多赚、离人无寐。阑干私倚，待梦入凉蕉，吟伤秋蟪。归与未，断肠长在，陌头潮尾。"}