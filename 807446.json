{"id":"807446","title":"渡江云  送蒋京少下第游楚次储广期原韵","dynasty":"清","author":"陈维崧","text":"向长安市上，仰天长啸，悔杀彩为毫。月明无赖极，又照征南，万将赤霜袍。掉头仍向，潇湘去、去采离骚。算襄樊、几般往事，一半属孙曹。舟摇。天低滴竹，瘦黛凝斑，任崖倾峡倒。恨茫茫、一军铁甲，九派银涛。浔阳夜火黄州雪，应为我、徒倚无聊。吾衰矣，漫劳送上云宵。"}