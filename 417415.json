{"id":"417415","title":"百字令　题机峰夜坐读书图","dynasty":"近现代","author":"寇梦碧","text":"困人夜色，对瓮天无罅，一灯红补。谁掷小楼图画里，悄把古春支住。汉戟须招，湘累莫问，坐对花虫语。霓裳惊破，鬓丝空织愁谱。回念内库烧残，天衔踏遍，金粉都尘土。边腹纵教留一笥，能贮燔灰几许。藕孔藏忧，槐根续梦，那便从容去。窗曦渐上，淡红遮断魂路。"}