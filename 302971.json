{"id":"302971","title":"高阳台·禁苑春深","dynasty":"现代","author":"黄侃","text":"禁苑春深，禊游人去，湘桃开遍湖湾。虬户沈沈，东风不启铜环。无情只有燕池水，向镜中仍照西山。更何人，浅拂胭脂，重倚栏干。辽阳归信知难寄，但拈花弄蕊，时忆乡关。已是飘零，如何禁得轻寒。销魂莫向斜阳语，怕罗衣容易斓斑。只凭他，几片愁红，流到人间。"}