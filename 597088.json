{"id":"597088","title":"题黄会川退谷卷","dynasty":"明","author":"张子翼","text":"樊口悬江迥，寒溪带谷斜。扪萝堪住杖，仄径不容车。雪暗山阴舫，烟深处士家。枞篁含地籁，松桧阅年华。南郭徐耽鹿，东门忆种瓜。地容湖海侧，春比武陵赊。绮里能辞汉，玄真尽痼霞。知雄机已黜，守黑道无差。嘲厌杨雄阁，舟联渔父叉。丹炉方授火，岁梦忽惊蛇。逆旅难留客，盈虚总搏沙。人随玄鹤渺，山剩白云遮。执卷仍垂涕，临风忽自嗟。我来寻古迹，日暮集昏鸦。"}