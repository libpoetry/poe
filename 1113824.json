{"id":"1113824","title":"二月三日作真率会游载酒堂呈坐客","dynasty":"宋","author":"李光","text":"郊外初闻黄栗留，仲春风物渐和柔。杀鸡炊黍成真率，挈榼携棋得胜游。聊欲劝君终日醉，未须悲我十年流。朝来已换轻衫窄，酒尽何妨典破裘。路接蓬瀛日景迟，尘心消尽忘归期。雨馀荒草侵三径，风起微澜皱一池。晚色远涵残照外，春光欲近禁烟时。黄鹂不肯檐间语，隔叶相呼过别枝。"}