{"id":"460985","title":"裴柏五章","dynasty":"当代","author":"伯昏子","text":"裴柏稀稀，黄云何依。荒村冷寂，二三禽啼。人归陋巷，瓦落涂泥。裴柏丸丸，下视圮垣。公卿衡宇，何若是残。白马之祸，清弁浊澜。裴柏秩秩，三月三日。具牢焚香，追德卜吉。鬼其如在，神焉如失。裴柏葱葱，迢递关中。衣冠非旧，土语喁喁。子孙何肖，执谱数宗。裴柏兀兀，尚摇乱樾。遥望垄冈，茔碑丛没。遗祠空锁，淮西风月。"}