{"id":"377233","title":"琵琶仙·天际归舟","dynasty":"清代","author":"蒋春霖","text":"天际归舟，悔轻与、故国梅花为约。归雁啼入箜篌，沙洲共漂泊。寒未减、东风又急，问谁管、沈腰愁削。一舸青琴，乘涛载雪，聊共斟酌。更休怨、伤别伤春，怕垂老、心期渐非昨。弹指十年幽恨，损萧娘眉萼。今夜冷、篷窗倦倚，为月明、强起梳掠。怎奈银甲秋声，暗回清角。"}