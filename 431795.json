{"id":"431795","title":"贺新凉 避寇泰和，病中两得晴梅馆自沪来书，谱此寄答三首","dynasty":"近现代","author":"吕小薇","text":"苍莽西风里。却谁知、眼前景物，关山万里。犹是江南行吟客，暗数天涯知己。叹凋零、而今馀几。一纸殷勤凭慰藉，两三行。抵得盈千字。愁与恨，都勾起。病中情绪原难理。又怎禁、经春历夏，肌销神萎。亲椁未埋丙舍冷，哀彻流亡心肺。想魂魄、望儿归祭。有弟已分生死绝，任迷途不返惭人姊。书至此，肝肠碎。历历当年事。凭一腔、女儿情性，多惭名士。肯与浮生随俯仰，自有文章相慰。更默许、两心相倚。薄海同仇烽火急，向中厨、琐屑米盐计。强欢笑，承菽水。西江地湿多魑魅。更那堪、故乡沦落，旅人憔悴。稚子绕床呼阿母，未解娘心悲喜。但小手、为娘拭泪。窗外萧萧黄叶坠，想晚来风紧秋深矣。拥衾枕、难成睡。昨又音书至。喜居然、逋仙今日，梅妻鹤子。孤馆春寒浑似梦，为问当年处士。应不再、清愁满纸。好把麟儿娱白发，算人间福庇无逾此。遥羡汝，泪盈眦。原知海上居非易。幸吾兄、中年渐定，滑稽酬世。肠热未妨双眼冷，笑看海楼蜃市。要坚信、河清能俟。十里梁溪偕隐地，倘归来有约君须记。常置酒，邀相醉。"}