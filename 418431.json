{"id":"418431","title":"台城路 画菊","dynasty":"近现代","author":"丁宁","text":"碧梧摇落东篱暮。惊心乱蛩凄语。亸粉欹苔，销金卧雨。一霎秋容非故。残英欲贮。奈玉盒沈埋，冷香难护。寂寞寒枝，槿围寥落半风露。孤根久辞幻土。是谁窥色相，倩影轻驻。薄袂扶烟，疏妆滟蜡，依约尊前初晤。霜魂甚处。怕清夜伶俜，欲归还误。展向吟窗，墨华和泪谱。"}