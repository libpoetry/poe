{"id":"1137003","title":"汉宫春 其一 壬午开炉日戏作","dynasty":"宋末元初","author":"刘辰翁","text":"雨入轻寒，但新篘未试，荒了东篱。朝来暗惊翠袖，重倚屏帏。明窗丽阁，为何人、冷落多时。催重顿，妆台侧畔，画堂未怕春迟。漫省茸香粉晕，记去年醉里，题字倾敧。红炉未深乍暖，儿女成围。茶香疏处，画残灰、自说心期。容膝好，团栾分芋，前村夜雪初归。"}