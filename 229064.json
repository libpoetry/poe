{"id":"229064","title":"送李提干兼简李知几太博","dynasty":"宋代","author":"释宝昙","text":"伯仲天下士，惯识山中饥。几年食君粟，一饭书百匙。谓此真饱否，此饱谁安之。伯氏昔在京，饭瘦崖书肥。至今方舟上，儿啼妇褰衣。仲氏亦远来，裹粮复能几。卖金买书册，仆夫辍晨炊。安能问饥饱，自信了不疑。岁晚盍行道，西风颇劝归。大贤事业定，试学摩腰围。"}