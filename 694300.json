{"id":"694300","title":"悼林琰","dynasty":"明","author":"陈献章","text":"青湖山下抱琴回，人道藩篱自此开。澡雪果嫌身抱柱，甘眠真有鼻呼雷。尘埃衮衮荒书课，鸿鹄翩翩落酒杯。多谢急难兄弟好，为收遗骨葬蒿莱。扶胥早寄坐中身，晚入黉宫忽四春。放意自名狂者事，到头谁是醉乡人。世缘可徇聊同俗，习气难除每丧真。闻道平湖归渐近，相逢空有一沾巾。"}