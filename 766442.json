{"id":"766442","title":"湘江静 题手挥目送图","dynasty":"清","author":"黄燮清","text":"半亩松阴凉透户。问秋商、送来何处。篷窗乍启，冰弦细响，认疏花庭宇。碎按十三星，西风上、七条弦柱。凄音自迥，黄昏正长，梧桐外、数声雨。宝鼎香，仙袂举。紫云迥、旧词重谱。湘江梦老，胡笳恨远，算飞鸿能诉。几点逼寒空，应愁断、洞庭烟树。曲终韵杳，南楼望冷，银河挂曙。"}