{"id":"696786","title":"赋黄侍读瑞菊诗","dynasty":"明","author":"金幼孜","text":"旧植芳丛护粉墙，一枝红艳独呈祥。骈花疑夺天工巧，异质偏含雨露香。华萼有心同晚节，双娥无力倚新妆。当年三径浑閒事，未许陶潜独擅芳。朝罢看花日几回，开筵数喜共追陪。竞传红玉双呈瑞，未许金钱独占魁。并蒂重含瑶露润，联葩高映紫霞开。玉堂展卷题佳句，流庆应知及后来。"}