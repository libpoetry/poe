{"id":"682701","title":"初度述怀","dynasty":"明","author":"区怀年","text":"倦游诃社旧盟稀，水国看星识少微。白发早閒冰雪骨，青云将笑芰荷衣。心超甲子虚禅腊，迹累征猺损道机。为问葛亭珠黍谷，石楠应报长新围。兰阪秋风倦钓纶，片云轻护竹溪身。窗依鹤垤情多暇，室掩鱼编价自珍。衣茹私非难老术，凿耕原是太平人。黄尘碧海三山远，锐屐修筇畎亩春。"}