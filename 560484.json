{"id":"560484","title":"雪窗兰竹石为怿上人题","dynasty":"明","author":"徐庸","text":"雪窗上人说空者，画墨经营趣潇洒。闲将兔颖试龙香，满袖清香动兰若。澧浦灵根雨露青，灵均载入离骚经。深林幽谷自萌茁，楚楚不惟生谢庭。淇园直节浮光彩，几历冰霜心不改。谁能斫取钓鳌竿，直拂珊瑚向东海。太湖老璞多嶙峋，渊宫采取多没人。青莲朵朵类奇宝，爱护只恐冯夷嗔。美人丈人伴君子，当时影落生绡里。西游只履未归来，月华冷浸秋潭水。"}