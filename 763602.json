{"id":"763602","title":"满江红 其二十八 思隐和悔庵二调","dynasty":"清","author":"曹尔堪","text":"志在桑榆，灵雨后、星言夙驾。休更说、洛阳纸贵，文章脍炙。旧友应刘俱宿草，避人沮溺惟耕稼。茂林边、莺语剧轻圆，如同话。松似幕，藤为架。蜗壳屋，鱼鳞汊。觉此中全胜，玉堂休暇。偃蹇青衫空有泪，清狂白眼时遭骂。且都忘、独酌看庭前，花开谢。"}