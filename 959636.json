{"id":"959636","title":"次韵程丞相重九日示席客","dynasty":"宋","author":"郑獬","text":"湖光飞出洞庭秋，拍手齐看山公游。黑云抱日离东海，苍霞穿漏红光浮。我公重惜此佳节，携宾留燕停鸣驺。城角直穿一气外，碧鳞缥缈飞高楼。晚花纤丽金靥闹，平莎蒙密绿发稠。手把玻璃笑当坐，飘然逸气凌云遒。须臾大卷出新作，铁网包住鲸与虬。四座传观赏佳句，丝管不发清歌留。茱萸著酒紫香透，芙蓉插髻双眉修。后堂新压菊花酿，倾在玉盆凝不流。美人再拜劝公饮，一饮可忘今古愁。谁谓长戈可驻景，谁谓萱草能忘忧。斯言寥阔不可考，乐事须向尊前求。霓裳法曲古来绝，小槽琵琶天下尤。只此醉乡有佳境，此境不与人间侔。"}