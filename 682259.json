{"id":"682259","title":"寄赵少虚先生四首","dynasty":"明","author":"于慎行","text":"空谷有佳人，素质明秋霜。凌风拾翠羽，皎皎双明珰。负薪日惨廪，怨此江路长。红颜委中野，三叹以徬徨。倾城难可再，一顾何茫茫。念此不得寐，啸咤令心伤。岱宗海上来，西蹴千峰倒。虎岫何崔嵬，倬彼空城道。下有啸歌客，翛然澹怀抱。十年不下堂，腐心著玄草。藻翰纵横流，百家如电扫。如何鲜良觌，落落荒山老。青葱松柏颜，敷华不在早。君其爱景光，修名以为宝。亲交匪一日，先子同衣裯。渺质亦何知，忘年接胜游。别君殊未久，忽复成三秋。岁月何其迅，道路阻且周。尺素远方来，慰我心烦忧。一读再三叹，躧履下重楼。玄霜弥大野，神物蟠深湫。我心匪不念，悢悢无轻舟。青鸟云中翔，遗我尺锦翰。卷中有新赋，丽若金琅玕。华藻耀朝日，悲啸曾云端。俯身视陈宋，昂首接建安。大雅久寥廓，文章忽欲殚。夫子驼高驾，啾啾鸣玉銮。举世徒徊徨，焉知若所观。景行不可得，寤寐坐长叹。"}