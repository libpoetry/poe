{"id":"780419","title":"澡兰香 蝶茧和小云韵","dynasty":"清","author":"周之琦","text":"罗浮旧侣，仙迹曾栖，一剪洞云溜碧。花迷试梦，橘蠹淹秋，怡好舞衣藏得。问匆匆、粉怨香愁，情丝因谁暗织。壁镜分明，可念春来消息。看取团栾样巧，中有柔奴，玉腰纤魄。翾飞小影，阅到枯形，密绪尚怜攲侧。付兰闺，掺手亲缫，却恐蚕娘未识。剩几片、芳草宫斜，罗裙空忆。"}