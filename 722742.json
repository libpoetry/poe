{"id":"722742","title":"踏莎行 龙潭道中","dynasty":"明末清初","author":"徐石麒","text":"雁影惊时，山痕断处。白云一段迷红树。马蹄谙尽坂头霜，沿溪觅向孤村驻。浊酒新篘，寒烟未煮。一杯持共西风语。满山落叶做秋声，一天凉月无砧杵。远树堆山，流云捧水。渔舟疑去天无几。波涵初月净无光，晚霞散作千端绮。芦荻洲前，茭蒲顷里。棹歌声逐西风起。野禽飞去不知名，烟波岂独元真子。"}