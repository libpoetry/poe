{"id":"943703","title":"再次韵呈林子长郎中龚养正寺簿","dynasty":"宋","author":"陈造","text":"荒学蹄涔易窥底，禄遫不应夹帝里。昧为此役君定笑，当念平生意行耳。过耳毁誉纷相半，曳裾袖刺何尝惯。糊口未忘丐斗升，投闲正须问祠观。归云倦鸟且罢休，镜中头颅盍反求。小儿能耕妇能饷，老子卒岁良优游。石友青云两君在，肺肝倾倒不自大。还家犹可诧里闾，渠侬祇博白眼待。"}