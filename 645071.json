{"id":"645071","title":"墨","dynasty":"明","author":"解缙","text":"北方黑帝驱松使，松使嘘烟满天地。神工幻作元霜飞，一敛捣成乌玉剂。脑麝匀胶香屑屑，巧制如琴复如月。休论价值重如金，贵在玉堂堂上列。出处相同毛与楮，生也同生死同死。结邻好个石乡侯，亲我更亲二君子。天池共沐恩波惯，彩凤龙光几璀璨。五经载道孰为先，匪我传来那得见。"}