{"id":"1191774","title":"述德上太原严尚书绶","dynasty":"唐","author":"鲍溶","text":"帝命河岳神，降灵翼轩辕。天王委管籥，开闭秦北门。顶戴日月光，口宣雨露言。甲马不及汗，天骄自亡魂。清冢入内地，黄河穷本源。风云寝气象，鸟兽翔旗幡。军人歌无胡，长剑倚昆崙。终古鞭血地，到今耕稼繁。樵客天一畔，何由拜旌轩。愿请执御臣，为公动朱轓。岂令群荒外，尚有辜帝恩。愿陈田舍歌，暂息四坐喧。条桑去附枝，薙草绝本根。可惜汉公主，哀哀嫁乌孙。"}