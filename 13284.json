{"id":"13284","title":"和杨弘微春日曲江南望","dynasty":"唐代","author":"武元衡","text":"迟景霭悠悠，伤春南陌头。暄风一澹荡，遐思几殷优。龙去空仙沼，鸾飞掩妓楼。芳菲余雨露，冠盖旧公侯。朱戟千门闭，黄鹂百啭愁。烟蒙宫树晚，花咽石泉流。寒谷律潜应，中林兰自幽。商山将避汉，晋室正藩周。黍稷闻兴叹，琼瑶畏见投。君心即吾事，微向在沧洲。"}