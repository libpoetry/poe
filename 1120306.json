{"id":"1120306","title":"陈正仲提刑制勘甫毕首过小楼既出新诗仍惠手书十扇次韵二篇致感幸之意","dynasty":"宋","author":"周必大","text":"才将疑狱决春秋，便顾居乡马少游。犯斗海槎光斗野，应星汉节照星楼。法书飞动鸾窥沼，韵语清高鹤唳洲。田父邻家争借问，顷来重客有今不。早飞雕鹗凛横秋，晚向山林思倦游。梦断尧阶方寸地，身居陶隐上层楼。山园遥对青原寺，江势中分白鹭洲。不值熙朝人遂性，果能独乐此园不。"}