{"id":"883157","title":"涧壁梁公主祠云武帝女也据高冢上林木郁然形势开敞盖公主所葬欤无碑志未及考诸记载士大夫留诗未见有起人意者余守风四日为十二韵","dynasty":"宋","author":"孙应时","text":"萧翁本胜士，诸郎多艺文。伤哉晚大谬，家国成丝棼。主昔食何邑，桃李争秾芬。禁脔必王谢，风流映青云。岂其独天幸，不见台城军。曲阿故近甸，茂林有高坟。玉鱼既无恙，庙食仍蒿焄。此事乃可书，所恨荒前闻。千舟集浦溆，吉卜叩灵氛。我亦肃襟屦，一瓣崇炉薰。徘徊慨千载，江波日沄沄。谁当著奇语，歌之拟湘君。"}