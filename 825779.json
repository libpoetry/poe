{"id":"825779","title":"述菊三","dynasty":"清末近现代初","author":"郑孝胥","text":"秋深气悲天欲霜，荷枯桂落昼始凉。篱根百本叶转盛，吐蕊未破先含芳。园丁辨类若指掌，千百不爽何精详。奇姿异色穷意态，风馨日耀随低昂。浓者非肥澹非瘦，逸者疑狷疏者狂。孤花单枝足谛玩，傲兀不屑脂粉妆。风怀洗尽愈跌宕，如对高士谈沧桑。一春红紫丝管腻，解秽羯鼓殊慨慷。会心庶为知者道，自怪秋气归诗肠。"}