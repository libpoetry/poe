{"id":"814514","title":"四月雨","dynasty":"清","author":"林旭","text":"日出浣衣雨复下，天公不愁灶婢骂。勃姑将妇来觑人，持竿驱之了不怕。雨晴于我何所分，亦爱窗间有夕曛。下笔时时成一笑，雕虫应不与斯文。江南雨熟梅初黄，淮北雨冷川涨长。人言日发二三尺，盐船衔尾还两塘。故园大水年年汹，昔日儿童那知恐。夜半官河浸入庭，起抱花盆垫书笼。"}