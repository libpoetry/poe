{"id":"1045116","title":"代人上陕西漕生辰","dynasty":"宋","author":"徐积","text":"尝闻五百岁，一有贤人生。议者实在公，仍与圣运并。全资五岳粹，高挹太元清。与帝为元老，与国为名卿。中外试已烦，玉振而金声。漕柄虽云剧，其道安足行。宜哉廊庙器，蹇蹇王之庭。春色满长安，春山围长坰。春芳森绮绣，春风锵瑶琼。秦封几千里，富庶而安荣。人与春意和，净竦长安城。何以献公寿，庄氏之椿龄。何以献公福，洪范之康宁。黄河为富贵，太华为功名。此诗何为者，聊用歌群情。"}