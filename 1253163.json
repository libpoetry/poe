{"id":"1253163","title":"次荔支韵赋","dynasty":"元末明初","author":"陈谟","text":"猩红染就锦苞肥，解映金袍与绣衣。几度醉吟芳树下，浑疑夜燎续朝晖。海山仙子玉肌肥，故著轻绡紫雾衣。犹记红尘飞骑去，昭阳宫里媚晴晖。磊落华堂火齐肥，佳人争比茜红衣。琼枝笑把银瓶插，绝胜春红粲晓晖。正赏端阳荔子肥，珊瑚清映雪罗衣。谁向樽前挥綵笔，只今容有谢玄晖。"}