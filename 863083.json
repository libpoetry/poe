{"id":"863083","title":"秀实再以前韵宠惠佳篇谨再次元韵","dynasty":"宋","author":"王洋","text":"名利世所重，燋烂以为期。出处不自由，语默多因时。陈侯有馀佞，又以传其儿。苏秦掉颊舌，代厉俱诡随。此风几百年，尚作柔佞姿。武子衒富豪，击碎珊瑚枝。褒姒出巧谮，归放加伯奇。茫茫天宇间，穷达不可推。不须谋快乐，亦勿生愁悲。但看忧乐人，往往心神衰。长年饱吃饭，此事前贤诗。"}