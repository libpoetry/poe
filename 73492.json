{"id":"73492","title":"木兰花慢·题蛾眉亭","dynasty":"元代","author":"宋褧","text":"唤山灵一问，螺子黛、是谁供。画婉变双蛾，蝉联八字，雨澹烟浓。澄江婵娟玉镜，尽朝朝暮暮照娇容。只为古今陈迹，几回愁损渠侬。千年颦蹙漫情锺。惨绿带云封。忆赏月天仙，然犀老将，此恨难穷。持杯与、山为寿，便展开、修翠恣疏慵。要似绛仙媚妩，更须岚霭空蒙。"}