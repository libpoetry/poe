{"id":"684008","title":"罢官杂言则鲍明远体十章","dynasty":"明","author":"王世贞","text":"肃肃南山松，本不畏雪霜。东家牛羊西家斧，剥琢憔悴令人伤。丈夫四十彊乃仕，我今三十四还乡。非因倦游恋丘壑，直是家难谢冠裳。邻里老翁怪我红颜未凋歇，前劝葡萄美酒玻璃觞。再拜谢老翁，我今有酒不敢尝。胸中珠玑十二斛，斛斛十黄金。欲吐复摧藏，留照男儿一寸心。丰城宝剑如得出，改作镰刈向长林。梁王太傅三十三，日夜掩泣向重原。我今幸加一日长，罢官归去复何言。南山谷头一种兰，获免剪刈愁霜寒。折置怀袖中，虽云枯槁香未残。千秋意气尽今日，别有长技出人端。请看樊郦绛灌竟谁在，曲肱蔬食不足叹。东家请急归，骊驹玉勒多光辉。西家乞骸还，秋风尽买南山田。我今遘家难，仓皇荷恩休。囊中俸钱支取尽，明年要典鹔鹴裘。男儿有身饥亦可，恨不饱杀安昌侯。昔时骑羊总角儿，三三两两诵书诗。颜衰鬓秃不称意，犹挟残编乞有司。人生欲官不可得，问我得官胡弃之。六月绣襦绮袷黄金胄，行人拍手好威仪。与君谈苦君未信，请君自衣还自知。今我对酒哽咽不能饮，诸君且为尽一觞。南山耿雉入兔网，北山甜李代桃僵。直弦曲钩那足问，齐竽赵瑟不相当。少年读书数万字，一字不入五侯七贵场。孔家熙先悔作贼，三十左右尚书郎。昨日罢官归，今日度关梁。关吏喧呼前致诘，胡不倾倒书生囊。磬折听讥征，一一为奉偿。僮仆面如土，怨我鱼服不自量。我今舍此欲何服，金带错莫无精光。诸君但怨莫相就，养鸡牧豕正仓忙。东船少年破衣不掩胫，秋风肃肃皮肉冷。昨者蒲博胜十钱，从朝欢呼迫至暝。西船老翁紫衣何赫奕，七十悬车二千石。少儿恩请未授官，日日抚髀长太息。人生悲喜宁有穷，老翁冉冉向下舂，但令少年作老翁。饮用葡萄九酝清泠之美酒，焚用都梁百和旖旎之妙香。骑用金錽流铃蹑恍之宛马，坐用垂苏浑银平脱之胡床。博场姬馆使意气，东郊南陌争辉光。顾谓竖儒子安用，终日仰面看屋梁。胸中贮书千万卷，两人担将瘗北邙。爰居海上来，飞至鲁东门，鸣钟击鼓奏牺尊。低头结嗉不能饮，哀鸣踯躅欲有言。温沂寒泗有息壤，区区饮啄自生存。女家司寇接淅就长道，何不留置明堂享清庙。于嗟三卿太草草，可以人而不如鸟。君不见汉班姬，增成避宠时，团扇掩泣秋萤低。银床象簟一半冷，绮户寂历流蛛丝。此时飞燕在昭阳，君王一身尚不足，赤凤飞来燕侍郎。十五吹箫庆安世，寻常掣履冯无方。长安道上黄金偏，但至西坊甲第不复前。竖儒杖头挑一钱，亦足买醉春风颠，我今无言君且眠。"}