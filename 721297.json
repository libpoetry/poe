{"id":"721297","title":"狱中杂纪二十六首","dynasty":"明末清初","author":"陈恭尹","text":"铃柝鸣终夜，星河耿暮秋。但令圭未玷，休问杼曾投。东海仍秦帝，南冠号楚囚。此身翔不下，何处学轻鸥。土室分东半，疏篱别作房。灶烟凝几研，窗雨滴帷床。昼鼠游无惮，宵虫网不妨。故人知更甚，消息隔重墙。把钓时临水，为园少近郊。本非羊慕蚁，真有鹿悬庖。多病寻方药，无才愧易爻。古今同一梦，玄白不须嘲。圜扉今半月，佳节报重阳。粤俗人登墓，秋风稼在场。天遥唯见雁，地苦已飞霜。书札询儿辈，溪花几处黄。今年月食既，叠向夏秋看。晦魄冥无色，虚轮侧未安。阴消如有象，候满欲何端。三复修刑戒，能无儆有官。南生期免戮，葛相戒求闻。一自违丹阙，唯知恋白云。蝉无遮噪叶，豹有害身文。将老婴缧绁，深惭父母坟。柳底看棋出，篱门步月开。偶因闲得乐，旋以寂生哀。世岂祥凶物，人应弃死灰。如何文字债，犹到狱中来。古塔标虞苑，高城号尉佗。青蝇犹宿昔，黄屋久消磨。午梦书能送，秋吟酒易多。死生闻有命，缄口欲如何。已是伤心客，那堪太息声。隔墙来断续，入耳怨分明。世俗趋倾险，神州尚甲兵。何时瞻化日，青草狱门生。栩栩梦中蝶，飞飞霜后萤。半床书共寝，永夜月同醒。觅纸题新句，笼灯课旧经。已忘身是系，只作户长扃。初度寻常度，今兹倍怆神。伤哉居秽地，不敢礼先人。乱日生何乐，馀年死与邻。只愁来世事，难定报恩身。一旬双讳日，近接我生初。泪滴重泉下，身从九死馀。为禽填苦海，作蠹饱尘书。已比先人老，千秋愧不如。九月寒如此，今年闰较催。萧条天外雨，飞洒粤王台。风定闻新雁，人来说早梅。江山寥落处，登望几时开。往哲居忧患，皆为进德门。鄙人无意志，一卷自朝昏。渴得楂梨快，寒加襆被温。近邻贤首领，间日送清尊。烽火兼舟楫，艰危四十馀。几为弓外鹄，一葬海中鱼。债岂他生偿，名应狱吏书。闲来寻旧将，追问乱离初。一夜江城雨，萧萧长鬓华。入心鸣万点，为润想千家。倍助天昏黑，如兼客叹嗟。乡园归未得，催尽小梅花。三旬行万里，奏使旧能任。驿路无淹骑，秋风有报音。迟留关厄数，速免或他侵。死地寰中满，为忧岂独今。神签曾信手，消息一阳初。始日深愁远，而今虑且虚。灰寒终应管，云暗可劳书。天地心谁见，乾坤莽自如。多虑凭天遣，深寒到酒消。掩书吟竟夜，辞客卧终朝。霜角思江槛，风铃隔丽谯。向来临眺地，红树一萧萧。举世悲先烈，虚名萃眇身。局天非一日，画地又何人。不献邹阳作，终知石父伸。从来黄与绮，秦汉未称臣。身世犹如昨，风威只觉寒。数为百日满，序是一年残。北使归何缓，南音操已阑。敝衣行卒岁，省事且为安。春前殇两稚，灾祸不云孤。岂谓妻孥泪，居然泣老夫。往来询动履，肥瘦寄衣襦。会有生还日，张仪舌在无。一岁聿云暮，万方劳未还。济师江上戍，转粟雪中山。身等齐民列，名蠲力役班。合将经月系，消折半生闲。昨日报春初，今朝是小除。旧枯泉脉润，新脱柳芽舒。生态看星鬓，忧端卜历书。家家勤祀灶，儿女望何如。已歇霏霏雨，初回习习风。日车朝渐北，斗柄夜方东。大梦过前事，长愁到老翁。羁栖频度岁，只欠狱门中。岁旦明朝是，天书昨夜归。岂应违咫尺，无处问恩威。且学餔糟醉，从嗔食覈肥。入春开笑口，不复有危机。"}