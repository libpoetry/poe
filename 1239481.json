{"id":"1239481","title":"归故里","dynasty":"元末明初","author":"谢应芳","text":"忆昔走避兵，弃别乡井去。意将朝暮归，行行重回顾。安知今一纪，方踏去时路。四郊皆蔓草，白日暝如雾。披榛访闾里，隔水拜丘墓。伤哉脊令原，黄蒿走狐兔。别墅破垣在，邮亭乃新作。邻儿二三辈，衡茅昼扃户。初若不相识，熟视肖厥父。坐久泣且言，为我话亲故。什九死兵戈，馀亡不知处。其词吐未终，我泪已如注。对食不能餐，相期归蚁聚。吾将语吾儿，卖书买农具。归耕滆上田，宜若乌返哺。吾其正丘首，此心庶无负。"}