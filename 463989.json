{"id":"463989","title":"习家池感怀","dynasty":"当代","author":"杨雪窗","text":"我来遥忆襄阳侯，歇鞍卜宅林泉幽。筑池乃依陶朱法，攒石绕鲤作九洲。萦迂便有江湖意，钓台垂纶恣优游。濯足濯缨饶逸兴，名传耆旧足风流。山翁倒著接䍦自许高阳客，孟公竹露松风屡迟留。惟馀秋水鉴苍昊，可怜故老空山丘。人间只作沧浪看，啼鸟声中惊世换。不见园庐掩蒿藜，夜夜蛩鸣衰草岸。客子风尘起徊徨，坐觉天地亦方塘。周回岛屿鱼千里，只在微澜藻荇乡。"}