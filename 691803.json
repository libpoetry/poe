{"id":"691803","title":"新买东庄宾友携酒往看十绝句","dynasty":"明","author":"李梦阳","text":"芳园垂老惭为主，门巷开除即是家。不知樱树春能早，便把樱花作杏花。园芳细认纷无数，大半朱英间碧林。搴蕊美枝惟恨晚，对花谁记种花心。年来好事推刘四，酒兴花情老独浓。最喜能移山茉莉，所嗟犹欠木芙蓉。黄鹂故啭千头柳，白蝶能穿百结花。敢道墙榆浑不用，新巢树树可慈鸦。今春自买城东园，暇即郊行不惮烦。不应对客誇林竹，日日柴门有驻轩。买地兼园巳自饶，来游况是百花朝。细看却怪林间笋，迸槛穿篱只恁骄。静处亭亭竹万竿，美烟濡露不曾寒。多栽要识前人意，秀色凭渠雪后看。鲍子知我远载酒，郑生骑驴犹踏春。灞上孰如彭泽柳，竹林休认草玄人。边村黄子先曾约，百亩十年今卜邻。元是隐沦须共酒，非因花树始同春。为花底恁朝朝出，风日清和今古稀。传道郑生重载酒，寄言花蕊莫轻飞。"}