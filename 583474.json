{"id":"583474","title":"过远河铺感怀郧襄之界","dynasty":"明","author":"王缜","text":"少年初北游，惊见十八滩。一水屈曲险，四面山巑岏。壮岁使交趾，横州涉乌蛮。险怪尤怖人，失指齑粉残。后经南剑峡，菡萏水石翻。镇远水更驶，仿佛滟滪难。广石昭平濑，无亦伯仲间。今来印子国，远河奔沸湍。地理虽云异，气象同奇观。惟有汉水远，出峡嶓?山。自叹足迹苦，四方常间关。"}