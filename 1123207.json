{"id":"1123207","title":"南歌子","dynasty":"宋","author":"赵子发","text":"天末疑无路，波翻欲御风。此身忽在玉壶中。醉倒不知、南北与西东。猎猎遥鸣草，飕飕静打篷。与君回棹碧云浓。不是思归、只为酒船空。人有纫兰佩，云无出岫心。扁舟来入碧涛深。坐见楚咻、儿女变齐音。但醉双瓶玉，从渠六印金。此时何处可幽寻。风定津头、白日照平林。"}