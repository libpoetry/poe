{"id":"43614","title":"沧州道中","dynasty":"清代","author":"阎尔梅","text":"潞河数百里，家家悬柳枝。言自春至夏，雨泽全未施。燥土既伤禾，短苗不掩陂。辘轳干以破，井涸园菜萎。旧米日增价，卖者尚犹夷。贫者止垄头，怅望安所之。还视釜无烟，束腰相对饥。欲贷东西邻，邻家先我悲。且勿计终年，胡以延此时？树未尽蒙灾，争走餐其皮。门外兼催租，官府严呼追。大哭无可卖，指此抱中儿。儿女况无多，卖尽将何为？下民抑何辜，天怒乃相罹，下民即有辜，天恕何至斯！视天非梦梦，召之者为谁？呜乎！雨乎！安得及今一滂沱，救此未死之遗黎！"}