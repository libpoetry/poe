{"id":"436718","title":"再和","dynasty":"金末元初","author":"段成己","text":"凉月娟娟玉半裁，晓风吹梦下瑶台。笛兼邻杵相和切，秋共羁愁一并来。到处溪山容我懒，违时颜面向谁开。少陵可笑行藏拙，独倚危楼刚自猜。瘿杓天然不用裁，日倾新酝剥莲台。几回醒酒风才过，一霎催诗雨又来。两脚只堪閒处著，寸心赢得片时开。此身有类伤弓鸟，曲木无情亦暗猜。"}