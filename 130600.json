{"id":"130600","title":"先兄至能远忌丙寅十一月十七日行都谢氏家寓","dynasty":"宋代","author":"陈著","text":"人生有兄弟，手足相扶持。兄死我独生，我生独何为。父母生我晚，我忆我儿痴。兄出我挽袖，兄入我迎衣。低头嗅我头，垂手牵手随。指望我长成，口授书与诗。嘉定癸未春，授笔题春词。词云青春过，二十七年期。谶谶语殊可怪，河鱼忽乘之。缠绵日以革，医药穷所施。我父解衣典，我母躬爨炊。犹谓病有瘳，谁料终莫医。家徒四壁立，正赖兄撑支。进有功名望，退有菽水资。胡然遽止此，门户将依谁。风雨屋栋倾，江海亡楫维。父母相持哭，二姊哭抚尸。时我甫十岁，痛哭已深知。我今五十三，梦见犹涕洟。今日是何日，有感兄死时。老泪滴复滴，往事那可思。回首天地閒，阋墙何人斯。我抱无兄恨，且为世道悲。耿耿不成句，聊以示诸儿。"}