{"id":"571024","title":"三寿堂诗","dynasty":"明","author":"符锡","text":"敦仁寿自致，福备乐由生。仙翁海屋姿，令子甲科名。贵寿如有期，封章倏来并。颂声满华堂，草木被光荣。静隐容何脩，善缘还自徵。处身无外慕，泽物本至情。开轩对松菊，觞咏谐弟兄。瑞凤怀仙署，星轺下玉京。弭节寿觞举，趋庭莱綵轻。遄归何所迫，王事有期程。忠孝靡二涂，去矣念兹行。"}