{"id":"1246697","title":"花心动","dynasty":"元末明初","author":"刘基","text":"墙下红葵，向斜阳、犹开那时颜色。半捲绣帘，独倚雕阑，泪眼为谁长滴。九疑烟雾连蓬岛，蜚鱼去、浑无踪迹。旧游处、空馀满地，绿苔堆积。百岁真如过客，待落蕊重荣，不知何夕。镜掩素尘，香歇罗衣，此恨怎生消得。夜凉月转梧桐影，青灯共、疏萤寥寂。正憔悴、饥虫又啼暗壁。"}