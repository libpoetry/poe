{"id":"160723","title":"明妃曲·掖庭国色世所稀","dynasty":"宋代","author":"王炎","text":"掖庭国色世所稀，不意君王初未知。欲行未行始惊惋，画史乃以妍为媸。约言已定不可悔，毡车万里随单于。天生胡汉族类异，古无汉女为胡姬。高皇兵败白登下，归遣帝子称阏氏。欲平两国恃一女，乌乎此计何其疏。至今和亲踵故事，延寿欺君何罪为。此生失意甘远去，此心恋旧终怀归。胡天惨淡气候别，风沙四面吹穹庐。琵琶曲尽望汉月，塞雁年年南向飞。"}