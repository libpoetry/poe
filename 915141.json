{"id":"915141","title":"四月二日进士唱名万里以省试官待罪殿庐遇林谦之说诗夜归又得林柬因纪其事","dynasty":"宋","author":"杨万里","text":"清晓朝帝所，就列复少须。不逢林夫子，于何得故吾。宫云霁犹未，宸风爽亦初。说诗怜新体，信美古则无。将无古人拙，未必今制疏。夜归辱良讯，送似谈笑馀。病怀翻不乐，此意从谁舒。短歌纪幽事，老矣复焉如。"}