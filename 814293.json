{"id":"814293","title":"金陵怀古","dynasty":"清","author":"周起渭","text":"钟阜犹存王气销，石城自打晚来潮。行逢旧燕乌衣巷，偶听残莺白下桥。风月一天袁虎咏，衣冠满地阿龙超。临觞莫漫悲千古，六十年前是六朝。赌墅风流误后贤，屡朝狎客递当筵。宫车惯入鸳鸯寺，台阁新翻《燕子笺》。千载埋金悲故国，十州镕铁铸当年。停云歌歇行云散，断送繁华尺五天。江孔倾危不足论，可怜名士亦脂唇。犊车诣阙宁非妄，翟茀蒙尘岂是真。削柿南流满淮甸，回戈东指下湘滨。帝星长白增芒耀，前路驱除定有人。尔汝歌如水调长，江南江北共凄凉。不知横锁千重断，尚恋回舟一水香。红豆按歌空有泪，庭花比玉恰逢霜。到今无客悲禾黍，旧院人还说顿杨。"}