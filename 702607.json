{"id":"702607","title":"次韵和牧斋移居六首","dynasty":"明","author":"程嘉燧","text":"城坳水转见山穷，一壑平分置此翁。粉堞丹崖排闼上，朱阑绿浪到门中。言公巷北春泉黑，老子祠西夕气红。认取主人巢屋去，不知城市与新丰。旧馆森然松栝宫，耦耕今在墓田东。莺迁北郭求时鸟，鲲徙南溟语夏虫。鸟鹊不劳三匝绕，鹪鹩仍占一枝同。君家突兀千间厦，大庇欢颜在此中。出郊市女晓阗然，入宅图书晚尚迁。尘暗流苏晴散曲，花明驰道月生弦。新收巧妇先当户，久放胎禽自上船。药臼丹炉连巷陌，移家端合有神仙。出户褰裳揽子裾，绝甘分少肯留余。未烦马汗曾充栋，不及牛腰免借车。包裹旧毡怀半砚，簏藏退笔挈中书。年来种豆南山下，草长苗稀计已疏。乌皮几在十年闲，虚阁松声锁旧山。南巷岂须推大宅，东头只合借三间。未甘洒扫专除室，不作侏儒笑抱关。却愧此身同社燕，衔泥来往傍人寰。百年一宿总蘧庐，憔悴何堪倚卜居。秋水濠间问园吏，桃花源上狎秦渔。卧游四壁神仙画，行把残编老易书。屋上青山依旧色，新泉冷冽味何如。"}