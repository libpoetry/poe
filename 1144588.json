{"id":"1144588","title":"次韵三首","dynasty":"宋末元初","author":"郑思肖","text":"百岁光阴十过三，故山路梗梦中还。看来身在终为累，悟得心空始是閒。几度踏云归草屋，有时卧雨掩松关。人间转盼皆陈迹，何必长生久驻颜。活计烟波羡谢三，醉眠钓艇去仍还。为怜死者今何在，笑杀忙人不识閒。烛影欲残登夜榻，鼓声未绝启晨关。匆匆役役尘中走，一见青山一动颜。花前欢笑忆春三，何故东君尚未还。一寸心中千种事，百年世上几时閒。虏迁玉帛犹归市，马犯金汤即弃关。生怕朔风吹下雪，飞来点鬓妒红颜。"}