{"id":"1053133","title":"寄龙井辨才法师","dynasty":"宋","author":"释道潜","text":"法师安远徒，我见常磬折。颓纲制像运，基搆甚宏达。煌煌四十载，说法倾吴越。人天会方丈，万趾常杂遝。蔼然如丘山，四座羞蚁垤。投老倦挥麈，毅然辞且决。饥鹰得秋风，转盼俄一掣。结茅南山陲，云萝占幽绝。昔我海上还，相寻访林樾。夜阑叩微要，猿鸟寂不聒。慧风洒幽襟，法雨濯枯蘖。别来今四载，寒暑惊屡阕。相望如晨星，杳杳各天末。何当从杖藜，一笑龙泓月。"}