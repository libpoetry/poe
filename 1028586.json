{"id":"1028586","title":"送林城山归上饶","dynasty":"宋","author":"蒲寿宬","text":"平生喜诵城山句，一诵千回起狂慕。梦魂夜夜峨眉巅，峨眉只在家西住。照人楼蜃嘘青红，落笔天虬走云雾。冥搜古髓生润芳，坐演正声入韶濩。兰宫璧水俱隽功，金马玉堂岂迂步。何人为叫阊阖云，试使琅玕一披露。男儿岂暇谋温饱，丹心要使辉青素。水潮方仰昌黎韩，日边又起长沙傅。玉山万仞高岧峣，丛玉琤琤悦朝暮。嗟哉精卫愚复愚，海石悠悠力安措。傍人龋齿看痴狂，持此痴狂向谁诉。古来离别惟有酒，此别情酸酒如醋。萍蓬万里终有家，而今更把家为路。"}