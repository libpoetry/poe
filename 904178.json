{"id":"904178","title":"次陈叔易太湖二十韵","dynasty":"宋","author":"李处权","text":"北客何来此，浮生直偶然。风飙从禹穴，日脚近虞渊。渔唱谁能问，鸥盟我不捐。燃犀怪可睹，击树讯空传。钓石温徐坐，樯竿稳近联。波明疑练妥，山净学眉连。客上三千履，军呼十万鋋。可思江柳下，秖欠舞衣前。鼓柂知无及，乘查怅未缘。远中微隐树，阔外莽横天。缥缈湘灵瑟，夷犹范蠡船。健帆风作驭，骇浪雪盈颠。行鹭纷群起，孤鸿杳独鶱。断崖方怒吸，浅濑或劳牵。夜泊星辰逼，晴占日月偏。幽姿閟蛟室，神物护龙泉。世乱甘沦隐，涂穷枉乞怜。渚花迎日笑，岸草信人沿。颇欲追双桨，无因共两舷。时来如谢朓，三复有馀妍。"}