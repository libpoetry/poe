{"id":"1226457","title":"送赵公子去疾侍平章鲁公归蜀","dynasty":"元","author":"大欣","text":"所羡还乡乐，兹行得侍亲。鲁公黄阁旧，宣诏紫泥新。给传舟车备，承筐玉币陈。会灵奔岳渎，移次动星辰。父老怀遗爱，朝廷眷大臣。百年轻重计，一舸去留身。子职共承重，亲知嘱谕谆。行庖供膳早，张燕进觞频。宝瑟调银甲，雕盘脍玉鳞。云林还吊古，风物独伤神。地势金城壮，山光锦浪匀。江喧初上峡，树远欲通秦。牛女天河夜，鱼龙野水春。丰碑临奰屃，高冢抚麒麟。侧听歌淇澳，犹闻起渭滨。上尊罗甲帐，仙仗拥蒲轮。朽栎依琼树，飞华恋锦茵。峨眉寻旧约，谷口卜劳邻。愿结香山社，终陪绿野宾。相期无远别，万里月随人。"}