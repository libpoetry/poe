{"id":"1117355","title":"秋怀","dynasty":"宋","author":"连文凤","text":"草木一何情，荣悴皆有时。飒飒凉风至，一夕失华滋。壮士抚萧晨，慷慨令心悲。流光日以迈，西风生别离。渺渺愁予怀，此怀谁能知。天高正寥泬，深夜群动阒。秋声从何来，淅沥复萧瑟。须臾忽澎湃，愁思若悽恻。罢琴试静听，纷纷鸣四壁。有如贾少年，流涕重太息。时事已凄凉，俛仰一今昔。嗟余复何言，抱此长戚戚。西北多阴风，日夜吹裳衣。草虫动机杼，札札鸣声悲。百忧弥中肠，欢乐复何时。今日忽已逝，来日未可知。且饮以狂药，酩酊从所之。漫漫秋夜长，夜长不能寐。抱琴出中庭，月影落在地。一弹复再弹，声澹趣亦至。谁家筝笛声，纷纷乱人思。音响何急促，忽忽无古意。嗟哉钟仪心，千古独憔悴。茫茫秋水波，灼灼芙蓉姿。采之不盈匊，及此行乐时。阳鸟来南翔，玄鸟将西归。羁旅独牵营，泯默生穷思。美人不可见，长歌以自怡。季鹰真达士，弃宦归东吴。禄无盈寸荣，盎无升斗储。盘桓吴溪上，所乐只在鱼。怀组夸乡里，佩印骄妻孥。朝从高鸟翔，莫随舜华枯。富贵岂不好，不能少须臾。朔风吹尘沙，出门皆畏途。抱影廓独倚，新荣非良图。阴阴陵上柏，离离陵上草。樵儿与牧竖，踯躅陵上道。蜕骨出榛莽，后土不爱宝。衰蝉吊寂寞，寒蟾照枯槁。白云散同漫，西风不敢扫。盖棺千年后，既往不能保。人生血肉躯，百年终丑老。安得紫微书，遗我一火枣。娟娟谁家女，轧轧弄机杼。买丝织未成，催租立当户。下机愁向人，憔悴不敢语。泣涕走深山，深山更风雨。"}