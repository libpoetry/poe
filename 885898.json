{"id":"885898","title":"东湖生双莲花守者以为郡斋献馆宾黄云夫有诗述其事应史君属和且以见示辄次韵","dynasty":"宋","author":"许景迂","text":"王业根本在豳岐，郡国千万分柯枝。使君驷马一马驰，三台瑞应天为之。视吏舆台民如子，不烦颐指而气使。铃斋宴坐扬仁风，披拂东湖花十里。六月为霖报政成，山光水容朝暮新。春王淘珠登早穑，比邻果是华胥国。采莲游艇献骈芳，蜀客作歌纪其祥。转而上闻君相喜，伫待来归政事堂。"}