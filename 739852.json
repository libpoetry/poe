{"id":"739852","title":"至黄厓再登文殊塔观瀑","dynasty":"清","author":"袁枚","text":"黄厓天上生，对面作浪起。我头不敢仰，诚恐浪压己。岂知下望深，青天反作底。山外有山立，山内有山倚。颇类人衣裳，幅幅有表里。忽然暴雨来，人天一齐洗。避登千寻塔，正对一条水。瀑布从高看，匹练更长矣。始知开先寺，相离咫尺耳。只为绝巘遮，纡行十余里。"}