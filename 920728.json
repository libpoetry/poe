{"id":"920728","title":"铁沟行赠乔太博","dynasty":"宋","author":"苏轼","text":"城东坡陇何所似？风吹海涛低复起。城中病守无所为，走马来寻铁沟水。铁沟水浅不容辀，恰似当年韩与侯。有鱼无鱼何足道，驾言聊复写我忧。孤村野店亦何有，欲发狂言须斗酒。山头落日侧金盆，倒著接䍦搔白首。忽忆从军年少时，轻裘细马百不知。臂弓腰箭南山下，追逐长杨射猎儿。老去同君两憔悴，犯夜醉归人不避。明年定起故将军，未肯先诛霸陵尉。"}