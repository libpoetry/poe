{"id":"615426","title":"元夜同王季重姜仲讱何龙友观灯米仲诏光禄宅","dynasty":"明","author":"李孙宸","text":"考槃不在远，高馆帝城隅。乐事时相假，春来景更殊。鸿钧转邹律，明媚满皇都。士女新妆炫，侯门锦帐纡。千金竞一刻，百宝溢交衢。每上六鳌驾，云中双凤扶。何如清净地，光现牟尼珠。树发银花火，屏妆金缕图。列筵星彩动，番席月轮孤。大地涵瑶镜，千家坐玉壶。羁心怜越鸟，新调听吴歈。楚客捐兰佩，燕人混酒徒。萍逢缘不偶，星聚事宁诬。未论千秋事，聊穷五夜娱。游何须秉烛，饮且恰呼卢。兴剧愁更促，歌清缓夜徂。百年聊复尔，七尺胡为乎。遇景应同惜，寻盟未许逋。群公自钟鼎，小子渴江湖。他日怀芳躅，南征雁有无。"}