{"id":"1222119","title":"赠青社诸公","dynasty":"元","author":"郝经","text":"北风吹海氛，雄鲸偃修鳍。皇皇择木鸟，落日将安之。清霜摧丰林，枯沙没卑枝。况复天地闭，岂汝飞腾时。嗷嗷复嗷嗷，途穷愈多岐。寸心增郁陶，拊髀潜生悲。苍茫欲问津，谩使行人嗤。赖有鲁连子，亦在东海湄。举手谢浮世，共欲寻安期。扶摇三山巅，笑傲云涛低。半夜开扶桑，弄日腾清辉。伊昔孔尼父，亦欲居九夷。世网傥可逃，去去夫何疑。"}