{"id":"823155","title":"万年欢 寿休庵，方回韵","dynasty":"清末近现代初","author":"赵熙","text":"末路乡关，先朝宿耇，寿觞红藕花妍。铜狄摩挲，知是前汉何年。禄尽空馀苦命，剩池塘留取阿连。馀生事，锦里乌巾，榜门别号天全。香山雅会，梦华遗老，重歌水调，一奏冰弦。漫把桑田新怨，堆上吟笺。小传齐家定了，分诗穷，早注生前。聊相醉，孤鹤南飞，一庵人外岿然。"}