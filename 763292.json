{"id":"763292","title":"水调歌头 其三 别其年次淡心韵","dynasty":"清","author":"吴绮","text":"如尔才华好，天意岂徒然。如何湖海飘泊、无处问苍天。十载武昌寒月，一夜文园秋雨，灯下舞龙泉。言别河梁上，泪落酒樽前。贫孺子，寒范叔，漫求怜。丈夫豪气、自应举步有云烟。谁似长卿词赋，领取邺候宰相，好向古今传。君去莫复问，吾道定逢年。"}