{"id":"764322","title":"沁园春 其二 五闰词为吴香为作","dynasty":"清","author":"王士禄","text":"我友中牟，自序生平，达人之风。道闭目不窥，还成公案，折腰倘许，也胜飘蓬。饮不三升，瓶无半菽，日筑糟丘念困穷。萧散意，更香山居易，甫里龟蒙。悬弧五闰才逢。已斑鬓、行称六十翁。叹河清难俟，良辰馀几。社樗无恙，散木期同。诗唱黄河，书藏名岳，此寿原齐华与嵩，还相调，能十篇赠我，百闰遗公。"}