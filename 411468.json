{"id":"411468","title":"烧炭女","dynasty":"近现代","author":"刘凤梧","text":"薄命朱颜总俭妆，蓬门争识绮罗香。平时阿母教炊爨，午季诸姑共采桑。忽闻村社来师旅，征取工兵到闺女。底事军书日夜催，爷娘相顾泪如雨。女儿亲老无兄弟，欲倩旁人真不易。检点行装只敝衣，风霜凛冽稀棉被。黎明里正已到门，只说寒窑在远村。男丁伐木女烧炭，作工直到月黄昏。明堂山上多烟雾，回望家乡隔云树。身寒不得衣轻棉，腹饥惟有餐山芋。栗树千斤装一窑，手执叉钳日夜劳。忙时那避风和雨，争取工分夺锦标。同行堪悯张家嫂，伊有孤儿在襁褓。丈夫前岁去从军，家有慈亲已衰老。儿依祖母哭要娘，白衣黄口泪沾裳。我闻此语心如捣，亦抛红泪向斜阳。斜阳欲下天将暮，指挥催炭急星火。一窑要炭产千斤，如少一斤要赔补。赔补不得将被囚，满身不觉汗浆流。官家有女贪酣睡，日高三丈卧红楼。茅棚夜冷浑难寐，不识双亲知也未。欲倩鳞鸿寄音信，争奈工头若魑魅。强取家书翻复看，不许一字说艰难。儿家辛苦何人惜，山谷繁花任自残。花残天上馀明月，几度团圞归不得。夜永衾寒向火红，天昏眼倦悲云黑。稻禾栖亩无人收，婴儿在室乏娘求。装炭固须劳织女，驾车尤复累牵牛。烧炭延期到冬节，万座洪炉炼钢铁。铁运邻邦换器机，讵知都是工人血！山中女儿重添愁，千人跃进争上游。家有老亲望儿返，何时马角乌白头。我有荆妻亦在数，检查身体力不够。糇粮已裹欣放归，儿女嬉嬉告亲友。只有邻家薄命姑，仍在山中作火夫。风霜饱试朱颜老，谁识鲛人泪溅珠！"}