{"id":"1248996","title":"题烈女庙","dynasty":"元末明初","author":"王逢","text":"遗庙湖阴四百年，斑斑江竹映婵娟。鱼龙水落萑蒲外，鸡犬村成檿柘边。不待清名垂女史，尚存贞魄降神弦。君王社稷今焉在，伏腊粢盛自俨然。帷箔夜凉临月榻，佩环晨响起云軿。湘灵鼓瑟虞风盛，蔡琰闻笳汉鼎迁。嗟彼生还羞故国，何如死节报皇天。明妆靓服黄尘里，重为伤时涕泗涟。"}