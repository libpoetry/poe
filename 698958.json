{"id":"698958","title":"钮给事中花园藏陈山人所画水仙花次王子韵一首而陈文学示我五首故我亦如数","dynasty":"明","author":"徐渭","text":"西子当年浣苧罗，山樊阿姊亦凌波。一丛挂向黄门壁，二美容颜若个过。秦楼有女身姓罗，使君立马待回波。正侣水仙初放雪，二十未足十五过。年年花药縳红罗，给谏池塘影赤波。争似黄冠簪玉导，色虽不及丰神过。弓鞋窄窄寸来罗，踏水乘鱼浅浅波。谁把江蛾勾入画，夫人自嫁不吾过。海樵笔能移汨罗，分明纸上皱鳞波。况添一种梅花妹，比较离骚香更过。"}