{"id":"1144086","title":"辛卯元日三首","dynasty":"宋末元初","author":"方回","text":"六十年前五岁儿，梦魂历历万艰危。数声春雨微中酒，绝好梅花大欠诗。老病自应无世味，退脩焉用要人知。十兄弟行唯身在，未可全狂且半痴。回首同庚五岁孙，老夫老矣尚何言。一生酒债兼诗债，数亩花园半菜园。雨泞谓难来贺客，马嘶谁忽顾閒门。倏无骤有真天相，径为茅柴覆瓦樽。十年争席听渔樵，办著心情耐寂寥。老觉岁华殊易迈，愁嫌日晷似难消。纵无诗句题桃板，也有春光到柳条。何限贵人近俱夭，镇长穷健不逍遥。"}