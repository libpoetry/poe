{"id":"907046","title":"周巨寺","dynasty":"宋","author":"李复","text":"长杨夹通津，修竹带北冈。寻行不知远，时闻芝朮香。渡溪陟翠巘，松柏高苍苍。木杪见栌檐，塔庙居上方。盘步曲折峻，入门庭宇荒。道人貌清羸，趺坐临朝阳。手持天竺书，贝叶翻金光。炉残柏子烧，龛续明灯长。见我默不语，举杖鸣匡床。以示清静观，妙出转徙乡。我从绝塞来，尘侵两鬓霜。形骸久颠顿，思逐归鸟藏。偶来叩禅扃，夐与人世忘。金篦刮病膜，清冰沃烦肠。铁牛耕石田，海底种扶桑。超然越初地，青莲泥中芳。"}