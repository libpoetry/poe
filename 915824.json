{"id":"915824","title":"遍游庐山示万杉长老大琏","dynasty":"宋","author":"杨万里","text":"肩舆小斑筠，地志古青册。初穿千长松，忽仰万绝壁。观山不知名，披志失山色。行行问不住，一一渐可识。何代五老人，登峰化为石。年龄今几春，齿牙谅无力。天赐五玉乳，与渠供朝食。渊明醉眠处，石上印耳迹。逸少养鹅池，藓花渍馀墨。鹤鸣南天青，龟拜北斗白。栖贤缘不浅，月枕借云席。万杉与开先，弄泉碎珠璧。病眸贪穷眺，趼趾怯周历。同游多俊人，淡话半禅伯。兹来殆天假，不尔岂人及。归船载晓星，回首两相忆。"}