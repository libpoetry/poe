{"id":"705025","title":"江南弄","dynasty":"明","author":"霍与瑕","text":"生儿百日丧所天，春风秋月恨绵绵，三年五载抱儿眠。抱儿眠，强嬉笑。欲引诀，怜儿少。儿生七岁美容姿，趋跄步武逞威仪，良辰吉日尔从师。尔从师，予从父。生别离，勿相顾。孤灯微灭天气凉，更深夜静影徬皇，上床莫更唤阿娘。唤阿娘，知何处。悲复悲，谁怜汝。天明早起风萧飕，八旬祖母为梳头，随群逐伴学中游。学中游，归来独。冷饭茶，聊充腹。"}