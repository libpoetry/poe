{"id":"816310","title":"臣虞杂取米盐琐事，成二十四诗，余读而悲之，勉答其半，韵既不次，语复不伦。亦犹杜陵野老同元使君春陵行，非敢云属和也 薪","dynasty":"清","author":"黄毓祺","text":"今年锥与地俱空，兀坐风吹雨打中。忽报朝来薪亦尽，灶前失却丙丁童。瓮头饥鼠夜嗟吁，米价频年玉与珠。折脚铛煨缨络粥，家风长自忆龙须。深居暗室免飞虫，时步空庭白月中。但恨相逢高索价，无人捉破卖油翁。胡乱何妨信手拈，宗风于载绝廉纤。阿侬也吸西江水，愧杀当年不少盐。枕上遥闻转辘轳，朝厨汲井已全枯。邻翁手段茱萸辣，乞水公然一滴无。采药何尝走百城，一茎拈起可怜生。有无甲乙更相代，杀活同时却两行。阿堵于今日以纷，临风荷叶舞轻云。空囊自笑长汀子，何处逢人乞一文。运水搬柴太瘦生，幞头著价更纵横。庞公应被天然笑，佛殿何须草数茎。黄绵袄子易经过，夜坐其如彻骨何。我手倘然同佛手，袖中少许是兜罗。携筐入市价难酬，薄暮无鱼归去休。岂是悬丝空钓月，金鳞昨夜又离钩。埋没嘉蔬古所叹，清晨犹得仰园官。感时借问端狮子，成佛何如吃菜难。蒲团一具在家僧，枯木岩前得未曾。见说三冬无煖气，镬汤炉炭冷于冰。"}