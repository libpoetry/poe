{"id":"713743","title":"答李缓山","dynasty":"明末清初","author":"屈大均","text":"昔在建陵时，与君尝不寐。干将徒出匣，宰割难自试。纷纷驽骀者，千里先骐骥。君击唾壶缺，酒酣益涕泗。神勇笑荆轲，乃为燕丹使。不与渐离行，匕首无成事。沉沉夜漏长，棋局消神智。英雄亦反覆，一子勿倒置。亚夫苦持重，诸军患儿戏。乌合取胜稀，皇皇徒逐利。壮心一日暴，十日寒频至。拂衣沔阳湖，君归如脱屣。赋诗向白蘋，垂钓持芳饵。云梦吞吐时，洞庭为酒器。遨游至五羊，寻找屠沽肆。相见即言易，剥极见天意。乾坤一硕果，万物所从始。贵以土德厚，栽培无老稚。相望及春阳，云雨同行施。"}