{"id":"431307","title":"寄怀惠湘季弟湘潭四首","dynasty":"近现代","author":"文斐","text":"无端烽火极天荒，遥忆潇湘欲断肠。最是恼人天际雁，终宵连阵咽清霜。达人从古贵知几，乱世何曾有是非。记得去年今夜月，霓园高唱《不如归》。漫云吏隐即神仙，匏系终多物累牵。浊酒一杯琴一曲，最宜人是远山巅。回首庭柯落日斜，乱山深处白云遮。何时共遂归林愿，柑酒流莺度岁华。"}