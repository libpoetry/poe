{"id":"1088927","title":"游千山观","dynasty":"宋","author":"张孝祥","text":"朝游七星岩，莫上千山观。东西两奇绝，势略领海半。长江写缣素，叠嶂俯杯案。中有万雉城，铁立不可玩。伏龙起行雨，老树舞影乱。冲风挟惊电，意恐崖谷断。路悬石磴滑，众客纷骇汗。嵌空偶自托，发若鸟集灌。须臾便开霁，杲日丽清汉。却坐山巅亭，容我乌帻岸。长怀付尊酒，别语不容判。会须九垓外，与子期汗漫。"}