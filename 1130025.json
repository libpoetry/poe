{"id":"1130025","title":"偈三首","dynasty":"宋","author":"释道昌","text":"道不属知，不属不知。知是妄觉，不知是无记。若真达不疑之道，碍他铜盘不打老鼠。所以抽身入，还从屋里来。报教台凳稳，聊且劝三杯。兄呼弟唤殷勤处，留得儿孙辨劫灰。未透祖师关，千难与万难。既透祖师关，千难与万难。未透时难即且置，既透了因甚么却难。放下笊篱虽得价，动他杓柄大无端。与我相似，共尔无缘。打翻药铫，倾出炉烟。还丹一粒分明在，流落人间是几年。"}