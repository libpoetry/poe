{"id":"695471","title":"留别少司寇顾梅田翁并诸贤","dynasty":"明","author":"林俊","text":"暮年此出重何功，相悉寅僚意许同。默有生全培帝德，薄存仁厚赞周风。丽天星斗心悬北，浃月官河路转东。没首平反馀系念，不禁衰飒对秋蓬。待罪公曹梦许惊，率先时共赞无刑。绳违如例施操纵，冲决何情易重轻。三典敢忘天地德，一心真欲鬼神盟。爽鸠千古凭谁嗣，直到苏公始姓名。"}