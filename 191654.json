{"id":"191654","title":"止斋曲廊初成","dynasty":"宋代","author":"陈傅良","text":"但酒胜如水，但花胜如草。小廊曲通幽，竹椽亦良好。止斋十数间，足以便衰老。檐低远风露，地窄易汛扫。浅溪浮薄觞，短屏糊旧稿。著书仅玄易，过客多韦缟。於中榜退思，谁其谅深抱。吾思亦已晚，吾退盍更早。怀哉彭泽令，仰止商山皓。维渊有潜龙，维岳有藏宝。煌煌暮春堂，三字落穹昊。昭回际南极，镇抚及东岛。胡然乃在斯，夙夜惧不保。鬼神无世情，呵护必有道。"}