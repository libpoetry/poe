{"id":"743319","title":"乡兵行","dynasty":"清","author":"吴升","text":"焚尔谷，毁尔屋。杀人如麻不敢哭，忍泪含饥草间伏。尔勿伏，贼人索尔剜尔目。尔勿走，贼人追尔刖尔足。尔有丁男尔御侮，十人可什五人伍。沿山树栅路置弩。守则鸣钲战则鼓。官兵十万动地来，犄之角之惟汝才。入贼阵取贼将首，驰归报捷旗门开。大府论功上封事，驻马田间问名字，千夫百夫尔长之。昨日村农今武吏，长揖县官投一刺。"}