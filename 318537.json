{"id":"318537","title":"扫花游·清明和少滨用片玉韵","dynasty":"现代","author":"庞俊","text":"好春过却，又谢了酴醾，绮怀酸楚。鬓丝换缕。照池塘涨绿，粉棉歇舞。酒醒天涯，倦枕高楼卧雨。唤人去。听格磔怨禽，声在何处。词赋空自许。对画扇青山，梦中归路。翠芹荐俎。倩烧春劝客，暂宽襟素。送日琴书，玉貌危城未苦。小留伫。看西征、竞催金鼓。"}