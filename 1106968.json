{"id":"1106968","title":"吾兄文夫宦游天台余将官于江左不胜感离之情用韦苏州那知风雨夜复此对床眠为韵作十诗以寄","dynasty":"宋","author":"王淹","text":"秋风一夕来，木落江水波。相将雁南翔，奈有孤飞何。四海兄弟少，百年离别多。傥坚归来心，富贵尔则那。送君南浦上，风烟惨前知。当时长江水，已与沧溟期。海经远山外，人在高楼时。潮来君莫忘，中有清泪滋。我家尺五天，行人指城东。老槐阅世故，高荫自清风。叵量陵谷变，犹叹斤斧空。故国岂乔木，遂应人与同。先人昔营菟，嵩少买别墅。后生久逸乐，稍识田家苦。平生十具牛，独立方寸土。至今龙门滩，犹梦秋夜雨。雨叶收馀音，寒虫怨遥夜。向来十年灯，致论秦屡借。白头错料事，抱璞睎世价。出门已绝倒，一字不堪藉。母慈怀远音，积雨人未复。朝来鸟鹊喜，门外书一幅。小邦王事繁，夜食忘归沐。何处望飞凫，山中酒初熟。安道乐东山，少游志乡里。二龙各同渊，屈信有彼此。何年金华客，异世赤松子。此谋非人决，头颅当自揣。膏以明自销，翟以文故翳。两苏事业远，卒与忧患对。夕阳西州道，江海怆馀悔。九折更徐驱，前有覆轨在。田园久芜没，何适为故乡。眷兹南阳阡，松柏日苍苍。但恨云边茅，无地安藜床。采蕨饮江水，此人那得忘。小草有远志，大樗可长年。山林自相许，风雨堪独眠。稍须三径资，莫问五湖船。从今坐右铭，可刻招隐篇。"}