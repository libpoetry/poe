{"id":"585521","title":"奉寿孙老夫人七十华诞诗十四韵","dynasty":"明","author":"湛若水","text":"得拜夫人懿，门楣与岳高。冰清辉斗极，玉润映天曹。咏葛芳先播，歌荇夙已芼。眉齐孟光敬，手绩穆姜劳。洁事帷粢盛，供脩在茧缫。五州襄抚镇，一德相夔皋。梱内成宾礼，庭中有凤毛。纬嫠忧在室，菜妇惬同牢。八座传闺范，三朝受帝褒。霞帔金紫绶，珠翟鹤云袍。寿域开江国，清谣尽世髦。曾孙嬉广宴，天姥效微醄。仙掌公分露，瑶池母降桃。想应称兕处，万舞并摇翿。"}