{"id":"1102972","title":"题族伯自醉翁吟稿","dynasty":"宋","author":"周密","text":"渊明千载人，太白一世士。天子呼不来，大吏徵不起。十诗九言酒，宁抱冻饿死。是岂真醉邪，寓意聊尔耳。翁今歠其醨，反骚笑湘水。翁醉非物欲，翁醉非势利。物不能醉翁，翁所谓自醉。惟翁知其天，醉吟醒时事。堪续醉时歌，可补醉乡记。请诵小阮诗，庶识醉翁意。"}