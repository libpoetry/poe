{"id":"1236503","title":"七月七日同宋显夫学士暨经筵僚属游上京西山纪事二首","dynasty":"元","author":"周伯琦","text":"联冈叠阜卫神都，万幕平沙八阵图。朝柱星垣周社稷，宗藩盘石汉规模。官堤亘野丰青草，禁禦深林暗碧榆。地辟天开到今日，九重垂拱制寰区。盘盘绝顶抚峥嵘，目尽天涯一掌平。海气腾空摇铁刹，山风卷雾净金城。鞲鹰秋健诸酋帐，苑马宵肥七校营。相顾依然情未已，携壶明日约同倾。"}