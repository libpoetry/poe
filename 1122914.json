{"id":"1122914","title":"送后村去国二首","dynasty":"宋","author":"胡仲弓","text":"人言责备过春秋，笑出修门肯怨尤。去国早知如许急，劝君何事莫来休。是非不信无公论，胜负常关第一筹。史笔未青先结局，天刑人祸免推求。累疏笺天乞挂冠，此时便合整归鞍。玉音不许难轻去，局面那知竟未安。但得中朝常有道，何妨右史左迁官。此行不被梅花累，把作寻常物外看。"}