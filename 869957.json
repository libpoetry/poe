{"id":"869957","title":"出都日涂中成","dynasty":"宋","author":"司马光","text":"贱生习山野，愚陋出于骨。虽为冠带拘，性非樊笼物。扬鞭出都门，旷若解徽绋。是时天风恶，灵沼波荡汩。龙鬣互骞腾，鸥群远浮没。川原寖疏豁，烟火稍萧瑟。草木虽未荣，春态先彷佛。桑稀林已斜，柳弱条可屈。蛛丝罥晴阳，鼠土壅新窟。徐驱款段马，放辔不呵咄。与尔同逍遥，红尘免蓬勃。"}