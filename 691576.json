{"id":"691576","title":"为陈维立题画","dynasty":"明","author":"李流芳","text":"桃花与流水，一往隔千春。畏向外人道，如何重问津。乞食未足耻，折腰真可怜。若止爱一醉，还应恋秫田。醉乡既可居，东皋亦逆旅。不能学河汾，长当友河渚。沉冥竟何意，兴会亦偶然。竹林缅高风，继轨得此贤。郎官名亦好，贺监更风流。人皆营一曲，名可得千秋。吾爱华子冈，辋水流日夕。如何舍此去，伤心赋凝碧。吾怪元道州，山水亦吾之。峿台临浯溪，漫浪良可思。乐天作草堂，胜绝拟终老。出处不自决，徒为泉石道。绘雪著堂中，坡翁署堂义。绘堂著雪中，安知非坡意。未能无所寄，养鹤复栽梅。鹤亦太多事，高飞候客来。"}