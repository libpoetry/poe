{"id":"1227681","title":"送观至能赴广西宪司经历","dynasty":"元","author":"傅若金","text":"蓟门官柳遍鸣禽，马上离人酒强斟。久以才名称阙下，忽持风采照江津。三湘晓雨开衡岳，百粤春深接桂林。何逊到官劳赋咏，谢安携客喜登临。吏人静往山城僻，部使閒过幕府深。溪里药苗寒自绿，道傍榕树昼多阴。蛮夷比岁频骚动，岩壑何人更讨寻。明日孤帆逐君发，长沙南望最伤心。"}