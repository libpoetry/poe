{"id":"626433","title":"登罗浮朱明洞天","dynasty":"明","author":"薛始亨","text":"绿罗次崖趾，重茧赴楹阁。阻积出杳冥，巃嵷敞阊阖。檐溜矗层峦，几席生萧飒。春阴隐暧结，昼永氤氲湿。倾耳风中琴，顾影响成答。猿饮绝攀跻，鸟羽煌纷杂。烟销空药灶，形解遗冠靸。锡泉绵古盈，象经终宵踏。盼睐扶桑迩，呼吸神渊合。调刁万窍鸣，湮掩百灵集。曦御重轮閟，驷玉埃风溘。尘表抗遐踪，何用徙于邑。"}