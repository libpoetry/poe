{"id":"751265","title":"渐西观察提点山右中江父老咸怀怨思献诗三十韵以志惓怀","dynasty":"清","author":"陈文騄","text":"兰蕙与蓬蒿，同生不同类。庭芷共江蓠，隔山扇馨懿。植物有本性，斯人洽气谊。譬如浑与淄，源分味一致。方寸契合微，名言无可志。下走滞京洛，时俊红尘萃。尤推彦伯贤，一见惊小异。既入季野室，气概四时备。盎然饮太和，不醪亦自醉。何期后十年，移官戏下吏。文宴纵清谈，往往抒宏议。怀抱郁青霞，渊雅而纯粹。恍遇祖约谈，次日如失睡。有时涉文囿，洸洸罗满笥。河东记委箧，崇山识简坠。怜我呰窳才，赖公琢成器。明月照人影，高云托广庇。不图好风吹，新纶忽迁地。休景知边情，盛绩御屏记。郑白千顷沃，欢呼迎新使。美意汉京洽，觖望鄣南怼。持靴念旧恩，攀辕洒新泪。我心益戚戚，欲言无一字。公方鬯远猷，岂为私情累。惟祝蚩蚩心，上感羲轩意。牙纛锡专征，江海重膺寄。白发旧部僚，老马伤憔悴。草亭筑四休，轩盖行抛弃。傥报我公来，重理出山辔。短歌寄离愁，烟波荡淮泗。"}