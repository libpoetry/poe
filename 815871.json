{"id":"815871","title":"南乡子 二首","dynasty":"清","author":"顾贞立","text":"消尽夜来霜。落木萧疏雁数行。一寸横波凝望处，潇湘。无限江山送夕阳。羞说擅词场。总是愁香怨粉章。安得长流俱化酒，千觞。一洗英雄儿女肠。携酒载婵娟。剪叶为帆藕做船。重系乌堤衰柳下，凄然。分付斜阳惨淡烟。谁与语寒泉。瘦影低鬟照可怜。不似清和风日好，湖边。红绽樱桃月正圆。"}