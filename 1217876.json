{"id":"1217876","title":"好溪堰为吴明府作","dynasty":"元","author":"陈镒","text":"县公筑堰东九里，大堤横截长溪水。引流下注万顷田，禾稻翻风翠云起。去年陂堰未曾开，况值亢旱天为灾。城中乱罢正萧索，兼无秋实人民哀。今年争看决渠雨，龙骨长闲挂梁梠。老农仰卧歌南风，但知欢乐无所苦。君侯事业如白公，流芳千载无终穷。愿公更展作霖手，均此德泽四海同。"}