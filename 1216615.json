{"id":"1216615","title":"题陈所翁九龙戏珠图","dynasty":"元","author":"张翥","text":"两龙颉颃出重渊，白日移海空中悬。一龙回矫一倒起，侧磔胡髯怒喷水。火珠炎炎如弹丸，爪底云头争控抟。一龙仰首逆鳞露，两龙旁睨苍崖蟠。怪风狂电浩呼汹，天吴倅立八山动。一龙后出尤崛奇，半尾戏绕蜿蜒儿。儿生未角已神猛，一顾却走千蛟螭。陈翁砚池藏霹雳，往往醉时翻水滴。便觉天瓢入手来，雨气模糊浑是墨。我尝见画多巨幅，簸荡惊涛骇人目。何如此笔穷变化，三尺微绡形势足。是翁前身定龙精，故能吸歘奔精灵。卷图还君慎封鐍，但恐破壁飞空冥。"}