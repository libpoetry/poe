{"id":"698177","title":"叹","dynasty":"明","author":"倪元璐","text":"凡到无如奈，冲喉翔白虹。穴皮穿蹴鞠，捶字隐丝桐。沸窍狼肠直，应声虫耳聪。提将心坎血，去逐不周风。哭笑俱难处，姬文造此谋。不如龟息閟，较比鹤鸣幽。族衍苏门啸，辕分华岭齁。愁城长万里，勃窣是烟楼。办此非寻俗，文心与赋才。神舆时喝节，候管忽飞灰。风有若号者，虫生名怪哉。小消蛙腹胀，正尔虑蚨回。吁咈难追帝，唯阿岂翊皇。传烽告义汉，警哨彻愁乡。自可配笳拍，藉之消剑铓。大都由怨作，以此续诗亡。不似无心蚓，茹泥徒吹喷。离骚经没字，颡叫子能言。逐闷出牙阖，盗情输耳垣。曈昽已激热，得致石人论。似有通消息，情深不可胪。读书叫警策，呵镜取糊涂。阎没前持橐，梁鸿后捧炉。坐煎忠孝士，声出变头须。"}