{"id":"243611","title":"诸人集予贫乐轩赏花以直把春赏酒都将命乞花","dynasty":"宋代","author":"邓深","text":"旭日酿融和，化工幻夭冶。吾家最岑寂，亦有花枝亚。光浮蝶翅动，香倩蜂须惹。名传文中谱，品入赵昌画。春归不可挽，恐被乐风嫁。急呼我辈人，趺坐花阴下。虽无裾可幄，赖有草堪藉。但愁欢未阑，酒尽不容把。明年长安城。走成逐东野。"}