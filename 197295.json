{"id":"197295","title":"水龙吟·道山玉府真仙","dynasty":"宋代","author":"高观国","text":"道山玉府真仙，去年再履论思地。西清禁域，眷深名重，年高身退。玉振金声，水增川涌，德兼才贵。爱知章引去，安车稳驾，轩冕付、谈笑外。兰玉孙枝竞秀，奉亲欢、莱衣同戏。蓬莱东接，苎萝西顾，三山耸翠。赐杖清朝，命堂绿野，放怀高致。似太公出将，卫公入相，为苍生起。"}