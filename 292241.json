{"id":"292241","title":"梅子黄时雨·乱后怀友同江子愚作","dynasty":"现代","author":"张慎仪","text":"看尽飞花，正梅子渐黄，乍暖还雨。春去不多时，已无觅处。犹是清和天气，个侬休向闲中误。林亭住。烧笋焙茶，也饶风趣。望里，层层云树。念故人千里，一别难聚。矧燹后江山，又伤惨沮。欲待追寻除是梦，梦中不辨西南路。情莫诉。拍一阕离骚谱。"}