{"id":"704333","title":"秋雨夜过公实","dynasty":"明","author":"黎民表","text":"急雨驱残暑，萧然夜掩关。秋声过乱竹，凉气殷空山。紫署君期入，青门我暂还。庭前桂花发，曾忆几人攀。懒性过逢少，襟期祇见君。雄心频说剑，清夜且论文。露早虫偏切，风高雁数闻。便应欹枕卧，时事日纷纷。隐几不成寐，萧条来朔风。高城翻落叶，远浦滞寒鸿。意惬新凉后，杯深永夜中。因君爱疏散，三径数来同。"}