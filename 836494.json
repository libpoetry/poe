{"id":"836494","title":"海中捕鱼歌","dynasty":"清末民国初","author":"陈肇兴","text":"北风吹沙寒冻竹，海鱼上潮团一簇。叶叶渔舟破浪来，撑叉使挺纷相逐。横沉巨网截波中，一举常麟数百族。小鱼战戢大鱼肥，半死半生血犹漉。满担挑来到市廛，腥风吹遍夕阳天。得钱沽酒时一醉，不脱蓑衣海上眠。一灯渔火随潮泊，夜半白鱼飞上船。"}