{"id":"108435","title":"秋字为韵·扶杖行阡陌","dynasty":"元代","author":"方回","text":"扶杖行阡陌，粳籼极望秋。儿孙邀按视，父宿听分抽。村佃同黄馘，山妻对白头。负禾难努力，拾穗尚明眸。粪薄嫌苗瘠，耘迟讶草留。后生无乃懒，今岁更奚尤。籴价先朝贱，租期旧尹优。迩来非昔比，谁复为侬忧。路远筋骸倦，风凉咳唾稠。采壶炊破甑，啖茹荐新篘。一饭都能几，三杯即告休。堆场喧鸟雀，隘巷集羊牛。幼稚茅茨候，吹呼果栗求。虽无玉鸠赐，端胜富民侯。"}