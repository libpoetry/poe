{"id":"948849","title":"又次韵醵饮","dynasty":"宋","author":"周必大","text":"层轩发天藏，初日照粉雘。雄观跨鹏背，烦促陋蚕箔。飞绥会兰亭，传觞写桑落。饮兴江海窄，逸气云天薄。虽无汉侯鲭，粗胜周礼醵。清欢谢丝竹，贺厦惊燕雀。围棋角胜负，献俳纷戏谑。凉风遍广坐，长夏失重熇。高会方继日，初筵今告朔。要令四难并，讵止一饷乐。明朝传绝唱，百年无此作。荐闻须狗监，赓绝愧鼠璞。今王驰蒲轮，之子尚莲幕。行参瑚琏用，归助栋梁托。读书照青藜，视草咏红药。回顾广文寒，莫忘鸡黍约。"}