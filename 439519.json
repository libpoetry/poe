{"id":"439519","title":"涿郡先主庙二首","dynasty":"金","author":"赵秉文","text":"炎烬终四百，海飞群雄奔。蛟龙离旧隐，豺虎瞰中原。仗义公天下，岂料中山孙。间关拒赤壁，颠沛乞荆门。刘郎非娇客，肯市一女恩。譬如鞲上鹰，既饱则飞翻。山阳公安在，洒泪西南坤。区区一隅地，鼎立争雄尊。灭魏壮图屈，窥吴遗恨存。呜呼永安宫，慷慨临终言。老瞒安足雄，死面腼奸魂。仁与不仁耳，成败何必论。天乎未厌汉，河洛不足吞。盗子复为盗，丕乎犹子元。等为一亡国，善恶终不谖。当时五丈桑，墙头摇羽葆。草木尚有情，人心不如草。缅怀车盖翁，三顾隆中老。乾坤一草庐，鼎足事已了。艰危奉命际，流涕出师表。一时会风云，千古事蘋藻。野农复何知，尚说官家好。筳卜传神语，瓦釜荐行潦。泸水耕馀村，范阳行处道。天留西日迟，地狭东风早。风霜惨燕雁，岁月愁蜀鸟。亦复梁父吟，尘埃惊潦倒。"}