{"id":"797581","title":"壶中天 喜女兄至自平洛","dynasty":"清","author":"谈印梅","text":"珊珊环佩，果伊人来也，惊疑才定。一自香车归去后，望断大雷芳信。尘榻空悬，金钱屡卜，倚楼灯前影。竹梢风过，打窗落叶成阵。回忆绮阁论心，弹棋击钵，茜幔搓肩并。雨散云飞刚一霎，往事从头休问。入梦寻诗，临流结屋，我欲偕君隐。楝花萍水，隔溪先买吟艇。"}