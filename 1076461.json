{"id":"1076461","title":"二妙堂望九十九峰雪","dynasty":"宋","author":"周紫芝","text":"北风卷地天漫漫，长空下舞十翔鸾。天公吹絮作飞雪，大匠琢玉成群山。群山南来西北折，走如连环断如玦。接天朝同一色云，映水夜伴中宵月。谁知三千大千界，有此九十九峰雪。人间未见固难名，天上有之那可说。老夫才尽晚益缪，笔力应无此雄杰。徐熙著色岂可画，大年小景不足悦。谁当貌此一段奇，留与高堂洗炎热。"}