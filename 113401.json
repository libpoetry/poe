{"id":"113401","title":"叔诲宿邀湖上之游以故不果往","dynasty":"宋代","author":"黄庭坚","text":"芰荷采尽荇田田，湖光价当酒十千。主人邀客殊未来，西风枕簟废书眠。睡罢书窗翻墨汁，龙蛇起陆云雨湿。晚筵红袖劝倾杯，公荣坐远酌不及。章台柳色未知秋，折与行人鞭紫骝。金城手种亦如此，今日摇落令人愁。双飞鸳鸯一朝只，舂鉏欲匹畏白鸥。风标公子诚自多，波净月明如鵾何。"}