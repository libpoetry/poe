{"id":"691102","title":"哭傅曰会郎中用体斋见慰韵","dynasty":"明","author":"李东阳","text":"秋来哭子正酸辛，又悼通家意更真。寄我尚题前月信，惜君犹是后生身。江山荏苒年华尽，梦寐分明笑语亲。因与大苏谈旧事，半床风雨两愁人。登科犹记岁逢辛，曾见趋堂画里真。应与傅岩为后裔，定知何逊是前身。文章饰吏谁兼美，兄弟论交我最亲。月落屋梁秋署冷，忆君还是梦中人。"}