{"id":"708916","title":"念奴娇   采友堂夜集","dynasty":"明末清初","author":"曹溶","text":"晚潮烟袅，望楼头篙低，琉璃云净。揖冷侯门多倦羽，犹自高谈觞政。雀颔堆盘，蒪羹下豉，雅集真相称。釭花红灿，夜深留取春剩。筵上绝少韶华，风霜憔悴，同有忧时病。末路纡回铙鼓地，清泪教人偷迸。蜡屐山中，华鞯塞外，欲去悲涂泞。不如长聚，醉来聊枕松磴。"}