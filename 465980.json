{"id":"465980","title":"杂咏三十首，选廿七","dynasty":"当代","author":"添雪斋","text":"托信秋风剧可怜，因知别路有三千。三千风路纵能到，只恐当时已隔年。自于生死问三界，死灭生无如草芥。白室悬空物外心，渐将姓字入閒话。千年旧事尚如昨，君国名都人鬼落。闻哭东望可问天？矢心已没长城脚。去尽孤村寒树碧，萧然一叶秋云白。斜阳渐老入僧门，古壁西风偏逐客。尔汝扶风寻大义，行歌醉起更无忌。一身云塞夕阳边，不屑折腰刀笔吏。朔漠扬烟古道旁，重城尽处有斜阳。暮云一色著金紫，曾说当年衣汉皇。寒枫十里西风熟，断壁无心听夜哭。销尽人间五百年，春秋皆是帝京服。世间借说世情薄，逝矣悲哉人自度。遂与秋心草木知，一林槁叶得风落。入眼苍云禅意杂，形骸一幅凭人踏。商风白发为何生？容我醉前诗作答。来时无路辨存灭，铁马一声于废阙。怎有江山知幻真，分明寒色到秋月。一地西风吹欲止，黄天漠土无从视。荒田惟看白头翁，漫说儿年经国史。暮秋多有伤魂缕，萦绕千年终散聚。狮子座前心碎时，化之长夜流星雨。欲向斜阳说无语，所思渐与西风去。西风无那总成痴，结作一生零落旅。闲写新词多小令，未思成佛已成病。禅机总是远生机，一叶菩提难拂镜。扁舟渡梦与风来，添作青蓑衣上埃。颜色者般深浅看，蒹葭如织半江裁。君因无梦故无涯，妾亦生如彼岸花。一落烟风听逝矣，但留三十六坡沙。一朝功德在开篇，远虑何须集大全。百十年间随尔唱，能多几个太平年？自把绯衣染俗尘，失其色处失其真。早知鱼乐易相忘，背立秋风是那人？无心暗别后期难，时节知君说梦残。今夜御风三万里，吹伊一树雪花寒。初雪相看欲说难，回风已别古心残。梅花不向梦中渡，一角边城吹晓寒。我有新声告世人，那堪焚草化为尘？停声莫与世人看，不说天真说太真。吾自逐时将梦柬，参差未得知无限。杏花风里晓寒深，只忆伊人长发绾。曾听道曰有生死，我欲我心如水止。每过三千六百年，随风结得丁香子。落寞归时归落寞，有心欲托不曾托。一分借汝绾悲风，馀者但随新绿萼。无梦原知无俗清，因何独抱苦寒生？逐他一叶须弥愿，每每听风做不平。何必言分大小乘，一般心境两般僧。若随微雨放舟子，淡入烟波能不能？总因俗物写昏黑，日月著他销我侧。此辈文章久做尘，大江兀自唱平仄。"}