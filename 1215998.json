{"id":"1215998","title":"赋得滦河送苏伯脩参政赴任湖广","dynasty":"元","author":"周伯琦","text":"清滦悠悠北斗北，千折萦环护邦国。直疑银汉天上来，摇漾蓬莱云五色。蛟龙变化深莫测，金莲满川净如拭。銮舆岁岁两度临，雨露同流草蕃殖。长亭短亭来往人，朝夕照影何尝息。相君亲授临轩敕，紫骝嚼啮黄金勒。却从江汉望龙冈，三叠晴虹劳梦忆。"}