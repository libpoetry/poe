{"id":"286297","title":"支离叟二松歌","dynasty":"清代","author":"李锴","text":"物有奇伟每绝伦，意想所及犹非真。乾坤乃有此松树，被发狂叫惊天阍。何如于此诡托根，皴皮斑駮苍龙鳞。千年偪侧忽怒伸，娲石迸裂青天痕。风雷倒激铁干偃，日月低荡秋阴昏。下有一株不盈尺，连蜷夭矫蟠龙孙。二者夫谁是化身，伸缩大小真有神。诸松鹓鶱复凤翥，视此一切非其群。形神直追古苍颉，冠剑俨对荆灵均。阴森不敢久相逼，鬼物呵护如欲嗔。委蛇却下恣太息，回首一峰沈乱云。"}