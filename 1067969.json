{"id":"1067969","title":"闻苏大养直同李子充游云居作此诗招之","dynasty":"宋","author":"李彭","text":"人心各如面，石交定难逢。吾观苏夫子，真有古人风。自开蒋生径，日望求羊踪。乃携李长吉，上我欧岌峰。羌山落君手，稍欲吞附庸。练练峰上云，萧萧岩际松。想当岸纶巾，啸傲惊归鸿。我有浣花竹，隔林闻曙钟。幽禽发佳响，亦足披心胸。何当小休辔，一尊聊此同。"}