{"id":"884139","title":"读黄玉溪汤婆传","dynasty":"宋","author":"朱继芳","text":"君不见汤家阿泉骊山阴，出入宫掖承恩深。只流妃子脂粉气，不暖少陵如铁衾。又不见汤家阿池紫塞上，沉香雾拥将军帐。天寒十指堕弓刀，底用空言如挟纩。何如韩时老汤婆，冬则饮汤惟腹皤。形模混沌妇女笑，闭塞其兑藏天和。老生门前十日雪，两脚冻皴眠不得。断无蛮素构心兵，赖有婆兮相暖热。夫人竹氏青玲珑，炎炎几时奈秋风。婆耻居下常热中，毋弃憔悴以御冬。得黄太史五字诗，厥孙传之尤滑稽。霜风萧萧岁年晚，吾喜汤婆有完传。"}