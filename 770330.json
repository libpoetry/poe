{"id":"770330","title":"酬徵宇江亭谈诗见赠","dynasty":"清","author":"林旭","text":"论诗如文教多派，能驿众家即无害。孤生为盗颇自封，比来稍欲观其外。几人南郭空连墙，谁士郯途忽倾盖。细思离合似有缘，妄生分别旋自戒。迢遥上奉一诗王，四国交侵无经界。龂龂执律欲正谁，空使达人笑多怪。感君广我用意多，惟是褊心将永赖。夜窗病渴玉泉乾，三复佳章舌根沛。日夕西山在眼中，此乃吾家真晚翠。"}