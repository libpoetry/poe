{"id":"740100","title":"谒南海神庙百韵","dynasty":"清","author":"陶元藻","text":"涵天溟涨百粤东，瀰漫{氵盱}潏浮庞鸿。近与日本琉球通，暹罗一发青迷濛。古城吕宋远霭笼，浮沈出没蛟涎中。海壖古庙形崇隆，雕锼榱桷碧映彤。屏张屈戌嵌玉璁，罘罳耀日黄金镕。庭荫松柏兼梧桐，龙蛇画壁流春渱。昌黎碑版赑屃穹，有神爵贵逾三公。千年保障怜群蒙，膏腴万亩波勿攻。民居安堵百福总，射潮不用钱镠弓。胎生卵息水族洪，代天资化庖厨供。焰腾煮海红云烘，利周鼎鼐神罔恫。神之去兮乘两龙，祥飙闪烁灵旗熊。巡行洲澳职靖共，下视商贾千樯冲。东达朝舞齐鲁封，流沙西渡波涛汹。八闽三折声沨沨，辽阳往复春历冬。平舟稳舵人无恟，讴歌咸戴神帡幪。中有彩鹢如飘蓬，陆离直继波斯踪。浑天仪制轩辕铜，漏壶箭捧金衣童。验时辨刻规矩重，酒器百巧呈玲珑。为舟为马为鸣钟，灵机旋运夺鬼工。织毛组羽鲛女缝，七襄鸳锦龙绡红。沈檀苏合浮香浓，珊瑚七尺夸石崇。玻璃黛碗镂芙蓉，夜珠照乘气似虹。纷纭杂沓笥笈宾，充庭列陛临重曈。惟神呵护来无穷，鲸鲵久靖岛息烽。沿流妥帖排艨艟，分哨会哨部伍忠。神为鞭策无疏慵，童男丱女灵未终。须臾导至蓬莱峰，金银台上宴赤松。六鳌背负山巃嵷。琴高戏水鱼噞喁。来朝走马还故宫，神之来兮景曈昽。肥遗罔象恍惚逢，森罗鬼怪执戟雄。夜叉噀血头竖棕，巫箫社曲喧村翁。马援铜鼓敲鼕鼕，舵师估客礼拜恭。黄蕉丹荔琥珀醲，花砖鸡骨卜吉凶。肩摩踵接声聚蜂，国家岁祀牲牺隆。聿逢庆典加虔丰，六师挞伐平西戎。帝曰都哉宣朕衷，春帆细雨来使{舟卬}。使敬告神神鞠躬，谓釐海甸臣祝融。未能执殳效微功，雨露宠锡惊瞆聋。手招阳侯观礼容，冯夷尾入天吴从。醉饱舞蹈欢忭同，天威咫尺肃且雍。迢遥望阙三呼嵩，我昔盱眙策短筇。岳渎庙内神明聪，玉旒鷩冕垂华虫。徘徊广厦闻钟镛，支祁铁絙横复纵。汤汤洪泽涛撞摏，廿年惊悸遥心胸。况今溟澥川所宗，扶胥赫濯神肤庸。乾端坤倪云翳空，沐日浴月光冲瀜。豁达眼界开昏瞢，海晏作颂时熙雍。淋漓染翰元气充，岂类瓮牖嘘蠮螉。从兹破浪乘长风，扶摇万里鹏飞翀。"}