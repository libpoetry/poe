{"id":"692755","title":"赠张愈光诗","dynasty":"明","author":"杨慎","text":"孔雀生南涪，裴回紫蔚林。文采既彪炳，与世亦殊音。时哉固多觭，弶罗比见寻。羽毛棽以俪，阿阁迥且深。一弹哀鸾唱，再抚孤鹣吟。荒涂不可践，为君愁我心。迢迢禺氏山，珠壁交晶英。二六照梁乘，三五连赵城。两美必相合，谁言容易并。刖足伤卞盉，按剑嗟枚生。子续艰征赋，余和从军行。同心复同患，日暮天末情。大雅沦千载，正声代以微。鹰隼乏翰采，雉晕无高飞。有鸟来西极，羽群实所稀。风穴吸沆瀣，天池濯毛衣。翙翙千仞翔，郁郁九苞辉。君才文苑凤，隼雉焉能希。梧枯醴泉渴，日暮恒苦饥。何时逢天老，驾言玄扈归。"}