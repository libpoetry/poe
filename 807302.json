{"id":"807302","title":"满庭芳  花朝后一日林天友邀同云臣为南岳之游词以纪事","dynasty":"清","author":"陈维崧","text":"翠榜欹烟，红船委浪，水帘低捲晴晖。晓山欲笑，迎我在春矶。歇马谁家园子，游丝静、懒上人衣。凭栏望，楼台易主，金粉未全非。霏微。小雨过，花笼寺阁，瀑溅僧扉。正使君爱士，野客忘机。斜日仍摇画艇，纱窗掩、玉椀频挥。城头望，半溪灯火，争认醉翁归。"}