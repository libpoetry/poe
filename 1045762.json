{"id":"1045762","title":"答宇文公南","dynasty":"宋","author":"吕陶","text":"少年从君游，于今已头白。逡巡三十载，光景如昨日。追怀当时事，感慨横胸臆。贤侯在泮水，多士凡数百。探道先渊源，学文重气格。君常露华采，流品推第一。西南有豪俊，自此贵名出。天池可直上，中减扶摇力。不免逐鹪鹩，抢榆暂栖息。北窗换五斗，轻重固不敌。况当念赤子，安忍负愧色。归来林下泉，屡把尘衣涤。南溟徒尔慕，腐鼠莫我嚇。清樽及黄卷，两与圣贤觌。伊予最不肖，厚幸蒙贲饰。归田尚无计，苟禄惟自责。因循得瘖病，放荡成笑疾。持此答长谣，惭无双白璧。"}