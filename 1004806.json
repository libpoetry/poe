{"id":"1004806","title":"□□庚午春之七日前成都通川陵阳程遇孙舣东去之舟于涪陵岸下太守谢宋卿以踏碛故事招饮北岩谒伊川先生像于钩深堂敬赋古诗一章刻诸岩石","dynasty":"宋","author":"程遇孙","text":"春风吹客舟，沙际初倚柁。怀人爱其屋，木杪危若堕。欣从太守游，江色清照坐。当年绍述议，洛党亦奔播。时人欲杀翁，甘此采薇饿。流离终爱君，怨语无骚些。寥寥十翼后，学易孰无过。诸儒践陈迹，如蚁困旋磨。岩栖独钩深，混沌与凿破。书成置箧中，山鬼严夜逻。向来新说行，六籍乃生祸。氛埃满神州，久被犬羊涴。何如北岩石，樵牧不敢唾。诗寒不成章，聊为兹石贺。"}