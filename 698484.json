{"id":"698484","title":"题番人出猎图","dynasty":"明","author":"唐文凤","text":"塞北天高风蚤寒，将军出猎原野宽。皂旗半捲鹰未放，忍使潜逃狐兔残。左鞬右櫜意气满，骏马翩翩嘶顾影。酒酣梦熟氍毹春，月转穹庐夜初永。驾鹅东飞天宇高，马鸣旷野风萧萧。将军自是射雕手，凭陵志气何太骄。一骏乌云一骏雪，四蹄踏遍天山月。酒酣时听刺刺歌，蒲萄杯深和琼屑。骄骢旋转如惊龙，手挽一石乌号弓。笑撚银箭遥指点，背身射落孤飞鸿。骏龙前行犹返顾，日暮归来足狐兔。醉中慢拨琵琶春，汉月流光湿寒露。青丝手控拳毛騧，边庭雪冷多风沙。锦袍绣鞍貂帽暖，女姬晕酒颜如花。塞下雪飞大于席，掣电追风去无迹。明朝献获单于欢，炙肉行觞酪浆碧。"}