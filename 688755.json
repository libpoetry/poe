{"id":"688755","title":"恭纪恩赐诗 赐玲珑雕花玉带","dynasty":"明","author":"严嵩","text":"积素含辉雪色明，尚方宝带琢瑶瑛。殿庭赐处皇恩重，光价宁论十五城。宫恩宣赐蟒衣新，玉带金章并在身。度德自知难称服，遭时深幸得攀鳞。宝环分赐黄金烂，珠颗匀圆石瑰奇。如龙水兽疑腾跃，什袭寻常不敢窥。直宿殿庐闻好雨，四郊沾足慰宸心。承恩既醉宫壶酒，逢喜还分御帑金。赐来龙挂御奁香，焚向斋庐坐夜长。人间尘暑俱消尽，身在钧天玉案傍。中侍高擎五味汤，垂花帘下赐沾尝。如何说得天浆味，喉吻生凉齿颊香。翠瓮分醪出上尊，玉盘传膳给朝飧。甘瓜脆果频频赐，敕遣诸臣免谢恩。丁香折得宫园馥，苓草移来楚泽春。青爱万年松色好，君恩又见一回新。宫扇新裁素楮清，丹青仍肖古人形。挥仁要涤寰中暑，劝孝还同座右铭。太液浮舟花满池，晓红芳湿露浓时。云锦万丛谁敢折，特荷金筒赐一枝。燕士刻猴能集棘，艺称工巧古难之。请看扇坠木罂子，百件中藏物物奇。玄蝉戢羽不闻声，彩扇绦携刻水精。玉露清风俱入手，不知长夏有炎蒸。洒翰含春睿墨存，奎光虹彩照乾坤。巳钦典乐虞廷训，还诵真儒喻道言。冰同洁白玉同坚，若比蟾光亦烂然。叮咛莫谩题生菜，元奉琼羞在御筵。锦轴瑶签捧御书，楼船秋日泛龙池。吾君不事横汾乐，为忆慈游转益悲。道德真文授五千，至人曾忆度关千。金函玉字高皇注，万古神谟日月悬。银质金书六字文，酌时随量浅深分。贵同玉瓒藏为宝，德比醇醪饮自醺。合香牌子黄金缕，佩向衣间蔼异芬。宫中总爱宜男意，花下双孩是刻文。水树烟云列画屏，良工高殿写丹青。内家每爱葫芦样，宝玩时时对宠灵。仁寿宫中称万寿，仰瞻天表祝华封。旨传赐吃长生面，捧出蟠花御盌龙。奇南作带赤金箱，钩系双螭白玉光。出自昆冈呈宝气，束当朝署散天香。兽名独角状犹龙，彩补恩颁组绣工。疑有风雷起鳞甲，擘云翻浪欲腾空。御醴芬香味独珍，一壶宣赐殿头春。功可益元存曲糵，药能祛疾备君臣。按得千金御药方，合时分取桂轮香。圣人一体君臣义，百病祛除保寿康。绿茗黄精玉笋罂，远从湘水贡王庭。沾尝一一皆仙品，露乳烟姿孕岳灵。白金镕铸能为豆，百颗匀圆白雪同。若为种在南山下，乞与民间作岁丰。忽惊海藏遗珍贝，见说宫中号吉祥。因是玉皇朝绛阙，天花片片落霓裳。新铸青铜嘉靖年，圣恩频给撰文钱。原非万选词林手，满橐持归一赧然。扈跸监祠夕殿中，满衣星露满墀风。春融为我消寒冽，貂帽深恩被紫茸。"}