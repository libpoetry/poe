{"id":"949800","title":"灵岩上方","dynasty":"宋","author":"周弼","text":"嵯峨楼观青山头，昔曾避暑离宫游。吴王旌旆堕冥漠，至今古木涵清秋。谁听白纻歌声接，细扑飞尘石榴叶。银烛吹灰别泪残，夜半虚廊响行屧。美人何处凝娇魂，五色定化蝴蝶翻。几人深闺有馀怨，当昼巨栎号惊猿。千年惟见春风在，绿草虽存颜色改。寂寞栏干绕断肠，满径寒香不堪采。朝云为我光徘徊，须臾径入姑苏台。遗踪灭迹竟难望，叶落空林归鸟哀。"}