{"id":"148898","title":"过太和赴主簿邓楚材豫章贡闱之约","dynasty":"宋代","author":"曾丰","text":"福建人才古邹鲁，文章师匠道宗主。余子姑作寻常看，此公仅能一二数。太学颉颃赋争衡，凌云之气掷地声。鲲鹏谁碍天南去，麒麟犹落地上行。南昌倾盖恨不早，西昌扣门喜欲倒。风雨那容酒绝交，江山不许诗在告。宦途同调能几人，相逢莫厌情相亲。言下甘心听苦口，镜中白发催青春。"}