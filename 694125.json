{"id":"694125","title":"姑孰十咏效李翰林 姑孰溪","dynasty":"明","author":"陈桭","text":"清溪何迢迢，奔流绕城曲。人家楼阁临，贾客帆樯宿。双虹波上横，千树峰边绿。观风溯空明，悠悠濯心目。积水涵太虚，一望何瀰瀰。风澜漾轻縠，霞光映文绮。遥山鸟外横，孤棹沙边舣。渔家夜语声，深在芦花里。玄晖何处去，青山宛如昔。废宅蔓草深，荒井莓苔积。旁有谪仙坟，藤萝亦蒙密。诗名两晖映，清风振崖石。台废已无踪，台名在人耳。大江天际来，叠嶂云边起。空见梵王宫，占断黄山趾。旧碑何处寻，塔影秋空里。井水本湛然，人也一沾污。遂令千载名，涤去还如故。荒甃翳春苔，寒虫泣秋雨。我诗辟奸雄，为泄泉石怒。江上慈姥山，地与嶰谷匹。产竹制箫管，清和中音律。伶伦去已远，丛生老岩窟。采之献明廷，当有凤凰出。望夫夫不还，贞心化为石。独立天地间，千年有遗迹。江草自春秋，江声自朝夕。长对双眉颦，莫尽相思臆。巨川汇牛渚，下有渊灵宅。绝壁俯层岩，回波自撞激。不见燃犀人，空忆骑鲸客。泊舟陟危亭，蛾眉望中碧。丁令辞辽东，曾向此山住。萝洞晓云白，丹炉暮烟紫。猿啸山寂寥，鹤飞渺何许。扰扰尘世中，睇望空延伫。大江自西来，到此势偏隘。天门常不扃，为放朝宗派。双翠展蛾眉，两岸堆螺黛。欲问抱关人，风迅舟行迈。"}