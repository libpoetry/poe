{"id":"1125367","title":"送吴定夫西归","dynasty":"宋","author":"真德秀","text":"吾衰倦对客，晤语惟青山。修竹引清风，时为掩柴关。今晨何人来，踏破莓苔斑。惊顾复自喜，不妨伴虚闲。世情重声利，荣途足趋走。夫君独何为，经年闯林薮。东寻金坛翁，南访玉峰叟。借问两臞仙，来时轻健否。慈湖老仙伯，乘云宾帝乡。念之每汍澜，风味不可忘。其门多英特，清文照缣缃。为我勖诸贤，佐道当自强。麻源在何许，茫茫白云端。悽其一布裘，何以禦风寒。归来有馀师，兴尽当知还。便好斸空谷，剩种青琅玕。"}