{"id":"845191","title":"岳阳道中四首","dynasty":"清末民国初","author":"缪荃孙","text":"山光泻碧水凝蓝，收拾全湖一镜涵。醉向岳阳楼上望，秋声催梦下江南。风叶如云坠远汀，蛟龙长带水花腥。一声月下关山笛，吹得秋心满洞庭。一番诗意夕阳催，渡口苍茫暝色开。底事篷窗寒影重，奇峰天外忽飞来。鹧鸪稳住绿槎枒，目极山巅更水涯。听遍声声行不得，可知奔走已无家。"}