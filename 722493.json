{"id":"722493","title":"仲秋五日客端州承太守王公招同诸公游七星岩分赋得秋字","dynasty":"明末清初","author":"屈大均","text":"芙蓉一朵一丹丘，紫翠长含一片秋。太守殷勤是山水，閒同上客弄轻鸥。翩翩白鹿夹车游，自得神君岁有秋。谢眺最宜山水郡，金波丽句照炎洲。中湖山作七螺浮，势截牂牁上下流。石笋中通多地道，东西穿出大龙湫。天光日与水沉浮，清绝湖风不待秋。吹尽七峰珠斗影，白云不使镜中留。礼加徐孺动南州，政暇还同烟水游。鸾鹤只知能啸咏，一声寒作碧天秋。"}