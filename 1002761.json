{"id":"1002761","title":"降龙","dynasty":"宋","author":"曾巩","text":"降龙左右施襟裾，两廊夹庙深渠渠。礼下天子一等尔，衣服居处何其殊。文幡列戟照私第，青紫若若官其孥。先后荧煌首珠翠，侍者百十颜温瑜。凝寒堕指热侵骨，一宴百盏倾金壶。穷民疾首望雨露，太上欲倚攀姚虞。君胡为乎目时病，橐针襆艾恬以愉。生前赫赫浪自重，身后没没宁非愚？"}