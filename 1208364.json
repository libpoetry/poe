{"id":"1208364","title":"题道者山（多尔济国王）","dynasty":"元","author":"宋褧","text":"元气肇融结，律兀蟠厚坤。蓬瀛诧虚无，五岳名号尊。兹山介平营，特与太古存。碣石拱其侧，水岩何足论。东北医巫闾，罗列为弟昆。境迥称曕晀，多景移晨昏。烟霏杂草树，海气时吐吞。幽深閟灵怪，胜丽难具言。谓宜栖隐沦，秋鹤仍春猿。丛桂赋骚雅，萝薜相婵媛。顾此缁衣流，结构开祗园。陈迹纷惚恍，纪载探本原。属问贤侯王，游观驻朱轩。从行乐觞咏，风日摇旌幡。我昔延祐末，东迈窥其籓。望望不得登，予怀未能谖。于时秋雨霁，仰羡思攀援。谁为持此意，洒翰题空门。"}