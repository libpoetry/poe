{"id":"765373","title":"只耳儿歌戏为延子劼汝寿作","dynasty":"清","author":"张晋","text":"堕地初试啼声罢，家人走报各惊诧。吉梦非熊亦非罴，蜿蜒亲见乖龙下。重瞳骈胁古有之，貌异毕竟非凡儿。岂真造物故簸弄，要留缺陷夸神奇。闻尘半塞闻根在，蚁动牛斗不瞆瞆。君不见，后夔一足行即僵，典乐公然来凤凰。君不见，师旷当年两目瞽，暗中还能辨石语。只耳儿，庸何伤，两耳苟不聪，不如一耳良。五官之中耳司听，只耳何曾不用命。但教声入即心通，两耳翻嫌一耳剩。延生抱子来我前，索我为儿歌长篇。雪肤玉貌果英物，人皆贵耳吾不然。他日抗宗望此子，额痒定应出三耳。"}