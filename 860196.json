{"id":"860196","title":"读诚斋新酒歌仍效其体","dynasty":"宋","author":"王迈","text":"先生出奇作新酒，自作自歌自为寿。酒徒若欲举吾杯，先挽天河濯渠手。谁知先生诗更奇，刊落陈言付刍狗。俗人欲诵先生诗，先吸天浆漱渠口。古来作酒称杜康，作诗只说杜草堂。举世无人传得方，奄有二杜惟一杨。先生此味谁能尝，却曾见此糟蟹黄。一片入口风韵长，馀子祇慕大官羊。天公生我太迟后，不作先生牛马走。低头乞取酒百壶，咽下先生诗万首。先生骑鲸上天游，问著许侬知味否。"}