{"id":"267846","title":"百字令·题松月居士印集","dynasty":"现代","author":"朱祖谋","text":"蕊书琅简，溯高矩、卓越嬴刘而上。四集飞鸿何足数，艺苑独标真赏。鼎足螭盘，钗头凤立，妙迹冰斯仿。一珠一字，效珍都入珊网。当日诒晋高斋，铁书精鉴，别空诸筌象。好古河閒惟求是，何似风流宏奖。照眼芝泥，惊心桑海，文物翻无恙。松声月色，为君特地疏朗。"}