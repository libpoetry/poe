{"id":"654695","title":"弘治三年春三月望上御奉天殿亲策天下贡士命公卿及文学之臣赴东阁读卷都宪屠公赋诗以纪盛事诸公相属和之仆忝同事谨步严韵不自知狗尾续貂之不可也 其二","dynasty":"明","author":"何乔新","text":"天子龙飞海宇春，盛时典礼喜重新。文华读卷瞻天表，楮币颁恩荷圣仁。光溢金卮分御醴，香浮宝鼎散朝绅。得贤深为皇家喜，曳履从容出禁宸。"}