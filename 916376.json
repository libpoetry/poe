{"id":"916376","title":"郡民以岁稔刑清相率为斋以报善政永嘉聂从事赋诗纪其事因依韵足成一百言以谢之","dynasty":"宋","author":"杨亿","text":"为郡临瓯越，云泉兴未乖。欢谣乏襦裤，归思满荆柴。偶遂丰年望，潜将乐土偕。流民争襁负，凶党绝椎埋。精力奸多露，清心政自谐。群生不疵疠，比屋已绥怀。辄诣金人宇，同修香积斋。漫劳歌邵父，方待拍洪崖。治行非尤异，传闻及等侪。雕章忽垂赠，属和愧淫哇。"}