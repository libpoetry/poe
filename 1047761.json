{"id":"1047761","title":"太古师弹琴示道辅","dynasty":"宋","author":"沈辽","text":"我卧南山正如梦，朝来欲过左史洞。阳羡羽人惠相访，三尺焦桐行自从。山上赤日烈如火，洞里石泉凝作冻。挥手一奏离骚曲，促轸重作高山弄。岩下隐隐白云生，松风泠泠幽鸟哢。谁识襄阳魏夫子，缁衣远来自崤雍。身出重围战不死，振翼江南若孤凤。数日相从甘淡薄，不与人间同倥偬。夫子能知琴中趣，不叱老夫无世用。三人出洞日已斜，青山茫茫烟瞢瞢。"}