{"id":"434503","title":"水调歌头 癸卯八月十七日逆旅平阳夜闻笛声有感而作","dynasty":"金末元初","author":"段克己","text":"乱云低薄暮，微雨洗清秋。凉蟾乍飞破镜，倒影入南楼。水面金波滟滟，帘外玉绳低转，河汉截天流。桂子堕无迹，爽气袭征裘。广寒宫，在何处，可神游。一声羌管谁弄，吹彻古梁州。月自于人无意，人被月明催老，今古共悠悠。壮志久寥落，不寐数更筹。"}