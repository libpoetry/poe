{"id":"691548","title":"西湖竹枝歌五首","dynasty":"明","author":"李昱","text":"总宜船中载酒波，雁儿舞罢近前歌。日斜莫拗青荷叶，心似藕丝头绪多。菱角钩衣为出尖，莲心苦口却回甜。妾生不恨郎缘薄，自恨春波日夜添。芙蓉花面藕丝裳，柳叶眉尖恨最长。嗔道王孙金弹子，朝朝来打野鸳鸯。湖上春来郎未归，青青杨柳想郎衣。郎今走马章台路，切莫颠狂作絮飞。家住西湖湖岸头，十三吹得乐官愁。连环欲结同心事，只怕郎心似水流。"}