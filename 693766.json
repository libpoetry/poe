{"id":"693766","title":"新秋别三首送唐士回","dynasty":"明","author":"陆深","text":"悠悠都门道，执手从此辞。明时各致身，那复计别离。君已寄民社，我愧空文词。相视各不语，秣马当风嘶。马嘶识故道，落叶恋故枝。仰视云汉间，牛女将秋期。潞水日滔滔，豆花复离离。新凉动长河，楼船正南驰。相望日已远，何以慰相思。愿多东来风，吹雁过京师。楼头夜初永，起坐薄罗帏。团圆向人月，鉴我怀中私。与子三岁间，一岁一聚首。人生少百岁，能共几尊酒。子年三十馀，我已二十九。后时聚散期，日月能俟否。同心多仳离，良会不可久。奈此参与商，任运付何有。"}