{"id":"843762","title":"萧惠长先生以四十一寿诗见示，和韵祝之","dynasty":"清末民国初","author":"许南英","text":"同是飘零客海天，喜逢佳日读新篇。寿君恰值中和节，愧我虚加廿纪年。曾走燕云经阅历，偶留鸿雪證因缘。嫏嬛万卷开天禄，永夜藜光太乙然。输尔中年阅历多，食贫将寿补蹉跎。班超绝域思投笔，祖逖中原欲枕戈。冒险曾罹钩党案，考槃载咏硕人歌。平生作事胸如月，况有天河挽水磨！欧椠亚铅讲幕开，莘莘学子喜追陪。授经远绍千秋业，制锦还舒百里才。雅化菁莪身当健，成阴桃李手亲栽。桑田沧海遭新劫，记取添筹海屋来！功成辞赏亦云豪，长揖归田品自高！老母盘匜能养志，佳儿耒耜可分劳。屈身龙蛰深山隐，垂翼鹏抟广漠翱。寄语救时诸义士，先生今已老蓬蒿！伏枥辕驹本不羁，战云销歇息奔驰。家无宿累贫非病，案有新书俗可医。笔墨生涯真面目，风尘肮脏旧须眉！邵平瓜卖长安市，还认当年一健儿。遁迹棉兰又几秋，一枝栖息自为谋。挥毫合署中书老，执卷权封小邺侯。文教覃敷苏岛遍，战云闪烁杞人忧。风潮阻住来时路，有客栖迟海尽头。草草劳生休未休，恒河沙数一浮舟！也知天许为刍狗，不管人随唤马牛。入世固宜经百练，及身早已定千秋。衣冠涂炭吾将俛，难得如君意气投。二月春风渐解寒，停杯酌酒与君欢。微吟长句牢骚甚，欲作谀词颂祷难！尘世已无千日酒，神仙那有九还丹？春台玉灼共和日，革命频频不忍看！薄宦羊城二十年，此邦文物乐周旋。他乡又结苔岑谊，永日长牵翰墨缘。唾手功名成竖子，抽身簪组让时贤。当筵慷慨歌当哭，我亦怜君且自怜！"}