{"id":"1050252","title":"送黄吉老察院","dynasty":"宋","author":"郭祥正","text":"积学久未遇，忠言今可施。请君略细故，吐出胸中奇。悉救当世弊，自结明主知。不唯振宪纲，进当司鼎彝。用广财已乏，官冗人愈卑。政宽法不举，将偄边无威。家家侈声乐，淳源变浇漓。土木绚金碧，佛仙竞新祠。此乃腹心疾，岂止为疮痍。言者曾未及，虽言多恚私。苟非大奸邪，恶足求瑕玼。举朝无完人，何以禆明时。尝读喜似篇，左右皆宜之。乃知荆山璧，天地终不遗。去垩无变容，诚明达神祗。我方卧岩谷，所友鹿与麋。感君营从过，枯木春风吹。又如得黄粱，慰我久苦饥。承诏不敢留，欢言遽暌违。殷勤何以报，报君以芜辞。"}