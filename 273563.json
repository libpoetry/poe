{"id":"273563","title":"八归·春畴过雨","dynasty":"现代","author":"汪东","text":"春畴过雨。飙轮驰影，临暮认取官渎。金门岸圮长桥在，惆怅市街人静，顿惊心目。步屧凄清穷巷断，见历乱、墙头新绿。是旧日、閒处经营，傍水数间屋。重践庭莎四绕，银藤遥夜，尚挂荒荒篱角。小园才赋，破巢难稳，泪满关河南北。枉承平愿久，洗甲银河劝耕犊。何时谢、簿书期会，自手鸦锄，栽花还莳竹。"}