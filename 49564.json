{"id":"49564","title":"清明舟中","dynasty":"明代","author":"程嘉燧","text":"清明寒食山头哭，到处犹传旧风俗。无家自愧百年身，有情共伤千里目。汉阳渡口柳依依，江风作花雪打衣。经旬始过道士洑，五日未离黄鹤矶。吴王庙前乌衔肉，又搅崩江作银屋。叉鱼艇子不敢行，昼傍官船愁水宿。春光忽开三月三，红桃写镜江拖蓝。烟花才下两孤北，松楸正在九华南。蟂矶亭亭落日孤，春原尽处是芜湖。青烟白道人归去，纸钱挂树啼鸢乌。"}