{"id":"691747","title":"紫霞洞主歌五首","dynasty":"明","author":"李梦阳","text":"朝霞美海色，闪烁如金蛇。回光照岩洞，驾我青鸾车。云洞窈谽谺，行觅石髓食。蕤蕤古苔上，有书字不识。丹霞熨朝旭，桂叶一何芾。中有骑鹤人，下上随云气。朝餐赤城气，暮揽罗浮色。常有瑶草花，寒至不曾识。石泉袅长萝，烟翠满山室。忽闻空中音，幽人美瑶瑟。"}