{"id":"752412","title":"出山行","dynasty":"清","author":"朱秉成","text":"入山如登天，霜蹄健卫鞭不前。出山如登仙，轻身飞落层云巅。山路盘陀六百里，铁蹄齧尽薄如纸。一山忽断一山连，四山终日无人烟。卓午渴掬涧流饮，薄暝倦登藜床眠。饥黎呼号满山谷，女首飞蓬儿赤足。苦曳奔轮不得停，空教行路伤心目。噫吁嘻！男亦务镃基，女亦勤杼机。八口皲手指，不足偿呼追。天意何独仇蚩蚩，鲰儒尔本无民责，道除见此犹恻恻。恻恻全忘行路难，轻车行尽千山侧。千山行尽路渐平，马蹄电掣飞尘轻。向前行，车莫停。长安已近闻春声，帝城遥傍云霞明。"}