{"id":"1123139","title":"留别王景通二首","dynasty":"宋","author":"贺铸","text":"早年放乐五云乡，远笑垣东侠少场。宪也但贫犹未病，公乎非酒自能狂。尘埃辇路春游散，灯火僧窗夜话长。后日相思枉缄幅，茱萸湾北付渔郎。游宦差池太半生，君方倥偬我伶俜。官衔转落百僚底，衫色浑偷两鬓青。张掾官曹抛胜日，向平家事汩馀龄。相逢一段孟城梦，明发扁舟是浪萍。"}