{"id":"1089383","title":"杨丈既惠丹砂数种再用韵敬酬","dynasty":"宋","author":"许及之","text":"鹊鹊飞来动林碧，喜声楂楂鸦颈白。宗伯怜予反哺情，遣赠金丹光五色。先生上医已医国，敌国长城贤季剧。胸次经纶有准绳，壶中消息有端的。地行在在即神仙，世上营营自蟊贼。一编黄石岂容窥，九籥丹经应默识。未许骑鲸游汗漫，已约据龟论夙昔。嗟予闻道了无功，粗识事亲惟竭力。苦乏大药从人觅，数溷宁能无厌斁。先生乐施微少靳，变化丹砂犹米掷。得陇望蜀安敢料，和章更枉圭璋特。名臣奏议得精本，并与寒窗资省臆。有亲可娱书可读，归养可期非怵迫。愧无好语酬少分，昨夜春官长阴德。"}