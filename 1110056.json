{"id":"1110056","title":"菩萨蛮","dynasty":"宋","author":"吕本中","text":"客愁不到西池路。残春又逐花飞去。今日傍池行。新荷昨夜生。故人千虑绕。不道书来少。去住隔关河。长亭风雨多。高楼只在斜阳里。春风淡荡人声喜。携客不嫌频。使君如酒醇。花光人不会。月色须君醉。月色与花光。共成今夜长。登楼一望南山雪。使君风味如新月。月向雪前明。主人今夜情。平生相与意。老病犹堪记。对酒为君欢。酒杯嫌未宽。"}