{"id":"552377","title":"贺新居一首","dynasty":"明","author":"卢象升","text":"大都名世士，出处俱不妄。不读万卷书，岂足成高尚。羡子烟霞骨，身情复奇旷。结屋小溪口，溪水清且漾。几案自楚洁，轩窗垲以畅。晤言一室中，心足千古上。讵比子云居，时吹太乙杖。我亦勇退者，岂曰恋禄养。第以圣明时，未答苍生望。区区丘壑怀，念与风尘抗。每听诵移文，北山果无恙。焉得归去来，依君共相向。"}