{"id":"236241","title":"舟行用前韵怀祝子权","dynasty":"宋代","author":"仲并","text":"杨枝巧作腰支弱，不分小桃红入萼。风光向人但妩媚，客子那知行路恶。短篷荡漾晴波裹，取次茶深酒薄薄。所思故人殊未来，悲风为我生绝壑。尘沙隔年不相见，结邻空记他时约。相看一字不寄将，剩有新知岂云乐。眼前俗士败意耳，忆君岁岁空牢落。炯炯眉目端可思，月照西廓暮云廓。"}