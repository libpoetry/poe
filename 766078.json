{"id":"766078","title":"如此江山 游慈湖有怀景姜","dynasty":"清","author":"邓瑜","text":"一痕蛾岫迎人笑，鳞鳞绣漪摇碧。水面风皴，云头雨洗，此际尘襟都涤。蘼芜一色。猛触起幽怀，殢人追忆。湖畔桥边，那年何处记同立。于今重认旧迹。是同行过此，徘徊痴觅。梦里家山，望中云树，两地离愁应积。关河目极。只方寸柔丝，往来难隔，待寄相思。绿波双鲤缺。"}