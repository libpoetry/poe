{"id":"691502","title":"和陶诗 庚子岁五月中从都还阻风于规林二首","dynasty":"明","author":"李贤（原德","text":"悠悠返行舟，异乡非我居。兴尽复来归，梦觉心于于。我非汗漫游，何必穷海隅。归心逐去鸟，风波阻脩途。不比鸱夷子，扁舟向五湖。旧宅有松菊，秋色未萧疏。西城薄有穫，无劳事赢馀。开樽会邻曲，幽乐当何如。山川恣游览，不归将安之。行止任自然，何必有定期。僮仆守成训，依然顺农时。虽无盘杅铭，此心恒在兹。归来对松菊，卮酒安得辞。沧洲寻旧盟，鸥鸟勿相疑。"}