{"id":"722716","title":"满江红  和绛云见赠韵","dynasty":"明末清初","author":"龚鼎孳","text":"伯仲齐名，论著作、吾当束手。六代后、江左清文，飞花拂柳。貂蝉竟剩青毡债，鹔鹴莫贳成都酒。慨秦川、公子正飘蓬，无林薮。五丝锦，冰蚕绣。五凤阁，丹霞构。见堵墙落笔，顿倾朝右。银汉已过蟾兔夕，玉河甫歇蛟龙斗。但除君、偕饮复偕歌，三缄口。笺擘芙蓉，略点染、粉堆金簇。仿佛是、雁排锦柱，龙吟豪竹。长啸不除湖海气，清谈自带烟霞幅。有东风、寒食汉宫诗，金闺读。花前饮，人如玉。星下醉，天为烛。高歌吾老矣，空摩双目。谁信倚风巴里调，换来一斛珍珠曲。倩火攻、奇策更先登，难兄续。"}