{"id":"941787","title":"贺新郎 同刘元实唐与正陪叶丞相饮","dynasty":"宋","author":"陈亮","text":"脩竹更深处。映帘栊、清阴障日，坐来无暑。水激泠泠知何许，跳碎危栏玉树。都不系、人间朝暮。东阁少年今老矣，况樽中、有酒嫌推去。犹著我，名流语。大家绿野陪容与。算等閒、过了薰风，又还商素。手弄柔条人健否，犹忆当时雅趣。恩未报、恐成辜负。举目江河休感涕，念有君、如此何愁虏。歌未罢，谁来舞。"}