{"id":"700761","title":"和编脩许道中腊月初三日诞诗三首","dynasty":"明","author":"曹义","text":"诞日筵开花喜簪，老人光现斗之南。年华才过四旬二，璹大还期九十三。劝酒情深人尽醉，赓歌材薄我怀惭。新诗一律劳眸电，应向灯前笑拆缄。清时共喜戴朝簪，气吐虹光射斗南。登第昔誇年十八，庆生今喜臈初三。玉堂名重人争羡，粉署官闲我独惭。称寿出关图未献，临风聊为寄泥缄。茅峰玉立宛如簪，雄镇金陵杨子南。福地从来推第一，名山自古只称三。学仙少术颜多厚，报国无才色更惭。久别琳宫相忆剩，几看道士寄来缄。"}