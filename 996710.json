{"id":"996710","title":"次韵答叔原会寂照房呈稚川","dynasty":"宋","author":"黄庭坚","text":"客愁非一种，历乱如蜜房。食甘念慈母，衣绽怀孟光。我家犹北门，王子渺湖湘。寄书无雁来，衰草漫寒塘。故人哀王孙，交味耐久长。置酒相暖热，惬于冬饮汤。吾侪痴绝处，不减顾长康。得閒枯木坐，冷日下牛羊。坐有稻田衲，颇薰知见香。胜谈初亹亹，脩绠汲银床。声名九鼎重，冠盖万夫望。老禅不挂眼，看蜗书屋梁。韵与境俱胜，意将言两忘。出门事衮衮，斗柄莫昂昂。月色丽双阙，雪云浮建章。苦寒无处避，惟欲酒中藏。"}