{"id":"792835","title":"喜从弟达春自乍浦避兵回","dynasty":"清","author":"缪徵甲","text":"前闻乍浦失，举室方惊惶。今见我弟至，痛定犹傍徨。傍徨中夜说，破涕为喜说。手指百结裳，犹带兵间血。忆自去年秋，风鹤生烦忧。烦忧归不得，王粲徒登楼。因循人今春，警报日以至。吏先蓄逃心，民久无固志。三月初七日，贼船声如雷。初八贼转退，初九贼复来。自辰至酉戌，已报全城失。弟在火光中，辗转不敢出。出恐遭官兵，更防值奸民。兵民肆淫掠，刀下无完人。三日窜空屋，饥鼠同枵腹。中宵不忍闻，远近妇女哭。迨至十三年，仓皇脱网罟。夷酋伪安民，巡视禁焚掳。归鸟失旧巢，呼天但号咷。沿途且乞食，性命如鸿毛。路逢仳离人，讹言何纷纷。畏敌某都统，杀贼某将军。某也得夷贿，某也贿逾倍。硝黄易鸦片，炮发不到海。行急勿暇听，听亦增暗惊。平日讲武备，今乃知空名。归来具尊酒，尊酒召亲友。大母卧在床，娇儿抱在手。母呼汝小字，相见疑梦中。儿索汝梨枣，不知遭鞠讻。阿兄牵弟衣，醉后拔剑舞。愿将泰山云，散作洗兵雨。"}