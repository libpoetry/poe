{"id":"243410","title":"七月七日·西风扫残暑","dynasty":"宋代","author":"于石","text":"西风扫残暑，微月澹新秋。相传织女星，今夕嫁牵牛。翩翩联鹊桥，亭亭拥龙辀。多少乞巧人，笑语穿针缕。吾尝夜观象，细与推其由。惟有五纬星，顺逆有去留。经星二十八，历历如缀旒。万古俨不动，分列十二州。其余众常星，烂然满空浮。休咎必有证，君德修不修。胡独牛与女，不与众星侔。乃知尘世人，配偶相绸缪。少陵号诗史，万象穷冥搜。亦云年年渡，秋期何用愁。彼哉柳河东，抱拙不自谋。旁趋事曲折，窃效儿女求。谁与倡邪说，诞谩不复收。淫褻转相袭，寝使其辞浮。仙槎倘可乘，我欲凌空游。再拜二星灵，一洗千古羞。天高不可问，河汉空西流。"}