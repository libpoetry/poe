{"id":"487743","title":"赠袁伯益","dynasty":"明","author":"佘翔","text":"天地犹橐籥，人民原野鹿。叔季日以漓，浑沌日以凿。常道希无为，见素抱其朴。至人剖玄门，游心洞枢轴。烹鲜悟綦理，江海王百谷。好静民自正，簿书无留牍。从容著作林，六艺芳润漱。缅想古时人，雅志慕黄鹄。况乃柴桑翁，物外标芳躅。千载谁知音，独为伤沉陆。负材当明时，聊以见夙昔。下士复高风，三握劳一沐。既赓菁莪章，亦唱阳春曲。以兹气味薰，兰?同馨馥。怀刺遥相投，喜被清风穆。挥麈吐玄言，虚来实吾腹。南山归旧庐，北阙乘华毂。愿保千秋名，矫首扶桑旭。"}