{"id":"689636","title":"挽霍元方处士七首","dynasty":"明","author":"宋讷","text":"苍天何意坠斯文，来向淇东哭隐君。丽泽友朋谁讲习，鹿门妻子自耕耘。梦中彩笔投寒月，屋外青山惨白云。白发旧交重怅望，荒原衰草记新坟。玉芝一夕悴奇芬，悲动儒林远近闻。委畚老妻收旧褐，过庭嗣子集遗文。东崖花木诗无句，北海樽罍酒不醺。楚些招魂歌未彻，渡头惊起白鸥群。伾山英气降鸿儒，一病光阴隙过驹。医俗主人辞劲竹，吊亡高士致生刍。牙签架上遗经史，宝墨床头卷画图。莫怪挽诗多惨切，白杨风雨夜台孤。细数交游四十春，期君寿域作天民。白云不护窗前石，黄壤先埋席上珍。五尺丹旌书处士，一编藻句记诗人。伤心未及灵輀送，重对青山泪湿巾。诗酒方将乐莫年，谁知含笑掩重泉。异端惑世遗言拒，正道忘身爱子传。砌下翠干新剥竹，池中香断旧栽莲。平生清致无由觌，漫看东崖起断烟。浮生六十四年春，酒圣诗豪到处闻。千里腾骧空冀北，一家清白傍淇滨。箪瓢巷有高轩客，诗礼门无杂吊宾。想见九原清节在，再歌哀挽荐溪蘋。弱冠登临赋远游，壮年谈笑揖公侯。水边花竹黄茅舍，天上文章白玉楼。三载书帷留董子，一朝布被盖黔娄。嗟君去后淇河上，更为谁乘雪夜舟。"}