{"id":"136863","title":"题黄庭经后","dynasty":"宋代","author":"白玉蟾","text":"琴心玉文洞玄玄，金钮朱锦乃汝传。子能得之可长年，黄素镇赝完且坚。横理如发约两边，从有赤道如朱弦。文居其间走玄蚁，飞云相与为终始。大道甚夷非力使，无为自然有至理。谁能精专换骨髓，扫去俗尘不瑕秽。目中有神乃识真，白玉为轵装车轮，里以天上翠织成。仙人楼居俨长生，鸾鹤翔舞猿猱轻。子能宝之慎勿轻，室宫之中夜自明。上清真人杨与许，焚香清斋接神女。手作此书留下土，千年流传子为主。东方苍龙右白虎，四神严诃孰予侮。"}