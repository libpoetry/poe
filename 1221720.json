{"id":"1221720","title":"关山雪霁图","dynasty":"元","author":"凌云翰","text":"前峰后峰雪模糊，东村西村春有无。快雪时晴入佳想，况复见此关山图。关山迢递相联属，玉洁珠光眩人目。扶桑飞上金毕逋，暗水流澌度空谷。野桥行遇路三叉，青旗插檐沽酒家。驱驴倦客得少憩，怅望远道还咨嗟。诗翁好事常起早，天寒秪恐梅花老。柴门时有故人来，阶下白云须用扫。此图一日落尘寰，笔法依希荆与关。人生远游固云乐，何似在家长看山。我本识字耕夫耳，占祥便作丰年喜。田园归隐会有时，麦饭饱餐茅屋底。"}