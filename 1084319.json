{"id":"1084319","title":"次韵谦仲见寄","dynasty":"宋","author":"王十朋","text":"湖山蓝黛青，湖水琉璃碧。我时湖边游，山水正秋色。诗翁偶乘兴，来作湖边客。谈锋两初交，意气已相得。诗坛予与盟，文会公为伯。豪词肆滂沛，淡语入幽寂。心匠巧雕斲，物态穷搜觅。壮哉五言城，卓尔万仞壁。初疑公肠胃，百怪所窟宅。吐气干云霄，宜欲斗霹雳。妙夺解牛术，奏刀声砉剨。我才寸莛微，洪钟讵能击。又如鸣蟋蟀，啾然和金石。未窥学藩篱，敢语讨奥赜。缪为马慕韩，浪作赤效白。奖拔非所蒙，猖狂固宜责。新篇又拜嘉，开缄光艳射。藏之比明珠，长使夜照席。惜哉不遇时，岂为臧仓隔。儒冠五十年，世路疲行役。操矛赴文场，战艺辄败北。书剑两无成，泥涂困踪迹。龙钟似东野，穷愁揽怀臆。空吟三百篇，高视古无敌。霜风剪林木，黄叶满泽国。我思公不见，羸马未能策。恨无神仙术，安得生两翼。因召管城颖，免冠加拂拭。书帛寄征鸿，心目两俱极。"}