{"id":"844509","title":"减字木兰花 戊辰元日见畹华所作山茶腊梅","dynasty":"清末民国初","author":"姚华","text":"岱堂深处。一活经年生忆汝。又到梅时。喜见山茶扇底枝。秀才风味。浅墨轻红都雅致。数点宫黄。脱手如闻露蜜香。当年辕下。神骏无人堪并驾。尔不嘶风。我亦苍颜偃蹇中。千金有限。何况燕台今已远。一曲虞兮。应似乌骓憎老时。"}