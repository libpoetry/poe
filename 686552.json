{"id":"686552","title":"小园雨后二首","dynasty":"明","author":"石宝","text":"新雨膏炎垄，远风涤繁林。取凉李井上，仲子迹可寻。玄驹下危垤，屈蠖鸣幽阴。万类均一适，忘古安有今。虽复病两眦，稍在惬孤襟。密云焉久留，素石悟同心。夏木岂无阴，古井亦有泉。阴疏仅自庇，泉苦得永年。羲黄世辽邈，畴与论自然。稍喜禾稼成，藜藿比醲鲜。浮生能几许，沈郁贵自宣。偃卧辘轳侧，南风匀树弦。"}