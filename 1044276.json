{"id":"1044276","title":"和君实微雨书怀韵","dynasty":"宋","author":"范纯仁","text":"老畏风光速，閒知日晷添。惜春逢雨急，病酒与愁兼。采蕊蜂须湿，衔泥燕觜黏。水声淙曲沼，花气递疏帘。坠絮柔铺径，高梧翠倚檐。清伊照窗碧，少室插云尖。老蔓蛇难蛰，残红火不炎。邀朋拟白社，取友尽苍髯。馔具虽真率，宾仪去谨严。主公纡绣衮，词伯玩书签。陶冶恩唯旧，葭莩契偶沾。尊崇储峻岳，高洁仰孤蟾。社稷勋无敌，轲雄学不厌。威声传异域，名姓到穷阎。宾主均欢爱，乡闾化静恬。应怜孤客志，粗守小官廉。饥赖监河粟，贫无遗盗缣。清朝惭禄薄，丰岁喜鱼占。识暗妨时用，心愚以古潜。狂歌忘皓首，醉眼怯青帘。东阁容疏放，西都慰伫瞻。酬诗常愧拙，负弈固非谦。久玷题评末，深蒙道义渐。虚舟不复系，所向可无嫌。"}