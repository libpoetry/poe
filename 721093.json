{"id":"721093","title":"梅坳题石","dynasty":"明末清初","author":"王邦畿","text":"美人坟上日初斜，素练澄澄一望赊。兰佩已销香涧草，粉痕犹带暮天霞。残碑终古遗秦字，流水千年入汉家。目极此时人不见，断肠开尽野棠花。索索西风万壑哀，冢边荒草夕阳开。水流花落人何去，云白山青雁独来。素女有灵淹梦泽，楚王无路问阳台。可怜金粉飘零日，又长千年一劫灰。"}