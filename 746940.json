{"id":"746940","title":"溯沔水西上即事作","dynasty":"清","author":"黄琮","text":"乱山行不尽，脉络互联属。初遇喜奇峭，稍习厌荦峃。凌晨问去程，西溯沔水曲。寒流净匹练，泄泉铿碎玉。独鹭破烟青，孤帆饱川绿。萧萧栟榈中，历落几家屋。半扉翳芦花，破网挂疏木。时见溪边人，添薪斫修竹。不意险巇尽，清川此豁目。安得解征鞍，借我径三宿。"}