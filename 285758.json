{"id":"285758","title":"苦雨谣·秋霖积日惨不开","dynasty":"清代","author":"李慈铭","text":"秋霖积日惨不开，太行黯黯愁西颓。农夫九死补田作，坐看辛苦成污莱。黍子垂头万黄粒，丈半红竿飐秫秫。方觊暂饱偿积饥，讵料垂成委枯铚。天公爱物称无私，朝廷旰食施淖麋。天心君心本一体，始知灾沴民自为。我釜无鱼瓿无粟，谒鬼不通日炊玉。饱看两脚愁向天，岂惟野老吞声哭。"}