{"id":"629364","title":"访友久居山中将归阻雨 其二","dynasty":"明","author":"曾曰唯","text":"失意过友生，篮舆百馀里。出门谓家人，十日之游耳。生平耐作客，濡滞无远迩。即我与我期，自疑未必尔。往往订日归，不信于妻子。果尔秋徂冬，牵挽方未已。固云我好游，一半为地主。一半恋山中，一半滞病里。一半待梅花，一半阻风雨。其始则乘兴，兴尽终复始。谓近不当游，游孰过于此。"}