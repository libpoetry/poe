{"id":"18570","title":"和晨兴因报问龟儿","dynasty":"唐代","author":"白居易","text":"冬旦寒惨澹，云日无晶辉。当此岁暮感，见君晨兴诗。君诗亦多苦，苦在兄远离。我苦不在远，缠绵肝与脾。西院病孀妇，后床孤侄儿。黄昏一恸后，夜半十起时。病眼两行血，衰鬓万茎丝。咽绝五脏脉，瘦消百骸脂。双目失一目，四肢断两肢。不如溘然逝，安用半活为。谁谓荼檗苦，荼檗甘如饴。谁谓汤火热，汤火冷如澌。前时君寄诗，忧念问阿龟。喉燥声气窒，经年无报辞。及睹晨兴句，未吟先涕垂。因兹涟洳际，一吐心中悲。茫茫四海间，此苦唯君知。去我四千里，使我告诉谁。仰头向青天，但见雁南飞。凭雁寄一语，为我达微之。弦绝有续胶，树斩可接枝。唯我中肠断，应无连得期。"}