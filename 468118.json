{"id":"468118","title":"湖上杂诗","dynasty":"当代","author":"潘乐乐","text":"入世天教作楚狂，放舟载酒本寻常。遥怜十万华灯下，百岁生如百战场。海色天风壮我心，龙蛇夜夜伴孤吟。虫沙万劫无颦笑，一月升空彻古今。偏从谪后得诗多，始信嵚崎属老坡。江海十年归一棹，鼠肝虫臂奈吾何。篱外梅花发几枝，春来欲寄故人知。十年风雪苍颜换，惟有清香是旧时。青眼高歌人两三，流连山北复山南。平湖弥望葡萄艳，解缆身投大酒坛。结庐湖畔好哦诗，篱落萧疏睡起迟。一榻红笺一壶酒，此情惟与鹭鸥知。频年已不记春秋，自放闲身逐水流。一卷一箫红树里，白鸥访我到船头。"}