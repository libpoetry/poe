{"id":"759042","title":"高阳台 见杨花感悼仙客","dynasty":"清","author":"季兰韵","text":"旧梦隋堤，新愁谢砌，和烟细扑帘旌。已苦春归，被伊碎尽春心。吟魂凄共游丝渺，趁东风、自去追寻。认分明。点点香毬，并做啼痕。飘零也似残红样，任无人怜惜，自管离情。散入池塘，倩谁扶起轻盈。化萍纵使还能聚，奈相逢、已是来生。更凄清。待得重圆，记否前因。"}