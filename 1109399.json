{"id":"1109399","title":"再用前韵酬达夫","dynasty":"宋","author":"刘弇","text":"酒圣无端整日中，不堪有七过嵇慵。欲知春色讵如许，万斛浮蛆未博醲。九重城阙凤凰楼，金碧觚棱晓日浮。和气已从天上落，寒乡莫赋畔牢愁。撷蕊攀枝得似狂，未拚身世事乾忙。羽翰不借还家梦，钥牡衔鱼抱缭墙。花为妆成长近妒，水将蓝比不多争。阳和灭裂穷涂望，独许侯家擅四并。百鬼揶揄成故态，一胸块磊信重围。沉清酂白平治得，请傍东皇振旅归。岸柳禁持人学舞，墙花勾引客窥邻。速将事当悠悠梦，剩买欢归衮衮身。直取浩歌论纂纂，肯容三爵径油油。送花明月怜人杀，怗体红波凝不流。露房霞颊迎人笑，订订芳菲第几流。黄四娘家无数梦，玄都观里一番愁。罚筹满把槽仍滴，鲙手千刀刃必迎。春若背教花不老，恣挨红阵燥瑶觥。阔疏未可轻愚叟，放浪多应学漫郎。待挽春工醉乡去，随教蜂蝶笑雄张。"}