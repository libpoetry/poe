{"id":"849490","title":"归朝欢 春游","dynasty":"宋","author":"马子严","text":"听得提壶沽美酒。人道杏花深处有。杏花狼藉鸟啼风，十分春色今无九。麝煤销永昼。青烟飞上庭前柳。画堂深，不寒不暖，正是好时候。团团宝月凭纤手。暂借歌喉招舞袖。真珠滴破小槽红，香肌缩尽纤罗瘦。投分须白首。黄金散与亲和旧。且衔杯，壮心未落，风月长相守。"}