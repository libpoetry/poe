{"id":"695861","title":"泰山四首 封禅坛","dynasty":"明","author":"欧大任","text":"芝泥封石满天坛，燎玉无光月色寒。七十二君何处去，白云空自绕阑干。闻道青螺去复回，何年驱石过蓬莱。我今岳顶餐灵气，更待安期海上来。一出金门奉紫泥，孤灯日观听仙鸡。君看东海扶桑影，高照长安玉殿西。海雾冥冥远接天，蜃楼东与岳云连。十洲只在三山外，不遣楼船更候仙。"}