{"id":"1109511","title":"和刘圣与顾龙山探梅四首","dynasty":"宋","author":"刘宰","text":"玉骨冰肌淑且真，只应姑射可为邻。东风次第吹桃李，输与侬家第一春。暗里曹刘可识真，意行不必问比邻。天涯望断无来使，占取山中自在春。山行未惬此情真，问讯寒梅到比邻。但有疏花印寒月，不妨自是一家春。费尽铅华总失真，色香清绝两无邻。待渠经始和羹了，乞与无边草木春。"}