{"id":"1248090","title":"陪牛进士冯明府宿遂初庵得心字","dynasty":"元末明初","author":"徐贲","text":"山中因访古，方外遂幽寻。曲径缘回涧，高标出乱岑。舍舟留北渚，借屐过东林。野色兼寒色，云阴助夕阴。烟波皆客意，猿鸟共閒心。风引虚林磬，泉流别院琴。褰帷萝蔓入，扫壁土苔侵。花韵空禅性，松声学梵音。翻经仍用贝，布地不须金。小舞阶前鹤，微鸣柳外禽。鸦昏争乱集，蛩冷罢孤吟。树影分邻屋，秋声急暮砧。平芜供远望，密雨值登临。景胜驱尘想，形忘浃素襟。几筵寒阁静，灯烛夜窗深。旨蓄僧开供，芳醪客自斟。黄柑来野市，紫蟹出溪浔。契合元非旧，情亲已独钦。知师甘寂静，愧我叹浮沉。明日天边去，何时重盍簪。"}