{"id":"314800","title":"水调歌头·乙亥中秋海元轮舟上作","dynasty":"现代","author":"龙榆生","text":"沧海渺无际，星斗远垂天。举杯属影狂顾，明月自年年。迁客何心南去，差喜尘清玉宇，与我共高寒。俯仰发深趣，金碧晃波间。片云扫，孤光净，对閒眠。银蟾有意相伴，今夕十分圆。休叹浮萍离合，试问金瓯完缺，二者孰当全。击楫一悲啸，风露媚娟娟。"}