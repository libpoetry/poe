{"id":"698214","title":"雪中忆张亨父次宾之韵复用韵写怀","dynasty":"明","author":"倪岳","text":"坐看初雪转霏微，已觉尖寒到客衣。岁事半于愁里过，乡心全在梦中归。经秋寥落慵开卷，长日萧条静掩扉。却怪故人音信绝，海天空阔雁来稀。晓色侵人已细微，早寒真欲咏无衣。萧萧病叶惊风堕，冉冉昏鸦带雪归。卓笔且从临草韵，提壶谁为款柴扉。故人多在经年别，岁晚方嗟聚晤稀。"}