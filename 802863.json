{"id":"802863","title":"金缕曲 送邹二辞戍秦，用顾梁汾先生寄吴汉槎韵","dynasty":"清","author":"侯文曜","text":"与子神交久。羡藉甚、风流四海，谊敦朋友。五载囹圄催折尽，还剩沈腰添瘦。且抹却、从前僝愁。梦醒云阳重诉别，问乾坤死不如生否。人世事，何须剖。梨园大地皆生丑。任长安、关河层叠，好传梅柳。夙昔邹阳曾曳履，谁许啼猿空守。尽搦管、还推三寿。赢得柔之欣作伴，写征图、漫挂行装后。拚剧醉，休回首。"}