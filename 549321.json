{"id":"549321","title":"寿何年伯","dynasty":"明","author":"曹于汴","text":"世人世出谁为可，经世以世不以我。九族既惇百亩耕，以斯出世以斯经。三语课儿清慎勤，一米一蔬君父恩。里闬旄倪生忻心，何妨俯首诵观音。封君孺人德何闳，仲子言之感我膺。仲子鸣珂朝珥笔，世胡以经胡以出。亦有钦崇大士者，一米何有空天下。大道难窥请以扣，抑以扣言为之寿。"}