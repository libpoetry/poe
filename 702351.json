{"id":"702351","title":"次韵罗明仲洗马新春翻阅经史之作","dynasty":"明","author":"程敏政","text":"是非千载若为评，出处当知不异情。仇薛未堪兴礼乐，管商何得擅功名。饮馀安乐春风暖，梦觉空同夜气清。此境与君能一到，人生方不愧轩缨。郢调谁云客和稀，孔坛风景尚霏微。颜渊岂为贫方乐，蘧瑗能于老觉非。近代情词多逸响，古来心学有馀辉。太平儒效收公手，浅薄终惭负衮衣。"}