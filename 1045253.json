{"id":"1045253","title":"哀哀词","dynasty":"宋","author":"徐积","text":"哀哀复哀哀，哀哀至此极。孤儿与慈母，中路忽相失。恍惚须臾閒，终日不复得。谁复坐我堂，谁复入我室。谁复饮儿酒，谁复哺儿食。儿饥复谁念，儿寒复谁恤。耳不闻慈语，目不见慈色。譬如行路人，日远如一日。行人犹可期，远道犹可追。天穷地尽处，一日犹可归。哀哀复哀哀，此去无尽时。谁言生离别，不知死别离。君不见人已闭门鸟已栖，黄昏冢畔孤儿啼。"}