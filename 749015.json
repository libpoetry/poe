{"id":"749015","title":"出上观音岩至东坞坪","dynasty":"清","author":"张文虎","text":"画山难画云，绘水难绘声。我从云中下，忽见略彴横。石怒闯然立，水激无时平。千折万折逆，七曲八曲并。掀腾海潮沸，喷薄雄雷鸣。而我踏涧石，缓逐流云行。我前云徘徊，我后泉砰訇。回瞻树已失，遥望途仍冥。依依修竹竿，雨濯琅玕青。竹间辟荆扉，塔院才三楹。云收水亦远，我息僧来迎。"}