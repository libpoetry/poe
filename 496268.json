{"id":"496268","title":"念奴娇 中秋对月，次李汉老韵三阕 其四 十六岁作","dynasty":"明","author":"夏言","text":"素娥风采，怡精神、万顷琉璃深绿。狂把金尊眠未得，管甚玉楼寒粟。共讶清光，万间同照，谁更歌茅屋。鳷鹊无依，三绕一庭修竹。醉后青眼摩挲，清流万丈，看银河横瀑。记得嫦娥曾许我，金粟秋香千斛。水晶宫里，环佩声清，不用乘黄鹄。明年此夜，谁共一轮寒玉。"}