{"id":"583451","title":"太常卿杨邃庵示以止酒唱和诗一册余思尝为酒困欲戒之而未能因诗有感次陶渊明韵二首 其一","dynasty":"明","author":"王缜","text":"古人重盟戒，有戒戒即止。所戒不止酒，戒在沉缅里。弛戒终狂夫，慎戒乃君子。初戒虽忤时，戒定还自喜。有如戒前车，必戒浅近起。又如戒履霜，渐者戒之理。戒色既在壮，戒得亦在已。所以伯禹戒，卫武亦戒矣。而我不严戒，戒心荡无涘。从此戒作师，承戒如承祀。"}