{"id":"635341","title":"爱石为达官索去诗以送之","dynasty":"明","author":"成鹫","text":"昔有拂袖人，遗我袖中石。盈袖琥珀光，出袖鹅黄色。浣手方拜嘉，肃客虚前席。馀生久索居，介友来三益。静贮称幽閒，谛观永无射。尘根渐以空，面目差可识。鬼斧斲嶙峋，蜂房攒薄蚀。嵚岑嵌太虚，磊砢削绝壁。月落天根净，水清云脚直。点缀石蒲清，掩映山烟碧。愿从生公游，顽心契禅寂。愿上米家船，奇形慊坚癖。不愿随女娲，补天效神力。不愿逢五丁，凿山启蚕僰。不愿宋人愚，燕石徒衒饰。不愿卞生痴，怀宝自贻戚。相期携手归，劳生谢形役。胡然中道捐，飙风来自北。家无担石储，门有车马客。儿童少所见，惊趋迎棨戟。鸡犬少所见，飞走遵蓬棘。枯禅正下床，自蹑双蜡屐。左手结绳枢，右手招良觌。珍重谷城公，韬光倚檐隙。焉知排闼人，乃是朝天客。入门周四顾，注目中唐甓。问客何所来，问客何所索。客言来所来，客言索所索。私赏顽石顽，请以金钱易。野人不识钱，惟知畏三尺。仓皇违古欢，缱绻不能释。良晤难久淹，前期宁再得。陈迹当乖分，神交讵悬隔。君心如我心，与运随转侧。磨涅防磷缁，永言保坚白。"}