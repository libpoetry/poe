{"id":"1126454","title":"十五日雪三首","dynasty":"宋","author":"梅尧臣","text":"寒令夺春令，六花侵百花。塘冰胶燕觜，野水涩芹牙。拥柱轻于絮，吹墀净若沙。乳禽饥啄木，谁误拨琵琶。新雷奋蛇甲，密雪斗鹅毛。正欲裁轻縠，重令著弊袍。沙泉流复冻，烟萼坼还韬。只待邻醅熟，微声听酒槽。春风九十日，一半已销磨。准拟看花少，依稀咏雪多。官车犹戴炭，抱鹊不离窠。向此兴都尽，戴家谁复过。"}