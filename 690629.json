{"id":"690629","title":"江上小堂戏题","dynasty":"明","author":"张萱","text":"江上小堂无十亩，堂前老树有三株。主人原住清凉界，又得浓阴屋半区。山色岂随时眼改，溪声留与老年听。朅来更有娱人处，日日风云不暂停。临流影笑蒙头雪，倚树凉生露顶风。却恼儿童常戏浴，諠争偏聒老渔翁。东流水合西流水，后浪沙同前浪沙。为问空江垂钓者，一年几度浪飞花。"}