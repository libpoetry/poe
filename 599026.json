{"id":"599026","title":"九日蒲涧纪游同欧子桢伯家兄惟敬赋","dynasty":"明","author":"黎民衷","text":"神皋恣玄览，颢气肃凄清。暂释寰中窘，还寻物外盟。佳期怜聚首，幽赏惬同行。地缩云房丽，岚收雾径晴。凌溪千仞转，窥窦万寻萦。俄见霞标截，应知地轴横。石梁临岝崿，茵阁阚欹倾。玉液秋常皎，瑶光夜愈明。洞前驯白鹿，木末走文鼪。苦竹苞新萚，枯槎折细萌。五衢翻弱叶，三秀被新荣。奇虑恣回转，孤踪绝送迎。褰裳思采若，列坐或班荆。讯古高台没，寻幽曲沼平。灵蒲犹瑩剑，虚溜尚调笙。绛节翩翩下，铢衣漠漠呈。琅函时自启，石鼎昼常烹。遗枣如誇汉，乘骡似避嬴。柱留闻鹤语，啸落带鸾声。玄兔蟠荒灶，华芝结野楹。登临摇落后，眺听古今情。井邑蝉联见，河山绣画成。高踪超解缚，嘉咏类鸣嘤。尊至倾浮蚁，觞来汲巨鲸。隐衣还制芰，狂兴欲餐英。大运多盈缩，朋情喜合并。丹砂如可学，脱屣谢浮名。"}