{"id":"870431","title":"拟古 其十五","dynasty":"宋","author":"田锡","text":"赫赫英豪士，韩侯令子孙。千金募死士，博浪报君冤。国耻尚未雪，骥足俄惊奔。待搏如猛虎，未耀同朝暾。霸略师黄石，大计当鸿门。谈笑定安危，功业遂隆尊。鸾皇不啄粟，麒麟不驾辕。将从赤松游，高谢汉皇恩。一旦君臣中，奋宗物论喧。片词为密勿，四皓如飞翻。进退存亡间，以智为身潘。"}