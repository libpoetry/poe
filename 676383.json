{"id":"676383","title":"廷试述怀","dynasty":"明","author":"文彭","text":"少小习章句，朝夕亲笔研。词场十度游，终迷五色线。行行预计偕，迢迢入畿甸。皇畿本佳丽，瑞霭郁葱茜。五城十二楼，紫陌韶华遍。披褐朝至尊，复道随群彦。步趋白玉阶，日射黄金殿。螭头绕炉烟，雉尾开宫扇。操笔陈芜词，来上宸旒献。虽非仲舒策，不待常何荐。但愿纳刍荛，自忘草茅贱。"}