{"id":"1082020","title":"大观戊子秋七月大雨洪水薄城几至奔决太守李公出祷城上即刻雨止水势为杀而民获免焉因叙其所见为古体诗五十韵且言台之城不可不修也","dynasty":"宋","author":"左纬","text":"立秋亦云久，凉飙何参差。蓐收气力弱，炎帝从见欺。赤云热如火，反甚盛夏时。阴阳互击薄，变动不可期。飓风欻卷地，急雨如崩犁。屋瓦逗飞鸟，云楠棼乱丝。暗恐江汉覆，又疑山岳隳。百川肆横流，倏忽漱城陲。居民类烧蚁，惶恐不自持。为鱼在顷刻，呼叫声何悲。我公初不动，徐问其所为。以谓吾在是，水其为民疵。驾言径往视，朝服来登陴。狂澜吼而至，公亦为兴咨。端物叩头立，逡巡以致辞。公辞殆未毕，水还疾如驰。回首望黑云，忽然见明曦。雨师不得逞，风伯无所施。少皞独行令，昊天青四垂。吁哉是可骇，神速至于斯。苍苍其天乎，所听信已卑。公言我不闻，岂谓天闻其。古人称至信，水火蹈不疑。天人虽限绝，吻合无由私。宋景出言三，荧惑为之移。今公不待再，水灾迄免罹。惟公古君子，诚信本天资。行藏即造化，神速固其宜。嗟我海邦民，此患常羁縻。往岁雨暴作，水行适及榱。城坏而入水，黎民无孑遗。官府一朝废，所亡盖不赀。朝廷痛民害，大为筑城池。中间水屡溢，几乎与城夷。城坚水无隙，民处不复危。今则城已敝，阙落空残壝。如闻去岁冬，我公闻上司。此实民之急，请从官缮裨。上司靳省费，移牒犹难之。民心日懔懔，见雨常颦眉。但恐水不至，水至决不支。前日果见此，必知其知随。又安知我公，有道众莫窥。救汝于沟壑，夺汝于蛟螭。举眼看三光，措身于两仪。公德大如许，汝知乎不知。恶呼汝至愚，岂能事远思。此城苟未修，此患终未离。明年公且去，水来将赖谁。愿公尚怜汝，再请而勿辞。城修有二利，官帑皆在兹。"}