{"id":"296529","title":"八声甘州·鹣庵相别廿余年，重来故都，谱此见示，次韵和之","dynasty":"现代","author":"许宝蘅","text":"蓦彩云、飞下眼前明。万感似潮生。念与翁相别，飘摇词笔，冷落瑶觥。况是弥天烽火，鱼雁剧无情。何处寻消息，数遍邮亭。堪叹东征历载，尽流连落日，指点残星。任说当年故事，凄切有谁听。纵归来，依然羁旅，负江乡，鹤梦与鸥盟。更休问，秋来蒲柳，几许霜零。"}