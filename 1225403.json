{"id":"1225403","title":"水深围","dynasty":"元","author":"朱德润","text":"水深围，田畴荡荡如湖陂。围低水深岸不立，虽有木石将何施。里正申官官不允，徵粮每岁归仓廪。稻粮无种长菰蒲，民产陪偿官始准。今春水涝忽无津，四分灾作五分申。问渠何故作此弊，府州伏熟成三分。吏胥入乡日旁午，二分徵作陪官赋。傥逢人诉熟为荒，破尽家赀犹不补。因此年年怕官恼，水渰水深俱不报。东南民力日渐穷，不愿为农愿为盗。人生盗贼岂愿为，天生衣食官迫之。水渰偿米或时稔，陪粮无奈水深围。"}