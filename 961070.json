{"id":"961070","title":"沁园春 送权倅许张干","dynasty":"宋","author":"姚勉","text":"万里清风，吹送锦帆，入南浦云。看拂天旌旆，攀留不住，迷津舸舰，歌舞相迎。二许家声，三洪地望，今代风流第一人。蜚英早，合词林视草，书阁翻芸。飞刍远饷三军。特借作红莲入幕宾。把西山暮雨，暂时收卷，荷山明月，小试平分。苏醒枯鱼，剔除深蠹，个是人间有脚春。难淹久，看诏催入侍，香案麒麟。"}