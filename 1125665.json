{"id":"1125665","title":"陪元允大受游天宁寺三首","dynasty":"宋","author":"郭印","text":"炎暑何从避，城隅古刹幽。故人今再会，胜地昔曾游。云合天容暝，风来客意秋。归途催暮雨，回首不能休。拉客游萧寺，徘徊及暮还。自非归沐假，那得片时闲。阅世真成梦，为官祇强颜。老僧应笑我，何日远尘寰。古人来会合，萧寺喜粗连。久坐频更仆，留言悉契禅。塔高延晚照，楠密易昏烟。欲去仍回首，西风为惨然。"}