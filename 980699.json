{"id":"980699","title":"题鄜州牡丹","dynasty":"宋","author":"晁说之","text":"牡丹憎我真恶客，不解饮酒不吟诗。欣持一尊劝花饮，那知不醉但淋漓。尔花既醉应似我，耿耿一世几伤悲。绿珠楼下香犹在，西子舟中意尚迟。三尺晏婴频欲杀，尔何夭矫寻常为。沅湘草木共憔悴，幽兰何足九畹滋。昔人妙语不尔发，顾我安得有好辞。晚来亦解意自足，秀色直可餐待肥。"}