{"id":"1131269","title":"喜雨次韵并呈郡守吴居父","dynasty":"宋","author":"楼钥","text":"一旱祷而雨，此心天与通。为霖三日足，起舞万家同。破块朝方爽，翻盆夜正中。随车真响应，巫觋又何功。洗印日无几，载芟春已祈。龙神来鄮岭，香炷爇流眉。自笑受廛许，堪为学稼迟。洋洋添野水，已足乐吾饥。雨师争自效，风伯尚何施。膏泽由分阃，空餐愧奉祠。农功今可济，水利更毋隳。喜雨无烦记，行人口似碑。"}