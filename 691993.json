{"id":"691993","title":"明溪篇二首赠周都阃","dynasty":"明","author":"李攀龙","text":"明溪斜带越台高，远送清光照锦袍。势夺潮声雄鼓角，波分海色壮旌旄。浮云深控嫖姚骑，秋水常函别驾刀。翻恨普天无战斗，临觞不得更投醪。越台山下小江干，一曲遥开汉将坛。槎动星河天上下，阵成鱼鸟镜中看。戈鋋忽溢澄潭色，组练偏萦素渚寒。此日非熊应入梦，心随渭水到长安。"}