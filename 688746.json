{"id":"688746","title":"元日蒙召五臣于文华殿赐谕赐酒馔于殿西厢沾醉而出恭述四绝","dynasty":"明","author":"严嵩","text":"元日首颁元圣谕，宝函擎出殿中开。承恩特赐宜年酒，拜舞瞻天却举杯。今年春日荐春觞，共沐恩光近御床。颂拟椒花堪献岁，心同葵萼总倾阳。起草殿庐催入对，喜看春色在挥毫。寒消墨沼龙香润，日上觚棱凤阙高。圣主履端膺万福，起居先遣近臣知。正朝云物偏佳胜，试笔先裁祝圣诗。"}