{"id":"961048","title":"赠定轩游季升","dynasty":"宋","author":"姚勉","text":"海风吹潮浊如泥，咫尺不辨鱼与龟。秋潭表里冰镜净，下瞰直可茎须眉。乃知有万不齐物，心到定处皆能窥。君心久矣波不起，天地不逃圆镜里。胸中玲珑列星宿，眼底远近佳山水。人言君脚踏四方，不知君閒谓君忙。寒炉曾与话清夜，始觉牖户虚生光。我生之日直南斗，逢人得骂不脱口。而今只把定眼看，得失空花总何有。但愁国事纷披猖，举棋不定观惊旁。天倾地仄欠撑拄，安得不动铁脊梁。"}