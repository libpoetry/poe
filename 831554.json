{"id":"831554","title":"答兄子铨送别之作","dynasty":"清末民国初","author":"林朝崧","text":"三叠阳关一杯酒，黄歇江头两分手。无情春水送将归，不肯为人回鹢首。玉树阶前第二枝，韩家阿买社家宜。竹林文宴思畴昔，歧路东西泣此时。古锦囊诗赠离别，呕心句妙何须说？濡毫见汝意偏亲，挥袂令余肠欲绝。肠欲绝，恨难平，南朝词客北朝行。他日纵传枯树赋，也应萧瑟庾兰成。"}