{"id":"1007639","title":"赋得河中之水曲","dynasty":"宋","author":"董嗣杲","text":"清莫清兮河中水，白莫白兮头上丝。河清头白自千古，有身清白知为谁。提篮采桑西城妇，容发蓬勃霜色欺。传是长安估客女，二八嫁与东邻儿。东邻儿郎负枭獍，别家出戍征羌夷。沙场杳邈绝信息，应门无子难撑支。花荣草枯知几度，日升月落常双驰。力勤织纴活旦暮，堂前姑老心惊疑。攒心万苦失头绪，年如逝水何能追。不恨儿郎祗恨妾，有生无分安齐眉。西邻女儿年将笄，双髻压颈簪花枝。金钿贴额腮凝脂，笑妾采叶愁蚕饥。妾身薄命何暇恤，所嗟母子各天涯。空闺誓此守清白，不愿封侯愿早归。"}