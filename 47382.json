{"id":"47382","title":"秦女休行·秦家女儿美且都","dynasty":"明代","author":"刘基","text":"秦家女儿美且都，齿如编贝唇如朱。有生不幸遭乱世，弱肉强食官无诛。兄朝出门暮不返，家人怅望空倚闾。女休闻之肝胆裂，奋臂不惜千金躯。援矛一掷白日撼，仇血上溅天模糊。市人惊噪尘土沸，逻卒奔走驰金吾。有心杀人宁惜死，顾谓女吏何其愚。嫚法长奸谁所致，舍生得义吾何逋。精诚通天天为恻，赦书一夕来宸极。路旁观者咸叹嗟，女休出门无喜色。君不见景升本初之子空是男，亡家破国令人惭。"}