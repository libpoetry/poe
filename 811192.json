{"id":"811192","title":"景忠祠吊故明孝廉林丹九先生一桂二首","dynasty":"清","author":"丘逢甲","text":"崖壁斑斑碧血痕，先生当日此成仁。三闽四广支离局，一息千秋草莽臣。乱世科名娱老母，荒山须发表完人。扁舟欲访悲歌处，冷月空潭泻古春。三书却聘至今传，高节清风尚凛然。列传补书宜国史，此邦议祀合乡贤。荒祠日冷双门阙，遗寨云封一线天。断句零章待搜缉，蠹馀留续谷音编。"}