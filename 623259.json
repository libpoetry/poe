{"id":"623259","title":"读南华外篇述以四言十五章 其八 刻意","dynasty":"明","author":"郭之奇","text":"五德同行，五事分情。山谷为亢，金跃始旷。居学为修，木荣众求。尊彊为治，如火灼视。江海无为，似水推移。导引作寿，土则坤久。四时相守，民莫不有。民各知子，鲜克知母。水火木金，反为土沉。义仁智礼，是古非今。此惟圣德，澹然无极。众美从之，以归至域。其生若浮，其死若休。其寝不梦，其觉无忧。其名同帝，与一同流。纯素之一，惟神在室。干越不用，其宝倍密。不亏其纯，其纯乃真。不杂其素，其素乃具。乃真乃具，五星天聚。"}