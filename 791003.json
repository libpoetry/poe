{"id":"791003","title":"九月既望蔡氏景贤书屋张筵赏菊率成七绝六章并五排一首","dynasty":"清","author":"王恩浩","text":"栽得淩霜菊，幽香绕砌边。谱传彭泽后，派得济阳延。隙地三弓辟，疏篱六枳编。高枝全著露，细蕊半含烟。选种分盆植，移根带土迁。开成云五色，塞破屋三椽。佳号龙须锡，芳名虎齿传。朝衣馀古制，如意妙天然。品目标牌记，花葩压架鲜。欹风颤竹外，傲雪佔梅先。游赏邀人共，栽培赖主贤。张灯开夜宴，折柬启宾筵。小雨尘清俗，虚堂境若仙。屐声知客到，岕片唤童煎。香熟中山酿，甘分下若泉。盟寻莲社约，坐比笋班联。烂漫花围壁，酣嬉酒泛船。争猜枚胜负，喜脱帽蹁跹。画设陶公像，诗分杜老笺。感时怜大阮，玩世笑张颠。狂尚容吾辈，颜看霁老天。云收千里净，月放一轮圆。良会诚堪惜，閒情未许捐。烛光摇醉脸，花影落吟肩。佳话申前席，清游订后年。馨香期共葆，此乐永绵绵。"}