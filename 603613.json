{"id":"603613","title":"送沈观瀛先生之湖州","dynasty":"明","author":"杨起元","text":"夫子剖符出，湖郡势雄豁。今乘五马车，昨秉三尺法。久闻西曹彦，出守必超越。信道况有馀，利用必不括。州人苦昏垫，机杼未休歇。贡赋五十万，蠲除那能活。复恐宽政施，骄纵生轇轕。仲尼见行事，春秋书正月。子今牧名州，千里不拥阏。堪怜绝学后，儒效久疏阔。诵诗三百篇，授政无不达。道术江湖宽，无为呴以沫。赖子馀光辉，吾将歇嘲聒。"}