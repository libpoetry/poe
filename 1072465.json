{"id":"1072465","title":"张持操携徐献之侍郎书见访兼出示著述中兴论诸杂文为赋诗一篇以文轴还之他日亦录寄献之也","dynasty":"宋","author":"王庭圭","text":"君不能徒步上书献天子，又不能移书帝城结王公。欲将笔力扛九鼎，纸上有说能平戎。宣和治极久忘战，羯奴骑马嘶淮甸。是时犹屯百万师，无人北向放一箭。大臣搏手知何为，草间公卿儿女啼。至今谋国无上策，读君断藁令人悲。君家人物照青汗，曲江犹识胡雏乱。他年论事要回天，应向荆州寻好汉。"}