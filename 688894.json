{"id":"688894","title":"秋悲四首","dynasty":"明","author":"何吾驺","text":"三月春残泪满衣，九秋燕望重多违。霜深未识新陵在，雪落空悲旧社非。笛奏关山殊问夜，歌来京陌变降旂。可怜五色丝纶管，劝进书成刺齿肥。路断长淮泣杜鹃，鹤归华表也空传。玉桥十道长流水，御柳千条一炬烟。丹凤城南虚警跸，黄花戍外冷游畋。无繇再见重阳日，菊露糕筵下九天。玉阶草落变流萤，辇道宫门黯黯青。张悌不能忘相国，刘谌惟有告先灵。来朝走马无人问，夜雨淋铃可复听。肠断西风吹海子，洗妆楼外晓窗扃。函谷丸泥百二同，谁令三楚又秦中。书生说剑轻推毂，司马辞家便即戎。万国徵输成底事，十年忠鲠结长虹。宫车若使邀南幸，何用郊原哭未终。"}