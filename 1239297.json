{"id":"1239297","title":"风雨不已川流渺漫感事叙怀柬我同志","dynasty":"元末明初","author":"蓝智","text":"云雷中夜兴，风雨达清旦。开门山木昏，隐几波澜乱。鹳鹤下空庭，蛟螭上高岸。舟航远树杪，石壁中流半。黍豆或漂流，蓬蒿乃滋蔓。北风不扫除，南海尽弥漫。乃知兵戈气，郁结久不散。坤轴恐欹倾，阳乌失光灿。伤时转凄凉，涉世正忧患。微躬愧鸟雀，何由塞天汉。"}