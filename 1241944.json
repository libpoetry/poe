{"id":"1241944","title":"正月二十有六日余与邵青溪张林泉会胡万山夏雪蓑俞山月高彦武张宾旸于佘北踰岭而南访陈孟刚席上分韵得船字","dynasty":"元末明初","author":"陶宗仪","text":"桃源只在人间世，三老相逢莫问年。清昼喜陪多士集，紫霄只恐德星躔。香蒸云液行璚斝，花簇珍羞饤绮筵。一棹归来潮正落，溪头好似米家船。"}