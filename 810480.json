{"id":"810480","title":"闻敬亭自潞河过通州至邓家庄访鸿上人偶忆旧游书此即赠","dynasty":"清","author":"敦敏","text":"柳压河干绿正遥，荻芦烟重隐渔舠。一鞭晓色濛濛月，茅店鸡声八里桥。新城直接旧城游，斜日登临上酒楼。遥拟江南风味好，买鱼亲上打鱼舟。通运门前水似铺，牙樯锦缆狎飞凫。篷窗倚槛重回首，一带风帆接直沽。蹇驴沙路步如登，邓老庄前记我曾。半掩柴扉数株柳，野云古寺一沽僧。"}