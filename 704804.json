{"id":"704804","title":"靖州月夜杂咏五首","dynasty":"明","author":"薛瑄","text":"一节三年久在边，天威咫尺玉阶前。靖州城里清宵月，应与家山一样圆。参差林影受风斜，坚坐胡床爱月华。凉露在庭清似水，不知今夕是天涯。城外清江城上楼，满城明月似深秋。忽思昌子虽痴小，也念阿爷尚远游。未有涓埃荅九天，漫叨官廪过年年。静思仕学多违性，搔首能无愧往贤。三百年来新郡邑，七千里外古蛮荒。无私好是中天月，布满清辉一样光。"}