{"id":"682880","title":"和张井泉社约时林云鹤李铁谷不至许南溟无诗","dynasty":"明","author":"区越","text":"雨洗香车七夕秋，萧萧村郭断清游。诸仙会有西山乐，天与晴明不费求。晴郊着屐远寻诗，记得西山会有期。同过石桥望秋色，不知东谷有蔷薇。南溟水月来茫茫，何处无诗载野航。海月开樽望三益，不应遗响断横塘。老怀偏爱酒浇诗，况是荷亭畅饮时。应怕水仙欺白发，霜天姑待菊离离。"}