{"id":"949070","title":"赠常熟贺公叔隐士","dynasty":"宋","author":"周邦彦","text":"怀珠崖不枯，韫玉山有辉。隐翳不言德，人自知神奇。公叔季贞后，不为世网縻。浮沉里闾间，身晦道同违。弓旌搜俊良，圭衡略无遗。难偕集雍鹭，宁作曳尾龟。慈仁盖天性，惠泽施鳏嫠。倒囷食流冗，死葬病有医。人今泣遗爱，若见岘首碑。肯构有材子，修德亦庶几。高风自兹显，岂病知者希。"}