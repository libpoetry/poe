{"id":"1066609","title":"卫卿弟和诗佳甚复和一首","dynasty":"宋","author":"葛胜仲","text":"俗人雪句如翻水，陈言堪吊剡藤纸。子诗清如扇上赞，使我三叹不能已。妍姿与雪争轻明，白战不道飞瑶琼。西神山畔芙蓉水，好招烟艇浮澄瀛。千岩不必山阴道，何处轻飘看不好。百觚判断速呼客，莫待睍消还畀昊。天储此景娱閒人，贮瓶泼茗甘流津。茅檐从此便归隐，不待人呼祁孔宾。"}