{"id":"1123927","title":"用洪觉范诗为首作四绝","dynasty":"宋","author":"赵蕃","text":"剩水残山惨澹间，道人名字满江干。向疑此语来天上，何意真成朝暮看。钓舟无事白鸥閒，自是江湖境界宽。我欲汎然随所往，竹君谁与报平安。个中著我添图画，能画今谁如辋川。但写一蓑仍一笠，不须羽服记蹁跹。便似华亭落照湾，要人弹压愧诗孱。馀霞散尽空无绮，新月初升势已弯。"}