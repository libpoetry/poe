{"id":"954295","title":"暇日雨后绿竹堂独居兼简府中诸僚","dynasty":"宋","author":"欧阳修","text":"新晴竹林茂，日夕爱此君。佳禽哢翠树，若与幽人亲。扫径绿苔静，引流清派分。开轩见远岫，攲枕送归云。桐槿渐秋意，琴觞怀友文。浩然沧洲思，日厌京洛尘。车骑方开府，梁王多上宾。平时罢飞檄，行乐喜从军。骑省悼亡后，漳滨多病身。南窗若可傲，方事陶潜巾。"}