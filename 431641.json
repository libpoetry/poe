{"id":"431641","title":"浪淘沙","dynasty":"近现代","author":"乔大壮","text":"眉萼带愁描。人过红桥。花丝衫子木兰桡。玉镜不知春色故，绿上裙腰。村外酒旗招。醉也无憀。斜阳一抹葬寒潮。料理花前双鬓雪，休待明朝。江海远相从。云外冥鸿。弟兄佳节最难逢。须为高堂开口笑，金盏教空。往事问天工。断梗飘蓬。中年不与少年同。明日挂帆天际路，愁水愁风。"}