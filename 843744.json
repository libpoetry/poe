{"id":"843744","title":"再叠前韵","dynasty":"清末民国初","author":"许南英","text":"一官已挂西山笏，自逐西风薄笨车。赤崁廿年思故里，红尘十丈冷京华。湘中兰芷伊谁赠？江上芙蓉自怨嗟！早识穷通原有命，十年悔不读书赊。汉、秦而下逮萧、梁，词赋源流待酌商。得与奇异同赏析，不知田海已沧桑！鸟欣有托迁乔木，花恨无香托海棠。问字日来亲长者，可能弟子列班行？滚滚波澜笔底来，雷霆冰雪绝纤埃。老成治事神仍王，旖旎谈诗志未灰。奉倩多情怜妾病，朝云无恙望春回。何缘乞得长生药，擎向床头晋一杯。天演由来是竞争，胜优败劣自然名。人皆雕鹗横秋健，我是饩羊告夏正。未扑俗尘登白社，欲医凡骨采黄精。梦中旧侣来招手，羽化人间誓不生。"}