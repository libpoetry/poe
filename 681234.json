{"id":"681234","title":"题徐都宪小村竹屋卷","dynasty":"明","author":"李东阳","text":"蔼蔼水中村，洒洒屋上竹。廛居远山市，屣脱去尘俗。朝看碧山爽，夕泛晴波绿。江湖有襟带，冠屦无拘束。昔闻东吴老，本出南州族。封非渭川户，乞岂鉴湖曲。溪山旧业在，图史清风续。华跻历台省，雅尚在林谷。梦寐三十年，此村还此屋。宦途复倾盖，佳画时秉烛。指点入丹青，依稀过江麓。感今复怀旧，岁月如转毂。倘遂江南游，邻哉我当卜。"}