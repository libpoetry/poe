{"id":"1108546","title":"七和","dynasty":"宋","author":"刘克庄","text":"妙年文价重和随，不料东家产此奇。谗者纷纷传有虎，词人往往让于罴。探囊已足三年艾，补衮那无五色丝。闻说卜邻王翰了，长卿安敢出偏师。南宫放榜已蜚英，北阙传胪却漏名。潜救八人文最敏，尽归一网气难平。白生作么教持杵，越石争些已见坑。莫倚晴天频吐绶，儿童见了又须惊。"}