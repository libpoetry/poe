{"id":"693258","title":"北行杂咏四首","dynasty":"明","author":"苏升","text":"烟雨多情为洗尘，征途落落且乌巾。忘机久失江鸥侣，喜见寒鸦不避人。落日无人共酒杯，征轺欲驻雪飞来。江南漫道春光早，几树于今尽是梅。何人赤脚落层冰，敲出深湖见活魿。最是渔郎能解事，前村曾有酒如渑。沽酒长安日暮寒，风尘马上一冬残。荆高饮去馀燕市，此地今谁意气看。"}