{"id":"688807","title":"归田后连得二子秋官郁君以诗相贺次韵答之","dynasty":"明","author":"何乔新","text":"垂老㷀㷀每自怜，双雏初乳却欢然。窦家骥凤虽难比，白傅文章幸有传。稍喜阶前瑶草秀，敢誇掌上宝珠圆。山间汤饼无兼味，聊和新诗侑庆筵。静倚松窗感物华，平生踪迹半天涯。蜀秦鸟道频驰传，楚粤鲸波几泛槎。有口耻尝楼护膳，无庐肯主瘠环家。悠悠往事休重道，且向青门学种瓜。"}