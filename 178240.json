{"id":"178240","title":"玩所植松竹有作","dynasty":"宋代","author":"张嵲","text":"往岁客闽岭，满目皆黄茅。而今居魏塘，白水漫平皋。举头无所见，惟离风怒号。我身如枯卉，雨露自相辽。又如在寒谷，终岁雪霜骄。四顾万物春，悽然不自聊。复思毕竟空，更使心陶陶。酿酒尝苦薄，种花尝苦彫。酒乃乱性具，花为眩目妖。弃置不复近，树竹延清飚。况有手植松，雨夜能萧萧。瞑目存黄庭，屏居非慕高。所愿侣松竹，迟以延松乔。"}