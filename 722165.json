{"id":"722165","title":"七夕咏牛女","dynasty":"明末清初","author":"屈大均","text":"蛾眉光出绛河分，掩映明霞织女裙。不作蟾蝫飞入月，长劳乌鹊结成云。花针处处抽红缕，香粉家家散紫芬。未夕黄姑牛罢饮，桥边却扇笑氤氲。银潢高泛海人槎，喜见天孙渡羽车。诒凤无缘求务女，牵牛有幸胜匏瓜。月中易得西王药，云外难寻帝子家。二七佳期秋及早，仙灵故事最芬葩。服罢瑶箱向夕閒，合欢应不减人间。生离但得如河鼓，死育宁辞作破环。百合香薰经岁梦，九光灯照隔秋颜。心悲兰夜难为永，未曙扶曦已可攀。浣纱终岁苦参商，又涉明河万里长。未许客星窥织作，频从南斗得津梁。冰开七子团团镜，露浥双鸾片片裳。手爪昭回助云汉，定知天肯报文章。东西河水只分流，割断云潢作御沟。职与婺星皆寡宿，生为天媛更离愁。鸳鸯有愧双青鸟，瞻兔无情一白头。婉娈未终初日上，明年含睇又凉秋。"}