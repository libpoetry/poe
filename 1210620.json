{"id":"1210620","title":"观象诗","dynasty":"元","author":"魏初","text":"皇帝马箠开云南，始得一象来中国。中国传闻未尝见，一日争睹轰霹雳。巨鼻引地六七尺，左卷右舒为口役。耳项垂垂倍数牛，皮毛苍苍艾豭黑。目竖青荧镜有光，背阔隐嶙山之脊。卷发蛮奴铁作钩，要将驱使惊九州。吾闻国家方宝贤，异物自至非所求。谁能更上旅獒篇，清风万古追西周。"}