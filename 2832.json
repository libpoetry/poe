{"id":"2832","title":"送从弟蕃游淮南","dynasty":"唐代","author":"王维","text":"读书复骑谢，带剑游淮阴。淮阴少年辈，千里远相寻。高义难自隐，明时宁陆沉。岛夷九州外，泉馆三山深。席帆聊问罪，卉服尽成擒。归来见天子，拜爵赐黄金。忽思鲈鱼鲙，复有沧洲心。天寒蒹葭渚，日落云梦林。江城下枫叶，淮上闻秋砧。送归青门外，车马去骎骎。惆怅新丰树，空余天际禽。"}