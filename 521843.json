{"id":"521843","title":"雨后独酌得王鹤坡秋夜不寐诗有感遂用其韵","dynasty":"明","author":"顾清","text":"忆昨震雷雨，势欲倾我床。我床幸无恙，己复颓我墙。羁人多怀思，异形同肺肠。与君隔千里，远迩俱他乡。霖晦动旬浃，何由觌天光。晚酌西轩下，双鲤忽堕傍。愿随飘风去，联坐举一觞。川流正浩瀚，我舟不可方。会合知几时，仰视云天苍。还坐三叹息，孰云归路长。"}