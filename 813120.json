{"id":"813120","title":"步韵答章恂斋孝廉","dynasty":"清","author":"张洵佳","text":"新诗酬我佐瑶尊，兰比芳馨玉比温。江上春风开寿宇，天涯芳草忆王孙。故家乔木双株矗，老将韬钤一剑存。知否相思颜色在，屋梁明月照黄昏。烧丹海上未成仙，襆被归来学种田。一霎秋风生木叶，廿年春梦渺云烟。无才愧我青衫老，有弟输君白日眠。勉向郊原寻乐事，晚山迢递驻吟鞭。宠辱何曾有梦惊，塞翁得失最分明。风帆卸早浑忘险，诗草刊迟怕近名。斩尽葛藤寻退步，卧游山水寄遐情。与君并作天随子，相约深林把臂行。柴门绝少故人偕，阮籍穷居但咏怀。书味沈酣如中酒，诗心长进比升阶。痴聋且脱妻孥累，涵泳能平志趣乖。笑向青山寻吉壤，此翁事事早安排。归路衡阳雁阵寒，绸缪户牖幸平安。莺花杜曲惊春老，渔父桃源觅洞难。访旧亲朋闻鬼啸，翻新著述让人刊。忘机久作閒鸥鹭，卒岁优游莫浪叹。"}