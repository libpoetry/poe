{"id":"495648","title":"满庭芳 五头瑞莲，陈司训官舍所产，谓是岁邑士发解之兆","dynasty":"明","author":"陈霆","text":"香拥红云，影摇青盖，水宫竞斗明妆。天然异种，谁数并头芳。月地恍疑人影，湘妃醉、春散香囊。还相乱，三三两两，交颈紫鸳鸯。薰风何处起，最宜吟赏。春草池塘。更闲情澹雅，官舍清凉。折桂预期仙步，斜阳里、相衬槐黄。行看好，舟中莲女，马上彩衣郎。"}