{"id":"820798","title":"高阳台 留春，和姜盦韵","dynasty":"清末近现代初","author":"郭则沄","text":"轻舸云移，纹屏雨歇，梦边烟树迢迢。旧价千金，思量忍负芳宵。锦韶来去无拘管，尽留连、燕暮莺朝。甚颠风、送断酴醾，怨咽琼箫。天涯碧草寻常见，奈离愁唤起，目极无聊。絮影多情，飘飘还拂虹桥。色身甘化丝千万，把春红、裹向烟绡。悄低徊、晓枕钟声，心痒谁搔。"}