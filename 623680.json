{"id":"623680","title":"送陈仲慈叔慈兄弟应选入都","dynasty":"明","author":"欧必元","text":"君不见南海翡翠光五彩，出疆增价踰千倍。又不见合浦双明珠，入都声价重璠玙。此物有神终自合，时来何但守方隅。伟哉陈氏之二子，腾骧奋辔东南起。奕世衣冠次第新，不特韦家擅其美。巍巍大父尚书公，立朝廿载陟司空。司空仲子广文馆，登坛树帜称宗工。广文四子皆贤冑，二龙三凤相先后。伯季文章蚤擅场，叱咤风云齿方茂。仲慈倜傥有仙才，叔慈技进穿杨手。题诗自是泣鬼神，毛颖一扫龙蛇走。二仲词林大业成，机云谁敢与争名。是父固能传是子，何当难弟复难兄。忆同二仲交非薄，无奈风尘泣抱璞。相怜解有赠酬章，白雪琅琅满高阁。故园昔日数相迟，今日河桥折柳枝。斗酒酌君驰远道，丈夫宁得恋暌离。兹行天子临轩日，策士新开东阁期。斌斌文学如云盛，从容歌和柏梁诗。君有子虚赋，献有狗监知。汉庭方侧席，安叹不同时。此时看花御苑北，词名藉藉满京国。遇合人间非所难，吾道当令增羽翼。临岐为君歌此曲，越树燕云处处碧。"}