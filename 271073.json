{"id":"271073","title":"赠张燕客·我来勾践国","dynasty":"清代","author":"宋徵舆","text":"我来勾践国，结交张公子。华灯夜相迎，痛饮从此始。三尺罗袖红，一尺虬髯紫。紫髯飘飘拂予肩，自言畴昔称少年。西走咸阳北走燕，终南太行相接连。此乡索寞少奇士，风沙万里心茫然。以兹感叹归故乡，黄河千尺流汤汤。河堤蓄水出平地，决之可以沈大梁。黄龙青雀未可测，果然今日成怀襄。酒酣对伎重岸帻，重道当年解音律。琵琶弦索谁第一，武宗供奉查八十。万历季年范昆白，雷轰铁拨今有谁。练川陆曜称杰出，闻君此论多嵚崎。河转星稀未忍归，归来落月屋梁西。卧龙山上乌乱啼。"}