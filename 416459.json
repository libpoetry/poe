{"id":"416459","title":"喜迁莺   题王简庵镂尘词","dynasty":"近现代","author":"胡先骕","text":"苧衫茸帽，惯马足关河，霜寒风晓。谯角鸣秋，边尘警戍，消得庾郎怀抱。天涯凭阑心事，都入无端啼笑。只秀句付鸾笺象笔，而今能道。愁悄。应记省燕市冶春，绿鬓双年少，刹海浮舟，江亭按拍，几度夕阳归骤。吟情劫馀渐懒，怕听怨歌凄调。明月夜，待重翻旧谱，银箫低奏。"}