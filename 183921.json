{"id":"183921","title":"次韵蹇侍郎天元殿门芝草","dynasty":"宋代","author":"苏颂","text":"列圣储灵贶，坤珍应祀仪。分葩对牟首，观瑞驻华芝。毓德繇皇始，彰功在圣时。早闻萦殿桷，复见孕门楣。自有云成盖，非因水聚脂。黄英苞五德，古字秀三枝。户牖瞻丹幄，簪裾从罽緌。画图稽大隗，歌咏入咸池。九庙流光远，千龄复旦期。将书符命志，宁比玉灵诗。"}