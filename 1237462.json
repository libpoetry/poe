{"id":"1237462","title":"秋兴五首","dynasty":"元","author":"傅若金","text":"天上旌旗卷暮寒，人间鼓角送悲酸。瑶池落日回青鸟，月殿浮云掩素鸾。杨柳渐稀秋瑟瑟，芙蓉已老露漙漙。砧声苦近南邻客，寥落羁怀强自宽。落木萧萧满帝畿，候虫处处趣寒机。客星入斗秋深见，神女行云日晏归。复喜诸公扶社稷，祇怜弱弟奉庭闱。短章讽罢频回首，目送江南鸿雁飞。梧桐树晚细含烟，阊阖门深总映天。龙去鼎湖云漠漠，鹤吟华表月娟娟。东都日望金舆发，南徼犹惊羽檄传。只在忠良勤夙夜，五陵佳气故依然。白日遥看锦绣悬，重重楼阁隐青烟。化城或在诸天外，方丈长疑积水边。每说神僧飞杖锡，更闻童女上楼船。西风日暮何萧瑟，一度登高一惘然。弊裘已畏早寒侵，岁月祇惊久客心。莫倚长卿能作赋，始知李子故多金。天门守虎星辰冷，云气从龙雾雨深。直北关山时极目，背人聊复短长吟。"}