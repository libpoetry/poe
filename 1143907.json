{"id":"1143907","title":"用韵送唐师善归九仙二首","dynasty":"宋末元初","author":"方回","text":"杞菊先生误作州，归来谁复与同游。蓑衣正可眠牛背，肉食终非相虎头。欲起黄陈分宇宙，能穿草树憩深幽。相看不用多言说，须向拈花笑处求。李长庚愿识荆州，马伏波今愧少游。古道直能胶凤觜，官身焉取烂羊头。苦心文字雕奇劂，遁世林峦擅僻幽。鹤竹蜂花有家法，唐瓢更向外人求。"}