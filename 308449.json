{"id":"308449","title":"霜花腴·九日，独游西郭废园","dynasty":"清代","author":"陈洵","text":"绣篱淡菊，怨粉烟，无人漫理秋妆。廊断蜂喧，渚清禽睇，一般为了重阳。醉题懒商。怕旧情、无此凄凉。记年时、梦落家园，种花招蝶展寒塘。曾约翠微高处，叹危梯百尺，暗蘸愁觞。悬酒车遥，停云歌尽，孤游自力能强。待寻钓梁。只未成、归隐江乡。向宵深、照野星河，下鸿犹带霜。"}