{"id":"689563","title":"东庄十八景为匏庵先生赋 东庄","dynasty":"明","author":"吴俨","text":"东庄在东城，宛似江村里。翠竹护茆檐，柴门映流水。菱头初刺人，菱叶已零乱。试问采菱归，作蔬还作饭。主人爱此君，手植三十亩。明月落空庭，清风来短牖。地僻人踪少，溪深树影多。遥看泊舟处，斜日晒渔蓑。树影连村暗，荷香隔岸闻。移舟向南浦，惊散鹜鹅群。双井何人凿，村名今尚存。试看栏石上，或识汉文园。稻畦如矩方，畦疏收亦寡。从知道人心，不是喜圆者。春暖蚕初浴，柔桑绿未匀。小姬持酒果，来祀马头神。细雨红初熟，薰风绿满林。采时留几颗，明日饲山禽。上冈振衣尘，下冈恐还有。不识冈上头，能容结茅否。流水萦林外，回波绕槛前。天光与云影，不得直相连。垂杨夹古岸，容我寄轻舠。莫向江湖里，惊风挟怒涛。青青丘陇上，晔晔紫芝芳。众草惊秋色，云根不著霜。仙桂从谁折，桥名是处传。人言吴季子，家住水东边。家近神仙宅，苍松一径遥。閒来弄泉石，无意问参寥。古人已云徂，今人思继武。应知后来人，要以今为古。日暮荷锄归，就此轩上息。西畴犹未耕，迟我养馀力。煦煦依浮藻，遥遥避钓钩。濠梁隐君子，知乐不知愁。"}