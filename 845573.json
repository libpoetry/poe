{"id":"845573","title":"籍田明道二年四曲 其三 十二时","dynasty":"宋","author":"无名氏","text":"君天下，万国来王。玉帛凑梯航。五风十雨，品物蕃昌。栖垄有馀粮。躬千亩、天步龙翔。化重光。举祖彝章。验晨正农祥。东郊如砥，黛耜御游场。荐芬芳。稼穑伫丰穰。成耨礼，三事并卿尹，执耒有经常。此仪旷绝，行自吾皇。玉振复金相。睹九色、流衍仓箱。洽欢康。虫鱼皆茂育，戈祋永韬藏。两闱至圣，辅以股肱良。祚延长。寿岳保无疆。"}