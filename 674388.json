{"id":"674388","title":"陈竹坡寿诗分题得竹径琅玕合","dynasty":"明","author":"鲁铎","text":"竹坡先生剩幽暇，种竹成林绕精舍。舍傍引水作方池，竹底泠泠细泉泻。先生看竹乐有馀，不羡豪奢起台榭。开径因裁嶰谷筒，赏心累驻山阴驾。绿玉阴森难比伦，秪须个个连城价。冲牙编磬声戛摩，璆琳琬琰光交射。春风长儿移上林，琪花琼树枝相亚。贞怀度世肃霜辰，清思满襟明月夜。节间诗刻共辉映，窗里图书得因藉。三湘浑欲接风烟，六逸还应忘秋夏。阍者宁容俗客通，园丁未许凡禽下。酒力微消衣色寒，茶烟初断棋声罢。千年难老栖凤枝，蒲柳枫楸几凋谢。先生合是竹中仙，住世逍遥人不讶。谁当从之乞拄杖，试向葛陂看龙化。"}