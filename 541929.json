{"id":"541929","title":"蜀中行赠李仲白","dynasty":"明","author":"谢榛","text":"蚕丛之国千山阻，漂泊西南尔何苦。客子畏人浇俗间，孔融不见谁为主。出门感慨非中原，黄叶几凋乌桕树。玉垒悲歌万里云，锦江卧病三秋雨。久罹患难何所营，物色萧条有环堵。九口流离半死生，儿女遗骸寄兹土。梦绕高都身未归，泪洒春风啼杜宇。十年亡命聊定居，当道其如有豺虎。浮云忽散青天回，灵剑方弹紫气吐。去时三峡逐惊涛，直犯蛟龙荡双橹。归时栈阁下知难，秦塞桑村闻社鼓。田园第宅属他人，衰白相怜独邻父。上书北阙心事明，莫恋西山旧茅宇。话尽艰虞殊惨然，樽前促膝更千古。古来豪贵何足论，名臣屈指对君数。"}