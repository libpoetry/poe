{"id":"737637","title":"焦山瘗鹤铭沦入江汜七百年矣家沧洲公捐赀募力士挽出之得五石凡七十一字复还旧观建亭山院因作长歌以纪其事","dynasty":"清","author":"陈德荣","text":"人归地底鹤冲天，穹碑屃赑焦山巅。上皇山樵弄神笔，银钩铁画常蜿蜒。果然奇物天亦忌，丰隆肆虐山无权。雄雷雌电声震震，珠飞玉碎沈深渊。珊瑚明月耀水底，老鱼拨剌蛟垂涎。欧公苏公称好古，临江酹酒心留连。严冬水落断碣出，苔衣荇带相纠缠。眠沙藉草拓数字，十指欲裂身拘挛。晨星落落见者少，赝文伪本争流传。苏州太守天下士，孤操直比松筠坚。拾残碑奠山麓，鸠工首倡寅僚先。巨灵开山龙徒水，山魈水怪纷相牵。移来位置维摩院，覆以茅亭护以栏。鼎沈泗水剑出狱，神物隐见岂偶然。我闻当年瘗鹤日，依稀犹纪壬辰年。迄今一千三百载，质虽金石何能全。罡风劫火几燔烧，洪波巨浪长洄沺。炳然七十有余字，直与天地同绵绵。龟文剥裂龙蛇隐，锋铓秃尽精神完。周宣纪猎有石鼓，年年秋草埋寒烟。一从认出蝌蚪字，升诸清庙陈宫悬。千秋会应有真赏，璧沈终出珠终还。人物果能成不朽，何论沧海为桑田。"}