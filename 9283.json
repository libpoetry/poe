{"id":"9283","title":"中书王舍人辋川旧居","dynasty":"唐代","author":"钱起","text":"几年家绝壑，满径种芳兰。带石买松贵，通溪涨水宽。诵经连谷响，吹律减云寒。谁谓桃源里，天书问考盘。一从解蕙带，三入偶蝉冠。今夕复何夕，归休寻旧欢。片云隔苍翠，春雨半林湍。藤长穿松盖，花繁压药栏。景深青眼下，兴绝彩毫端。笑向同来客，登龙此地难。"}