{"id":"1249763","title":"儿子木蒙恩释屯种而归诗以志喜","dynasty":"元末明初","author":"谢应芳","text":"老乌失孤雏，噭号鸾台前。鸾鸣彻九渊，德泽降自天。铁笼放雏归，渴饮剑井泉。井泉非不甘，饮之不下咽。念我老病乌，肺肝烟火然。反哺知几时，骨肉且生全。牖户尚绸缪，羽衣复褊褼。众鸟喜声集，卉木回春妍。援笔纪离合，执徐洪武年。"}