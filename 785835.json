{"id":"785835","title":"为同年吴德潚寿其母夫人","dynasty":"清","author":"黄遵宪","text":"郁郁龙象山，松柏森苍苍。中有丹山鸟，哀鸣复回翔。树下即方池，池旁多鸳鸯。封缸有美酒，罗列东西厢。新妇厨下来，徐徐捧羹汤。长孙华蘤冠，幼孙明月珰。再拜拜寿母，愿母举一觞。呼潇汝来前，未言泪盈眶。瞿瞿心目中，曷尝须臾忘！汝父初闻丧，星奔去澄江。露宿衣难斯，雨泣铃郎当。沈沈永宁城，凄风摇阴房。切脉雰乱丝，背面欹空床。病名我不知，何由知医方？回头看我面，眼语诸儿郎。复指白衣冠，当作收敛装。汝时口啖饼，学哭嬉柩旁。为汝换锦袍，随兄爇炉香。朝发沪州头，丹旐魂飞扬。暮宿巴江尾，白鸡鸣悽怆。体夫詈重棺，骑奴嘲空囊。家有垂白母，犹待儿治丧。遥遥二千里，如何到家乡？明年汝兄归，捧棺交汝兄。逝者遂已矣，存者称未亡。我今七十三，忽忽四十霜。食梅难得甜，啖蔗难得浆。何图见孙曾，驩笑同此堂。潇也奉母言，手书告其朋。同年黄遵宪，曾历各海邦。西俗重妇女，安居如天堂。一簪值十万，一衣百万强。登楼客持裾，试马夫引缰。梦中不识役，矧乃身手当。虽则同女身，苦乐何参商？吁嗟三代后，女学将毋忘。执业只箕帚，论功惟酒浆。所托或寒微，持身备嫔嫱。拳拳事女君，缩缩足循墙。人权绌已甚，世情习为常。周婆欲制礼，胡儿惟有娘。将此语人人，人人疑荒唐。人生于父母，犹戴日月光。同是鞠育恩，谁能忍分张？当时黔蜀交，塞道嗥豺狼。驱儿就兄学，虎口儿勿惊。黄巾动地来，捉人锁琅珰。弃家匿深山，视盎无宿粮。蜀姜与蜀锦，殷勤远寄将。口书勉儿学，儿学毋怠荒。山中多黄檗，甘苦母自尝。母苦儿则知，不知母何望？潇今富学行，非母曷有成。斯实备父德，岂徒慰姑嫜。作妇甘卑屈，为亲宜显扬。显扬万分一，恩义终难详。盘龙恭人诰，雕螭节孝坊。悠悠《鹿鸣》诗，并坐歌笙簧。歌我《述德篇》，彤管何芬芳。持谢有母人，念兹永勿忘！"}