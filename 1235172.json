{"id":"1235172","title":"次韵郑复初录事秋夜三首","dynasty":"元","author":"丁复","text":"漫漫秋夜长，时虫号四壁。出门天宇高，仰见河汉白。在世亦有道，胡乃自偪侧。寸心宁中居，万物终我役。鸡鸣梦茫茫，不知谁舜蹠。凉凉秋夜深，白露沾重衣。志士不在饱，讵复怀馑饥。啼蛄怨衰丛，焕景凄已微。屈父从遗则，宋玉有馀悲。驯致谅以道，尔亦安尔为。寥寥秋夜高，时物得其心。荣华无终玩，衰悴递相寻。微月流西极，东溟足幽阴。客为哀商奏，弦促忧思深。挥置各就寐，已亡人与琴。"}