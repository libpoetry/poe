{"id":"408264","title":"登华首台","dynasty":"近现代","author":"冯振","text":"罗浮四百峰，三万六千尺。黄龙与白水，盖美而未极。我登华首台，穿云履危石。参差杂芳树，挺拔惟松柏。藤蔓互交加，披草路可觅。道人导我行，杖策随所适。但觉衣裘重，焉知林壑僻。寒岩不记名，石上字无迹。云洞窅深幽，久视有光隙。溪水鸣潺湲，鹤唳惊魂魄。不无杜宇悲，境幽意自怿。高下入云树，远近穷宽窄。森列殊万状，苍翠但一色。山川有灵气，磅礴相郁积。宜生卓荦才，欲访竟寂寂。岂宜高洁士，遁世自藏匿。道衰贤哲退，道长小人息。影响如循环，今古无乖隔。长叹薄言归，耿耿安可释。"}