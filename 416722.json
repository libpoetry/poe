{"id":"416722","title":"双双燕 海滨苦雨，匝旬未已，垂杨结雾，宛然愁态矣","dynasty":"近现代","author":"谢觐虞","text":"曲尘剪雾，望隔雨红楼，殢寒偏峭。啼莺如梦，恼乱柔丝空袅。镜槛当年曾到，问持比、眉颦可老。采毫奁底亲描，麝墨烟痕今渺。芳草，天涯信早。又笛里关河，暗烽斜照。长亭归晚，头白啼乌能道。赋咽江南哀调，曳裾误、羊裙年少。更看孤馆阴沉，湿絮离心争扫。"}