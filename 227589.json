{"id":"227589","title":"徐大宰生日","dynasty":"宋代","author":"李若水","text":"潭潭相府开日边，瑞光错落胜非烟。珊鞭皂帽千骑联，袖中各有崧高篇。惟公妙年少比肩，笔底词藻争春妍。千佛经上名高悬，层霄未许孤鸿鶱。牛刀稍奏惊九天，召对紫殿席为前。舌本治道如涌泉，重瞳屡瞩眷予偏。駸駸台省难淹延，径跻政府持论坚。彼奸不容外蕃宣，寺人炎炎国柄专。力尝抗之甘下迁，吾道不行乃命邅。岂能俯首学阿谝，青云斜飞二十年。皇家累圣宝籙传，太平推在商周先。金人穹帐邻幽燕，觇我弛备纷振鞭。长驱近甸罗戈鋋，赤子枕藉吁可怜。肉食者鄙议拘挛，金帛宝玩平山巅。併割三镇充垂涎，县官聪明新位乾。搜举真相穷八埏，公镇北门惠化沿。左右国人皆曰贤，赐环归来胡不遄。父老泣把衣裙牵，白麻疏诏光台躔。挈提宇宙归陶甄，西北两路尚控弦。虽有盟好数弃捐，民贫到骨瘼未痊。宿弊如毛费除蠲，仁祖良规人所便。熙丰法误今判然，斡旋鸿钧须至权。规规小手徒自缠，昔欲裕民反招愆。兹其时矣盍勉旃，无使治行专颍川。上天有意扶危颠，俾公之寿自绵绵，不须辟谷学神仙。"}