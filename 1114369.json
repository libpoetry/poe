{"id":"1114369","title":"感春","dynasty":"宋","author":"李复","text":"新槐未成阴，藤花如紫云。蒙羃出高杪，花叶不可分。双鸠接翼飞，摇荡花纷纷。曦车不肯留，感叹愁夕曛。三月无馀旬，此日足可惜。桃李不自由，相期偶相失。黄黄芜菁花，青青陵陂麦。林间晚蝶飞，翩翩竟何益。前晨游百花，夭艳斗颜色。柳枝弱而细，闲垂亦自得。今日偶再来，群枝空寂寂。桐花开最晚，香泛已羃羃。高榆散枯钱，狼藉走荒陌。闻歌情亦倦，对酒意不怿。非伤春遽回，第觉老相逼。愿诉东皇君，抚辔留归迹。百年虽无多，亦稍缓偪侧。"}