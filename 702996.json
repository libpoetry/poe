{"id":"702996","title":"再酬雪湖见过仍前韵五首","dynasty":"明","author":"谢迁","text":"诗怀强半在湖船，云影山光伴独眠。豹变正须斑隐雾，鹏栖安用翼垂天。松风遥度惊秋壑，梅雨迟通庆晚田。忽报西冈来款段，足音空谷正跫然。会心时共弄渔船，君去宁嗔我醉眠。曲径莓苔荒宿雨，洞门梧竹失炎天。延年剩有烧丹灶，抱璞能无种玉田。今夕不须重秉烛，坐看明月两醒然。收拾鱼竿且泊船，归来一犬枕阶眠。画栏影转帘垂地，仙笛声高鹤在天。投赠未酬青玉案，从游还傍紫芝田。静中真趣忘言久，坐对云山两嗒然。谁家箫鼓闹湖船，人自酣歌我自眠。苍狗变时云作雨，老龙腾处树参天。草坡归犊皆诗料，竹院逢僧岂福田。每为濯缨兼濯足，沧浪一曲思泠然。风满高林月满船，巷深鸡犬不惊眠。寻常草阁宁无地，咫尺蓬壶别有天。清话半空霏玉屑，红光一点烛丹田。韵非适俗兼衰老，却喜樊笼返自然。"}