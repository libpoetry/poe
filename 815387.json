{"id":"815387","title":"高阳台二首","dynasty":"清","author":"项鸿祚","text":"麟带愁香，犀帷梦玉，金猊暖压氍毹。病怯朝眠，凉云吹度平湖。画桥烟锁分携路，正马嘶、残雨荒芜。更销凝、莺老花稀，雁到书无。离情不恨吹横笛，恨琴边枕瘦，酒后灯孤。侧帽垂鞭，临风可奈清臞。绿杨天半红泥阁，数旧人、惟有筝奴。待重游、怕听钩栏，吊月啼蛄。艳曲题裙，清声碎玉，消磨何限欢场。侠骨飘灵，当时留赠萧娘。云腴镵得如人腻，扫轻塺、澹写潇湘。好收藏、小字星星，旧署王昌。银钩惯寄相思札，问头陀知否？宿愿应偿。泪眼盈盈，红丝不系柔肠。可怜片石经尘劫，数秣陵、遗事苍凉。最难忘、烟月妆楼，孔雀庵旁。"}