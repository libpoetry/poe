{"id":"262533","title":"赠侄倩汤将军","dynasty":"明代","author":"卜舜年","text":"昨夜五星攒北斗，朝来印系将军肘。我家娇客气如虹，勇略不数汤国公。外家兵书从幼习，久矣江东无老熊。三吴不比九大镇，人民宴乐皆高枕。左薄大海右太湖，内寇外倭相应呼。时虞寇窟狡于兔，更虑倭帆开似凫。至尊拊髀懋简尔，爱尔裘带閒且都。白面依然儒者象，赤心自与常人殊。草檄击贼无不可，悬得江门太平锁。"}