{"id":"75150","title":"酹江月·汉家都邑","dynasty":"金朝","author":"杨弘道","text":"汉家都邑，历绵绵延祚，增崇荣富。千古繁华犹眼见，看取班张词赋。太液鸳鸯，昭阳鳷鹊，兰麝熏香雾。君恩如日，照临知在何处。窗下轧轧鸣机，杼霜抽雪，裂下齐纨素。团扇裁成明月样，摇动凉风披拂。玉宇尘清，金茎露重，黄叶飘宫树。紫毫斑管，定书当日佳句。"}