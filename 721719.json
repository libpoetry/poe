{"id":"721719","title":"菊","dynasty":"明末清初","author":"屈大均","text":"两月含苞久，三冬吐药长。花乾同白露，叶湿似清霜。有日那能暖，非时不用香。篱边自荣落，谁见此孤芳。未敢违霜露，宜寒故晚开。重阳嫌太早，白雁莫相催。冉冉辞秋草，依依有早梅。炎方无月令，嗟汝后时才。不是花难发，炎洲故晚寒。苦心嫌自见，佳色畏人看。地暖非吾性，山深正所安。微红有霜叶，采采作晨餐。"}