{"id":"721523","title":"折杨柳歌五首","dynasty":"明末清初","author":"陈恭尹","text":"白羽照秋月，丽服明春风。朝来试马蹄，踯躅垂杨东。家居杨柳下，直路西北驰。望郎不可见，折尽门前枝。放马在南涧，马嘶时向北。龙出渥洼中，万人皆辟易。河北望河南，杨柳郁森森。蕃汉虽二域，春风无两心。左手櫜健弓，右手结柔辔。抽出腰下刀，深勒燕山字。"}