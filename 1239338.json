{"id":"1239338","title":"赋秋胡子","dynasty":"元末明初","author":"唐桂芳","text":"依依陌上桑，婉婉桑间妇。嫣然红罗襦，采桑湿香雾。相逢马上郎，停鞭偶回顾。重遗买一笑，脉脉此情露。谁知妇人身，托生胶漆固。本期骨肉亲，反被颜色误。忆当送郎初，徙倚门前树。箧笥满征裳，一一裁缯素。绣为双鸳鸯，犹惧观者妒。愿郎早归来，恨不与俱去。尘埃扑床帷，蟏蛸网窗户。惟有白发姑，未忍衷情诉。可怜不相识，春心挑中路。苍皇下马时，忽忽意未悟。洞房扫春蚕，一见应愧负。汝妾固可弃，汝亲宁弗慕。黄金无亏盈，白璧有点污。嫁夫恩义乖，何如江水赴。贞姿擅古今，朽骨忘朝暮。悠悠惩怆心，于焉发长喟。"}