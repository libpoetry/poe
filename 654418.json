{"id":"654418","title":"终慕堂","dynasty":"明","author":"何乔新","text":"瞻彼堂前，维椿郁郁。念我父兮，心焉如割。瞻彼堂北，维谖靡靡。念我母兮，潸焉出涕。椿兮谖兮，载荣载落。父兮母兮，逝不可作。岂无尊酒，为谁酌之。岂无钟鼓，为谁乐之。日居月诸，迅逾川流。顾怀罔极，我思悠悠。朝风飘飘，庭树萧萧。我思我亲，中心翘翘。夕风烈烈，庭树揭揭。我思我亲，中心惙惙。维古有圣，终身慕而。永言孝思，殆其庶而。九天苍苍，九原茫茫。我生有尽，我思曷忘。"}