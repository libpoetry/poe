{"id":"999225","title":"仆坐钓矶季野弟寄诗来因次韵","dynasty":"宋","author":"喻良能","text":"湖岸柳根半攲侧，柳边仍有陂陀石。不因斧凿成渔矶，燕坐未妨钩饵垂。磬湖宁待他山错，白波分影涵翠幄。翠幄阴中千结藤，对面好山罗画屏。遥岑无云明入眼，遣我烂如岩下电。平生不忧臭于铜，俗氛安能蔽重重。兴来散策饥来食，起居无时惟其适。诗穷吾师杜少陵，一杯未用身后名。他年挂冠不待老，归来从君乞身早。"}