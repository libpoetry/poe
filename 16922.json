{"id":"16922","title":"大云寺二十韵","dynasty":"唐代","author":"元稹","text":"地胜宜台殿，山晴离垢氛。现身千佛国，护世四王军。碧耀高楼瓦，赪飞半壁文。鹤林萦古道，雁塔没归云。幡影中天扬，钟声下界闻。攀萝极峰顶，游目到江濆。驯鸽闲依缀，调猿静守群。虎行风捷猎，龙睡气氛氲。获稻禅衣卷，烧畲劫火焚。新英蜂采掇，荒草象耕耘。钵付灵童洗，香教善女熏。果枝低罯罯，花雨泽氛氛。示化维摩疾，降魔力士勋。听经神变见，说偈鸟纷纭。上境光犹在，深溪暗不分。竹笼烟欲暝，松带日余曛。真谛成知别，迷心尚有云。多生沉五蕴，宿习乐三坟。谕鹿车虽设，如蚕绪正棼。且将平等义，还奉圣明君。"}