{"id":"1041275","title":"樊口","dynasty":"宋","author":"刘敞","text":"回舟武昌郭，暂往樊水上。樊水何清冷，樊山亦孤壮。寿藤验百岁，乔木过十丈。绝俗殊崎岖，攀缘幸可傍。林端见渔舍，户牖相背向。鸡犬鸣云中，神仙岂殊状。昔闻元次山，于焉寄荒浪。邻里俱已非，陵谷平得丧。茅茨固微物，芜灭不可访。向乏数卷书，终随众人葬。清时易直道，末俗摈高尚。陈迹成渺茫，孤吟屡惆怅。"}