{"id":"700722","title":"秋雨叹","dynasty":"明","author":"康海","text":"去年秋雨苦淋沥，今年淋沥更无敌。自从初一涨潦河，至于初七声逾激。浸淫若遣太华崩，轰豗岂但平川汩。百谷腐烂莎草长，惟有芙蓉水中直。崩墙坏壁人夜号，比邻处处通波涛。明灯执伞待天曙，片云浮来声益号。富家或能饱鸡黍，嗟嗟奈此贫儿曹。拽椽为薪曲为粥，斗粟千钱肯相鬻。原上官道泥已深，原下卑湿人怎禁。四方极目尽明水，野菜可餐何处寻。绹涂匍匐寡筋力，宾客逢迎甚胸臆。安得大禹凿九州，更使苍生免昏匿。此雨初晴人亦狂，为能洗却烦蒸凉。那知狼藉遂如此，积阴郁郁行坐妨。儿童阶下戏舟楫，风动樯帆行猎猎。不知何日坠莲房，乱向波心逐莲叶。"}