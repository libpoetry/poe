{"id":"623065","title":"昭宗","dynasty":"明","author":"郭之奇","text":"天子门生果负心，熏馀国老共呜喑。中涂丐马劳鞭抶，当道诛蛇那可禁。南北司分争兔窟，东西地隔阻鱼鬵。误止沙陀忠愤锐，自甘铁锁少阳深。乞巧楼登空伏剑，阑干蹋罢强驱骎。敕使卫兵仍一党，贞臣义旅孰同岑。歇后清诗应作曲，月馀誇口尚为霖。起复无麻愁迫债，侑觞执板望知音。蚰蜒壕下围翔凤，纥干山上少栖禽。数囊腐首销群怒，三仗平安解若林。黄衣幼弱供除扫，内省冤号速闭瘖。拒狼进虎俱投肉，辞李依朱总赴燖。杨柳歌词虚索和，大家夫妇且长斟。到头英气归何处，绕柱单衣受逆镡。流浊流清终并没，九王九曲又偕沉。濮州司马人遥听，独赋香奁泪满襟。"}