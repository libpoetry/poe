{"id":"779873","title":"八宝妆 芍药，此韵","dynasty":"清","author":"戴延介","text":"月幌笼娇，云阶倚态，泪点越添凄妩。亭北新妆人去早，占断雕栏妒否。尊停婪尾，乱红飞过江南，惜春归渺无情绪。拼却带围宽瘦，鬓丝添缕。年年廿四桥边，为谁开了，玉箫声在何许。算只有、谢郎俊句，肯迟暮、替脩新谱。待和梦、折枝赠与。隔花莺送零星语。又路远丰台，湘帘不卷愔愔雨。"}