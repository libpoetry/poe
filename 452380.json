{"id":"452380","title":"彭水泛舟沿乌江百里画廊至龚滩古镇","dynasty":"当代","author":"吴金水","text":"久居喧嚣厌帝京，到此始觉心清平。湛青透碧一百里，翡翠熔融不肯凝。轻舟无声行款款，两岸青山来偃蹇。时放平湖万顷开，时作深峡一线转。风吹林梢鹭鸶飞，恍若白花飘万点。白花尽处出层檐，舟人遥指是龚滩。石阶迢递水槛曲，老屋幽巷足流连。足流连，还叹息，安得此间有一椽，诗朋酒侣长周旋。叹未已，日将残，凭栏却望来时路，清江渐没千叠山。"}