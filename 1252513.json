{"id":"1252513","title":"花心动 黄伯阳岁晚见梅，适遇旧赋以赠别，持行卷来，求孙果翁、卫立礼洎予皆和","dynasty":"元末明初","author":"邵亨贞","text":"东阁何郎，记当时、曾赏旧家红萼。彩笔赋诗，绿发簪花，多少少年行乐。自从惊觉扬州梦，芳心事、等闲忘却。断魂处，月明江上，路迷天角。老去才情顿薄。奈客里相逢，共伤漂泊。洗尽艳妆，留得遗钿，尚有暗香如昨。岁寒天远离杯短，匆匆去、孤怀难托。向花道，春来未应误约。尘满人闲，有谁能、分得广寒风度。谩道小娇，疑是前身，曾到岩花深处。九霄宫殿春长好，只合伴、霓裳仙侣。问何事，等闲回首，却迷尘趣。缥缈琼楼玉宇。奈雾鬓烟鬟，不胜风露。小试茜妆，才近芳尊，已变世间歌舞。想应羞见嫦娥寡，重来傍、巫山行雨。总忘了，青冥向来去路。"}