{"id":"1119654","title":"谢袁起岩使君借贡院居","dynasty":"宋","author":"陈造","text":"书生叹漂流，卜筑定何日。折腰为斗升，问舍羡九一。诸公有好事，往往遂所乞。悬知许黔突，当复念容膝。火云烘白昼，悠悠昼日长。黄尘扑面去，行客汗反浆。老夫清梦起，开卷钩北窗。微风入巾袂，世恐无此凉。久晴忽一雨，为洗暑气烦。斯人作欣戚，造物无怨恩。我方堕穷涂，独能庇寒暄。公亦不自德，自笑烦于言。槃薄萧寺中，永叹无客到。吾室自勃溪，粗免以饥告。及此荫宽閒，好风日见劳。安得长者车，茶饼写襟抱。槐龙舞修影，颓景忽西没。空庭漾金波，坐待月东出。临风思传觞，沃此支离骨。开门拜嘉惠，正得杯中物。"}