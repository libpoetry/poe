{"id":"611241","title":"余濒行金陵诸词客分赋都下名胜兼傅之丹青壮我行色舟中无事披册展读忽然技痒赋寄酬之共得二十八景诗如其数 其十六 青溪","dynasty":"明","author":"邓云霄","text":"玄湖几曲入青溪，水长侵莎渐没堤。白鸟不惊渔子网，绿阴遥听羽人鸡。津头石仄桥还断，渡口花深客自迷。风月昔时移画舫，到今杨柳为谁低。"}