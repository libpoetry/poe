{"id":"705075","title":"寄周鹤洲太守 其二","dynasty":"明","author":"魏时敏","text":"村居掩薜萝，岁月易蹉跎。五马经年别，孤舟几日过。雀声喧白昼，鸥梦落清波。谁在黄堂上，同听五裤歌。琴尊度岁华，清兴浩无涯。野寺多逢竹，江村少见花。沙浮惊立鹘，池小聚鸣蛙。欲向金门去，云山路转赊。未去耕南亩，先来卧北窗。诗清秋入寺，酒渴夜临江。云树思千里，烟霞滞一邦。离心将欲写，安得笔如杠。江乡无旧业，霄汉有新知。身病仍耽酒，家贫易废诗。梅开人别久，书寄雁来迟。寂莫江楼上，孤怀动远思。"}