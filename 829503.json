{"id":"829503","title":"八犯玉交枝 次日朝霁，与克群踏雪至江亭，归而雪复大作矣","dynasty":"清末近现代初","author":"周岸登","text":"愁倚危亭，禁城西角，恨压暮山无语。千顷琼瑶供碎踏，那辨凫潭龙树。花宫鲸杵。韵落三叠单于，敲寒摇梦声酸楚。谁道去天三百，偏迷归路。不知是月是霜，是花是絮。兜罗肤寸承步。又疑是、流云沈羽。倩谁款、玲珑珠户。怕回雪、尊前罢舞。藐姑骑鹤轻飞去。问玉戏人间，留仙旧曲今能否。寒甚尧年，运丁贤劫，问鹤鹤应无语。人悯冬穷天更惜，幻作银城珠树。圆穹低杵。岁晚孤客衣单，围炉谁为添薪楚。还被冷风吹泪，琼瑰盈路。忆曾赋笔裁圭，诗心拟絮。一时山雅扶步。宴梁苑、纶巾欹羽。更谁管、堆檐填户。正屏曲、传歌按舞。昔年风措今销去。便换谱阳春，情怀记得阿连否。"}