{"id":"1109823","title":"蒙云叟司户宠示佳篇若将以功名相勉者再用韵以呈","dynasty":"宋","author":"华镇","text":"来时春半忽惊秋，思虑关心欲破头。符竹徒劳乘绝障，舆图那忍望神州。未酬素志终难已，欲问皇天肯断休。樽酒且须浇垒块，不须更作畔牢愁。直须富贵在何时，到手杯行且莫辞。未放沈酣千日醉，何妨酬唱百篇诗。喜看小雨生新润，要使閒愁破两眉。景物秋来尽佳句，濡毫会看墨成池。"}