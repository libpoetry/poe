{"id":"1131680","title":"和武公望雪梅五首","dynasty":"宋","author":"廖行之","text":"雪里最怜梅破萼，花时那负岁寒心。不因王子聊乘兴，争得林逋为赏音。自是阳和生处有，不同凡卉竞时开。居然茹雪犹全节，底为藏冰但却灾。刺火艺兰能九畹，白衣访菊亦东篱。君诗唤起西湖老，好处何惭幼妇碑。腊残春到无多日，留得清芬伴颂椒。却放东风吹冻裂，遣渠堤柳又新条。水精宫阙偏宜汝，铁石心肠肯受欺。应笑蜡梅犹族姓，祇堪薪槱荐晨炊。"}