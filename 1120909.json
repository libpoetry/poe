{"id":"1120909","title":"苦寒二首","dynasty":"宋","author":"周紫芝","text":"朔风吹雪天漫漫，厚地欲裂江水乾。悬知北客未省见，太古以来无此寒。冰檐垂笋风撼屋，布衣生棱体生粟。老翁炙手厌朱门，明朝晨暾更堪曝。天容黯惨悲风吹，寒日欲出寒云垂。千门昼闭人迹绝，万里长空鸟不飞。豺虎号寒声怒急，行人指堕毛为立。易水风高燕地寒，白头书生望云泣。"}