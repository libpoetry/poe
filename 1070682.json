{"id":"1070682","title":"迎山阁为长庆寺登览之胜暇日携觞命友屡醉其上因赋此诗","dynasty":"宋","author":"李光","text":"青山似幽人，那肯入城府。远碧横春空，秾绿浮天宇。常苦俗物遮，不得快观睹。何年敞层阁，轩豁开牖户。千岩劳顾揖，万壑随仰俯。飞腾若鹏鸾，盘踞状龙虎。翩翩垂翅翼，蜿蜿回肘股。朝来拄笏看，爽气逼檐庑。孤云时去来，寒月静吞吐。溪山自奇绝，信美真吾土。我老剩得闲，遇胜辄为主。朋簪俱莫逆，棋酒屡清聚。亦有支遁流，时来共挥麈。迎客如迎山，好事免嘲侮。常烹雨前茶，不打斋后鼓。从今赞公房，名字照千古。"}