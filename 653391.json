{"id":"653391","title":"赵千里赤壁图","dynasty":"明","author":"张宁","text":"大江东去飞涛急，故垒西边壁垂赤。玉堂学士天上人，两度随携漫游客。放歌一曲下中流，洞箫倚和言更詶。清风明月不须买，欲与元化相周游。酒酣袒卧蓬窗窄，不觉东方已生白。再来又是孟冬时，过眼江山忽殊色。披荒履险登崔嵬，划然长啸山应颓。回舟荡入鸿濛里，时有孤鹤横江来。平生到处多佳遇，海市登舟亦奇事。文章变态发雕龙，意象飘飘梦中是。铁骑长驱欲闭关，前珠后壁焕斓斑。伯驹图画鲜于字，二赋长流天地间。巢松幽人吕山下，收藏不惜千金价。清秋明月画楼开，应有虹光彻长夜。"}