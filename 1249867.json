{"id":"1249867","title":"白杨行","dynasty":"元末明初","author":"吴志淳","text":"钟陵东门白杨树，行人指点是双墓。墓中夫妇俱少年，一双白璧薶黄泉。黄泉相逢语呜咽，一一从前向郎说。前年郎去客三山，今年郎归白骨还。当时自画蛾眉样，今日却写郎容颜。容颜转似心转切，叫郎不应心断绝。生时不得逐郎行，死时却与郎同穴。丹青遗像留人间，年年泪竹寒生斑。当年曾过延平渡，还见双龙化剑湾。堂前既无父与母，堂下又无儿与女。使妾有子堂有姑，丹心一寸那能枯。六朝盛事付流水，忠义几人能到底。秋风月冷凤凰来，与郎同上吹箫台。"}