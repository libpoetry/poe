{"id":"1209303","title":"哀故杨景羲","dynasty":"元","author":"张仲深","text":"台州三老宿，词赋独风流。沆瀣漙清晓，锋棱铄素秋。贯通青琐籍，文与玉堂侔。谱自关西出，名惭阁上投。才华唐李贺，敏捷汉杨修。济济衣冠旧，苍苍气象优。肩舆过雁荡，税驾住麟洲。讲解通玄奥，陪从饫胜游。儗为终岁计，遽作故园谋。高第才腾骏，诸郎气食牛。讣闻三岛隔，歌断五云浮。未赋黄金殿，先题白玉楼。词章沾后进，德业媲前俦。恸望巾山碧，凄凉土一坏。"}