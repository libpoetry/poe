{"id":"989902","title":"齐天乐 中宫生辰","dynasty":"宋","author":"曹勋","text":"芙蓉凝露青霞护，朝日绮疏风细。正是中秋，时候喜逢，中宫葱葱佳气。云龙庆会。赞真主当阳，辅成天地。暇日琴书，暂闲蚕馆见贤志。嫔嫱衣罗乍试。尽趋椒殿，喜芳绣筵初启。酒面腾红，香烟罩碧，恩满六宫金翠。何妨绛烛。任花敧玉侧，劝教沈醉。凤阙龙楼，夜色凉如水。"}