{"id":"577150","title":"幽谷","dynasty":"明","author":"陈琏","text":"天宁寺前是幽谷，暖翠晴岚纷在目。云昔欧阳公所开，凿泉筑亭种花木。闲携宾从宴其间，鸟哢泉鸣当丝竹。当时赋咏总名流，万丈文光起林麓。一从公后几百年，芳草萋萋春自绿。阴崖白昼走鼯鼠，古涧寒泉饮麋鹿。余因暇日喜游览，五马騑騑度溪曲。废址闲披荆棘寻，断碑自剥莓苔读。何须访古重凄恻，对酒高歌送黄鹄。方今圣人隆盛治，海宇黎民喜丰足。嗟余德薄才复疏，祇荷天恩忝为牧。何当筑亭兼凿泉，题诗远嗣前贤躅。"}