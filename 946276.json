{"id":"946276","title":"作南塘记郡守沈持要以诗来谢次韵奉酬","dynasty":"宋","author":"陈傅良","text":"周公作雅颂，退然在豳风。功成贵无迹，名大谤亦丛。彼人自标置，刻画岂不工。君看榛莽间，断碑卧颓墉。想当在世时，拳拳效深衷。胡然今弗省，身后议论公。达人悟物情，玄览昭有融。区区强名我，咨尔来何从。沈公天下士，于今万夫雄。邦入见未尝，誉之口不容。请将氏南楼，语尽意未穷。公诗陈谊高，耻与好事同。年登百废兴，解后吾何功。勇去学休影，倦游谢遗踪。吾方笑征南，双双勒坚玒。一以栖山颠，一以没水中。"}