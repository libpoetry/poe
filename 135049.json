{"id":"135049","title":"送王恭父仓部知洋州","dynasty":"宋代","author":"楼钥","text":"天清无云秋气明，好风丛桂传芳馨。乃於此时送君行，江空目短难为情。蚤从两川驰大名，眉宇莹彻春壶冰。语辄倾倒心地平，大篇小篇韶钧鸣。寿皇一见喜不胜，璧水道山照群英。潼川题舆远有声，痛洗盐筴疲民醒。天子呼来再登瀛，典领著作承明庭。绝域往陪苏子卿，马上谈笑胡人惊。归来期君侍西清，胡为西去谋专城。士友重叹君不譍，视此进退秋毫轻。洋川风物天下称，文翁流咏人载赓。当时犹待郡政成，君今未到意已倾。岢峩大艑秋江澄，图史万卷鸥与盟。残编断轴恐飘零，数辈装潢手不停。我亦重来预彯缨，三日不见鄙吝生。况此掺祛将长征，欲挽不留鸿冥冥。赐环勿惮万里程，江山多助笔纵横，黼藻王度扶中兴。"}