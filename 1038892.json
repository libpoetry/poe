{"id":"1038892","title":"寄题丰乐亭","dynasty":"宋","author":"苏舜钦","text":"神物藏胜地，深林隐苍峰。威夷渡浅岭，爱此泉一钟。古今未见赏，荒然草苔封。公来辟一径，疏凿随指踪。挥洗落尘虑，甘凉洒烦胸。搆亭于其间，四面开轩墉。名之丰乐者，此意实在农。使君何所乐，所乐惟年丰。年丰讼诉息，可使风化醲。游此乃可乐，岂徒悦宾从。野老共歌呼，山禽相迎逢。把酒谢白云，援琴对孤松。境清岂俗到，世路徒冲冲。"}