{"id":"1129967","title":"病起二首","dynasty":"宋","author":"释智圆","text":"衡门牢落雨苔斑，病起深秋气象闲。照水未能嗟白发，倚栏重得见青山。风高砌木蝉犹噪，社近茆堂燕已还。孤坐孤吟又终日，有谁来此问衰颜。湖天淡荡雁参差，行乐支筇绕所居。古壁苔荒鸣蟋蟀，水轩风冷谢芙蕖。看云默诵空王偈，拂榻闲开孔圣书。闭户无人慰寥索，草堂深夜照蟾蜍。"}