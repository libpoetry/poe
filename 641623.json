{"id":"641623","title":"怡颜轩为夏长文御史","dynasty":"明","author":"董纪","text":"孤松出岩阿，性岂好奇怪。长材受屈抑，偃蹇为此态。高人识物性，拔置轩槛外。俾全凌云势，萧散极自在。种树如种德，所贵厚能载。欲令枝叶茂，要在根本大。以兹奉亲寿，目到心已会。欣然坐忘倦，轩宇增爽垲。月明看虬龙，风过听竽籁。昔同羊枣嗜，今比甘棠爱。岁寒三友间，此友交独耐。茯苓煮醍醐，艾纳薰馣馤。櫩花落香粉，庭草荫书带。洞启南薰窗，一笑豁晴霭。"}