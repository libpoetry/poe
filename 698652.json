{"id":"698652","title":"见庐山有怀邵二泉先生三首","dynasty":"明","author":"夏良胜","text":"少年曾诵二泉诗，不似庐山未见时。苍翠已从言外得，巑岏到使梦中迷。欧公履历能忘险，朱子文章足解疑。今日维舟访真迹，三君容我?前旗。十年驰梦到庐山，假道匆匆竟莫攀。炉里有烟疑是雾，灶中无火却成丹。银河几道归潭底，铁笔千秋寄石颜。我固负山山负我，一时和雨没云间。万仞崚嶒落大江，芙蓉一朵镜中藏。官家列镇雄南服，老氏离宫占上方。花木不须春自好，星辰无碍夜分光。饶他胜槩名天下，总是吾人作主张。"}