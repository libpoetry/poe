{"id":"691384","title":"永思堂三首","dynasty":"明","author":"李昌祺","text":"一自双亲逝，孤怀每自伤。恍疑闻謦欬，犹似见羹墙。厚禄嗟何及，遗言敢暂忘。番湖东去水，不似此情长。人子思亲意，悠悠镇不穷。常时瞻画像，每日想音容。幽显虽云异，精诚或可通。哀悰真罔极，长系寸心中。忆昔承欢日，沉思痛倍饶。梦魂劳夜夜，泪眼湿朝朝。儿鬓霜频积，亲茔树几凋。山夷河可塞，此恨未应销。"}