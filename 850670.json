{"id":"850670","title":"蔡州三首 其二","dynasty":"宋","author":"孔武仲","text":"狂霖出群山，夜半击堤口。水横溢陵阿，馀波犹怒吼。东村五百户，一塌如摧朽。硉兀声如雷，牛马不及走。壮者上枝柯，幼子浮罂缶。惊逐吞天澜，儿犹闯其母。旁人避形迹，睨视谁敢救。冻馁何足言，馀生岂能久。人云淮西水，如此昔未有。我生真厄穷，出与此灾偶。晨兴得枯槎，泛若上牛斗。独济恐难安，人危敢援手。"}