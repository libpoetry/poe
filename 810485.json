{"id":"810485","title":"春忆杂诗次渔洋先生上巳辟疆招同邵潜夫陈其年修禊水绘园八首原韵 斗姥阁道院","dynasty":"清","author":"敦敏","text":"半天突兀斗姥阁，星河晓向檐前落。春来拾级一登临，四野苍茫时自若。莺啼花老春渐深，东风作恶吹荒林。白云遥遥望仙境，彷佛犹闻钟磬音。行吟载洒兼提壶，柳阴系马坐青芜。寻僧不绎禅悦味，烹鲜且就蔬笋厨。古亭高会恐迟暮，夕阳鲁戈挥不住。溪芦流水春又生，故人遥向江南去。海天日落鲸波明，长城古道关山情。晓风残月伴行旅，山程水驿如趋迎。二月清明柳初擘，北平门外憩松石。眼前兔耳叠奇峰，白云堆里插双戟。岸然道貌烟霞友，青眼相逢与我厚。花木清幽荫竹轩，草亭潇洒大如斗。华表千年鹤已飞，园林易主空沾衣。至今重过西州路，鸦啼茖日迟迟归。潞河曲港通渔溪，溪边钓艇春烟迷。晓来拂柳行两岸，绿阴浓处莺声啼。得鱼不须上城市，沽酒且向篷窗里。一声欸乃下沧浪，月上疏林回船尾。青铺碧毯何能唾，鸟语花香小雨过。幽深曲径叩禅关，支公塔冷烟霞卧。前朝石碣敞诗襟，上房仙梵发清音。坐久归路不知晚，松风谡谡来禅林。名园画舫学水媐，板桥垂柳山禽啼。四面楼台树阴里，中间亭子荷香迷。竹林苍翠凉如雨，肆野村醪白于乳。颓然高卧醉且歌，起向风前自挝鼓。野畦烟老芍药红，小桥曲水遥相通。礼宜门今在何处？离离禾黍荒城空。夕阳霞散西山麓，看花欲向村垆宿。眼前红绿飏香尘，归途喜买数竿竹。"}