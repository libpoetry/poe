{"id":"1199620","title":"赠尚书郎顾彦先诗二首","dynasty":"魏晋","author":"陆机","text":"大火贞朱光，积阳熙自南。望舒离金虎，屏翳吐重阴。凄风迕时序，苦雨遂成霖。朝游忘轻羽，夕息忆重衾。感物百忧生，缠绵自相寻。与子隔萧墙，萧墙阻且深。形影旷不接，所托声与音。音声日夜阔，何用慰吾心。朝游游层城，夕息旋直庐。迅雷中霄激，惊电光夜舒。玄云拖朱阁，振风薄绮疏。丰注溢修霤，潢潦浸阶除。停阴结不解，通衢化为渠。沈稼湮梁颍，流民溯荆徐。眷言怀桑梓，无乃将为鱼。"}