{"id":"118507","title":"次远韵·万里谪南荒","dynasty":"宋代","author":"苏辙","text":"万里谪南荒，三子从一幼。谬追春秋余，赖尔牛马走。忧病多所忘，问学非复旧。借书里诸生，疑事谁当叩。吾身虽懒教，擢颖既冠後。求友卷中人，玩心竹间岫。时令检遗阙，相对忘昏昼。兄来试讴吟，句法渐翘秀。暂时鸿雁飞，迭发埙箎奏。更念宛丘子，颀然何时觏。"}