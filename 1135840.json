{"id":"1135840","title":"丹青歌赠王春阳用其神丹歌韵","dynasty":"宋末元初","author":"方回","text":"世上若无钟子期，破琴勿为俗子嗤。人间亦有王昭君，奈何众女嫉蛾眉。我粗能诗子能画，笔力岂不山可移。希声绝色识者少，妾妇嗃嗃仍嘻嘻。宣和画史我尝读，山水王诜并郭熙。儋州秃翁早题品，元祐文章众首推。坡诗一句不收拾，熙丰孽党遗群儿。大坡小坡俱写竹，黜不登载无一枝。河东颛征领节度，贼贯时实筹兵帷。谓此昏椓亦善画，缪取人主玉色怡。画之是非且不辨，国势竟随阉宦痿。花光墨梅方盛行，乃坐山谷屏斥为。简斋五诗动万乘，此等佳作亦弃之。五日十日一水石，王宰见赏杜拾遗。如许名手无其名，可谓世衰人才衰。筒不肯破菜不泼，朝士闳籍涂粉脂。青城北辕五马渡，正邪稍稍分荼饴。万事尽如画谱意，焉得炎正不中微。雪苏黄冤尚伊洛，始觉七政齐衡玑。锦囊玉轴锁御府，径与宗祏同灰飞。米元章史论稍公，遗物太仓存一稊。子能画，亦能诗。众人不识不必疑，相逢但当醉如泥。"}