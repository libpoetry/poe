{"id":"1117488","title":"龙图胡公挽词","dynasty":"宋","author":"邹浩","text":"华屋初成后，安车未用时。谁知五朝旧，俄与九原期。德映文恭显，名参修简垂。凄凉独心事，无复尽施为。正尔逢千载，何为不百年。龙图虚旧阁，马鬣启新阡。方寸留天鉴，清规入世传。韦平向来盛，端属子孙贤。知己如公少，还乡特地亲。分携能几日，闻语歘惊人。永念恩常在，深惭报未伸。从横泪交下，空洒朔风频。"}