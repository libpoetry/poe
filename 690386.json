{"id":"690386","title":"下第次姚公绶春兴杂咏韵九首 春月","dynasty":"明","author":"张弼","text":"卷幔閒看月满轮，海棠枝上一钩银。黛眉画得浑相似，祗恐嫦娥解妒人。柳眼花腮湿暗添，无边青紫竞秾纤。茂陵谁解相如渴，未赐金茎一滴沾。半亭凉月落花香，剪剪轻风飐烛光。杜宇一声春梦醒，乡心千里客愁长。落花飞絮促光阴，倚遍东风伤客心。欲试青衫无酒伴，城南草色自深深。青染螺鬟春又归，岩花径草霭斜晖。谢公自有登山屐，谁向閒门踏藓衣。摇曳东风百尺丝，多情浑不系分离。明朝走马天涯去，谁向邮城折一枝。春雨秋风底事忙，栖身自欲向昭阳。谁怜江外初归日，巢垒未成空绕梁。曾向滕王画里寻，春园一见动人心。东风吹醒南华梦，翘首天涯忆故人。带雨和烟色更深，天涯游子思难禁。弟兄况隔一千里，梦绕池塘夜夜心。"}