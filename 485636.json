{"id":"485636","title":"闻诛孛罗帖木儿（乙巳十月）","dynasty":"明","author":"袁凯","text":"国步虽微蹇，天心自可稽。爪牙翻噬啖，宗社欲颠挤。蔽日朱旗入，连郊铁骑嘶。紫垣通猰貐，玉座接鲸鲵。圣哲元无惑，晨昏且暂携。济河声杳杳，幽蓟色凄凄。密诏亲传罢，中军气欲迷。登坛惟慷慨，抚剑亦悲凄。敌忾心逾切，勤王力自齐。义声驱海岳，直气决云霓。减灶秋烟薄，吹笳夜月低。指麾容草草，进退合祈祈。忌器非忘鼠，忧苗更惜稊。逆徒从剪伐，元恶待屠刲。肘腋能无意，神灵况夹批。吕侯初受命，董卓已燃脐。云雨苏烦热，江河濯障堤。万方深慰望，九庙实安栖。天阙归龙种，云山识马蹄。问安纡玉趾，视膳入金闺。膝下欢仍旧，中宫乐未睽。清秋多宴会，仙仗日东西。宫女花垂鬓，都人酒满捭。里闾闻笑语，灯火杂孩提。白日依中道，青春入故畦。远人来服食，绝域尽航梯。世祖功如在，今王敬日跻。鼎彝铭将相，衽席措黔黎。淮海休波浪，湖湘尚鼓鼙。既闻诛柙虎，莫自学醯鸡。桀逆忘身首，忠贤荷璧圭。休同隗嚣辈，终误一丸泥。"}