{"id":"633409","title":"送姚嗣昭太守复任雄州","dynasty":"明","author":"释今无","text":"居心本纯和，所用唯天真。福德天自与，其权不在人。风雨有时晦，星月无比伦。嗟哉凌江守，一岁受艰辛。赋诗养端默，纵奕运精神。忽睹纶綍光，锁钥仍北宸。揽云驱熊轼，隼旟动行尘。父老识旧官，抚摩识吾民。上下相孚洽，二邑流深春。始知天道近，励节为贤臣。龚黄有足称，所贵勉于仁。静坐梅花署，幽香可独亲。"}