{"id":"504298","title":"次韵妻兄郑伯武见寄","dynasty":"明","author":"李昱","text":"人生如秋蓬，飘飘易为别。回头忆往事，令我愁欲绝。伊昔狼狈初，风尘暗南北。晨昏但奔走，衣带不得结。载挥贾生泪，遍历太史辙。西辞吴山青，东望越水白。是时苗獠盛，跋扈兴妖孽。我兵气不扬，我马骨已折。贱子复何为，怀玉聊被褐。谋生乃尽废，事业安得说。结庐花溪上，既耰还复辍。平生性驽钝，屏趾耻干谒。维时元运移，飞龙奋天阙。大臣方召辈，议论甚剀切。苍生免涂炭，枯朽得再活。晔也非其才，徵书下东浙。或谈帝王略，从横吐胸臆。或稽周孔训，轮番侍君侧。顾惭内空虚，衣冠厕群哲。成均忝司教，游艺随所适。风痹忽我婴，形容顿销铄。为官既无分，上疏乞骸骨。归来对青山，及此日未夕。别君二十载，忧喜不同域。君有子与孙，良田环美宅。我仍迹羁栖，暖眼惟梨妾。长子三十馀，读书仅谋食。三孙未成人，顽懒俱失学。三女各有归，织衽喜不拙。君年七十三，我近六十七。枯杨虽生梯，能忘旧佳匹。载怀外舅氏，冰清俨人物。生死骨肉离，情怀为之恶。何由上南斗，握手论纡郁。愁来夫如何，醉饮酒一石。"}