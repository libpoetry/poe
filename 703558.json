{"id":"703558","title":"寄江南诸同社四首","dynasty":"明","author":"释函可","text":"白日歌声满大荒，于今斯道属辽阳。翻嫌李白归来早，不得长吟向夜郎。谁言雪碛一僧孤，白拂交横沸海隅。郑侠若令生此日，竹林莲社总应图。饿到今称饱亦顽，墨台真乐在西山。兄酬弟唱知多少，空使薇歌落世间。无罪还应出塞来，石头旧社长蒿莱。会稽禹穴饶探遍，不到天山眼不开。"}