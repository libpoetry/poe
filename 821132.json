{"id":"821132","title":"归朝欢","dynasty":"清末近现代初","author":"汪东","text":"莫怪此州元是蜀。禾稼连云书比屋。何人风义似康成，残编自守轻干禄。养亲余事足。更看欬唾霏珠玉。论襟期、唯同莫五，昕夕汗青竹。堪叹牛腰粗卷束。至竟流传余几轴。颇闻穷卷有诸孙，带经锄野耕还读。笑余来去熟。一瓢未饮犹空腹。记停车、钓丝厓畔，回眺乱山曲。"}