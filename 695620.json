{"id":"695620","title":"题张忠烈册","dynasty":"明","author":"林熙春","text":"豸冠谔谔气吞胡，却把封疆只手扶。满目腥毡犹骂贼，一腔热血肯全躯。捐生愧死逃亡者，报国争光日月乎。最是囧卿能教子，睢阳遗烈可曾无。三晋彝齐自昔扬，孤臣植节绍前芳。九重锡庙千秋重，两字易名万古香。世执金吾垂铁券，人推玉叶焕银章。知君怒气还歼贼，肯把辽阳作首阳。"}