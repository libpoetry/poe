{"id":"420797","title":"惜红衣 其二 入楚不成，羁滞宁垣，心魂依黯，更成此解","dynasty":"近现代","author":"顾宪融","text":"禅味逃虚，雄心蹙日。浅消酲力。万变沧波，征衣黦愁碧。遥山暝赴，奈几树鹃声留客。魂寂。凉雨短灯，堕阿蛮香息。十年紫陌。何事狂踪，浮名一时藉。天涯咽念水国。路南北。强把一痕诗梦，归语白云寻历。怕宝筝楼下，悽损玉梅颜色。"}