{"id":"1123074","title":"和仁仲春日十绝","dynasty":"宋","author":"胡寅","text":"雪后云收万里天，春从何处著山川。红边绿外无穷思，莫道今年似去年。气浃高深物物苏，问言还有欠春无。桃红李白犹閒事，麟凤应来瑞此都。雨细云轻隐隐雷，东君行乐正徘徊。欲教游客留连醉，须放名花次第开。莫笑游人冷落时，风光流转不须疑。去年草色空成恨，今岁花光又满枝。燕舞方酣莺又啼，草堂春睡日平西。枝头有酒寻花去，小雨冥冥渐作泥。行春对酒满壶频，乐此春风自在身。须信壶中春不老，何人作计强留春。年年绿水送残红，不怨东君只怨风。芳草连云愁更远，劝君当醉万花中。万卉千葩自不同，吹开只是一般风。对花不见花开处，却恐嬉游兴易穷。洛阳风俗事栽花，流水园林眇一涯。移得旧根春不老，错疑蜂蝶过邻家。陋巷当年只屡空，于今还咏舞雩风。已推宝瑟铿然后，莫认青春醉眼中。"}