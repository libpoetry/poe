{"id":"730974","title":"支那有一士赠宋平子","dynasty":"清","author":"吴保初","text":"支那有一士，韬迹居越东。抗志稀纯素，笃性秉渊冲。意旷九州外，神游三代中。如伤惓心目，无告哀残癃。一夫苟不获，丛疚在厥躬。陈词就重华，问道访崆洞。著书累万言，吾道终未穷。哲人不偶世，至论无污隆。岂惟跻小康，将以致大同。挟策献太平，畴能识王通。抱玉贵善藏，活国徯良工。感子他山意，错石资磨砻。已矣吾何悲，矫首咨鸿濛。"}