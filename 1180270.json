{"id":"1180270","title":"酬李端得山中道友书见寄之作（题拟）","dynasty":"唐","author":"苗发","text":"马融方直校，阅检复持铅。素业高风继，青春壮思全。论文多在夜，宿寺不虚年。自署区中职，同荒郭外田。山邻三径绝，野意八行传。煮玉矜新法，留符识旧仙。涵苔溪溜浅，摇浪竹桥悬。复洞潜栖燕，疏杨半翳蝉。咏歌虽有和，云锦独成妍。应以冯唐老，相讥示此篇。"}