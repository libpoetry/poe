{"id":"1121881","title":"蜀郡范公景仁挽词三首","dynasty":"宋","author":"范纯仁","text":"翰苑文章伯，金华侍从臣。四朝行直道，一意在生民。白首唯忧国，青云早退身。囊中有遗藁，不学茂陵人。伊洛相逢日，忠贤盛集时。游从敦气义，唱和若埙篪。汉嗣资商老，尧章忆后夔。云亡时共惜，不独故人悲。新阡近箕颍，故国远岷峨。禁从同侪少，门风吉士多。笑言如昨梦，身世逐颓波。唯有高名在，千年不可磨。"}