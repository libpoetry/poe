{"id":"1195094","title":"虢州献杨抑卿二首","dynasty":"唐","author":"姚鹄","text":"盖世英华更有谁，赋成传写遍坤维。名科累中求贤日，苦节高标守郡时。楼上叫云秋鼓角，林间宿鹤夜旌旗。徵归诏下应非久，德望人情在凤池。碧山曾共惜分阴，暗学相如赋上林。到此敢逾千里恨，归家且遂十年心。疏愚祗怯膺门险，浅薄争窥孔室深。一顾傥怜持苦节，更令何处问升沉。"}