{"id":"1227175","title":"送马伯庸御史奉使关陇","dynasty":"元","author":"文矩","text":"圣朝启文运，同轨来无方。夫君起天关，崛起千仞翔。修辞陋史汉，高步追黄堂。乃祖尚书君，树立何堂堂。昔在帝世祖，荣身事戎行。风云一朝会，奕世传芬芳。矧君擢高科，有业未易量。斯文系政教，治忽慎弛张。世岂无勇者，舍君吾何望。勿为守铅椠，局束徒苦伤。僦屋京城居，去君百举趾。闻君起冠廌，僮走亦欣喜。况当远于征，无言讵能已。朝风号空桑，众草日披靡。河关尚疮痍，圣度乃弘伟。翳彼涵大休，能不怀愧耻。艰危见臣节，维持赖风纪。温言表遗忠，生气凛不死。乃知烈丈夫，岂独鲁连子。"}