{"id":"516873","title":"石日晷歌","dynasty":"明","author":"龚敩","text":"它山之石玉可攻，嶙峋凿破精磨砻。干支参错定南北，髣髴辰极居其中。形如倚盖奠鳌足，圆若璧月当青空。周遭百刻分昼夜，毫釐不差理莫穷。昆虫草木识节序，孰谓造化无全功。昔闻姬公宅洛邑，度地测景分西东。短长已足辨寒暑，朝夕更可期阴风。我言物固各有遇，片石亦得奇遭逢。万牛舆至九鼎重，圣恩已许留辟雍。璿玑玉衡屹相向，占候彼此将无同。学如不及有谟训，寸阴莫遣成匆匆。琼台珠露尚厌浥，朝阳已映扶桑红。国子先生正师席，衣冠济济皆儒宗。謇予桑榆尚未晚，不用顾影嗟转蓬。一线频添足自慰，八砖影过成疏慵。鳣堂绛帐深重重，从容退食方自公。摩挲晷刻日将午，更以经史开群蒙。"}