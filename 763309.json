{"id":"763309","title":"念奴娇 其二 社集吴山望西子湖","dynasty":"清","author":"吴绮","text":"西子娇憨，把两峰山色，偷将眉妩。做雨弄晴犹未了，又被白苏收取。桂子多情，荷香无赖，分付闲鸥鹭。兰亭今日，怆然俯仰千古。况是如云胜友，超然台上，立马图中处。慷慨乾坤无限事，肠断画船歌舞。葛岭烟霞，段桥花柳，依旧西陵树。笑倾绿醑，钱郎今在何许。"}