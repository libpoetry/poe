{"id":"648664","title":"送聂教谕赴贵州","dynasty":"明","author":"杨士奇","text":"往与子别者，乃在江汉湄。江汉日夜流，岁月忽如驰。相思隔川岳，于今已十期。子家清江曲，夙有温厚资。少小入乡校，育德穷书诗。中岁登成均，鸿鹄摩天涯。金石恊其音，佩玉昭其仪。拜为博士官，小试百里师。诜诜游学徒，左右侍皋比。成德与达才，造就咸适宜。九载绩用成，入奏趋彤墀。升迁荷荣宠，欣欣遂其私。职不踰文教，出不越皇畿。明晨整行装，王程讵能违。嗟子契阔怀，慰悦宜在兹。终焉乖所愿，坐以职务縻。过门弗及迓，出祖弗及追。引望池阳峰，曷慰中渴饥。幸逢熙明运，会合谅有时。惟应保贞素，迟暮以为期。"}