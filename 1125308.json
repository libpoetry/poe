{"id":"1125308","title":"红窗听","dynasty":"宋","author":"晏殊","text":"淡薄梳妆轻结束。天意与、脸红眉绿。断环书素传情久，许双飞同宿。一饷无端分比目。谁知道、风前月底，相看未足。此心终拟，觅鸾弦重续。记得香闺临别语。彼此有、万重心诉。淡云轻霭知多少，隔桃源无处。梦觉相思天欲曙。依前是、银屏画烛，宵长岁暮。此时何计，托鸳鸯飞去。"}