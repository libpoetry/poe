{"id":"828116","title":"九日同彊村病山两侍郎愔仲阁丞强志弟焦山登高","dynasty":"清末近现代初","author":"陈曾寿","text":"漫游选地作重九，焦山佳处曾留庵。载梦扁舟倏惊起，压篷秋翠堆晴岚。松寥阁开置床席，持螯呼酒江动帘。我难破戒继山谷，旧京风味题糕谙。归来有盦祀忠敏，严装屹立如遐瞻。当年陪宴盛宾客，招魂一老摧霜髯。抱岩嫏嬛信幽步，极目烟树穷淮南。僧房隐几待落日，江声上引风雷酣。晚铺重云献日脚，海门深慎开镜奁。横天一抹展奇翼，飘飖赤凤仙人骖。浮生万事此不负，逢辰一笑良非憨。归山我无真实意，但剽绝景供迟淹。暝楼归倚荡明灭，幢幢馀影摇镫龛。"}