{"id":"659467","title":"题洪氏慈节堂","dynasty":"明","author":"蔡清","text":"慈母人间非不多，慈而节者能几何。洪母之慈似亦少，慈不徒爱爱而教。一灯母子共分光，母读子读影相吊。若其操节果何如，为念夫家世业儒。我今傥若差一念，万卷家藏弃无馀。天地一逆旅，百年能几许。夫在则视夫，夫亡则视子。但愿子有立，夫死犹不死。妾身自分止于此。吁嗟兮洪君，君母之贤世罕伦。君今莫计位高下，只取胸中一物真。我闻立身须以道，善名是显亲。汗青岂必皆达者，未计眼前屈与伸。我亦为人子，年来已度三十春。家贫自少事章句，父祖力家百苦辛。往年吾祖已捐弃，临行犹愿孙成器。而今一第市童怜，痛哉吾祖安在矣。祖母于今老色深，念之中痛不能任。双亲四目仅一子，况复暮景仍骎骎。平生学力尽虚耳，世事颠迷无与比。静中自笑复自悲，授之以政将何以。每览程朱性理书，践履一意负心期。古云三十骨骼成，轻暴气质若未移。颜渊三十德行立，邓禹三十功业毕。我今三十何为哉，少日已去老将来。父祖教育良可哀。为感洪君诉母苦，客灯独对泪如雨。濡毫不管诗家数，为君草草传心语。"}