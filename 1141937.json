{"id":"1141937","title":"陆季道归汾湖居寄怀","dynasty":"宋末元初","author":"龚璛","text":"汾湖水满天如碧，美人扁舟弄秋色。相望知无两日程，昨日便为风雨隔。四十里城何偪仄，辽鹤飞飞不停翼。桂花欲开尊酒在，世事肯容头发黑。君能发药起我病，时复思君支短策。却寻论心携手处，意行犹到城西陌。伊谁不是无家客，乡井田园归路直。莫令怀抱感中年，中年一笑良难得。"}