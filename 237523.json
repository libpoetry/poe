{"id":"237523","title":"和前人韵赋昌溪洞口","dynasty":"宋代","author":"阳枋","text":"洞口天容黯，灵宫暂洁斋。中宵轻霡霂，向晚卷云霾。岩削苍璆璧，峰攒碧玉钗。水花纷迸峡，石乳溜垂岩。喷浪迟归舫，穿涛急去{上竹下泊换卑}。布飞千丈直，屏立半空排。木任岩藤束，花从涧草埋。高猿枝袅袅，幽鸟韵喈喈。亭午烟光冷，深春风色飁。便疑与世隔，直与洞仙偕。意得诗偏好，情间乐可涯。寄言轩冕客，名利莫装怀。"}