{"id":"965636","title":"题上封寺","dynasty":"宋","author":"胡宏","text":"百年身似客，浩荡世间游。入望青山好，梦魂偏我留。我家巫山十二峰，浮江直过巴陵东。潇湘水与苍梧通，环绕衡岳青冥中。扁舟白云不可度，杖藜蜡屐乘春风。山光浮动可揽结，云舒霞卷飞烟虹。深岩大壑翠巘列，足力已到心无穷。群峰迤逦势不竞，上尽祝融五千仞。祝融峰高天更高，太空人世如牛毛。风云万变一瞬息，红尘奔走真徒劳。蓬莱羽化慕神仙，神仙渺茫何处传。雪山清净问因缘，未识乾坤造化权。独立高寒明月里，此心无著已怡然。从今识尽青山好，归向人间别看天。"}