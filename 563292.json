{"id":"563292","title":"知山阴县事阳坡周君先大夫裕州旧治也余以使事至得缔交述先大夫均田之绩父老至今颂之周旋浃月言别黯然赋以志谢","dynasty":"明","author":"安希范","text":"丈夫重意气，结交自东因。接栋成暌隔，千里如比邻。相知无久暂，此义难重陈。余忝驰驱吏，君属封疆臣。一朝幸遇合，片言意各申。忻羡美无度，标韵邈殊伦。胡威励清操，宓子政化淳。增秩宠循良，借寇慰编民。闻君桑梓乡，先烈炳若新。永言勿剪诗，阡陌思逡巡。畴昔通家好，今看肝胆真。世态媚颜色，雅道久沉沦。勉■策前路，芳躅追古人。"}