{"id":"1105853","title":"春雪和袁望回三首","dynasty":"宋","author":"王之道","text":"残岁连人日，同云暗海涯。晨开才曭晃，暮集复交加。野色铺霜缟，秋光散玉葩。老夫僵不扫，稚子走争拿。皎洁欺梅萼，严凝禁草芽。饿彪迷旧穴，惊雁失圆沙。有客方誇酒，何人欲斗茶。南山歌禹甸，西国想毗耶。弄日乌薪熟，围风翠幕遮。岂知春霁好，万物动芳华。谁谓过残腊，馀寒遂有涯。雪来风益横，冰着雨还加。万里隋堤絮，千山庾岭葩。袁门晨尚闭，剡艇夜应拿。百蛰犹含土，群芳敢放芽。娇红还玉茗，新绿借金沙。力胜榴花酒，功高雀舌茶。人心愁甚矣，天意欲何耶。好放朝阳出，休从宿雾遮。青腰诚念我，明日变霜华。棱棱威正肃，浩浩意无涯。雨息风还怒，霜馀雪更加。氍毹还席地，薝卜竞分葩。虎饿豺狼搏，乌穷鸟雀拿。木冰鸣玉佩，檐溜轧芦芽。鹤集疑惊露，羊群忆卧沙。晚餐甘当肉，卯酒薄胜茶。盈尺其多矣，踰旬果是耶。日车行自驾，云障欲何遮。坐想传柑饮，千官从翠华。"}