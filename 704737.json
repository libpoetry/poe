{"id":"704737","title":"沅州院中红梅二首","dynasty":"明","author":"薛瑄","text":"冬来都未有群芳，祗见春红满后堂。新萼半开含国色，繁英烂发散天香。宿酲未解风前醉，秾艳犹凝雪里妆。几度巡檐索清笑，仍烧绛蜡待昏黄。自是人间第一花，天教绝色冠群葩。可应洞府神仙质，妆点冰霜御史家。疏影入杯翻绛雪，清香随手折红霞。诗中带得江南物，归到鹓班取次誇。"}