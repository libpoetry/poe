{"id":"462767","title":"武英殿晚明五家书画展","dynasty":"当代","author":"幻庐","text":"后王起觉斯，庶几过羲之。高悬气深稳，当时提按迟。龙蛇竞绫绢，云水涨淋漓。石斋耿情性，秃颖拙且劲。可證法无虚，从知心本正。奈何恼天听，一字斥曰佞。清介倪鸿宝，悤悤不暇草。鹤舞一卷长，纷披人书老。渴骥奔流泉，典重腴非槁。奇哉张瑞图，恣意逞豪粗。翻绞连波磔，结习难形摹。或讥媚阉党，元自别醇儒。遗民傅青主，朱衣遁于土。大书差纤靡，矮册入高古。团团疾转蓬，腕少金刚杵。五家举有明，巨擘列干城。清季揖董赵，遂亡此草行。今人益去古，遑顾惨经营。末流涓涓逝，汉文罢研耕。"}