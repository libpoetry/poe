{"id":"945762","title":"戴时可家赏木芙蓉花醉赋","dynasty":"宋","author":"陈著","text":"西风不是芳菲节，木落山空景凄切。赖有桂菊聊记时，殿后拒霜花始发。我携樽酒来问花，花于此时擅奇绝。先白后红知物变，有色无香自韵别。寓轩主人古风流，不肯移种防慢亵。两根两花相妩媚，自况鸿光自娱悦。幸而桃李不同时，彼纷纷者当愧杀。颇云此花最宜霜，待有霜时酒还设。良辰美景休拈掇，白发朱颜易交割。我今耄矣不足云，劝君年年自此醉倒梅花雪。"}