{"id":"635323","title":"呈泽萌和尚","dynasty":"明","author":"成鹫","text":"大道日陵夷，真风自虚妄。城市足嚣尘，山林见高尚。翘首丹霞巅，仙凡隔天壤。巍巍大法王，所居得无上。云树隐楼台，祗园集龙象。众水尽朝宗，万山互回向。三尺龟毛拂，一枝兔角杖。埽荡野狐踪，打破犹疑网。孤峰啸一声，空谷传清响。侧耳闻法音，遐心驰梦想。昨从南海来，入山呈伎俩。多谢火炉边，清言发深广。大冶铸干邪，顽金先出矿。白社许从容，青山任来往。假我竹边楼，解我尘劳鞅。腊尽又新年，春光正骀宕。山中岁月长，杲日当空朗。披衣礼法筵，一拜一瞻仰。百年老赵州，千岁今宝掌。愿得镇追随，主宾更无两。迟我三十年，白首重相访。"}