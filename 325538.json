{"id":"325538","title":"角招·送熊见甫归商城","dynasty":"清代","author":"张祥河","text":"判吟袖。东风剪，春阴一碧如绣。帝乡同客久。惜别几人，堪此尊酒。江南梦又。尽迟我、羁愁消瘦。极目鞭丝天末。只输与万千条，送归程烟柳。回首。谐兰订旧。焦桐感爨，那是霓裳奏。听歌聊复偶。说与镫红，更阑时候。销魂赋就。剩浣了、缁尘三斗。后约横溪翠岫。料应结、竹边楼，花间牖。"}