{"id":"203777","title":"就许宰求云岫介和集","dynasty":"宋代","author":"王迈","text":"昔者杜老夜听许十诗，为言风骚共推注。如何汗青失其传，览杜集者为许惜。我曾得介和之编，暗中惊喜拾拱璧。泰岳之后虚人归，宗派元自一家出。驰筒往返者谁欤，云岫先生诗巨擘。文鸾彩凤迭应酬，呼撼翠梧彻金石。血驹紫燕争追驰，容与蚁封中徐疾。留卷把玩不忍归，痛快差类愈头檄。应知至宝畴敢私，天下有目皆愿识。刊之坚梓广流行，作我县斋大奇特。诗名要与宇宙齐，岂比五台诗卷逸。自从秋孟授锓工，跂予望之朝连夕。"}