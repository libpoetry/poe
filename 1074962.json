{"id":"1074962","title":"寒食杂兴三首 其二","dynasty":"宋","author":"周紫芝","text":"忆昔在京华，醉踏长安市。长安白面郎，快马如流水。罗襦照暮春，斗草携佳丽。就中五侯家，云幄耀金翠。九陌过香軿，都人拾遗珥。歌喧乐佳节，日暮多沉醉。荣华一消歇，祸乱苍黄起。北狩随两宫，血属六万指。征车去悠悠，河水日瀰瀰。浩歌哀江头，老泪不可止。"}