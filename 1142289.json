{"id":"1142289","title":"真隐诗","dynasty":"宋末元初","author":"牟巘","text":"招隐费招呼，习隐聊习步。素隐为素餐，充隐似充数。悠悠千载内，罕与真隐遇。少小慕真隐，每诵坡老句。朅来法华游，正在题诗处。真境忽在前，更慕坡所慕。真则思虑泯，不真精爽骛。真则光尘合，不真圭角露。真书无攲仄，真味无反恶。真乐无安排，真逸无疲苦。所以要任真，从其讶箕踞。所以贵葆真，从他笑椎鲁。但看真隐庐，萧然只环堵。青山以为屏，白云常在户。随宜种花药，快意扫庭宇。可作真率会，可说真实语。可饮真一酒，何者非天趣。玄真乃诗流，季真是仙侣。拉之相与俱，巾屦此容与。坐闻雏鹤鸣，时看苍虬舞。疏散略边幅，谁客复谁主。吾亦忘吾真，酣歌下山去。"}