{"id":"689988","title":"陈缉熙先垄六咏 吴山朝旭","dynasty":"明","author":"张宁","text":"曙日初逢宿雾开，馆娃宫外冢累累。鸣鸾不见孤鸾下，晞露疑闻化鹤回。隐映祥光辉草木，茏葱佳气满楼台。一从埋玉高冈上，几度凌晨祭扫来。乱峰如抱水萦回，明月当空绝点埃。明月不随流水去，秋风无复旧人来。思家贾客应同感，信宿渔歌莫浪催。长夜寂寥魂已断，天光云影为谁开。华表西林晻霭中，霏霏拂拂梵王宫。寒凝海日晴还暝，横入松梢远更浓。暮景苍茫冲断雁，客愁冥漠度疏钟。无端忽被风吹散，怅绝天涯望眼空。小院名花自㫺年，先公曾此访通禅。秖应独立凉风后，得伴长斋绣佛前。残雪压枝云母重，暝烟浮叶凤帷鲜。也应见物怀亲爱，时折幽芳供几筵。云林幽绝绕琅玕，地接荒坟几岁寒。宿草残碑深不见，清风明月静相干。隆冬有笋嗟何及，古冢赓诗迹未刊。僧化旃檀佳客去，可能日月报平安。败屋长松碧藓滋，野人相见说当时。摩挲尚记儿童戏，盘屈惟应鬼物知。长恐风雷腾老干，每因赛社斫新枝。近来时有辽东鹤，飞下寒梢欲语迟。"}