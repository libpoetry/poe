{"id":"1214894","title":"枕上偶成","dynasty":"元","author":"刘鹗","text":"欹枕闻晨鸡，似觉微阳动。吹灯起静坐，聊得醒醉梦。神仙似可学，惟在制铅汞。精神一相交，龙虎自迎送。周流如转轮，迅捷等飞鞚。或疑云雾蒸，又若春泉涌。舌本甜如饴，远过甘露瓮。天根与月窟，春意满空洞。始信中庸书，中实多妙用。蹇余迫衰暮，王事何倥偬！有息当自调，有心苦未统。归理蓝田云，相期玉堪种。留侯惜已远，此约谁与共？何年揖浮丘？丹霄驾飞凤。"}