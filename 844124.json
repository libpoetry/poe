{"id":"844124","title":"哭张郁堂明经","dynasty":"清末民国初","author":"陈肇兴","text":"一封凶耗下台城，六属文人泪尽倾。不敢寝门同一哭，为渠风义在师生。此去蓉城即旧居，三千弟子送灵舆。九原回首应惆怅，婚娶粗完未著书。文字交深礼数宽，登堂每度索诗观。水沙连里他年过，便作黄垆一例看。君家山水武陵津，四季花开满地春。毕竟烟霞多痼疾，桃源也不活秦人。"}