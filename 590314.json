{"id":"590314","title":"题未斋别号","dynasty":"明","author":"张天赋","text":"道在天地间，茫茫无终穷。天地高且深，日月西复东。寒暑如循环，昼夜似转蓬。茧丝与牛毛，七圣皆迷踪。所以古人心，终身忧忡忡。尧舜事允执，竞叶无停功。禹汤与文武，兴起闻高风。孜孜与慄慄，肃肃兼雍雍。仲尼上祖述，发愤摅天衷。天德日出宁，优入圣域中。卓哉钟氏子，锦绣填心胸。交游半天下，气味芝兰浓。手持庖丁刀，小试长沙封。上恬与下熙，和气成昭融。仕优事问学，立志迥不同。羹墙苦思慕，未得唐尧容。佐理仿治平，未如汉吴公。我有珍重言，子试思相从。思之又再思，不得神将通。心有未于始，事无未于终。坦然坐中流，一毛轻艨冲。诞先登于岸，六合行将空。"}