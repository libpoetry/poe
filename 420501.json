{"id":"420501","title":"金缕曲 挽乔年嫂刘淑人","dynasty":"近现代","author":"张克家","text":"稽首慈云下。去来今生，都了彻、者番潇洒。劳顿文殊常视疾，方信皮囊是假。尽听得、盲词閒话。一点灵台莹十界，见阳乌、西下如驰马。姑放稳，画裙衩。魂兮切勿寻庐舍。有空中、天龙八部，绣軿迎迓。四相胥捐无个事，付与羚羊角挂。更莫论、儿孙婚嫁。回忆蒲团修净业，怕泉明、醉死莲花社。香火愿，泪盈把。"}