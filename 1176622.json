{"id":"1176622","title":"奉酬袭美苦雨见寄","dynasty":"唐","author":"陆龟蒙","text":"松篁交加午阴黑，别是江南烟霭国。顽云猛雨更相欺，声似虓号色如墨。茅茨裛烂檐生衣，夜夜化为萤火飞。萤飞渐多屋渐薄，一注愁霖当面落。愁霖愁霖尔何错，灭顶于余奚所作。既不能赋似陈思王，又不能诗似谢康乐。昔年尝过杜子美，亦得高歌破印纸。惯曾掀搅大笔多，为我才情也如此。高揖愁霖词未已，披文忽自皮夫子。哀弦怨柱合为吟，㤞我穷栖蓬藋里。初悲湿翼何由起，末欲笺天叩天耳。其如玉女正投壶，笑电霏霏作天喜。我本曾无一棱田，平生啸傲空渔船。有时赤脚弄明月，踏破五湖光底天。去岁王师东下急，输兵粟尽民相泣。伊予不战不耕人，敢怨烝黎无糁粒。不然受性圆如规，千姿万态分毫釐。唾壶虎子尽能执，舐痔折枝无所辞。有头强方心强直，撑拄颓风不量力。自爱垂名野史中，宁论抱困荒城侧。唯君浩叹非庸人，分衣辍饮来相亲。横眠木榻忘华荐，对食露葵轻八珍。欲穷玄，凤未白，欲怀仙，鲸尚隔。不如驱入醉乡中，只恐醉乡田地窄。"}