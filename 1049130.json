{"id":"1049130","title":"答曹子方少年弄篇翰一首","dynasty":"宋","author":"韦骧","text":"虚堂隐几坐，忽忽若假寐。飒然清风来，顿尔爽昏思。新诗执在手，展读过三四。初言少年弄篇翰，喜道白发聊自戏。次惊老境今且迫，岂甘物役汩其志。轻视富贵如浮云，极论穷通钧一意。高谈念平时，健句存远记。请老愧袭常，先期乃吾事。君年才知命，耳顺予阙二。自此七星霜，投绂去朝市。是时取高篇，却托冥鸿寄。公方处要途，利达沛材智。见诗当不嗔，犹认旧书字。其来不待索，应亦念衰瘁。君年方如我今日，那肯抽簪饵芝术。庶几得以警幽情，莫忘采真挥劲笔。"}