{"id":"1142299","title":"送家自昭长慈湖","dynasty":"宋末元初","author":"牟巘","text":"眉山钟神秀，翁季天下伟。直到仲虎辈，奕奕殊未已。家为文章家，百年兼两侍。存翁名侍从，颐山古肤使。秘书性具存，文脉益演迤。前除罗玉树，乃复有令子。超趋夐不群，老气压纨绮。早岁瑟僩篇，短檠午夜几。要渠绍编刬，教示正勤止。家宝未轻出，吾侪方侧耳。一朝著斑衣，束书事行李。堂上白发翁，为尔颜色喜。涛江日日静，酒酣可以起。慈湖在何许，精庐屹其沚。我欲鼓枻游，浩渺曷涯涘。长风驾高浪，瞥忽可千里。如此宁不超，踔厉前无比。须知归宿处，其道元甚迩。鲤庭尊所闻，固自有源委。愿毋厌凡近，读书愈穷理。修程与远业，亦从今日始。合沓来众誉，烜赫继世美。持以贻家尊，良足当甘旨。"}