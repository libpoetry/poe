{"id":"704232","title":"游叶乐山山庄","dynasty":"明","author":"谭大初","text":"谁卜幽居水竹间，衡门无事昼常关。寻芳不逐春风舞，采药长随夜月还。精舍阴阴修竹里，佳城郁郁小溪湾。多君领得林泉趣，名利无心梦亦閒。懒从紫陌逐尘红，却爱山庄一水通。药圃三春肥谷雨，杏林六月饱松风。竹阴深处诗怀逸，酒兴浓时俗虑空。自古鹿门真大隐，年来谁解觅遗踪。"}