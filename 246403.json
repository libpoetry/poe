{"id":"246403","title":"凤箫吟·初夏与梦芙颖庐侍凡翁龙潭湖漫步","dynasty":"现代","author":"王蛰堪","text":"杳芳痕、端阳时节，名园故事沉沉。社坛尊祭酒，翠屏红灺，暗度金针。梦回春渐远，恁偕将、冷趣重寻。叹睡里溪山，笛边几度登临。青禽。殷勤待寄，无人处、答和琴心。荡怀随岸柳，一池晴绿暖，洗尽尘襟。欢游从杖履，小流连、相与丛阴。但暗敛、斜阳望眼，独自微吟。"}