{"id":"1144103","title":"写心五首","dynasty":"宋末元初","author":"方回","text":"见恶巷伯嫉，闻善皋陶都。空言非衮挞，焉有赏与诛。君子定相忘，小人将见图。口过信未免，心过吾实无。浪自作臧否，了不关生枯。龟壳爱钻灼，何如伏泥途。今日忽不愁，脱然体无病。糊饰窗棂明，整齐书册正。生无快意事，适此悦我性。雨足明当晴，更喜天宇靓。世人好图画，山水及动植。墨煤与粉绘，轴而挂之壁。画岂有天趣，识假真不识。我有古盆瓶，清晨井自汲。时花簪数枝，悠漾泳金鲫。静坐玩生意，默然若有得。此见亦浅狭，抚几忽起立。我家山水乡，莺啼春草碧。我既不干世，人故不我知。我能自不轻，人亦莫我欺。夏潦江湖溢，云雨翔蛟螭。两涯一以涸，岂无藏蛰时。外冻内不死，复雷潜地维。何必慕荠菜，窃借春风吹。此身脩至此，尚恐玉有瑕。自兹脩更脩，庶几宽我涯。不然轮生角，岂不柅厥车。故无熊虎卜，亦未梦龙蛇。学不取临川，文不取永嘉。诗不取晚唐，有正宁无葩。真魏吾所师，未觉朱程赊。此身脩至此，馁死曾何嗟。"}