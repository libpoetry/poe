{"id":"1117088","title":"次韵子瞻连雨江涨二首","dynasty":"宋","author":"苏辙","text":"南过庾岭更千山，烝润由来共一天。云塞虚空雨翻瓮，江侵城市屋浮船。东郊晚稻须重插，西舍原蚕未及眠。独棹扁舟趁申卯，米盐奔走笑当年。客到炎陬喜暂凉，江吹虚阁雨侵廊。回看野寺山溪隔，卧觉晨炊稻饭香。荔饷深红陋樱枣，桂醅淳白比琳琅。思移峤北应非晚，未省南迁日月长。"}