{"id":"1120701","title":"杨得臣见和晓晴长句用韵奉酬","dynasty":"宋","author":"周紫芝","text":"西风猎猎转红旌，吹尽春霖点滴声。晓送楚云归陇去，夜看淮烧隔江明。舞狂恨我无长袖，句好从君得短行。拟为新晴歌一曲，谁将此调付莺莺。诗翁老去得双旌，惯听清涟夜雨声。水到浔阳心独喜，云开庐阜眼先明。落花已是春三月，飞盖犹堪酒数行。寄语草元窗下客，忍令辜负晓啼莺。归心何事等摇旌，叔起能诗近有声。岂料从游如梦寐，不知风雨过清明。拍浮我自堪娱老，矍铄谁应更请行。此去定交君见许，为歌伐木赋鸣莺。上最初无善可旌，归来和雨听江声。自怜老眼昏花甚，乞得晴窗夕照明。莲叶系舟惊水满，鱼须拄颊看云行。君能著屐时相过，犹有残春一雨莺。何处笼街引旆旌，老翁高卧听鸡声。看花强起寻韦曲，谒帝空思入大明。有兴时弹流水调，无情懒赋丽人行。青春别我谁为伴，只有能歌绿树莺。随缘南北似风旌，饱听波涛处处声。今日园花风里尽，到时江月雪中明。虽无格磔钩辀语，尚有媻姗勃窣行。谁饯东君沸歌管，琵琶弦上啭春莺。"}