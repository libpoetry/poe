{"id":"687347","title":"赠吴参戎四首","dynasty":"明","author":"孙承恩","text":"岭表三冬使，沧江万里槎。幸逢贤地主，聊复慰天涯。方叔周心膂，嫖姚汉爪牙。羡君多将略，随处向人誇。南国威名旧，朝庭简命专。殊方人绘像，素节士称贤。拂剑风生锷，弯弓月满弦。军中多暇豫，亦不废诗篇。山郭笼寒雾，江波浴远天。长风雄鼓角，斜日送楼船。文事将军解，名家武略专。相期树勋业，博取汉貂蝉。岭海吾行远，风尘道未休。疮痍方日甚，武略更谁优。慷慨捐躯志，从容应敌谋。去将铜柱洗，来伴赤松游。"}