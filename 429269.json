{"id":"429269","title":"十二月五日昆三招同樊山先生石遗师石甫瑟君剑丞宰平公达众异饮于寓斋","dynasty":"近现代","author":"黄浚","text":"今冬乃奇寒，诗思久苦蛰。沈埋万人海，壮抱付羁馵。昨闻樊山来，春气转京邑。沈侯命清尊，薢茩约佳集。小巷初张灯，薄雪犯微湿。入门拜诗老，温貌最可挹。吾师辩澜翻，高论亦潗㵫。眼前三五公，谈笑恣翾给。阿梅盈盈至，隽采见玉立。身上江南香，隔袂作馀裛。素颜幸无恙，未遣严霜袭。流波无停姿，翩影去何急。酒阑申崇谭，洗席理茶笈。珈游固难常，坠韵倘可拾。"}