{"id":"298247","title":"袈裟塔·朔风横吹白雁来","dynasty":"清代","author":"庄令舆","text":"朔风横吹白雁来，长江飞渡铁锁开。古瞧阳郡独陴守，鼓声已死气不摧。是时佛出救不得，壮哉瞿昙百夫特。手提铁杖挥众军，甘死疆场裹马革。白日画晦飞劫尘，瞋目直入鏖波旬。波旬万千凌帝释，独留浩气归苍旻。孤城血流惨万状，剩得袈裟寺中葬。事定为僧志不酬，竟以时危终作将。呜呼宋季当炎兴，降者遁者接踵仍。牙牌官职书不尽，庙堂累累粥饭僧。岁寒之松有衲子，安公例得书青史。真宝拒金传五台，降魔更雪空门耻。坡书护国颜于甍，得此不愧护国名。浮图今历五百载，周垣削屡围其莹。徐莫尚传方外侣，碧磷别有一抔土。梵宫落日赋招魂，秋草苍茫不知处。"}