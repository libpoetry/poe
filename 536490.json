{"id":"536490","title":"早起书怀","dynasty":"明","author":"王世贞","text":"晨鸡四鸣号，天地犹未白。仰见众星低，历历如可摘。揣来浩无端，数往已为迹。言念乘轺始，徂岁三代易。谬以理解资，而当髋髀役。何悟茧丝辰，膺此保障责。桑计非所工，商刑焉能择。稍清萑苻泽，未愧莱芜室。蒿目中竟乖，蓬心逝安息。次且类羝藩，犹豫托鸡肋。畴当邻畏途，为我一察识。"}