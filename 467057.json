{"id":"467057","title":"家在二首","dynasty":"当代","author":"陈永正","text":"家在吴门第二汀，暮朝相见怯生平。枕寒初觉鸦云薄，泪重何如叶露轻。新月长颦犹在望，残妆半面总难成。芙蓉不度屏山路，拟启疏棂问晓星。渴雁南飞复北飞，高丘遥识斗槎归。风波如此吾曾省，阊阖无门路始迷。月堕银湾星溅梦，寒生碧瓦露沾帏。胆瓶谁放新香发，湘竹痕乾一夜非。"}