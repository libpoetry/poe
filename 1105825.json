{"id":"1105825","title":"追和东坡梅花十绝","dynasty":"宋","author":"王之道","text":"春到梅梢日自和，动人芳气不须多。清肌瘦骨如冰玉，瘴雾那能柰子何。盈盈终日对妆台，一树临溪欲半开。吟赏不须期烂漫，恐随春雨点苍苔。一池春水绿萦回，池上梅花暖自开。想见温泉初出浴，六宫遥指太真来。问言何处是前村，万木号寒雪障昏。安得梦为蝴蝶去，花间栩栩适吟魂。真香暗逐微风远，疏影低随淡日斜。好在黄昏清浅意，一时收拾付诗家。醉眼昏昏午倦开，不堪诗债苦相催。清香自是蠲烦药，为折霜蕤一朵来。莫怪风前玉斝飞，饮酣初喜传花枝。正当北雪消残后，恰直东风料峭时。绛跗檀口映冰肌，踏雪来看带雪枝。一见遂能消鄙吝，汝南谁敢忽牛医。步入芳丛脚自轻，看来群卉眼偏明。和羹有实休疑晚，况是东君旧着情。山下溪头卖酒家，为谁低入屋檐斜。蔬肠不柰村酤涩，笑挽长条沃井花。"}