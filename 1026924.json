{"id":"1026924","title":"感季夏南堂怀江十苏二","dynasty":"宋","author":"韩维","text":"积雨漂暑馀，凉风作秋先。南堂草木深，蝉蜩嘒篱掾。感此时节流，坐伤人事变。去年居京华，晨昏侍亲燕。问谁过我频，江苏实邦彦。一朝艰祸缠，衔哀走穷县。形骸悲瘵中，气息仅如线。邻几谪官去，门征校亏羡。子美亦远游，江湖一蓬转。人生哀乐间，瞥若过目电。念此不敢已，淋漓泪垂面。二君希代宝，宁久世俗贱。天和酌无竭，玉德莫愈见。何以慰相思，酬篇伫来绚。"}