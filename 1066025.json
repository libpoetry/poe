{"id":"1066025","title":"仲焕雪中见过因留小酌","dynasty":"宋","author":"许景衡","text":"阳复日虽长，岁暮气犹惨。马曹縻管库，兀坐长战颔。岂无红垆炭，欲取终不敢。亦有兵厨酒，只指弗容染。蹉跎为禄仕，黾勉从吏检。晨趋析毫分，暮色俄黯黮。天公复衒巧，六出纷如糁。自惭非安道，谁肯泛清剡。慇勤绛帐客，竹舆甘顿撼。可是乘兴来，正坐怜壈坎。驼褐点白玉，乌帽从风飐。长衢得回驾，寒光照肝胆。湿薪嘘白烟，孤灯袅红燄。荒斋聊一笑，俗境洗瑕黡。江梅写春意，粉面谁妆点。疏影落清尊，劝人倾潋滟。念君齐鲁秀，文字垂琬琰。俛首江汉间，为人作模范。府中多豪隽，渌水浮菡萏。珍烹穷水陆，何独嗜昌歜。仁圣今在御，威柄方亲揽。君看盈尺瑞，端自天心感。太平容冗散，万一逃汰贬。追随有馀日，相与乐闲淡。人生随所遇，何者为夷险。要当反自味，岂特尝橄榄。"}