{"id":"779341","title":"飞雪满群山 十五雪后，同诸姊妹天宁寺看唐花，望西山积雪分韵","dynasty":"清","author":"顾太清","text":"银海摇光，玉山霏素，平临万井烟村。嫩杨枝上，青帘高挂，飞来一缕春痕。妙香生佛字，恍行入、桃源洞门。花光照眼，花香染袖，花底醉游人。禅院里、同登欢喜地，倚明窗西望，笑语欣欣。云笺佳句，朱弦法曲，何殊桃李春园。良辰容易过，且消受、香温酒温。夕阳才没，半城凉月天未昏。"}