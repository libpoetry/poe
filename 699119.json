{"id":"699119","title":"为屠田叔题王玉生山水册","dynasty":"明","author":"徐熥","text":"青山如黛草萋萋，古寺残钟隔远溪。客散长亭天色晚，两行烟柳灞桥西。苍茫绿野接江天，渔父中流独扣舷。何处月明堪系缆，树阴西畔小桥边。二客来寻草阁幽，况逢邻舍酒新篘。主人日暮归来晚，带有青蚨在杖头。閒来约客访烟霞，行到桥边日已斜。尚隔寺门三五里，且将瓢笠宿山家。山中日暮起西风，隔岭霞生石壁红。对坐共怜秋色好，数株松影半林枫。崚嶒孤塔影中流，万顷江天一色秋。恍似金山高处望，片帆无数出瓜洲。兰桨摇摇下急滩，满天风雪正漫漫。莫嫌野店村醪薄，消尽深溪一夜寒。千寻瀑布响空林，数尺危桥出树阴。欲向溪南访真隐，飞花满路白云深。"}