{"id":"997290","title":"题王仲弓兄弟巽亭","dynasty":"宋","author":"黄庭坚","text":"大隗七圣迷，许田连城重。里中多佳树，与世作梁栋。市门行清渠，潩水可抱瓮。翚飞城东南，隐几抚群动。人境要俱尔，我乃得大用。乌衣之云孙，昆弟不好弄。木末风雨来，卷箔醉宾从。事常超然观，乐与贤者共。人登断龙求，我自归鸿送。溪毛乱锦缬，候虫响机综。世纷甚峥嵘，胸次欲空洞。读书开万卷，谋国妙百中。傥无斲鼻工，聊付曲肱梦。"}