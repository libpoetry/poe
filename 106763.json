{"id":"106763","title":"估客乐·为吏受赇婴木索","dynasty":"元代","author":"方回","text":"为吏受赇婴木索，汉相忽遭东市斮。不如估客取邪赢，居货罔人人不觉。布素寒儒守乡学，夜夜孤灯同寂寞。不如估客醉名倡，百万呼卢投六博。估客乐哉真复乐，大舶飞山走城郭。珊瑚未数绿珠楼，家僮多似临邛卓。十牛之车三百车，雪象红牙水犀角。养犬喂肉睡毡毯，马{外广内殷乙换二}驴槽亦雘。生不羡凤凰池，死不爱麒麟阁，估客乐哉真复乐。迩来六月钱塘潮，一估传呼千估愕。大风来自度朔山，吹倒岷峨舞衡岳。一江一日殒千艘，四海五湖可隃度。诸宝下输龙王宫，蝦蟹龟鼋恣吞嚼。人言估客乐，估客有时也不乐。百年计较千年心，不禁一日风涛恶。"}