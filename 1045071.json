{"id":"1045071","title":"送李光道","dynasty":"宋","author":"徐积","text":"忆昔见子时，我在西关住。顾我已衰朽，爱子特明悟。其后十数年，于此数见之。气貌日益好，胸中即可知。貌者德之表，精神气所为。气无所不适，其本在养颐。所养得其正，其美充四肢。子是名公孙，家法能自持。子学有旧业，尤富礼与诗。重之以所养，何适而弗宜。古人有大路，行者皆坦夷。夫以子之明，岂惑于多歧。修鞭与长辔，逸驾无停时。古人亦何人，勿问皆可追。昨见子笔札，老人为子喜。其言逊而恭，贲然有文理。愿子更勉之，莫忘老人语。所居求正人，正人德之辅。"}