{"id":"518090","title":"考满舟经十八滩因分各滩名赋诗 其一 鳖滩","dynasty":"明","author":"唐文凤","text":"兹滩试初程，崖分色如铁。中流仅容舠，怪石何巀嶪。大者类鼋鼍，小者状龟鳖。胡为取其名，戒险天所设。春波泻绿云，寒沫飞白雪。势急篙弗支，力雄缆俄绝。所以经行人，念之情内热。撼地怒雷奔，旋飙急电掣。左手掖丰隆，右手招列缺。勿遗毫发差，性命轻一撇。皇天念老臣，岂忍微躯灭。区区忠信心，终当保明哲。"}