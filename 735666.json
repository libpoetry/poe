{"id":"735666","title":"高子为予绘山堂图觉湖山烟树宛然目中赋答","dynasty":"清","author":"龙燮","text":"卑微今不偶，奥异旧曾探。苦战嗟莽北，遗经抱指南。沈香虽召白，柳汁不成蓝。自幸窥中秘，翻移列簿参。何年垂紫绶，畏路过黄龛。讵慕疲扬戟，还愁放屈潭。腰支从曲折，唾骂只包含。杯底狂歌减，镫前瘦影毵。园林宜腐朽，廊庙富楩楠。止有琴书载，宁须左右骖。德公仍唤妇，元亮亦携男。粗解炊鸡黍，应教种橘柑。优哉聊卒岁，逝矣会投簪。白帢辽东客，青牛柱下聃。家山犹梦想，尺幅竟濡涵。妙手挥霜兔，华笺夺雪蚕。江流森石壁，峰顶踞茅庵。钓舫才如叶，窊樽略似甔。别开丘壑面，一洗涧林惭。负郭荒田在，升堂曲径谙。当楣县凤字，开牖接鸡谈。风月寻常有，禽鱼老癖耽。壶天留岁月，黛色想烟岚。细著丹青写，如逢异宝贪。蛟腾空鰋鲤，鹘起扫鹑鹌。失路回狂阮，临池挽?堪。百金奚足寿，杯酒莫辞酣。他日扁舟过，鲈肥荻笋甘。"}