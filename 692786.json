{"id":"692786","title":"鹧鸪天 雨中凉甚独酌","dynasty":"明","author":"杨慎","text":"为喜新凉入酒杯。自斟自劝自徘徊。暑才溽处云先合，诗欲成时雨早催。吟草阁，赴兰台。江山金碧画图开。天教一片滇南景，逐我多情万里来。灌口沙坪摘小春。素馨茉莉荐香尘。要知贮月金波味，只有餐霞玉洞人。云叶嫩，乳花新。冰瓯雪瓯却杯巡。清风两腋诗千首，舌有悬河笔有神。"}