{"id":"112458","title":"送昆山丞谢子潚解官还朝","dynasty":"宋代","author":"马先觉","text":"结交无虑三十年，道同志合难其全。倾盖相欢岂无有，当面论心背不然。晚知趋向动违俗，闭门避客鱼渊潜。属闻贰令非常好，才德远过崔蓝田。有怀欲吐难忍肢，试剥云雾看青天。穆如清风濯烦愠，皎若明月堕我前。论文未易探涯涘，讲政壹以民为先。老夫论说众所废，公独采拾无弃捐。承颜请益恨不数，契合乃过金石坚。我方怙焉以为命，忍闻歌吹张离筵。西郊日暖玉生烟，羡公此行若登仙。何当化龙逐云气，四方上下相周旋。含情握手不忍别，敢效昔人裨一言。圣王当宁方急贤，原公袖疏朝甘泉。为言民瘼殊未痊，径须下诏宽缗钱。"}