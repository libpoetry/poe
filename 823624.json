{"id":"823624","title":"氐州第一 次周清真韵，为孙鸿士粉香楼图题辞","dynasty":"清末近现代初","author":"吴湖帆","text":"消渴才华，凝恨肺腑，西陵梦断苏小。桂魄迷蟾，兰心递雁，东壁流光缥缈。犀点灵通，怎奈向、鸳灯斜照。可惜年时，鞭垂帽侧，鬓丝人老。过眼烟云閒泪少。恁离愁、旧情萦绕。字字明珠，疏疏雅奏，发素怀幽抱。粉痕香、楼自倚，倾杯藉评花索笑。独醉扶归，枕春风、芙蓉帐晓。"}