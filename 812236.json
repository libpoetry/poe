{"id":"812236","title":"正月十八日邀那西林兰泰余退如任伯卿李蘧庵本楠王亮斋王曲台执礼集澹怀轩即事","dynasty":"清","author":"朱景英","text":"不待莺花上巳天，炎方物候得春先。小桃树底残红遍，刚值灯期意惘然。飘忽扶桑万里风，一时豪致羡群公。藕丝孔亦安身得，等入由旬计算中。平原十日足盘桓，鬨饮争从壁上观。凭仗糟邱高筑垒，军容河朔撼他难。清言亦绮谑亦善，说鬼何妨妄听云。醉后叫呶应不禁，喜无骂座灌将军。诗味中边食蜜甜，微参妙旨印华严。如何主客新图样，苦费精神逐句拈。花花相对叶相当，一曲勾留一段香。自笑爱根牵未了，著绯司马本来狂。"}