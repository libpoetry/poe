{"id":"571869","title":"游石洲","dynasty":"明","author":"袁宏道","text":"江神发幻思，十里金沙变。白波荡琳球，云灿复霞溅。头头螺甲青，点点妖唇茜。殷殷玛瑙云，丝丝交背面。风沙谁刻画，霜雪几陶炼。暴精万馀年，今始叹光绚。乡人陋莫知，骚客远难见。付之蛮贾儿，凿火激流电。辟如倾国人，埋没在乡县。灵壁与将乐，下质得高荐。荔枝未登科，百果争娇艳。开卷读云林，续作石潭传。"}