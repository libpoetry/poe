{"id":"424298","title":"珍珠帘·为吴湖帆题随蜀王妃董美人墓志打本","dynasty":"近现代","author":"王季烈","text":"瑶台月掩姮娥影，凄凉绝、锦水鸳鸯分翅。片碣玉钩斜，认褚欧题字。劫换红羊贞石毁，剩打本、琳琅同视。传示。共烈女芳型，七姬铭志。哀此谷变陵迁，有邱中郎将，贪如封豕。雉冢发朱眉，矧藩封妃子。昨葬玉鱼今尽出，读浣花、伤心诗史。谁是。种一树冬青，江南义士。"}