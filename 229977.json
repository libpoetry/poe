{"id":"229977","title":"正同诸丈钱别制干郎中","dynasty":"宋代","author":"度正","text":"春风来户牖，春雨过庭隅。揽袂送征车，去去不须臾。借问何人斯，玉立美且姝。庆历丞相孙，太学学为儒。一日上震怒，大奸伏其辜。议者不深计，但惟和是图。直欲函其首，而往献匈奴。君言国大柄，不过赏与诛。况此非常刑，何言归之欤。日月天之经，山河地之枢。纲维在名分，臣子当力扶。大义傥一失，自今难枝吾。此事如君家，曾老姑之夫。又如和议初，编修澹斋胡。精诚贯金石，勇气激顽懦。北庭闻此言，何敢更凶愚。公卿顾之叹，识者空嗟吁。有如此英才，一第岂足污。便当司献纳，朝夕赞庙谟。奈何遗之外，沈浮在江湖。应聘入宾筵，万里来成都。我昔闻其名，英声震八区。今幸见其面，堂堂六尺躯。胸中浩无际，万卷储经郛。开口论世事，不讦亦不谀。况兹当才难，所怀真所须。奉檄过西鄙，敢惮历崎岖。西州号陆海，剑外颇焦枯。男耕饥不粟，女蚕寒不襦。连年难丰登，今其庶矣乎。抚摩劝薄敛，劳来先蠲逋。疾苦得上闻，欢声沸道涂。褰裳韩信溪，去就想不拘。徘徊萧何堰，万斛收赋租。酾酒李固墓，九原傥可呼。再拜武侯祠，武侯伊吕徒。事业虽不就，千载悬规摹。一力扶汉鼎，初若甚区区。北震于曹魏，东连于孙吴。驯致河洛间，南望携箪壶。传记尚可考，遗迹应未芜。曩闻张忠献，初官敛版趋。殷勤严先生，赠言良非迂。具云今汉中，二士山泽癯。引之与为友，道义相涵濡。以此忠献公，德业日敷腴。驾言过汉中，愿毋疾其驱。世固不乏士，安知今也无。邂逅或相遇，提携与之俱。引领星桥边，云间望归凫。"}