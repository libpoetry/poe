{"id":"1110093","title":"次韵辉卿感春","dynasty":"宋","author":"吕南公","text":"日日春阴共惨然，愁怀不称艳阳天。已从鲁酒迷醒枕，更向瑶琴怯武弦。往事自惊千里梦，胜游谁犯五更烟。因君解道花如锦，始为芳菲忆去年。欲写春愁上粉笺，只凝幽思恨遥天。尘埃漫蠹霞书字，日月终亏锦瑟弦。夜听子规攲醉枕，晓看新燕立疏烟。冷灰残烛相遭惯，触拨东风不记年。闻说群芳初满园，未能寻赏恨参天。风豪雨横伤莺蝶，酒冷诗荒负管弦。屐齿有时临藓径，马头何日破晴烟。谁何赠我宽怀语，每道新年似旧年。"}