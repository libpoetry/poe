{"id":"446171","title":"台城路 寇公梦碧逝世廿一周年，词以祭之","dynasty":"当代","author":"刘梦芙","text":"水西庄畔扶筇望，离离故家禾黍。断碧分山，裁红续梦，一老词坛撑拄。人间噤语。奈灵鬼蟠胸，刑天奇怒。电掣虹飞，剑芒淩轹稼轩句。骑鲸仙去廿载，暮烟凭吊处，来约鸥侣。酹酒风前，修箫月底，都是苍凉心绪。霜华旧谱。幸麝墨新镌，馥留千古。九畹滋兰，晓丛含翠妩。"}