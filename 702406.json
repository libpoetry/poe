{"id":"702406","title":"尹先生入阁有诗次韵","dynasty":"明","author":"程敏政","text":"云鹏遥转自天池，铃索铮然夜已知。相业待谁参燮理，圣心从昔警艰危。三江丰采无双士，两汉丝纶绝妙词。坐致太平真易得，可容桃李借春熙。六街欢动马蹄灰，共报先生入相来。兼傅青宫需大老，赞元黄阁藉英才。琪花瑞兆秋成稔，璧宿光腾夜色开。二十二年门下士，独惭疏劣负欧梅。"}