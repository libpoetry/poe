{"id":"58533","title":"乌夜啼·石头城上乌","dynasty":"明代","author":"郭奎","text":"石头城上乌，遥夜鸣相呼。紫清道士有两树，乌啼不离树高处。千声哑哑复万声，中堂酒阑梦未成。呼童把烛起开户，照树惟恐邻人惊。庭前再拜为尔说，我家旧住长淮北。慈亲已老返哺违，零落犹为异乡客。严霜满天江月辉，东方未白群星希。明朝日出当早飞，莫使涕泪沾裳衣。"}