{"id":"180327","title":"涵翠亭·太华峰头花十丈","dynasty":"宋代","author":"李流谦","text":"太华峰头花十丈，十八韩翁语豪壮。法华会上如车轮，跨猊仙人妄与真。九州芒芒置勿问，万柄秋塘插寒镜。楚人列裳缉为衣，一尘涴之色不怡。孽童万死剑斩马，何物奴言似之者。触花花恐怒且嗔，悲风猎猎吹白蘋。我来拊槛笑仍喟，欲挽清冷濯斯秽。主人冁然客罢休，一醉能销千古愁。"}