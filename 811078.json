{"id":"811078","title":"驿柳四首","dynasty":"清","author":"王润生","text":"只管春来不管愁，断肠青到玉关头。一鞭力促征人骑，双黛颦添少妇楼。远道绵绵留树表，离情絮絮化萍浮。东西南北天涯路，绿遍山邮与水邮。短长亭畔短长条，到处销魂是灞桥。杨子江头波渺渺，武昌门外路迢迢。那堪雨雪人回首，常共风尘吏折腰。谁使着根官道上，鸿来燕去总无憀。离恨天中堕一星，花为飞絮子为萍。不逢濯濯灵和殿，偏近劳劳送客亭。朝雨轻尘歌再叠，晓风残月酒初醒。纵教及第衣能染，几见高轩为尔停。东风吹醒好楼台，无数游人载酒来。湖上听莺春欲语，桥边转马路忘回。如何客舍供攀折，也复天工费剪裁。独抱关山摇落感，茫茫青眼向谁抬。"}