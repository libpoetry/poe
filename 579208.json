{"id":"579208","title":"南溟奇甸歌","dynasty":"明","author":"王佐（汝学","text":"南溟奇甸褒封到，天语便代天地造。天地造物犹因材，南北不能齐杏梅。帝造一统涵春台，春台玉烛照九垓。甸服荒服同胚胎，南溟万里微汉台。七叶失宠缓五百，八十年代边维颓。后汉南朝遵祖，包荒姑勿推。隋唐一统，然犹因循旧染，视以四远待柔徕。宋设科目网人才，五星聚奎应光彩，文明之祥期千载。士有白袍倡文运而肇破天荒，有黄榜推少年而歆羡时辈。八榜蝉联，连裾接佩。自大观极科目之盛，至德祐厄阳九之悔。无何道穷天水归，海南运去物亦改。地莽翳天涯，朔风悲海外。白日苍海岛，化作黄尘寨，九十三年迷世界。皇天震怒，眷命下土。涤荡华夷氛，千古荒莽腥臊埃。圣祖奉天，焕发丝纶，褒封南溟奇甸天上来。比内邦畿甸服，万年民物奠居。落土著根荄，南溟为甸天地开，天荒地莽豁恢恢。海静波涛，千里白雪平皑皑。山增气色，一天青秀高崔嵬。光天之下，重光协日，南陲陆海隅，幽景光照回。望祭山川岳渎，骏奔相追推。溟甸有阶侯焚柴，溟甸有阶荷焚柴。皇天后土，混合山海元气回。钟灵毓秀生英才，后先衮衮登公台，位居九棘面三槐。群才属休明，奉承盈运纷徘徊。玉烛馀光照草莱，遗民遗黎荷栽培。南溟为甸方，恰才未及十纪。而人物增品之盛，遽与隆古相追陪。衣冠礼乐之美，遽与中州相追陪。诗书弦诵之兴，遽与邹鲁相追陪。财成之道，天地不能财。帝造独代天安排，抚育南北同婴孩。民胞物与分形骸，是盖分殊而理一恒该。含生并育，各得其所安其分，一一孰非帝造恩播筛。海不扬波百神谐，巨灵效顺驱风协平荡海岛，禹迹不到蛟龙堆。又驱黑海跋浪翻溟吞舟，巨鳅群归尾闾清海灾。鼋鼍龙鱼鳖，海错万状不可枚，源源来游来臻南溟殖货财。岂直玳瑁可翊冠冕之华美，而砗磲独与七宝争奇瑰。此皆圣造，既已赞育两间，同于天地覆载。夫天地分形，海岳奠位。南溟奇甸，圣人先同轨。蓦地太古荒服，丕变侯邦而虚丽武卫。人文物华钟奇此萃，此岂人为而能然哉。所谓圣人先天而天弗违，此其类也。以人文言，汉唐以前世远不赘，赵宋奉天造草昧。内地诸州，咸相胥于乱而不治之区。而以华为夷，皆相率于暗而不明之域，而视昼为晦。是故海南人文，为国守死，抗节无愧。始焉祥兴勤王，而吾人独倡先锋之孤危。终焉厓山运移，而吾众复守后凋之寒岁。茕茕吊影于胡天，而伤百年之无君。乾乾待命于中土，而俟千载之嘉会。古有守礼义之国，此其古之流风遗爱。洪武开天，诏恤下慰。首言海南习礼义之教，有华夏之风砺世，天章光昭五纬瑞。是盖先天圣人将欲降生，而天不违之，人民以先钟奇此萃矣。以物华言，山海物产，千状万态。难置百喙，姑举长流，以通异派。是故物华所先，则田美两熟，而有三熟之加。蚕禁原蚕，而有八蚕之倍。珍珠麦利济军师，桄榔面应济饥馁。天南星药品耳，既同薯蓣济饥，而亦与中秋节物。鸭脚粟草部耳，既均谷菽赒给，而恒充四季家醅。花之穗知年有秋，草之叶知风有飓。蜜株酒树之硕果，不假人为而自出天然。凤卵龙乳之佳实，不用酋盐而能令人醉。既有三超园品之奇，复同一守甸土之贵。邻封仅逾百里，限天堑而根不敢移。寰宇虽购千金，守天定而节不敢贷。盖曾受戒真宰于千载之前，而预为南溟奇甸万年之待。又若陇山之莺，岭南所无也，而甸域有之，是谁使之有哉，盖为奇甸表章稀世之瑞。通国之虎，岭南所有也，而甸域无之，是谁使之无哉，亦为奇甸禁绝万年之害。馀若鸡有灵，放啼三声而占否泰。雀有长，就观五色而别章采。是皆甸山钟奇吐秀，而自然发露之英华，靡物物刻雕而调习采绘。古有嘉禾异蓂灵物之属，此其古之遗迹。大概维岳降神，岂惟生贤，亦必有逾古嘉精灵应，出为治世光贵。况今先天圣人嗜欲将至，而天不违之，物华亦皆钟奇此萃矣。人文物华，钟奇此萃。一触圣心之天机，而天光宇泰，自然鸣天籁。隐尔天声，形于金石玉音之宣，遂为南溟人物，万世永赖。噫嘻，龙马浮河而羲画成，神龟出洛而禹畴遂。南溟献奇，而圣祖皇帝玉音克配。先圣后圣，本同一揆。仰观古今，南溟一地。治乱安危，何曾择代。隋唐两开幕府，徒费罢郡食邑，未闻进德而嘉会。圣神一褒疆域，不止进德嘉会。而置荒服于邦畿侯甸之安，纳民于安富尊荣之内。圣恩罩被疆域，有如是哉。鼎湖龙去天巍巍，元元蠢蠢，惟亿万世思荣哀，圣子神孙执鬯杯。吾甸吾人，为犬为马，世报恩德南溟隈。南溟奇甸，永抱玉音，穷极宇宙，而历万万飞劫灰。"}