{"id":"795919","title":"沁园春 己酉冬日，扶舅姑及亡夫、长子之榇，葬于郊南。抚儿顾叔，血泪千行，因占一阕","dynasty":"清","author":"范贞仪","text":"霜老疏林，泪洒冰天，冻合层云。有糟糠新妇，血珠和土，伶仃幼子，篑石成坟。瞻仰亲莹，如依膝下，笑语慈颜杳不闻。从今后，痛墓门悄闭，谁侍晨昏。十年屡断惊魂，纵白练千磨我代君。叹寒烟冷月，空闺人老，疾风暴雨，世事谁论。长子何辜，又遭短折，湘竹无多染泪痕。空肠断，看慈鸦万点，归绕江村。"}