{"id":"740387","title":"和王临川杭州修广师法喜堂韵","dynasty":"清","author":"刘墉","text":"堂中了了见文殊，道人心似秋潭虚。不求五欲以自恣，以法为乐喜有余。青山白云远萦带，碧梧翠竹交扶疏。乞食一钵万事了，洗钵宴坐忘朝晡。门外红尘坌十丈，尘中有客常崎岖。清谈名理侔卫乐，高论康济追唐虞。偶来憩息意良惬，尚有客气论贤愚。教乘滋茂信有力，廊庙何必殊江湖。"}