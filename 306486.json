{"id":"306486","title":"水龙吟·紫藤满架春风","dynasty":"现代","author":"黄咏雩","text":"紫藤满架春风，翠阴花妥闲帘户。诗人老矣，唾壶愁击，阑干慵抚。兰菊传芳，琳琅锵韵，云情烟绪。似龙洲才气，龟溪逸调，又还是，蘋洲谱。赣水瑶源碧注。念天涯、关山羁旅。韩泷宦梗，楚庭乔木，可堪回顾。尽洗西江，高眠南涧，相从樽俎。奈流离暮齿，平生萧瑟，剩兰成赋。"}