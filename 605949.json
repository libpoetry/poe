{"id":"605949","title":"商山图为林国相题","dynasty":"明","author":"卢龙云","text":"商山旧接终南胜，深谷层峦倍幽静。高士何年共结庐，云满衣裳蒿满径。閒来便唱紫芝歌，驷马高车较若何。棋局每凭幽涧石，诗篇长咏狎烟萝。自嗟生世唐虞远，祗应木石同萧散。反覆时情任变更，过目浮云了不管。汉庭当日重元良，忽从秘画张子房。羽翼终归岩下叟，千年涧壑尚辉光。后人颇笑卢藏用，佳趣此山曾与共。唐家无事翊皇储，何须别却烟霞洞。"}