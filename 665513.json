{"id":"665513","title":"题望夫石","dynasty":"明","author":"郑善夫","text":"自君之出西玉门，寒砧夜夜驱离魂。楼兰未灭君不归，泪眼一注穷昆崙。自纺自绩孰与存，眼青直到天地昏。城中少年生情性，一曲离鸾岂堪听。妾身自是蓝田璧，宁向峰头化为石。海水屡见成丘山，犹望夫君生入关。呱呱小儿尚在手，白衣苍狗无不有。谁家去夫䞉出丑，世上妇人多姓柳。"}