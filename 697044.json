{"id":"697044","title":"挽吴封翁四章","dynasty":"明","author":"胡应麟","text":"阀阅崇三世，丝纶贲九重。行高黄叔度，名重郭林宗。茂苑新枫落，苏台宿草茸。异时双庑下，谁问伯鸾舂。高踪悬石户，古行郁泉台。海月长鲸去，天风大鸟来。河南传治行，邺下绍词才。世泽今何限，无烦叹草莱。剑色丰城閟，书香茂苑长。题铭符季子，树碣副中郎。阁翳新玄草，斋繁旧白杨。明珠遗集远，光照玉涵堂。绿野承先世，苍生付象贤。恩波填越海，涕泪咽吴天。薤露丹旌外，松风素旐前。袛应门下客，长废蓼莪篇。"}