{"id":"506851","title":"送巡抚赵侍郎日新复之西江","dynasty":"明","author":"杨荣","text":"先皇御宝历，致治思隆平。治化己孚洽，海宇咸安宁。尚虑田野间，未息愁叹声。於焉重巡抚，选任须老成。赵君人中彦，早岁负才名。郎曹十馀载，涖政公且明。以兹荷迁擢，秩亚天官卿。西江古名藩，控引粤与荆。地广民物繁，强弱时相陵。巡抚受宠命，厥任良匪轻。锄奸屏贪墨，重赋宽苛征。妍媸囿冰鉴，轻重归权衡。遂令十三郡，黎庶总安生。圣明继天位，制治遵典刑。旧人一委任，终始无变更。君益励厥职，夙夜殚勤诚。及兹属秋序，述职朝玉京。胥晤未盈月，匆匆复南行。凉飙夺炎暑，道路天气清。遥知下车日，列郡欢相迎。所期重咨诹，绥辑慰群情。无嗟独贤劳，远大良可徵。"}