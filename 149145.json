{"id":"149145","title":"苫庐·吾息乾坤之委气","dynasty":"宋代","author":"曾丰","text":"吾息乾坤之委气，吾身父母之委蜕。乾坤父母不易酬，身体发肤可轻弃。文学恨不随父终，视七尺躯鸿毛同。未容忘形礼制外，犹复假息苫庐中。万物莫移三载志，屋上有漏中无愧。蛇容有识宁受欺，鹤固非凡岂容伪。蛇为仰向鹤俯临，吾乡人始知吾心。朝誉未知乡誉重，人知不似天知深。外台乐为上其事，吾君吾相相与记。非渥其恩奚以厉，占鹊卜灯言喜至。"}