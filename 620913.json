{"id":"620913","title":"聂娘婉眉歌","dynasty":"明","author":"黎遂球","text":"聂娘不用眉如柳，双剑玲珑脑前后。阿谁捕贼京兆郎，纵与画眉非敌手。官兵敛手贼狂啸，娘舞长眉对之笑。玉颜染晕沁红冰，罗浮梅魂冷相吊。朱弦一夜芙蓉毁，云雨模糊远山委。徒描初月走嫦娥，甲痕羞空空待洗。丈夫髭髯总如此，半尺垂虬掀不起。紫石棱棱婉婉尔，翠娥如铁真男子。白头天姥惜飞光，续命只有文中王。从他鸟爪未肯秃，更买黛螺千万斛。人生安能知死期，痴情艳骨东风吹。借娘眉锋不斩贼，先斩偷生巾帼儿。"}