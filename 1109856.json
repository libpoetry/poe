{"id":"1109856","title":"挽月湖二首","dynasty":"宋","author":"危稹","text":"天胡夺我老先生，轩冕丛中玉雪清。英石数拳归艇重，月湖千顷世缘轻。云山买得无馀俸，句法流将不尽名。头白贾生非不遇，所言向已略施行。诏书屡趣入承明，黄阁前头不肯登。苦欲归休同野老，本来清净是禅僧。苔生文塔今成古，影挂山房唤不应。犹想经行泉石处，倚岩憔悴一枯藤。"}