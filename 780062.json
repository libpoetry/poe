{"id":"780062","title":"风流子 金陵怀古","dynasty":"清","author":"曹贞吉","text":"大江流日夜，寒潮急、寂寞打空城。想玉树曲终，梁尘争落，金钗垂后，斜月低横。如今但、荒台存瓦砾，废殿走鼯鼪。桃叶渡头，半篙春水，莫愁湖畔，一片秋声。南唐成往事，摄山看断碣，梦里三生。千载澄心堂纸，拨灯书名。叹衣冠王谢，高低禾黍，文章庾鲍，冷落沙汀。依旧龙蟠虎踞，渺渺峰青。"}