{"id":"808181","title":"声声慢  题符幼鲁风雪归舟图","dynasty":"清","author":"厉鹗","text":"征衫换色，客枕催寒，川涂自古酸辛。楚尾吴头，风雪独自归人。低迷冻鸥片影，恐吟魂、搅乱江云。远望外，有败芦断竹，何处孤村。莫怪苍山白首，看凄清到此，愁也如君。湿重帆迟，赢得画里閒身。滩空梦回犬吠，正鸿妻、相候柴门。待岁晚，酌椒花、全未是贫。"}