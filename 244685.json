{"id":"244685","title":"莺啼序·东风何许红紫","dynasty":"宋代","author":"赵文","text":"东风何许红紫，又匆匆吹去。最堪惜、九十春光，一半情绪听雨。到昨日、看花去处，如今尽是相思树。倚斜阳脉脉，多情燕子能语。自怪情怀，近日顿懒，忆刘郎前度。断桥外、小院重帘，那人正柳边住。问章台、青青在否。芳信隔、□魂无据。想行人，折尽柔条，滚愁成絮。闲将杯酒，苦劝羲和，揽辔更少驻。怎忍把、芳菲容易委路。春还倒转归来，为君起舞。寸肠万恨，何人共说，十年暗洒铜仙泪，是当时、滴滴金盘露。思量万事成空，只有初心，英英未化为土。浮生似客，春不怜人，人更怜春暮。君不见、青楼朱阁，舞女歌童，零落山丘，便房幽户。长门词赋，沈香乐府，悠悠谁是知音者，且绿阴多处修花谱。殷勤更倩啼莺，传语风光，後期莫误。"}