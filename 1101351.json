{"id":"1101351","title":"送沈时父随沈使君归西湖","dynasty":"宋","author":"萧立之","text":"卧龙山下仙人家，琼珰玉佩明春华。平生所闻苍玉洞，投老有意穷烟霞。妄希刀圭亦仙去，仙人掉头不我顾。天荒地老崖谷寒，九虎关深隔云雨。向来结客江湖里，走马驮金花下醉。酒边题字墨犹香，已堕黄垆两行泪。眼前吟友今几人，东阳公子下笔亲。胸中风味见大雅，往往有似吾元宾。半年同往仙人国，书来相知不相识。岂不欲往畏简书，紫骝衔口鸟鸷翼。西湖藕香鲈鲙肥，锦囊一路载诗归。天津桥上望闽峤，落日惟有南鸢飞。漫郎空复芜城住，风雨荒寒旧瓜圃。萧萧短发簿书尘，慎勿湖边语鸥鹭。"}