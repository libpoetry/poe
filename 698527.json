{"id":"698527","title":"寓城西寺中杂言五首","dynasty":"明","author":"唐顺之","text":"金马违朝谒，云林久卧疴。阶寒鸣蟪蝈，庭古荫藤萝。束带知围减，观书厌帙多。无人来问疾，独坐似维摩。少年好疏懒，遂与性相安。经月常忘沐，逢人或不冠。鼎里金将化，囊中玉可餐。解言脱屣易，岂惮拂衣难。缁尘坐自染，白社偶相寻。俗子惭玄度，名僧即道林。三生空有偈，五蕴本无心。说法何须难，忘言悟已深。谁言龙藏远，亦在凤城旁。塔涌金银界，筵开功德场。常明瞻慧月，利涉藉慈航。沉痼还能遣，斋心奉药王。秋来不觉早，落叶忽已繁。物化每相代，吾生尚何存。微材同樗栎，僻地当丘园。窃慕东方子，一官堪避諠。"}