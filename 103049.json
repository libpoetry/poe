{"id":"103049","title":"依韵答永叔洗儿歌","dynasty":"宋代","author":"梅尧臣","text":"夜梦有人衣帔蜺，水边授我黄龟儿。仰看星宿正离离，玉魁东指生斗威。明朝我妇忽在蓐，乃生男子实秀眉。自磨丹砂调白蜜，辟恶辟邪无宝犀。我惭暮年又举息，不可不令朋友知。开封大尹怜最厚，持酒作歌来庆之。画盆香水洗且喜，老驹未必能千里。卢仝一生常困穷，亦有添丁是其子。"}