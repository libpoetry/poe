{"id":"1235407","title":"过天井关","dynasty":"元","author":"刘秉忠","text":"云冷风高天井关，太行岭上看河湾。九州占绝中原地，一堑拦回左界山。王霸分争图未捲，英雄鏖战血犹殷。华阳春草年年绿，汗马南来不放闲。树锁苍烟白鸟鸣，春风花满凤凰城。无才难料人间事，有酒何求纸上名。分别是非谁得正？摩挲今古自宜平。闲愁枉压眉头重，且放襟怀伴曲生。青楼歌舞碧城春，王谢风流日斗新。洛下残花犹殢客，璠间馀酒也狂人。无田易佩苏秦印，有扇难遮庾亮尘。白昼锦衣多睥睨，一廛何处不安贫。三冬蛰物听雷惊，二月馀寒尚旅亭。春色未归桃李树，剑光空射斗牛星。待船客子思同济，酤酒人家竟独醒。一曲沧浪洗烟雨，汩罗江上楚山青。东君号令忽传新，一点阳和处处匀。白玉花残梅过腊，黄金条嫩柳回春。雁离湘浦独淹客，莺啭皇州已可人。睡杀海棠吹不醒，风前桃李看精神。"}