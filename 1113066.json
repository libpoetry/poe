{"id":"1113066","title":"写古五首","dynasty":"宋","author":"张侃","text":"事行人所难，涂人未深信。吾身一时高，佳名万古振。堂前颇幽虚，老竹添翠润。世俗日浇讹，风流今已尽。文章如元气，又如水赴川。宿习务洗去，仲涂当日贤。扶持正统在，后学承其传。众目不可掩，玑衡丽青天。束带立朝廷，平日有定力。挺挺道乡公，面上无佞色。谏书与天通，那暇顾荆棘。墓祭记学宫，贤哉太守职。人心具天性，嗜好各不同。荒凉陆子祠，寒泉引碧筒。名者身之累，千载存遗踪。独有吟诗人，时来系短篷。希声少年日，劲风盘青苍。与世既不偶，投老颐山旁。蓺花静天理，浚泉发新芳。斯事古亦有，君子戒反常。"}