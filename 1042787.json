{"id":"1042787","title":"与孙巨源苏子瞻刘莘老广陵相遇苏请赋诗为别各用其字为韵每篇十韵 其二","dynasty":"宋","author":"刘攽","text":"本为东方生，避世不避喧。仍慕管夷吾，畏事复畏言。外物不可期，高风难重论。我辞金马门，君来西掖垣。淮濒一相见，握手双泪痕。矜我鬓雪多，岁月何崩奔。默然念既往，所遇皆笼樊。恨不值羽人，拂衣入桃源。腰间银青绶，车上朱两轓。专城自不恶，相思徒种萱。"}