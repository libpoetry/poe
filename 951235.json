{"id":"951235","title":"宗忠简留守司二劄家书吾友三帖赞","dynasty":"宋","author":"岳珂","text":"人心大义，不作不奋。楚汉之间，较者尺寸。翼翼京邑，九圣所都。时方多艰，天下之枢。势进则张，狙诈作使。聚而遗毒，不人则己。一退则衄，彼莫我宗。于敌弗施，各逞其锋。天方授吾，狼贪如罕。使乘其弊，只轮不返。机失于昨，何救匪今。方愤之人，未弱之心。京国有君，河外有统。如彼见关，孰不鼓勇。荦荦忠简，蓍数龟陈。瞭其胸中，七十之身。黄汪何知，爱以姑息。捐之中原，俾自为敌。谓不可敌，公方渡河。连壁百万，马腾士歌。公心何爱，愤至于死。纽不在上，虽缔易弛。荥阳勿守，汉业岂高。屠狗贩侩，何吠不嘈。公之皇皇，意固有谓。究观后来，公则知至。人谓公迹，如祖豫州。河南晋土，未终其谋。人谓公身，如葛丞相。祁山屡出，竟沮凋丧。惟我谓公，特知所先。用公之言，必也万全。三光其分，五岳其裂。天乎奈何，谁实为孽。精卫往矣，所填者波。叫于九阍，公心不磨。"}