{"id":"1105365","title":"观荷","dynasty":"宋","author":"方岳","text":"南薰独擅水云乡，不许人间别有香。是草是花开一遍，春风却似欠商量。春红树树或丛丛，一一托根尘土中。不道独清冰氏子，炎天玉立水晶宫。红红白白两娉婷，一种风流各典刑。红亦非红白非白，阿娇微醉阿环醒。莲有濂溪梅有逋，两家言句满江湖。自怜尚与梅花隔，曾识先生太极图。花叶根茎迥不同，略无些子犯春风。羽衣纵落寻芳后，解作清凉烈日中。"}