{"id":"64822","title":"秋夜听谷大弹阳春白雪","dynasty":"明代","author":"黄玄","text":"昔闻歌《白雪》，未知弦上声。看君弹来秋月下，十指如度春风鸣。初闻飘飘下天阙，乱逐回风气骚屑。冻来深树梅不开，散入空林竹应折。又如纷纷江上来，流音中节浑相催。灞陵一日几人度，剡溪半夜孤舟回。清川带寒流，野鸟绝繁语。少女歌残叶共飞，仙郎唱罢花能舞。须臾雪晴风亦迟，按弦问君君不知。声残响绝无所见，惟见桐枝秋露垂。"}