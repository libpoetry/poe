{"id":"713593","title":"咏古 其十","dynasty":"明末清初","author":"屈大均","text":"骐骥盛壮时，一日驰千里。臣精今消亡，衰老讵可使。自杀送荆卿，激之为丹死。燕中节侠多，无能救太子。狗屠与渐离，不请非知己。击筑和歌时，相位徒为尔。平生游诸侯，所结贤豪士。曷不待须臾，仓黄挟竖子。慷慨为羽声，壮士发尽指。悲风何萧萧，吹泪成寒水。"}