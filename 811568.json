{"id":"811568","title":"石州慢三首","dynasty":"清","author":"史承谦","text":"寒掩空庭，回首清游，转添凄咽。故人云外难期，岁晚凝情空切。爱闲多病，十年不到扬州，清狂杜牧还伤别。把酒慰飘零，记天涯风雪。愁绝。闲来拟趁，沙岸云帆，江头桂楫。只待看灯潮稳，落梅风歇。隋堤携手，相邀重认风流，丝丝杨柳应堪折。二十四桥边，醉年时明月。潦落琴书，孑尔长征，关河无伴。远游漫拟灵均，别绪纷飞吴苑。巴邱鼓柁，题诗黄鹤楼头，秋风袅袅吹江汉。何处九疑云，看遥天帆转。孤馆。登临应过，向鹦鹉洲边，细腰宫畔。定有哀砧惊梦，洞箫飘怨。月明乌鹊，望中隐隐江南，湘兰沉芷添肠断。红鲤尺书来，忆辞家王粲。桃萼初妍，困蝶迷莺，怅然无侣。闲窗酒盏慵拈，挂壁焦桐倦抚。流光似水，从教月冷风凄，总被帘纤误。一听一心酸，奈此时愁绪。虚度清明寒食，绝少游踪，到溪南路。底事频吹，洒遍雕栏琼户。天涯望极，那堪彻晓连明，茫茫不省春何处。三月又重三，问谁题新句。"}