{"id":"766566","title":"长亭怨慢 将之皖江和筱南见赠韵","dynasty":"清","author":"黄燮清","text":"恁相见、匆匆如许。柳未成丝，已飘离绪。梦与春分，被风吹散甚时聚。酒阑人别，依旧向、天涯路。杜宇尽情啼，又不是、轻帆归去。谁赋。赋销魂第一，只有送君南浦。支篷望远，更添上、暝烟疏雨。看暮色、渐入空江，作两地、黄昏凄楚。算此后相思，应与幽兰同语。"}