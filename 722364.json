{"id":"722364","title":"广州荔支词","dynasty":"明末清初","author":"屈大均","text":"后皇嘉树产番禺，朱实离离间叶浓。珠玉为心君不见，但将颜色比芙蓉。蓬莱一岛海浮来，上有离支下有梅。五色仙禽餐不尽，纷纷衔过越王台。绿萎青华似桂丛，岁寒攀折与谁同。南州炎德钟花木，郁郁冬荣雨雪中。六月增城百品佳，居人只贩尚书怀。玉栏金井殊无价，换尽蛮娘翡翠钗。端阳是处子离离，火齐如山入市时。一树增城名挂绿，冰融雪沃少人知。照人最是凝冰子，五月光生一片寒。未启朱苞光已出，可怜更在水精盘。翡翠墟边种更佳，客来仙核不须怀。葡萄此日应归汉，橘柚繇来不踰淮。东洲烟水接西洲，载出离支万斛舟。自夏徂秋皆辟谷，不知人世有通侯。扶胥江口祝融宫，积水茫茫吐日红。十里缃枝连黛叶，朝来一望海霞同。未曾夏至难齐熟，最喜蝉声日日催。笑口但令香玉满，愁心尽与绛囊开。风里氤氲杂芰荷，闻香不觉玉颜酡。兰膏倘得长滋润，白发如丝奈我何。小至清甜尽上糖，宋香陈紫最先尝。夜来坐对青天月，心似云英化水光。龙眼独从阴处长，荔枝先向日边红。仙人肌体如冰雪，玉液丹成大火中。雨月山中烟火寒，春衣典尽为琅玕。仙人服食如无汝，那得红颜生羽翰。何来香似素馨花，生长花田越女家。汉使当年推第一，兼携抹丽向京华。愁来急泻青丝笼，欢至频开翠羽帘。中酒更须含绛雪，如花不用进红盐。日夕林中坐紫苔，一杯一颗荔枝开。天将汝作仙人禄，好断人间烟火来。朱楼初日上窗纱，镜里妆成阴丽华。不用胭脂边地草，但调南国露头花。罗衣乍解汗如珠，烛下光生白玉肤。更爱昭仪膏滑甚，兰房出浴不曾濡。罗浮蝴蝶大如云，旧是麻姑五色裙。火齐竞餐仙树上，化为威凤影缤纷。满山红翠教飞时，荔子低低拂水湄。红翠爱雏毛羽好，为巢不敢在高枝。蝙蝠千年白雪同，一餐扶荔羽全红。双飞双宿芭蕉树，服可成仙似葛洪。雾縠轻衣著未曾，明珠新出玉壶冰。君看不是鲛人泪，日月精华一片凝。系马高楼日欲斜，笑攀琼树美人家。冰盘共载同心藕，翠袖兼携并蒂花。水上园亭向晓开，主人尝后鸟群来。多情不忍和枝折，留取芳阴在绿苔。甘酸二味总宜人，髓滑兰香妙入神。烈日正中看尽熟，红如血珀媚卿唇。绛雪含滋不留齿，十分膏润可生津。朝来被酒清狂甚，一颗能成独醒人。神农本草未曾知，绝代容华过岭迟。一自汉宫抉荔筑，尽惊南海有琼枝。辞汉金人去不回，帝思甘露万年杯。炎方幸有三珠树，剖出天桨进御来。枝枝交荫钓鱼矶，翠鸟啾嘈食尽肥。雨桨溪边随意摘，露华偏湿美人衣。七月株株是火山，抛书往摘不曾閒。小华山子尤多汁，红绣鞋儿亦自弯。一本分来花岭头，年年留得殿清秋。天鸡未唤扶桑日，已有霞光照海楼。蒲桃宫锦九天来，皇帝恩晖满越台。归汉自缘南海尉，至今春色上林开。正月花开香更清，酿为仙酒得长生。世人只解求丹实，真子先教采素英。绝似含消御宿梨，冰鲜玉脆更多肌。丹心一点成焦核，抛掷泥中君不知。渔父酒船香复香，春酥卖罢更琼浆。我持兰棹过前浦，醉向榕阴纳晚凉。美人天上忆琅玕，生长南荒绝羽翰。路入白云迷子午，心随红日到长安。甘溪水接菖蒲涧，南汉君王旧泛杯。岁岁红云张御宴，美人歌秦火珠来。一株高出少微家，膏叶当年覆翠华。一自端皇亲摘后，至今香烈胜群葩。初开芳汗湿微微，白白红红不染衣。委质玉盘思见食，葡萄石蜜似君稀。槛外已多鲜荔子，瓶中复有佛桑花。仙人好色无过此，两两朱颜伴鬓华。一队红妆娘子军，英雄多在石榴裙。花田百里为汤沐，香国千年驻彩云。五色穿将续命丝，珠娘笑掷与珠儿。兰桡相并沉香浦，好是龙舟竞渡时。锦苞初擘露华红，掌上寒光映月空。玉女之浆不忍咽，当年太华事相同。江南黑叶已称珍，玄墓杨梅敢与伦。塞外葡萄宜酿酒，燕中频果莫沾唇。五年不见水晶丸，今日酸时已饱餐。四月先红犀角子，故人分惠一冰盘。枝枝双结绛云阴，近蒂檀痕一点深。玉芝爱尔柔无骨，莲子怜他苦有心。露井寒泉百尺深，摘来经宿井中沉。日精化作月华冷，多食令人补太阴。三月桃花五月油，面脂香泽为谁求。荔支亦可娇颜色，无那佳人去凤楼。鸡鸣若木海先红，一片离支夜火同。露湿紫房晞不得，摘来天酒满杯中。木兰不用充朝饮，零露瀼瀼满荔支。可惜骚人曾不见，流甘委素美如饴。日领花篮摘数千，高堂真是荔支仙。儿孙一一皆丫髻，绿核喧争满膝前。侍女笑斟玄碧酒，高堂注以荔支浆。令予醉后一嘘噏，水露化作酥醪香。谁爱三闾橘颂辞，更将骚思写离支。曾含甘液方能赋，汉代风流有叔师。"}