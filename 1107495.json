{"id":"1107495","title":"黄菊九首","dynasty":"宋","author":"史铸","text":"百卉千花了不存，独开黄菊伴金樽。欲知却老延龄药，谁信幽香是返魂。菊是去年依旧黄，风从花里过来香。杯中要作茱萸伴，更领诗人入醉乡。白酒新熟山中归，黄花漠漠弄秋晖。东篱采菊隐君子，醉觉人间万事非。羽葆层层间彩金，醉来不厌绕丛吟。满头且应良辰插，不插满头辜此心。篱外黄花菊对谁，应知彭泽久思归。有花堪折直须折，新酒初篘蟹正肥。无限黄花簇短篱，幽香深谢好风吹。劝君终日酩酊醉，莫待无花空折枝。花里风神菊擅名，绿枝黄蕊有高情。诗人不悔衣沾露，步入芳丛脚自轻。幸无风雨近重阳，折取萧萧满把黄。酒面浮英爱芬馥，银觥须引十分强。"}