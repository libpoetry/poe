{"id":"419658","title":"木兰花慢 其二 题吴遇春小鹿樵室词卷","dynasty":"近现代","author":"姚鹓雏","text":"拂尘笺蠹粉，卅年事，梦无痕。漫闾里浮沉，晴寮泼茗，水榭开尊。衡门。啸歌送老，恁司勋伤别复伤春。一律空中寄恨，竹坨南北吟身。鲈莼。枉引归轮。经卷畔，暂相亲。便长教隔绝，杯盘草草，灯火昏昏。怀人。更悲逝者，叹延津龙合竟须分。寂历秋窗夜雨，品词好续灵芬。"}