{"id":"699102","title":"哭王少文秀才","dynasty":"明","author":"徐熥","text":"王郎本是大罗仙，暂谪人间二十年。一夜缑山仍控鹤，满天风露冷婵娟。去年春暮禁烟寒，把酒看花共倚栏。此日花开君不见，黄垆相隔路漫漫。龆龀能诗便有声，笔花长向梦中生。如今玉树埋黄土，谁继风流竹下盟。素笺如练墨如云，年少临池独有君。旧日兰亭今寂寞，不堪开箧见遗文。长吉当年赋玉楼，怜君犹少七春秋。伤心处处生悲感，何必山阳始泪流。绵绵幽恨几时销，金屋无缘贮阿娇。虚度春光二十载，看花不及咏桃夭。猿鸟声中昼掩扉，竹阴依旧故人非。思君忘却幽明隔，犹怪音书近日稀。一别黄泉路杳冥，愁云空锁草玄亭。即今风雨罗山夜，猿鸟哀呼不可听。魂魄悠悠到夜台，应知尘世不重来。从今绿玉斋前路，一任春风长碧苔。记得孤斋晚眺时，倚栏连袂共题诗。山中每到斜阳后，便觉伤心双泪垂。"}