{"id":"739325","title":"赋得明妃三叠 其三","dynasty":"清","author":"胡天游","text":"明妃初向长门入，窈窕无心矜独立。自然动影回春风。璚鬟薄洗巫云湿。六宫良家五陵子，容华多少夸桃李。齐声却步称第一，今朝争为甘心死。妇人妒色恒自持，尚令忘妒前相悲。如何环艳映海日，近出珠栊人不知。以图索马安有马，况是丹青不能画。画师长安市上儿，一生解貌东家施。黄金纵使不相责，鄙人讵识天人姿。昔疑汉妾今焉支，妾身分明不泪垂。玉颜一为他人得，枉是千金莫赎时。"}