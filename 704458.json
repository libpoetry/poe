{"id":"704458","title":"游仙六首","dynasty":"明","author":"黎民表","text":"我思忽不惬，藐然隘中区。凌山度瑶碣，肃驾自云衢。遨游清都阙，神猋吹我躯。上帝垂藻旒，群后骖龙趋。羡门进仙药，王乔授玉书。餐和鍊真魄，精神游六虚。自握无为宝，年寿安足虞。濯足紫沂海，晞发朝阳阿。云车载玉女，皓齿扬清歌。参差丽霄汉，玉辚隐相和。驾言憩玄圃，贻我琼树华。光仪忽以逝，兹意成蹉跎。岧岧阆风岑，汎汎蒙汜波。仙才谅非偶，浩叹将如何。烛龙衔奔景，倏忽归崦嵫。思托浮丘子，高举乘云螭。飘飖弭绛节，旖旎骖芝旗。朝游昆崙丘，夕泳弱水湄。奇龄等金石，桑榆安足悲。夸父为邓林，但为俗所嗤。山林非所托，所思在神州。寓目八纮外，经过华池幽。神光飒然至，青鸟从我游。灵妃奉玉觞，清谣自相酬。欢娱未终夕，曜灵不可留。山川夐绵邈，白云良悠悠。安得不死药，千载复来求。长鲸鼓玄涛，巨鳌戴崇巘。若华散馀晖，照曜金银殿。流铃韵空歌，琼蕤倏如霰。飘飘一水间，霞踪杳难见。颓龄不可驻，流景疾蜚电。喟彼蓬莱舟，伤哉柏梁宴。谁能回日车，常令鬓不变。淮南方好术，矫志栖云间。金鉼汲素绠，宝鼎合神丹。神丹资服食，白日生飞翰。永随八公去，翱翔戏天端。志大术良疏，功成虑亦殚。连蜷丛桂树，翩翩留空山。徒闻脱屣去，不见乘鸾还。"}