{"id":"1235747","title":"谩成","dynasty":"元","author":"吴当","text":"豫章城里听秋风，却向匡庐去住冬。白发数行非俗骨，青山千仞有云松。十洲麒凤落江湖，遗老相逢说旧都。春日琼林看锡宴，天门金榜听传胪。昔年策士奏题名，西内传宣御仗迎。金织承筐怀旧赐，白头何以荅升平。战骨生尘塞草长，将军己拜右贤王。节旄落尽苏卿老，渤海沙飞尚牧羊。霜月横空雁不眠，夜寒边燧尚传烟。伤心江上垂纶客，不为鲈鱼系钓船。"}