{"id":"388381","title":"水龙吟·寄题娴卿妹停琴伫月图","dynasty":"清代","author":"谈印梅","text":"素琴良夜闲调，焚香漫把兰襟遣。瑶阶露冷，罗衣风薄，画帘高卷。流水声停，挥弦意懒，悄然凝盼。待更阑再鼓，谁陪深坐，还邀个、嫦娥伴。应忆雁行何处，隔关山、望穿心眼。拈毫自写，新图半幅，幽怀一片。指下徽音，卷中人面，碧云天远。但清光照处，盈盈千里，举头同见。"}