{"id":"682814","title":"同年黄榕庵寿日投寄","dynasty":"明","author":"区越","text":"沐罢新梳白发时，软鞋单袜趁秋迟。再从龙岭占佳气，四度芳辰出古稀。白社黄炉终老计，桂花兰玉后生期。脚跟逐我山南北，拈起枯藤捷似飞。灌菊分兰正此时，凭公休讶赴筵迟。石桥流水去非远，白雪阳春和却稀。真率岂须麟作脯，逍遥应与鹤为期。同来贺客多骚思，落笔云烟纸上飞。"}