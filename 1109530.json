{"id":"1109530","title":"立春后泰祠东郊呈器资二首","dynasty":"宋","author":"刘挚","text":"走马东郊春早时，宿云容与澹朝晖。溪边水暖鱼初上，塞北风柔雁欲归。君赏已誇梅白早，我来仍见柳黄微。年华恰恰催吟醉，从此朝回日典衣。漠漠阴云晓蔽空，稍看疏雾泛冥濛。郊原脉起新春雨，帘幕寒生半夜风。纵步杳难寻旧苑，习仪聊复望祠宫。霜台监察心宜喜，闻有精诚祷岁丰。"}