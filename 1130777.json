{"id":"1130777","title":"白日偶无客青山长对门","dynasty":"宋","author":"韩淲","text":"云低树头青，风急叶背白。一坞无来人，鸟语斗格磔。枕流饭脱粟，长夏以终日。曳屣行歌商，风轩时弄笔。身心既已闲，吟风兴亦偶。山东打茶声，睡思忽抖擞。人生等戏剧，衮衮徒区区。老身其回头，今有古非无。朝市无遗音，丘园有绝迹。蓬茅晏不开，才开待迎客。涧浅山四合，泠泠浸青青。略彴度前林，更有泉上亭。不见屋外溪，但见屋上山。云月复风雨，展转朝暮间。崦霭得广茂，虚明失深长。一曲冬月暖，数家夏日凉。何由芰制衣，岂必兰为佩。一笠一蓑轻，田渔且相对。牵牛槿花底，攲拄破篱门。旋买深村酒，因倾老瓦盆。"}