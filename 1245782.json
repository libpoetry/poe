{"id":"1245782","title":"冯处士歌","dynasty":"元末明初","author":"杨维桢","text":"星台下，桐庐阴，曰有节士冯氏之家林。后三叶，五丈夫，子玉琳森。曰正卿者，长身而美髯。风局孤古，体貌疏且沉。家不失箴，里不失任。贫不屈，富不淫。有馀推与人，矧肯要爵禄，心阙下，足终南。凤皇引高，神龙深深。处士贞逸，退如处女古井心。嗟今之士，科隐丘，事王侯。行无补阙，言无裨谋，惟禄食是媒。诡贞而佞，诡逸而逑，以为吾人忧。放而返也，涧恚岳陇羞。闻处士风，其不泚然在颡，岂吾人俦。"}