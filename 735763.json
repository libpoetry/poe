{"id":"735763","title":"宣德窑青花脂粉箱为莱阳姜仲子赋","dynasty":"清","author":"毛奇龄","text":"君不见宣皇宫中脂粉箱，青花素瓷出上方。陶模范埴好形像，烧胚膊非寻常。曼身穴腹判两截，一道坎中周四旁。融脂沦粉恐胶结，洄漩复壁流温汤。宛若丽华斗妆罢，宫沟浅腻萦苑墙。何年此物坐弃掷，竟置姜郎砚塘侧。隔盎微闻金粉香，开奁尚带胭脂色。摩挲日剧但把弄，未审甄人定何用。贾胡欲认不辨名，卢女相看宛如梦。连昌宫监老不堪，落花时节来江南。见此忽尔惊叹息，云是先朝旧承值。曾赐昭阳系臂红，玉函脂粉在其中。盘间花贮甘泉露，镜里衣穿仁寿铜。良人少使望春树，百子池前早祠去。额画销朱点晕重，指尖碾玉当窝处。由来摘揥最烦纡，惟此当窗好匀注。紫水开唇恍泻丹，红绵扑粉如飞絮。因之瓦甒独见亲，珠椷宝柙皆非伦。履箱银钥擎奴子，钿合金钗付贵嫔。谁知世事颇难测，金狄铜仙雨中拆。拾得皇孙绣褓钱，抛来魏后湘纹尺。昭华翠琯摧井干，道傍团扇遮弥寒。库名宜圣总散失，独留金碗传人间。承恩当日授佳器，前后纷纶尚能纪。花箱虽好何代贻，知为宜德年间事。我来吴会当岁除，东湖水落西流鱼。姜郎酒后出示我，令我抱之长欷歔。黄钟土釜本反覆，几见桑田变成谷。半世红颜委道途，上阳白发谁膏沐。箱空脂尽粉未调，当前若个真娥媌。君家陈宝世无算，为汝一歌宣德窑。"}