{"id":"722067","title":"送王处士灵柩归祔锡山先茔","dynasty":"明末清初","author":"屈大均","text":"素冠相送出梅关，反葬东吴有故山。死友谁将平子去，孤儿自载伯鸾还。沙床散发风流甚，麈尾成松日夕閒。我尚为人争便得，幅巾追逐白杨间。沈湎何曾日举杯，殷勤荷锸越王台。疏狂岂必青蝇吊，卑湿何劳子服来。夷惠半生虚白首，彭殇一笑总黄埃。文章速朽都无恨，化作瑶葩亦见才。瘗尔衣冠在玉峰，风云惨淡待相从。青莲岂可为金粟，黄石还应作赤松。情尽英雄虽羽化，身高神智未龙钟。棺中尧典无长夜，旸谷氤氲接二禺。明年宿草惠泉东，怅望松楸白露中。咫尺要离吴烈士，参差樗里汉行宫。鱼灯亘古精灵接，麦饭先人伏腊同。含笑九原长已矣，渊冰孝子一身终。"}