{"id":"603178","title":"仲冬阅武","dynasty":"明","author":"区大枢","text":"习战乘冬仲，临场谬阅师。威伸先号令，武奋选雄奇。猛士缨胡曼，材官服汉仪。六钧弓并彀，七扎铠齐披。霜雪明戈戟，风雷飏帜旗。队分鱼鸟阵，屯列虎熊麾。朱鹭声阗震，紫骝光骤驰。白猿腾妙伎，红鹄破玄思。曲直徒虽布，方圆表屡移。容门开地水，守险翼城池。摝铎前茅往，鸣铙后纛随。旌优宁泯灭，罚劣岂参差。日落千山暮，烟飘万壑飔。啼乌归壁垒，皓月照营陲。二卫疆边楚，三苗坏属夷。不虞须有戒，无事固应持。俎豆曾闻矣，韬钤近与而。谁云兵可偃，未雨咏周诗。"}