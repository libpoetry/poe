{"id":"809238","title":"夏旱步祷南郊喜雨","dynasty":"清","author":"玄烨","text":"历春悯农劳，首夏望嘉谷。离毕月故迟，密云去何速。颢穹閟膏泽，及此祈年夙。斋居承穆清，中夜起自肃。繁星丽赤霄，云汉光自煜。鸡鸣开重闉，舆马辍华毂。步祷升郊坛，祠官启太祝。是时甘澍零，沾润及拜伏。空濛迫阊阖，喷薄驱海渎。屏翳洒道回，渗漉足裳服。麦陇应秀色，重颖欲在目。愿惟歌屡丰，馀粟栖比屋。"}