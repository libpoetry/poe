{"id":"1137284","title":"补史十忠诗 其四 参政行丞相事陆公","dynasty":"宋末元初","author":"刘埙","text":"天地无托足，海天同隰光。明知复何为，不忍隳三纲。祼荐觊少延，讴歌宁远忘。或者莒在齐，聊且帝一方。竭蹶竟委顿，臣谋非不臧。运去天莫留，力尽心弥强。终不负吾主，名义天地长。怀玺随龙游，举室水中央。斯人文华士，乃尔百鍊钢。机云傥通谱，应羞朝洛阳。"}