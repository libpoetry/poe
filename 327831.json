{"id":"327831","title":"金菊对芙蓉·暮霭刚收","dynasty":"清代","author":"张槎","text":"暮霭刚收，素轮才涌，晚来天气如秋。看香销古鼎，茗沦清瓯。白莲社里渊明至，倩谁言、张绪风流。管他新恨，重申旧好，想杀从头。摆开十斛閒愁。任揶揄龃龉，莫漫相尤。只水光云影，笑傲悠悠。明年此际知何地，挽归航、再四淹留。蒲帆挂后，难忘之子，与尔同不？"}