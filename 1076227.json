{"id":"1076227","title":"河鲀之美唯西施乳得名旧矣而未有作诗者戏作此诗","dynasty":"宋","author":"周紫芝","text":"吴王宫中半吴女，选入吴宫歌白苧。姑苏台上看西施，羞得红妆不歌舞。青丝笼髻云剪衣，玉垂双乳肤凝脂。香罗对画两鸂鶒，半约胸酥人未知。迩来红鱼新入馔，西施乳入诗翁眼。酽白还惊春雪温，细理不知燕玉软。坐中嘉名思昔人，未许八珍当禁脔。更将人乳作蒸豚，可笑此郎风味浅。不知柱下风流张相君，暮年饮乳不饮醇。帐中侍儿知有几，当时西子今未闻。白头自笑竹坡老，烹鲜谁饷杯中珍。江瑶敛袂敢争席，一尊伴我抛青春。"}