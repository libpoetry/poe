{"id":"1226989","title":"卢鸿庐岳观泉图","dynasty":"元","author":"邓文原","text":"九江峙庐岳，盘回几许深。绝壁倚霄汉，溅瀑直千寻。飕飗松风至，髣髴苍龙吟。叠石挺琼树，飞楼起危岑。流沫洒虚阑，长歌响涧阴。云深草木润，风度烟景沈。何来暂停辔，于焉散烦襟。余以罹尘鞅，未得谐夙心。能知此中意，奚事方外寻。良图为尔袭，比胜双奇琛。"}