{"id":"695265","title":"嘉兴郡斋与冯宪副兰柳郡侯琰小酌联句三首","dynasty":"明","author":"林光","text":"老眼苍茫醉欲花，海东高士忽临嘉。云深晚雨催长句，日远骚坛愧大家。墙角倚寒梅正萼，樽前留赋脸初霞。分明坐我春风里，此意何妨日易斜。雪意漫空欲散花，山园松桧可胜嘉。高风合著滁州守，美句犹传杜老家。真率杯中深夜话，风流胸次淡秋霞。乡书忽度湖天雁，嘹唳冲寒几字斜。夜雨松窗对烛花，便无山水亦情嘉。疏才此地惭为郡，老句如公是作家。再咏凫翳从岁晚，独抛尘土卧烟霞。升沈已破浮生梦，一榻寒歌瘦竹斜。"}