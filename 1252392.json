{"id":"1252392","title":"同贾守玄副官、顾存玄老监、曹空隐上座、龚翛然、吴逢原二监斋游洞霄宫，得遍览洞天福地诸胜迹，各纪一诗，刻诸崖石，以纪斯行之概云尔 岫云隐居","dynasty":"元末明初","author":"张昱","text":"岫云深护列仙儒，心与天倪共卷舒。诗境偶生吟思外，青苔黄叶满山居。大涤潜通句曲山，列仙到处有遗坛。千年落叶无行迹，时见郭文骑虎还。缘合诗逢无首羁，此身便有上天时。无端许远留遗嘱，勾引闲人到处疑。身到名山骨亦清，洞中不枉为题名。高车驷马人间世，几度浮云石上生？青山九曲锁烟霞，隔断尘寰百万家。洞里有春藏不得，春风春雨泛桃花。百尺穹碑当道安，蛟龙蟠攫藓花乾。火烧雨洗残文字，留得前王旧散官。汉武祈灵筑此坛，愿同日月驻龙颜。神仙岂有君王福，万国臣邻指顾间。世往人非事不同，岩前无复旧行踪。空山落遍千林树，夜夜如同虎啸风。曾于唐史读遗文，此日来游似见君。石室自藏真诰后，等闲人世几浮云？形影能离已异常，指揩犹作桂花香。偶然狡狯留山石，未觉人间岁月忙。百年能得几回来，更酌丹泉饮一杯。莫送鱼龙归大海，海中波浪是尘埃。因曾捣药事幽栖，羽化千年长未齐。得似杵声相继散，月明犹绕故山啼。"}