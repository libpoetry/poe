{"id":"688658","title":"暮次灵川怀寄大参师舜宪副天益二乡丈","dynasty":"明","author":"严嵩","text":"天南岁晚更依依，朔雪寒云绕树飞。投馆惊看风土异，临觞怅忆故人违。情同漓水仍西注，身似春鸿向北归。想见邮亭频驻马，独吟千嶂巳斜晖。他乡相见故人稀，听唱骊歌欲湿衣。数酌犹临碧水坐，两舆空指暮林归。池台月浸薇堂影，绣斧霜传桂岭威。长路题书祝餐饭，壮图勋业莫相违。"}