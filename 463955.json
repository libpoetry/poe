{"id":"463955","title":"太白楼放歌","dynasty":"当代","author":"杨雪窗","text":"此楼摩苍一时起，濑水东流无尽期。客来登危俯城小，暖风迟日两相宜。吾闻谪仙偃蹇避风尘，张颠莫逆恣谭宴。暂凭尊酒洒襟期，千二百年如掣电。落花啼鸟自悠悠，何人笑傲踵风流？壁间墨彩光飞动，但觉此楼重山丘。茶香轻袅动风旆，春深涨绿落天外。武陵樵客惊四筵，粤北雍公冠英概。人生会面等商参，倾耳高贤吐凤吟。几处游尘歌下里，一曲阳春敌万金。自古别离在顷刻，千里风烟隔南北。尔来魂梦莫凭栏，人去山川失颜色。"}