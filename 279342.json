{"id":"279342","title":"水龙吟·自罗砌至东龙，蚁旋危磴，白云反出足底，寒风卷之","dynasty":"现代","author":"周岸登","text":"一官凉到秋光，春寒更比霜天峭。奔涛聒耳，危梁悚目，岩扉冱晓。蜡屐兜绵，笋将攓雾，路争飞鸟。看人家尽在，云根石罅，仙都远，迷壶峤。冰透行春乌帽，耐高寒、髯苏襟抱。鸾骖未返，鸿栖莫定，巢痕新扫。家近峨眉，田荒下噀，浣花人老。叹蛮烟瘴雨，归来甚日，惹渊明笑。"}