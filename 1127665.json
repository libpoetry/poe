{"id":"1127665","title":"曾宏甫见过因问讯鞓红花则云已落矣惊呼之馀戏成三首","dynasty":"宋","author":"曾几","text":"茶山老子竟成痴，漫说寻芳去不迟。浪蕊飘残犹自可，名花落尽不曾知。不令老眼看鞓红，岂是青春不负公。尚有扬州风物在，亦防此段并成空。南渡年来两鬓霜，牡丹芍药但他乡。即从江水浮淮水，便上维扬向洛阳。"}