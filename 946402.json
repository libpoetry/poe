{"id":"946402","title":"教授李梦符惠宣圣画像用韵奉酬","dynasty":"宋","author":"陈傅良","text":"一艺必有师，尚论襄与夔。一国必有师，尚论管与伊。信知师道尊，分与君父夷。吁嗟文王没，斯文属之谁。微言二十篇，论次自学而。传之者颜曾，其后则子思。方当周之衰，诸子出怪奇。王公各师承，一语可解颐。见之拥彗迎，不见嚬其眉。孟子独推尊，是惟圣之时。苟不本孔氏，皆放其淫词。于是尊孔孟，诞作百世师。自非戎翟秦，孰背此道驰。本朝郡为学，薄海尸祝之。往往屈万乘，降升庙庭垂。我作暮春堂，鲁论以自随。扁题落天上，鬼遁蛟龙移。江山护昭回，谁敢或讪嗤。中有夫子像，来从鲁家儿。广文以遗我，温厉尚可追。吾今得吾师，下视众说卑。世世万子孙，永此巢一枝。"}