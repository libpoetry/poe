{"id":"735624","title":"仗剑行","dynasty":"清","author":"李澄中","text":"男儿万事在怀抱，行年四十耻言老。腰间剑佩七宝装，辞家东出渔阳道。渔阳少年多不平，宝剑化作苍龙精。出匣霜风动鳞甲，黄金作靶曼胡缨。酒酣上马肝肠热，报仇乱洒桃花血。月下提舞向猿公，万里关河散冰雪。虎皮甲袖锦战袍，剑光直拂秋云高。此物真堪献天子，安可弃掷空江皋。谒入金门挂秋水，封豕长蛇不敢起。雄心期断佞人迹，侠骨肯逐侯生死。昔曾斩蛟长桥头，仗策今从赤帝游。古来神物须大用，笑杀冯驩但蒯缑。"}