{"id":"697269","title":"赠孙太宰二首","dynasty":"明","author":"胡应麟","text":"名世中原间出年，三朝人望属材贤。冰壶独抱青云上，水镜高悬白日前。珂色葱茏分建礼，履声摇曳动甘泉。千秋启事传缃帙，肯让山公笔似椽。徵书晨下建章宫，赫奕蒲轮眷注同。黜陟千官周太宰，安危一代晋司空。尊罍尚忆东山胜，柱石遥瞻北斗崇。咫尺黄金飞兔满，骊黄聊为辨追风。"}