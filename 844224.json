{"id":"844224","title":"哭伯兄萨堂四首","dynasty":"清末民国初","author":"林朝崧","text":"一战惊西域，兜鍪旧将门。毁家万金尽，报国寸心存。海上归苏武，昭关出伍员。馀生满腔血，犹得洒中原。召见明光里，牙旗驻海州。主恩宜拜赐，老景复何求。韬略教儿辈，忠贞激女流。临当撤瑟夜，红粉为君休。患难相依久，饥寒颇累君。取求无轹釜，和乐有吹埙。爱弟逾灵运，恭兄愧陆云。伤心江上别，奄忽死生分。昔别春申涧，相逢期十年。熟知经五稔，君遽赴重泉。露夕华亭鹤，花晨笠泽船。斯游长已矣，难卜后生缘。"}