{"id":"684636","title":"竹枝词十二首","dynasty":"明","author":"王叔承","text":"月出江头半掩门，待郎不至又黄昏。夜深忽听巴渝曲，起剔残灯酒尚温。白帝城高秋月明，黄牛滩急暮潮生。送君万水千山去，独自听猿到五更。一从荡子客长干，怕说风波五百滩。忽接家书心暗喜，更于封外写平安。阴阴桃李晚妆迟，万里桥头叫子规。拜月归来人语静，金钗失在竹廊西。青桑老尽茜花开，新妇看蚕婆不来。织得西川宫样锦，机头先与小姑裁。杨柳青青酒店门，阿郎吹火妾开樽。千金卖得文章去，不记当时犊鼻裈。兰桡小小叶为船，荡漾红妆下锦川。泪落清波君不见，秋风吹老并头莲。生年十五棹能开，那怕瞿唐滟滪堆。郎今晒网桃花渡，奴把鲜鱼换酒来。点点流萤送落花，春风寂寞断琵琶。人来寄与菖蒲叶，说是成都造纸家。白盐生井火生畬，女子行商男作家。撞布红衫来换米，满头都插杜鹃花。绿酒娟娟白玉瓶，酴絪花发语猩猩。《竹枝》歌断人无那，十二峰头暮雨青。避人低语卜金钱，侵晓焚香拜佛前。见说嘉陵江水恶，莫教风浪打郎船。"}