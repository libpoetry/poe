{"id":"924559","title":"次韵孔平仲著作见寄四首 其四","dynasty":"宋","author":"苏辙","text":"治生非所长，儿女惊满屋。作官又迂疏，不望载朱毂。因缘挂罪罟，未许即潜伏。空馀读书病，日与古人逐。老妻怜眼昏，入夜屏灯烛。上官念贫寠，时节馈醪肉。衰年类蒲柳，世事剧麻粟。数日望归田，寄语先栽竹。文章亦细事，勤苦定何足。君诗四相攻，欲看守陴哭。愧无即墨巧，不解火牛触。自非太学生，彫琢事干禄。安心已近道，闭口岂非福。胡为调狂词，玉石相落碌。腹中抱丹砂，舌下漱白玉。作诗虽云好，未免乱心目。奕秋教二人，不取志鸿鹄。摩诘非不言，遗韵寄终曲。"}