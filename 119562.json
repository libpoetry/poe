{"id":"119562","title":"王漕小燕玻璃分韵得路字","dynasty":"宋代","author":"陈造","text":"去年客京华，酷暑不可度。时为冷泉登，税驾脱巾屦。风外杂佩鸣，松根一窦注。可闻不可挹，已足荡袢暑。朅来黄埃中，梦绕湖西路。宁知虎头侧，碧溜依绀宇。琤淙响琴筑，喷噀起霏雾。余润碧苔滋，照影红葵嫮。凉气濯毛骨，寒声到樽俎。况陪持斧翁，觞咏浣尘虑。坐著锦囊生，歌烦桃叶女。向来湖西亭，听泉渠须数。逼人洒清寒，如翁不雪句。更唤泉间龙，为霖下山去。"}