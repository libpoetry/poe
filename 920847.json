{"id":"920847","title":"除夜大雪，留潍州，元日早晴，遂行，中途雪复作","dynasty":"宋","author":"苏轼","text":"除夜雪相留，元日晴相送。东风吹宿酒，瘦马兀残梦。葱昽晓光开，旋转馀花弄。下马成野酌，佳哉谁与共。须臾晚云合，乱洒无缺空。鹅毛垂马騣，自怪骑白凤。三年东方旱，逃户连攲栋。老农释耒叹，泪入饥肠痛。春雪虽云晚，春麦犹可种。敢怨行役劳，助尔歌饭瓮。"}