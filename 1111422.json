{"id":"1111422","title":"寿邓提干母","dynasty":"宋","author":"阳枋","text":"争似瑶仙捧玉觞，一堂四世聚簪裳。閒中尊俎江山久，静里襟怀日月长。蓂紫烂连庭桂紫，橘香浓引诰花香。陵溪种得桃无限，乞与渔郎半核尝。尝桃不祇似东方，三度浓熏竹院香。眼底儿孙青琐客，镜中颜色碧琳房。山屏绣出方壶稳，峡线拖馀翠水长。醉问群仙休拍手，谁人翻得九霞觞。"}