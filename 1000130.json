{"id":"1000130","title":"韩魏公生日三首 其三","dynasty":"宋","author":"强至","text":"玉勒双牵名騕袅，锦章轻叠瑞麒麟。三朝丞相迎恩赐，万岁君王宠诞辰。将命綵衣宣汉礼，拜嘉香案望尧仁。太平致去今无迹，造化裨来昔有神。社稷一言尝定策，色辞九鼎但垂绅。乾坤不负谋谟力，日月难磨富贵身。封国连纡六金印，乡邦阻驾两朱轮。行追前训还英衮，再领群生入大钧。聊借寿樽倾北海，久叨宾馆祝平津。却应从此天文里，遂指台星作老人。"}