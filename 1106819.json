{"id":"1106819","title":"和江如晦","dynasty":"宋","author":"王洋","text":"萧寺姑分一日光，人生同调稳相当。空斋夜语规前哲，带酒论文恐老狂。三献三休真琬琰，一前一却笑螳螂。君家江左才名旧，会向长涂一振骧。妇未生儿先制名，人生适意但随情。有无何预它人事，轮奂当期异日成。收拾功名须义勇，较量得失是心兵。鄙文不用量轻重，久已无心羡世荣。"}