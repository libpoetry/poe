{"id":"1143878","title":"丁亥生日纪事五首","dynasty":"宋末元初","author":"方回","text":"千世谋生百念捐，穷空肯复受人怜。九还未悟长生诀，七帙初开本命年。寡欲自来甘淡薄，忘机时或放狂颠。归舟已办赍粮绝，犹欲经营买鹤钱。山路访僧规已定，晓楼闻雨事还非。今年生日无人识，几度儿曹望我归。清茗半瓯浮雪乳，古香一剂炷烟霏。割牲酾酒贫难办，只待天晴浣虱衣。我生之日忆我父，痛甚少游眠古藤。忍见金汤今堕甑，劣容诗礼尚传灯。策名作郡了无益，罔利肥家终不能。决定归欤守先墓，种瓜聊得似东陵。先君俊誉早飙驰，晚落蛮陬祸事奇。六十年前生子日，三千里外忆亲时。霍光擅汉人皆恐，侯景归梁国欲危。埋骨瘴烟抱冤愤，蓬莱水浅定前知。杯酒谁欤可共挥，残年心事转多违。颇闻铜柱征蛮急，孰念葵丘遏籴非。典质衣裳今已尽，留连舟楫可无归。故园堪共吾儿灌，政恐淫霖岁亦饥。"}