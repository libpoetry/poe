{"id":"572030","title":"白铜儿","dynasty":"明","author":"袁宏道","text":"白铜儿，白铜儿，闭眼不观书与诗。积玉辇金游帝里，买得乌纱绣补衣。归来白马嚇儿童，黑纻满堂金字红。炙牛锤马邀乡里，青丝华馆闹春风。越女吴娃娇侍侧，又欲凌空生羽翼。房中素女术无成，汞里金丹采不得。洪都老道术最奇，龙虎真人张天师。宝箓一箱金百两，牛头可作门前厮。击大法锣鸣大鼓，百馀道士挥白麈。门外幡幢引雷公，江上芙蓉灯竞吐。后门逼债前门舍，乞儿歌郎趋满野。方士行来眼欲穿，山僧醉后颜如赭。儒生读书书总多，白发无官可奈何。生乏白金献天子，死无黄纸赂阎罗。"}