{"id":"860586","title":"水心先生墓下作","dynasty":"宋","author":"王汶","text":"排云上殊庭，备物俨神道。含酸步逶迤，积疹思遐漂。乘风来帝旁，驾说落穷岛。百圣集会期，万化资斧藻。瞻前凤漂漂，顾后龙矫矫。宝璐列中华，韶音被夷獠。肃肃阙里墙，萋萋墓林草。谁尸两楹梦，而复悲一老。曩余稚养蒙，今日幸茹蓼。超然欲径陈，窅尔竟虚抱。育德德何成，果行行何造。沔彼江海流，不纳此行潦。青松露珠团，怪石紫烟绕。千年万年垂，封树等穹昊。"}