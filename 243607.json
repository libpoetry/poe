{"id":"243607","title":"寄题真乐斋","dynasty":"宋代","author":"邓深","text":"鱼潜深渊水，鸟巢茂林枝。潜者忘於渊，洋洋纵尾鳍。巢者忘於林，飞鸣唯所宜。庄周叹从容，未免惠子疑。师旷岂知声，缪以占齐师。彼各有真乐，果孰得而窥。陋巷颜氏子，箪瓢甘忍饥。陶潜怕折腰，素琴弦不施。其乐可闻欤，夫盖默识之。非丝亦非竹，且复非蛾眉。譬如执热者，洒然濯凉飔。又如渴不禁，快饮清江湄。当其得意时，何以富贵为。手舞而足蹈，诚不之自知。逢知犹不可，人胡可度思。君闢真乐斋，我赋真乐诗。写诗聊寄意，名斋傥在斯。置之勿复道，焚香诵楚词。"}