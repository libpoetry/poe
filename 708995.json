{"id":"708995","title":"摸鱼儿  答止岳五叠前韵","dynasty":"明末清初","author":"曹溶","text":"掩荆扉、笔床蛛网，都无兰畹佳思。亲逢八咏楼头客，驱策驽骀皆驶。吾病矣。听枕上桐声，一夜随沟水。小山丛里。只三百青铜，换他珠榨，相聚解罗袂。荒祠畔，遥射菰蒋十里。江乡徒诩鱼米。紫芝曲避咸阳焰，肯爱子房招起。非细事。有北斗量金，难博今生醉。卮言是寄。怕春去多时，柔肠撩乱，空用柳条繫。"}