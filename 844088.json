{"id":"844088","title":"暮春书怀","dynasty":"清末民国初","author":"陈肇兴","text":"一日阴晴互变迁，如醒如醉困人天；落花又满东西路，流水无分上下田。轣辘蔗车连夜响，丁东秧鼓接畦喧；几回绿酒红镫下，忆到儿时忽惘然。垂杨无力绊春晖，转瞬东皇又欲归；一岁韶华忙里过，少年好景热中非。蛙喧雨后声偏急，花落风前影亦飞；野馆不嫌田舍寂，得知稼穑是民依。"}