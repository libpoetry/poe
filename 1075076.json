{"id":"1075076","title":"仁宗皇帝飞白歌","dynasty":"宋","author":"周紫芝","text":"八神警跸群灵趋，风师雨伯当前驱。汉家四叶圣主出，共扶日御升天衢。当时农桑三万里，地上钱流已如水。左有稷契右皋夔，四岳九官真济济。太师当国天下安，貂蝉绣衮身如山。范公特节下金銮，名落百蛮毛发寒。郑公有口伐可汗，可使一言无契丹。太平天子坐垂拱，蝉蜎蠖濩朝千官。侍臣愕立蓬莱殿，看草宸奎丽云汉。中人传赐宣口敕，雨露恩光极昭焕。公家什袭宫锦囊，五彩属天惊夜光。试从父老说嘉祐，百年厚德知难忘。自从丧乱双眼暗，犹喜人间得时见。小臣拜舞喜欲颠，安得身随千官朝九天。眼见万骑无控弦，四海复似昭陵年。"}