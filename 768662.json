{"id":"768662","title":"瑞龙吟 送牧仲榷使赣关","dynasty":"清","author":"沈皞日","text":"仙槎路。无数水驿津亭，霜花冰树。雪消南浦飞旌，春风行到，旧曾行处。远凝伫，杳杳重滩苦竹，船窗篷户。银涛大小孤山，临江洒酒，共谁笑语。怜我茸衫留滞，醉墨调笙，年时歌舞。倦倚一灯。空庭明月如故。鸡鸣紫陌，祇剩红牙句。依稀记、崆峒岚翠，郁孤台古。有梦随君去。鹧鸪啼恨，桄榔别绪。揽镜增秋缕。也记得、燕台梨云莺雨。夕阳寄与，恋人轻絮。"}