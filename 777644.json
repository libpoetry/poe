{"id":"777644","title":"己亥1659除夕","dynasty":"清","author":"沈光文","text":"年年送穷穷愈留，今年不送穷且羞。穷亦知羞穷自去，明朝恰与新年遇。赠我椒樽属故交，频频推解为同胞。客路相依十四载，明年此日知何在。修门遥遥路难通，古来击楫更谁同。也怜窭空嗟无告，犹欲坚持冰雪操。爆竹声喧似故乡，繁华满目总堪伤。起去看天天未晓，鸡声一唱残年了。"}