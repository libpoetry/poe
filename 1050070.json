{"id":"1050070","title":"感怀赠鄂守李公择","dynasty":"宋","author":"郭祥正","text":"君颜削寒冰，君心抱坚玉。自甘正谏黜，不受公议辱。请言会面初，遭艰守穷屋。屋临修水阳，蓬门入深竹。伯季止三人，群书聚头读。野夫学孟郊，苦吟中夜哭。公达学伊尹，经济饱胸腹。君乃学扬雄，草玄明倚伏。遂兼孔氏易，极变悟神速。亭亭出林材，濯春千丈绿。我愿从之游，旦暮同饮餗。忠规日有益，文彩观郁郁。不肖俄遭谗，逃形入空谷。诸君释服起，为贫苟微禄。君来宣城幕，众谓得杜牧。我适游昭亭，林中骑白鹿。时趋资深堂，遇君亦休沐。饮酣河汉低，谈高鬼神肃。出处二三年，于焉失羁束。一别几何时，离群念幽独。野夫今郎官，佐郡驰朱毂。公达遽不幸，高名收鬼录。君昔居谏省，上方容启沃。忽分江夏符，善教苏弊俗。众饥发仓赈，卖丁与金赎。载歌奇章公，间运始来复。顾我最飘零，尘网自投足。遐趋僻小郡，势若羝羊触。道出贤侯藩，菁莪闻乐育。况当黄鹤楼，晴江春扑扑。美人卷红绡，笛奏梅花曲。龙行水底吟，云在山头宿。酩酊安敢辞，念此龄运促。君名方显显，我困已碌碌。一为涸辙鱼，一作秋空鹄。愁来如江河，篑障不可筑。聊书感怀篇，泪下遂盈掬。"}