{"id":"287322","title":"己亥秋别·湛湛一尊酒","dynasty":"现代","author":"夏曾佑","text":"湛湛一尊酒，渊渊千卷书。萧萧两株树，寂寂三间庐。微材岂有竞，即此亦足娱。所嗟时日迫，言将戒征车。征车亦何为，穷达非我图。但恨万山外，朋友日夜疏。滔滔浙江水，亘古不得徐。东流到黄海，应潆故人居。登楼望不见，天海摇空虚。旋归对尘俗，积懑聊一舒。侘傺独就枕，梦见游天衢。九奏动万舞，熊罴自我涂。丘聃并千古，畴能辨有无。"}