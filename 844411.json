{"id":"844411","title":"落叶二首","dynasty":"清末民国初","author":"金武祥","text":"江上秋声日夜驰，又传寒讯满天涯。疏林月冷乌啼夜，旧径风乾鹿过时。此日禁霜馀老干，他时承露待孙枝。却看生意依然在，休抱淮南木落悲。零乱斜阳水一湾，霜痕飘处尚斓斑。搀和雨脚敲窗外，搅碎秋心在枕间。有客攀条悲故国，更谁寻梦到空山。吴江波冷枫初落，佳句吟成且莫删。"}