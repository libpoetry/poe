{"id":"127753","title":"风流子·中春膏雨歇","dynasty":"宋代","author":"曹勋","text":"中春膏雨歇，雕阑晓，最好海棠时。正新梢吐绿，万苞凝露，暖铺云锦，香点胭脂。向枝上，绪风开秀色，桃李尽成蹊。朱唇晕酒，脸红微透，翠纱轻卷，红映丰肌。严宸风光主，临赏处，玉殿丽日迟迟。天与造化西蜀，浓艳芳菲。待绣帘卷起，欢奉长乐，内梱多闲，同宴椒闱。须是对花满酌，不醉无归。"}