{"id":"1068855","title":"次韵何任叟正字馆中试茶","dynasty":"宋","author":"张扩","text":"金柈猥称槟榔珍，藿食未辨污吾唇。茶丁妙写犀銙真，排方似欲骄华绅。为君走碾飏微尘，羊肠声乾行只轮。柘罗裁绢素缕匀，筒丝巧织霜后筠。中贮刀圭护百神，乳花初幻人间春。计君别品尚绝伦，完璧不受敌国嗔。白虹夜气干秋旻，把玩自觉舌生津。天衢小草搜八垠，蒙山顾渚亦怀新。香歇色坏非法身，妖星森索避北辰。不须会稡权群臣，龙翔凤翥登严宸。向来策勋自有人，君其问诸脩水滨。"}