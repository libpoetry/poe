{"id":"506907","title":"送孝廉童景和还乡","dynasty":"明","author":"杨荣","text":"我家云际峰，子居玉溪侧。溪云相望百里间。共听溪流看山色。我忝游京国，别家凡几霜。丘园子晦迹，林泉足徜徉。今秋忽领乡书荐，邂逅都门欣会面。为言堂上有慈亲，白发如丝身尚健。今晨奏疏陈衷情，诏许还家昼锦荣。人生何如奉亲乐，妇进甘腝儿调羹。君恩如天尤罔极，欲报涓埃那可得。抒忠尽孝臣子分，重系纲常谅须识。我别庭闱音问疏，綵服亦欲相追趋。若过闽山到乡曲，为我先寄平安书。"}