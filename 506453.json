{"id":"506453","title":"黎氏载酒堂","dynasty":"明","author":"王洪","text":"玄鹤出蓬海，丹凤来昆丘。曾是青云姿，而将鸡鹜俦。黎生西江彦，声华满南州。一语重然诺，千金怀壮游。白璧不易缁，明珠岂轻投。结客开华堂，穷兹山水幽。飘摇苍崖云，浩荡澄江流。杜若与夫容，开花满沧洲。轩车集宾友，樽俎更献酬。烹鲤间炰鳖，急管随名讴。骋酣低白日，笑傲凌清秋。金谷寒露零，梁园白云浮。绿水扬洪波，万事随悠悠。荣悴固如此，不乐复何求。"}