{"id":"1105542","title":"次韵昌龄游白石二诗 东际","dynasty":"宋","author":"王十朋","text":"飞流喷沫下烟岚，肯使名同盗与贪。莫讶来时多汩汩，定知止处却潭潭。遥通雁荡灵湫两，巍压龙门巨浪三。好景不烦摩诘画，尽归诗客句中含。未穷脚力上层霄，想象名山兴亦高。物外游人身插羽，洞中仙客体生毛。利名奔走嗟吾老，杖屦徜徉羡子豪。凫舄共游端有日，预期木叶下亭皋。"}