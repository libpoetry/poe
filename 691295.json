{"id":"691295","title":"九日登龟峰用杜工部韵二首","dynasty":"明","author":"李延大","text":"用拙未能趋径窦，一时登眺俯江滨。芙蓉露浥侵衣冷，熠耀沙明入槛新。天与清閒堪逸老，日惟吟弄可同人。已将往事随沤泛，观物应知静俗尘。浮屠江面郁崔嵬，九日年年陟此台。宦思更于秋后减，病怀偏向酒中开。卷舒云岫无心出，断续蝉声随意来。蹈碎薜萝方丈外，啸歌莫讶鬓毛催。"}