{"id":"1074671","title":"五溪道中见群牛蔽野问之容州来感其道里之远乃作短歌以补乐府之阙","dynasty":"宋","author":"周紫芝","text":"淮田一废不复秋，五夫扶犁当一牛。番兵大入郡不守，青窠未熟官来收。狐狸昼啸荆棘里，此事最贻廊庙忧。羽檄徵牛牛蔽野，问言万里来容州。容州价贱苦易得，四蹄才堪一剑易。来时草青今草黄，道路既远多死伤。沙场草浅食不饱，夕阳时见乌衔创。江北江南几阡陌，几牛能满千家仓。愿言田父各努力，会见西风禾黍长。将军官大马亦壮，肯使胡儿窥汉疆。"}