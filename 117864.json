{"id":"117864","title":"登南城有感示文务光王遹秀才","dynasty":"宋代","author":"苏辙","text":"幽忧随秋至，秋去忧未已。南城试登望，百草枯且死。落叶投人怀，惊鸿四面起，所思不可见，欲往将安至。斯人定谁识，顾有二三子。清风皎冰玉，沧浪自湔洗。窃脂未尝谷，南箕傥微似。网罗一张设，投足遂无寄。田深狡兔肥，霜降鲈鱼美。造形悼前失，式微惭往士。憧憧亩丘道，岁晚嗟未止。西山有茅屋，锄櫌本吾事。"}