{"id":"899126","title":"绿头鸭/多丽 其二 次韵陈季明","dynasty":"宋","author":"张纲","text":"爱家山。坐来心与云闲。念平生、功名有志，暮年多病知难。眷簪缨、未容引去，奈猿鹤、久已催还。松菊关情，莼鲈引兴，昔人高韵照尘寰。细追想，山林钟鼎，从古罕兼全。归来好，皇恩赐可，拂袖欣然。望西清、犹叨法从，梦魂宁隔台躔。莳七松、便为小隐，开三径、且乐馀年。宾友相过，鸡豚为具，从容聊作饮中仙。君试听，阳春佳阕，今日恰新传。休辞酒，从教醉舞，踏碎花毡。"}