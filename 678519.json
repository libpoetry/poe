{"id":"678519","title":"观瀑图","dynasty":"明","author":"陈颢","text":"碧落无尘秋气高，白云捲空如海涛。山人避俗事幽讨，眼明八极穷秋毫。就中匡庐有佳色，飞流倒泻三千尺。初惊白虹饮涧泉，又疑玉龙挂岩壁。万里长风吹不收，坐令毛骨寒飕飕。漆园傲吏去已远，长庚仙人今在不。我生素志亦丘壑，苦因笔砚相缠缚。何当卜邻如此图，听水看山一生乐。"}