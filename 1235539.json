{"id":"1235539","title":"病中斋居杂诗次和仲韵","dynasty":"元","author":"安熙","text":"深居苦羸疾，谁与破愁颜。世态浮云外，交情暮两间。襟怀期齐月，胸次要全山。梦寐神峰久，何时恣往还。静中观四子，掩卷慕朱公。所幸斯文在，殊非吾道穷。众星元拱北，万水自朝东。远意无人会，芳樽谁与同。故人南郡去，高隐近隆中。雅志希前哲，深惭接下风。疏狂聊自适，衰懒欲谁同。且莫鲸吞惯，床头酒易空。"}