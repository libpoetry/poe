{"id":"772714","title":"邹小山宗伯茄豆帧子为章书亭镇帅题","dynasty":"清","author":"朱景英","text":"东坡在岐亭，力持杀生戒。谓同鸡豚饱，曷勿芦菔芥。齐民有要术，蔬圃细亦大。所以渤海守，计口筹韭薤。烹菽及脯茄，古籍均纪载。厥性详义疏，本草备图绘。清绝让乡翁，写生出时辈。馀事貌纤种，紫绿粉琐碎。豆棚瓜架间，手摘可一再。游戏往往然，兹幅尤狡狯。想当贵盛时，割炙恣所快。一朝厌芗腥，食单美生菜。沿篱既吾茹，落苏亦吾爱。涉笔偶及之，肉食料可废。列鼎故自豪，所味乃沆瀣。明公得此意，见画辄欲拜。属题心郑重，饕餮期一汰。养福兼养财，养生此其概。载绎东坡言，噬嗑义不昧。誓当涤三庭，常餐佐粗粝。"}