{"id":"1052379","title":"昔在横港西山与张季友仪父游相别各数年矣今冬邂逅于此相与饮酒道故旧甚乐因各为诗以见所怀","dynasty":"宋","author":"彭汝砺","text":"久别西山夜，每怀横水春。圭璋元自合，手足更相亲。颇笑曾参鲁，尤知管仲贫。酒行脩水石，诗就写松筠。薄宦分南北，浮生共屈伸。往来俱日月，出入见参辰。驿骑归何晚，邮书寄稍频。离群初会面，话别故伤神。束缚随时世，低徊丧本真。点衣尘土旧，侵鬓雪霜新。蝴蝶南华梦，芭蕉居士身。几时江海去，相看老垂纶。"}