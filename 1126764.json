{"id":"1126764","title":"和宋永兄围棋青字韵因成五绝","dynasty":"宋","author":"黄公度","text":"翻劫解围心有兵，谋生政要眼双青。已收鹅阵乌巢幕，未放鹰扬鸥满汀。块然木石本无情，底事纷纷如许争。天遣人间作仇敌，只缘黑白太分明。一胜一负乃常事，七纵七擒真妙机。九械难窥墨翟守，六奇终破白登围。哲匠观旁嘿若喑，衔枚勇士用功深。管中窥豹谁家子，技痒时时不自禁。千里归来两鬓丝，清风永日对枯棋。红尘万事不到眼，此乐勿容儿辈知。"}