{"id":"1236044","title":"绰然亭落成自和二首","dynasty":"元","author":"张养浩","text":"地僻门无长者车，身閒不遗子公书。群山侑坐人堪醉，万事忘怀世自疏。碧玉滟池新雨后，绿云滃径落花馀。凭谁唤起濂溪老，听说窗前草不除。僮挟琴尊子御车，丹崖到处总堪书。白云有志寻华表，黄阁无心恋绮疏。鼓舌为名怜季子，舍身逐利笑陈馀。自从投绂归来后，荆棘胸中有剪除。"}