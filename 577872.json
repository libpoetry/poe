{"id":"577872","title":"海珠谒李忠简公祠","dynasty":"明","author":"陈琏","text":"宋朝名硕彦，卜筑绀园幽。涛洒琴书润，珠擎栋宇浮。下帷修素业，通籍赞皇猷。不作南人党，长悬社稷忧。封章归白简，高隐恋菟裘。风采千人失，遗祠万古留。波光摇宝树，云影拂沧洲。地拟壶中胜，帆从镜里游。仪型空岁月，蕉荔自春秋。纵有怀湘赋，巫阳不可求。"}