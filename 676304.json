{"id":"676304","title":"蓝子激甫招登白塔过平川微雨信宿董氏留赠诸昆","dynasty":"明","author":"傅汝舟","text":"隐君家住平川上，清流十里平如掌。高门华屋世屡胄，芝术桑麻日争长。男婚女嫁贱珠襦，弟劝兄酬足盆盎。过客频留宿水堂，居人尚尔称山长。昼苑冰浓碧椀浆，夜庭锦烂丹书幌。诸郎索诗义不薄，野夫据榻颜真强。宁嫌风雨阻登临，且恋丘园叙乡党。卜邻倘遂武夷居，九曲扁舟共来往。"}