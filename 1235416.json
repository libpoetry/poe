{"id":"1235416","title":"友人杨君所往金陵省忠襄公墓学士虞公送以诗壮郁沈痛使人流涕因用韵为别次篇远哀雍公以虞诗序及此故也二首","dynasty":"元","author":"刘诜","text":"边陲侵轶寻常事，但恨朝臣少寇莱。汴水殿荒秋鸟下，金陵城落暮潮来。忠臣遗庙长存祀，吴代诸孙肯一哀。理棹又为江海去，不妨览古更迟回。窥渡骄兵凌采石，抚军使者出蓬莱。东南国势一朝定，吴蜀江流万古来。诸葛八图司马走，临淮孤冢杜陵哀。只今贵冑知天道，奎壁光芒与汉回。"}