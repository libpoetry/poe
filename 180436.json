{"id":"180436","title":"送苏给事出知太平州","dynasty":"宋代","author":"李流谦","text":"一代文章有图录，天赐之履征九服。奉牲乞盟走珠玉，呈狂楚僭非此族。至今人望坛坫尊，风流文采被诸孙。丈人似是更酷似，大河一派来昆仑。华途不须移步到，忧国忧君心日老。匹马朝行人避骢，短奏宵归自焚藁。一朝倦拜青锁门，分符端欲宣上恩。再拜愿回批敕手，却与疲瘵丰鸡豚。青丝络头甘半菽，丈夫出处不碌碌。我亦昨夜梦山灵，苦唤西归理松菊。"}