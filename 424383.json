{"id":"424383","title":"琵琶仙·龙华寺看桃花，明日风雨，花事尽矣。用白石韵纪之","dynasty":"近现代","author":"袁思亮","text":"无主东风，问何事、努力栽花裁叶。烟外一抹斜阳，盈盈黯愁绝。纷照燕支万斛，等闲付、妒芳啼鴂。粥鼓禅房，风铃坏塔，幽怨能说。算纤手、攀折多情，待归去、依依玩芳节。佳约觉来如梦，又榆钱飞荚。和泪送、繁枝过雨，料落英、软舞红雪。想见崔护当年，断肠轻别。"}