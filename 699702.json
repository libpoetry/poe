{"id":"699702","title":"四怨三愁五情诗 一怨","dynasty":"明","author":"郭之奇","text":"燕丹谋国事，田樊空自戕。卿匕一何短，王剑一何长。鸿沟不可割，乌江不可济。虞兮从逝骓，幸不为人彘。策疲驱远道，偶得憩高林。不解轩车至，喧阗尽此阴。山泉自宜清，海水自宜浊。高深既已殊，浓淡休相学。昭阳迎晓日，长信坐秋风。岂料诗书意，全为歌舞穷。玉露团幽桂，黄英送绿荷。秋容无间歇，衰鬓独如何。花落叹丛孤，随风莫漫徂。不念枝独处，当念子谁俱。玉兔衔初景，婵娟又一时。西林何所妒，不肯让蛾眉。卑栖迷远谷，微影托深林。自顾双飞羽，常留一片心。每怜红艳落，幸倚碧泉幽。萍梗非前识，相要何处流。陈思赋雒神，飘缈动霞津。当年不可并，千载孰堪邻。渔阳耳外声，马驿怀中泪。肠断剑门锋，何关花鸟事。"}