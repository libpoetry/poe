{"id":"833888","title":"扬州慢 舟泊广陵，用白石道人原韵赋感","dynasty":"清末民国初","author":"易顺鼎","text":"远树髡烟，冻沟胶雪，过江第一邮程。叹隋家万柳，总未返春青。想前度红桥战火，玉箫低哭，月也愁兵。让秋坟、诗鬼年年，来唱芜城。竹西响寂，只黄昏吹角还惊。甚镜国居鹦，脂天过马，冷换柔情。大业繁华影子，如萤绿，堕水无声。怕樊川重到，珠帘旧路都生。"}