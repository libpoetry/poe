{"id":"5682","title":"寄令狐侍郎","dynasty":"唐代","author":"韦应物","text":"三山有琼树，霜雪色逾新。始自风尘交，中结绸缪姻。西掖方掌诰，南宫复司春。夕燕华池月，朝奉玉阶尘。众宝归和氏，吹嘘多俊人。群公共然诺，声问迈时伦。孤鸿既高举，燕雀在荆榛。翔集且不同，岂不欲殷勤。一旦迁南郡，江湖渺无垠。宠辱良未定，君子岂缁磷。寒暑已推斥，别离生苦辛。非将会面目，书札何由申。"}