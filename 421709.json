{"id":"421709","title":"秋雪","dynasty":"近现代","author":"连横","text":"龙碛秋风紧，鸡林瑞雪飘。关山虽寂寞，楼阁忽琼瑶。顷刻花齐放，缤纷絮不消。胡尘一扫荡，牧草失根苗。积叠埋青冢，清辉透碧霄。桂寒银汉镜，柳咽玉门箫。艳夺阏氏色，经沾狄女翘。河冰朝立马，云压夜盘雕。千帐牙旗捲，三边羽骑遥。枕戈思壮士，看剑起长宵。猎火弓惊虎，严霜酒换貂。鸿飞宾影冷，鹅乱战声骄。暂税东陲驾，频看北斗杓。早梅香有讯，丛菊泪无憀。作赋誇梁苑，寻诗忆灞桥。乾坤犹澒洞，投笔愧班超。"}