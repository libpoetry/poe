{"id":"285234","title":"浪淘沙慢·送春处","dynasty":"现代","author":"胡士莹","text":"送春处，繁樱溅袂，茂树张幄。山碧愁眉暗学，颜赪素手屡握。乍蝶怨、莺痴浑忏却。镇慵对、玉镜梳掠。念抱影分香旧情事，缠绵梦中约。今昨，酒边几度哀乐。叹岁岁天涯飘沦惯，看絮翻当萼。嗟密锁侬心，君是灵钥。此恩岂薄，凭向阳、留取丹心葵藿。蛾茧丝丝重重缚，深盟到地倾海涸。易分散、圆规谁铸错。恍尘世、一枕游仙，蚁梦觉，斜阳正在阑干角。"}