{"id":"121692","title":"酬进卿·平生友仁今事贤","dynasty":"宋代","author":"陈造","text":"平生友仁今事贤，长裾每侍黄堂仙。东方一士复石友，平安几见邮音传。斩新好语来翩联，当念醉叟方逃禅。亦知平处古人上，更卜气苏君子前。敢辞敝帚为君出，眢井尘生不受汲。但思共坐莲荡风，云锦明船月升璧。把酒一欢当及时，定拚费日仍费诗。转头相望便淮浙，已办雇直呼篙师。"}