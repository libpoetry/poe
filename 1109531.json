{"id":"1109531","title":"宣徽王公太乙宫使还洛二首","dynasty":"宋","author":"刘挚","text":"四纪翱翔览太平，三朝出入盛勋名。对扬徽省官仪重，谒款殊庭使事清。桃李春风多惠政，鸾皇云路半门生。少贪嵩洛乡邦好，人望岩岩在老成。位并枢庭今四贵，官升太尉古三公。寿眉仙骨风尘外，琳馆真都禄隐中。治第颇闻齐绿野，放心宁遂伴冥鸿。满怀霖雨功犹未，勉起行看谢傅东。"}