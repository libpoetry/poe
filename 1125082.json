{"id":"1125082","title":"谢王立之送蜡梅五首","dynasty":"宋","author":"晁补之","text":"未教落素混冰池，且看轻黄缀雪枝。越使可因千里致，春风元自未曾知。恐是凝酥染得黄，月中清露滴来香。定知何逊牵诗兴，借与穿帘一点光。上林初就诏群臣，紫蒂同心各自新。谁见小园深雪里，破春一萼更惊人。诗报蜡梅开最先，小奁分寄雪中妍。水村映竹家家有，天汉桥边绝可怜。去年不见蜡梅开，准拟新年恰恰来。芳菲意浅姿容淡，忆得素儿如此梅。"}