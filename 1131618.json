{"id":"1131618","title":"和前韵","dynasty":"宋","author":"廖行之","text":"有赋为招隐，无文可送穷。郢歌应寡和，齐瑟自难工。好在南山雾，高眠北牖风。此心奚所得，要与古人同。久雨送春晚，倦游怜客穷。不因人事谬，安得诗篇工。莺语唤昨梦，鸡声惊晓风。此时无好句，愁绝有谁同。诗源渺万顷，衮衮来无穷。定应游戏尔，岂事雕琢工。三章见囊颖，一读清头风。贫儿获兹富，往往至宝同。"}