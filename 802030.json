{"id":"802030","title":"䱐溪吟赠归愚子","dynasty":"清","author":"周永铨","text":"䱐溪浮水清且涟，䱐溪水与吴淞连。吴淞片帆挂云树，直到䱐溪屋边住。君家在溪侧，我家在江边。溪光江色两潇洒，往往相思乘钓船。自从我卜城东宅，送君翻作朱方客。君去几开溪畔花，君归还卧溪边石。我来访君溪上行，溪水迎人如有情。门前问字多俊英，堂上论文皆老成。高斋学士定谁属，被褐先生方自名。只今五十斗未白，闭户著书声籍籍。生徒自重沈云祯，时俗那知王彦伯。愧我与子称莫逆，濩落相看感今昔。空怜早岁误儒冠，徒尔穷年抱遗册。君不见鱄䱐门外水绕村，田居蚕室好称尊。与君一咏《沧浪曲》，世事悠悠何足论！"}