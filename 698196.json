{"id":"698196","title":"题小桃源图为韩寅仲先生","dynasty":"明","author":"倪元璐","text":"松风忽过小溪湾，长出仇池石一班。不问已知天地别，神仙自合享三山。桃花流水隐双凫，中有高真彻晓呼。人是右丞诗是画，袛应唤作辋川图。王维石室鲁菟裘，一日山居一日侯。试到顽仙楼上看，可知李白醉时不。天上元灵曲奏来，何因人世奖仙才。正如渡口溪风便，流出胡麻饭一杯。携将琴鹤过夷门，比勘温公独乐园。圣世遭逢无避理，不应题是小桃源。"}