{"id":"246240","title":"月下笛·寿重梅丈九秩晋五","dynasty":"现代","author":"王蛰堪","text":"玉鼎添香，银釭炫彩，瑞逢秋杪。词仙未老，聊与青山斗年少。天边绮宴笙歌稳，最喜是、霜花正好。但朱环翠拥，浓斟露醑，叠呈瑶草。幽操。矜孤抱。羡宋玉风怀，谢公才调。纫兰旧稿，酒痕留得多少。云軿乍荐蟠桃处，望鹤影、魂牵梦绕。拟后约，寿期颐，消得千杯醉倒。"}