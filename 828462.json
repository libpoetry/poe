{"id":"828462","title":"伯夔君任题予诗卷和韵","dynasty":"清末近现代初","author":"陈曾寿","text":"晚岁相因依，恩缘岂微细。诗卷隔岁看，殷勤续题字。顽石阅颓波，昨味了不异。悠悠防日损，汲汲恐失志。绸缪五交外，僮仆见真意。作欢未渠央，已复感离思。跬步争滑坡，遑暇顾违世。琐琐恩怨空，心光炯初地。东坡别季常，贻诗寓微诣。各期检缺失，黾勉别后事。端有真不灭，文字特馀寄。"}