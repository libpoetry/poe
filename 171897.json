{"id":"171897","title":"和杨节推见赠","dynasty":"宋代","author":"苏洵","text":"与君多乖睽，邂逅同泛峡。宋子虽世旧，谈笑顷不接。二君皆宦游，畴昔共科甲。唯我老且闲，独得离圈柙。少年实强锐，议论今我怯。有如乘风箭，勇发岂顾帖。置酒来相邀，殷勤为留楫。杨君旧痛饮，浅水安足涉。嗟我素不任，一酌已頳颊。去生别怀怆，有子旅意惬。舍棹治陆行，岁晚筋力乏。予懒本不出，实为人事劫。相将犯苦寒，大雪满马鬣。"}