{"id":"472777","title":"送吴子化北游因简童子鸣山人胡原荆御史","dynasty":"明","author":"王叔承","text":"广陵潮头磨宝刀，落日正悬杨子桥。椎牛置酒赛河伯，白虹当座开青霄。一杯万里行色骄，虎头将军髯紫毛。弹铗金精啸生火，酣歌忽指欃枪高。书生能笔又能箭，谁堪巧饰人前面。阴山六月马走冰，侠气淋漓心一片。玉鞍斜挂单于头，血花乱洒青袍茜。行行尽弃雕虫艺，骏骨还应向燕冀。壮君慷慨十三篇，老我沈冥五千字。声诗字学俱微茫，男儿白手为侯王。君不见郭汾阳，生平著书曾几行。笑谈将相动自得，道与古圣参徜徉。北征倘见胡御史，传声勿事词人章。言官岂无经国疏，骅骝伯乐方康庄。天子垂衣御春殿，相公努力当乾纲。此时定容直臣口，愿思大体无猖狂。呼韩稽颡亦难恃，烽烟或报胡尘黄。匡衡刘向总忧国，可宜魏绛宜陈汤。相逢燕市醉怀合，若论边塞先庙廊。燕山青青易水绿，有人更唱萧萧曲。苍颜怪颔卖文者，便是当年高击筑。黄金台下胡姬家，垆头旧典王生服。我亦尝嗤广武军，竖子英雄犹在目。诸君此去功名成，问余多恐黄粱熟。"}