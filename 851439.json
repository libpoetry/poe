{"id":"851439","title":"五月十七夜大雨歌","dynasty":"宋","author":"文天祥","text":"去年五月望，流水满一房。今年后三夕，大雨复没床。我辞江海来，中原路茫茫。舟楫不复见，车马驰康庄。矧居圜土中，得水犹得浆。忽如巨石浸，仓卒殊徬徨。明星尚未启，大风方发狂。叫呼人不应，宛转水中央。壁下有水穴，群鼠走踉蹡。或如鱼泼剌，垫溺无所藏。周身莫如物，患至不得防。业为世间人，何处逃祸殃。朝来辟沟道，宛如决陂塘。尽室泥泞涂，化为糜烂场。炎蒸迫其上，臭腐薰其傍。恶气所侵薄，疫疠何可当。楚囚欲何之，寝食此一方。羁栖无复望，坐待仆且僵。乾坤莽空阔，何为此凉凉。达人识义命，此事关纲常。万物方焦枯，皇皇祷穹苍。上帝实好生，夜半下龙章。但愿天下人，家家足稻粱。我命浑小事，我死庸何伤。"}