{"id":"827104","title":"摸鱼子 乐山送春，用沤尹梅州送春韵","dynasty":"清末近现代初","author":"刘永济","text":"莫情牵柳梢花底，残春风雨能了。朝来颇怪莺簧涩，百啭不成新调。堪恨恼。是锦绣林园，看即渡轮少。妍歌倩笑。怎写入瑶笺，声声字字，都化断肠稿。蝶魂荡，还恋香心睡好。浑忘林艳轻扫。愁根最在萋萋处，啼宇几曾知道？归便早。便挽住韶光，绿鬓人空老。孤芳自抱。算万感哀时，疏狂借酒，何似梦颠倒。"}