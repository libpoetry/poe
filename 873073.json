{"id":"873073","title":"彭思王庙","dynasty":"宋","author":"任续","text":"背仙眠兮芳洲，荡两桨兮碧流。陟崔嵬兮拜神宫，跨汗漫兮俯文虹。浩唱兮击鼓丝，阳阿兮屡舞。降神焚兮百和，尊瑶觞兮绿醑。九关辟兮杳云旗，回风下兮帝子来。周览兮故国，我与民兮相思。灵容兮有穆，笑灿然兮扁祥。风雨旸时兮岁事丰，厉鬼回兮毕方逐。包洞庭兮二江，捍崇山兮五岳。扬灵兮报祀，与山川兮长久。"}