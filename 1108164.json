{"id":"1108164","title":"张守唱和红字韵诗八首","dynasty":"宋","author":"刘子翚","text":"午枕回清梦，疏林逗远风。茶瓯烹叶白，果饤剥方红。小垒常稀讼，邻邦近息戎。民谣知善政，佽助亦何功。一卮那惜醉，引剑坐生风。怒发冠冲绿，忧颜镜损红。莫轻秦黩武，旧耻汉和戎。慷慨今贤守，燕然拟勒功。漂流今海角，胡骑忽秋风。旧隐怀空翠，征途厌软红。时平犹倦仕，力小况从戎。欲遣愁城破，须论酒子功。灿烂燕公笔，飘然迈祖风。高吟时举白，戏语或题红。讶敏文翻水，誇严律比戎。诗坛如第将，苏李谢前功。海市从萧索，杯盘乐土风。郡楼山向背，村坞树青红。玉麈嗤夷甫，牙筹陋阿戎。王侯真梦耳，穴蚁更论功。微吟时拥鼻，潇洒晋人风。客至添樽绿，官闲省印红。易徂嗟岁月，迭盛叹华戎。愿草浯溪颂，中兴旦暮功。断虹明晚井，烟霭半随风。岸柳霜收绿，庭榴日贷红。酒酣肠有海，棋战手兴戎。赓唱逢勍敌，方知比兴功。济难资长策，常怀国士风。秦强因将白，鲁弱更蒐红。叹己怀孤愤，忧时咏小戎。儒冠须勿溺，邂逅亦成功。"}