{"id":"1119451","title":"次儿辈戏商卿设醴韵二首","dynasty":"宋","author":"陈造","text":"水豢山肤自土宜，况邀从事到青齐。宾筵大嚼宁虚口，灶妇深颦想噬脐。烂醉岂无醒酒鲙，明朝重阅不鸣鸡。扶头更忆松江晓，旋买鲈鱼薤捣齑。将命长须脚未移，联翩客马已来齐。菊花旋采浮云液，罗幕宽围护麝脐。醉里有诗皆虎凤，区中无物不虫鸡。主宾等是龙津客，未分金鳞卧瓮齑。"}