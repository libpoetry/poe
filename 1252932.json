{"id":"1252932","title":"旱天多雨意五首呈石末公","dynasty":"元末明初","author":"刘基","text":"旱天多雨意，云日气恒阴。草木焦枯尽，蛟龙伏匿深。移家愁地蹙，经国恨年侵。巳矣商岩叟，无人解作霖。旱天多雨意，炎夏巳清秋。虚牝空蒸郁，高圆迥独浮。下田应脯蚌，深树且鸣鸠。向夕星河影，稀疏恰近楼。旱天多雨意，散漫起重阴。渐变峰峦状，还摛锦绣文。龙应愁病暍，乌亦念将焚。碧落高无极，人间叫不闻。旱天多雨意，炎燎发洪炉。事急徒号梗，谋穷漫曝巫。王征愆节制，民望失来苏。原籍看如赭，哀今卤掠无。旱天多雨意，云起旋随风。泽气沉沙白，山岚过野红。乾坤愁梦里，日月战尘中。漫说生生理，如何亦有穷。"}