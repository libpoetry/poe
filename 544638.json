{"id":"544638","title":"结夏西山诸佛刹效初盛体为排律十首 其七","dynasty":"明","author":"胡应麟","text":"梵宇千灵集，禅堂万法森。雕楹浮绝巘，画槛卓遥岑。枕簟霞光入，竿?雾色侵。悬崖冬雪坠，背岭夕岚沈。鹤去天飞锡，龙来地布金。持斋驯鸽下，施食断猿吟。树老僧忘腊，花空佛印心。菩提清欲界，檐卜净祗林。经卷流泉侧，香龛巨石阴。普陀悬海峤，灵隐矗江浔。教自磨砖彻，禅因面壁深。迷津航易度，彼岸筏难寻。四品中军好，三乘吏部钦。王丞情汗漫，许椽思沈淫。大梦销尘劫，高谈畅古今。明朝瓦棺阁，乘胜更登临。"}