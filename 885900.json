{"id":"885900","title":"赠制刻漏前挈壶王君渊","dynasty":"宋","author":"许景迂","text":"蛩吟秋方来，鹤鸣夜参半。山中无历日，荣悴知节换。王君太多事，丝杪察昏旦。辛苦穷河源，把彼注罂罐。线溜来不停，会见白石烂。旁有减水壶，节水使之缓。傥无乘除法，巧历安得算。反求诸吾身，自有子午观。百刻呼吸调，勿使魂去干。冤哉张寿王，课最密于汉。信史不足徵，徒兴千载叹。抱筹付木仙，试判此公案。"}