{"id":"647627","title":"李龙眠山居图","dynasty":"明","author":"王汝玉","text":"群山苍翠开云屏，中有飞瀑悬青冥。绿阴深锁白日静，千岩万壑花娉婷。龙眠居士神仙客，平生常著游山屐。荒崖幽谷遍经行，野鹤閒猿总相识。百年人去空青山，独留翰墨传世间。画中三友如何即，高躅那远那能扳。我生夙抱林泉癖，家住吴家山水国。十年游宦客京华，回首五湖烟树隔。晴窗对画归兴新，绿萝飞花瑶草春。我当招起龙眠友，拂袖同为林下人。"}