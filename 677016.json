{"id":"677016","title":"山中喜张鲁生至同寻熨斗柄坐湖边竟日而还偶作","dynasty":"明","author":"李流芳","text":"贪游不知止，足力疲屡试。起晚日当午，偃曝聊自恣。忽闻故人来，发我湖上意。出门何翩翩，两足殊快利。尝闻熨斗柄，颇怪此名异。昔年过其下，髣髴已忘记。今日天有风，湖山想奇致。相与历西碛，山穷见湖势。沿流正萦纡，抚石得小憩。飞湍击噌吰，穹壁立赑屃。洗出如削成，斗绝畏崩坠。闪烁绚丹垩，剥落疑文字。倾厓侧足过，阴壑缘藤缒。燕矶与鼋渚，生平快游地。遂儗兼胜概，恍惚理梦寐。高歌遏水声，浩荡入胸次。吾欲乘长风，悠然向天际。惜哉多舟楫，使我不得济。"}