{"id":"484253","title":"哀蛩吟","dynasty":"明","author":"汪广洋","text":"西风院落无人语，白露泠泠滴秋宇。仰见月明河汉高，咿轧哀蛩弄机杼。咿轧咿轧机杼鸣，绮窗飞度玉梭轻。同声合奏思无限，万绪千端织不成。芳兰夕气浮金井，宝鸭沉烟翠衿冷。荡子从军去不归，妾身抱恨愁孤影。此时此夜闻此声，更长梦短难为情。银釭暗击玉钗碎，锦瑟斜移金雁横。金雁斜横飞不起，漫索馀音满人耳。梨云化作阳台梦，家书望绝湘江鲤。湘江水流东复深，荡子不归劳妾心。故将鲛人万斛泪，写入哀蛩肠断吟。"}