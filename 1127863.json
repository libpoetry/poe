{"id":"1127863","title":"和韩子文五首","dynasty":"宋","author":"曾协","text":"密云阁雨靳春晴，不放芒鞋取次行。却坐蒲团政无赖，好诗端为破愁城。雪痕尚使石泉润，山色不堪烟雨昏。见说树头春意动，从头花柳看村村。与君联辔听冬珑，下马荀陈列座中。南北东西乡国异，笑谈天与一尊同。谁人解遣醉时醒，始变鸣禽第一声。似向幽人催蜡屐，水边沙际看春生。寒浅定知春已至，意闲仍觉日初长。已谙荣谢如空幻，一室萧然且坐忘。"}