{"id":"1128030","title":"谒侍郎李先生","dynasty":"宋","author":"程公许","text":"赋就凌霄意欲仙，却飞霞佩武陵源。桃花总是甘棠旧，重与郎君憩鹿轓。异时乘月唤胡床，便羾青鸾到玉堂。见说紫清虚伫久，渔船休恋落花香。公归帝所斡钧衡，早为乾坤洗甲兵。第一人才须汲引，泰阶平待拔茅征。春风曾得曳长裾，再见应知胜百书。从此修门天万里，可能诵赋忆相如。平生知己两苏公，乞与宫商发爨桐。归日雁湖谈夜雨，南枝有信待东风。"}