{"id":"734021","title":"日哭三君子行","dynasty":"清","author":"彭鹏","text":"嗟乎天地黯淡白日黩，为鸱为鼠何反覆！三月有客过江言，月望榕城人集木。出者仰天皆屏息，入者和尘保走肉。传闻男子得三人，伏尸流血耻臣仆。泣曰三人者为谁？客云以耳不以目。将疑将信听客云，迟之七日果来复。督臣不挠被幽囚，生死存亡握粟卜。屈指三山王邦伯，骂贼睢阳身为戮。碧水丹山司马公，含笑就刃无颦蹙。忠烈同时孰后先，刚锋交下血喷漉。上有猛兽正负嵎，下有豺狼心久蓄。张牙开齿狞人前，耽耽视之欲逐逐。堂堂尽见七尺躯，下风稽颡惟俯伏。悬河谈天舌槁然，肝胆冰寒形神觫。三公浩气归山河，杀身成仁彼所独。如是我闻闭紫桑，虚空掩口吞声哭。吁嗟乎！佌佌彼有屋，蔌蔌方有谷，哀今之人谁非食君禄。"}