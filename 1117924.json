{"id":"1117924","title":"闲中戏书三首","dynasty":"宋","author":"陆游","text":"粝饭从来不愿馀，还山喜遂此心初。挽河尽洗弹冠念，闭户闲雠插架书。一榼不妨从客饮，数椽也复是吾庐。少游细看犹多事，安用人间下泽车。少年拜舞缀庭绅，曾见中天日月新。金印终归妄校尉，白头仍是斥仙人。修营香火三生愿，收拾风波九死身。岂但渔樵与争席，海边沤鸟亦相亲。钓竿风月寄沧洲，醉发髿髿荻叶秋。仕进世谁知我懒，功名命不与人谋。衰迟更觉岁时速，疏贱空先天下忧。病骨未销谗未已，聊须周易著床头。"}