{"id":"115499","title":"宛丘·寒极则有暑","dynasty":"宋代","author":"张耒","text":"寒极则有暑，晦久则有明。开辟迄今兹，此理信可凭。炎炎者易灭，巍巍者必倾。圣智无奈何，况此愚昏氓。设罗以猎兽，切骨陷其膺。重势以镇物，悬绝压其肱。纵使贲与育，力有不获呈。物情千万变，可尽得经营。不如寂寞士，葛带而兰缨。无求复无忧。容貌甚和平。况兹积雨余，秋气日姿清。悠然有佳兴，美酒时一倾。"}