{"id":"740797","title":"春暮同钱待之孝廉王敦初上舍法源寺看牡丹次二君即事有作用昌黎山石韵","dynasty":"清","author":"曹学闵","text":"海棠开过花事微，春光婪尾如电飞。天公意恐春寂寞，故遣洛阳花态肥。昨日犹看苞未坼，入门差觉游人稀。老僧走告忽惊喜，今朝吐色堪疗饥。咄咄真有逼人意，霞光锦烂排窗扉。便有无穷蜂与蝶，齐声喧出香霏霏。深色一丛栽得地，属僧裁幔张重围。臭兰连璧偕胜友，午风暄软吹春衣。慈恩深红虽可爱，大畚舁之太不鞿。惟当日日过竹院，春光莫放匆匆归。"}