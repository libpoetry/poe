{"id":"828348","title":"静园直庐前有向日葵一株孤秀可爱既为之图并约愔仲作诗纪之","dynasty":"清末近现代初","author":"陈曾寿","text":"清晨趋园直，草木呈芳妍。憔悴三冬枝，忽复青盖圆。娟然万绿底，见此黄金盘。亭亭一丈身，初日颜色鲜。徘徊自顾影，风露疑可餐。未施灌溉勤，遗种自昔年。但使本根在，长养天机全。何心附气类，倾阳希甫贤。一见移我情，臭味如相牵。见同感则异，自媚谁为传。万化存孤根，弱毫安所宣。"}