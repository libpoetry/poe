{"id":"831110","title":"齐天乐","dynasty":"清末民国初","author":"程颂万","text":"江山瘦了才人骨，扶鞍未妨娇马。响屟埋鸳，遗邱引虎，空怆吴宫残霸。东风许借。拓花外鸥天，柳边鸳社。四百琵琶，酒阑愁向曲中写。东吴年少俊侣，算迦陵竹垞，同峙三雅。老却西风，苏台仕女，闲剩纤腰一把。座中听者。怕此夕箫声，两头吹哑。断梦蛮江，隔帘寻旧话。"}