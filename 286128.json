{"id":"286128","title":"观象台二十四韵","dynasty":"清代","author":"李锴","text":"肇迹颛蒙辟，昭文象纬悬。健行标干运，灵曜示蝉联。覆冒纲维集，盈虚气朔宣。处高疑倚盖，居默等沦渊。宿昔神明洽，仪型睿哲传。造机符动静，剖器敌方圆。落下功初述，鲜于冶自专。错银星度密，注水地轮便。圣智通幽眇，天工绝后先。双枢交合契，都柱直任权。梁袅觚棱厉，跗平缔构坚。石渠深轹辇，铜幂径张弦。管隶横萧侧，弧分纪限边。渺茫窥日驭，毫发析星躔。岁月颁千祀，乾坤蕞一筵。世难求髣髴，谁足语蹄筌。矗立青冥表，凭淩沆瀣鲜。山龙回局曲，云海极雕镌。六合环尝缀，三辰轨旧沿。华林遗制薄，文德巧思偏。瞻眺成真遇，低佪得暂延。王蕃徒酌古，虞喜谬安天。弱莛喑宏响，秋蜩惑大年。傥容恣寝伏，或拟著新编。"}