{"id":"1143857","title":"六十吟五首","dynasty":"宋末元初","author":"方回","text":"六十衰年万事尝，西风回首战争场。科名官职俱虚幻，学问文章总废忘。死见几人饶酷毒，生怜此老尚昂藏。故应许似篱边菊，百种花残独傲霜。六十曰耆七十稀，西山能有几□□。宾鸿蛰燕秋如故，朗月清风事总非。美酒难求周九鼎，丽人多僣管三归。衰荣颠倒知何意，草上谁家露不晞。开岁当为耳顺翁，知非又过十秋风。尚多儿女婚姻□，□使田园伏腊空。迎菊作诗先自喜，设茶当酒未为穷。顽躯定不缘愁死，纵死还如不死同。三十年将一世论，缪悠两世见儿孙。纷纭往事皆如梦，漫浪虚名独许存。蚤遣候虫忧敝絮，悬知寿客笑空樽。径芜阶叶无人扫，卧听秋风昼掩门。昼暑微遒暮已凉，中秋近□更重阳。少时痛饮不胜乐，老病积忧无此狂。岁六十翁扶药饵，家三百指望裘裳。空庭月侧荒山悄，起望星河夜慨慷。"}