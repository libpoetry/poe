{"id":"816335","title":"酬曾重伯编修","dynasty":"清","author":"黄遵宪","text":"诗笔韩黄万丈光，湘乡相国故堂堂。谁知东鲁传家学，竟异南丰一瓣香。上接孟荀驺论纵，旁通《骚》赋楚歌狂。沣兰沅芷无穷竟，况复哀时重自伤。废君一月官书力，读我连篇新派诗。《风》《雅》不亡由善作，光丰之后益矜奇。文章巨蟹横行日，世变群龙见首时。手撷芙蓉策虬驷，出门惘惘更寻谁？"}