{"id":"1252579","title":"次韵答杨孟载池阁晚坐","dynasty":"元末明初","author":"徐贲","text":"独坐面萍池，微凉汎碧漪。意缘多病懒，诗是苦吟迟。孤柳风难定，丛篁雨不欹。萧閒此中趣，未信鬓如丝。晚凉池阁静，蔼蔼绿阴交。野燕将新子，墙桑发旧苞。药房因雨闭，茶臼待晴敲。谁念孤吟客，绳床坐岸坳。阁晚飙初歇，池萍水不漪。众禽鸣未定，独鹤宿常迟。无闷杯仍酌，多眠枕屡欹。黄梅时节里，常是雨丝丝。习静消微恙，惊时念故交。花残红剩萼，蕉长绿成苞。茶器晚犹设，歌壶醒不敲。遥知凉思足，行乐到林坳。"}