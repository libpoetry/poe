{"id":"496929","title":"申太史招饮邸第席上漫呈","dynasty":"明","author":"张元凯","text":"八月凉秋动城阙，朔方候雁催群发。防秋羽骑夜授衣，破贼将军朝秉钺。无能辇下请长缨，投笔书生志未成。黑貂久作长安客，青苑谁深故苑情。玉堂学士伊周侣，退朝为我设鸡黍。相对惟多桑梓言，不作金华殿中语。幸睹熙朝日月新，欣逢河岳又生申。扫门岂是通私谒，推毂偏能问故人。惭余射不能穿札，束发空教慕奇节。归卧南山一十春，马无羁勒车无辖。我辈何须尺寸功，但令公等致时雍。愿言王者称无外，肃慎呼韩作附庸。"}