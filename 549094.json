{"id":"549094","title":"题韩惺庵中丞久视楼","dynasty":"明","author":"毕自严","text":"老氏育先天，发皤颜若童。驾言西极游，紫气满关中。绪出五千言，著名河上公。犹龙仙驭远，谁复叩玄风。畔援汨天真，优游伏鸩戎。妍媸浑莫辨，五色令人懵。所以羡长年，而无久视翁。中丞蚤闻道，泥滓起冥鸿。中外勋名满，飘然晦厥躬。辞荣赋考槃，问道慕崆峒。避俗营真境，楼居焕以崇。社中同志侣，杖履镇相从。卉态看皆幻，心柔气亦融。灵光葆太和，返照见真空。澹漠神愈王，希夷体自充。机缘日以啬，性命日以丰。朝彻澄如水，谷神寿比嵩。我来登此楼，俨入清虚宫。快聆长生秘，欣承鍊性功。俯瞰名利客，撩乱扑春虫。松柏与龟鹤，会极数有终。独兹久视诀，历劫将安穷。"}