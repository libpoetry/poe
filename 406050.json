{"id":"406050","title":"大酺 春雨和清真","dynasty":"近现代","author":"沈祖棻","text":"望暮云重，香炉润，烟楼微飏深屋。丝丝愁影乱，正珠帘低掩，玉钩轻触。沁骨商声，消魂远韵，慵听人间丝竹。难忘当年事，渐江南地溽，脆梅将熟。叹鸾枕添寒，画檐惊梦，锦衾人独。题红流去速，问行客、何处停车毂？对暝色、繁枝飘泪，社燕寻泥，倚危楼、为谁凝目？却念多情月，应不到、旧时阑曲。又寒汐、生江国。风卷罗幕，凉逼灯花如菽。夜深共谁剪烛？"}