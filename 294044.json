{"id":"294044","title":"金缕曲·旅途记梦","dynasty":"现代","author":"张珍怀","text":"叶采青桑树。满筠笼、吴蚕眠起，护持辛苦。分茧缲丝何碌碌，织就轻柔纨素。民有幸、王孙善贾。六耦三奇联海客，舞袖长、翻覆云和雨。千万匹，载将去。南天燠暖开新埠。望嚣尘、危楼广厦，电机铁杼。十二时工红颜瘁，逐利难言酸楚。犹未解、狙公赋数。金缕衣裳输异域，看飞蚨、纷向谁家聚。槐国梦，蓦惊寤。"}