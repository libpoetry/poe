{"id":"923307","title":"次韵杨立之见别","dynasty":"宋","author":"苏颂","text":"梁苑昔倾盖，膺门尝赠鞭。几回留客舍，四纪度星躔。染翰频穿砚，翻书屡绝编。文章传累世，功业慕当年。怀宝思求售，趋时辄遘邅。宋忠徒问卜，孟子本知天。得丧时难必，穷通命使然。半生淹贡部，晚节困乘田。事盬才非称，歊喧性未便。畏途嗟坎壈，野思忆潺湲。解绂无终竞，同袍每共怜。老来心更逸，归去乐应全。凤翮翔千仞，鲵蟠入九渊。旧交尤惜别，后学欲钻坚。湖峤新营第，河滨促放船。一经勤教子，三径往邻贤。顾我今耆艾，投閒伫冶甄。何时江海上，拂榻重相延。"}