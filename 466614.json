{"id":"466614","title":"述况抒怀集两当轩诗","dynasty":"当代","author":"何永沂","text":"君问十年事，文章地下灵。于世一无用，为儒例合轻。宫阙自天上，鱼龙夜起波。三更方见月，把酒意如何。鼓声时逐怒涛浮，身世犹馀一叶舟。草木似闻呼万岁，天涯从此倦登楼。照泪吴王苑里花，山明落日水明沙。谁知覆雨翻云恨，转在寻常百姓家。谁言诗客动星辰，大泽常多失道人。此去风尘宜拭目，任它馀子自纷纷。登高短发愧旁观，吊古忧生苍莽间。事有难言天似海，可知才具本难堪。千秋放逐同时命，山在风声鹤唳中。入世日还深一日，似闻宿鸟诉惊弓。有人怜我在尘埃，天送满城风雨来。从此飘蓬十年后，逢君仍在越王台。山色将秋绕郭来，逢君仍在越王台。荒城尚窜惊弦兽，半世能狂亦可哀。更曝胸中万卷来，逢君仍在越王台。谙成野性文焉用，百样飘零只助才。非关惜别为怜才，醉尔飘零浊酒杯。聚散不妨成小劫，逢君仍在越王台。侧身人海叹栖迟，大海萍踪聚亦奇。万事不如知己乐，今宵杯至总难辞。只知独夜不平鸣，更值秋来百感并。一日尚存休灭性，不妨明日有狂名。枕边风雨树穿棂，蝉到吞声尚有声。地僻市官多倨傲，非关才士易言情。一生功罪总难论，不幻烟云幻此身。似水才名难疗渴，枉抛心力作诗人。可怜闲煞好阑干，似绮年华指一弹。绿酒无缘消块垒，架头随意捡书看。暂题诗在水云中，我识才工胜宦工。见惯蜃楼浑不讶，卷舒久已任西风。肯容疏放即吾师，浪说文章擅色丝。世态秋云难比薄，不愁音少一人知。可许谈诗坐漏深，不堪南浦又辞君。何时世网真抛得，留伴梅花夜月痕。月斜舞影共参横，各任天机遣世情。自拥书城掩关坐，一篇诗就一敲扃。去俗远于风马牛，十年往事满心头。祖郎自爱中宵舞，独倚凉天写四愁。昨夜梅花香到枕，经书暂卷性犹孩。半生每恨寻芳晚，纤月疏林曙色催。万事都伤得气先，忽惊花落又今年。风尘久已轻词客，娲补难平有恨天。尚有琴书且未贫，等闲身世任浮沉。夕阳劝客登楼去，鸟为天空有去心。此生无分了相思，一夕清霜似鬓丝。夹岸晚荷香堕水，远山如梦雾如痴。不当离别亦魂消，尚有垂杨映画桡。闻道碧城阑十二，为谁风露立中宵。梦久已忘身是蝶，夜深清倚有谁同。云阶月地依然在，聚散浑疑一醉中。"}