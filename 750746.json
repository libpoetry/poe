{"id":"750746","title":"宝盘歌","dynasty":"清","author":"沈昌宇","text":"噫吁嘻！宝盘之来，乃自洪河之东，太华之西。沈埋光景二千载，潜匿不啻蛟与螭。岐山崩颓灞水竭，此宝乃一鸣其奇。土衣厚裹十重甲，苔藓蟠驳鳞之而。含垢忍辱无不可，奚必汲汲求人知。今日出世毋乃早，我为宝盘痛哭垂涟洏。神物久晦岂能不一显，所惜今也非其时。成周之盛称宣王，中兴令辟开明堂。命将北伐天威扬，驱逐猃狁过朔方。归来纪绩书旂常，乃作重器垂辉煌。祭告清庙牵骍刚，股肱二虢同趋跄。是时大狩岐山阳，伐石作鼓志宪章。籀也惟史古之良，刻画金石尤所长。勒兹盘铭传无疆，钩磔作作生锋鋩。鱼鱼雅雅词轩昂，侯其祎而骏烈张，历十四代腾其光。我见此盘在徐氏，良二千石有孙子。灵光道自日边来，奇气惊看室中起。呜呼咸阳钟虡销为泥，承露金茎早摧圮。自从周鼎沦太丘，空令千人没泗水。沧桑变易陵谷迁，法物西京长已矣。惟有此盘今巍然，精铜百炼重且完。长牙㟏岈辟邪怒，渍血朱碧龙文斑。叩之其声中无射，琅琅摩戛锵八环。长廓密室相掩护，犹有宝气彻夜腾星躔。我为此盘发三叹，摩挲百遍心茫然。若非埋灭在九地，似尔光怪何以能久全。不潜而见际时变，顷刻城郭生烽烟。盘兮盘兮尔室已易主，得无从此伤其天。此盘阅世二千载，笑我小子言詹詹。刘争项战见惯等闲事，况此幺么蛮触何忧焉。我思及此重叹息，人生难与金石同其坚。噫吁嘻！宝盘之来，乃自洪河之东，太华之西。侧身四望心依依，西方美人我所思。"}