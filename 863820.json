{"id":"863820","title":"怀贤诗 李兵部","dynasty":"宋","author":"王禹称","text":"有唐张曲江，盛名何炜晔。请诛安禄山，先觉不见纳。胡雏有反相，其事远相接。贤人何代无，旧史聊可猎。兵部事晋朝，文学中科甲。强臣方跋扈，朝士多恇怯。独持上方剑，愿斩奔鲸鬣。堂堂张彦泽，反势淩阊阖。拜章请显戮，直气不可压。三进叩玉墀，植笏立蓂荚。皇情弥慰抚，清问屡应答。终焉念小恩，曾不顾大业。高吟归去诗，潺湲泪承睫。旋踵即乱华，有同虞不腊。张公领铁马，朝市胡尘合。刺谒甚闲详，辞气殊不慑。虎狼不敢害，加礼为下榻。当年弃謇谔，异代居调燮。相位席不暖，帝泽安可洽。斯人既沦亡，此风亦萧飒。滑稽何足累，大节世已乏。安用学腐儒，矻矻守礼法。"}