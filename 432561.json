{"id":"432561","title":"关中纪游诗","dynasty":"近现代","author":"连横","text":"汉唐旧迹已无城，虎视龙兴几战争。试上钟楼南北望，秦山渭水拥西京。丰镐遗京尚可寻，灵台灵沼已销沈。周家制作今犹昔，我欲西归报好音。蓬莱宫阙水空茫，采药难求不死方。盖世英雄徒复尔，骊山一角吊斜阳。驱车城外访阿房，舞殿歌台迹渺茫。六国自亡秦亦灭，楚人一炬太猖狂。茂陵一土势嶙峋，废苑荒凉草不春。俯视功臣陪葬地，野花来荐李夫人。汉朝武德冠西东，攘臂争谈卫、霍功。今日匈奴犹未灭，棱棱石马欲嘶风。高资大侠付秋云，甲第园庭荡夕曛。谁似长卿多病日，春风鬓影对文君？建章长乐草苍苍，古木昏鸦噪夕阳。此地尚存天禄阁，汉家文物已凄凉。终贾才华出汉庭，觥觥中垒善谈经。儒宗竞说江都相，门揭犹书下马陵。括目沧溟战气催，一时鹰犬尽登台。书生但作凌云赋，不及南山射虎来。侧身天地数奇才，又向昆明觅劫灰。汉月秦云随梦去，河声岳色入诗来。战罢归来血尚红，东西驰骋逐群雄。昭陵六骏今亡二，片石犹铭讨伐功。塔影横空夕照残，钟声迢递度林峦。轻沙细草城南路，古寺停车看牡丹。苑柳宫花取次荒，美人脂粉尚留香。频年落拓尘襟黦，来试华清第一汤。美人终不易江山，倾国倾城岂等閒。太液芙蓉未央柳，仅留诗句在人间。雷雨空山气渺冥，歌声浩荡感精灵。家亡国破兵戈里，憔悴诗人杜少陵。樊川风景似江南，细柳新荷水蔚蓝。占得名山分一席，千秋香火供诗盦。韦杜城南尺五天，游骢且系酒家前。百钱买得村醪醉，听说题诗李谪仙。曲江春水久停流，锦缆牙樯何处求？宫殿已芜花木尽，行人犹说曲江头。白马驮经万里归，慈恩功德古来稀。塔铃自语禅林静，法相宗风已式微。灞桥柳色荡诗魂，惘惘征途日欲昏。閒倚车窗望天末，栖鸦流水野人村。古柏森森夹泮池，棠梨落尽日长时。先生饭后无他事，独向碑林读古碑。上相军威震朔方，天戈遥指定新疆。潼关大道垂垂柳，遗爱犹称召伯棠。将军大树久飘零，革命公园剩一亭。铁马金戈何处去，油油但见麦苗青。黄壤膏腴上上田，芙蓉花发满秦川。荒畦破屋无人过，军令森严课懒捐。篝灯永夜听秦腔，慷慨悲歌气未降。驷驖小戎如可作，关中再起夏声庞。秦中自古帝王州，裘马轻肥事胜游。劫后河山多破碎，五陵佳气已无留。"}