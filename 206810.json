{"id":"206810","title":"奉赋德修西充大夫成都新园咏归堂","dynasty":"宋代","author":"叶适","text":"我生海旁州，古言江来铺。力浮万顷尽，坐识一溜初。之子酌彼源，绀洁玉斗奭。雅韵舒烦忧，逸驾陵趦趄。咏归有何意，岂亦歌风乎。湛湛游无梁，滔滔济无桴。纵横洄伏中，暮齿将焉需。三间始开闢，十亩终耘锄。东西两庄舍，兄弟相譍呼。缅哉趋前规，更作却后图。顾思曲肱乐，一身匪求余。我独无家归，羡子镌自迂。"}