{"id":"770889","title":"泛清波摘遍","dynasty":"清","author":"王时翔","text":"靓妆乘雾，却扇凌波，移自小红桥畔路。绣铜如胆，斜曳亭亭彩云驻。愁飞去。螺屏影里，晶箔光中，才著冷飙轻欲举。永昼端相，静挹幽芳暗消暑。悄延伫。摇飏一茎断丝，牵惹故情千缕。待问双鸳旧盟，又怜无语。渺前浦。三十六陂月明，苍茫尽迷烟雨。且展桃笙觅睡，领微香度。"}