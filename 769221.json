{"id":"769221","title":"寄杜梅溪明府二十韵","dynasty":"清","author":"张问陶","text":"夫子东吴秀，闻鸡早着鞭。诗名原在杜，利器必归燕。宰著神明号，家藏锦绣篇。得时惊骥足，振翼羡鸢肩。郢曲邀君和，穷交倍我怜。契投今雨外，心折古风前。商羽欣同调，泥鸿各异天。长途纡万里，离绪绕三年。昔去真徒尔，重来亦偶然。骑驴怀旧刺，坐客叹寒毡。身枉登千佛，囊羞剩一钱。行歌经市上，沽酒忆垆边。海阔萍难合，霜清月自圆。空悬徐稚榻，谁擘薛涛笺。彦会期他日，吾门重叱贤。赏音弦指寂，惜别岁华迁。台迥才多俊，凫遥令似仙。宦情如食蔗，慧业欲通禅。文采留中叶，飞腾卜右蝉。飘零嗟郑谷，莫笑苦夤缘。"}