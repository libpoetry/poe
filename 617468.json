{"id":"617468","title":"失题","dynasty":"明","author":"陈迪祥","text":"春来风日佳，千山竞冶媚。耳息鼓鼙声，神往清凉地。西垌有招提，竹径何纡邃。把臂入云岚，衣裾染空翠。列席梅花前，天香众广被。清芬沁心脾，虬干惊古异。罗浮雪月时，幽况差堪儗。共是素心人，花神勿相避。芳樽掇落英，高论参灵閟。尽此半日閒，陶然成一醉。彦会亦难期，春游自兹始。"}