{"id":"48725","title":"八月九日祀社稷述事","dynasty":"明代","author":"杨基","text":"祝史祝王册，儒臣奉誓词。衣冠陈盛典，秬鬯降洪釐。用报金穰瑞，仍祈雨露私。勾龙严配位，神弃肃明祠。币玉趋宗伯，笙镛奏瞽师。精灵潜格尔，盻蚃俨来思。赤壤新封国，玄牲旧制仪。岂惟宜土谷，还得奠邦畿。师出常依主，君行每告期。礼终受多祜，民物正熙熙。"}