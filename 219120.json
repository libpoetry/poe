{"id":"219120","title":"别陆务观·江南江北虽一水","dynasty":"宋代","author":"章甫","text":"江南江北虽一水，欲济无由若千里。那知奔走避边尘，邂逅西津见君子。一饭山间同野僧，花前把酒看张灯。醉吟落纸笔不停，留客夜阑双眼青。才气如公端有几，半刺江城聊复尔。新年华省用名郎，彙征公合联翩起。人生相知贵知心，道同何必问升沉。客袂此时成暂别，诗盟他日会重寻。"}