{"id":"1243508","title":"钱塘怀古","dynasty":"元末明初","author":"叶颙","text":"君不见古钱王，钱王在时民阜康，不侈不僣能安邦。五季丧乱人相戕，邻国虽毙吾无伤。钱王去后儿孙良，致身能弱还能强。手持版籍归宋皇，富贵不失福禄昌。民受其惠寿命长，人怀其德久不忘。千载之下有耿光，至今号称国不亡。又不见子瞻作郡临安时，风俗淳厚民雍熙。春光淡荡花柳静，凝香燕坐帘幕垂。耕田而食凿井饮，公家作劳民不知。西湖种藕不种谷，朝昏十里香风吹。酒边谈笑白日永，宾朋满座咸赋诗。风流一代孔文举，下视山涛阮籍沈湎之辈皆小儿。子瞻去后景物非，风俗彫弊世运衰。我来曳杖访遗迹，荒烟衰草空离离。湖山风月只如旧，昔人不见今人悲。秋风满目立良久，但见断云斜日犹照苏公堤。古今何物能长久，前代英豪竟安有。文章霸业堕渺茫，唯有声名传不朽。是非荣辱过眼空，万事何如一杯酒。"}