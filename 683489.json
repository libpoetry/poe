{"id":"683489","title":"黎惟敬内翰自南海访余吴兴登岘山分韵 得蘋字","dynasty":"明","author":"王世贞","text":"为具青山莫厌贫，天涯惊见赏心人。还将温室中郎树，来咏吴兴太守蘋。霅水远拖双带玉，何峰斜抹一钩银。明朝尘世应誇取，未必蓬莱事事真。岘山亦是关情地，屈指从君话旧长。此夕梅花辞大庾，十年秋雁隔清湘。应徐笔底多陈迹，吴粤尊前暂一乡。披藓为磨方石在，祇凭诗句敌襄阳。"}