{"id":"1193991","title":"洛中寒食二首","dynasty":"唐","author":"皮日休","text":"千门万户掩斜晖，绣幰金衔晚未归。击鞠王孙如锦地，斗鸡公子似花衣。嵩云静对行台起，洛鸟闲穿上苑飞。唯有路傍无意者，献书未纳问淮肥。远近垂杨映钿车，天津桥影压神霞。弄春公子正回首，趁节行人不到家。洛水万年云母竹，汉陵千载野棠花。欲知豪贵堪愁处，请看邙山晚照斜。"}