{"id":"1125472","title":"清平乐","dynasty":"宋","author":"袁去华","text":"嫩凉新霁。明月光如洗。长笛一声烟际起。人在危楼独倚。夜深风露娟娟。抱琴谁和流泉。只有乘鸾仙子，见人愁绝无眠。春愁错莫。风定花犹落。斗草踏青闲过却。乳燕鸣鸠自乐。行人江北江南。满庭萱草毵毵。且恁亡忧可矣，只他怎解宜男。春衫袖窄。烛底横波溢。困倚屏风无气力。故故停歌驻拍。夜深满劝金杯。曲中偷送情来。归去十分准拟，今宵梦里阳台。"}