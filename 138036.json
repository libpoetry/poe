{"id":"138036","title":"永阳大雪·清流关前一尺雪","dynasty":"宋代","author":"欧阳修","text":"清流关前一尺雪，鸟飞不度人行绝。冰连溪谷麋鹿死，风劲野田桑柘折。江淮卑湿殊北地，岁不苦寒常疫疠。老农自言身七十，曾见此雪才三四。新阳渐动爱日辉，微和习习东风吹。一尺雪，几尺泥，泥深麦苗春始肥。老农尔岂知帝力，听我歌此丰年诗。"}