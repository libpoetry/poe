{"id":"1119592","title":"再次韵四首","dynasty":"宋","author":"陈造","text":"公朝已后茹茅连，幕府偷闲亦所天。宠辱肯为差别观，道人随寓祇怡然。作吏丁年熟李书，调官晚境曳邹裾。平时外慕生灾怪，嘉遁爻中有祓除。到眼浪岐官冷热，遇人传得酒逡巡。曼容东老俱通梦，不劝趋荣劝养神。颇有传诗问子山，或将赞易誉虞翻。先生不乏醺酣笑，问字能无款席门。"}