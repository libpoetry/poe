{"id":"464253","title":"高阳台 弟入都久未至，闻在西湖，因忆旧游","dynasty":"当代","author":"魏元旷","text":"半壁临安，枯棋屡换，尚余图画山川。乌帽来游，记当寒腊残年。风棱劲剪貂裘薄，立高峰、醉妥吟鞭。破疏烟。梅放千株，和靖坟前。遥知蜡屐今番好，正西泠绿满，树暗波妍。十里苏堤，柔丝系遍画船。苍龙阙角归何晚，已多时、璧月亏圆。梦空悬。白傅钱塘，忒恁流连。"}