{"id":"130031","title":"田制·井田变阡陌","dynasty":"宋代","author":"方岳","text":"井田变阡陌，万世以罪秦。商君信苛刻，不过民自民。汉名反秦火，当与三代邻。今年田欲方，明年田欲均。宁知古井田，不为赋税湮。百亩官所予，无甚富与贫。所为经界者，要便风欲淳。岂为横江网，竭不遗一鳞。乃知三代时，官与民为春。秦民自生生，官不与笑颦。孰云汉田制，顾不如秦仁。秦姑寘勿问，汉已掎摭狺。谁其起邹叟，重与毕战陈。"}