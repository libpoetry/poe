{"id":"71790","title":"无俗念·法轮初转慧风生","dynasty":"元代","author":"丘处机","text":"法轮初转，慧风生、陡觉清凉无极。皓色凝空嘉气会，豁荡尘烦胸臆。五贼奔亡，三尸逃遁，表里无踪迹。神思安泰，湛然不动戈戟。信步紫陌红尘，饥餐渴饮，度日随缘觅。物外闲中天地宝，时复玎铛敲击。后约参师，前程归路，自有真消息。鹤书来召，坐升云汉游历。"}