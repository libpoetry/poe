{"id":"431945","title":"为陈寂题《枕秋阁图》","dynasty":"近现代","author":"佟绍弼","text":"一阁秋临附郭山，登楼人境自虚闲。夕阳红染层楼影，霜叶浑如被酒颜。信有诗情天外至，直教尘虑梦中删。十年踪迹随流水，留与朋侪数往还。诗先神往爱清光，更费蹒跚办一觞。忧世讵忘烽炉热，挹秋先演簟纹凉。阅时春梦痕全灭，倦我劳生枕借将。霜色楼头融片月，胜寒百尺一身藏。空中楼阁近高寒，不尽吟怀揽月宽。传阅画图供众啸，归来魂梦转相安。身名炊黍毋回首，文字藏山只摘肝。一榻翛然输自在，玉山装点郁盘盘。"}