{"id":"332458","title":"满江红·秋日广陵箫灵曦寄画册","dynasty":"清代","author":"梁清标","text":"邗上书来，平添我、小堂秋色。渲梁处、烟云满纸，珊瑚架笔。驱驾河阳追懒瓒，赵家粉本今重出。向晴窗、流览顿移情，风萧瑟。思把臂，河山隔。开图画，如相识。早长安传遍，兰陵佳客。文沈风流凋谢久，扬州花月谁争席。老江村、傲骨不干人，耽岑寂。"}