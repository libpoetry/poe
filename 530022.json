{"id":"530022","title":"王野云见寄华山志忽忆余曩昔月下著羽衣醉吟莲花峰上今已三载自过江南无此豪兴喟然而叹作诗寄谢故道及之","dynasty":"明","author":"孙一元","text":"忆昔游上清，长风吹羽䘸。仙人九节筇，扶我莲花侧。太空借韶濩，群动声相嚇。石髓酌天瓢，此物山不惜。醉倚洗头盆，月华凝欲滴。独鹤惊夜半，回首秋云碧。三年万里游，此事堕今昔。愧谢山中人，默光运阖辟。"}