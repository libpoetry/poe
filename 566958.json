{"id":"566958","title":"万历二年翰林院中白燕双乳辅臣以　献进两宫并赏殊瑞闻而赋之","dynasty":"明","author":"徐渭","text":"白燕自何方，双娇乳玉堂。若非翻向壁，只道斲从梁。易许青藜映，难教黑扇藏。宫钗今两只，巷口几斜阳。并语栽薇处，交栖视草旁。春情堪与译，秋翮好填潢。御水沿沟岸，名园隔苑墙。穿花雪片叠，落絮剪刀长。递拂宵麻素，争摇晓禁苍。随珂迷贾至，遮字冷孙康。未及郊禖候，先歌命鸟章。两宫看带笑，万乘盻生光。或向罘罳度，闲冯女寺量。江南来舞苧，海国堕绡裆。哺蝶欺残粉，捎蜂糁嫩黄。古词卑苜蓿，新曲断沧浪。出入皆清禁，差池半紫房。姬姜红线系，姊妹缟巾扬。巷咏偏谐谑，延裁必雅庄。冰霜俱入句，咀嚼总生凉。饮啄如知介，飞鸣迥不常。琼瑶报圣主，文彩伴仙郎。自古生贤佐，多因尔兆祥。试看今稷契，还奉旧虞唐。"}