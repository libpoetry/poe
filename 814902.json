{"id":"814902","title":"苍颉墓","dynasty":"清","author":"俞樾","text":"苍史坟前尚有碑，当年造字擅神奇。六书变体随秦汉，一画凭空本伏羲。混沌忽开天亦喜，文章多祸鬼先悲。要从皇古留真意，不使人间獬豸知。结绳以后费经营，体制于今几变更。不识何尝非快活，好奇未免太聪明。经书烧后无真本，字母传来半梵声。我声雕虫徒碌碌，可怜浪费楮先生。"}