{"id":"239080","title":"安道登茂材异等科","dynasty":"宋代","author":"石介","text":"尝言春官氏，设官何龌龊。屑屑取于人，辞赋为程约。一字竞新奇，四声分清浊。矫矫迁雄才，动为对偶缚。恢恢晃董策，迹遭声病落。每岁棘篱上，所得多浮薄。嗟哉浮满流，不知主霸略。六经挂东壁，三史束高阁。琐琐事雕篆，区区衍述作。随行登一第，谓身翥寥廓。趋众得一官，谓身麻好爵。栖栖咫尺地，燕雀假安吒。汲汲五斗米，雁惊资饮啄。壮哉张安道，少怀夫子学。三就礼部试，不肯露头角。耻用众人遇，羞将一赋较。甘心揭异归，志怀本卓犖。三贤文章师，儒林推先觉。百鸣声喈喈，独能辨鸑鷟。玉石方混混，独能识至璞。荐之于天子，此材堪轮桷。遂得望清光，三接近帷幄。僚友视万乘，器宇诚岳岳。顾乞数刻景，古今可扬榷。纵横三千，得隽如夺矟，上下驰皇王，周旋骋礼乐。远推灾异源，上究醒闻错。直言补王阙，危论针民瘼。天子览其奏，嘉赏为嗟愕。既叹相见晚，且言同时乐。一命校秘书，恩泽优且渥。追惜汉武世，仲舒道磽确。再念文宗朝，刘蕡命蹇剥。有才无其时，徒抱此诚慤。吾君嗣丕基，百王惭景铄。万物蒙休嘉，四夷奉正朔。贤良得其时，才命才相虐。一谒乃大遇，君臣无隔膜。我贺吾君明，取士得英卓。我贺吾道行，逢时不踸踔。行顾人廓庙，钧轴在掌握。上使斯文淳，下使期民朴。五帝从何追，三王岂为邈。"}