{"id":"1158455","title":"修养","dynasty":"唐","author":"刘叉","text":"损神终日谈虚空，不必归命于胎中。我神不西亦不东，烟收云散何濛濛。尝令体如微微风，绵绵不断道自冲。世人逢一不逢一，一回存想一回出。只知一切望一切，不觉一日损一日。劝君修真复识真，世上道人多忤人。披图醮录益乱神，此法那能坚此身。心田自有灵地珍，惜哉自有不自亲，明真汨没随埃尘。"}