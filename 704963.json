{"id":"704963","title":"送聂瑶峰进士知南陵","dynasty":"明","author":"霍与瑕","text":"三杯为尔壮行骖，醉里长歌忆旧谈。八岁神童呼洞老，十年诸子侍书函。彤庭雨露桃初碧，花县风流棠定甘。知到政成多令誉，天曹虚席待华簪。羡尔通衢即要津，江干鼓角不胜春。设筵次第多公祖，击楫高歌有硕人。千里云程偕女眷，五章华服称郎身。政馀细玩周南什，早报螽斯慰老亲。"}