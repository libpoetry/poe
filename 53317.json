{"id":"53317","title":"遁游方丈歌为刘嗣庭赋","dynasty":"明代","author":"普庵禅师","text":"吾爱淮南王，种桂小山里。日与八公徒，虚游闲遁世。刘郎今是淮南孙，束书不谒诸侯门。东望蓬莱觅方丈，扶摇欲驾天池鹍。秀眉长身发如漆，惊座高谈颇奇逸。浩然俊气横清秋，穷途懒屈黄金膝。弱水岂无路，飞仙邈难期。蜕骨果有术，富贵将焉为。男儿胸次隘八区，托身何处山岩居。但令忘世即嘉遁，漫游天地背蘧庐。朝揖洪崖君，暮接浮丘伯。挂剑扶桑枝，种玉蓝田石。时人不识烟霞踪，南征北走如旋蓬。九市滚滚炎埃红，白云半间谁与同。我有十笏地，篝卜围香风，乃在天竺飞来之鹫峰。斯当扫月渡双涧，金沙别种金芙蓉。燕坐狮子床，篝灯听微钟。愿洗玻璃酌甘露，散花三绕毗耶翁。"}