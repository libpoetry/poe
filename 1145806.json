{"id":"1145806","title":"襄阳乐","dynasty":"隋","author":"无名氏","text":"朝发襄阳城，暮至大堤宿。大堤诸女儿，花艳惊郎目。上水郎担篙，下水摇双橹。四角龙子幡，环环江当柱。江陵三千三，西塞陌中央。但问相随否，何计道里长。人言襄阳乐，乐作非侬处。乘星冒风流，还侬扬州去。烂漫女萝草，结曲绕长松。三春虽同色，岁寒非处侬。扬州蒲锻环，百钱两三丛。不能买将还，空手揽抱侬。女萝自微薄，寄托长松表。何惜负霜死，贵得相缠绕。恶见多情欢，罢侬不相语。莫作乌集林，忽如提侬去。"}