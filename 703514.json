{"id":"703514","title":"丙申生日二首","dynasty":"明","author":"释函可","text":"何如四十六年前，莫遣双眸见大千。随地不辞萦世难，到边犹自愧风烟。衰颜畏入南天梦，冷骨无烦古佛怜。抖擞尚馀空布袋，逢人但乞一文钱。每当此日雪风侵，罗岳匡庐泪又深。瀑水倾残初夜梦，梅花撩乱十年心。门庭淡薄空多愧，天地高寒只独吟。安得石梁添屐齿，共拈一瓣礼孤岑。"}