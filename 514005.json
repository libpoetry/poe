{"id":"514005","title":"节庵倪先生以经学教于乡既成其子进贤举进士为御史又出其馀以淑乡之人其在德兴孙司马之塾最久予过婺源望先生之庐尚远不能往拜漫成一律奉寄","dynasty":"明","author":"程敏政","text":"鹤发朱颜笑语温，隐君遥在水云村。诸生久立尚书馆，一子新开御史门。丹灶药垆堪逸老，锦衣乌帽待承恩。传经谁复倪宽在，借榻无因听一论。"}