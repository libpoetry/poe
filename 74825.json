{"id":"74825","title":"复和五松小龙女歌","dynasty":"元代","author":"方行","text":"东方龙君降灵女，腾飙曳烟轧腥雨。扑花扫海神为悲，玉帝封为九河主。贝宫铜龙刺云滑，彤台斗玉蛟柱八。琼丝络凤骑紫霞，金帖珑珑水晶袜。鳌头牵波月簌漉，翠幄银屏沓珠屋。倒窣天瓢浇火龙，九点齐州一时绿。挝钟欢饮邀万年，花宫盘盘象青天。湘妃献乐鼓冰弦，下窥四海销氛烟。"}