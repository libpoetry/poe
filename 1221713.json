{"id":"1221713","title":"布谷篇","dynasty":"元","author":"凌云翰","text":"阳春布德鹰化鸩，眼虽可识心和柔。野人因见拂其羽，有事南亩并西畴。桑林阴阴桑葚熟，彷佛禽言如布谷。秋成准拟去输官，农务当勤何待促。周家开国本务农，艰难王业存豳风。仓庚鸣鹃俱在咏，布谷应候将无同。田家望雨由清哢，况闻处处催春种。黍稷今年如满家，布谷之祥胜灵凤。"}