{"id":"702371","title":"成化癸夘冬至谒陵与李宾之学士联句二十首 其一 宾之约德胜关土城寺候同行予误出安定关土城过道赴约","dynasty":"明","author":"程敏政","text":"策马西来问路频，出城东望正怀人。先声喜逐前呵至，负约几成左顾嗔。孤堠影迟寒度日，断溪冰合远迷津。他年记取同游事，语柄长堪寄一嚬。故人相约会清河，短日羸骖奈远何。慰藉共逢辛苦地，笑谈聊续短长歌。野翁爱客能分火，戍客还家正拥戈。举目关山惊岁晚，旧游那复向时多。掩地颠风作暮寒，乱云羁思两漫漫。沙飞屡却行人步，大冷谁供逆旅餐。岂有贤劳裨国事，最惭多病负儒冠。停骖小憩斜阳里，莫问前头道路难。五年重宿此斋居，往事分明一感予。坐久青毡回夜暖，话残红烛到更馀。中堂谏议迎新主，西郭耆民指故墟。因忆旧游杨翰长，摩挲三诵壁间书。谏议高名此地存，一?寒渌奠忠魂。忧时有策堪垂涕，泚颡何人是负恩。京府载修新栋宇，庙庭遥隔旧墙垣。如公千载还生气，半夜惊风正到门。烟火沉沉夜对床，山城寒漏觉偏长。诗脾欲困频呼茗，旅梦初回更换香。司业馆深谁共宿，中丞台远漫相望。隔窗明月窥人处，犹似前宵在玉堂。百年世世几同袍，此日追趋爱我曹。残话半从幽梦续，壮心宁觉畏途劳。鸡声绕舍催明发，虎旅连城散夜櫜。北望寝园三十里，斋庐还枕碧山高。夜风吹尽晓晴新，城上青山欲近人。暂访元戎回马首，远追司业认车尘。冈峦宛转随双眺，官卫参差记六巡。拟向穹碑观圣制，道旁先望石麒麟。山郊回望永安城，白石黄沙旧路平。树老空山无落叶，泉通幽涧有馀声。明楼突兀中天见，神道逶迤上界行。下马红门分径入，四陵云气正纵横。襆被来寻旧直庐，石门斜映小窗虚。行厨午报新炊熟，别院寒分半榻居。对景忽疑山入座，引流常忆水通渠。小臣正切遗弓念，寝树风生夕照馀。玉署春坊本旧邻，眼中谁主复谁宾。论文共剪斋堂烛，助祭同趋辇路尘。岁月催人成老大，交游屈指半新陈。松筠晚节期相保，情话惟应此最真。冒险寻幽兴亦奇，空林萧飒冻云垂。草中虎阱深难觉，山下龙池远莫窥。万里乾坤容著眼，一川风月解供诗。揽衣欲下愁荆棘，赖有乘高力未疲。不眠相对拥寒炉，自起开门问仆夫。城角斗杓曾转未，殿头风铎有声无。斋心耿耿悬孤月，乡思迢迢隔五湖。清话恐贪今夜永，呼灯无惜效先趋。寝殿门深夜未开，磬声遥自月中来。千官鹄立供牲币，九地龙光彻斗台。人语不闻山更静，灵风欲动仗初回。一宵两度陪禋祀，还忆君王万寿杯。车从纷驰出乱山，月明灯影有无间。松林侧过全欹帽，马首低回半脱镮。隔路几人呼伴侣，随班十载愧容颜。孤城尚有淹留地，旧榻残灯正候关。七年旌节驻山城，曾见官曹说姓名。酒出佳醅缘爱客，剑传奇术为谈兵。四陵宿卫严宵警，千顷屯田足岁耕。试问尚书门下士，征南勋业几人成。驿路晴风不著人，仲冬天气早回春。寒轻颇觉貂裘重，沙软何劳马策频。吾道渐从今日长，官曹常与故交亲。清时令节多休暇，归引壶觞正及辰。金银楼阁倚晴空，几日新城此梵宫。同拂衣尘聊驻马，拟呼尊酒便开筒。山僧见面如相识，词客参禅也自通。抚事临风三叹息，一杯茶话正匆匆。城观巍巍入望深，五云长绕阆山岑。尘踪暂隔仙凡境，末吏叨陪翰墨林。池上衣冠应候我，道旁车马亦关心。休言日共长安远，已觉天威下照临。市桥烟火路东西，咫尺门墙望不迷。归计从容堪作例，别怀匆卒更留题。还家共有平安慰，行李惟多卷册携。与子竟成三宿契，向来无地不同跻。"}