{"id":"1106817","title":"再酬杜倅两诗用前韵","dynasty":"宋","author":"王洋","text":"报道春风莫便回，少陵准拟作诗材。公然背我堂堂去，略不随人得得来。花占三春官已满，河专一壑幕初开。已知风物长流转，得举朱弦且拂埃。昨朝珠玉已争光，再转旌旗再擅场。景物岁时俱婉娩，德人言语亦馨香。歌风燕子初争语，藏柳鸦儿学画黄。牵率赓酬无健句，鸾声只合听央央。"}