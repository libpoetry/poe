{"id":"1028201","title":"雪","dynasty":"宋","author":"楼钥","text":"丙午九月才入冬，晦日忽惊雪堕空。传闻都城更复早，万官入贺明光宫。自从开霁更不雨，和气直似青春浓。斗柄插子日丁卯，夜煽裂缺鞭雷公。从以震霆至三四，惊破蛰户纷昆虫。宁知玄冥全未究，翻手作云千里同。暗窗初听洒珠雹，巽二滕六方施工。一日喜见瓦沟积，忍寒待伴炯不融。二日三日遂盈尺，膏润四海恩无穷。古来诗人咏不尽，巧思横出昌黎翁。少时奋笔不肯已，老矣袖手便疏慵。儿曹作戏记昨梦，舞狻狞踞金双瞳。谁人苦欲撩诗思，更作玉山高数峰。移将刘叉两冰柱，辉映愈觉清心胸。见之跃跃忽技痒，起呵冻笔寻诗筒。开门一看天宇阔，素蜺百万翻长风。琼楼玉宇满妙界，千林宝树春玲珑。恨无高台三百尺，纵观万象凌空濛。固知幻景有变灭，一时如入昆阆中。仙家俄顷阅尘劫，安知此际非神功。剩喜年来米价贱，便欲扶犁随老农。墙头浊醪走来过，相与痛饮歌年丰。"}