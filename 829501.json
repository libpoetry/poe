{"id":"829501","title":"采绿吟 江亭暝倚，众缘生秋。依蘋洲谱，自写倦怀","dynasty":"清末近现代初","author":"周岸登","text":"远目危亭倚。渐影转，日趖西。苍葭溯梦，野凫飞晚，菭甃寻诗。掩尘襟、托恨哀弦里。绀天碎戛玻璃。酒肠深，眉痕浅，青青盈望难寄。愁妒损烟波，沤盟嫩、莼丝冰藕同脆。小劫阅华鬘，恋旧著荷衣。动长谣、山鬼骚心，曾城迥、抽笔赋无题。徘徊久，阊阖送凉，弦月露微。短笛风前倚。故苑水，国门西。黏天绿树，绕堤芳草，宜画宜诗。剪沧波、碧浸银河里。万妆镜澈琉璃。藕丝长，蘋飔软，凭将清恨遥寄。因念锦城边，花潭上，遨头歌筦柔脆。小酌忆当垆，几贳却春衣。认襟痕、残酒香留，行吟苦、菭壁更慵题。归期阻，辽鹤梦中，曾识翠微。"}