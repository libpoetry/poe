{"id":"602369","title":"清浦行贻屠长卿明府","dynasty":"明","author":"陈履","text":"长夏平江江水生，乘骢使者下娄城。中流鼓角阗云起，夹岸旌旗耀日明。舟人指点云间路，极目迢迢渺烟树。淀湖东去泖湖连，彩鹢淩风可飞渡。郡中俗吏时相随，胜览奇观意不违。八月星槎那可拟，五湖烟水却偏宜。扬舲击楫欢无赖，放怀已在风尘外。水底鱼龙吐碧波，天边云日舒晴霭。蓬窗兀坐思如何，今古悠悠一瞬过。陂称仆射殊应羡，湖号郎官信足多。郡吏此时凭远兴，往昔清游似堪并。欲取沧溟作酒杯，浑忘消渴相如病。讵知人事却难常，恍惚神灵已渺茫。忽惊波浪兼天涌，四顾霾云迷日光。绣斧飙驰杳何处，怅望楼船隔烟渚。漂泊无端更问津，日暮间关入青浦。青浦新开百里城，逶迤雉堞晚云平。喜逢仙令劳相问，凫舄翩翩剑佩横。世路过从良不易，邂逅交驩曾有几。班荆倾盖古人情，此日逢君怜意气。对酒休论宦海赊，萍踪梗迹向无涯。与君且酌由拳月，暂时分手莫咨嗟。"}