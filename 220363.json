{"id":"220363","title":"寿梁漕·维日在娄春事殷","dynasty":"宋代","author":"吴泳","text":"维日在娄春事殷，维桐始华天气新。乱红绕树绿幄均，樱笋又荐冰盘珍。知是燕胎协卜、牛宿会辰，绣衣立当霄汉春。骊驾飞茺天河津，帕中玉屑粮未陈。镜里宝月光逼真，廉如一条冰照人，健如九皋鹤离群。舌根不道烟火尘，鼻端那受富贵熏。手探囊方皆林神，袖出荐纸生烟云。兕觥只酌春酒醇，衣佩更取秋兰纫。民居安安鸿雁宾，吏胆帖帖乌鸢驯。王母之桃庄生椿，宁如洙泗一字仁。原言福星当紫宸，光照邻女长无贫。"}