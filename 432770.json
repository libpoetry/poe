{"id":"432770","title":"客感寄某两首","dynasty":"近现代","author":"郁达夫","text":"五月梅黄雨不晴，江南词赋老兰成。陶潜痛哭谈燕侠，庄舄哀歌激楚声。半席已知无我分，百年何日果河清。问他击鼓撞钟者，可有丹心翼太平？一夜秋风兰蕙折，残星孤馆梦无成。敢随杜甫憎时命，欲向田横放厥声。亦有宏才难致用，可怜浊水不曾清。明朝倘赴江头死，此意烦君告屈平。"}