{"id":"699801","title":"赋得元日到人日未有不阴时二首","dynasty":"明","author":"郭之奇","text":"寒云已作岁华扃，何事重阴辔屡停。万木浮烟归窈岫，千峰衔碧下前汀。颇疑囊括收天地，漫拟桑扶见日星。勉浴虞渊真我事，肯教溟海聚群腥。支离海角氛尘际，偃蹇山幽卧病馀。自向菁华窥物象，每从残缺度居诸。生憎柳絮先春舞，不分梅花与岁除。古往今来虽过隙，赤文绿字岂全虚。"}