{"id":"467130","title":"踏莎行  和寂园老人","dynasty":"当代","author":"陈永正","text":"北岸飞花，南滩坠叶，溶溶都逐平波去。清溪无路近天台，迎归送往才知误。滋味而今，思量昨夜，相逢太早春终负。几回商略到分携，意中流水眸中住。花坠还飘，人归岂易。兰襟未展同心意。双眉赚得为君颦，归犹有路飘无地。向日欢愉，而今滋味。寻思欲付西流水。潆洄依旧到心头，书成难值双鱼寄。柳径烟浓，杏墙春烂。红颦绿笑凭谁办。那应容易便飘零，算来不是东风懒。独折繁枝，閒凭绮槛。浅情人易辜深盏。也知沈醉为清歌，如何泪满看花眼。天末霞飞，吟边酒冷。花开道是归期定。谁怜日暮又东风，新春便有残春病。梦阻三河，云横五岭。西窗雨共啼珠迸。夜阑私语已无人，此情还怕孤衾省。"}