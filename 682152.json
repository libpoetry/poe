{"id":"682152","title":"奉寄李北山先生四首","dynasty":"明","author":"于慎行","text":"当代论骚雅，公存大国风。源流千古见，才俊一时空。岁月鸳行外，江湖鹤发中。倚天长剑在，犹觉气成虹。先朝老法从，白首卧岩阿。避世交游简，藏山论著多。醒酬渔父问，醉倚雪儿歌。大有餐霞秘，红颜盛若何。雅道何寥廓，时名易陆沉。不因今日论，宁见异时心。剪拂千金价，宫商万籁音。故交芜没久，亦许附词林。龙门何日御，流想碧山隅。文雅从先进，声名避大巫。白云康乐墅，春酒步兵厨。早晚抽簪去，能容绛帐趋。"}