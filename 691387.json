{"id":"691387","title":"闻舍弟昌复讣","dynasty":"明","author":"李昌祺","text":"闻讣心先折，开缄泪若倾。异乡离别恨，同气死生情。哽咽悲何已，呻吟痛曷平。九京知有憾，弱子尚孩婴。曾共过庭前，双亲独尔怜。亢宗徒赍志，阅世竟悭年。忍割今生爱，难期再世缘。永怀诸弟妺，三已在重泉。五十年相聚，俄惊一梦馀。酸辛身后事，愁苦病中书。苔藓沙场骨，罗纨肉食躯。何如终牖下，随分葬郊墟。未病犹耽饮，方强遽解绅。短脩元有定，聚散本非真。藓碣标荒垄，桐棺掩幻身。达人曾祼葬，那用更伤神。"}