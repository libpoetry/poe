{"id":"77908","title":"或以予辞酒为过复作长句","dynasty":"宋代","author":"陆游","text":"陆生酒户如蠡迮，痛酒岂能堪大白；正缘一快败万事，往往吐茵仍堕帻。尔来人情甚不美，似欲杀我以麴蘖。满倾不许计性命，傍睨更复腾颊舌。醉时狂呼不复觉，醒後追思空自责。即今愿与交旧约，三爵甫过当亟彻。解衣摩腹午窗明，茶磑无声看霏雪。"}