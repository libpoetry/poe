{"id":"823391","title":"塞翁吟 柬徐松叔，次周清真韵","dynasty":"清末近现代初","author":"吴湖帆","text":"故木参差下，槐翠梓碧珑璁。盖锦绣，掩西东。羡隔院芙蓉。无端卷起沧波浪，千缕万绪旋空。怕忍说，恨生重。水流断肠红。忡忡。休惆怅，前欢后约，都付与、邯郸梦中。伫一点、尘烟散处，只遥对、海角天涯，渺若云封。秋心万里，徙倚斜阳，独自临风。"}