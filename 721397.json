{"id":"721397","title":"次和龚蘅圃驾部游光孝寺出城过长寿石濂精舍韵二首","dynasty":"明末清初","author":"陈恭尹","text":"一树菩提半已删，千年唯有古禅关。地临香浦人非昔，城化仙羊石亦顽。郢曲传来添白雪，粤天寒尽尚青山。知君使节希能暇，暂买梅花此日闲。未论人天最上乘，水云深处总输僧。长江好纵登楼目，短景难为系日绳。款客茶瓜无俗物，留人衣袂有苍藤。远公不厌攒眉客，腊酒相过或可仍。"}