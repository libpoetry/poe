{"id":"412376","title":"焦山放歌","dynasty":"近现代","author":"李冰若","text":"补天馀石堕江水，一矗江中一江侧。侧为北固四焦山，虎踞狮蹲互龉龁。逆吞岷峨西泻万里之奔涛，俯瞰千岁长蛟巨鱼之窟宅。乾坤龙战几兴废，江山形势今犹昔。十载徒牵京口车，今朝始作焦山客。焦山何所有，竹少多荆棘。兰若高崔巍，比丘肥且硕。索观周鼎瘗鹤铭，酬资未厌色不怿。自持龙袍玉带新贵之题名，哓哓向人夸古迹。微哂出寺门，攀跻缘峭壁。挂杖峰头发长啸，山鸣谷应水波立。摩空鹰隼争高骞，弄波鸥鸟纷出没。洪涛浩荡翻金光，远浦苍苍望无极。金山如拳城若瓮，江东王气何萧瑟。嵯峨西顾乱山青，梅谢兰衰悲故国。故国在何处，乃在匡庐之南洞庭之泽。当年文物盛湘赣，今日干戈苦杀戮。滔滔山下扬子水，半染灾黎膏血赤。呜呼亡国乱政由官邪，济困扶衰赖民力。内争战乱等闲事，江海要塞屯番舶。本为登临写旅愁，登临翻惹恨填臆。深惭数世将家子，空放悲歌酹秋色。鏦金伐鼓归去来，暮霭迷茫凉月白。"}