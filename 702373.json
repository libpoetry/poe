{"id":"702373","title":"南郊陪祀与鼎仪同宿史道士房联句四首 斋居","dynasty":"明","author":"程敏政","text":"翠竹娟娟小洞天，道人相候寸心虔。新茶屡供青霄畔，旧检閒开白日前。丹灶几回封绛雪，薰炉一炷起青烟。明年有约还分榻，来向洪厓更拍肩。夜下仙坛雪满天，万人精享助皇虔。衣冠远近焄蒿里，玉帛参差缲藉前。假寐暗销清漏水，洗心遥奉紫檀烟。旂常动处微风起，引望诸曹接项肩。雪浪沄沄远接天，化工呈瑞报精虔。联翩佩影宫门外，赫奕军容燎火前。万马不嘶悬夜月，六龙初驾拥春烟。礼成谁奏南郊颂，给札应须付两肩。雪后春阳便放晴，万人欢喜庆郊成。归来两骑河堤远，望里双龙绛阙明。仓卒到城闻昼漏，从容还舍整朝缨。回思夜榻曾同梦，咫尺丹房逼太清。"}