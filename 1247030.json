{"id":"1247030","title":"孤也不天十有二年矣我先君读书号该博凡平生辛苦而得之者仅见于文辞仕又最晚而位不大显海内器赏不过大参王公继学侍御张公梦臣数人而已呜呼痛哉其忍言诸日者辱养吾先生为题文集五首并序铭一通读之再四涕泪迸落诗语俊逸序约而不遗铭丰而不剩古之作者正如此且典雅奇奥次第刻石墓上以贻不朽其长篇尤浏亮铿锵自成机轴是晚疮作傲兀枕上命次儿鹤奴随读随和遽尔成章鄙俚腐熟纵力焉而不逮也幸有以教之","dynasty":"元末明初","author":"唐桂芳","text":"太息传家耻构堂，敢言夜夜德星光。纵横直辨龟呈洛，徐疾曾明日在房。指李未妨宗老氏，移根还许绍陶唐。子孙娓娓鱼成队，兄弟翛翛雁作行。平世舟归非薏苡，故山手植只筼筜。雄谈客到常倾座，问字人来各尽觞。浪迹几年巢燕木，深衷何日乐蚕桑。遂教沦落名偏振，致使揄扬用益彰。地位光华称独步，词垣高峻擅三长。偶然擢桂知才屈，甚矣穿杨见力强。闷里书空宁用怪，醒时非酒亦生狂。便应绵蕝遵周礼，政好纫针补舜裳。尚说钓鳌临汴水，犹思跨鹤上维扬。歌儿银甲传宫谱，贵客冲牙响佩璜。琼蕊九秋花正发，兰膏三日舌犹香。朝端慷慨闻多士，幕底风流著此郎。月窟骞腾千里骥，岐山翔集九苞凰。僭贪葭玉依还倚，愿逐云龙颉又颃。老去懒残憎髀肉，病来消渴爱天浆。已觇鬓畔千茎雪，肯信眉间一点黄。开辟乾坤归有道，瀰茫南北混无央。催归叫尽千峰暗，布谷催成万顷苍。遗老扳辕那忍别，诸公祖席去相将。他时相约同林下，进退何嫌一弛张。"}