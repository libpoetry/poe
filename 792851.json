{"id":"792851","title":"鲁生行赠通甫","dynasty":"清","author":"缪徵甲","text":"君家仲连不帝秦，风高七国推奇人。后来鱼头老参政，立朝蹇谔称直臣。君生自顾非录录，肝胆照人炯双目。读书养气四十年，鹤立鸡群迈流俗。国家正逢全盛时，朋侪尊酒但论诗。惟君忧深且思远，抱膝长吟多叹咨。前年烽火连京口，银山铁瓮无人守。半壁东南几劫灰，空城往往无鸡狗。君为死者表忠贞，三公哀诔昭精诚。君为生者激义勇，功罪分明见者悚。书生一言何重轻，谈言微中四海倾。补偏救弊元气足，鞭箠自足驱长鲸。我昔逢君建康道，扪虱而谈见怀抱。我今访君黄河边，闻鸡起舞心如捣。乾坤虽大意气孤，杞人之忧何其愚。我谓其愚不可及，终看轶足驰天衢。"}