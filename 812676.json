{"id":"812676","title":"故西川将军奎公林挽歌","dynasty":"清","author":"吴文溥","text":"江盘邛笮西连徼，河绕昆仑北入秦。本意两军相犄角，岂期中路忽参辰。骠姚战伐飞腾在，仆射英雄涕泪新。自昔平羌功第一，不因外戚重亲臣。褒鄂弓刀动鬼神，丹青世世照麒麟。祁连山远冰霜古，蜀国风悲草木春。激烈肝肠为知己，摧颓岁月感斯人。百年天地谁长在，所恨飘飘未死身。"}