{"id":"1129851","title":"偈颂一百二十三首","dynasty":"宋","author":"释崇岳","text":"三人證龟作鳖，有口都不能说。须弥顶上浪滔滔，大洋海里遭火爇。别别，金色头陀曾漏泄。春风浩荡，古佛榜样。春水潺湲，急著眼看。灯笼跳入露柱，佛殿走出三门，撞著个无面目汉。却道众口难调，须是临机妙转。有问西来便答东，从教人笑我佯聋。白云乍可离青嶂，明月难教下碧空。万般施设不如常，又不惊人又久长。谁知远烟浪，别有好思量。太虚挂剑全生杀，星驰电卷烟云豁。可中谁是出头人，长啸一声天地阔。弥勒真弥勒，分身千百亿。时时示时人，时人皆不识。有利无利，不离行市，张公吃酒李公醉。伸脚打睡有来由，才放醒醒成忌讳。非不非，是不是。遇贵即贱，遇贱即贵。狸奴白牯念摩诃，祖师不会西来意。月旦曰朔，月圆曰望。八字打开，有收有放。萨怛阿竭，二千年前。摩醯首罗，顶门正眼。觌面提持，生铁门限。俊底撩起便行，漆桶一任担板。一不成，二不是，突出眼睛失却鼻。少林刚自觅安心，瞎驴不受灵山记。千年田，八百主，郎当屋舍没人修，不风流处也风流。生平活计一丝头，啸月迎风得自由。管甚澄江兴逆浪，等闲平步过沧洲。妙用纵横，十方坐断。未谙此脉，举步犹难。冶父方丈，了无遮障。拳踢相应，当人不让。妙转绵绵一脉通，谁知灭却临济宗。冶父门风，别无道理。家田米饭，早眠晏起。洗面摸著鼻，啜茶滋却嘴。冶父山门斋粥粗，文章佛法一时无。地炉些子无烟火，且与禅人乐有馀。晷运推移，日南长至。上下四维，庆无不利。雪雪，明明漏泄。枯木开花，虚空迸裂。无位真人彻骨寒，灯笼露柱眉毛结。忽然晴，没可说，齐贺丰年好时节。元正改旦，事事成现。有时放行，有时坐断。不惜两茎眉，和坐盘掇转。佛法世法，都卢一片。既是佛法世法，如何得成一片。但辨肯心，必不相赚。今朝结制，丛林体例。长期短期，似兀如痴。离四句，绝百非，大家相聚吃茎齑。今朝五月端午节，衲僧门下无一说。千妖百怪自潜踪，万里长天一条铁。江月照，松风吹，永夜清霄何所为。无孔笛吹云外曲，相逢知我者还稀。十五已前取不得，十五已后舍不得。正当十五日，筑著磕著七花八裂，明眼衲僧只得一橛。入得冶父门，不避冶父剑。剑下蓦翻身，为君通一线。吃底劈胸拳，透底生铁面。莫怪粗粝藜，方便没方便。秋光清浅时，白露和烟岛。良哉观世音，全身入荒草。一镞破三关，低头何处讨。日可冷，月可热，众魔不能坏真说。且道如何是真说，钵盂一日两度湿。冶父生来百拙，开口都无一说。今朝指空画空，笑倒清风明月。一方一所，丛林保社。或废或兴，截铁斩钉。推倒嘉州大像，扶起迦叶师兄，管取曹源一派清。当阳显赫，神龙妙诀。倒岳倾湫，雷轰电掣。有句无句，如藤倚树。筑著磕著，了无回互，八臂那吒留不住。只个长行粥饭僧，江南江北震乾坤。而今又却随他去，讨甚杨岐八世孙。入门正路，不容回互。千人万人，当阳蹉过。要行便行，要坐便坐。自古自今，只是这个。一著高一著，一步阔一步。坐断佛祖关，迷却来时路。十五日已前取不得，十五日已后舍不得。正当十五日，取即是，舍即是。问汝问余都不会，可怜只解那斯祁。荐福住院，事事成现。露柱灯笼，三门佛殿。若上若下，和光同尘。有时又却，神头鬼面。衲僧一拶，钵盂口阔。天下杨岐，望林止渴。元正改旦，来千去万。物物咸新，眼上生尘。拶破多年桃核里，分明只是旧时人。张弓架箭鱼游网，物外安身鸟入笼。生杀尽时蚕作茧，如何透得这三重。达磨九年面壁，二祖立雪齐腰。三人證龟成鳖，一块顽铜钝铁。杀人刀，活人剑。那吒眼睛，金刚正焰。咬定牙关，赤心片片。有解有结，虚空钉橛。无解无结，咬著生铁。二千年代错流传，天下衲僧无处雪。雪不雪，崖崩石裂。莫莫，大海乾枯，须弥倒卓。逆行顺行，将错就错，明眼衲僧休卜度。分明月上长珊瑚，一段风光烁太虚。大地众生同受用，如来藏里本来无。哭不彻，笑不彻，倒腹倾肠向君说。父子非亲知不知，抬头脑后三斤铁。海上争驰老柏庭，生憎佛祖长无明。蓦然打个翻身转，依旧龙门一派清。仰面不见天，低头不见地。吃饭了噇眠，圣谛第一义。今朝正月半，举个旧公案。一灯百千灯，千人万人看。百草头边，威音那畔。相逢若是个中人，终不随他光影转。万户千门到者稀，一挨一拶在临时。威音那畔真消息，不是知音莫与知。荐福少方便，拳头如掣电。千眼无摸索，千耳不可见，家家门首透长安。威音那畔真消息，累及瞿昙老祖翁。四十九年颠倒说，人间天上谩流通。五月端午，荐福直举不会，诸方书符咒土。风从虎兮云从龙，千妖百怪自潜踪。今朝九月二十，莫怪光阴电急。游人南北憧憧，不识自家城邑。眨上眉毛从此入。春风似箭，春雨如膏。旷劫来事，不隔丝毫。行亦禅，坐亦禅，语默动静体安然。匝地普天收不得，都来不直半分钱。石巩张弓，鲁祖面壁。正令不行，拗曲作直。欲得现前，莫存顺逆。祖师来也还见么，切忌扶篱摸壁。空手把锄头，蚊子上铁牛。步行骑水牛，黄河水逆流。人从桥上过，猛虎当路坐。桥流水不流，佛祖是仇雠。五年于此谩随缘，去住无心自坦然。六月霏霏飘瑞雪，须知别是一壶天。有时堆堆坐禅，有时一向打閧。年来行脚衲僧，都是个般病痛。报君知，休打閧。入门拚却个浑身，头头自有生蛇弄。五祖老人好语，只为探头太过。香山有个方便，也要诸人共知。透得金刚圈，细嚼铁馂馅。一饱忘百饥，始信不相赚。年去年来贫复贫，祖师抬脚重千斤。愁人莫向愁人说，说向愁人愁杀人。铁山崩倒压银山，盘走珠兮珠走盘。密把鸳鸯闲绣出，金针终不与人看。半雨半晴，桃红李白。点著便行，不劳啖啄。青天白日，悟个什么。咄咄咄，骊珠击碎苍龙窟。第七个没尾巴，不落群队独露爪牙。拟心凑泊终难见，须信莲开火里花。静处闹浩浩，闹中静悄悄。钟动月黄昏，鸡鸣五更早。拄杖子，却懊恼，可惜好光阴，等闲空过了。坐断毗卢顶，超然亘古今。万缘俱剔脱，一片祖师心。入门一句，宾主历然。不劳弹指，天宽地宽。壶中消息异人间。一著高一著，一步阔一步。明眼人前，犹涉路布。凤栖不在梧桐树。佛眼觑不得，祖师提不起。石裂崖崩，掀翻到底。不风流处更风流，也是波斯入闹市。恁么恁么，牵犁拽杷。不恁么不恁么，泥多佛大。临济三玄，赵州勘破鼻孔大。欲得大用现前，直下顿忘知见。诸见若尽，昏雾不生，大智洞然。今朝九月初一，祝圣升堂已毕。若是达磨儿孙，瞥转云门念七。诸方如法开炉，虎丘家风淡泊。拈出个铁馂馅，个里宁容啖啄。休啖啄，丹霞烧木佛，院主眉须落。一人打毡拍板，一人吹无孔笛。梵音清雅，令人乐闻。且道是什么曲调，洞庭山脚太湖心。年去实不去，年来实不来。山僧都不会，露柱笑咍咍。深闻浅悟，三更问路。深悟浅闻，痛处遭针。胡卢子，放教沉。莫将闲学解，埋没祖师心。总是掩耳偷铃，殊不知甘贽有收有放，首座彻底惺惺。云收雨霁长空阔，一对鸳鸯画不成。今朝五月五，粗言及细语。会得也寻常，不会超佛祖。去却一，拈却七，佛祖玄关元不识。百尺竿头掉臂行，笑指西方日头出。透金圈，吞栗棘，明眼衲僧没气息。灵源洞彻，真照无边。万机旋复，十方目前。圣中圣，天中天，最尊贵，复何言。文明齐北极，睿算等南山。怀州牛吃禾，益州马腹胀。天下觅医人，灸猪左膊上。也好笑，也堪悲，耳垛元来两片皮。十月瑞庆节，真人降中天。万国葵藿心，虔祝一炉烟。龙图凤历等乾坤，睿算弥隆亿万年。一不做，二不休，宾主互换有来由。焦砖打著连底冻，赤眼撞著火柴头。有句无句，如藤倚树。孟八郎汉，便恁么去。苏噜苏噜。是即全是，非即全非。大用现前，携手同归，不知犹自涉离微。打睡坐禅，坐禅打睡。有利无利，不离行市。老黄檗，太憨痴，深耕浅种少人知。世尊三昧，文殊三昧，总在拂子头上。卧龙才奋迅，丹凤便翱翔。百丈耳聋，黄檗吐舌。后代儿孙，半生半灭。破沙盆，曾漏泄，炎天六月飘霜雪。倾尽宝山宝，全身入荒草。若是凤凰儿，不向那边讨。灵隐开炉，火种全无。将无作有，孰辨精粗。拟议乌藤劈脊搂，从教个个嘴卢都。东过西西过东，主中宾宾中主。大地全收，千差一举。打鼓普请看，通身是泥土。仰面不见天，低头不见地。眉毛在眼上，鼻孔里出气。易分雪里粉，难辨墨中煤。今朝十五，升堂直举。全主全宾，灯笼露柱。不是佛，不是祖。剔起两茎眉，三更日卓午。年年此日泼恶水，个事从悉达多起。自云遍界独称尊，后代儿孙谁管你。忽雨忽晴，天平地平。释迦弥勒，打失眼睛。借手行拳，惊群动众。龙门上客，未举先知。若不然者，灵隐失利。大人具大见，大智得大用。一举定千差，百发而百中。密赞中兴业，了无毫末共。福如沧海寿如山，赫赫声名继前踵。青天复青天，打失髑髅前。看看日又过，争教人少年。道人相见，如如不变。同气连枝，略通一线。笑揖飞来峰，大家看佛面。西天四七，唐土二三。天下老和尚，的的相承，不容眨眼，老德山因甚拆却佛殿。第一义谛，分文不直。略露机锋，青天霹雳。恁么恁么，不识不识。急水波心下直钩，鱼龙虾蟹一时收。祖师活计无多子，恼乱春风卒未休。言无展事，语不投机。承言者丧，滞句者迷。和底掀翻了，赵州东院西。千圣不传到今日，口上著来无等匹。洞庭山脚太湖心，行人路上空啾唧。诸佛降生，鼻直眼横。打与狗吃，据令而行。流通正法眼，日午打三更。今朝月半，见成公案。临济德山，犹是钝汉。灵隐恁么道，也是不著便。百尺竿头弄险，是非海里横身。更有全提底时节，只堪惆怅不堪陈。这僧不妨懵懂，白兆终是惺惺。不惺惺，药因救病出金瓶。不著佛求，不著法求，不著僧求。扬帆鼓棹，任性优游。收舍南州与北州，都卢无有一丝头。绝罗笼，脱羁锁。虽是善因，而招恶果。从门入者，不是家珍。拶倒灯笼露柱嗔。梵志翻著袜，摩耶生悉达。声迹不相干，今朝四月八。识不识，见非见。说易说难，如油入面。世尊良久，维摩默然。便恁么去，十万八千。开炉开炉，柴炭全无。星儿火种，照彻十虚。有你不有我，有我不有你。咬定牙关，齐之以礼。端居丈室，青天白日。窦八布衫，云门念七。一二三四五，五四三二一。风过树头摇，天晴日头出。会得日头出，不会而自屈。两刃交锋，略通一线。有耳者闻，有眼者见。达磨达磨，不识这个。直指单传，胡挥乱做。"}