{"id":"691089","title":"幽怀四首","dynasty":"明","author":"李东阳","text":"雨深门巷半苍苔，十日幽怀郁未开。刚道官闲忙又惜，偶教身健病还来。酒杯尚籍驱除力，诗债惭非应答才。犹有旧堂堪系马，水边鸥鹭莫惊猜。坐看幽意满青苔，雨径烟扉湿不开。药裹半封尘未扫，棋声欲定鸟还来。为园每课山僮业，弄笔先怜稚子才。我瘦不缘诗思苦，骚人相见勿频猜。墙根老树碧生苔，门卷疏帘一半开。岩影乍晴云欲散，雷声忽动雨还来。长堤隔水疑无路，瘦马冲泥念不才。朝往暮归缘底事，只须形影自相猜。懒携行杖踏莓苔，寂寂残樽对雨开。开口只应心独语，闭门休问客谁来。幽居有道堪藏拙，巧宦逢时亦自才。试问白头冠盖地，几人相见绝嫌猜。"}