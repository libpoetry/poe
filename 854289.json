{"id":"854289","title":"酹江月/念奴娇 其四 戊戍寿老父","dynasty":"宋","author":"方岳","text":"且拌春醉。问人间、谁是十分如意。道不好来人又道，也有一分好处。管甚长贫，只消长健，切莫眉头聚。尽教江路，梅花依旧留住。儿辈虽不如人，有何不可，怎敢嫌迟暮。但喜吾翁躔度转，唤起烟霞深痼。否极而亨，剥馀而复，长至迎初度。龟图羲画，直从今日重数。"}