{"id":"751396","title":"粤秀山观晚霞歌","dynasty":"清","author":"汪瑔","text":"三庚朱陆颓骄阳，万里渤澥连荣光。日精水气荡摩久，倏忽霞采生西方。霓旌虹靷纚连不可数，烛龙十二招我登崇冈。升高俯视奇景出，遂与昆仑九光相颉颃。初犹隐见限边幅，继乃澒洞连苍茫。法界金绳万条彻，炎官火伞六合张。威凤群飞过西岳，逴龙赩立移南荒。仙人佩裳纷五色，天孙奇锦开七襄。紫气函关孰来过，黄人日观争回翔。赤熛六月怒不已，《朱明》一曲歌未央。金支翠蕤忽变灭，珠光剑气犹辉煌。我昔吟诗爱余绮，亦思学道霏丹裳。腾辉舒艳今一睹，看朱成碧心飞扬。赤城作赋慕孙绰，丹楼引喻思长康。流云洒液如可得，迟我十洲餐玉浆。"}