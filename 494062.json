{"id":"494062","title":"客有别号莲塘者以自附于濂溪之说予谓之曰于中通得圣人之体于外直得圣人之用于不支蔓得圣人之真于出淤不染得圣人之清遂感而赋之","dynasty":"明","author":"湛若水","text":"清清塘中莲，亭亭思公贤。思公爱公莲，欲往隔湖天。通直得自性，芳意谁与传。岂无牡丹艳，徒为俗子怜。扳荷玩水珠，弄化不成圆。何因动遐想，敛衽莲峰前。"}