{"id":"1105900","title":"吊盈盈三首","dynasty":"宋","author":"王山","text":"烛花红死睡初醒，一枕孤怀病客情。海上有山应大梦，人间无路可长生。乾坤意入凭栏阔，风月人归似旧情。汉殿香销春寂寂，夕阳无语下西城。弦绝秦筝镜任尘，细腰休舞凤凰茵。一枝浓艳埋香土，万颗珍珠湿袖巾。行雨不归魂梦断，落花难伴绮罗春。汉皇甲帐当年意，纵有芳魂不似真。小巷朱桥花又春，洞房何事不归云。二年前过曾携手，今日重来忽见坟。香魄已飞天上去，凤箫犹似月中闻。纵然却入襄王梦，会向阳台忆使君。"}