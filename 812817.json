{"id":"812817","title":"题白沙翠竹江村九首 见山楼","dynasty":"清","author":"吴敬梓","text":"隔江岚翠重，高寝画图展。疑是仙人居，蓬莱水清浅。文杏花叶香，古柏虬龙附。俯仰难自如，移亭应就树。东溪看朝隮，荟蔚众皱堆。东溪人已去，白云自往来。朝采芙蓉花，暮采芙蓉叶。芙蓉不见人，临风舒笑靥。北舍飞仓庚，南村鸣布谷。细雨试开轩，绿蓑覆黄犊。架上白鹦鹉，窗前绿牡丹。何如航海客，亲至落伽还。大块多噫气，斯斋众响俱。其南为梵宫，其西为仙壶。水色碧于黛，花光红若霞。连甍架飞栋，即此是仙家。斯园最高处，惟见云舒卷。凭栏一御风，不觉泠然善。"}