{"id":"71179","title":"三贞篇寄纳麟哈剌参政幕下僚友","dynasty":"元代","author":"王逢","text":"梧西女陈氏，颜色绝胜玉。阿耶灯窗下，古传常暗读。义须嫁官人，麻枲心所足。兵麾忽东指，烽火蔓平陆。鱼鳖遭颠连，难狗同迫逐。猰貐哆其口，反噬机上肉。母子泣相誓，宁死不汝辱。春辉黯门楣，寒日照鬼录。皇天实鉴临，家庙为惨肃。髽妇亦在难，自判受命独。臂血溅贼衽，贼叹为敛缩。差差白刃间，伟节惊耳目。荒野云雪暮，缅想会深竹。水流风悲鸣，星迸万羽镞。回首陷没地，何限委沟渎。大参行当来，恤典具简椟。前湖百世祀，明妆俨车服。从以双素鸾，配享畴敢黩。孤蓬任漂转，余齿寄草木。倡兹三贞篇，庶用矫浮俗。"}