{"id":"1230518","title":"次韵纳斋铜雀台砖砚歌","dynasty":"元","author":"李序","text":"铜雀台倾见荒土，月黑妖狐上台舞。千年瓴甋堕人间，瑟瑟苔花暗秋雨。天荒地老奈愁何，台上青泥生碧莎。斜风吹雨啼蟋蟀，此是西陵长夜歌。魏人膏血今已古，漆色凝花人未睹。一从为砚今几年，漳水滔滔自东去。为君写作铜台吟，台前瓦砾犹伤心。"}