{"id":"695825","title":"浮丘八景 紫烟楼","dynasty":"明","author":"欧大任","text":"冥冥洞壑青，漠漠山烟紫。仙人驷苍虬，忽向神霄起。赐沐有金钱，载酒西园暮。岂但沉隐侯，郊居白门赋。涨海珊瑚洲，潮来通石井。汲之炼药成，丹光二云顶。桂树淹淮客，椒丘寄楚辞。风流沧海上，何羡习家池。飞仙辞阜乡，玉舄留斯亭。所餐蒲九节，涧上至今青。浮石白云麓，西开朱明户。丹梯曾未遥，缥缈升真路。珠浦三千里，璇房一万年。河车功已毕，来此学游仙。吹笙伊洛来，凤鸾犹可遇。傥得浮丘公，接上崧高去。"}