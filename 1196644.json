{"id":"1196644","title":"又捧新诗见褒陋止睹五章之绮丽如九奏之凄清其末章末句云谁比天人福皆从积善招天人之比固不敢当积善之徵其来有自味嘉言之若是省薄德以何胜仰谢良知谨次来韵以老去心何用为首希垂采览","dynasty":"唐末宋初","author":"李昉","text":"老去心何用，题诗满粉墙。空庭夜待月，静室昼焚香。策杖闲寻水，移床卧向阳。自怜衰病者，雅称住闲坊。老去心何用，幽居似故林。移花初得地，种柳已成阴。减食喂饥犬，汲泉防渴禽。除营闲事外，兀兀任浮沈。老去心何用，虚窗夏景凉。麦光铺作簟，雪粉煮为浆。竹径时教扫，蔬畦不使荒。子孙何所遗，经史在南堂。老去心何用，闲吟月正中。细香红菡萏，疏影碧梧桐。鹤立莓苔径，犬眠兰菊丛。吾宗不我顾，幽兴与谁同。老去心何用，恬然守寂寥。有时思绿蚁，几度换金貂。岁稔人情乐，天寒马力骄。望君频访我，不必待书招。"}