{"id":"650269","title":"为礼部金尚书纯梅花图","dynasty":"明","author":"金幼孜","text":"尚书示我梅花图，雪色一片涵冰壶。岁寒萧索少俦侣，偃蹇颇觉形容癯。南枝一夜回枯槁，漏泄人间春信早。才看冷蕊耀晨辉，又见繁花照晴昊。罗浮山人无俗尘，参横月落长相亲。仙姿缥缈出姑射，白玉为质冰为神。水边篱落幽深处，梨云半掩瑶台树。纸帐虚明素影分，银屏皎洁寒香度。向来孤山风物清，千葩万干何纵横。林逋几度惬幽赏，长吟屡遣花神惊。只今零落无知己，惟是西湖渺烟水。回首当年放鹤亭，千古清风孰能拟。尚书爱此图画工，标格直与梅花同。正当鼎鼐调元日，愿报吾皇恩眷隆。"}