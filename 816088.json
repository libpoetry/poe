{"id":"816088","title":"阑干","dynasty":"清","author":"梁绍壬","text":"秋千容易下斜阳，一带参差蛤粉墙。有限楼台添曲折，无边风月要关防。屏山春锁红鹦鹉，栋井宵迷绿凤凰。卷起珠帘三十六，有人背手绕回廊。罗袜无声下玉阶，碧纱窗下小徘徊。尽工宛转和愁倚，不断连环放梦来。曲曲重门通隐约，弓弓步屟费疑猜。闲庭尽日凭谁扫，随意春痕渍绿苔。"}