{"id":"686436","title":"和御制山居诗三首","dynasty":"明","author":"弘道","text":"钟山云气近蓬莱，楼阁重重锦绣堆。兜率宫从天上降，桫椤花向月中开。道林再世承恩泽，圜梧当关震法雷。祖道一丝悬九鼎，提持全仗出群材。大觉谈玄彻九重，蔚然扶起少林宗。龙光照映神奎阁，象教尊崇玉几峰。自昔草堂留圣践，即今灵谷纵高踪。御题诗笔昭云汉，更觉兹山雨露浓。传得凌霄无尽灯，兰膏烈焰愈辉腾。笺经未逊洪觉范，辅教直追嵩仲灵。闭户遍探三藏教，入朝分录两街僧。皇恩浩荡深如海，声价奚论十倍增。"}