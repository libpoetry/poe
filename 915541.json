{"id":"915541","title":"送林谦之司业出为桂路提刑","dynasty":"宋","author":"杨万里","text":"雨眠起宵坐，搔首偶不欣。孤念元无感，怀我同社人。昨日林先生，抱经出成均。初闻为渠喜，忽悟谁我亲。缅然记宿昔，夜款水际门。微月耿秋寂，幽蛩慨凉新。论诗煮豆粥，粥熟天已晨。先生补天手，万象焉能春。若非千载仰，却要今世珍。圣门旧传业，不在先生身。雪前何有松，燬中谅非珉。论思尺有咫，决去曾逡巡。谁言我无耳，老矣未有闻。先生又舍我，离别尚足云。桂山玉笋立，桂水罗带纹。得句能寄似，不须持岭云。"}