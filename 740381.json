{"id":"740381","title":"题东坡定惠院寓居月夜偶出及次韵前篇二诗草稿真迹即用其韵 其一","dynasty":"清","author":"汪仲鈖","text":"碧梧翠柏庭锁凉，一雨丁耽晨达夜。遗迹坡翁昔所珍，囊开古锦明灯下。意忘工拙特秀劲，藤纸今犹墨光泻。《海棠》诗传凡几本，同时醉笔应差亚。改罢长吟忆少陵，赠翁一语吾能借。道山魂去竟无还，五百春秋相代谢。重函本是子京物，春日装池道南舍。幸不家如卢绛贫，韵书肯换街头蔗。坐中好事对钩摹，寒具多油涴还怕。出神入化岂偶然，墨猪世上空讥骂。"}