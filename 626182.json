{"id":"626182","title":"夏日述怀","dynasty":"明","author":"黎景义","text":"高卧枕书帙，凉风复在兹。沉吟适会意，起舞临前池。剑光拂日彩，零乱满荷衣。舞罢忽搔首，流涕横交颐。青天万里道，持此将何之。侯生监夷门，朱亥隐屠儿。天不生信陵，白头谁见知。长嵩虽淩霄，蒲柳尝见嗤。但逢春色茂，宁问雪华欺。富贵吾自有，所忧非厥时。秋霜不避人，将来变绿丝。"}