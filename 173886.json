{"id":"173886","title":"山斋·我本丘壑姿","dynasty":"宋代","author":"郭印","text":"我本丘壑姿，脱巾为谋食。随牒几推迁，铜章领岩邑。初期窃馀閒，焚香弄书册。文法何苦多，日力不暇给。讼纸秋叶翻，使符星火急。自怜拙追科，难复济繁剧。秋毫殊未试，直道聊抆拭。白眼已纷纷，丹心犹汲汲。要令四万家，实惠涓尘及。怒骂奚足云，此意天应识。西斋靓且深，於焉少游息。幽独谁相对，古壁苍崖立。高人喜过从，玄论挥八极。世情一笑休，欲语不如默。"}