{"id":"924660","title":"初发彭城有感寄子瞻","dynasty":"宋","author":"苏辙","text":"秋晴卷流潦，古汴日向乾。扁舟久不解，畏此行路难。此行亦不远，世故方如山。我持一寸刃，巉绝何由刊。念昔各年少，松筠閟南轩。闭门书史丛，开口治乱根。文章风云起，胸胆渤澥宽。不知身安危，俯仰道所存。横流一倾溃，万类争崩奔。孔融汉儒者，本自轻曹瞒。誓将贫贱身，一悟世俗昏。岂意十年内，日夜增涛澜。生民竟憔悴，游宦岂复安。水深火益热，人知蹈忧患。甄丰且自叛，刘歆苟盘桓。而况我与兄，饱食顾依然。上愿天地仁，止此祸乱源。岁月一徂逝，尚能反丘园。"}