{"id":"1046708","title":"题致政朱郎中适园林","dynasty":"宋","author":"刘摰","text":"南宫仙郎绿发翁，归来甲第荆城中。翁家祖世有名德，至今孙子传清风。园亭继继事营治，增华到此穷智工。铺张百物各有职，峥嵘一界疑壶宫。清明过去春事老，林丛暗绿阴相通。朱栏曲槛巧晖映，晓风夜露香溟濛。溪鱼野鸟乐晴昊，碧萝怪石依长松。方城清泚虽可濯，主人缨上尘久空。年年三日纵士女，观游思与乡人同。及时娱乐日月迈，肯使蟋蟀悲晋公。阁书深藏一万轴，牙签锦带严编封。脱巾解屦游览倦，燕坐自有黄卷功。三年羁客偶幸至，归来搔首嗟蒿蓬。生涯适意最难事，安用勋业铭鼎钟。乡人勿笑翁不出，门外势利方憧憧。"}