{"id":"171204","title":"简延平李公足择善","dynasty":"宋代","author":"五迈","text":"昔人重相思，千里且命驾。我家去游洋，相望缠四舍。偃息岂不思，吉服讵可借。惟凭一雁翔，敢望双凫下。日者闻琴堂，墨绶将解卸。东阁领群英，胜游当首夏。惠然访九仙，云物争迎迓。拂石纳晚凉，秉烛娱清夜。吉碑共摩挲，吉梦相矜诧。物色故老言，赤鲤何年化。题诗富锦囊，仙境为增价。是地近吾庐，过从何未暇。初传尚未疑，后信良多讶。世态如浮云，炎凉更代谢。高谊定不然，寄声来慰藉。"}