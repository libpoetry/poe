{"id":"816279","title":"浪淘沙 再至署斋","dynasty":"清","author":"黄钧宰","text":"残照黯窗纱，蛛网横斜。年年春酒泛流霞。寂寞帘栊人不见，想煞桃花。心绪乱如麻，病里年华。断魂零梦各天涯，万事不如归去好，那是侬家。千古几词雄，把卷临风。铜琶铁板大江东。只恐夜深星斗落，惊却蛟龙。我亦喜雕虫，莫问穷通。仙人招手碧云中，十二万年心不死，海阔天空。人立画栏东，梦里春融。惊回花外一声钟。四角流苏寻不得，一晌蒙眬。人事各飘蓬，春讯匆匆。一湾流水堕猩红，满目关山何处是，残照凄风。君以客为家，我亦匏瓜。十年孤系作生涯。同是饥驱归不得，冰雪莺花。犹幸斗牛槎，不被云遮。一回相见一年赊，纵使年年都见得，几度春华。"}