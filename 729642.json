{"id":"729642","title":"贺新郎  题钱楞仙同年玉堂归娶图二首 其二","dynasty":"清","author":"曾国藩","text":"寂寞深闺里。忆东风，泥金乍报，若何欢喜？撤帐筵围停烛夜，细问当时原委。更密询烧香诗婢。西舍东邻多士女，但骈头附耳夸双美。不能答，笑而已。郎君持赠无多子。献妆台，官衣一袭，鸾书一纸。又剩有红线饼餤，合卺同尝甘旨。珍重说天恩如此。明年携得神仙眷，料趋朝不过花砖矣。同梦者，促君起。"}