{"id":"1109034","title":"哭日老二首","dynasty":"宋","author":"刘克庄","text":"初闻灭度指三弹，俄报荼毗鼻一酸。始悟杖头挑布袋，不如龛里坐蒲团。故交相与归函骨，弟子谁来会涅槃。犹喜喝衣无一物，洞开方丈与人看。竹湖畴昔叹兼通，孔墨何曾是别宗。唐代儒先重颠老，晋朝名胜赏林公。颂辞大众存遗札，塔与寒斋共一峰。闻说结跏挥手际，亦留半偈别樗翁。"}