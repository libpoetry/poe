{"id":"842622","title":"次韵答几道即以赠别","dynasty":"清末民国初","author":"陈宝琛","text":"懒云恋山无定姿，趁钟随梵依耶毗。江风破禅堕奇句，一笑短发奚能为？昨来竹窗论笔势，灯花如豇薤倒披。据梧倚树百虫绝，仰睇箕斗光参差。怪君说诗忽感事，犀照万态穷魖夔。但论风雅今亦衰，君持古心将向谁？排场文字假君手，鉥剧肝肾翻招疑。盛年拄腹端且好，幸宝子墨怀侧釐。阴崖阳谷各有向，莫与寒木愁春曦。畹兰凝霜菊未秀，何以赠君惟卷葹。江潮上下别后思，行矣勃碣寒生澌。道逢损轩烦寄讯，劳苦邯郸带下医。"}