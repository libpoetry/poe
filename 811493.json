{"id":"811493","title":"以摄影心太平草庐图移写纸本","dynasty":"清","author":"丘逢甲","text":"写影入明镜，移之尺纸间。明镜无遁形，难得山真颜。而况尺幅纸，欲写四面山。山中有吾庐，更有山中田。尝脔知大烹，见羽知吉光。但写一角山，吾庐山之阳。溪泉何汤汤！树石何苍苍！山尽补以云，中有无尽藏。天下万山祖，其名曰昆崙。昆崙有南支，万里趋越门。人生亦有祖，谁非黄炎孙？归鸟思故林，落叶恋本根。我从海上来，卜庐澹定村。东望徵君山，吾祖祠墓存。明夷兆谁筮？参军墓谁题？呀呀朱鸟咮，郁郁冬青枝。夜半雪压庐，重撰铜弦词。绢寿八百年，纸本寿过之。人生百年耳，写此将何为？吾亦爱吾庐，此意陶潜知。黄者径菊花，碧者门柳丝。南山有佳气，松风吹酒卮。高咏归去来，宜得图传之。惜皆付后人，图者非当时。十日画一水，五日画一石。姚翁年七十，照海须眉白。为写吾庐图，森森见松柏。群山走腕下，万里若咫尺。昔者陆放翁，庵额心太平。自云此三语，取自黄庭经。放翁振奇人，平生喜谈兵。上书论北伐，策马尝西征。未甘以文字，供奉小朝廷。至老志不衰，家祭诗可徵。吾生于放翁，所遭百不同。同者惟此心，天或哀吾穷。有海畀不波，有岁畀常丰。吾穷足自慰，老作太平翁。吾生寡嗜好，独嗜佳山水。吾庐深山中，颇具丘壑美。每咏紫芝歌，老亲色然喜。山中白云词，时取教诸子。虽不求神仙，亦究黄庭旨。谁谓神仙言，治道不在此。一心先自平，万事罔不理？天下不太平，必自人心始。仙者特山人，其人常葆真。吾亦葆吾真，一室天下春。山中有老桂，已阅五百年。不知众木中，何自全其天。得毋月宫树，落子生此间。亭亭十丈许，翠盖凌秋烟。花时十里香，黄雪霏霏然。此桂天下无，是当别作图。上图栖翠凤，下图覆玉蜍。再阅五千年，见桂知吾庐。"}