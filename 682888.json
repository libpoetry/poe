{"id":"682888","title":"次答文江曾中丞枉讯二首","dynasty":"明","author":"尹台","text":"老向中林习掩扉，荒村车马过从稀。偶乘剡水扁舟兴，来玩舂陵朗月辉。几日春风双榻对，千山暮雨一帆归。新章更枉场驹问，始幸沧洲蚤拂衣。九折摧车忆蜀门，每因叱驭笑王尊。秪随白鸟忘争席，敢拟青牛学著言。勇退乞身元不易，倾危视舌亦何存。也知衣白终堪相，肯向羊裘卧钓纶。"}