{"id":"738226","title":"挑野菜歌","dynasty":"清","author":"林徵韩","text":"日穿花影碎，村犬花外吠。一起南村来，妇女装成队。小儿怀在怀，大儿背在背。右手持弯弓，左手张阔袋。下我村北田，挑我田中菜。菜花香可怜，菜叶青可爱。但苦根不肥，天旱失灌溉。饥多难普疗，人多不一辈。得挑时且挑，尽我此田内。三五村东头，谁家邻姊妹。相邀斗草来，各撷幽芳在。金钗落翠鬟，坐地成赌赛。嫣然一笑间，春风生万态。那知挑菜人，当年亦粉黛。"}