{"id":"701207","title":"药名闺情诗二首","dynasty":"明","author":"萧韶","text":"菟丝曾附女萝枝，分手车前又几时。羞折红花簪凤髻，懒将青黛扫蛾眉。丁香漫比愁肠结，豆?常含别泪垂。愿学云中双石燕，庭乌头白竟何迟。天门冬日晓苍凉，落叶愁惊满地黄。清泪暗消轻粉面，凝尘闲锁郁金裳。石莲未嚼心先苦，红豆相看恨更长。镜里孤鸾甘遂死，引年何用觅昌阳。"}