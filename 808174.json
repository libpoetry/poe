{"id":"808174","title":"高阳台  成窑九十九子瓷合金寿门索赋云是宫中妆具也","dynasty":"清","author":"厉鹗","text":"秘翠分峰，凝花出土，依稀粉滴脂函。钿合前尘，宫罗冷却荑尖。浮梁犹有当时月，向夜深、孤照秋奁。怨长门，梦断苍龙，字渍眠蚕。戏婴图子谁描得，恰临妆试仿，黛笔重添。数比螽斯，未曾盈百休嫌。从今旧价卑哥汝，宛青娥、红泪偷淹。莫销魂，汉苑瑶箱，久落江南。"}