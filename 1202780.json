{"id":"1202780","title":"木兰花慢 赋白莲和王西溪","dynasty":"元","author":"王恽","text":"爱玉华仙供，偶移影，下瑶池。怅野渚苍烟，结根非所，繁艳争欺。风清月寒半坠，道无情、有恨欲谁知。罗袜凌波微步，淡香高韵幽姿。风烟首梦共溪。采采画船归。趁粉露和香，秋光细酿，琼液淋漓。招呼谪仙共饮，记两舷、脚踏醉吴姬。一曲清吟未了，翠盘狼藉珠玑。"}