{"id":"166198","title":"次韵陈蹈元种竹池上之什","dynasty":"宋代","author":"李弥逊","text":"冶容多妩媚，劲节自高尚。绝知尤物美，宁似此君放。疏渠望修竹，凛凛丈人行。虽然合九奏，未必遗一唱。移根拂云姿，作伴满月相。客来与周旋，一洗眼中瘴。丞哉太丘徒，风味晋人上。五言落凡目，失喜狂欲恙。渭川植千亩，玉井开十丈。并吞罗心胸，出语还自状。我穷海滨卧，局促隐雾瘴。远公有佳招，子猷得真养。风庭散凫鹜，傥许共清旷。茗碗烦屡移，早秫行可酿。"}