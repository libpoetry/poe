{"id":"1218374","title":"百雁图","dynasty":"元","author":"岑安卿","text":"离离鸿雁群，渺渺水云国。白雪剡川藤，玄香牧溪迹。形真具生意，彷佛二百翼。四海兄弟情，于兹见叙秩。前鸣后如应，高下低复逆。随阳足稻粱，直夜防机弋。水寒芦叶黄，霜清苇花白。群游得所止，一气同悦怿。哀哉《淮南谣》，布粟歌斗尺。东阿赋豆萁，才高终摈斥。观图适念此，翻为古人戚。今人犹古人，毋为后人惜。"}