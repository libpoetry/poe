{"id":"737279","title":"自题淳熙修内司官帖后","dynasty":"清","author":"查慎行","text":"淳化祖帖绝难得，南渡摹勒传淳熙。其详载在《辍耕录》，官本旧推修内司。临江太媚绛潭瘦，字体特取丰而肥。曾经翻刻凡几手，亥豕帝虎辨者谁。形模粗具木偶尔，神理了不关须眉。近来此本亦不易，世代渐远宋拓稀。大观之后此其亚，仅与阁帖争毫釐。有如虞夏祖颛顼，要是嫡派非横枝。昨从庙肆见且骇，尤物乃落驵侩儿。装褫仍用球路锦，十卷首尾完无亏。叩之高索钱五万，而我囊乏三钱锥。少需便恐被豪夺，一计猛出居巢奇。乌驴克货价相直，快挟墨宝徒行归。入门爨妇告米罄，一笑那顾朝来饥。明窗小几风日亮，尘垢不敢侵吾帷。古香透纸辟蟫蠹，元气入骨腾蛟螭。熊熊异光黑点漆，滑滑腻理肤凝脂。试临只愁鬼掣腕，帝睨幸免食朵颐。嗟嗟世俗惯传误，目所未睹公谩欺。曹家谱系格古论，岁月舛缪余可知。偶凭一端为驳证，食古以耳皆如斯。"}