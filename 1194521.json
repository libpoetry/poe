{"id":"1194521","title":"竹枝词","dynasty":"唐","author":"李涉","text":"荆门滩急水潺潺，两岸猿啼烟满山。渡头少年应官去，月落西陵望不还。巫峡云开神女祠，绿潭红树影参差。不劳戍口初相问，无义滩头剩别离。石壁千重树万重，白云斜掩碧芙蓉。昭君溪上年年月，偏照婵娟色最浓。十二峰头月欲低，空聆滩上子规啼。孤舟一夜东归客，泣向东风忆建溪。"}