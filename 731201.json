{"id":"731201","title":"五贤咏·范武子","dynasty":"清","author":"旻宁","text":"同罪故同奔，非慕先蔑义。宣子为国谋，诸浮集众议。蹑足隐端儿，要誓神其智。超哉绕朝鞭，洞悉真与伪。衮职竭赞襄，进谏存深意。生民仁者心，分谤寮友谊。王命一何尊，黻冕荣专赐。善人洵国宝，盗贼早远避。典礼在殽烝，讲求务明备。训子敬事君，请老成厥志。祝史无愧辞，家事先克治。竭情更无私，论古怀随季。"}