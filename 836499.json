{"id":"836499","title":"大水行","dynasty":"清末民国初","author":"陈肇兴","text":"黑风吹海使倒立，百川水从内山入。排云驾雨鞭蛟龙，白浪高于天一级。千年古木摩苍穹，随波漂荡西复东。砰岩撼岳相激搏，巨石旋转如飞蓬。顷刻民庐看不见，百里哀呼叫水变。缘木果然可求鱼，为巢自恨不如燕。鼋鼍白日上山游，人鬼黄泉随处现。可怜环溪百馀家，一时淹没为鱼虾。洲沉岛没无所避，谁肯中流浮仙槎。浊水村翁老木匠，眼见波涛如海样。斩藤伐竹催乘桴，救得百人皆无恙。翁非有馀欲市恩，动于不忍仁乃存。世间讵乏千金子，目击嫂溺甘不援。如翁恻隐合天意，必有馀庆贻子孙。君不见，宋祁救蚁中状元，况乃回生起死人一村。"}