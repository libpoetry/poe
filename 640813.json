{"id":"640813","title":"衍师见和因再次韵","dynasty":"明","author":"童冀","text":"曲江昔年千树花，马啼踏水翻明霞。春风一梦生白发，幅巾千里冲黄沙。岁月阅人如传舍，过眼荣枯更代谢。百年欢乐能几何，一日清閒不相借。醉来自笑还自嗟，挑灯坐待窗月斜。明朝拟赴看花约，汲泉旋试蒙山茶。邻鸡催人故鸣早，起看楼头天色好。东家蹇驴许相借，惜负诗囊无便了。人生行止本由天，居然负约如去年。百年何时有暇日，三月清明过禁烟。老来羞作看花客，还拟持觞慰离索。落红一任满苍苔，收拾煎酥也不恶。"}