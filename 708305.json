{"id":"708305","title":"六州歌头 有客劝予出山者书此答之","dynasty":"明末清初","author":"尤侗","text":"客何为者，劝我曳长裾。人所爱，热官耳，顾愁予。不相如。君见居官者，苦思虑，劳筋骨，工笑语，勤奔走，乃多誉。我则异于是矣，体多病、药物长须。惯科头晏起，懒向府中趋。礼法全疏，古之愚。兼长扪虱，喜曝背，时强项，或撚须。诸若此，皆不可，一朝居。爱吾庐。种豆南山下，几个竹，映芙蕖。驱山犊，弹野雀，钓江鱼。况有老妻酿酒，任醉后、拊缶歌呼。有山公启事，报以绝交书。客且归欤。"}