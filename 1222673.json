{"id":"1222673","title":"燕脂骏图歌","dynasty":"元","author":"赵孟頫","text":"骐驎腰袅世常有，伯乐不生淹栈豆。歘见此图神自王，权奇磊落龙为友。隅目晶荧生紫光，锦毛错落蒙清霜。霜蹄蹙踏寒玉响，雾鬣振动秋风凉。朝浴扶桑腾浩荡，莫秣昆崙超象网。雄姿似隘六合小，盛气欲籋浮云上。嗅尘一喷惊肉飞，奋迅不受人间鞿。岂惟万马羞欲死，直与八骏争先驰。只今相者多举肥，叹息此图谁复知。君不见王处冲，半生隐德真成痴。"}