{"id":"860231","title":"题九鲤湖","dynasty":"宋","author":"王迈","text":"仙人蝉蜕几经年，山水胜处今依然。长驱九龙叱雷电，高跨九鲤升云烟。武夷九曲此幻相，灵砂九转成丹铅。黄鸡白犬得一舐，翩翩高举红轮边。我家去此可三舍，欲识仙灶无因缘。朅来乞取方匕剂，要使凡骨成飞仙。群仙骈头顾我语，笑指巨鳌在深渊。觅丹他日来未晚，且与一钓六鳌连。"}