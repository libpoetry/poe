{"id":"626434","title":"黄龙洞至华首台","dynasty":"明","author":"薛始亨","text":"盘磴度夷轨，攒峰森戟列。恍惚入芙蓉，叠蕊环可撷。北涧疑日夕，东崖谓明发。弱葛壁间援，石濑雪边越。泉源曳如带，承溜循若玦。台高屹莫擎，基坦昭林翳。璿题肃梵宫，鲸钟答闳阒。淩阳澹晴霭，倾阴贮夏雪。苍莽郁千眠，于喁飒号厉。虫涎篆竹符，石髓滋蒲节。丈室逗层崟，欹枕栖灵窟。雾綵散馀曦，芝光烛夜月。习虑兹焉失，静境生怡悦。千里粮应聚，神州屣堪脱。渐伤年序颓，况乃天地闭。高踪倘可寻，永与尘世诀。"}