{"id":"1042897","title":"赠黄安期推官","dynasty":"宋","author":"刘攽","text":"退之谪阳山，始得区生喜。其后迁揭阳，颇复称赵子。穷荒非人境，瘴海绝涯涘。亲识久去眼，此言不到耳。所欢诚易为，未必尽洵美。谕如逃虚空，闻人足音尔。我来衡山阳，情况本异此。一意等万殊，何尝分远迩。四海皆兄弟，蛮貊固州里。而于择友间，颇戒不如己。乃得黄夫子，风韵淡如水。为学本之性，言文贯于理。遗我累幅书，磊落字盈纸。不诡亦不矫，不华仍不俚。胡为连城珍，韫藏椟与匦。赏心一何快，区赵非所拟。昔我在朝廷，尝得二三士。声名未振发，自任以为耻。于今复何能，有志而已矣。譬将助飞迁，身方在泥滓。作诗写吾心，词殚意未已。"}