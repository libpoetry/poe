{"id":"1204797","title":"金菊对芙蓉 宿程松壑月香亭次韵","dynasty":"元","author":"许有壬","text":"晓梦初回，余酲未解，月明犹挂疏桐。在月香绝顶，稳驾天风。乔松劲竹高寒地，还容得、几朵芙蓉。霜空放眼、水痕褪碧，山色添浓。休问衰老诗穷。把烟岚夺取，也是豪雄。问今来古往，谁异谁同。老怀陶写惟丝竹，有捧觞、林下丰容。傍人任笑，疏狂不减，我辈情钟。"}