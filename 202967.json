{"id":"202967","title":"和黄介夫忆竹","dynasty":"宋代","author":"蔡襄","text":"君家有美竹，绕庐千百个。种时意虑深，别后年华过。颜色日益新，根本久已播。石间鸣溜去，烟外哀禽和。子特何依因，兹焉辜啸卧。慈亲齿发暮，学宦非敢惰。风云乖会遇，羽翼顿摧挫。遗经极精究，收功若计课。怀策游钜公，鲠语几喙唾。忍腹大穷归。离魂费招些。予尝欲论荐，身微蚁在磨。藉令或指擿，声名屡自堕。吾师天下贤，黠羌久未破，屈礼致豪英，隽材多将佐。古来死恩士，乃是翳桑饿。况子挟所能，何门不惊坐。丈夫感气义，岂肯类市货。行矣勿栖迟，曷曰祖车軑。忆竹夙有尚，直节无染涴。勉哉困益坚，持之以为贺。"}