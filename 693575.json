{"id":"693575","title":"补洛中越歌三首 慕歌","dynasty":"明","author":"邵宝","text":"慕歌兮慕歌。东渐兮海波。海无波兮山有阿。明德远兮玉帛孔多。微斯人兮吾如鱼何。慕歌兮慕歌。潮何为兮不回，人何之兮不起。父生兮女生，父死兮女死。岁复岁兮江滨，人之心兮潮水。潮水兮有声，伯姬兮有灵。纷两涯兮观者，孰父子兮无情。秋冥冥兮江峰青。潮来兮无天，潮去兮何地，若为凭兮斯厉。彼鸱夷兮水中，匪匏瓜兮焉系。潮来兮谁驱，潮去兮谁殿。言之流兮何从，海东回兮镠箭。潮来兮悲吴，潮去兮吊越。忠千古兮长冤，潮复潮兮江月。"}