{"id":"901117","title":"寄樊上友人","dynasty":"宋","author":"张埴","text":"凤凰览德辉，鷾鸸恋庭宇。吟诗已戴白，未能参此语。百川谷口翁，一笑辋川路。桃红杨柳绿，莺歌蝴蝶舞。春风吹野水，饮客如渴虎。夜来作老梦，鸟啼掌中偻。白驹千五百，乐固不偿苦。当来渔父湄，慷慨解力处。宾饯十牛鸣，分寸屐齿土。何如归霜崖，夜取白石煮。长孙汲涧水，拾薪三四五。日出如羊胛，家人皆可饫。"}