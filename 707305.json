{"id":"707305","title":"瑞龙吟 别恨","dynasty":"明末清初","author":"王夫之","text":"天涯远，凝望迢递层阴，夕阳一线。几番拚不相思，曾种情苗，待谁割断。初相见，也似轻薄杨花，随风飘转。无聊且付閒心，灯下香前，自寻幽愿。漫道天台桃径，重逢刘阮，残红一片。又随流水飘零，凋残故苑。盈盈脉脉，烟锁芙蓉巘。劳想像、扇影低回，佩声缱绻。梦里啼莺，似把游人唤。又恐春期浅，辜负却、翩翩画梁双燕。此情谁欣，一帘春晚。"}