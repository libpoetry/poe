{"id":"78050","title":"览镜·镜中老翁谁","dynasty":"宋代","author":"陆游","text":"镜中老翁谁？非得少年我。诵书如布谷，拈出无一可。又非富贵逼，弃去自不果。无功博一饱，有罪当万坐。老境最堪笑，作计日益左。正似鸠拙巢，不及蚕自裹。霜寒衣未赎，瑟缩附残火。作诗数十年，所得良琐琐。弱松困蔓缠，何日见磊砢？洞庭可远游，秋风思捩舵。"}