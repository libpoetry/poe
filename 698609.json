{"id":"698609","title":"答五羊梁存吾区白斋诗笺遂和原韵","dynasty":"明","author":"唐秩","text":"千里同心岂偶然，琴诗应许我随肩。情如白雪宜三弄，眼见青山又几篇。明月精神无梦扰，浮萍身世任风牵。何时茅屋烟霞里，磨剑归来趁壮年。琴诗原不浪浮名，千里无心得识荆。阶上瑞兰应有种，匣中宝剑尚能鸣。斯游在世真奇梦，何法于今可当情。发白眼青天色好，江门秋月正空明。"}