{"id":"1114671","title":"醉中戏次师言韵兼简少逸","dynasty":"宋","author":"李彭","text":"不觉庞公隐鹿门，逢场作戏任吾真。风烟久著双蓬鬓，脱帽公应恕醉人。笔下疾雷惊四邻，勒兵小试颂声新。司空城旦馀波尔，六籍纷纶井大春。往日风流京兆眉，却穿习薄败荷衣。新诗浑作莺花语，只欠天街便面归。愧乏金椎控颐手，偷儿何苦向人来。囊空四壁亦云静，祇有丹铅勘玉杯。"}