{"id":"664751","title":"李节妇歌","dynasty":"明","author":"康海","text":"武功节妇李锐妻，节操直与青天齐。夫子舅姑苦欲嫁，不从见逐何所栖。阿舅宦去卖田亩，妻孥俱作燕台走。悲号陨绝夫冢边，血泪如波心欲剖。遗息在抱求死难，欲守夫家岂能守。吞声自赁宗人居，夜纺绩织苟糊口。辛勤匍匐二十载，息儿成长为人妇。三十年馀舅死官，姑来置屋比旧宽。小叔家口自逼仄，岂容老妪供姑餐。纪侯去国纪季在，叔姬故与酅宗对。先后不免舅姑嗔，立锥无地肠空碎。小叔近又卖新屋，西入汧阳不东复。身计萧条兄弟疏，安得不就寡女宿。庶民自与邦君殊，贫人赁僦何弗居。南里豸史苦执礼，岂未尽谙胡氏书。庄公元年纪已拔，宗庙所系情难恝。三年遣季存馀酅，吾君既死身安极。所以归酅死宗庙，谓酅如纪心所悼。秦人鲜义自古然，父子尚有耰锄较。寻常岂异不顾亲，区区嫠妇尔何人。"}