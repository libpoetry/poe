{"id":"782672","title":"赠乐秀才汇川","dynasty":"清","author":"戴亨","text":"伊余削籍游京华，畴昔知交绝来往。踽踽孤踪近十年，邂逅石闾非梦想。高才逸气淩九霄，冰雪奇文共欣赏。眉山即山相继来，睥睨今古分雄长。三人磊落天下奇，世求一见恒难期。况与交游日把臂，此生此世诚一时。年来知己尽凋丧，诗文到处含酸悲。群鸱聚族争腐鼠，安知溲渤潜蛟螭。一椽索处类屈蠖，谁复问字来卑栖。乐生青云客，慕我如饥渴。月明乘兴叩荆扉，疑是山阴夜中雪。金尊绮馔玉作盘，邀我醉饱灯元节。爱我作大书，不惜绢素供涂污。爱我作长句，频催屡促如追逋。自愧才同白头豕，何能扬鬣倾江湖。感君意，为君讴。滔滔陇水去不休，各自南北东西流。纷纷草木无坚性，几日飘荡随残秋。与子共采明月珠，与子共宝荆山瑜。男儿立身贵不朽，莫教岁月空荒芜。我今愿作他山石，攻金攻玉成琏瑚。君不见少年慷慨酣杯酌，移山倒海轻一诺。口血未乾盟已寒，星移雨散何浇薄。"}