{"id":"1125383","title":"西城宴集二首","dynasty":"宋","author":"秦观","text":"春溜泱泱初满池，晨光欲转万年枝。楼台四望烟云合，帘幕千家锦绣垂。风过忽闻花外笑，日长时奏水中嬉。太平谁谓全无象，寓在群仙把酒时。宜秋门外喜参寻，豪竹哀丝发妙音。金爵日边栖壮丽，彩虹天际卧清深。已烦逸少书陈迹，更属相如赋上林。犹恨真人足官府，不如鱼鸟自飞沉。"}