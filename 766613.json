{"id":"766613","title":"高阳台 苏小小像，为如冠久观察题","dynasty":"清","author":"黄燮清","text":"笑颊红欹，娟眉黛远，天然画里真真。艳迹依稀，难忘油碧车尘。东风蝴蝶怜芳草，尚思量、往日罗裙。断桥边，楚楚垂杨，可是前身。旧游每忆西泠路，访埋香小冢，一奠清尊。我辈情多，悠悠隔世伤神。落花满地沧桑泪，料蘼芜、也化愁根。待何时，劫尽春回，重与招魂。"}