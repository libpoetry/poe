{"id":"684840","title":"灯夜记言","dynasty":"明","author":"王彦泓","text":"与郎欢笑隔新年，阿姊传呼聚夜筵。羞近市桥灯烛走，画船移傍后门前。飘扬巾帔喜难禁，索袖教温冷臂金。笑道去年微雪夜，隔街看见到如今。不道同心态也同，晚妆俱写淡眉峰。练裙文袜般般似，更看双尖一样红。灯前狂眼骤开明，顿有同时两玉人。粲社未须三女并，云端唤出月娥身。娇弱生来酒怕闻，一分尝罢困氤氲。年来勉受萧郎劝，旋转推排到五分。赵家纤瘦阿环肥，长较西施短宓妃。润玉比人端可念，只惭颠倒沈元机。翠娥真个见郎开，赤凤谁言为姊来。莫更向侬抛隐语，绣床群伴易疑猜。碧筱当门杏压墙，墙阴细径枕银塘。潜来只许心知觉，莫学刘晨带阮郎。经过坊曲女成群，独掩金铺坐忆君。灭烛休灯人寝后，隔墙犹有笑声闻。铜绿春衫乍剪裁，称心花样称身材。迎春过后无心著，道与西邻一样来。病辍梳头不看春，卧闻笳鼓咽城闉。悬知户外萧郎过，著眼帘间浪觅人。"}