{"id":"1124880","title":"林府判录示近制依韵和呈二首","dynasty":"宋","author":"徐鹿卿","text":"奇宝宁容弃道傍，名藩赞理令飞霜。冀都便觉群空马，鲁市应无诈饮羊。岭阯云烟新入咏，天边日月趣依光。吾民疾痛谁医得，好试家传已效方。冷宦趋承木向阳，窥斑良觉愧真长。摩挲千里红尘脚，浣涤十年新学肠。小节自期冰皎洁，高吟满听月昏黄。青蝇附骥从兹始，底用行歌效楚狂。"}