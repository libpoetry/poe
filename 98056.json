{"id":"98056","title":"明叔同舟见别于永和","dynasty":"宋代","author":"赵蕃","text":"砲云忽作空中起，坐觉相顾移表里。儿曹厌静欣聚落，数问篙师行几里。人生到处如燕鸿，南北故怜无定耳。有时相与说旧游，此味犹如蠹书纸。秋风日夜催落水，我鬓半霜那足倚。况堪忽忽新悼亡，忍并高山对流水。陈侯于我四海人，气合能同旧州里。向来风雨懒出门，今乃江程劳玉趾。"}