{"id":"368696","title":"珍珠帘·辛巳生朝","dynasty":"清代","author":"杨玉衔","text":"飞鸿瞥影回头渺。堪惆怅、两事升平年少。春色半阑珊，况影形相吊。面目须眉无一是，更剩得、无聊怀抱。壶小。对茶烟禅榻，契结昏晓。偶尔裙屐追随，借词牌杯酒，涂雕枯槁。问字半亭，虚守太元残草。海澨红桑经怕看，敢醉心、安期仙枣。休笑。任老去文园，人求遗稿。"}