{"id":"286361","title":"题易公仙祝融观旭图","dynasty":"清代","author":"李锴","text":"赤龙朱鸟纷经营，缔结火德凝阳精。衡山崱屴耸天半，北斗低亚南斗平。天风萧萧云冥冥，雨气洗濯芙蓉青。巴陵之水连洞庭，浸淫岳麓归无形。中有祝融峰特起，下视苍茫九万里。夜半日出扶桑东，金芒射天红射水。光怪翕赫万象分，呼吸帝座通三神。灵旗侧下湘夫人，寒飙远举云中君。此时繄谁坐空碧，易君自是湘南客。眼光炯炯相激射，帝将假君双羽翼，看君高飞横四极。"}