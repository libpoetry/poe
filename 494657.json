{"id":"494657","title":"太平诗","dynasty":"明","author":"湛若水","text":"绕郭茔心水，沿江破额岑。巢城天设险，狼寨地还侵。胡采下空壁，蛮烟出远林。听歌或成啸，欲语却殊音。架木怀同寝，编篱巴就擒。美波形莫辨，朴割歜同斟。士挽须龙去，人酣艮柳吟。暂看腰带剑，差别耳圈金。口与槟榔赤，头兼面目黔。狫长裙过胫，姑巨结垂簪。服贾浑箕帚，哺儿并槁砧。开元泉货旧，昭代品流今。尝隘三都赋，无论九牧箴。封疆虽斗大，日月共天临。一体分冠屦，八荒同裔襟。驻桡江雨歇，吹笛壁云沈。铜柱北影外，扶桑西枝阴。星槎淩斗极，龙节谢氛祲。刺史堂乌下，皇华亭草深。使君行县事，驿廪并家寻。"}