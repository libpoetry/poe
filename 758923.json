{"id":"758923","title":"多丽 秋光萧瑟，抚景增愁，填此遣兴兼悼归程氏先姊。时九月初七，姊亡日也","dynasty":"清","author":"张玉珍","text":"暮山岑。斜阳一抹初沉。听寥天、征鸿过也，燕归盼到而今。小窗虚、风敲残叶，荒郊静、衣捣清砧。春记重三，秋怜重九，惯看疏雨弄轻阴。暗染却、闲愁几许，脉脉感幽襟。凭消遣、琴弦筝柱，总带商音。忆婵娟、当时聚首，兰闺何限欢心。倚苓床、挑丝共绣，携砚匣、握管联吟。旧事空题，前期不再，重求鹿梦杳难寻。忍对此、数丛篱菊，花正绽黄金。花知否、年来憔悴，半为情深。"}