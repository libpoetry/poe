{"id":"1112773","title":"寄答参寥五首","dynasty":"宋","author":"张耒","text":"昔我初见子，子时客京师。闻名久不获，既得过所知。示我一卷书，大小百首诗。我嗜不可辍，熊蹯荐朝饥。约子彭城游，念当行有期。中间忽仓卒，决去不子辞。子后来高邮，我居淮之湄。中间无百里，诗句屡欲驰。客来得子书，云子久南归。投书不能读，恨我闻之迟。使我早知此，扁舟尚能追。远别不执手，近居不相携。每念今怅昔，耿耿衷肠悲。子行日已南，我去日已西。音书不可频，何以慰我思。苏公守吴兴，山水方有主。子兮从之游，挂锡当可驻。尘埃困孤鹤，念子久失所。秋风展其翼，道使万里去。青云引高唳，爽绝谁敢伍。予驹欲西秣，东我江海橹。平生二三子，往往在南土。子才得所乐，我拙日益鲁。拳拳相思心，契阔不得语。秦子我所爱，词若秋风清。萧萧吹毛发，肃肃爽我情。精工造奥妙，宝铁镂瑶琼。我虽见之晚，披豁尽平生。又闻与苏公，复与子同行。更酬而迭唱，钟磬日撞鸣。东吴富山水，草木馀春荣。悲予独契阔，不得陪酬赓。我生为文章，与众常不偶。出其所为诗，不笑即嘲诟。少年勇自辩，盛气争可否。年来知所避，不敢出诸口。时时未免作，包以千袭厚。低心让儿曹，默默众人后。见君不能已，颇亦陈所有。君岂少取之，时以佳句授。幽弦喜有听，清唱慰孤奏。如何瞥然去，使我不得友。萧萧江湖客，疏瘦若秋竹。苦心为诗章，日夜挠心腹。清弦无浮声，促柱有哀曲。湔湔幽严泉，一一清可掬。人生于文章，初若力不作。及其成欲售，又困瞽者目。予从吴兴公，乃独获所欲。得意有知赏，幽怀免穷独。嗟予有所投，痛学自藏覆。子当慰我穷，时寄书数幅。"}