{"id":"1253156","title":"西林八景 凤凰峰","dynasty":"元末明初","author":"陈谟","text":"青峰初拔地，丹凤倏冲霄。仙人明月夜，于此听云韶。春水抱芳洲，宛宛紫檀槽。羽人歌洞章，不省郁轮袍。苍松寒翳翳，瑶草秋垂垂。平冈如偃月，偏与落星宜。星君避太空，入觐太微中。如何化贞石，奠此高明宫。涌月散金波，流辉动神螺。海翁逐鸥戏，孺子濯缨歌。满地碎珠玑，向日腾光彩。昨梦穷河源，天澄万星海。福地穴难藏，真人剑拂霜。还归贾傅井，应作少年郎。伏鸽守枯冢，黄金骨似沙。化为双白鹤，飞上太清家。"}