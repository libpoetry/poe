{"id":"457874","title":"卖瓜词","dynasty":"当代","author":"卢青山","text":"卖瓜卖瓜，吾瓜至大。吾瓜吾书记所命种，孰谓吾书记之位不大？卖瓜卖瓜，吾瓜如吾书记之腹大。剖瓜之腹，其红突突。勺而尝之，其香馥馥。剖吾瓜之腹，吾瓜无毒，慎无剖吾书记之腹，吾不知其中何物。卖瓜卖瓜，吾瓜既甜且廉。吾书记命刬吾禾田，种为此瓜，吾瓜胡得而不甜。吾书记命尽刬吾村社之禾田，悉种此瓜，吾瓜价胡得而不廉。吾瓜甜廉而且鲜。三口漉漉，未明出屋；摘瓜于田，汗下如渎；担之市肆，日始出乎山麓。胡谓吾瓜不鲜？请视吾瓜蒂之色颜。人瓜十钱，吾瓜三钱；吾瓜可以疗饥，人瓜只止乎口涎。盍不视吾三口，弃鱼肉之馔，而以吾瓜为吾家之中餐。卖瓜卖瓜，吾瓜天下之至廉。子不买吾瓜，将陷吾书记于为官不廉。既陷吾书记，遂陷吾党焉。今夕复何夕？七一才过，倏尔数日。卖瓜卖瓜，吾瓜至大。书记亨亨，将升迁者。孰谓吾瓜不大？吾瓜明年将与吾书记之腹同大者。至吾贱命，则至小者。卖瓜卖瓜，子不买吾瓜，吾无以为命，吾无以为家。"}