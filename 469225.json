{"id":"469225","title":"妓锄田行（效张籍体）","dynasty":"明","author":"李蓘","text":"红楼昔日高入云，云中摇曳留仙裙。千金良夜世争死，一曲纤歌天喜闻。春风着人不肯久，红丝牵作田郎妇。田郎重田不重娇，宝瑟银筝敝如帚。五月雨多苗生慎，荷锄下田学破苗。尺布笼头汗洗面，望树不得乘凉飙。田郎击鼓促工急，偷向溪边背花立。回身照水不自识，水底何人相对泣。归来沿路收堕枝，恐畏明朝炊泬糜。少年宝马谁相问，十里芳尘风外嘶。"}