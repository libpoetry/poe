{"id":"627981","title":"吴仲书寄惠墨莲歌以答之","dynasty":"明","author":"何绛","text":"南海吴生有道士，先世曾为柱下史。独遗清白与子孙，牙签万轴廉吏门。岂徒德业嗣前人，文章顷刻成千言。兴酣画笔犹天然，常将墨汁写青莲。造化在指神立臂，以意作画谁能传。去冬裂绢作长幅，寄我江边小茅屋。江风吹动江水来，宛如花叶纷相触。又如四壁生幽香，丛蝶群蜂费翱翔。绿头鸭子上壁隐，欲上不上殊踉跄。偶将往事閒相忆，我昔种莲村之侧。刳木为舟六尺长，朝朝采莲到日昃。晚来鼓腹卧南窗，香风徐徐生两腋。茆檐酌酒日三杯，莲实作饭当黍稷。世间理乱总不闻，有名不许时人识。转盼星霜三十年，欲求此景安可得。跣足蓬头都市行，白日惨惨几无色。我今坐对吴生墨，香气袭人翠滴滴，仿佛当年事艺植。吴生吴生自非神手谁能画，因之永悬在高壁。"}