{"id":"1252562","title":"节日卧病和元忠","dynasty":"元末明初","author":"赵汸","text":"一百五日谁与期，凄风苦雨不愆时。桃花乱飞流水急，鶗鴂忽鸣芳草萋。春尽可堪寒作恶，愁来偏与病相宜。已将梦幻观人世，莫向亲交怨别离。一百六日谁与游，残花满地意如秋。病意愔愔慵把卷，春寒漠漠怯登楼。鹃声似挟生前恨，蝶舞曾忘梦里愁。怪得羽人超世外，海中原有凤麟洲。"}