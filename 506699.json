{"id":"506699","title":"神应泉诗","dynasty":"明","author":"杨荣","text":"猗欤我圣皇，统承太祖业。巍巍唐虞圣，赫赫汤武烈。六合皆同风，蛮貊罔不从。筐篚日相望，熙皞乐时雍。蠢兹蕞残裔，悖逆何昏嚚。拘戮我信使，毒痡我边氓。天皇忽震怒，六师遂亲征。桓桓熊虎士，燀焰若雷霆。戈矛相照耀，旌帜何鲜明。神谟展雄略，庙算由天成。龙旗出居庸，雄师抵万全。绵延锦水碛，杂遝清水源。跋涉极沙漠，碱苦地乏泉。皇天彰圣德，瑞雪何翩翩。山川争效灵，甘泉涌平川。味若醴饧甘，清比冰壶鲜。滔滔流不穷，斯须即成渊。将士皆欢跃，汲负相后先。龙颜为之喜，命兹神应泉。佥言协休徵，渠魁当就孪。微臣忝扈从，载笔随天营。鞠躬睹灵异，赐饮沾恩荣。行看清朔漠，一扫欃枪踪。神功昭万世，炳焕垂无穷。"}