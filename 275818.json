{"id":"275818","title":"将之塞上呈汪苕文农部","dynasty":"清代","author":"李良年","text":"出塞将炎月，辞家属早春。间关谙异地，辛苦怅征尘。莫讶临邛客，多惭入洛人。筑宫虚碣石，开阁渺平津。少日耽词藻，穷搜笑等伦。澜期回砥柱，源欲溯江岷。实类三都拙，浑忘陋巷贫。端居昧生理，雅志在经纶。竽瑟违齐好，璠玙閟楚珍。登临谐夙抱，攀陟此良辰。辕下仍歌凤，台边想获麟。黄河流浩淼，泰岱势嶙峋。行路难犹昔，干时数益屯。含愁非卫玠，不乐似崔骃。敢信文堪卖，悬知德有邻。句吴才挺出，华省笔如神。白璧何论价，银章已至身。长卿终侍从，方朔岂沈沦。贡墨隃糜贵，花笺侧理新。群公追正始，夫子独深醇。待漏陪青琐，薰香觐紫宸。朝回接风素，坐次豁天真。兼肯酬支遁，还疑类许询。谈空恒亹亹，持论转循循。后起看承盖，前贤叹积薪。泛舟殊访戴，投辖幸依遵。京国招携罢，关山入望频。更严凄觱篥，谷险怯车轮。大漠原趋汉，长城直控秦。防秋余垒在，避暑故楼湮。雕鹗分屯戍，鸳鸯问水滨。时平纾北顾，岁远记西巡。惜别虽千里，睽违只几旬。从军宁我愿，草檄久无因。河朔刘松酒，江东张翰莼。仙郎傥相忆，慷慨报情亲。"}