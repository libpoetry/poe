{"id":"1251923","title":"题盘隐轩","dynasty":"元末明初","author":"戴良","text":"曲蹊缭深碧，回涧澄遥清。谁知慈水上，亦有盘谷名。慕巢屏世喧，等李薄时荣。仿像中原路，迢遰太行行。轩居俨映蔚，甍栋歘峥嵘。暑槛停绿树，夕阶飘素英。一翁临暮齿，二?当弱龄。秫醑报初熟，瓢斝自同倾。厌厌简素展，寂寂尘事冥。窥鸟感归翼，观鱼悟潜形。既已惬时物，亦复谐友生。琴书许交错，辞翰俾纵横。老我记曾游，遥途阻重征。溪山寄幽梦，林堂留恨情。可随东浦月，流光到君庭。"}