{"id":"408343","title":"次韵酬詹祝南安泰","dynasty":"近现代","author":"冯振","text":"白头或如新，相知不待久。一语苟心契，不啻出自口。故知天下人，神交即至友。矧君珠玉词，贶我牛马走。岂特齿生芬，直欲风起肘。布局迥不平，铸词时或偶。忽然出新意，天外昂举首。疏钟何处来，可闻不可扣。道也进乎技，人巧兼天受。世人尚涂抹，真意杳无有。掣鲸捕长蛇，只应凭赤手。新诗傥常奇，妙意更同剖。"}