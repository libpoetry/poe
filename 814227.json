{"id":"814227","title":"惜秋华 偕许滇生、少农、斌梅舫同聊，宿万寿寺","dynasty":"清","author":"周之琦","text":"秀挹庭阴，破烟霏、放出林间山影。茶话未阑，侵寻竹房催暝。相携半榻闲身，到世外、栖鸦才定。清听。又廊腰、暗落风边凉磬。前事枉重省。叹衣珠无觅，鬓丝尘凝。新侣旧、欢依然，素心堪证。看花待约芳期，问何日、翠娇红靓。松径。且明朝、玉栏同凭。旧业青箱，诵先芬、幸托茕茕月姊。珠树俊才，名成捣衣声里。冰绡细写前尘，照灯影、柴门深闭。谁记。有元龙、省识当时情事。宫锦艳柯里。是寒砧叠就，香罗文绮。霜杵泪、痕悽红，尚沾掺指。扁舟画省归来，胜清沔、相望天际。迎侍。趁明年、一帆春水。"}