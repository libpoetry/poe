{"id":"1038911","title":"永叔石月屏图","dynasty":"宋","author":"苏舜钦","text":"日月行上天，下照万物根。向之生荣背则死，故为万物生死门。东西两交征，昼夜不暂停。胡为虢山石，留此皎月痕常存。桂树散疏阴，有若图画成。永叔得之不能晓，作歌使我穷其原。或疑月入此石中，分此二曜三处明。或云蟾兔好溪山，逃遁出月不可关。浮波穴石恣所乐，嫦娥孤坐初不觉。玉杵夜无声，无物来捣药。嫦娥惊推轮，下天自寻捉。绕地掀江蹋山岳，二物惊奔不复见。留此玉轮之迹在青壁，风雨不可剥。此说亦诡异，予知未精确。物有无情自相感，不间幽微与高邈。老蚌向月月降胎，海犀望星星入角。彤霞烁石变灵砂，白虹贯岩生美璞。此乃西山石，久为月照著。岁久光不灭，遂有团团月。寒辉笼笼出轻雾，坐对不复嗟残缺。虾蟆纵汝恶觜吻，可能食此清光没。玉川子若在，见必喜不彻。此虽隐石中，时有灵光发。土怪山鬼不敢近，照之僵仆肝脑裂。有如君上明，下烛万类无遁形，光艳百世无亏盈。"}