{"id":"1207885","title":"夜上乌岩","dynasty":"元","author":"范梈","text":"扁舟夜傍乌岩宿，然火上岩寻古祠。老巫辍睡启神户，牵幌请官窥汉仪。汉家将军利于鹘，征行往往皆良奇。当时光武皇帝圣，举以善驭皆周知。将军再出定穷粤，忠义耿耿光精垂。不然夷祀已千载，何定至今歌舞之。高悬铜鼓五兽缺，以手摩拂增深悲。蜈蚣宵行蛛网结，不识款书何岁时。庭中蕉叶照石面，猛虎出谷灵风吹。泽鱼导从吏扶掖，欲留颇复惧深危。登临有客动必戒，况此星露景倭迟。独立苍茫问横浦，明日江山劳梦思。"}