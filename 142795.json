{"id":"142795","title":"次张亚夫喜雨","dynasty":"宋代","author":"洪咨夔","text":"汴都黍离迷宫壖，金铺兽面秋风寒。百年大义冷於铁，西湖走马狨丝鞍。亡秦定必三户楚，况今南北皆王土。紫髯青鬓祖豫州，威名迅霆惠如雨。山东井落回生意，收召惊魂高枕睡。中有虓将来青州，马蹄欲踏狼胥碎。邦人降观閧塞涂，和气酿雪苏焦枯。银城万里轧坤轴，烛龙一色煇天衢。殷殷好语传田间，雪晴又雨直几钱。翠麰涨天士宿饱，踊跃一鼓空两甄。中原宿愁无地溯，欢呼从此归王度。更烦老笔为草檄，读之会使头风愈。"}