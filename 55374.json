{"id":"55374","title":"示吕生·吕生家浔阳","dynasty":"明代","author":"宋濂","text":"吕生家浔阳，昂藏若饥鹞。持刺望门拜，不复资介绍。手持缥囊书，蝇头写芒秒。病眼花晕生，力览始能了。词锋刚且锐，无异晙斯赵。汗菜尽薅刘，糜芑植如旐。风枝动姗姗，秋实垂袅袅。岂比稗与荑，难复称舂捣。似尔才患多，堪为世珍宝。文华固交绚，荒志咎非少。忆当弱龄时，颇亦耽葩藻。精神应冥会，或梦吞罗鸟。射侯抗熊犴，万舞持皇翿。五采染夏翟，三就荐周缫。自谓颇俊爽，分得天孙巧。俯视占毕徒，孤篁出丛葆。有时被余酒，便指腹为稿。赫蹄薄如叶，鸦蚓恣挥扫。春苑集秾艳，秋陵失干薧。下则陈姬周，上复述轩皞。古今万沿革，毫发无不考。终然立门庭，焉敢望宦窔。古圣制为经，白日行黄道。流光逮幽隐，烂然天下晓。谁骋萤爝微，欲以斗玄造。若非灵台昏，致此明目眇。曷以七尺躯，不解分白皂。末俗狂澜奔，湖江决堤堡。郊原化巨浸，何地有桑枣。鱼鳖舞神奸，庐舍作洲岛。非加回障功，未易就平燥。只缘正学微，本末遂颠倒。迩来深知非，笔砚稍焚燎。遗经置枕傍，寤寐事蒐讨。尚惭弓力微，不足穿鲁缟。荏苒余十龄，晦朔几朒朓。未见宗庙美，忧心惄如捣。尔才十倍丕，雅志复精皦。当思不远复，改辙谢缠绕。蒸沙岂乐饥，裹粮足充饱。先庐长山东，结兰以为橑。非独繁牙签，亦自饶鱼稻。念尔何当来，相与探深窈。躬行验所知，勿惮心形剿。翻翻逐时移，毋类风中纛。皮革可登器，所贵在柔鞄。大羽金瓜镝，亦务端其笴。千里孰云遐，举足始一蹻。煌煌作圣功，须知此其兆。勉旃复勉旃，勿谓吾言矫。"}