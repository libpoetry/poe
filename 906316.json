{"id":"906316","title":"过鲁公观牡丹戏成小诗呈席上诸公","dynasty":"宋","author":"李弥逊","text":"昨日花间风送雨，泪脸凝愁暗无语。今日花间天色明，向人艳冶百媚生。雨中多思晴亦好，日日看花被花恼。人间绝色比者谁，汉宫飞燕开元妃。轻颦浅笑各有态，淡妆浓抹俱相宜。传闻姚魏多黄紫，醉红不似当筵枝。移樽洗盏苦不早，明日春光暗中老。西齐居士心已灰，也向花前狂欲倒。"}