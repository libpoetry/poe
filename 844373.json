{"id":"844373","title":"水调歌头 青城哀","dynasty":"清末民国初","author":"林朝崧","text":"击剑饮君酒，听我唱青城。戴楼门外东望，废垒暮云平。一片降幡相继，惯送王孙去国，芳草太无情。千载铜仙泪，呜咽汴河声。到今日，握金镜，几朝更？（故都乔木空在，轵道老农耕。挟弹儿童亦杳，岂独捕螳黄雀，无复树间鸣。倚伏有天道，何事日兵争？花月大梁道，自古帝王都。青城当日初筑，绣错与茵铺。岂料铜驼荆棘，两作天家狴犴，新故鬼相呼。出尔反乎尔，报应理非诬。千载后，歌麦秀，吊遗墟。不知衔璧何处？瓦砾满平芜。富贵总成春梦，一例天荒地变，仁暴感人殊。重读靖康史，使我泪沾裾。"}