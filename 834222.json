{"id":"834222","title":"孤鸾 供蜡梅一枝","dynasty":"清末民国初","author":"易顺鼎","text":"病黄生面。记蛎粉围墙，那回曾见。苦把蛮腥，腻了寿阳宫瓣。东风又还到也，怎寒花尚留秋怨。冷入二分龙麝，带断魂飘远。问别来何处照清浅。说离恨天西，旧红无伴。疏影浑难觅，付月波凉蘸。美人倚愁独立，梦游仙道妆偷换。香外一瓶一我，正万缘俱澹。"}