{"id":"1073729","title":"向伯恭侍郎致政芗林筑一堂名之曰企疏晋陵孙某闻而赋诗二首 其一","dynasty":"宋","author":"孙觌","text":"铜臭应作幺，梦尸当得官。喁喁鱼聚沫，戢戢蚋集酸。高人有远抱，一笑视鼠肝。水将洗耳用，山作拄颊看。种芳茹秋菊，搴秀纫春兰。披披芰荷衣，采采苜蓿盘。三径偭真境，一瓢非世欢。富贵挽不来，为我歌考槃。"}