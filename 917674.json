{"id":"917674","title":"和燕龙图海棠","dynasty":"宋","author":"杨谔","text":"西汉欺卢橘，东阳爱野棠。许昌奇此遇，子美欠先扬。杜宇三春艳，蚕丛一国香。燕脂点乱雨，猩色丽斜阳。富艳东君节，暄妍白帝方。锦楼祈水色，玉垒换山光。风格林檎细，腰支郁李长。天生笑容质，时样舞衣裳。少吐深深染，全开淡淡妆。烟媒护绿蒂，风阵损朱房。旋失因临水，閒飘弗过墙。佩亡愁杀甫，簪脱即连姜。蝶舞菱花照，莺啼罨画堂。仙如弄玉少，坠似绿珠常。不见还成悔，相思几欲狂。春深濯锦水，日晚浣纱坊。卧对移帘押，吟看近笔床。池清满园倒，鸟起一枝昂。紫燕衔泥急，黄蜂趁蜜忙。化工真用意，销得与携觞。"}