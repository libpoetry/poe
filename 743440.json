{"id":"743440","title":"宿元符宫","dynasty":"清","author":"孙星衍","text":"琳宫镇山坳，高下飞轩棂。征鞍上盘盘，日暝客始停。遵途百劳忘，寻异千念盈。径微已三折，屋暗仍重扃。独上怯曳衣，孤行危建瓴。道士然炬来，开门导前行。静觉鼠齧松，微闻鸟梳翎。林空虎气逼，草滑蛇涎腥。山头白濛濛，寒气生夜明。犹被露华凉，远听风笛横。悄然步初还，游侣见自惊。幽房感仙踪，客梦冷易醒。"}