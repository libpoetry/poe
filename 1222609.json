{"id":"1222609","title":"题牧牛图","dynasty":"元","author":"吴澄","text":"树叶醉霜秋草萎，童驱觳觳涉浅溪。一牛先登舐犊背，犊毛湿湿犹未晞。一牛四蹄俱在水，引脰前望喜近堤。一牛两脚初下水，尻高未举后两蹄。前牛巳济伺同队，回身向后立不移。一牛将济一未济，直须并济同时归。此牛如人有恩义，人不如牛多有之。人不如牛多有之，笑问二童知不知？"}