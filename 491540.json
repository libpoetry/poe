{"id":"491540","title":"寄赠元善张茂才","dynasty":"明","author":"刘崧","text":"昔有姑苏张将军，百战起家身立勋。太平老死筠州戍，孙子往往清而文。继也芳年色白晢，未试征行已无敌。论兵慷慨动风雨，挥笔从容谢锋镝。将军战袍今尚存，犹污当时腥血痕。猛思祖烈意未已，临风三叹消精魂。高堂峨峨树长戟，堂下双槐高百尺。清阴如水动秋云，密叶长枝总堪惜。传家旧藏金虎符，佩之可以专千夫。独推馀泽让诸弟，自喜閒适非其迂。低头却骑款段马，长日行歌在林野。已惊孝友动戎行，况复词华振风雅。云有飞羽水有鳞，思欲一见嗟无因。故人罗肇风格好，向我语子频殷勤。海隅昨者南征急，诏下还闻烽警息。将门缵武必英雄，似尔奇才岂终极。我生长大不识兵，忧时漫使心潜惊。但愿相逢日无事，与子把酒歌升平。"}