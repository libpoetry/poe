{"id":"686646","title":"送梅轩蒋司徒致仕归湘源二首","dynasty":"明","author":"边贡","text":"司徒才到古稀年，便著荷衣上钓船。随处燕游真自乐，此生名寿是双全。湘源旅梦青枫外，建业归心白雁前。留取送行车马数，后时收入画图传。奕奕家声远近知，士林谁不仰连枝。三台八座同升地，绿野青山独往时。草制即烦亲弟手，赐环真荷哲王私。江湖廊庙俱伤别，万里秋风两鬓丝。"}