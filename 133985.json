{"id":"133985","title":"三月三十日微雨偶成诗二十四韵书怀献留守开","dynasty":"宋代","author":"司马光","text":"春尽少欢意，昏昏睡思添。正忧花气索，更用雨声兼。乍语莺喉涩，慵飞柳絮黏。落英红没砌，茂草碧侵帘。宝相锦铺架，酴醾雪拥檐。沼萍浮钿靥，林笋露犀尖。坐惜光风駃，行愁畏日炎。追随任尘甑，歌笑忘霜髯。落笔诗情放，飞觥酒令严。金丹呼胜彩，玉烛擢新签。傲岸冠巾侧，淋浪襟袖沾。饥仍留瘦马，归必待肖蟾。筋力虽无几，娱游亦未厌。脱身离簿领，适性得闾阎。多病非辞贵，无才岂养恬。清涂诚愧忝，微禄已伤廉。日费须三爵，年支仰数缣。餱粮粗能足，蓍蔡不烦占。河洛今为盛，图书昔所潜。家家花启户，处处酒飘帘。温饱资兼爱，安平倚具瞻。愚夫犹乐育，下客愈撝谦。落拓形骸逸，优游岁月淹。馀生信多幸，狂醉亦无嫌。"}