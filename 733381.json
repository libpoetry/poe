{"id":"733381","title":"飞龙宫行","dynasty":"清","author":"王士禄","text":"临淄此地曾潜龙，倜傥颇有文皇风。夜半入宫星如雨，乾坤再辟成奇功。十有一祀帝业崇，耀武太原临河东。中经上党鸾雍雍，凝笳清跸临旧宫。眷言顾之拟沛丰，问疾赐酺欢无终。易以嘉号志所从，更闻金桥谣儿童，羊头山翠当朝宗。勒兵三十万，旌旗千里重。陈吴作绘燕公颂，潞州别驾堪豪雄。乾符坤珍一十九，并与兹邸传无穷。龙漦降庭蛇起陆，龙入蜀江作鱼服。雨黑延秋乌语哀，月明南内弦声促。阿荦凶狡阿环骄，何术豢龙同豢犊。渔阳尘压沈香栏，勿乃遥为故宫戮。噫吁嘻！飞龙宫，已寒烟，三郎魂魄何来还。"}