{"id":"380065","title":"疏影·秋分日","dynasty":"清代","author":"赵庆熹","text":"溪光澹沱，趁嫩晴出郭，催放轻舸。港路弯环，柔橹摇凉，秋阴两岸低锁。单衫小扇萧闲甚，看软镜碧琉璃破，倚水窗盏许茶时，又是一桥穿过。石上匀蓝点点，几丛澹竹叶，娟秀花朵。古木攲斜，修藤屈曲，时见坠枝红果。游鱼吹沫圆纹细，错道是雨珠飞堕。却羡他、开扇柴门，临水老渔闲坐。"}