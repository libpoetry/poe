{"id":"1111239","title":"梅花十首","dynasty":"宋","author":"许及之","text":"每忆山居气味长，梅花时节只清狂。若教玉鉴堂前看，认得花光是玉光。诗到西湖更不疑，西湖以外可无诗。孤山水月无边思，只在清香不在枝。一顷园池半种梅，更将窠石傍梅栽。爱风爱月随宜看，合是诗家带得来。隔水寻幽妙莫传，一年胜处是春前。纵饶烂熳春吹却，犹得残香伴鹤眠。玉川梦事不纷纭，一树相思正忆君。君若移舟来问讯，莫教惊动一溪云。为爱林林次第开，却须雪压与霜催。岁寒偃蹇非无意，破冷冲寒来几回。去岁来时恰犯寒，枝头未放雪漫漫。一年鞭影红尘里，犹得西湖立马看。湖上归鸦落照昏，一声渔唱与招魂。纫兰餐菊生平事，沙冷月寒何处村。醉馀看字眼麻茶，佳句拈来似隔纱。读去读来元有味，南湖从此说梅花。老去哦诗懒解工，笔端随分有春风。傍人若问梅花句，尽在西湖风雪中。"}