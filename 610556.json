{"id":"610556","title":"白龙祠祷雨有应喜作长句","dynasty":"明","author":"邓云霄","text":"阳山之溪幽且深，澄潭直下千万寻。龙祠俯视潭之阴，彩云白雾时萧森。神龙犹念所生处，岁鞭列缺归省姆。回首吴民皆桑梓，喜霈甘霖溉吴土。县官为民酬若龙，春秋祀事洁而丰。何者肥■煽蕴隆，火旗焰焰烧天红。江焦汤沸冯夷宫，龙兮睡醒怒气冲。立檄九河与四渎，青虬黑蜧来趋风。云将初列阵，雨师骤发箭。忽虞山岳翻，乍觉乾坤战。郊外商羊舞欲狂，垤中鹳鹤呜且翔。古洞无劳击阴石，市廛何用燔巫尪。九扈兴歌田畯喜，苗秀青青如栉比。万户同欢大有年，催科幸免烦鞭棰。雨珠雨玉贺升平，祠下宜添喜雨亭。大泽不忘功德水，年年岁岁荐芬馨。"}