{"id":"1236021","title":"东汉高士咏十四首 刘翊","dynasty":"元","author":"张雨","text":"子相足周旋，破此家产丰。阴功谁为书，得来华阳中。入山服黄连，还乡骑青牛。借得五岳图，□去三千秋。侯光与德耀，布衣心耿耿。长夜五噫歌，谁念空山冷。难与助为理，聊复共偃卧。文叔迫我甚，客星犯帝座。老瞒实雄猜，乃忌仙者徒。鲈鱼既可鲙，蜀姜不可无。贵诚不如贱，富诚不如贫。自无子平易，孰悟损益因。赠行青竹杖，壶中有馀地。如何一升酒，尽日登楼醉。破甑久生尘，短衣不掩骭。还渠一斛麦，所拾已杂半。卧龙拜床下，刘表安能屈。照见采药踪，犹遗鹿门月。欲追蓟先生，白云迷其方。驴鞭不可执，寿与铜狄长。吹笙古仙人，政要玉棺埋。借问双飞凫，何时离县斋。公是伯休那，卖药价不二。却问夺牛翁，徵君当过未。养寿慕松乔，洁已配箕颍。穴居七十年，娶妻终不肯。逃名名我随，避名名我追。去去南北山，与世从此辞。"}