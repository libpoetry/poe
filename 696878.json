{"id":"696878","title":"寄孟阳二首","dynasty":"明","author":"娄坚","text":"炎蒸客路子如何，秋入庭兰阻啸歌。京口列营看射戟，石头荒刹共扪萝。画图层岭青岚出，诗句长江白浪多。纵道山川殊快意，不将离索饱经过。君家庖馔出须臾，能使吾曹兴不孤。若待兼珍才下箸，何如斗酒便呼卢。清歌徐点当筵拍，半醉还开挂壁弧。如此风流人在远，料侬应得好怀无。"}