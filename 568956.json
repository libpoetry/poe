{"id":"568956","title":"题离薋园小山","dynasty":"明","author":"王世贞","text":"昔余陟参山，秦楚宽自坼。大小七十峰，峰峰插空碧。纷来眩目境，独往疲足力。及乎泛洞庭，黏天四无壁。日月涵两丸，鱼龙荡九罭。如何举武间，亦具仁智德。泠然一蹄涔，缘以数拳石。窈窕若径庭，沿洄似无极。步步苔误綦，时时蔓钩帻。山矾作古树，瓦松仅盈尺。不任祖龙鞭，宁堪巨灵擘。被以涧岭名，居然无惭色。勿归壶公袖，为我媚几席。昔觏何足奇，天地有时窄。"}