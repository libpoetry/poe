{"id":"766280","title":"高阳台 其二 灞河阻涨","dynasty":"清","author":"周之琦","text":"雪浪翻空，银涛拍岸，柳阴不解兰舟。顾影骄骢，几回踠足临流。倦怀桑下贪三宿，况关心、丽玉箜篌。慰离情，一水盈盈，多幸天留。寻诗待赴旗亭约，奈黄梅暗雨，懒试清游。香润红绡，从看纨扇都收。消魂桥上西风早，怕明朝、吹换凉秋。望京华，芳草天涯，何处高楼。"}