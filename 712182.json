{"id":"712182","title":"己巳九日镇海楼作","dynasty":"明末清初","author":"陈恭尹","text":"自我移居到南郭，登高三上三城北。城隅杰阁五层开，六合分明在胸臆。二江洋洋趋向东，五岭气与珠厓通。青天四垂海波立，烟云变幻生长风。故人相约酬佳节，歌舞冈前高宴列。东西南北一萍蓬，永啸长吟各雄杰。仙人亭馆石为台，文窗四启无纤埃。木棉古树垂百仞，清阴覆地秋声来。座边埤堄连天起，万垒青青皆秀峙。龙盘虎踞势未殊，为霸为王皆有以。昔人歌舞尚留名，今人歌舞不成声。广武城头发浩叹，千秋阮藉称狂生。君不见高皇用武平方国，百粤怀柔独文德。斯楼结构自初年，其废其兴岂人力。雕甍刻桷此重新，地转天旋多气色。为君酾酒兴何极，半酣起舞忘头白。倚天长剑又何人，侧身四望乾坤窄。"}