{"id":"1060637","title":"题黄稚川云巢","dynasty":"宋","author":"洪刍","text":"云巢一上十五里，中有今世巢居子。鸡鸣犬吠白云里，不知天际去此几。平生深契鸟巢禅，剪茅盖头万事已。宴坐经行飞鸟上，人间荣辱不到耳。蜗牛两角竟何为，鹪鹩一枝端自喜。我有一廛落城市，章服裹狙聊复尔。武溪未访桃花源，脩江傥问桃花水。会取樱桃洞前路，藜杖扶衰从此始。"}