{"id":"59823","title":"二马图为陈明之题","dynasty":"明代","author":"王弼","text":"壮哉陈明之，有此两玉骢。一骢色作葡萄锦，一骢雪尾云为鬃。咄哉明之此非画，两胡碧眼睛相射。手中绿绳三尺捶，人马意态俱闲暇。燕郊二月沙草春，淡风艳日开烟尘。两龙浴罢桃花水，迥视八极生精神。十年侍朝未央殿，西北贡马寻常见。驽骀岂有仗下材，空劳万乘临轩看。有如此图诚不多，举足万里无山河。试令放驰九折坂，定与飞鹘争先过。神物不受人间役，冥冥天意应相属。明朝卷轴送还君，莫使春雷惊我屋。"}