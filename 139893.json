{"id":"139893","title":"送赵编修知眉州分韵登字","dynasty":"宋代","author":"魏了翁","text":"炎炜烁穹昊，火云助其烝。冠巾拂尘土，庭户喧蟁蝇。便面不停举，况欲填吾膺。其间寂寞人，随念生凉冰。凉意方未透，一夕三四兴。造物解人意，如叫呼得譍。越乡万里回，令名作先登。固知栖栖者，得丧初何曾。贤者於本朝，晓宿垂觚棱。今日送枢椽，明日辞礼丞。采采不盈掬，引去何如陵。百忧结中肠，坐挑短檠灯。"}