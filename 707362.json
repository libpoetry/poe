{"id":"707362","title":"贺新郎 中秋大病不得与从游诸子觞月吟此慰之","dynasty":"明末清初","author":"王夫之","text":"海门孤月上。是人间、平分秋色，桂香新酿。一曲草堂东岭对，延尽碧天清爽。窗影照、吟虫幽响。鹭足倒拳衾似水，笑清狂、到此无能强。镫燄薄，摇孤幌。一丸冰玉含惆怅。付伊谁、划破青天，御风孤往。擒取妖蟆三足怪，铺满银魂千丈。问窃药、当年欺罔。玉宇能禁寒彻骨，但有情、不怕银河广。宝剑在，英雄掌。"}