{"id":"774699","title":"韩缉五照","dynasty":"清","author":"章甫","text":"写生道子妙传神，妙手逢君更写真。清标品格清华景，管领风光得意春。春花春柳满春庭，随意摇红随意青。茶烟缕缕清课罢，香风绕遍读书亭。閒情偶寄画桥南，环桥流水水拖蓝。个中相喻无言处，坐对盘松鹤梦酣。琴心怜取美人心，石上横陈百衲琴。且将一曲春光好，留赠知音月下吟。"}