{"id":"1114071","title":"送张子固大资政赴召命二首","dynasty":"宋","author":"李纲","text":"海邦临抚忽频年，恺悌宜民德化宣。久恋阙庭心自往，乍归帷幄席应前。盐梅好去陪三事，风月还须记九仙。圣主从容问幽仄，为陈衰病老林泉。屏迹山林养病身，数迂旌旆访幽人。追酬雅韵篇章富，共醉芳醪意气亲。顾我老为沧海客，羡公去作紫霄宾。经纶蚤动中兴业，亦欲归居浙水滨。"}