{"id":"322428","title":"水龙吟·银塘十里波澄","dynasty":"清代","author":"张玉珍","text":"银塘十里波澄，仙人掌上芙蓉吐。亭亭弄影，粉光交晕，天然幽素。雨浥珠明。风撩香净，翠盘低舞。料玉娥携艇，夜凉月上，浑难辨，花间路。自喜芳姿无污。那容它、蝶猜蜂妒。含情隔水，铅华都洗，盈盈不语。云母屏前，水精帘外，顿消残暑。倩伊谁剪取，生绡一幅，写崔吴谱。"}