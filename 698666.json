{"id":"698666","title":"和待隐园二十咏","dynasty":"明","author":"夏良胜","text":"园亭曲曲似山深，有约睢阳著谏林。莫道旧筌真忘却，爱君元是百年心。溟濛酥雨足花台，为报春工次第开。自是主翁深避俗，不须园吏候人来。坐石援琴一曲馀，隔墙鸣鹤乱池鱼。也知识到无声处，绿野堂中恐未如。写却林塘更写山，墨池终日未曾乾。非关有意留踪迹，描画平生与后看。才说宜休梦也清，杖藜今见几人行。昔年丁卯桥边事，别是乾坤一段情。短草蒙茸花半菲，开门徙倚对春晖。野人不解主翁意，谷口年年恨未归。云隈矮屋压筼筜，风雨时时撼草堂。长老相寻谈故事，武侯坐石已非羊。烂菊垂枝傍竹叉，清芬绝胜弄春花。洗觥绕径酣吟赏，为惜西风老岁华。嫩叶柔条押障青，顿教图画失真形。老松怪底生崖壑，不作人家倚屋屏。凿破寒江活水侵，放船随处是山阴。仰天歌罢沧浪曲，落日归鸦已到林。木节疏疏叶渐繁，果奴千树没人看。年来不管浮生计，睡足东窗日几竿。清风桥头思古人，囊无苏君金百斤。田庐仅仅足老我，鸢鱼上下逃形真。棚花别主自成芳，似待诗狂与酒狂。未许悬车消息近，边陲烽火日来忙。超然台高秋半时，幽香自许幽人知。分付西风莫相怨，朝来已放出墙枝。不让西园景致多，洛中输我老摩挲。秪缘恩重怀忧蚤，为倩风篁作浩歌。位先八座裴公府，家近扁舟范蠡湖。见说午桥风骨好，寿时曾入画中无。冰添渠水分馀润，风到松林却半回。进退有机饶自得，更于何处见胚胎。招隐山头第四泉，坐来深汲见奫然。主人一挽天河力，引到方壶已十年。南山真见北山移，莫怪名家擅两奇。好看畦蔬春雨足，许多滋味自家知。道源深处在人求，分得濂溪别院幽。花底酒杯池上钓，年来鱼鸟不相猷。"}