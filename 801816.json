{"id":"801816","title":"鲜民悲罔极也","dynasty":"清","author":"钱之青","text":"鲜民不如死，我生遭不造。父兮生不见，母兮丧何早。茕茕失所依，鞠育赖祖考。涕泣授《诗》《书》，嘻笑索梨枣。弱冠未成人，吾祖复终老。因顿里闬间，奔走长安道。薄宦逾中年，牧民谢机巧。恐贻父母羞，中心石皓皓。所伤茕独身，反哺愧禽鸟。虽有牲牢祭，何如菽水好。虽有锡命荣，拱木已枯槁。茫茫夜台灵，漠漠故垄草。哀哉罔极恩，长号呼彼昊。"}