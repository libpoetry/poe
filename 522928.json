{"id":"522928","title":"艮岳","dynasty":"明","author":"李梦阳","text":"城北三土丘，揭?对堤口。黄芦莽瑟瑟，疾风鸣衰柳。云是宋家岳，豪盛今颓朽。我闻帝王富，东京实罕有。凿池通嵌窦，移山媚户牖。岌嶪楼观合，欻吸风雷走。岩阴翡翠吟，海窟蛟鼍吼。燕赵矜丽人，搜剔充妃后。君臣互沉湎，斯道讵能久。鸣呼花石费，铢锱尽官取。北风卷黄屋，此地竟谁守。迢迢五国城，二龙回其首。向使任忠良，邦国得灭否。余来值寒暮，悲歌坐林数。狐狸窜古垒，破瓦没藜莠。孤城峙我前，苍苍日将西。"}