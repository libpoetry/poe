{"id":"507735","title":"寿某翁","dynasty":"明","author":"李昌祺","text":"圣代功勋著，天伦乐事专。位跻三品峻，义笃一门全。致养惟殚禄，通财不计钱。永怀乌鸟哺，仍感鹡鸰篇。萱草幽丛秀，棠花旧蒂连。冰盘鱼味美，綵服雁行联。祥柰宁烦守，肱衾且用眠。老亲欣未耄，难弟爱弥坚。茵褥重重榻，埙篪秩秩筵。寿觞更跪劝，猎骑并驱还。橘堕犹怀陆，荆分谩笑田。侯封应有待，舆论谅无偏。遐算慈闱健，同心贵介贤。雄文书盛美，燕许笔如椽。"}