{"id":"1016448","title":"拳毛騧唐太宗所乘马御墨亲题其下","dynasty":"宋","author":"释宝昙","text":"太宗自是人中龙，黑闼未当鬼蜮雄。谷城洺水龙自若，天遣此马收全功。欻然一举雷电起，智名勇力不入耳。身当矢石不忍嘶，我宁饮血不饮水。人间只作拳毛看，谁知忠义事所难。归来四海一家日，锦茵却覆黄金鞍。万金赖有不死药，御手摩挲箭痕落。西风顾影一长鸣，身在天闲意沙漠。骕骦在御臣的卢，郭家师子诚仆奴。画师画肉不画骨，权奇无乃天之徒。宝墨淋漓三十六，几代流传到华屋。真人固在马不亡，堪愧驽骀费君粟。"}