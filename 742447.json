{"id":"742447","title":"祭诗行","dynasty":"清","author":"鲍倚云","text":"我闻祭诗之例贾岛开，时当除夕陈樽罍。命意还应自劳苦，亦或艰辛历历如有神助灵之来。才人抑塞磊落不得志，拔剑斫地歌空哀。春风不煦麻衣业，何如此夕冻酿倾泻三千杯。一杯酌诗复一揖，绝倒可免襟颜摧。忆昔先子授诗我五岁，明年就传耸双髻。课经暇覆杜陵律，舞勺偷觑兰台艺。渔村先生浙中耆，朱查老辈旧联袂。诗评诗札什袭藏，诗尽渊源辨根蒂。嗟我贫儿不识万卷开书城，风云月露挥毫轻。玉堂老人顾之浩然叹，问我试啼英物如何英，而不思吹龙笛与凤笙。快剑入海屠长鲸，为我掷地作石声，何为效此蚓泣苍蝇鸣。积数百篇悉焚弃，更历忧患成孤生。到今垂老得诗二千三百五十有余首，刺促不减酸寒情。当年老辈《大雅》不可作，岂独中选博学鸿词了无作。下第诸公峙坛坫，接武名贤辉馆阁。宿将不尽阃内知，余军亦胜今人弱。安得九原呼起坐上坐，令我低头就绳削。人生富贵由天公，何须较量达与穷。我不能学春城无处不飞花之韩翃，亦无才儗小楼一夜听春雨之放翁。端居圣明耻舟楫，孟六岂是南山农。枉将苦句激天子，月影归抱窗虚松。浪仙亦坐傲峭累，有眼不识人中龙。蹉跎聊复成进士，可怜声名十恶不为诗家宗。肥瘦何关冰雪胸，笔阵乃当韩豪冲。羡煞骑驴坐得推敲偶，交游赠答相望不隔潮州踪。我诗非寒亦非瘦，方干罗隐门庭陋。鞭丝谁与九州横，腹笥殊惭四库富。赏音也自播云处，病骨无由脱岩岫。草间未禀虎凤姿，野外难为金石奏。就中涕泪纷千行，骨韵莫论宋与唐。好与子孙识面目，先人遗绪留取千春长。《小巢壶诗》箧里香，四世传看古锦囊。今夕何夕醉酒浆，烛花高吐腾词铓。余生尚得余音锵，二十四卷之外文澜犹汪茫。"}