{"id":"1110987","title":"寄吴公济兼简李伯谏五首","dynasty":"宋","author":"朱熹","text":"客子归来春未深，祇应寒雨罢登临。闲窗竟日焚香坐，一段孤明见此心。三径莓苔昼掩关，君来问道却空还。从今蜡屐应无恙，有兴何妨再入山。盘翁别去久无书，可复因循自作疏。珍重寄声烦问讯，个中消息定何如。繁弦急管盛流传，清庙遗音久绝弦。欲识寥寥千古意，莫将新语勘尘编。忆昔殊方久滞淫，年深归路始骎骎。傍人欲问箪瓢乐，理义谁知悦我心。"}