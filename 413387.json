{"id":"413387","title":"丁巳岁首寿莲垞朱大可八秩","dynasty":"近现代","author":"施蛰存","text":"鸳水真儒士，淞滨老寓公。新正开八秩，杖履动春风。几度沧桑换，频增道业隆。尊生无固必，高隐抱夷冲。国秀存佳句，黉门颂化功。尘言倾洛下，墨妙满江东。蜀曲三杯圣，巴菰一气通。投闲诠鼎簋，耽寂注鱼虫。乡土烟波胜，交游旧雨空。棹歌竹垞韵，口号杜陵雄。天运长年健，坤维万物容。据鞍犹矍铄，阅世耐痴聋。齿德双尊具，孙曾四代同。华堂张绮宴，人寿兆禾丰。散木庸无状，芜词愧未工。五言凭驿使，三拜祝维崧。"}