{"id":"531845","title":"九疑篇纪游作","dynasty":"明","author":"黄佐","text":"九疑连蜷接南斗，顾视群山骏奔走。三湘秀色如虹横，万壑虚涛作雷吼。雷吼虹横自古今，徭吹牧唱愁人心。春秋牲玉荐明祀，褰帷谁复来登临。金侯自是循良者，夙驾行春度平野。桃花开落讼庭静，邀我寻幽舜祠下。我来晓逐东风行，千树万树皆流莺。六鳌蹙沓谷神动，仿佛箾韶天际迎。天际相携蹑飞步，自笑登高未能赋。轻袂飘飘萦紫氛，曲磴盘盘出苍雾。苍雾紫氛长不消，木石欹侧鹿豕骄。重华灵坟莽何处，英娥泪竹空萧萧。此邦路隔关河外，岂有鸣条葬炎海。倦勤已矣复来巡，抱乌弓者曾谁在。呜呼野死胡足稽，金舆芜没山鸟啼。陟方之说误千古，捐佩无言春日西。日西秉烛斜岩款，笑向全侯嫌昼短。多露惊看征旆湿，灵风忽送清笳满。归来祠下月微明，飒飒垂裳如有声。明朝拜别巾车去，更听流莺消客情。"}