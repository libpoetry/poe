{"id":"860446","title":"次韵范石湖北窗书怀一首","dynasty":"宋","author":"王阮","text":"骄阳重郁结，凉飙惊豁开。排户始奔突，转隙少徘徊。仄闻风伯言，敬为邦君来。邦君著之诗，快心吾已灰。独念暑耘人，斯时若为怀。所愿均此施，醒然与之偕。有冰何心浆，有瓮何心醅。莫吹天上云，要洗田中埃。高枕谢北窗，披襟笑登台。伏读旨意大，倍使吾容斋。"}