{"id":"697746","title":"寄震龙门和尚","dynasty":"明","author":"胡奎","text":"最忆龙门老，高情似远公。胸藏千亩竹，手植万株松。林晚床留虎，溪凉钵引龙。玄关须一扣，莫遣白云封。安平池子上，不到十馀年。石老三生梦，茶枯一味禅。涧泉通屋下，山雨落尊前。我亦除烦恼，还来了胜缘。山临此地平，不改旧时青。双塔云中见，孤钟雨外听。苔深松有甲，笋长竹添丁。料得无多事，观心即是经。"}