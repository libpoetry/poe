{"id":"1123877","title":"重送刘伯瑞二首","dynasty":"宋","author":"赵蕃","text":"蓬蓬楼鼓趣征航，草草邮亭共别觞。对面已惊时节换，分襟难复话言长。君今去路云霄逼，我正落身糟曲傍。邂逅诗成傥垂寄，年年有雁到衡阳。连朝细读远斋诗，感旧伤今意可知。陶写要凭杯面绿，萧条祇益镜中丝。人生未免乖离恨，君去足宽兄弟思。骥未作官文解印，独嗟和也废吹篪。"}