{"id":"1066603","title":"寄题吴江王文孺解元臞庵","dynasty":"宋","author":"葛胜仲","text":"臞庵散人筑隐居，自称山泽之臞儒。邀风贮月有亭观，以道自广何其臞。三江雪浪鱼龙窟，千古浮天仍浴日。乍吞涯涘归醉胸，时卷波澜入吟笔。天储此景非寒窘，经营杰观规相准。万株苍石云斸根，十顷红蕖波照影。异时璧沼摇毛锥，同门太半通金闺。一班一级何足道，赋归有此知为谁。境清恍与尘寰隔，彷佛天随旧行迹。闻道朱黄近笔床，定有丛书增笠泽。"}