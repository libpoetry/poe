{"id":"700010","title":"秋夜怀友寄秦伯容太守等二首","dynasty":"明","author":"陶安","text":"夜永怀人频有梦，日来作郡到无为。江淮渐见干戈息，草木先承雨露滋。家累相忘勤国事，郊行遍问抚民痍。西风依旧秋容好，未暇登高醉片时。我忆西厅刘博士，手提判笔坐黄堂。意高自与青天远，事简偏知白昼长。梦里江环仪凤阁，望中草长卧龙冈。人生出处皆由命，先试奇才定一方。"}