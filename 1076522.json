{"id":"1076522","title":"附录 元祐元年己巳正月三十日同太史薄达夫来游概作六咏又作长篇以广其意景尔","dynasty":"宋","author":"周紫芝","text":"灵岩胜概魁宁川，欲往还心几踰年。今朝乘兴得清赏，须知亦是同夤缘。驱车初抵石门路，恍疑共到蓬莱天。旁连高延立玉壁，下广迤逦铺琼田。俄从一径造佛刹，楼阁深耸凌云烟。山僧指我遍幽历，崄巇不惮跻山颠。明心深邃光通穿，朝阳晴晖火欲然。涟漪澄澈渚寒泉，碧云紫雾争华鲜。夕阳林麓禽啾喧，尝闻昔有瞿硎仙。我今不见心悬悬，广寒宫阙名空传。日暮欲去还留连，嗟予事夺须回旋。不得共宿高谈禅，邮亭耿耿夜不眠。拥衾操笔成长篇，封题远寄风骚贤。辞语芜陋不足道，爝火妄记星光躔。"}