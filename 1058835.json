{"id":"1058835","title":"乐哉侯之邦兮乐哉侯之堂兮 其二","dynasty":"宋","author":"晁补之","text":"乐哉侯之堂兮，高门桀兮兰锜。切云冠之峨峨兮，四牡矫兮戾止。夜悠悠其未晨兮，纷侯庭之徙履。云容容而承楣兮，日澹澹兮阶戺。雨雪晛其将流兮，黄宫动乎子美。爰俶生之煌煌兮，又尚兹夫介祉。严若植其姣服兮，侯何须兮堂际。进蕙帱予称觥兮，芬予席之兰茝。朱颜忽其满堂兮，五音昌兮来会。藐姑射之绰约兮，愿悫保而为使。洵侯堂之可乐兮，与日月其无圮。"}