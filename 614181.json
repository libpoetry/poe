{"id":"614181","title":"纪病","dynasty":"明","author":"李之世","text":"已脱名缰锁，难消病了因。支离唯伏枕，坐起每凭人。肌冷频煨火，头岑密裹巾。常餐朝过午，不寐夜难晨。食隔弥添噎，眠多局不伸。空华觇目骇，憔悴掩眉颦。伏火填心坎，虚风旋耳轮。百般难状苦，四大备尝辛。茗沈时浇吻，梨浆暂软唇。耸肩如倦鹤，捉肘有悬鹑。寒燠衣无准，乡膻味不真。发稀常罢栉，腰减屡移绅。少浴衣藏虱，长悬帽渍尘。坐疑穿木榻，卧每烘棉茵。脉脉调气息，微微叩谷神。休将形问影，还讶业随身。心舛恒多梦，性乖亦善嗔。呻吟愁倦仆，惊诧恼船邻。旧本参方误，新囊检药频。忽经残腊过，几度月华新。去国三千里，回舟两阅旬。留将双眼在，归及故园春。"}