{"id":"1184494","title":"奉和圣制送张说巡边","dynasty":"唐","author":"徐坚","text":"至德抚遐荒，神兵赴朔方。帝思元帅重，爰择股肱良。累相承安世，深筹协子房。寄崇专斧钺，礼备设坛场。鼙鼓喧雷电，戈剑凛风霜。四騑将戒道，十乘启先行。圣锡加恒数，天文耀宠光。出郊开帐饮，寅饯盛离章。雨濯梅林润，风清麦野凉。燕山应勒颂，麟阁伫名扬。"}