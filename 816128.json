{"id":"816128","title":"杂诗平韵","dynasty":"清","author":"章甫","text":"谁将煮酒算英雄，运会原来在个中。试看执鞭徒贱役，可知诡遇匪良工。行云自妙氤氲态，逆水休誇搏激功。去去前途总无定，由他踏实与虚空。风风雨雨几重重，垂老萧然兴已慵。春梦归来犹有路，秋烟散去却无踪。弯弓直射石为虎，鸣剑偏惊津跃龙。神化从来输造物，残云可复起奇峰。不是红绫宴曲江，吟春亦复醉春缸。遥岑送到青排闼，香草披来绿满窗。点遍梅花图九九，看归燕子剪双双。适然惹起歌声兴，信口凭吹短笛腔。频年剜肉把创医，老至筋骸百不支。纵欲曝书甘耐冷，岂真煮字免啼饥。已艰击柝贫而仕，谩说投囊富以诗。回首半生浑是梦，名心未净亦何为。梭织光阴若转机，几经夕晦几朝晖。谁人挟刺骑驴蹇，若者簪花策马肥。戆性自应怜汲黯，愤时胡竟死韩非。茫茫今古伤心事，多少英雄志愿违。置身若在古风初，何必华堂不草庐。尚有闲闲高士亩，谩来孑孑大夫旟。庄周是蝶浑忘蝶，惠子非鱼却乐鱼。火食几人曾断去，的应饮水读仙书。戒得原来是老夫，还思所好学从吾。闭藏玉匣封菱镜，摇动金盘走露珠。貌取失于憎面目，心知许便割头颅。异时木拱徐君墓，挂剑能来季札无。晴帆遥挂鹿门西，五色行装极目迷。尽道无瑕原是璧，焉知有玷便非圭。飞鸿未入萦云网，归燕空衔带水泥。莫嫁金龟夫婿好，封侯久已误春闺。众议纷纷莫力排，由由亦可与之偕。浑天犹自随行蚁，得水何妨听叫蛙。壮士三千开铁弩，美人十二斗金钗。色衰力尽须臾事，坎坷依然叹命乖。大生何处匪元胎，饮水休忘有本来。最恼昏迷奸鬼蜮，宁知悔悟泣风雷。焦头烂额工移突，碎骨焚身烬烈灰。今日歌诗追昔欸，不胜感愤不胜哀。伊谁坐照擅如神，心镜瑩然独至仁。不使迷来鱼目混，方知剖出蚌胎真。松梅苦耐三冬冷，桃李争先二月春。多少清标羞自献，可无物色出风尘。文坛昔日要横军，捲旆今非鼓角闻。约计新愁添似水，追寻旧事散馀云。半生业债谁偿我，一缕心香若为君。且听儿孙读书好，吟哦子曰又诗云。不分白屋与朱门，凭吊当年总泪痕。高阁江头怀帝子，荒郊路上泣王孙。望夫化石原非石，倩女离魂岂是魂。真气自然磨弗灭，死生兴废亦何论。吾侪原不少单寒，对酒当歌且放宽。天阨自难封李广，人穷岂肯死袁安。悲欢离合逢场戏，成败兴亡对局看。盈极必虚消必息，笑他先达傲弹冠。人禽判在意诚间，第一工夫第一关。孺子无心偏取水，愚公有志竟移山。已过日月还流转，未坏乾坤肯放閒。大谬早知应早读，回头悔不破痴顽。走世葫芦背上悬，踏空归去悔当年。诗书有味曾医俗，富贵无求便得仙。洞口开封催雾散，山腰补缺看云连。祇今这个留何物，剩此文心未了缘。豪雄志气直干霄，热闹何时竟寂寥。横槊渡江空涉险，挥戈返日莫宣骄。云山久已非三晋，金粉曾经斗六朝。输与风流诗客好，锦囊包尽古今遥。谦卦由来吉六爻，认真捐益莫相淆。当门不可无锄草，此径奚堪任塞茅。狡兔纵营三窟穴，鹪鹩但守一枝巢。太平久矣无贪政，得所何须觅乐郊。黄金甲第托崇高，独鸟遥天惜羽毛。推食肯弹谋士铗，解衣但恋故人袍。除将书腹何藏富，剩却诗肠不减豪。天问当时已无告，那堪愤读古离骚。流光冉冉半消磨，但得过时亦且过。绣佛逃禅仿苏晋，强人说鬼类东坡。龙睛点去诚如许，虫臂生来又若何。语到一般皆造化，不应哭也岂应歌。渔郎漏出武陵葩，流落人间第几家。浪说玉扃敲海上，空怀珠箔隔天涯。谁人不种相思树，何处长开并蒂花。笑倚玉床娇醉舞，登台记否浣溪纱。遥天云路任鹏翔，铩翮安能万里长。悔失桑榆收已晚，枉抛岁月度方刚。娇容都爱花兼柳，辛性谁堪桂与姜。自是不才应见弃，青袍何误读书郎。碌碌劳人万古情，忙中枉自较输赢。请看破浪乘风势，亦有拖泥带水行。不与斯文谁后死，可知若梦尽浮生。穷途哭罢无人识，谩擅清狂阮步兵。身世遭逢问已经，不堪回首不堪听。薰人脂粉馀头白，知己文章几眼青。怪事自来书咄咄，多情应悔泪星星。衰年容易中年感，买酒中山任醉醒。架笔珊瑚得未曾，敢拈枯管溷徐陵。有成应类题桥客，无味偏流退院僧。不称乘轩棱骨鹤，徒痴钻纸出头蝇。此心莫讶寒于水，一点灵犀一片冰。谁擅才人第一流，腰金骑鹤上扬州。要知达变非胶瑟，便可通微入芥舟。学奕未堪心有鹄，奏刀妙在目无牛。元珠赤水茫茫里，象罔何尝著迹求。容膝无妨抱膝吟，梦中踪迹亦升沉。昨非自必从今是，枉尺何曾有直寻。泣璞三来方悟璧，焦桐一爨便知琴。风尘物色相逢处，难易全凭见浅深。世味尝来半苦甘，浮生寄托海东南。名花却被风霜萎，野草偏多雨露涵。若悟充饥徒画饼，应知解醉早携柑。小中见大虚中寔，万古乾坤一草庵。洪炉扇火势炎炎，大造芸芸日夜添。若个点头来石化，阿谁笑口妙花拈。叹蛇不及之推禄，匪蚓恶能仲子廉。独有幽人清彻底，逢秋冷看水晶帘。清高万古肃森严，学得高风了却凡。笔不吐芒何作作，石能雄镇且岩岩。临崖笑我勒瘏马，排浪看他张饱帆。老大无能休卖拙，名言宝贵当经函。"}