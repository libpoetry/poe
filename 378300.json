{"id":"378300","title":"西江月慢·乘风万里","dynasty":"清代","author":"蒋敦复","text":"乘风万里，飞一叶、浪花千尺。横海拥楼船，蓬山西望，钓龟竿掷。奈壮怀、未遂平生，夕烟江上，且吹渔笛。渺水天、四顾茫茫，兹意问谁识。叹远树、无枝依倦翼。看满野、蜚鸿似织。酹酒江神盟誓在，祗此言难食。纵绿林、豪客相逢，刺船而去，可知端的。正鼓枻、山色月明空籁寂。"}