{"id":"695802","title":"宝应张氏丛桂园同皇甫子循郭次甫黄淳甫赋八首 淮南草堂","dynasty":"明","author":"欧大任","text":"我家八桂树，君家桂无数。枕中鸿宝书，何如小山赋。二室接浮丘，东来渡淮水。三花何处开，半在白云里。婆娑古松下，忆昔仙人家。风从岱宗来，吹落秦时花。明月生东海，万里飞烟彩。我欲往拾之，清光在兰茝。品泉如品士，清修良独难。泉侧支茶炉，瑟瑟松涛寒。手把楞伽读，悬灯伴僧宿。夜闻风雨声，那知在深竹。市上悬一壶，此是长房宅。青雀飞不还，报书瑶池客。隐矣君莫疑，闭关堪避諠。不见东方子，陆沉金马门。"}