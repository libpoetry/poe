{"id":"787651","title":"三月二十六日与共甫偕吴门吴憩堂游云栖，翌晨步江干转至虎跑寺，由湖上棹归 其四","dynasty":"清","author":"许传霈","text":"鸡黍田家具，深林乐且住。酡颜立茅檐，茶笋香处处。有鸟忽呼归，我亦寻归路。仄径出蚕丛，花港唤野渡。买棹回峰前，好风为之御。苏堤白沙堤，多少游人误。香车络绎来，画船泛无数。昨江今日湖，风景笑如故。禅心与道心，至此一齐悟。"}