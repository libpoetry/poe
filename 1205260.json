{"id":"1205260","title":"木兰花慢 次唐格斋韵","dynasty":"元","author":"张伯淳","text":"尽交游满眼，岁寒者，果谁欤。羡锦绣为心，冰霜作操，仁义蘧庐。门前扫清俗轨，自熙然、瓮牖与绳枢。记我蓬弧时候，寓情翰墨欢娱。驱车。特地致函书。高义渺江湖。悄梦断鹓鸾，盟深鸥鹭，闲适从渠。槐阴渐成翠幄，看庭前、莺过引新雏。岁岁期君一醉，相忘非我非鱼。"}