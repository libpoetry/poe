{"id":"1185005","title":"和友人送衡尚书赴池阳副车","dynasty":"唐","author":"殷文圭","text":"淮王上将例分忧，玉帐参承半列侯。次第选材如创厦，别离排宴向藏舟。鹍鹏变化知难测，龙蠖升沈各有由。躞蹀行牵金錽重，婵娟立唱翠娥愁。筑头勋业谐三阵，满腹诗书究九流。金海珠韬乘月读，肉芝牙茗拨云收。赤鳞旆卷鸥汀晚，青雀船横雁阵秋。十字细波澄镜面，九华残雪露峰头。醉沈北海千尊酒，吟上南荆百尺楼。况是昭明食鱼郡，不妨闲掷钓璜钩。"}