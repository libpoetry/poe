{"id":"1114691","title":"嗣首座以老夫诗西岭障斜日为韵作五章见寄次韵答之","dynasty":"宋","author":"李彭","text":"寻春舍南北，呼酒玉东西。绝胜刘校尉，太乙持青藜。天边艺兰人，风光今几畦。胡为寂灭海，妙语纾虹霓。清霜熟柿栗，会面一俄顷。蕨拳渐紫苞，鸟语度诸岭。仰头占昏中，弧星光炳炳。何当听谈玄，令我发深省。我家二季子，风标荀令上。优孟何足求，慎勿作楚相。毛颜独摧颓，儿能缚篱障。摩挲茧栗姿，我老那复壮。争端起儒墨，春蚓兼秋蛇。笔研真浅事，专门自名家。但有香积饭，不妨薰毗耶。温风媚高柳，招客整还斜。欧峰压半天，阶除转晴日。落硙多雪芽，香草皆碧苾。嗣公释门老，眈眈虎而翼。我欲往叩之，藤萝迷石室。"}