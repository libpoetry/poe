{"id":"1128707","title":"思亲","dynasty":"宋","author":"谢枋得","text":"九十萱亲天下稀，十年甘旨误庭闱。临行有恳慈心喜，再睹衣冠儿便归。九十萱亲天下稀，吾王何在子何之？倚闾日暮无他念，一片好心天得知。九十萱亲天下稀，人无容力荷天慈。衣冠礼乐江东聚，此是痴儿奉母时。九十萱亲天下稀，平生教子欲何为。楚王肯立韩公子，良也归韩亦有辞。九十萱亲天下稀，教儿只诵白华诗。溪冰山玉人无愧，百拜慈帏喜可知。"}