{"id":"1205123","title":"金缕曲 乙未清明","dynasty":"元","author":"张之翰","text":"风雨惊春暮。恨天涯、留春未办，却留余住。时序匆匆催老大，又早飞花落絮。算禁得、清明几度。试倚危栏西北望，但接天烟水无重数。空目断，故山路。先茔松柏谁看护。想东风、杯盘萧索，饥鸟啼树。便做松江都变酒，醉里眉头休聚。万里南来缘底事，也何须、杜宇声声诉。千百计，不如去。"}