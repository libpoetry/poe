{"id":"1239023","title":"木兰花慢 贺彭子寿伯埙叔侄新居","dynasty":"元末明初","author":"梁寅","text":"羡楼台有地，不改换、旧林塘。想叔父东山，郎君玉树，筹画非常。云霄正期勋业，见先恢、庭户揽风光。苍霭昼生翠牖，丹霞晓映雕梁。春莺求友候春阳。应恋木千章。宜永日图书，凉飙丝竹，皓月壶觞。蓬莱宛然异境，爱琪花、瑶草近人香。老矣犹夸能赋，忆君梦到华堂。"}