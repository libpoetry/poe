{"id":"53022","title":"至家以山中所得松实万年松分遗友人翌日皆见","dynasty":"明代","author":"王履","text":"偶携山物馈诸公，明日都来问所逢。心口未曾期吐露，图诗先已解形容。玎玲环珮高低涧，缥缈簧笙远近松。正御风将还白鹤，忽随云又上苍龙。当门攒秀青巉绝，绕屋流阴素叠重。岂念颓龄蟠鼠思，故将奇遇送萍踪。虽难似我飘翩步，还可平君蒂芥胸。语罢忽通南郭子，不知宾主更何从。"}