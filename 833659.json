{"id":"833659","title":"昼锦堂 其四","dynasty":"清末民国初","author":"樊增祥","text":"醋醋同名，鹣鹣同命，十八姨也相怜。九子金铃禁断，燕蹴莺穿。红笺招来十姊妹，绣檀雕作两神仙。分明似，月下茜裳，低鬟并倚朱栏。姗姗。来静院，花枝上，幽禽乐意相关。更祝瑶房结子，璧合珠联。艳歌须唱金重叠，赐名新拜玉连环。花中瑞，刚似两星添柳，叠炬颁莲。"}