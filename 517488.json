{"id":"517488","title":"双桂堂为彭进士汝器赋","dynasty":"明","author":"王称","text":"君家庭前双桂枝，翠芳金粟枝离离。尘世岂同凡木比，云间自有天香吹。人言此种蟾宫得，曾映清光满仙陌。移植君家今几年，日日开帘玩芳色。请看双桂共青青，五柳三槐漫独荣。月中鸾凤交加影，风里虬龙答和声。更爱君家好兄弟，早岁香名折仙桂。君不见庭前此树根不移，直上凌云日相对。"}