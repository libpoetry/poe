{"id":"400356","title":"向喜诵“空山多积雪，独立君始悟”句。面此穷谷，共赏初晴，慨然援笔。用石鼓山韵","dynasty":"民国末当代初","author":"饶宗颐","text":"去国日已久，神与遥山接。每岁望中原，一发渺难涉。积雪满江海，未辞远攀蹑。独立知朝彻，于道倘有协。苕发觉春宽，楼高惊梦狭。百年几青兕，万壑皆白叠。枯杨初生稊，苍松不凋叶。爱憎已齐丧，阴阳聊可燮。兹焉憺忘情，贞观自云惬。"}