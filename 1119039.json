{"id":"1119039","title":"老柏三首","dynasty":"宋","author":"陈师道","text":"庭柏无生意，摧残二十秋。稍沾杯水润，已与岁寒谋。黄里青青出，愁边稍稍瘳。会看笙鹤下，暮雀莫深投。英姿带枯槁，劲节阙和柔。物理有兴坏，人情成去留。稍看栖鸟集，聊待晚风秋。解道庭前柏，何曾识赵州。岁月那能记，风霜亦饱经。槁乾仍故节，润泽出新青。色与江波共，声留静夜听。辉辉垂重露，点点缀流萤。"}