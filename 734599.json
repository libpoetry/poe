{"id":"734599","title":"过蔡孝子祠","dynasty":"清","author":"劳之辨","text":"人生有至性，匹夫而圣贤。既非空桑子，胡为薄所天。妻子中多恋，利禄外相牵。曾闵不复作，何人风后先。炎汉运中落，新莽恣闇干。潢池纵横起，四海纷戈鋋。爰有蔡孝子，隐居不求官。汝南越乡井，行乞许西偏。采椹桑树下，辨其甜与酸。佳者留奉母，此情真可怜。以兹感群盗，赤眉洗清涟。历代修禋祀，懿行丰碑镌。多少锤鼎味，不如藿藜餐。叹息高祠下，卓哉千古传。"}