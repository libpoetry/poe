{"id":"466629","title":"羊城初会侯井天老兄感赋","dynasty":"当代","author":"何永沂","text":"神交十载总随缘，世事无端忆惘然。修道冷观儒外史，得闲来坐井中天。集诗破惑终圆梦，借盏浇怀也是仙。三月岭南春未暮，君来正好看红棉。流花湖畔木棉红，握手翻疑梦里逢。诗讽荒唐千古注，心藏块垒几人通。狂言乱发中洋酒，形迹无拘魏晋风。留得聂公油气在，北归偷笑有痴同。何妨今夜醉如泥，天意茫茫不欲知。诗草但开生面目，牢骚无损老头皮。十年还尽前生债，一卷留些后世谜。且喜江湖归我辈，聊将鬼庙付钟馗。侯门走火入魔邪，卜得前生欠了他。一夜牛棚缘路窄，百年龙国帝旗哗。曾经宦海当头棒，惯看荒原大雪花。此际逍遥轻似燕，天涯独立浪淘沙。"}