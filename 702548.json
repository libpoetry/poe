{"id":"702548","title":"寄寿文炳族侄四小诗并谢医药","dynasty":"明","author":"程敏政","text":"医家有道说东垣，举世何人识病原。此事从来应属子，杏林春色满家园。胗脉已能工太素，谭玄尤解守中黄。便将花甲从头数，何必龙宫索异方。林下相随麋鹿群，一春多病思纷纷。参苓有药能投我，不废勤耕与售文。绿槐分影到堂东，人物犹存相国风。胜日有期开寿燕，沙溪春酒一尊同。"}