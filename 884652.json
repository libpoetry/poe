{"id":"884652","title":"章质夫帅广时以酒六壶寄东坡于惠州书到而酒不至东坡有诗传在人口思召作广东漕翌适居曲江亦惠六尊且云吾家故事也为作此诗","dynasty":"宋","author":"朱翌","text":"西枢镇番禺，绍圣之初年。覆露落南人，雅意极周旋。六尊南海春，万里罗浮仙。先生洗破觥，使者张空拳。五十有六字，至今星斗悬。君持泽国节，我赋囚山篇。欣然故事脩，要使家法传。礼等百牢我，情均一觞天。夜来灯有花，不忧爨无烟。但恨语无味，何以追昔贤。"}