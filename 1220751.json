{"id":"1220751","title":"征西谣","dynasty":"元","author":"周霆震","text":"去年征西丧师旅，暮夜怀金首如鼠。吏奸嗜贿务欺暪，佥谓罪疑兵气沮。一官失律忍致刑，万夫性命何其轻。群邪逞志忠义屈，无怪寇至无坚城。今兹又复迁南戍，渔猎编氓偿宿负。纷纷行伍被馀风，迎望贼旗尽回顾。窃闻上方龙剑昨哀鸣，为我提此斩血官街淋，并取贪吏刳其心。"}