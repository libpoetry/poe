{"id":"1142067","title":"桐关大石","dynasty":"宋末元初","author":"方一夔","text":"盖天苍苍非虚空，高悬万象惊愚蒙。仙人朝罢玉帝侧，戏抛黄土留遗踪。何年堕此作砥柱，千古屹立洪涛中。巨鱼出没深不测，罅缝草长蒲花茸。淙淙细浪夜舂击，水石鞺鞳铿金钟。我来载酒坐其上，扁舟南下编青篷。饮酣恍恍欲飞去，如踞猛虎骑游龙。夜深酒醒山月落，一曲短笛横秋风。"}