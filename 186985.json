{"id":"186985","title":"题鬼字轴·玉衡杓建天之纲","dynasty":"宋代","author":"姚勉","text":"玉衡杓建天之纲，枕参魁耀森寒芒。总提众星环侍傍，仰望熠熠开神光。有美俊容分天章，收入翰墨何淋浪，一笔三丈超寻常，字势直作蛟龙骧。锦装玉轴垂高堂，标灵发异呈嘉祥。即吐奇策先众芳，巍峨姓字压四方。魁下三台炳煌煌，上拱紫极天中央。作第一流谨勿忘，冠冕今古万世香。"}