{"id":"433488","title":"哭瘿公","dynasty":"近现代","author":"黄浚","text":"幽士例悯秋，况乃哭逝者。识君十五年，换此泪盈把。君才殊坦荡，好客出儒雅。曩同官邮厅，爱我诗自写。国迁官亦黜，老屋守片瓦。至人无怨恩，居易何取舍。十年风月场，靡役不挥洒。酬君九州名，媵以小史奼。去年生恚嗔，不自緤意马。固疑性反常，实兆心疾瘕。遽云坐谤伤，恐非知言也。及闻垂死语，圆脱信般若。穷秋复阻兵，兹世实可哀。莫念四印斋，念之心骨摧。我初读君诗，天目新归来。我淑梁双涛，惟君良为媒。可园禊再修，悯忠花屡开。蜜脾暨潘麦，高楼欢衔杯。中间几哀乐，离合千风埃。一日过君饭，燔凫杂芋魁。为言遘仙郎，亚作南枝陪。北碑范细字，搦腕教亲裁。我方侧帽游，君意搀嘲诙。赠扇俨箧衍，旧欢今不回。腾腾人海中，遂亡澹宕才。苍天厄文人，世乱遇尤酷。每翻孝标序，深念步兵哭。君身颀而温，妇子并如玉。异时张长沙，好士屡推毂。庶几彯天衢，乃有狼龁足。夷然亦无忤，果蓏例剥辱。造物意犹欿，长年贫为梏。虽梏不自哀，舂容托歌曲。极贫又予病，心肾重劙斸。将身代鼠肝，亦不赦汝毒。文章故憎命，何独盛博逐。颇疑身非身，其魄早升屋。伤哉病狂妇，焉识君鬼箓。人间无乐土，决去傥自福。魂兮归閒安，寺门粲秋菊。"}