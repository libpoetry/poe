{"id":"789260","title":"贺新郎 客感用《迦陵词》韵","dynasty":"清","author":"王策","text":"土炕霜侵罅。疗饥肠、槟榔供醉，鹧鸪堆鲊。几扇破窗尘黯淡，飒飒酸飙冲射。又苦鸟、四啼檐下。旧说人生舍妻子，便客途、好处原堪怕。何况似，浮丝挂。沧江旧隐真潇洒。面茅堂、竹风麦浪，雨梳烟画。东去赤城霞气接，万里涛山云马。听番舶、回帆鼓打。归矣吹箫吴市上，料王孙、尚有相哀者。蟹螯巨，杯堪藉。"}