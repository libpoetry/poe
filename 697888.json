{"id":"697888","title":"赠峡川僧","dynasty":"明","author":"胡奎","text":"玉堂学士文章好，夙昔与师交有道。朝罢挥毫写赠言，师也得之如得宝。我亦前身支许流，十年不见紫薇秋。白头未了看山债，安得杖藜同一游。吾闻紫微山，上应紫微星。山中有僧宝，趺坐香华亭。臞然玉立双瞳青，阅尽西方华藏经。潮音动地天籁作，海上鱼龙皆出听。灵鹫西来有黄鹤，重重无尽开楼阁。月华先照妙高台，光明云绕加沙角。"}