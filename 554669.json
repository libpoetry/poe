{"id":"554669","title":"姚江草堂","dynasty":"明","author":"郑文康","text":"草堂旧在姚江浒，门对清流列环堵。明窗净几似仙家，中有佳人服勤苦。养高懒去干州县，十载将心攻笔砚。兴来不赋散人歌，闲时只读功臣传。珠玑文绣撑心胸，袖携长策朝重瞳。丹墀独对五千字，群英谁敢争前锋。长安陌上恩荣日，从此金门遂通籍。青春衣绣入乌台，寒郤当年读书席。客边日夜长相思，别来庭树生孙枝。清泉白石画中景，凉风疏雨灯前诗。有时高望添惆怅，梦魂飞到姚江上。千树桃花几度红，半庭芳草元无恙。去年怀归奏明主，晓叩天阍听天语。鉴湖赐与贺知章，一棹南还特相许。啸歌重上江边堂，藤花落地莓苔香。纱帽笼头作堂主，坐令蓬筚增辉光。寻踪访旧多零落，只有青山宛如昨。虽云田野久荒芜，且喜松篁未萧索。未归长忆故园春，到得家来兴已分。不为草堂无乐趣，此心一饭敢忘君。"}