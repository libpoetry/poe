{"id":"559257","title":"次韵送钱尔扬归四明","dynasty":"明","author":"林熙春","text":"四明自昔称蓬莱，海上神州县亦赤。有美翩翩秀色奇，攻苦连床常惕惕。惕惕连床可是谁，弟兄师友相朝夕。荆花满树兆非常，准儗鲲鹏同振翼。伯占天香第一枝，天上星辰手可摘。季方原不负元方，白璧宁溷它山石。幸游鳄渚访昌黎，多君臭味箴吾直。一尊绿蚁倡骊歌，洗耳曲江结绮席。"}