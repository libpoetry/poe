{"id":"282542","title":"摸鱼儿·橹声","dynasty":"现代","author":"俞陛云","text":"送年光、声声呕亚，浪游领略成惯。烟消楚竹无人处，流出空江哀怨。移渐远。应惊醒眠鸥，绕过垂杨岸。露兰啼泫。想别后青蛾，倾鬟细听，心逐雁行断。相和语，一片昏鸦撩乱。秋魂荡得都软。推篷只搅深更梦，可把征人催转。轮指算。忆极浦荒城，孤咏烦君伴。他年如愿。拟笭箵浮家，折波来往，潮与月同满。"}