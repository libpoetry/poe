{"id":"433273","title":"江南好　水上八首","dynasty":"近现代","author":"寇梦碧","text":"登临好，高处浴天风。九岛两湖收眼底，千红万紫满寰中。飞想落遥空。湖上望，风景逐年新。翠绕一山翻柳浪，红开四面簇樱云。是处好垂纶。宜低咏，小憩水边廊。绕座嫩波涵鸭绿，拂堤新柳吐鹅黄。梦到水西庄。今古景，岛与琵琶同。一舸梦留湓浦月，四弦秋入荻花风。哀乐总相通。前游地，波影荡心尘。双桨绿迷桃叶水，一亭红绕藕花云。还我那年春。游春侣，仕女竟新妆。倚槛香留花四面，荡舟人在水中央。烟柳入微茫。寻秋去，幽境月相宜。碧意清泠堪作画，波光潋滟好寻诗。吟答有鱼知。心胸畅，登上畅心亭。揽月九天欣把袂，乘风万里快扬舲。何日掣长鲸。"}