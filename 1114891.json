{"id":"1114891","title":"代张元老上许漕","dynasty":"宋","author":"李新","text":"人在坤维久覆醯，故教使节出天西。后来武库成清职，平日家风归品题。欲见流钱凭马策，稍闻刮膜待金篦。鸰原曾冠仙鳌顶，应觉人间太华低。文章摛锦已堆胸，直指威声俯仰中。蜀部星高千幛静，平舆龙起一渊空。阅人妙学函明镜，飞镝清心本素风。垂手污涂收酱瓿，为怜识字老扬雄。"}