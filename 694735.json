{"id":"694735","title":"游西塔次潘水部及伍宪副二公韵","dynasty":"明","author":"周瑛","text":"出城何处问西岩，天际云开山露尖。说偈也应留玉带，赋诗无用袭香奁。苍藤古木庭台静，野饷清斋笋蕨甜。今日不输宣守乐，寻溪纡组两能兼。清樽白发几人同，顿觉翛然有古风。瀼水却能留杜甫，滁山差可著脩翁。无边清思尘埃外，几许浮名醉梦中。画史未知忘色相，欲将声迹绘元丰。"}