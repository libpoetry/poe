{"id":"812572","title":"孙太师承宗","dynasty":"清","author":"严遂成","text":"出关雄镇屹然增，萤惑中朝议沸腾。房琯车防函谷溃，赵鞅甲忌晋阳兴。移文足饷来何缓，主款挠权罢不能。四载成劳一回首，飞狐拒马昔游曾。烽火盈郊着脚难，平台召对漏声残。老夫泪向君前落，诸将兵从壁上观。身与山河归浩劫，家无血肉敛空棺。事闻嗟悼恩犹格，恤典寥寥祭一坛。"}