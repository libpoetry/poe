{"id":"271022","title":"满江红·刀俎馀生欲断荤者数矣奈茹素辄饥故篇中及之","dynasty":"清代","author":"宋琬","text":"伏枕吴山，羁愁共、桐江春涨。喜邂逅、客星忽聚，酒徒无恙。杨恽南山歌太苦，邹阳北阙书难上。向精蓝、深处问枯禅，伊蒲饷。双燕外，游丝漾。六桥侧，红牙唱。惜杜康骨朽，无人能酿。我愧老饕难戒肉，君方强健何须杖。看白衣、苍狗任他忙，浮云状。"}