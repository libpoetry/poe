{"id":"1132269","title":"叙州弟挽诗","dynasty":"宋","author":"魏了翁","text":"与女为兄弟，前年五十年。并驱骖接革，偕立雁羞肩。此意春融泄，中年俗纠缠。每期身蚤退，白首对床眠。祸我天何酷，子归自古诚。女孥俄别父，宗直亦辞兄。家难已稠叠，寇氛方满盈。分明天有眼，不照此时情。人物寂寥甚，天心分付谁。禦戎伤畜缩，讲学病支离。吏横民重足，时危命一丝。若人天亦靳，抚事转伤悲。"}