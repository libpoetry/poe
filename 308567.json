{"id":"308567","title":"烛影摇红·丁卯正月初三夜，与闺人烧烛候春","dynasty":"清代","author":"陈洵","text":"光悦新眉，冻痕巧印妆梅倩。旧寒尊俎尚依然，门掩黄昏院。蜜炬围红自暖。暗尘销、香深醉浅。年华珍重，问讯花风，今番迟见。无限银屏，好春来处都行遍。趁时青韭入冰盘，何似山家便。钗胜看人未免。海天宽、闲心待遣。尊前一笑，有几春人，白头贫贱。"}