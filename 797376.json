{"id":"797376","title":"高阳台 平湖秋感","dynasty":"清","author":"吕采芝","text":"败叶凝黄，枯芦减碧，长堤已是秋深。无限凄凉，扁舟独倚纱棂。湖广一片清如画，对愁颜、倍觉销魂。叹年来、瘦骨支离，照影分明。寒蛩不用吟衰草，纵哀吟百遍，谁解怜卿。天阔云低，孤鸿共我南征。青衫非是江州湿，掩啼痕、别有伤心。任凭它、冷月澄辉，难證前身。"}