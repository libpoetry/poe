{"id":"405137","title":"秦国《国风吟苑》诗刊主编王诚以论诗七绝征和，因步韵","dynasty":"近现代末当代初","author":"田遨","text":"诗通禅理入非非，时复拈花香满衣。一片灵机瑩彻处，月光如水照心扉。此情此语喜相符，妙写人天事万殊。莫怪诗人偏爱美，美中真假不含糊。月下爱看梅影斜，还看岚气似笼纱。鲜明不废朦胧美，梦里华胥便是家。好诗何患少知音，伪体流传诗道沉。但愿风云通指顾，松筠不改岁寒心。欲上昆仑一振衣，伟词独铸扫因依。江山如画增狂想，自有诗情壮欲飞。悲歌天宝感苍黄，更有骚音溯远湘。爱国诗篇垂万古，诗怀磊落笔堂堂。诗如天籁发清商，隽永清新兴未央。情系云天心在水，诗乡深处即仙乡。"}