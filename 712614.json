{"id":"712614","title":"罗浮山水图歌为陈岱清司李","dynasty":"明末清初","author":"陈恭尹","text":"六鳌不守蓬瀛东，海中夜走仙人宫。如何君家素屏上，突兀乃见飞云峰。我曾候日坐峰顶，花开万壑当深冬。群鸡不动夜方半，水面火色烧天红。此时天地顿消释，白日荡荡生胸中。谁人具此大笔力，不写幽奇写标格。卷将素练十二寻，收拾罗浮送归客。罗浮山高人所钦，罗浮水清君子心。罗浮之外君何有，归对罗浮尽日吟。"}