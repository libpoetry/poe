{"id":"750878","title":"义士行书张炳元传后","dynasty":"清","author":"谭廷献","text":"班超布衣一诸生，奇功三十六人成。奇功绝域尚可立，胡乃义士歼名城。谁与男子张应庚，宛转虎口蓐棘荆。翻城反正再三试，云作死气鼓死声。气经百折不少挫，事败狂寇魂犹惊。是时大帅亦雄杰，艰难百战扬麾旌。一念持重事机失，坐甲遂老十万兵。西风秦淮草不青，汉月犹照将军营。卅年高歌洗兵马，来吊国殇胸不平。伊子悲歌向燕市，田生握手浊酒倾。奇闻涕泪述同志，烈士骨相终徇名。辱哉降官亦男子，朽骨遗臭迷纵横。至今王夜蒋山上，义士精气为列星。"}