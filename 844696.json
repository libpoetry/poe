{"id":"844696","title":"朱竹君先生竹屋著书图乾隆己亥四月陈凤翔作四首","dynasty":"清末民国初","author":"夏孙桐","text":"椒花吟舫集簪裾，方与诸儒论石渠。更向空山结遐想，欲栽万竹护深庐。暮年闽海再持衡，汲黯淮阳视此行。图画安排人境外，先生早已厌承明。任陆孙洪皆著籍，青云后进盛跻攀。寂寥画苑稽名氏，也附风流籍湜传。棠鄂阴连老屋邻，酒垆荒径不成春。盘陀佚句同收拾，忍溯贞元话劫尘。"}