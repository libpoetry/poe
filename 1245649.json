{"id":"1245649","title":"赠朱元吉卖墨","dynasty":"元末明初","author":"危素","text":"深山闭门二月初，白日雨打梅花枯。野夫读书大石上，粤有一客来吾庐。水杭舟楫陆乘车，来徵后语行江湖。峨峨石峰起云气，下压古井蛟龙居。讵知山人夜烧墨，墨色吹作烟模糊。玄光贯天众星没，草字满壁阴风嘘。述文志者奚假文，通达今古良非迂。悲哉结绳易书契，剖割元气疑无馀。遭逢盛时当返朴，谁复琐细稽虫鱼。远游京师愿寄赠，谨为皇帝书贞符。"}