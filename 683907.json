{"id":"683907","title":"畲宗汉令君谢全椒事归作汗漫游者二十载曩岁以四律寄我方在斋居不能为和今岁复携七绝句见赠一谈而别辄依数报之","dynasty":"明","author":"王世贞","text":"五柳柴桑比更青，新诗字字敌山灵。知君不爱郎官宿，爱向江湖唤客星。美人曾寄红珊瑚，相见仍投明月珠。十五秦城偿不得，老夫无计且卢胡。七子中原雅唱酬，向余何事晚方求。但教寻得河源路，天柱昆仑在上头。天许青山换布衣，却防诗社畏金绯。屠郎鼓吻徐郎笑，满载五湖明月归。愧君虚号谪仙人，一点仙源觅未真。可为出山呼小草，山中久自有风尘。十八娘红生荔枝，蚝房舌嫩比西施。更教何处夸三绝，为有畲郎七字诗。一炬丛祠逐楚瞳，令君独有狄家风。从他愤惋难为报，与说咸阳三月红。"}