{"id":"560477","title":"雪景禁体为吴德明作","dynasty":"明","author":"徐庸","text":"晓寒暮寒楮衾薄，同云密布萁灰落。乾坤上下冰壶里，瑩洁一尘浑不著。柴门深掩茅屋静，屐齿无人到山郭。千林叶尽少生意，只有花魁绽葩萼。毫奢输与富家子，此际追欢正为乐。销金帐暖拥珠翠，酒泛羊羔恣酣酌。红炉兽炭腾春雾，门外从教朔风恶。岂知途路有羁旅，行李萧然罄囊橐。天涯岁晚滞归去，十载星霜笑漂泊。礼年宜瑞独不宜，况复空江涛浪作。伎㒧沙际招度人，济川有舟直可托。人生出处自有定，世上那得扬州鹤。冰髯撚断呵冻手，玩图赋诗思横槊。"}