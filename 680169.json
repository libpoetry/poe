{"id":"680169","title":"正统癸亥营建纪成十四韵","dynasty":"明","author":"陈政","text":"昭代承平日，车书万国同。华夷歌至德，民物囿淳风。土宇今何广，京师古所崇。龙飞乘大运，鸠聚役群工。郢也操戕斧，垂哉立斲砻。经营来子庶，奄忽见神功。日月光三殿，乾坤辟两宫。词司星拱北，庶府水朝东。扑地檐楹众，参天栋宇隆。螭头蹲雾豹，珠网绚朝红。大势千秋壮，宏规百度雄。巍峨齐景亳，辉赫过岐丰。帝业垂无极，人心仰建中。赋诗纪成绩，三祝效呼嵩。"}