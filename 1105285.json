{"id":"1105285","title":"赵尉送菜","dynasty":"宋","author":"方岳","text":"岂可常贫料此翁，斋盂顿有玉珑松。春山药草能同饭，夜雨茅堂未缺供。杞菊共传寒绿赋，柴桑不隔紫霄峰。冰瓷嚼出宫商羽，一洗人间芥蒂胸。山云一坞住山翁，菘韭成畦带雪松。飞食肉奚关我事，乳蒸豚亦为谁供。衡茅高枕人间世，蓑笠归锄雨外峰。曾读坡公菜羹赋，断无尘土到奇胸。"}