{"id":"1045186","title":"和李自明","dynasty":"宋","author":"徐积","text":"自明多奇辞，更为奇怪歌。好共卢仝骑绿耳，吟哦直上昆崙坡。更令张旭辈，醉中挥笔书嵯峨。安用呼老子，两脚跨橐驼。有命得坚疾，无术除沉痾。一从水木迭用事，肺为废物囚网罗。而况小暑之后有初伏与大暑，更添热厉兼昏魔。骨閒赫赤炭丸走，皮上烘炙铁手摩。有时一屋之内但觉汤火近，不辨镬与锅。手持匕箸腹先胀，酒到喉咙颜已酡。青黏漆叶无所用，鸟伸熊顾其奈何。五脏孰云可湔洗，百骸终恐生虫窠。脱身难上赤霄路，梦魂忽泛沧溟波。沧溟尽处是星汉，有人常弄机与梭。枯槎去后更无客，历历赤桂来经过。取得良书挂牛角，持将斗柄吞明河。但把明河吞满腹，不去龙田拾瑶玉。便控鳌头出海来，霞点云痕在眉目。起穿两柳行青莎，怪歌使我须吟哦。吟哦作文非小事，要为法度后世无讥诃。大抵文章本诸内，归之无憾斯平和。拟之于经辅之友，精讲明辩相切磋。君虽病肝，其心可用教。我虽病肺，心亦不自阿。日夜思索，已矣老矣，所学亡失多。"}