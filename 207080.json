{"id":"207080","title":"王简卿侍郎以诗赠王孟同王成叟之侄也辄亦继","dynasty":"宋代","author":"叶适","text":"季父昔从我，寒灯听微更。强扶瘖聋和，误策蹇跋行。坐令两销落，无复一峥嵘。宜汝逝不留，出门访咸英。大溪逢侍郎，拆洗心胸清。新诗发妙意，说尽文字情。侍郎盖代豪，平蛮蚤垂名。览书五行下，援笔千人惊。点化谢琱刻，涵濡透晶荧。林黄橘柚重，渚白蒹葭轻。褰裳念数往，岁晏霜雪零。"}