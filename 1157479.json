{"id":"1157479","title":"虾蟆","dynasty":"唐","author":"白居易","text":"嘉鱼荐宗朝，灵龟贡邦家。应龙能致雨，润我百谷芽。蠢蠢水族中，无用者虾蟆。形秽肌肉腥，出没于泥沙。六月七月交，时雨正滂沱。虾蟆得其志，快乐无以加。地既蕃其生，使之族类多。天又与其声，得以相諠哗。岂惟玉池上，污君清冷波。可独瑶瑟前，乱君鹿鸣歌。常恐飞上天，跳跃随姮娥。往往蚀明月，遣君无奈何。"}