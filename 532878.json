{"id":"532878","title":"答徐山人","dynasty":"明","author":"黎民表","text":"东风二月沙尘起，旅邸相逢徐孺子。敝裘短褐常不完，素发萧萧垂过耳。往年书记云中城，五侯书币来相迎。听葭不独知风角，聚米兼能画地形。拟使阴山无黠虏，坐清沙漠报承明。纨裤之徒何碌碌，卫青本自兴奴仆。鹦鹉才高不受羁，汗马功多谁见录。归来环堵空萧然，万卷丹书徒在腹。天涯过我情更亲，劝予俛首甘风尘。高冠大爵世岂乏，何必文章能致身。我谢君言良太苦，九牛一毛何足数。丹青本自图岑邓，汗竹谁曾薄巢许。干旋造化由群公，苏息苍生赖明主。石田茆屋可盘桓，阁皂罗浮相对看。缁尘汗衣且归去，秋风落尽青琅玕。"}