{"id":"1236600","title":"次韵余太常观国招抚江南航海至新会八首","dynasty":"元","author":"罗蒙正","text":"日月行天豁翳昏，茫茫元气载重坤。三山在望端倪阔，万水朝宗海独尊。飞驭羲和凌若木，穷河汉使到昆崙。功成得似班司马，绝域生还度玉门。凤掖珊瑚响佩珂，龙池风暖绿生波。节辞仙仗排阍去，帆趁春潮带雨过。北极神君尊帝座，南箕星象逼天河。骚人旧是潇湘客，几濯沧浪发浩歌。鸿濛气接泬㵳天，夷獠争迎汉使船。骇浪千重行处雪，齐州九点望中烟。神游太乙仙藜外，身在灵生海市边。玉署词华君独步，声名知不愧卢前。三殿传宣敕使来，皇华后彩焕中台。方蓬瑞气翔双凤，渤澥涛声殷万雷。云梦心胸吞芥蒂，丘山名节冠崔巍。秋期归对金莲直，人在中天白玉台。绣斧承恩霄汉间，节旌南去几时还。苍茫析木津头路，缥缈云鳌海上山。禁苑花浓今正发，扶桑弓健旧曾弯。并游群俊长相忆，逸驾重来许共攀。世教湮微竟孰扶，空嗟《禹贡》旧舆图。北庭淑气仍燕赵，南国遗风尚越吴。弭节晓云三岛近，濯缨秋水一尘无。九重前席长沙傅，莫惮严程听鹧鸪。天开阊阖百官朝，贤俊宁烦束帛招。丹凤九重传凤诏，苍龙万里过龙标。飘飘高步瀛州客，袅袅馀音赤壁箫。归路湘南芳草遍，清风离思转迢迢。舳舻千里快乘风，百粤三韩去路通。岛树隐霞春绰约，梅花吹雨晓空濛。水环鳌极坤维碧，云捧蓬莱日色红。驰志伊吾鸣剑夜，中兴今待汉臧宫。"}