{"id":"610755","title":"聚星行","dynasty":"明","author":"邓云霄","text":"主人已解青铜章，召客邀欢夜未央。文星炯炯当空长，清淡辉映玉琅琅。词人者谁钱与王，曹生角敌能擅场。横飞彩笔森开张，雅歌方罗杂伎将。俳优小伫列成行，妙舞法曲梁尘扬。泠泠天籁中清商，何必蛾眉出洞房。有酒如蝇琥珀光，更看鸭绿类鹅黄。蒪丝鲈脍佐飞觞，百壶万斛谁禁当。鲸吞灵擘乐且康，况兹携手限河梁。酒徒遥忆旧高阳，离怀应以醉为乡。嗟余作令六载忙，攒眉折腰贵人傍。谁云单父不下堂，戴星空自惭踉跄。今夕何夕华灯煌，一洗尘梦付黄粱。仰面长歌问彼苍，肯容豪客发清狂。便当散发游扶桑，上朝三十六玉皇，下笑金母鬓如霜。谁能局趣待含香，更筹边障事戎羌。古来佳兵戒不祥，荒服不至归白狼。万年王道本金汤，玉门长辟甲士藏。欲进此策排天阊，圣人垂拱寿无疆。徐征墨客侍御床，来仪威凤鸣高冈。劝君聊暂依东墙，会见鹤书出上方。"}