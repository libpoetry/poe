{"id":"974062","title":"抚州城外作","dynasty":"宋","author":"赵蕃","text":"城中一雨仅飘洒，城外此雨乃霈霶。分龙古语信不妄，不尔惠施何偏方。我行驱车一何忙，早起犹乘昨夜凉。旧闻既雨晴亦佳，岂但蕙叶蒙宠光。早禾已秀半且实，晚禾已作早禾长。不惟稻陇有佳色，菜畦苗叶相与昌。园丁采撷入城市，不用涤濯临沧浪。我虽无田岂无圃，归计不决空傍徨。翻怜买菜籴占米，烟火薰人官道傍。"}