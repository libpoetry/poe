{"id":"1143732","title":"续评史二首 向子平","dynasty":"宋末元初","author":"方一夔","text":"贵者不如贱，桑麻鄙簪缨。富者不如贫，布荆胜珠琼。子平悟损益，持论悍且精。并敌就一向，力与世俗争。所以昏嫁毕，洗然外浮名。投迹崖巘中，便足了一生。颓波不可挽，滔滔自东倾。惟有吾由我，去留听从卿。昔有严将军，积气壮穷峡。维时汉道季，貙鲸溃河郏。我公弛长缨，不闭蛇虎柙。尔军从何来，两强力相压。天未厌乱离，龙去留空匣。区区报主情，盟血不受歃。笑谈履刀锯，性命轻一掐。吾但戴吾头，卿自用卿法。"}