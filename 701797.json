{"id":"701797","title":"园居杂兴四十三首 兰","dynasty":"明","author":"黄衷","text":"甘露香何古，枯桐调自高。花边闲处士，不解怨离骚。自抱幽人况，宁辞青女霜。一枝秋圃上，爱杀浅鹅黄。老气苍莓合，幽英屑玉开。有人曾赏味，道是月中才。疏梗苍蟠铁，芳须嫩缀金。情知花韵别，那藉草堂吟。轻紫含精白，孤香逼晚风。居然岁寒思，除是玉梅同。偶植还篱落，春风也弄芳。三千宫黛晓，休妒露华香。丹蕤攒宝相，此种贺州来。千叶滇南白，都非越客栽。惯得誇明丽，曾依画省郎。几枝斜映水，浮弄紫霞光。并房金粟密，剪缬浅红光。莫把山丹看，临池夏日长。高花初喷雪，嘉实亦维时。可似西池品，还应曼倩知。叠绛迎春旭，何曾解拒霜。幸观形色外，须信有骊黄。浮俗狎孤艳，誇名赛玉环。愚溪初有赋，憔悴感朱颜。剪刻天孙巧，龙髯紫蔓敷。春风百子帐，香暖玉流苏。戢戢红葩静，亭亭翠幄深。可希金玉誉，恨是未虚心。南薰破孤芳，天然去雕刻。惟有昆崙僧，知是江妃物。恻恻古帝魂，血尽江草湿。满放春山花，赭遍春山色。种种江湖思，虚疑草有神。只今尘土客，但忆浣衣人。秋花照远林，蕊蕊真形色。恐有北场鸡，介羽割丹帻。移根曾宿雨，舒干渐如铜。试问风霜操，终齐十八公。曾访罗浮隐，梅花别有村。旧盟寒未得，移植卧云轩。□贝秋风实，丹砂夏日花。何年安石国，不上指南车。总爱酡颜浅，谁知玉骨寒。昨宵孤月影，亦上曲栏干。自冠莆阳谱，还栽野客家。所希收令实，未恨少名花。谁接东洲本，稽山浪得称。他时红粟颗，知映玉壶冰。花解冲寒放，将同白柰栽。粤人浑未识，呼作贺正梅。最爱融春晓，飞花月满台。冰浆传赐好，何似小园栽。我观龙象相，千手各有执。愿化青林株，手手垂宝实。闻道龙城野，金苞亚绿云。么么三两树，何处比封君。色近坤裳正，香藏翠袖春。世情甘渍密，谁道味非真。芳根连楚泽，题作洞庭君。几树园池上，相看岁未分。昔进温成御，惟闻自吉州。荔枝天下品，曾掩玉环羞。巴陵标榜在，谩得绿为名。不见清霜晓，黄金铸却成。团团车盖绿，灿灿御袍黄。只许牙盘荐，那薰锦帐香。纤末心皆赤，新成实已嘉。豳风终可咏，底用大如瓜。名次楞梨录，遥分桂岭阴。嗟嗟萧较理，寄恨满苍林。第功虚药笼，献颂自春朝。畸客无芳思，犹堪赋远条。先春辞枳棘，凉露净篱边。听到神厖吠，悠悠几百年。朝采决明花，暮采决明实。他日偓佺翁，见我真颜色。散走青蛇蔓，阴宜野鸭沙。溪翁三百岁，几食并头瓜。闽圃红穰子，吴中锦荔枝。江乡多此味，下箸涕还垂。稍拟崆峒侣，玄衣惜未深。闲林风露夕，梅月送清音。数十眠莎净，多缘化舄飞。白翁云水性，却恋钓鱼矶。满尺仍青鬣，纤纤鳞已金。陶朱三岛业，未见化机深。"}