{"id":"817300","title":"寄赠乔山人兆三兼订游山之约三首","dynasty":"清","author":"戴亨","text":"遁迹西峰麓，生涯获遂初。俗尘终岁隔，灵境百年居。割蜜攀岩石，分泉养蛤鱼。随时招近局，尊酒狎樵渔。沃土耕耘暇，无营不散襟。寻僧过寺惯，拾菌入云深。遐契岩栖境，閒生泉壑心。柿丹秋有信，将拟踏霜林。邈矣超尘境，跫然有足音。清心对流水，聪耳听鸣禽。适俗原非愿，高栖素所钦。兴言随杖履，幽梦结遥岑。"}