{"id":"317704","title":"贺新凉·卓尔吾能说","dynasty":"现代","author":"苏渊雷","text":"卓尔吾能说。诵新词、陶酣屈醒，餐英巾葛。零雨停云犹寄想，况对乌丝白雪。且伴我、扁舟散发。入手琼章天外降，恰衔杯弄影邀明月。谁为我，坐横瑟。鸾飘凤泊轻言别。怅徐公、佳人未至，碧云暮合。老去君平齐得失，赢得重帘风骨。漫疾首、诗骚响绝。万古烟霞楼百尺，有人中佼佼铮铮铁。工铁体，声声裂。"}