{"id":"816842","title":"杂咏二首","dynasty":"清","author":"蒋春霖","text":"道旁谁家儿，落日荷锄立。面目同焦禾，问之惟掩泣。先人有田庐，寡母知纺绩。岂曰乏盖藏，人言非其实。兵符促星火，徵粮先下邑。长官重军令，小人急所急。前年卖大屋，去年倾宿积。今年耕牛死，有田种无力。昨闻道路言，复有北寇逼。何时罢战争，贫穷得安息。海陵地卑湿，无山水色浑。城西有高阜，云驻鄂王军。鸿名重千祀，遂令培塿尊。仰瞩极云汉，俯视尽川原。天风聚万籁，时闻笳鼓喧。东南久用武，豺虎今尚存。千里接斥卤，被野禾黍繁。馈饷恃仓积，防禦非空论。登临望烽燧，眷言思故人。"}