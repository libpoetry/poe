{"id":"1039053","title":"腊日出猎近交","dynasty":"宋","author":"韩琦","text":"悲风吼林霜草白，杀气棱棱惨空碧。因畋讲事比其时，况值嘉平农已隙。暂整和门出近郊，猎猎旌旗原烧赤。狩场一望天四垂，貔虎意豪犹恨窄。鼓动围开翼复箕，人知部分如刀划。飞刊窜伏不得暇，狡兔幸生徒奋掷。饥鹰眼捷翅头健，下鞲风发无虚搦。鹘拳交击或未仆，继嗾韩卢追以咋。忽穿丛薄失所捕，耻焉便纵摩霄翮。不似寒鸱得腐鼠，傲然直视鸳雏嚇。乌鹑鹊雉曷足数，亦有晨风竞搜索。其间骇兽欲陵突，焊卒争趋矜手格。前驱返旆弗及舍，邱山大委虞中获。翻车泻酒犒士众，万刀刲肉恣燔炙。塞防寓令岂徒然，不在诗人刺荒癖。王者设官犹取众，大奸宿猾许擒扼。乘时废职莫自效，勿谓鸷鸟无全策。别有老狐智计巧，只就高城营窟宅。疑冰识扱行步稳，此日胡由见踪迹。雕兮雕兮未得志，将军愤懑如何释。"}