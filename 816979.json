{"id":"816979","title":"赠严冬友","dynasty":"清","author":"鲍之钟","text":"淮南秋杪见飞鸿，萍梗无端接远风。海内有情吾辈在，天涯多病几人同。殷勤酒盏违官阁，珍重吟笺托钓筒。柳色已残梅信早，凭谁折寄慰匆匆。丁卯桥边旧有村，维舟相访值黄昏。客愁近转山阴棹，乡梦遥连白下门。云暗西津分雁影，月明南浦失潮痕。林宗此日方游艺，剪韭何人共夕飧。"}