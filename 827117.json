{"id":"827117","title":"水调歌头  贺无咎新居","dynasty":"清末近现代初","author":"刘永济","text":"心迹两无累，随处有衡门。未闻买山巢许，此语最清真。尝笑四门博士，送人盘谷归隐，圭角苦嶙峋。我爱陶彭泽，离世不离群。飞云履，灵寿杖，华阳巾。偶出徜徉荒肆，太息劫灰新。坐对真人白水，闲数王朝霸代，年历漫纷陈。兰玉看争秀，云构喜长春。"}