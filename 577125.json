{"id":"577125","title":"题方方壶武夷山水图","dynasty":"明","author":"陈琏","text":"金门羽客方方壶，作画不减高尚书。锦囊玉轴幸披睹，乃是武夷山水图。武夷只在建溪上，翠岫璚峰郁相向。半空楼阁架层崖，一叶渔舟弄新涨。闻有仙人驻紫烟，自呼白鹿种芝田。九曲棹歌谁复听，幔亭风景世犹传。我亦平生亲画史，落笔时时追董米。方壶况复夙所慕，偶睹斯图心独喜。看罢令人逸兴新，清泉白石许谁邻。世上神仙何处问，人间却忆杜徵君。"}