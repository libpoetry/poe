{"id":"175849","title":"晋·日昃无全照","dynasty":"宋代","author":"刘子翚","text":"日昃无全照，南迁事仓忙。龙谣方协瑞，星衲已告亡。凌迟百年运，凛凛危莫将。向来问鼎人，项背常相望。环宫白羽列，面阙鸣弦张。膺图未跻泰，卜世岂有长。独怜短辕公，推刃杀忠良。百身嗟莫赎，一恸鬓成苍。时移事亦更，为宋复为梁。惟有采石潮，年年到前岗。"}