{"id":"1131843","title":"新居用韩昌黎诗辛勤三十年以有此屋庐为韵作十诗","dynasty":"宋","author":"蔡戡","text":"我家本儒素，为吏廉而贫。所仰斗升禄，役役常苦辛。无地可置锥，有釜多生尘。空馀清白操，以此遗后人。忆昔少年日，抗志期青云。宦游三十载，所历多艰勤。四持湖海节，再饷江淮军。全家得饱暖，何以报吾君。独醒众所忌，尸素心怀惭。既有不堪七，岂止宜休三。再刖皆自取，百谪其犹甘。归欤一丘壑，卜筑兰陵南。晏子近嚣尘，萧何处穷僻。我居城市间，而有山林适。一水带清泚，万竹环翠密。亦足了此生，人寿稀七十。南轩款佳客，北堂奉高年。两庑辟数舍，幼累聊伏跧。未能大门闾，岂暇周墙垣。求足何时足，万事姑随缘。我居本宽馀，湫隘良有以。子舍虽不多，聚族五百指。月俸均薄少，晨炊共甘美。忧责丛一身，冥行不知止。庭前植三桂，门外栽五柳。有禽号仙客，爱莲呼静友。邻墙竹千挺，晚色落杯酒。终日对此君，乌知非我有。旁有十亩园，荒秽久不理。荷锄薙榛芜，连筒灌桃李。因高筑小坡，就下凿深沚。杖屦日往来，居閒赖有此。我亦大痴人，劝者多不足。抖擞囊中金，倾倒囷内粟。虽云壁徒立，尚有田可鬻。百口勿啼饥，张颐仰看屋。平生湖海气，志广更才疏。致君初无术，许身一何愚。慨念天下士，四海无家居。但愿庇广厦，不唯爱吾庐。"}