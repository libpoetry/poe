{"id":"679314","title":"漫翁诗","dynasty":"明","author":"杨巍","text":"子美称漫郎，次山号漫叟。两公皆伟人，斯名传不朽。予本疏阔士，且与病为偶。性惟率其真，名不居其右。虽尝为文章，不习韩与柳。诗韵尚未谐，况能辨好丑。亦尝涉世故，世故良难剖。轨事与抡材，舛错恒八九。自信惟此心，得失两无有。所幸遂归来，惟与鹿豕友。耕也不知获，渔也不用笱。富贵若浮云，诗书成敝帚。于今年八十，万事空回首。茫茫视天地，未知谁长久。仍欲惜豹文，仍欲竞鸡口。纵得千载名，何如一杯酒。岁月自盈虚，吾生无誉咎。从此称漫翁，可并古人否。"}