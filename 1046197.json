{"id":"1046197","title":"和酬子瞻内翰赠行长篇","dynasty":"宋","author":"杨杰","text":"云涛拥开沧海门，鼓鼙万叠鸣江村。仙翁引我峰顶望，耳目惊骇难穷源。黄金铸鲸为酒樽，桂浆透彻冰雪盆。吴歌楚舞屏不用，夹道青玉排云根。经纶事业重家世，昔闻父子今季昆。九丹炼就鼎灶温，刀圭足以齐乾坤。我行欲别湖山去，为我索笔书长言。照乘不假明月珠，自有光焰生轺轩。"}