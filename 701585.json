{"id":"701585","title":"李表弟绰送紫霞绡菊有感二首","dynasty":"明","author":"黄佐","text":"遥遥太清家，灼灼开紫霞。万朵英琼瑶，不数萼绿华。昔侍明光宫，昭容美如花。户外小垂袖，六龙驻云车。归来阅秋霜，对尔何所嗟。璧月流素天，皎镜涵万里。澄澄交影中，见此娥仙子。霓衣曳明霞，微步绿云起。嫣然东篱下，黄金何足睨。莫问桃花源，烟津渺流水。"}