{"id":"1215593","title":"投赠郑守光远三十韵","dynasty":"元","author":"黄镇成","text":"累洽开皇极，分藩重守臣。列茅周土旧，分竹汉符新。师帅能宣化，仪刑最近民。隼旟张日月，雉阁丽星辰。地纪逾荒服，天光照远人。选材归德器，分命耸朝绅。一代文章伯，群心怙恃亲。祖风先蔼蔼，家学早振振。听履曾驰誉，工书固绝伦。九苞腾鸑鷟，千里骤骐驎。仗引陪供奉，官联属选抡。河源通析木，星象拥勾陈。暂辍中朝绂，来纡外府轮。土风连太末，山节耸全闽。佐乘临漳浦，褰帷入剑津。近河能借润，依烛解光邻。化雨苏民望，祥风洗瘴尘。裤襦歌已浃，刀剑俗咸悛。山郭惟樵郡，封邻接海濒。地偏田少沃，土狭户多贫。捐瘠饥瘥并，流亡寇役频。震凌思大厦，枯蘖徯洪钧。幸借循良牧，咸依抚字仁。昼长帘似水，更静月如银。赤社分南服，清都拱北辰。报看三月政，和睹万家春。少日探经笥，颓年愧席珍。雨畦仍把耒，风艇自收缗。喜见瘳民瘼，无由传吏循。祗须成德化，濡笔颂坚珉。"}