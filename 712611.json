{"id":"712611","title":"送陈大涉还长沙","dynasty":"明末清初","author":"陈恭尹","text":"我衰日闭户，况兹炎暑时。偶然步林竹，小卧园东陲。有客来叩门，童子例云辞。醒来见名剌，客远不及追。寻君就旅次，兼读所贻诗。如睹渥洼龙，神骨森权奇。如运成风斤，挥斥罔不宜。忆昔少壮年，君乡曾久羁。徘徊上衡岳，沿溯越湘漓。潭州多遗逸，唱咏夕忘疲。日月不相俟，烽烟中间之。屈指四十载，存者皆孙枝。君来何所闻，欣欣如见思。老马纵识途，筋力已不支。何以赠君言，良时今在兹。"}