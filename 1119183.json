{"id":"1119183","title":"和方机宜","dynasty":"宋","author":"陈宓","text":"侵晓同穿紫翠寒，轻云随步去仍还。谁言滨海无多地，著得擎天有底山。空阔望中愁目短，险巇历尽觉心顽。石田樵汲真堪絬，岂惜疏茅结一间。绝顶樵翁总是仙，花红草绿自年年。琼楼玉宇成虚诞，盘石长松足醉眠。小窦偏能施雨泽，深崖常恐出云烟。游人合作宿山计，家在孤城返照边。"}