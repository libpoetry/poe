{"id":"815854","title":"浣溪沙 四时闺词","dynasty":"清","author":"顾太清","text":"杨柳丝牵春日迟。小楼人困落花时。枕痕自向镜中窥。帘幕绿阴风荡荡，秋千红索影垂垂。一声轻脆啭黄鹏。一局棋消夏日长。林兰初放满盆香。轻罗小扇引微凉。花外斜阳蝶晒粉，帘前软语燕窥梁。兰汤浴罢晚梳妆。爽气怡人秋日清。银床落叶嫩凉生。闲邀女伴试瓜灯。灼灼流萤深院静，纤纤新月一钩明。蛛丝乞巧祀双星。六出花飞冬日寒。金炉拨火炷沉檀。一杯清茗啜龙团。梅蕊迎风香细细，竹稍压雪叶攒攒。阿谁忍冻卷帘看。"}