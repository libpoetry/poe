{"id":"804695","title":"鹅湖灯市词","dynasty":"清","author":"华守谟","text":"鹅湖灯市白如昼，春色晴明社公后。市人喧逐声如雷，十字三叉竞奔走。筠竿高架矗天衢，锦树彩缯新结构。蚖膏昭灼烧长空，凤脑辉煌耀墟囿。罘罳岂必尽琉璃，楼阁果然皆锦绣。昔闻汉帝张九华，照见百里延广袤。又闻唐宗上元夕，灯轮廿丈冲列宿。东官涂鸦金碧联，西京盘螭鳞甲透。绿桂烟微出禁帷，金枝焰远摧官漏。雁足铜驼制不同，千载盛世传闻旧。鹅湖一曲抱村居，水碧山青环翠秀。沿堤春树万人家，年谷丰登拜神佑。日排彩仗夸陌头，夜燃华烛绕街右。梨园子弟播新声，南部笙歌陈雅奏。细响还将玉笛吹，洪音并向鲸钟叩。火盛传观远近闻，阛阓喧阗人辐辏。蓬门绣户遍高下，皓齿童颜统长幼。西园才子舞珊鞭，南国佳人飘翠袖。筵开玳瑁新姻娅，杯送玻璃旧婚媾。镇日频倾十贯钱，连宵直过三更候。更有鸡坛文秀士，四壁藏谜看射覆。得间偏从古籍翻，乘机却用精思斗。宋元曲里检牌名，孔孟书中寻句读。雅人俗士互推祥，得采曾教毛颖侑。颂扬盛世制新词，乐事今朝欣邂逅。独是春来雨泽希，天将胜举生成就。豹髓龙膏架上焚，南油西漆市中售。白日天光夜未昏，黄柑酒暖春同侑。十口酣嬉猛省回，神前额首祈天宥。皇恩即刻沛甘霖，敬祝九重无量寿。"}