{"id":"1069757","title":"送光上人还湖南光丞相吴元忠之母弟旧名惇字元常以进士入官已而弃家祝发云","dynasty":"宋","author":"叶梦得","text":"弃家忽若遗，四海吴元常。轩冕安足轻，妻孥等毫芒。古来惟仁者，有勇故莫当。枨也自多欲，此心焉得刚。相君抱壮烈，慷慨志亦偿。徒悲萧长倩，屡折终堂堂。子居真俗间，袖手每在傍。十载复相见，挂帆上潇湘。我居卞峰颠，万仞凌穹苍。何时一茅屋，共结两道场。"}