{"id":"695029","title":"楚江秋晓次石田翁韵","dynasty":"明","author":"明秀","text":"睡起长年报水程，江花无数傍船明。汉阳人语舟横渡，夏口鸡鸣月近城。寂寞阵图诸葛计，支离心事杜鹃行。却从岁序悲黄叶，一夜湘潭白发生。草寒霜渚梦悠悠，衡岳西风落木秋。病里断猿司马泪，吟馀残月仲宣楼。自怜江汉犹迟暮，谁采城蓉寄远游。鸿雁一行斜不度，水光山色满汀洲。山川摇落露华晞，野寺鸣钟破曙晖。千里人烟江郭静，数声渔笛水禽飞。寒催刀尺风霜早，日远关河信息稀。丛菊又开身在客，长沙谁念未成衣。"}