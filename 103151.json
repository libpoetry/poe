{"id":"103151","title":"希深惠书言与师鲁永叔子聪几道游嵩因诵而韵","dynasty":"宋代","author":"梅尧臣","text":"闻君奉宸诏，瑞祝疑灵岫。山水聊得游，志愿庶可就。岂无朋从俱，况此一二秀。方蕲建春陌，十刻残昼漏。初经缑氏岭，古柏尚郁茂。却过轘辕关，巨石相撑斗。夕斋礼神祠，法衮被藻绣。毕事登山椒，常服更短後。从者十数人，轻齎不为陋。是时天清阴，力气勇奔骤。云岩杳亏蔽，花草藏涧窦。旁林有珍禽，惊聒若避彀。盘石暂憩休，泓泉助吞漱。上窥玉女窗，崭绝非可构。下玩捣衣碪，焜燿金纹透。尹子体雄恔，攀缘愈习狃。欧阳称壮龄，疲软屡颠碚。竞欢相扶持，芒屩恣践蹂。八僊存故坛，三醉孰云谬。鄙哉封禅碑，数字昔镌镂。偶志一时事，曷虞来者诟。绝顶瞰诸峰，隘然轻宇宙。遥思谢尘烦，欲知群鸟兽。韩公传石室，闻之固已旧。当时兴稍衰，不暇苦寻究。东崖暗壑中，释子持经咒。于今二十年，饮食同猿狖。君子聆法音，充尔溢肤腠。尝期蹑屐过，吾侪色先愀。遂乖真谛言，兹亦甘自咎。中顶会几望，凉蟾皓如昼。纷纷坐谈谑，草草具觞豆。清露湿巾裳，谁人苦羸瘦。便即忘形骸，胡为恋缨燰。或疑桂宫近，斯语岂狂瞀。归来游少室，崷崒殊引脰。石室迢递过，探访仍邂逅。扪萝上岑邃，僊屋何广袤。乳水出其间，涓涓自成溜。凡骨此熏蒸，灵真安可觏。霞壁几千寻，四字侔篆籀。咸意苔藓文，诚为造化授。标之神清洞，民俗未尝遘。忽觉风雨冥，无能久瞻扣。匆匆遂宵征，胜事皆可复。俚歌纵喧讲，怪说多鲛糅。凌晨关塞阳，追赏颜匪厚。穷极四百里，宁惮疲左右。昨朝书报予，闻甚醉醇酎。所嗟游远方，心焉倍如疚。"}