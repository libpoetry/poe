{"id":"691492","title":"再和谩书韵","dynasty":"明","author":"李贤（原德","text":"金令初行已退炎，一琴山水坐垂帘。竹林带雨枝还重，果实经霜味正甜。灿灿黄花娱晚节，萧萧白发映脩髯。人生出处何须虑，静对韦编独玩占。可畏无如夏日炎，凉风俄喜到疏帘。烟松结翠寻常润，霜柿垂红分外甜。秪向云途坚大节，肯缘诗句断长髯。平生自信行无妄，睡觉还将吉梦占。要路争趋气势炎，独凭书几静钩帘。疏慵不较人情暖，淡薄非憎世味甜。兴趣知浓尘外梦，形容看老镜中髯。立心肯似脂韦软，龟策何劳郑尹占。蠢钝形躯不奈炎，偏宜露顶坐风帘。高才处世如舟险，佞口交人似蜜甜。几上遗编开睡目，琴中流水拂垂髯。客来忽见平生友，好是灯花昨夜占。小窗已减数分炎，的是今朝雨一帘。立志光阴须寸竞，养生滋味戒多甜。思乡远望频回首，得句长吟一奋髯。莫讶蓍龟成亹亹，从来谋事贵先占。"}