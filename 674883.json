{"id":"674883","title":"紫团山人歌","dynasty":"明","author":"田汝?","text":"紫团山人并州客，北走燕云南梦泽。壮志真翘海岱云，逸思生风追李白。迩来访我梁王台，花朝月夜倒金罍。凭高醉拟菟园赋，吊古谁怜司马才。知君学是子云流，甘泉献赋未蒙收。三年独绕荆山哭，四海空持宝剑游。弹铗青门聊系马，看花紫陌暂登楼。几经笛里关山月，尽是苏卿六国愁。五月黄河漭浩浩，扣舷送子伤怀抱。白浪龙门倒雪山，黄云碛石连烟草。千载论交有孟韩，山高天远忆重欢。临岐把袂何为赠，对酒惟歌行路难。"}