{"id":"1058563","title":"送新广西提刑曹司勋","dynasty":"宋","author":"华镇","text":"勋业平阳重，才华子建先。高风延世济，大笔得家传。事至皆游刃，辞新尽应弦。从容登桂籍，慷慨躐英躔。不下文弥蔚，曾磨质更坚。鹓鸿倾义路，旒扆赏辞编。善诱恢师范，良图?幕莲。雄鸣声阔达，高举势腾骞。中外资裁制，交游喜荐延。入趋兰省秘，出拥绣衣鲜。封域三苗旧，江山五岭连。楚风轻有素，蛮俗混难铨。飞挽归丰羡，经营出静便。霜威严不试，镜照朗无前。玉石胸中判，龙蛇度外捐。冥心投至理，寓兴起新篇。不羡怀沙洁，羞称赋鵩贤。团茆方息驾，隐几欲忘筌。杯水澄朝彩，炉香炷久烟。有馀论墨妙，无问及筳篿。华实湖湘外，声名日月边。泥封俄迅激，竹律未周旋。畏景明流石，薰飙穆汎弦。星车躔岭徼，虎节起湘川。雨露恩无外，乾坤施不偏。远民伤侧陋，天子重生全。桂水秦开郡，璇玑舜继年。平反须利器，跋履屈华鞯。贱子曾昂首，清途想侧肩。希声元寂寞，坦履素蹁跹。世路谁为偶，台僚窃备员。机心宁及俗，直道尚侔天。宜襆为郎被，难加出将鞭。神栖南郭隐，心醉北窗眠。大匠微无弃，幽芳早见搴。斲轮惭妙手，倾盖胜华颠。莫叱王遵驭，空矜郭泰船。云移难就荫，蚁慕漫求膻。越峤暄凉异，周班旦莫联。行看践槐棘，应纪纫兰荃。"}