{"id":"604287","title":"丙子三月三日用杜少陵韵","dynasty":"明","author":"张萱","text":"百尺楼前春正新，天公有意娱老人。长林丰草乐更真，花气芬芳草色匀。开门扫径邀青春，衰年有梦仍绂麟。昼长何所事，如渑美酒时沾唇。酒罢何所之，孙曾四五常随身。残山剩水日相亲，墙东避世非避秦。举头叹彼衔芦雁，翻身喜若纵壑鳞。有时溪边閒濯足，有时石上间垂纶。瓦盆石鼎无纤尘，黄粱春韭殊甘珍。阳春有脚花有神，寻芳常涉桃花津。花下持螯日几巡，洼尊泥饮草为茵。唾壶间击歌采蘋，漉酒尚有头上巾。坦荡荡兮，不知何以拟其伦。难窥测兮，生平不喜亦不嗔。"}