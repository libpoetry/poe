{"id":"610238","title":"游七星岩谒萧太史时成昏五羊","dynasty":"明","author":"韩上桂","text":"南探洞壑奇，恍接函关气。七星错落悬，咫尺神都秘。倏有羽衣人，冉冉云鸾至。云鸾缥缈苍梧间，乘风直造蓬莱班。彤霞旭日朝相映，仙舆翠节摇金镮。使我见之心胆堕，握芳讵掷河阳果。突如骥子渴奔泉，白日制断黄金锁。我闻天子之庭多大贝，九鼎璠玙圭璧会。君岂其一照光含，轻盈兀坐冰壶对。扣之声音清以越，黄钟玉磬人从悦。自信平生眼未经，剖肝不复私毫发。况复幽怀宴笑宜，弄人杨柳春风披。投壶雅歌相快意，谓我为材似大儿。乃知羚羊非岞崿，奇情孰与金銮客。岂从秦台玉女弄箫来，或是灵槎泛夜逢鳷鹊。愧我尘心蜕不成，将飞屡滞触藩楹。安得仙人饮我一杯露，飒飒羽翼风从生。"}