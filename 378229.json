{"id":"378229","title":"眉妩·又光风转蕙","dynasty":"清代","author":"蒋敦复","text":"又光风转蕙，暖水生蘋，春意满南浦。一片销魂地，斜阳澹，青青千里何许。绿芜细雨。把翠泥、平野重补。隔杨柳、望不分明里，连天远云树。欲问王孙前度。怅画楼人去，遮断归路。薶玉春山外，红根小、香坟三尺深护，拔心最苦。化泪痕、斑染荃土。莫蝴蝶飞来，烟梦乱壤群舞。"}