{"id":"73715","title":"沁园春·阆风老仙","dynasty":"元代","author":"周权","text":"阆风老仙，颉佩飞霞，翳凤骑麟。况眼窄乾坤，气凌河渭，胸吞渠禄，笔洒烟雪。某水某丘，我觞我咏，物外何曾着一尘。萧闲处，狎沙鸥半席，更许谁分。图开家庆团栾。要说甚、垂弧岳降神。看延桂堂前，斑衣采采，茁兰阶下，玉树森森。绀发长新，丹芝未老，笑傲壶天不尽春。东山好，恐未容高卧，又起经纶。"}