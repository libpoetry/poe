{"id":"813378","title":"采桑子 春日寄怀纫兰妹许庭珠林风","dynasty":"清","author":"李佩金","text":"年年望断春江碧，怕倚层楼。不忍凝眸。山外云山愁更愁。凄凉远梦惟灯见，数尽莲筹。闲却香篝。人在春风冷似秋。红樱斗帐愁难寝，明日花朝。整备无聊。春过江南第几桥。碧天如水横珠斗，豆蔻香烧。韵字纱挑。月写花枝上绮寮。怜君憔悴天涯远，努力加餐。且自寻欢。无恙湖山待尔还。昨闻青鸟传来信，总在秋闲。准拟归船。望得盈盈眼欲穿。天涯消息经春断，知否于归。还是家居。细数邮签紨远书。自从俗事关心后，诗思粗疏。心血都枯。婉转轮肠一字无。"}