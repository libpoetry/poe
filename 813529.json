{"id":"813529","title":"沁园春二首","dynasty":"清","author":"李慈铭","text":"酾酒峰巅，四顾苍茫，黄尘涨天。正花门入卫，纵横部曲，蒲类驻泊，惨淡楼船。炮火金山，阵云铁瓮，回首留都问罪年。感今昔，想淮阳画像，尚动凌烟。布衣梦绕刀环，奈日日从人射虎还。笑马侯已老，偏当曳落，檀公善走，屡拥先零。扪虱恁陵，弹筝睥睨，江左如聊孰比肩。衔杯外，只斜阳衰草，满眼关山。牙尔何为，唇吻之间，谁来抵巇。记免怀学语，常胶香饵，成童毁龀，屡系轻丝。拾慧难防，笑人易冷，深悔年来欠护持。金刚坏，便因风咳唾，珠玉参差。儿曹莫道吾衰。正开窦容君出入时。只未经漱石，砺先难忍，倘逢骂贼，嚼竟何施。蔗滓功劳，齑根身世，未报红绫已若斯。从今世，但投梭善避，不废歌诗。"}