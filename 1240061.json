{"id":"1240061","title":"画山水行","dynasty":"元末明初","author":"张羽","text":"古来名画传父子，唐有二李蜀两黄。吴兴公子冠当代，雍也继之早擅场。宋祖子孙画龙种，毛骨固是非寻常。珊瑚宝玦久零落，空有妙艺传文章。至元天子亲召见，徒步便赐中书郎。奏图每得天颜喜，盛以金匮白玉堂。遂令世人争贵重，门户杂遝如堵墙。雍初腾踔晚一蹶，五陵豪气无时忘。吴姬越娥坐相拥，始肯落笔挥缣缃。五日十日一水石，屏障仿佛生辉光。君家双图何所得，私印乃出牟陵阳。一图汗漫秋水阔，雁鸿排序投潇湘。山僧悄寻孤寺远，客子喜甚高帆张。一图嵂兀众峰出，疏林叶赤天雨霜。消摇巾舄者谁氏，可是商颜之绮黄？风尘澒洞二十载，玉轴锦题多散亡。图书只应天上有，人间那得千金藏。从来好事遂成癖，云烟过眼如毫芒。君不见王家桓家势尽时，复墙走翙不得将。何如城南佳山水，千岩万壑摩青苍。与君对此饮美酒，虽无南宫北苑庸何伤。"}