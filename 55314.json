{"id":"55314","title":"题李易安书琵琶行","dynasty":"明代","author":"宋濂","text":"佳人薄命纷无数，岂独浔阳老商妇。青衫司马太多情，一曲琵琶泪如雨。此身已失将怨谁？世间哀乐长相随。易安写此别有意，字字欲诉中心悲。永嘉陈侯好奇士，梦里谬为儿女语。花颜国色草上尘，朽骨何堪污唇齿。生男当如鲁男子，生女当如夏侯女。千载秽迹吾欲洗，安得浔阳半江水！"}