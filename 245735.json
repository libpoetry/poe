{"id":"245735","title":"兰陵王·和固庵江户听乐用清真韵","dynasty":"现代","author":"王韶生","text":"富山直。几案螺春泛碧。何戡在、仙乐乍扬，急管繁弦动眉色。樱花迷岛国。曾识。游梁倦客。中年入、丝竹写陶，别意幽情织千尺。芳尘渺无迹。任雪印翩鸿，香冷瑶席。齐邦三月忘鲜食。忆狛乐来献，雅音传至。边城迢递并水驿。引腔会南北。清恻。断云积。听帛裂声收，梁绕歌寂。峥嵘岁月情何极。对玉轴图记，恍聆长笛。桓伊谁是，带望眼，泪暗滴。"}