{"id":"978435","title":"上郑参政四十韵","dynasty":"宋","author":"敖陶孙","text":"吾闽天下选，人杰圣时蕃。佐戴高前谍，承家裕后昆。海门当剑立，洋屿焱鹏骞。气色来回互，耆明有讨论。蟠胸三万卷，落笔五千言。地芥垂头拾，天瓢信手翻。馀阴润桑梓，剩馥到兰荪。白日骐驎坂，青春桃李园。扬鬐方泽国，插羽已天阍。伊昔昌能谏，于今弘独尊。夙惊山有虎，已验鹿随幡。带草书签丽，金华讲舌温。履声仍独上，驿置愈争奔。有客迷途甚，劳公倒屣烦。请先陈失马，次第说投猿。漳水头堪白，融峰泪几吞。嵌?辞故里，觚角见脩门。到递吴蚕宿，留交楚雁番。忽通狂客刺，俄返独缧魂。望禄蒲生节，随人柳折圈。天高难发口，地缩会移跟。一昨哄堂暇，深知纳牖恩。印刓聊小靳，缊束更能存。日者叨堂贴，时哉会气元。敢言矜騕袅，复自妒婵媛。末学应须授，群经剩欲翻。恐因鳣发发，复作兔爰爰。光范宽无阈，阶符紫有垣。极知专造化，稍许展寒暄。国论图南纪，边防议北辕。未将蟊火畀，忍使彗旗燔。天步曾留局，皇心重改幡。房奁非久秘，药笼会深掀。豆栈能忘秣，樗材傥入抡。略容偷廪稍，重议洗乾坤。举邑多狺犬，深心寓祝㹠。老身难矍铄，疾眼久眵昏。合浦珠无胫，丰城剑有痕。事多惭蹇叔，议敢及臧孙。馀日知安在，南村定北村。"}