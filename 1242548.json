{"id":"1242548","title":"捕虎行","dynasty":"元末明初","author":"张昱","text":"碧油幢下曹司兵，见义有勇身为轻。平生每得贵人喜，有似花卿知姓名。一朝共听将军令，镇市临平虎尤甚。汝司其兵往捕之，食肉寝皮须要尽。司兵受令即出城，怒气填膺风火生。扬言大明圣人既御世，尔虎何物犹纵横？大刀长戟屯村堡，前期钉牌后断道。村堡喜得司兵来，万夫鼓勇千夫噪。半月捕获十三枚，大槛小车推载回。自言此乃将军令，岂是小人之力哉？将军索酒指其虎，此虎不死司兵死。在官食禄忘其躯，亦是人间好男子。"}