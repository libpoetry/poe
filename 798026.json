{"id":"798026","title":"满江红  闻阮亭罢官之信并寄西樵再叠前韵","dynasty":"清","author":"陈维崧","text":"鼎鼎朱门，满眼是、膨脝腹涨。谁得似、心情半懒，风情微恙。阿堵考君材最下，孔方阻尔书难上。算人间、只有芰荷裳，堪相饷。华不注，樵风漾。辕固里，蚕娘唱。使渐离和曲，杜康佐酿。才子为官休亦好，弟应荷筱兄携杖。记相人、原说使君非，痴肥状。"}