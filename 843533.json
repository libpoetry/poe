{"id":"843533","title":"感怀","dynasty":"清末民国初","author":"李瑞清","text":"神龙怀奇翼，乃在灵渊藏。常恐岁月晚，百卉委风霜。噎噎结沉阴，白日翳无光。烈士独慷慨，抚剑观八方。四海扬洪波，天地为低昂。忧来如茧丝，绵绵方未央。哀啸入青云，此曲断人肠。岁寒知松柏，世乱须贤良。非无万里翮，天路阻且长。我欲回阳辔，使之复东翔。微躯焉足怀，君恩不可忘。"}