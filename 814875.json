{"id":"814875","title":"满江红","dynasty":"清","author":"俞士彪","text":"憔悴支离，能消得、几番春到。满眼是、濛濛飞絮，萋萋芳草。九十繁华随日减，万千情绪无人晓。问酒家、何处是中山，拚倾倒。风过处，残红少。花落后，游踪杳。想佳人此际，双眉慵扫。孤枕梦轻飞去远，小楼书密传来巧。道从今、不许月团圆，天应老。怕杀孤灯，趁暗里、自家眠罢。正沉沉、重关深掩，漏签才下。寒犬惊嗥花下影，飞鼯捎落檐头瓦。细听来、不见有人声，心儿怕。双眼泪，如珠卸。双足冷，如冰泻。怎风儿刚歇，雨儿又洒。雀脑烧残难再热，罗帏放了羞重挂。只消他、一个杜鹃啼，魂销也。"}