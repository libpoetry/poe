{"id":"696454","title":"客边写怀二首","dynasty":"明","author":"郑真","text":"天风杂沓响琳球，千里长淮赋远游。自愧科名登上国，多怜归梦绕瀛洲。城笳声撼芸窗暮，邻火光寒草舍秋。樗散襟期天所放，荒台遗迹认庄周。教官新授得临淮，养拙悬知计已谐。险历冈峦随地势，光看星斗近天街。门前上客簪裾集，馆下诸生砚席排。深愧不才无补报，西风矫首一长怀。"}