{"id":"918121","title":"尤美轩","dynasty":"宋","author":"汪应辰","text":"巉然绝壑临招提，仰视疑欲干晴霓。林峦献状还左右，烟云变相随高低。少日登高不惮远，喘汗赪颜如夏畦。却凭轩槛认行处，一览不待穷攀跻。爱山愿作此轩客，饥火驱出仍东西。青衫乌帽犯尘土，梦想春绿浮凫鹥。归寻舟刻剑已往，扁榜仅能存旧题。道人知我若有失，更附山房拂栱梯。方欣胜观还昔时，忽讶妙语来磻溪。茫茫六合有安宅，恍悟十年行路迷。甘与山僧为逆旅，自使妇姑相勃溪。暗明通壅悉还汝，无所还者吾其栖。但惭屋上复加屋，空费囊中金袅蹄。"}