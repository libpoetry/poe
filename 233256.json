{"id":"233256","title":"石假山·潭溪散人方是閒","dynasty":"宋代","author":"刘学箕","text":"潭溪散人方是閒，真山不爱爱假山。呼童积叠石磊碑，远近便拥峰与峦。晴岚滴翠明窗前，清影挂壁方池边。色侵书帙日华薄，丘壑坐上生云烟。云烟收霏苔藓绿，山石傍头更栽竹。三竿两竿韵不俗，摇荡清风凉意足。方是閒人当此时，以假像真人谓奇。或来静对酌美酒，或来宴坐哦新诗。吟诗搜索萦心脾，酒醉落魄精神痴。吟诗饮酒且不可，况复局上争枯棋。不如对山抚鸣琴，琴心三叠舞胎禽。高山流水存至音，古趣澹泊悦我心。老泉三峰烂木材，百年沉埋安在哉。东坡仇池九华石，只有佳篇傅入集。此山亦独今视昔，与我同生亦同没。"}