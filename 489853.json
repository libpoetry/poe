{"id":"489853","title":"苏文忠公木石山谷题曰遗墨虽存万事非白头添我数茎丝晚来天柱倚空碧却似金门初见时崇宁乙酉五月廿八日皖口舟中作","dynasty":"明","author":"袁华","text":"东坡先生白玉堂，嬉笑怒骂皆文章。南迁再谪过儋耳，笠屐行歌烟瘴乡。平生节义应自许，皦若烈日当空明。一朝骑龙居帝旁，遗墨散落人间藏。经营意匠入遐思，掘笔风雨翻涛江。金镞饮羽猛兽伏，铁网出海珊瑚长。白头门客太史黄，挂席皖口南风凉。仰瞻天柱嗟往事，二十八字锵琳琅。两公书法宗钟王，龙跳虎卧鸾回翔。如何宣和不见录，有愧京下名相望。昔陪外史龙井阳，壁间墨君兀老苍。祝融骑之上天去，抚卷兴怀憎慨慷。"}