{"id":"815486","title":"鸡冠花","dynasty":"清","author":"徐宗干","text":"斜斜整整遍幽蹊，一色名花肖木鸡。移向竹篱钻土早，种来茅店傍墙低。风摇四面秋还舞，露饱三更晓不啼。红紫缤纷争斗艳，日之夕矣小楼西。斗草曾看疑雀弁，莳花有谱种鸡冠。叶零夜雨潇潇湿，顶向秋阳片片丹。碎锦丛中如聚鹬，群芳队里讶栖鸾。谈元窗外虽无语，绛帻依然报晓寒。"}