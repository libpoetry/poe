{"id":"940104","title":"观兖文忠公家六一堂图书","dynasty":"宋","author":"陈师道","text":"生世何用早，我已后此翁。颇识门下士，略已闻其风。中年见二子，已复岁一终。呼我过其庐，所得非所蒙。先朝群玉殿，冠佩环群公。神文焕王度，喜色见天容。御榻谁复登，帝书元自工。黄绢两大字，一览涕无从。似欲托其子，天意人与同。历数况有归，敢有贪天功。集古一千卷，明明并群雄。谁为第一手，未有百世公。庙器刻科斗，宝樽蟠华虫。缅怀弁服士，酬献鸣瑽瑢。插架一万轴，遗子以固穷。素琴久绝弦，棋酒颇阙供。向来一瓣香，敬为曾南丰。世虽嫡孙行，名在恶子中。斯人日已远，千岁幸一逢。吾老不可待，草露湿寒蛩。"}