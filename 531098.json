{"id":"531098","title":"海风行","dynasty":"明","author":"杨慎","text":"苍山峡束沧江口，天梁中贯晴雷吼。中有不断之长风，冲波动林沙石走。只尺颠崖迥不分，征马长嘶客低首。我行其野岁仲春，春寒野阴云物屯。病骨淩兢坐自踬，欲去未到先愁人。山灵相假若有神，纤萝不动停飙尘。鸟鸟声乐旅颜破，仆夫笑语庞眉伸。翻思往昔兰台直，披襟曾奋雌雄笔。金门玉堂远别来，景差唐勒长相忆。飘蓬落羽向南荒，憔悴荣华宁有常。不学回风悲屈子，江边愁结芰荷裳。"}