{"id":"64367","title":"七夕公宴诗","dynasty":"明代","author":"陈邦瞻","text":"梧桐声脱秋声起，迢迢秋色澹如水。天上佳期玉露中，人闲良夜金波里。此时汉使向河源，此夕乘槎犯斗垣。但惊城舍严官府，那识天孙遇河鼓。云阶月地难久留，飘然枯木复乘流。归来不问成都卜，肯信身亲见女牛。从此人疑有天路，俱言河汉清可度。帝子英灵空有人，千秋别泪自沾巾。可怜匹练高楼色，年年愁杀问津人。"}