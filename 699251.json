{"id":"699251","title":"甲午岁丹阳道中即事","dynasty":"明","author":"袁华","text":"览古丹阳郡，兴亡几战争。山横季札墓，江转吕蒙城。坏垒烽埃赤，荒墟燐血明。卖刀仍买犊，何日事春耕。昔年梁武帝，葬父在平冈。皇业寺犹在，萧陵名未亡。石麟薶碧草，玉雁锢黄肠。触事多兴感，悲风起白杨。元戎拥貔虎，开阃镇朱方。勇锐知无敌，骁腾孰可当。阴谋周吕望，决胜汉张良。坐使风尘息，论功宴未央。天设长江险，悠悠万古情。烟光连北固，云气渺东瀛。夜汎金山寺，花游铁瓮城。也知狂李白，乘月醉骑鲸。闻道黄连破，吴侬喜欲狂。渠魁竟授首，遐裔尽来王。洗甲浔阳水，铭功赤壁冈。总戎英且武，疑是郭汾阳。平籴吴东粟，委输江上游。汎舟雍继绛，给饷马连牛。坚壁虽皆破，陈师尚未休。将军身许国，不解虱兜鍪。游侠谁家子，操戈复父雠。剽金当白昼，被酒宿青楼。意气倾京兆，豪华拟列侯。傥逢强项令，枭首在竿头。水军新建节，遴选尽英雄。粳稻千艘发，梯航四海通。斩鲸朝拂剑，闻雁夜张弓。独有玉山客，参谋在幕中。娄港蒙冲发，开帆驾海涛。挥戈当落日，杀贼竟清宵。刀剸犀为甲，鞭驱石作桥。何人投笔研，自拟汉班超。驰驱思欲迷，恻恻重悽悽。去国悲游子，怀乡梦故妻。断沟科蚪聚，灌木郭公啼。独有平安字，缄封手自题。"}