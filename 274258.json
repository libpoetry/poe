{"id":"274258","title":"罥马索·梅苑做此词，易以壮语，仍和其韵","dynasty":"现代","author":"汪东","text":"起徘徊，遥夜钩帘望新月。关河杳杳，客中应把乡情泄。开元旧事，杜陵才调，枉作呻吟无家别。料风前、赤帜飘时，部曲衔枚共争发。幽绝。断厓千仞，碎冰犹冱，王圃瑶林逊寒洁。岁岁偏怜征战，漫空飞羽同摧折。从军乐也，破却强胡，重整归鞭青丝结。万马回、角声吹彻。迥野崩腾蹴残雪。"}