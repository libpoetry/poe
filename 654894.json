{"id":"654894","title":"陈汝玉安江楼诗次沈时昜司空韵","dynasty":"明","author":"倪岳","text":"长江如堑护天府，十万水军尽罴虎。楼船自有壁垒固，鲸鳄总无窟穴阻。高皇开基亲定乱，列圣缵图犹重武。昨日中丞犹奉诏，到处先驱争负弩。已闻号令随玉节，便讶风威生绣斧。帐前戈甲喜森森，座上衣冠惊楚楚。旧操战舰控中流，新建危楼当水浒。帆樯夐尔出霄汉，波浪恬然静风雨。秪缘弹压息烽燧，却任喧阗动箫鼓。范老元知富甲兵，谢公岂谓耽歌舞。还闻什伍精训练，亦望寻常询疾苦。入朝有日期大拜，留取清风继房杜。"}