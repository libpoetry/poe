{"id":"601607","title":"颜特进侍宴","dynasty":"明","author":"郑学醇","text":"璧月驰东陆，瑶光丽北躔。皇心美阳泽，游豫及兹年。祥飙被寰宇，万象欣且鲜。鸣葭历春渚，翠盖骛长川。芳林披夕霭，华构列嘉筵。龙幄瞻淮甸，翚檐俯岱烟。渥恩垂湛露，睿藻洒瑶篇。簪组纷时哲，趋跄俨列仙。礼成百福洽，乐奏八风宣。灵囿赓周雅，钧台续夏编。敷言美王度，荡荡戴尧天。"}