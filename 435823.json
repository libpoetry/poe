{"id":"435823","title":"解剑行","dynasty":"金末元初","author":"元好问","text":"古剑黑于漆，郁郁动星文。摩挲二十年，今日持赠君。长鲸鼓浪三山没，知君不是泥中物。袖间一卷白猿书，未分持刀买黄犊。壮怀风云郁沈沈，惭愧漂母无千金。长安侏儒饱欲死，万古不解天公心。北风浩浩吹行客，陇水无声雪花白。荆卿墓头秋草乾，击筑行歌欲谁识。君不见秦相五羖皮，去时烹鸡炊扊扅。又不见敝裘苏季子，合从归来印累累。丈夫堕地自有万里气，翕忽变化安能知。大冠如箕望吾子，富贵同生亦同死。"}