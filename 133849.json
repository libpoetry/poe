{"id":"133849","title":"介甫作巫山高命光属和勉率成篇真不知量","dynasty":"宋代","author":"司马光","text":"巫山高，巫山之高高不极。寒江西来曳练长，群峰森罗十二戟。清狖悲号裂翠崖，老蛟怒门摧丹壁。轻生重利三马客，一叶直冲高浪白。船头吟啸坐自如，仰视长天不盈尺。丛祠象设俨山椒，巫祝纷纷非一朝。云是高唐神女之所处，至今暮雨常萧萧。我闻神理明且直，兴亡唯观恶与德。安肯来从楚国君，凭依梦寐为淫昏。襄王之心自荒惑，引领日望阳台云。独不思怀王西行不复返，甲光照地屯秦国。蚕食黔中下荆门，陵园宗庙皆烧焚。社稷飘零不复存，嗟嗟若敖蚡冒将，筚路蓝缕皆辛勤。"}