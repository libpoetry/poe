{"id":"1235225","title":"和山村见寄诗韵二首","dynasty":"元","author":"马臻","text":"休将野服染缁尘，大患须知为有身。药饵任从留过客，是非终不到閒人。山中相隐怀弘景，谷口躬耕羡子真。午睡醒来春事晚，枝头梅豆已生仁。不成一事鬓先皤，朋友偲偲喜琢磨。千里音书归雁少，满城风雨落花多。迸阶新笋微过竹，脱茧春蚕欲变蛾。惆怅少陵身老大，壮心激越醉时歌。"}