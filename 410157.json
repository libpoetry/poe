{"id":"410157","title":"丙申元旦后大雪十日，禁体诗杂，用东坡聚星堂韵","dynasty":"近现代","author":"袁嘉谷","text":"春觞献岁浮竹叶，天公戏补旧年雪。荡空无相威转严，到地有声迹不灭。元夕飞片堆漫漫，十日添寒飘屑屑。助以风力狂且号，那有电光纵还掣。深屋浅屋檐瓦平，万山千山草木折。冻鸦啼晓翅双敛，轻燕归晚眼一瞥。伊谁野游寻春梦，便倾家酿开醉缬。麦黍丰年幸卜兆，干戈杀气免愁绝。今我客寓梁王城，干人羞向袁安说。岁首耐寒况岁终，勿教炼钢化柔铁。"}