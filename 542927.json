{"id":"542927","title":"汉铙歌十八首 其十 有所思","dynasty":"明","author":"胡应麟","text":"有所思，思美人，美人渺何许，大海天东南。曷不往从彼游，路途险且艰。弱水不容舟，三山郁㠝岏。宫阙冠巨鳌，遥遥极青天。美人在其上，三山高以寒。我为钓巨鳌，截竹为长竿。持竿坐沧海，大水何漫漫。巨鳌牵不动，但见一双鲤鱼遥堕青云端。呼童剖此鲤，中有美人尺素翰。前有长相思，后有劝加餐。徘徊感此意，踯躅不能言。"}