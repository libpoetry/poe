{"id":"687436","title":"和戴龙山喜雨韵二首","dynasty":"明","author":"孙承恩","text":"朝来喜雨伏骄阳，一念精禋契昊苍。沃泽共看沾四野，来牟已喜兆千箱。不缘圣德昭灵贶，讵有民和协至祥。仰止周文求治切，更闻兢业每宵裳。穆穆严宸拱舜裳，明明端揆燮阴阳。仰瞻至德躬玄默，再睹卷阿咏治康。道本箕畴孚禹化，心诚汤祷致殷昌。小臣窃禄惭无补，欲赞神功未易量。"}