{"id":"704778","title":"读邵康节击壤集二十首","dynasty":"明","author":"薛瑄","text":"乾坤清气产英豪，大隐天津道德高。雪月风花閒讽咏，溪云水竹自游遨。画前有易心能悟，删后无诗句独谣。金薤琳琅垂万世，无穷雅兴自滔滔。玄社千年有召封，故应华胄产英雄。居共旧业留馀韵，卜洛新居有定踪。后学难窥击壤集，先天都属弄丸翁。清风百世谁招得，望断嵩高送去鸿。三绝空馀赞易编，千年图象竟寥然。人豪真自从天挺，羲画原因到已传。骨髓著书成大卷，风花遣兴有新篇。骊龙颔下明珠在，谁测东溟万丈渊。凤在高梧不可招，天津清隐结衡茅。小车游处情何适，大笔挥时兴自豪。酩酊酒中心恻恻，离披花里思忉忉。空馀首尾诗垂世，谁识秋风八月高。壮游归到洛阳居，环堵蓬茅得自如。外物不知轩冕贵，此心惟觉性天虚。环中日月行无息，静里乾坤乐有馀。首尾诗成情可见，何须象罔索玄珠。六朝全盛太平时，卜筑东都得自怡。每与真儒论大道，时从国老和新诗。杯倾绿酒宁嫌浅，车碾青芜不厌迟。莫道千年清响绝，知音还自有钟期。皇极书成识者稀，原从羲画见天机。故应消长随时变，一任行藏与世违。杨柳堤边风淡荡，梧桐枝上月光辉。无边清兴难收拾，毛颖时时听指挥。天津桥上听啼鹃，只是当时已惘然。妙意都应穷卦画，馀情聊尔托诗篇。太和酒味浓还淡，瓮牖蟾光缺复圆。曾向行窝看儿戏，不妨歌枕自高眠。手探月窟足天根，悟尽羲图造化原。嘉遁有窝甘偃蹇，观光无意羡飞骞。诗成比赋犹堪咏，道在希夷信莫言。胜日良辰留客处，清风满抱酒盈樽。盛时京洛足鹓鸾，翁有无名与往还。剧论直穷天地外，清吟多在水云间。荣枯任物心无系，消长随时我不关。自得人间无味乐，好诗留与后来看。排风御气复鞭霆，历览无边造化情。随分自能安至乐，玩心谁复识高明。先天图有年年运，皇极书为世世经。首尾诗成多寓兴，调高白雪少人听。笑傲林泉乐太平，洛阳谁不爱先生。严寒暑雨何曾出，温煖清凉却解行。金谷风和吹道服，铜驼雨霁隐车声。行窝十二閒游处，父老儿童喜送迎。人情物理总分明，七十年来老洛城。只向窝中耽至乐，却於身外薄浮荣。花红柳绿随时赏，云白山青取次行。还复振衣千仞上，都无尘垢半星星。嵩山洛水旧神州，结屋天津景物幽。脩竹林中灵籁响，梧桐叶上露华流。弄丸古意谁人识，戏笔新诗有客求。春煖秋凉出游处，无边清兴更悠悠。始终天地在胸中，还似危楼出半空。极论每生贤达敬，閒谈尽与俗人同。巡行堤柳春摇绿，点检园花晓绽红。风景满前皆自得，濡毫又见小诗工。外臣自昔有由巢，不是山人索价高。独向杯中存燮理，每从环内乐逍遥。才看园老分斑笋，又见端明送药苗。馀事尽从吟咏见，感时怀古兴滔滔。共爱先生共卜居，天津水畔是吾庐。阴阳燮理三杯酒，皇霸经纶几卷书。尽有清风生几席，倍多明月照庭除。生平祗是过人处，嬴得双眉日自舒。老去吟多首尾诗，赋和比兴尽兼之。陶镕物象方知富，漏泄天机始见奇。水面生风秋浩浩，天心转月夜迟迟。有丸祗向閒中弄，肯借高人试一窥。洛阳全盛想当时，春煖秋凉任所之。金谷名园花绽锦，铜驼古巷柳垂丝。霜林高鸟争归疾，沙浦冥鸿欲下迟。万象有情浑自得，诗囊还载小车儿。少年应自负雄才，老悟玄机此意灰。岁月风光情自得，山云水石兴悠哉。一环理窟閒中见，万古天心动处来。宝匣瑶琴遗响在，几何人识伯牙怀。"}