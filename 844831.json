{"id":"844831","title":"梅花三首答拈险韵者","dynasty":"清末民国初","author":"曹家达","text":"岁寒难得鲁阳戈，草草光阴一刹那。画到徐熙嫌粉本，诗成高启又微疴。可容皮相求姑射，愿托心香供佛陀。旧事江妃浑不解，楼东花谢掩长蛾。图成举举与师师，半幅生绡绝代姿。小李漫吟牵玉虎，羊权还胜婿金龟。荒崖日薄诗肠冻，香海春回醉眼眵。我欲笔锋成剑锷，水天斩断卧蛟螭。数遍群芳总不如，愿将杂佩报春馀。东归洛浦华琚珥，南望湘灵锦瑟虚。梦断荒山惊宿羽，影摇寒水上行鱼。折花莫便传江驿，自有神光照里闾。"}