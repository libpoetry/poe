{"id":"695390","title":"舟中偶述四首","dynasty":"明","author":"林光","text":"滚滚洪流泻运河，垂杨两岸绿阴多。行人无处逃秋暑，欲借清风消几何。千尺长牵溯逆河，清流偏少浊流多。孤舟小憩浓阴下，更奈秋蝉聒耳何。推篷一枕看银河，秋入新凉夜更多。翻忆长安骑瘦马，尘埃两眼奈悲何。戊午初秋别潞河，双眸空笑阅人多。浓阴也爱河边柳，争奈秋风欲送何。"}