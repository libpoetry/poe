{"id":"439522","title":"和渊明归田园居送潘清客六首","dynasty":"金","author":"赵秉文","text":"身行半天下，何处无名山。苏门天下胜，筑室不待年。曩时孙公和，今代潘子渊。无家安四壁，治生惟寸田。去国行万里，往寄三茅閒。山川半豺虎，一水不得前。寄谢李龙眠，为我写风烟。曲肱画图里，卧游西山颠。尚恨画中隐，不得招闲闲。有愿何必遂，古人岂尽然。人生本无累，世路自羁鞅。悠悠尘中境，翳翳霞外想。苏门有佳处，怅望不得往。遥知西山下，烟雨薇蕨长。有愿神莫违，谁谓河水广。梦逐西飞鸟，一夕骑眇莽。万国角声里，日暮行旅稀。幽人如野鹤，思逐南云飞。冥冥花经眼，冽冽风吹衣。平生香火愿，毋使寸心违。堂堂鸠林师，法喜以为娱。谈道有原委，百川会归墟。城市挽莫留，野性山林居。年荒拾橡栗，湿柴烧橛株。尚怜陶与陆，问讯今何如。当时莲社人，寥落今几馀。脩静复西去，而独逃空虚。蓝舆会相访，容我醉时无。昨日游东城，今日复南陌。偶逢素心人，把手便欢适。一谈复一笑，不觉日西夕。骑马穿市桥，矫首望林隙。归来掩关卧，尚恨为物役。四论喜僧肇，玄文笺陆绩。会当投绝学，缮性终何益。驾牛函谷关，跨鹿涡水曲。相期无翼飞，岂不贤尊足。他年东坡翁，一衲归玉局。相哀老不死，分我一寸烛。千年暗室中，一旦得朝旭。"}