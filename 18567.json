{"id":"18567","title":"和李势女","dynasty":"唐代","author":"白居易","text":"减一分太短，增一分太长。不朱面若花，不粉肌如霜。色为天下艳，心乃女中郎。自言重不幸，家破身未亡。人各有一死，此死职所当。忍将先人体，与主为疣疮。妾死主意快，从此两无妨。愿信赤心语，速即白刃光。南郡忽感激，却立舍锋铓。抚背称阿姊，归我如归乡。竟以恩信待，岂止猜妒忘。由来几上肉，不足挥干将。南郡死已久，骨枯墓苍苍。愿于墓上头，立石镌此章。劝诫天下妇，不令阴胜阳。"}