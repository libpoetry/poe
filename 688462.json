{"id":"688462","title":"闻陈方伯文矅作古用韵吊之","dynasty":"明","author":"祁顺","text":"哀讣遥从江右来，西风萧飒动寒埃。百年交谊忽中断，一日愁肠空九回。滕阁鸣銮闲落月，延津宝剑化惊雷。古今勋位皆前定，秪系遭逢不系才。年过五十苦思归，明哲由来识事机。江海多愁华发早，庙堂无路壮心违。甘棠楚甸遗思远，归旐闽天带恨飞。前日得书今日讣，伤心疑是又疑非。"}