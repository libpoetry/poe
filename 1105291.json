{"id":"1105291","title":"次韵山居","dynasty":"宋","author":"方岳","text":"孤亭危受众峰朝，岁晚移床借避嚣。梅次第花春漠漠，鹤相随睡夜寥寥。诸公安用怒生瘿，老子岂为饥折腰。更入乱云深处去，极知与世不同条。诸老鸣靴日上朝，有人幽处厌喧嚣。江乡十月稻成熟，茅屋一灯山寂寥。天不与生犀插脑，人今能几宝围腰。从吾所好宁相误，洙泗坛荒有玉条。文如翻海百川朝，不说从前两耳嚣。径与此山俱寂寂，未应吾道竟寥寥。一生不办雕龙口，十万谁缠骑鹤腰。但得草茅休歇去，何如快活有新条。閒民亦幸乐清朝，蓑笠过从语不嚣。倏忽岂能知混沌，玄冥颇亦识参寥。年华鼎鼎分杯面，筋力时时借树腰。月冷霜寒惊鹤帐，住山活计太萧条。"}