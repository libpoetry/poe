{"id":"684169","title":"送南大司成张玉阳加太常领北雍","dynasty":"明","author":"王弘诲","text":"旧京拜命入明光，国子新衔系奉常。天上夔龙虞礼乐，日边桓马汉宫墙。两都模范归山斗，异代风流并洛阳。从此金瓯须定卜，几人端不愧堂堂。清朝师席重成均，圣主临雍召讲臣。三老鸠筇分御席，诸生虎幄侍文茵。经纶遇主陈车马，冠带圜桥领搢绅。问讯旧游函丈地，向来糠秕愧先尘。"}