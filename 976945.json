{"id":"976945","title":"馆中分韵饯李大著出守上饶","dynasty":"宋","author":"徐元杰","text":"赤城乌府家，忠信以为宝。当年璧海珍，摛文绚春藻。光焰万丈馀，膏丐渊浩浩。梯级丹霄宽，声名日杲杲。几载造笋班，细武历蓬岛。恬淡简世味，真实契穹昊。兴感秋风莼，梦绕春色草。有欲为留行，不可夺所抱。乃眷古江城，姑烦寄牙纛。除目出脩门，驩颂生野老。清透溪冰寒，明映岩月好。心倾子衿青，魄褫猾隶皂。饥岁忍流氓，烈风助淫潦。其如来暮何，弗翅苏雨槁。疾驱召父车，增峻尹铎堡。顾余学独晚，遇李愧弗早。兹尾群士僚，乃阶二天造。恩休到松槚，庆色满粱稻。赋别无佳言，劼毖有真祷。祇恐难久外，端不俟及考。宠褒腾玺书，虚伫副旒璪。其以公之归，出手扶世道。"}