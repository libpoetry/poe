{"id":"1058337","title":"春日杂兴十五首 其八","dynasty":"宋","author":"华镇","text":"虚怀湛秋水，拳石枕寒沙。上栽九节蒲，依倚复攲斜。寄怀曲几稳，发秀终年嘉。细根散苍髯，巨柢蟠青蛇。玉篦瑩故叶，剑铓长新芽。融怡谢阳光，滋泽非露华。洁贞宛相适，吹嘘曾不赊。乃知元气游，吻合大道涯。生生无间断，在在均迩遐。阴骘有异禀，朗应无尔差。故兹灵药材，见重长年家。宁如溱洧赠，复异洛阳花。臭腐荐高腴，夭冶扬芬葩。栽培剧彫楮，徂谢迅飞霞。韶光瞬息移，不得延豪奢。"}