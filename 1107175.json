{"id":"1107175","title":"公舒朝请得福守所寄荔子佳品二而咏以二诗乃以为示辄次韵奉和","dynasty":"宋","author":"韦骧","text":"邻境缄驰荔子丹，黄堂矜诧满雕盘。香收残爇馀龙脑，笺写新诗掩凤团。咀嚼定嫌琼液薄，形容更比水精寒。强抽滞思聊追和，珍果清吟两可欢。佛宫奇品号磂黄，黄縠笼珠径寸光。种异却轻萍有实，味甘全胜蔗为浆。南人拭目惊稀见，北客流涎试一尝。翻笑洞庭霜后橘，岂能当暑侑持觞。"}