{"id":"696467","title":"用万玉麟先生端午韵四首先生临淮知县公父也","dynasty":"明","author":"郑真","text":"椿庭孝养舞斑衣，玉律蕤宾正及时。毛义已应称孝子，惠连终不似常儿。淮鱼细斫银丝脍，闽果新供锦荔枝。海上仙山如可到，便从王母醉瑶池。兰汤浴罢试罗衣，樽俎风流记一时。青眼每怜题柱客，白头今见起家儿。五声宛转歌桃叶，双袖娉婷舞柘枝。淮海从容京阙近，置身如在凤凰池。上帝恩荣儗赐衣，百年永负太平时。政须宝幛开云母，从使新声教雪儿。竹底行庖烹玉柱，花边聚佩杂琼枝。翰林帖子谁供奉，香染群公洗墨池。山中结绶上王畿，四十年来不遇时。空使庄生迷蝶梦，解令杜老忆熊儿。客窗影透榴千叶，仙窟香余桂一枝。泽畔独醒惭楚屈，朱门何处酒成池。"}