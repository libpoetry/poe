{"id":"1054525","title":"鉴泉歌为邑令吴无求作","dynasty":"宋","author":"邹极","text":"鉴泉之窦山之麓，百年芜秽暗渟滀。吴侯天与仁智资，退食俯窥嗟不足。试披沙滓凿为沼，深才数尺阔盈幅。迸流日夕不可穷，碎如珠玑瑩如玉。南邻野叟号逍遥，漱石枕泉真所欲。一来临视推不去，草草杯盘勉君速。解衣款入凌阴坐，六月正午忘暑毒。涤烦沃渴汲复溢，长流清风去残酷。此鉴不窥示养正，用明岂特须眉烛。巧非镕范净非磨，应物无心奸自伏。宝奁青铜世所贵，凤舞龙盘耀人目。勿轻勺水当静观，能动天关翻地轴。主人宝此方澄清，野叟挠之安敢渎。举觞随分拥叵罗，醉狂拟学鸳鸯浴。世无秦法饮无禁，心动胆张惊且缩。可怜渫在百里间，四海王明俱受福。显幽用舍姑置之，君颜渐淍吾发秃。相逢一顾一回笑，满酌为君歌此曲。"}