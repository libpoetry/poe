{"id":"812290","title":"龙岩州除夕醉后赋长句三首时将赴漳泉诸郡","dynasty":"清","author":"江湜","text":"乱山环合龙岩州，锁门十日不出游。今朝独上城南楼，一望兮万峰起立入胸次，化为突兀磊磈之羁愁。归来对烛更凄绝，苦念明朝是元日。城头鼓角雄且哀，更闻一片春声来。千家爆竹如惊雷，火树焰焰烧成灰。此时主人醉我酒百杯，苍头行炙纷相催。羊腔鱼尾满案堆，众宾开口欢追陪。座前兰蕙庭前梅，镫烛照耀花争开。不知此中乐事为谁有，客泪多于主人酒。昨夜家书来自驿，母氏之言父手迹。镫前一读百叹息，泪与空檐雨同滴。男儿不能忍穷守家，乃使风霜雨雪饥渴冻，劳惫忧愁疾病痛，一一尽入老亲梦。家有榆树藏乌鸦，乌鸦之鸣声呀呀。音书此时不到家，老亲听之思天涯，掷珓问卜愁转加。又况今日除夕，明日元辰，四时佳节更番新。天机自动诸弟妹，膝前颇解思行人。牵衣挽问兄在闽，屈指六年南北他乡春。吁嗟我生七尺身，不如牛医之儿能奉亲。吾悲夫闽山之竹，何不大者为屋椽，细者为篙为钓竿。而乃编排架结成竹轿，载客兀兀攀岩峦。使我身如鹰与鹯，摩云一日千回盘。盘盘岭路走不尽，龙岩南去沧瀛近。火维地荒土俗恶，飓风蜑雨早晚作。山有魈魅水鲛鳄，土人以岛屿为安居，格斗为笑乐。嗟我何为去栖托，况闻蛊虫群飞金蚕长。瘴风吹作兰花香，使人中此愁肝肠。吁嗟乎！人间岂无吾故乡，曷不遄归盘与阊。"}