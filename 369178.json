{"id":"369178","title":"东风第一枝·癸亥元旦喜雪，邀纫兰同作","dynasty":"清代","author":"杨芸","text":"凤蜡烧残，鹅笙炙罢，艳雪珑珑催曙。画阑玉戏争妍，粉镜梅妆添妩。裁云剪水，才幻出、满庭花雾。怪谢家、摹拟难工，唤作因风吹絮。正百福、香奁索句。更七宝、琳华堪赋。压枝琼蕊齐开，按拍霓裳试舞。银篝斜倚，恰一缕、麝薰微炷。认迷离、空外春痕，只在六花多处。"}