{"id":"785863","title":"寄女 其二","dynasty":"清","author":"黄遵宪","text":"江南二三月，夹道花争妍。谁家女如云，各各扶婢肩。碧罗湖水媚，茜纱秋云娟。就中最骄诩，绣罗双行缠。一裙覆百金，一袜看千钱。婷婷复袅袅，织步殊可怜。笑谓蛮方人，半是赤足仙。新样尖头鞋，略仿浮海船。上绣千鸳鸯，下刺十丈莲。指船大如许，伸脚笑欲颠。汝辈闻此语，当引扇障颜。父母谁不慈，忍将人雕镌。幸未一缸泪，买此双拘攀。迩闻西方人，设会同禁烟。意欲保天足，未忍伤人权。吁嗟复吁嗟，作俑今千年。"}