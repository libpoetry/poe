{"id":"903227","title":"自安福过真珠园梅坡","dynasty":"宋","author":"张镃","text":"舒忧早踰关，延晤尽名侣。林亭果幽赏，得计良自许。高鸣迭酬唱，阳春谁激楚。坐移游好园，振策眄芳渚。曾茅旧剪结，冰艳静谁与。几年杨巨源，句妙听钟敔。谪仙继前躅，凌厉苍霄举。吾人潘逍遥，清新出机杼。揆予才独后，乙乙抽茧绪。肆瞻宇宙宏，气类混出处。盍簪忍轻散，快意樽中醑。相看岂时情，襟期耐寒暑。"}