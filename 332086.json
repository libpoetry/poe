{"id":"332086","title":"百字令·天龙寺高欢避暑宫遗址和锡鬯","dynasty":"清代","author":"曹贞吉","text":"苍苔古瓦，是人天法界，雪山深处。燕麦兔葵荒草地，人道高王曾住。水殿风凉，瑶台露白，院静浑无暑。流萤闪闪，宫墙飞入无数。遥想渭水邙山，东西蛮触，五技穷鼯鼠。敕勒老公歌慷慨，早见英雄黄土。马槊功名，人龙意气，总逐西风去。繁华销歇，紞然朝暮钟鼓。"}