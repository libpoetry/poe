{"id":"1110448","title":"运使直阁郎中张公同年挽词三首","dynasty":"宋","author":"孙觌","text":"忽作霜松折，犹残旧桂丛。仙山芸阁冷，郎署粉闱空。节荡函金虎，车轓掩画熊。凄凉追往事，忍看一旌红。门表尚巍昂，尊名擅一坊。珂鸣非故里，星聚有新堂。月暗乌啼夜，风高雁折行。吾生如寄耳，端是橘中藏。学省周旋地，三朝四纪中。同听对床雨，共咏舞雩风。少日借千佛，残年独两翁。那知有存没，老泪落新宫。"}