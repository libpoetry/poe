{"id":"838160","title":"水龙吟·中央公园，规社稷坛四周为之。坛殿无恙，古今图书动植各物咸备","dynasty":"清末民国初","author":"魏元戴","text":"万株古柏参天，宫鸦依旧声声噪。平沙浅草，盘筵占地，当年驰道。方土分明，社原未屋，夕阳犹照。仰皇居咫尺，梦迷阊阖，黍离恨，翻新稿。九载江湖枯槁。染缁尘、酒襟诗抱。凉阴却坐，游人细数，谅无同调。花鸟闲情，图书结习，平生剩有。奈苍茫老眼，踌躇禁闼，荷心评校。"}