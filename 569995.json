{"id":"569995","title":"感事得五言长律三十句时家弟敬美致关中书为归计因赋此寄之","dynasty":"明","author":"王世贞","text":"大道本何诤，凡情空见憎。庙廊稀阙事，泉石易为绳。魔总百相娆，佛还三不能。岂予真白璧，劳彼任青蝇。会得无身语，依然有发僧。江湖元自阔，风浪定来澄。嘿嘿时弹指，凉凉对抚膺。尺书传令弟，三益喜良朋。草赋推司马，莼心托季鹰。非关怨摇落，业已削飞腾。缓蜡千山屐，来依六祖灯。天宁久钟会，尔不愧孙登。日月高难毁，乾坤大可凭。鹓雏从吓鼠，羊角定扶鹏。若说函中记，宁同汉五陵。"}