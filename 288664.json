{"id":"288664","title":"三姝媚·公园看花，同同游诸公作","dynasty":"现代","author":"袁思亮","text":"沙明溪畔路。飏情澜浮空，翠烟蓝雾。过却花朝，殢峭寒犹在，燕帘莺户。旧约东风，还认取、夭桃一树。照影清波，舒锦年华，眼中迟暮。芳草天涯何处。尽载得闲愁，伴春同住。故国啼鹃，料泪痕应满，蕙汀兰溆。梦熟江南，千浪送、流红谁主。只有垂杨不管，纤腰自舞。"}