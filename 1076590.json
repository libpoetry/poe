{"id":"1076590","title":"今岁梅花春中犹未开因思三衢冬月之盛作长句","dynasty":"宋","author":"李正民","text":"前年柯山芳意早，肯使寒梅例枯槁。溪边几树发偏繁，墙角数枝看更好。玉颜冒雪不奈寒，香心怯雨尤相恼。南枝烂漫北枝催，空惜飘零缀芳草。朅来海角风景迟，经冬不见端可疑。红萼涉春才似染，青苞映日未全披。千山隔兮万山阻，想见瑶英讵如许。一枝谁与寄相思，回首旧游心独苦。"}