{"id":"1113629","title":"累日气候差暖梅花辄已弄色聊课童仆芟削培灌以助其发戏成小诗三首","dynasty":"宋","author":"李之仪","text":"京洛三十年作客，每见梅花欲忘食。时时魂梦到江南，足迹尘埃来不得。嗅香嚼蕊不忍舍，为怜绝韵真颜色。谁知晚得江南身，特此一株当舍北。寒根老蘖初不辨，几与桑榆同弃掷。慇勤地主故指示，顿觉翛然超眼域。几山气候也深春，戢戢枝头危欲坼。呼奴邻家借刀斧，穿断因之聊拂拭。便宜邀月作嘉宾，不惜淋漓慰畴昔。邂逅梅花同作客，此理虽龟亦难食。道人无眼自超群，定里观之想应得。为惜花开将及时，枕上朝朝问天色。自是春工力尚坚，一向风头来自北。昨夜雪深几一尺，不觉起来欲跳踯。雪过春回固可期，聊与此花为畛域。今朝举头消息别，物理人情原未坼。绿萼柔条宛相契，正色真香净如拭。更烦妙语为诠评，莫遣尘根迷夙昔。花是主人身是客，更欲花前罗酒食。花应笑我强相亲，毕竟人花谁是得。金樽到手我自醉，道人何妨且观色。三界观来即是空，醉里宁知渐游北。等为圆镜随身现，认着分明却虚掷。持此问花花不答，嗟我与君徒入域。不如收却閒眼坐，万境纷纷在披坼。一番风雨便纷飞，念垢情尘漫磨拭。今年春尽有明年，花落花开几今昔。"}