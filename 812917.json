{"id":"812917","title":"满江红  赠赵千门谪官武陵二首","dynasty":"清","author":"宋琬","text":"竹马鸠居，游嬉日、追随里巷。九万里、风搏羊角，相期同上。作赋无过潘岳敏，论年颇愧袁丝长。记蜃楼、影里望蓬莱，心何壮。八叉手，谁能两。三舍退，予非让。惜蛾眉嫁晚，仙宫蕊榜。一柱观头堪拄笏，匡庐飞瀑三千丈。羡滕王、高阁醉凭栏，王恭氅。古郡洪都，平反借、经纶妙手。游刃处、昆刀并剪，氓冤立剖。九曲羊肠真险绝，蘼芜何事捐新妇。叹樽前、涕泪染琵琶，青衫袖。湖水畔，吴山岫。白傅再，苏髯又。更穷愁诗好，外孙齑臼。长笛倚楼谁解道，旗亭歌遍诸伶口。向六朝、烟雨晚寻春，从君后。"}