{"id":"512563","title":"君子堂宴集分韵得上字","dynasty":"明","author":"沈周","text":"高堂俯阛闱，所喜得虚敞。门内除尘杂，幽然山林想。左右饶茂木，朝禽度幽响。雨至微风俱，况时当长养。朋从非一方，各各慕义往。揖让礼度周，言谈情慨慷。主人金闺彦，忘形尚吾党。探诗侑深酌，请火继嘉赏。咏歌清化间，允著太平象。虽有东封书，怀哉不须上。"}