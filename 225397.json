{"id":"225397","title":"后迎驾行·挥鞭冲晓露","dynasty":"宋代","author":"邓肃","text":"挥鞭冲晓露，归鞍载夕阳。一日复一日，不见御袍黄。左衽须文绣，毡车奉珪璋。作意礼乐盛，而乃访毛嫱。上皇袭太平，珍怪乘四方。奇器惊鬼划，舞要欲雪翔。端为大盗积，万里来贪狼。文移急星火，搜抉到毫芒。伐柯则不远，吾道其复昌。君看天宇间，紫微已辉光。跃马今朝去，定拜御炉香。恶衣供禹御，茅茨覆尧堂。为邦消底物，人心归则王。"}