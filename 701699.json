{"id":"701699","title":"追和野亭八咏 其三 野堂","dynasty":"明","author":"黄衷","text":"日出半扉启，山空四壁光。金縢馀训诰，缃帙是归藏。客至蛛丝报，春回燕垒荒。何人开绿野，异代即同芳。高还山作客，虚是竹为邻。栋掠朝隮气，窗飞野马尘。背城迷旧社，望洛吊残春。阁老谁能见，空闻有凤麟。一壑人何去，孤琴只自横。桂丛岩更古，松老径初成。浴鸟红泉动，回龙紫雾生。澹姿看不足，谁见早归情。一派明河色，寒源静且涓。风回闻玉磬，月到晃银川。觱沸流何所，包蒙道固然。讵能甘似醴，惟有止如渊。偶随春婉转，且爱柳萧疏。莫隔幽人道，宁妨大隐居。药阑天不限，花界蝶能逾。好种芭蕉树，年来看卷舒。白木长镵柄，寒畦只自培。竹分泉脉到，花待土腴开。阅世寻蓂荚，吟诗入草莱。桔槔机事尽，愁杀鹤书来。起家长是御炉边，清鉴人窥学士泉。不见楼台先得地，已闻剑履罢朝天。四时道在成功后，二室图开引兴年。自昔关河无限事，午桥庄上有龙眠。人见骑驴出近郊，祇馀一亩待诛茅。鲁墟自后无□渡，阿閤从前有凤巢。满眼江河嗟世路，到门宾客□时交。文章老去犹经济，谁羡杨雄著解嘲。"}