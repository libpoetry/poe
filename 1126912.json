{"id":"1126912","title":"刘邦直送早梅水仙花四首","dynasty":"宋","author":"黄庭坚","text":"簸船綪缆北风嗔，霜落千林憔悴人。欲问江南近消息，喜君贻我一枝春。探请东皇第一机，水边风日笑横枝。鸳鸯浮弄婵娟影，白鹭窥鱼凝不知。得水能仙天与奇，寒香寂寞动冰肌。仙风道骨今谁有，淡扫蛾眉簪一枝。钱塘昔闻水仙庙，荆州今见水仙花。暗香静色撩诗句，宜在林逋处士家。"}