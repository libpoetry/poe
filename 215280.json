{"id":"215280","title":"澶州·津津河北流","dynasty":"宋代","author":"王安石","text":"津津河北流，嶭嶭两城峙。春秋诸侯会，澶渊乃其地。书留後世法，岂独讥当世。野老岂知此，为予谈近事。边关一失守，北望皆胡骑。黄屋亲乘城，穹庐矢如蝟。纷纭擅将相，谁为开长利，焦头收末功，尚足夸一是。欢盟从此数，日月行人至。驰迎传马单，走送牛车疲。征求事供给，厮养犹珍丽。戈甲久已销，澶人益憔悴。能将大事小，自合文王意。语翁无叹嗟，小雅今不废。"}