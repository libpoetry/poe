{"id":"593872","title":"雨后过太医姚子阶赠歌","dynasty":"明","author":"欧大任","text":"天新雨，道少人，长安市上不动尘。博士大夫洗沐出，往往医卜求隐沦。吴门姚君一棐几，药囊亦傍长安市。孝廉素如是名父，我交二世及其子。衣冠俨雅儒起家，梦持禾穗徵于此。姚君昔遇长桑君，倏忽不见非世群。饮以上池日视疾，齐赵周雒名蚤闻。禁方至今尚自秘，借交持论徒缤纷。君不见青牛先生察鸟情，上洛居士善风角。姚君藏真异二子，我识越人为扁鹊。"}