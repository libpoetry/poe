{"id":"845221","title":"鹧鸪天 徐俟斋画山水屏题词","dynasty":"清末民国初","author":"樊增祥","text":"两岸春山中有溪。圩田雨足罢耕犁。镜中每对青丫髻，树里时闻白画眉。撑小艇，泛清漪。秦人洞口白云迷。二千年后溪边水，照出桃花似旧时。大好楼台欲住难。暂寻幽事画桥边。树含龙井明前雨，帆带潇湘转处烟。寻药去，采芝还。水天闲话鬓丝寒。归来拣得松针笔，细写溪南数朵山。南浦销魂第一程。萋萋芳草怨西征。烟鬟送客参差出，春水如愁日夜生。芳雨歇，绮云平。莫将兰桨击空明。烟波可是明妃面，费尽丹青貌不成。谁写渔梁落照痕。乱鸦疏处见烟村。数家桑柘临溪水，一棹桃花访故人。樵唱远，梵钟闻。亭亭一塔倚松云。时人若问庞居士，石壁烟萝是鹿门。罨画溪山玉不如。安排庭榭待潜夫。捣辛好佐双弓米，放子初成二寸鱼。临水畔，种双梧。偶然一叶下阶除。奚童净扫南檐地，叩齿焚香读道书。点点寒鸦薄薄云。数峰鼠尾郭家皴。斜阳黄到西山寺，残柳疏于白下门。堤上马，水边人。吴枫摇落易销魂。烟波若问吾归处，黄叶江南别有村。打叠云山入画图。拂檐青玉两三株。解栽杨柳惟陶令，合婿梅花只老逋。呼鹤子，饲雕胡。当年五斗久销除。饥来但采桐花咽，此是吾家小凤雏。万壑千岩玉有声。九天鸾鹤下呼群。飞泉细答笙簧响，上药时逢琥珀根。餐白石，濯清泠。移家真欲傍通明。山中相业知何有，领取松风与白云。"}