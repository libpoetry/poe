{"id":"264709","title":"东风第一枝·绿芳阁下杏花","dynasty":"现代","author":"王用宾","text":"苑柳新眠，江梅早褪，又将春色钩住。几枝斜矗红芳，一院暗腾香雾。嫩寒犹峭，怕零落、燕衔飞去。细丁宁、不是江南，愁见杏花春雨。看灼耀、但增桃妒。更淡泊、翻嫌李素。怎如朱粉停匀，分外惹人翘注。卖花声里，判谁肯、年芳孤负。趁闲来、倚树开樽，莫问酒家何处。"}