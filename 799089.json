{"id":"799089","title":"泛清波摘遍 中秋前一日集黎墅，继霞盦作，和小山","dynasty":"清","author":"杨玉衔","text":"桐疏燕社，莼老鲈乡，天慰旅愁秋信好。霓裳仙曲，恨不铙歌共传早。横门道。风尘隼出，烽火狼清，都市骆驼东去了。试问秋霜，甲弃肌寒透多少。故乡渺。杯酒借浇烛花，囊锦别添诗草。闻捷衣裳泪盈，此情难晓。碧天杳。明夕管笛唤来，今宵广寒须到。预唱琼楼水调，任腔颠倒。"}