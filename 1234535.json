{"id":"1234535","title":"题卫知事广衍仓西轩墨竹歌","dynasty":"元","author":"傅若金","text":"吾闻渭川竹如箦，太仓欲致那可得。开眼晴烟落户牗，透裳冰雪生胸臆。爱之借问作者谁，母乃与竹同标格。自是君怀足清致，故须好事留真迹。阴森雨气发中林，飒爽秋声起前席。微坡直具百亩意，老干真凭万钧力。玄豹犹含隐雾章，苍龙已奋干霄翼。火云六月思远避，安得坐我林间石。待实谁怜彩凤饥，钓鳌未试长竿直。为君歌罢久叹息，群玉萧萧动高壁。"}