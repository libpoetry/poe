{"id":"1237544","title":"次韵筠轩司徒足成旦公所藏英宗御题之句元题曰日光照吾民月色清我心又题琴曰至治之音二首","dynasty":"元","author":"虞集","text":"化国多长日，高人侍紫宸。观书从上相，属笔念生民。云汉文章备，风雷号令新。惟应青简在，能载古风淳。御翰龙池晓，翻经鹫殿阴。云依清静叶，月印妙明心。千载堂堂去，诸天肃肃临。朱弦谁为鼓？至治有遗音。"}