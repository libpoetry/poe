{"id":"200565","title":"迫晚风雪出省咏张公达红梅之句","dynasty":"宋代","author":"郑獬","text":"雪花障路飞，飘湿红杏鞯。归马碧蹄疾，踏破白玉田。揽辔独长想，物境真可怜。朝绂未挂身，豪逸倚少年。结客上高楼，珠箔遮碧天。烧酒紫烟沸，割炙白膏鲜。美人挪素手，笑弄琵琶弦。醉眼生乱云，不省到家眠。俊游或如失，倒指还掺然。薄莫出华省，下马灯已燃。强笑破老颜，寄恨挥华笺。翫世张公子，嗜酒真神仙。抛掷咏红梅，负伊清樽前。再读再三叹，心断空悁悁。起予如茧丝，织愁成短篇。"}