{"id":"494473","title":"送姚侍御奉命之湖广清戎","dynasty":"明","author":"湛若水","text":"吾闻国大事，惟在祀与戎。和协神人际，诰尔治平中。吾皇古圣神，礼乐政一新。郊庙焕古制，戎政咨廷臣。帝曰御史姚，虞尔有风标。维尔多才敏，理戎维尔优。遍历湖南北，爬梳与搜剔。如发乱思栉，如身疡欲释。前年水旱荒，将御失其粮。枵腹出死命，十室五逃亡。调停在大手，往哉念不忘。"}