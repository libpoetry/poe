{"id":"741685","title":"阮吾山邀同徐松厂祝芷塘过法源寺看海棠和吾山原韵","dynasty":"清","author":"沈初","text":"昨朝归骑随春风，墙头始见繁枝红。颇思江南好春色，懊恨残梦催晨钟。丁宁将车不辞远，准待明日寻城东。爱花正值探花使，招提一树晴霞烘。却如有语向元子，只恐欲睡闻苏公。多情岂必谢儿女，旖旎自解怜柔踪。红苞乍拆最娇小，深意含蓄诗人胸。香车宝马满京国，藏春却在禅门空。虚堂梵放下夕鸟，濛濛花影烟光笼。"}