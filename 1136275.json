{"id":"1136275","title":"送前歙黟楚□□五首 其五","dynasty":"宋末元初","author":"方回","text":"儒者书隐公，昔持浙西节。按一青溪令，闻者胆为裂。先声到江东，庶亦有旌别。似闻复留中，骎骎管喉舌。君可持我诗，叩门细自列。贪吏剧百巧，廉吏抱一拙。拙廉名弗彰，巧贪位深窃。何啻万蚊虻，日咂生民血。我老死已近，分甘粮欲绝。此公能荐君，长鬣幸未雪。"}