{"id":"698247","title":"廷试供事次屠都宪朝宗韵二首","dynasty":"明","author":"倪岳","text":"圣主临轩第一春，诸生敷对意俱新。风云早际明时会，民物同归大造仁。却羡俊髦高擢第，端期忠孝重书绅。非才沾被今三度，分得恩波下紫宸。群公同挹庙堂春，多士均沾雨露新。明日蓝袍承帝命，一时丹悃答皇仁。腾欢早见传衢路，称贺还期拥佩绅。华盖天高瞻淡墨，遥听宫漏候严宸。"}