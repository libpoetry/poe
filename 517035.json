{"id":"517035","title":"题叶义士讨贼鹧鸪天词后","dynasty":"明","author":"龚诩","text":"为元叔季纲维绝，天狗下舐生人血。草莱随处起戈矛，人命轻如冶中雪。姑苏城东淞水南，有巍佛庐名福严。中潜秃虺二三辈，怒嘘毒气光炎炎。时逢毅哉叶君子，不是世间文墨士。智谋勇烈出万夫，竟取凶狂付殊死。一从歌罢鹧鸪天，民方帖席得安眠。至今闻者比昨日，毛发如竹犹森然。春去秋来百年久，精爽不随骸骨朽。玩寇高骈刘巨容，地下相逢忸怩否。繇来五世得贤孙，善保忠孝弘家门。人见黄河浩浩入东海，谁信发源万里来昆崙。"}