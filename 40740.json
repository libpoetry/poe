{"id":"40740","title":"忝役湘州与宣城吏民别诗","dynasty":"南北朝","author":"谢朓","text":"羽龄倦簪履。薄晚忝华奥。闲沃尽地区。山泉谐所好。幸遇昌化穆。惇俗罕惊暴。四时从偃息。三省无侵冒。下车遽暄席。纡服始黔灶。荣辱未遑敷。德礼何由导。汩徂奉南岳。兼秩典邦号。疲马方云驱。铅刀安可操。遗惠良寂寞。恩灵亦匪报。桂水日悠悠。结言幸相劳。吐纳贻尔和。穷通勖所蹈。"}