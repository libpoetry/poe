{"id":"575856","title":"平原行","dynasty":"明","author":"孙蕡","text":"古原县郭如荒村，家家草屋荆条门。自罹丧乱新复业，千家今有一家存。稚子采薪割蒿草，妇女携筐拾梨枣。丁男应役不在家，长驾牛车走东道。黄河水涸无鱼虾，居人七月方食瓜。人烟星散不成集，棠梨苦叶烹为茶。凌州九月官税促，黍子在田犹未熟。春霜夏旱蚕事空，不卖新丝卖黄犊。银河七夕如水流，明年麦好君莫愁。"}