{"id":"1230369","title":"题宣和书画博士李时雍画渭川烟雨图","dynasty":"元","author":"柯九思","text":"近代何人能画竹，只数熙宁文与苏。宣和复有李博士，亦作渭川烟雨图。图中萧萧风景暮，溪谷萦回森竹树。深林欲澹苍翠来，暗叶争翻乱珠度。石梁细路人家幽，生涯应比千户侯。老夫对此销百忧，坐觉满堂生素秋。笔端亦能工破墨，直节曾移江上色。先朝见之重叹息，吁嗟儒雅成陈迹，回首丹霄天地窄。"}