{"id":"1114768","title":"和邓巽坡咏菊并见寄韵","dynasty":"宋","author":"李曾伯","text":"天涯秋晚见孤芳，华发萧骚易感伤。对酒未尝忘北海，因诗惟恐瘦东阳。古心翻得风霜白，冷艳宁随草木黄。惟屈可餐陶可采，蝶蜂争得识寒香。转蓬又是几三秋，客里常宜视鼎羞。岭首舍梅无所有，衡阳断雁寄何由。凄凉陈迹几年事，缱绻高情一夕留。圣代断无车盖禁，诗筒毋惜到南州。"}