{"id":"747024","title":"过匡衡故里作","dynasty":"清","author":"潘德舆","text":"大儒盛时栋，为儒衰世珍。子政忠被谤，衡也坐秉钧。小心事权要，大言论妃嫔。可以弼天子，不敢忤幸臣。千古此秘要，沽直登要津。儒者学何事，大节宜轮囷。哀哉匡张辈，所学岂不醇。经术与文章，无补瓦裂身。乃知患失念，六籍之荆榛。《小雅》好正直，垂诫何谆谆。说《诗》求解颐，知非鲠亮人。"}