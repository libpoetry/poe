{"id":"708955","title":"春云怨  铁崖招饮湖中","dynasty":"明末清初","author":"曹溶","text":"心情似昨。识桄榔庵底，一囊丘壑。雨洗平蛮碑额，铜鼓唱声歌不恶。送客南还，凤凰山曲，十二雕栏斗红药。铁石肝肠，龙蛇翰墨，肯负旧时诺。新酥试饼玻璃薄。更洞庭春色，词人风味，画舫沿流江畔泊。酒语凄然，半入浔阳，夜深弦索。绿鬓何如，青衫在此，泪与晚潮并落。"}