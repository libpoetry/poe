{"id":"708991","title":"摸鱼儿  济武见访示一词次韵奉答","dynasty":"明末清初","author":"曹溶","text":"解尘羁、天容聱叟，年来馀少清思。书奁药架勤收拾，错愕隙驹方驶。吾倦矣。拚冷落交游，孤坐谈秋水。五湖阴里。忽露宿鵁鶄，风翻芦荻，相助挽征袂。贫傢俱，回听朝鸡万里。陶公欲酿无米。此心漫诧同顽铁，又被高歌催起。人世事。料不过、对花对鸟千回醉。閒情自寄。看瑶海飞灰，珠林断响，九鼎寸丝繫。"}