{"id":"873934","title":"贺新郎 其三 赠建康郑玉脱籍","dynasty":"宋","author":"刘仙伦","text":"郑玉非娼女。叹尘缘未了，飘零被春留住。肠断胭脂坡下路。成甚心情意绪。生怕入、梨园歌舞。寂寞阳台云雨散，算人间、谁是吹箫侣。空买断，两眉聚。新来镜里惊如许。暗伤怀、莺老花残，几番春暮。事逐孤鸿都已往，月落千山杜宇。念修竹、天寒何处。不念琐窗并绣户，妾从前、命薄甘荆布。谁为作，解绦主。"}