{"id":"1108555","title":"工部弟哀诗二首","dynasty":"宋","author":"刘克庄","text":"忽然吹散恨难平，六十年间老弟兄。春草池塘成昨梦，夜床风雨付来生。归谋甫里田差晚，去与端溪石共行。部曲出门情态异，不如笼鹤有哀声。去岁书来欲解麾，数行遗墨半倾攲。斑衣不遂娱亲志，白发因吟哭子诗。让枣犹如前日事，摘瓜空抱暮年悲。情知衰泪无堪滴，原上寒笳苦死吹。"}