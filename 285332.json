{"id":"285332","title":"翠楼吟·劫后重来，山河易色，抚今思昔，百感横生。适仲通索影，即赠一帧，赘以此阕","dynasty":"现代","author":"胡先骕","text":"劫后归来，衣衫落拓，羞将瘦影相赠。别来才几月，已沧海、更番清浅。牢愁难遣。又落尽槐黄，南风轻暖。看雏燕，啄残花蕊，坠红成片。蹭蹬。虚掷韶华，祇秃毫残楮，尽催年箭。旧时歌舞地，已全易、桃花人面。无边幽恨。抚琴剑苍凉，羁怀如茧。应难免，沈腰今日，带围宽缓。"}