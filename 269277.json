{"id":"269277","title":"大酺·寿冒鹤亭丈八十，次周清真韵","dynasty":"现代","author":"吴湖帆","text":"正月维三，时逢望、花影周遭华屋。群贤欣毕至，有蝶窥筵启，燕归帘触。大朴云巢，名园水绘，千亩琅玕修竹。年年沧江卧，镇呻吟膝抱，闭门茶熟。更相约邻翁，布鞋芒杖，共锄黄独。相如词赋速。遇年少、宏奖时推毂。早到处、弓衣争绣，秀句兰荃，每篇成、便惊凡目。旧梦金梁月，谁会得、白头衷曲。羡先泽留江国。今古同庆，欢进儿孙蔬菽。夜长又还秉烛。"}