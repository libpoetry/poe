{"id":"842764","title":"舟中忆爪哇之游杂述八首 其五","dynasty":"清末民国初","author":"陈宝琛","text":"承平重海禁，金钱防外流。顾利市舶榷，不为人满谋。潭潭白玉堂，车马拟王侯。岂无邦族念，老死沦炎洲。输税既不赀，遗产常见收。故知莫我谷，欲归宁且留。覆车纵弗戒，怀璧庸非尤？新喜诏改制，吏良政傥修。喁喁向北极，犹是赤子俦。"}