{"id":"286878","title":"金缕曲·门人张宜仲自江右来，欢焉道故","dynasty":"现代","author":"夏孙桐","text":"异数承明少。结宸知、席前片语，一麾江表。那信沧桑成隔世，蠡泽胥疏送老。便溷迹、渔樵原好。勉为苍生还再起，爱甘棠、余荫人称道。旋投绶，乞身早。旧京意外游踪到。遽相逢、白头师弟，掀髯一笑。莫问玉堂天上梦，往事已荒秋草。喜晚节、家风仍绍。璧水重春真济美，卜传经、伏胜留秦皓。举尊酒，用相劳。"}