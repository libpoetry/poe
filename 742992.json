{"id":"742992","title":"安宁州温泉","dynasty":"清","author":"汪如洋","text":"连山袤三迤，水脉珍璧珙。洑纡或地中，沸作醴源涌。砂泉澈如镜，矿穴浊于湩。能为春云蒸，暖意沃顶踵。兹汤擅第一，臭味屏阘茸。澡身有神功，五体急投勇。虽非八功德，信是妙莲种。其旁绀宇崇，松羔夜涛汹。梦魂骊山高，挟我去秦陇。荒哉轧荦儿，绣褓六宫宠。腥闻孰荡涤，垢腻犹积壅。岂如天南陬，神瀵山灵拥。揭额古未闻，升庵作之俑。庶几灵台春，衫袜脱械拲。达官供顿停，蕞尔汤沐巩。奈何槃勺微，刻画到榱栱。缅彼饮泉风，监兹一神悚。"}