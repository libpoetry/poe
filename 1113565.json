{"id":"1113565","title":"又次子椿同君俞三诗","dynasty":"宋","author":"李之仪","text":"倦途回首已无牛，独向田间涉早秋。倚仗固知同失马，攀援犹恐昧操舟。渐逢陌上相推醉，尚有空中未下鸥。可是道边无葬地，肯将身世曲如钩。西来不复见青牛，问遍生涯两鬓秋。但受郢人夸鼻斲，岂知蒙叟是腰舟。柱头寂寞千年鹤，波面分明一点鸥。不向虚中问消息，磻溪终老但垂钩。隐隐山林似卧牛，纷纷镰担喜逢秋。虚名漫托三春柳，实际须归万斛舟。未信此生真野马，且将馀日寄江鸥。崎岖精卫人空笑，终恐长鲸上直钩。"}