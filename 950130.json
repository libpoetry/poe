{"id":"950130","title":"白虎行","dynasty":"宋","author":"周端臣","text":"女脩玄鸟开嬴始，附庸于周自非子。由襄寖强三十世，末命昭庄踰崛起。杀降溅血长平坑，返戈尽篡天王城。黩兵不戢恃彊大，物忌太盛终当倾。邯郸贾人识奇货，发谋不惜千金破。窈窕尊前歌舞人，腹中已孕秦家祸。怙势陵威奋馀烈，怨气愁声九州裂。虎暴狼贪天使然，六国未灭嬴先灭。天道何曾长助彊，岂知用柔能胜刚。君不见后来项羽战无敌，却使山河归汉王。"}