{"id":"216028","title":"琐窗寒·燕子池塘","dynasty":"宋代","author":"方千里","text":"燕子池塘，黄鹂院落，海棠庭户。东君暗许，借与轻风柔雨。奈春光困人正浓，画栏小立慵无语。念冶游时节，融怡天气，异乡愁旅。朝暮。凝情处。叹聚散悲欢，岁常十五。连飞并羽，未抵鸳朋凤侣。算章台、杨柳尚存，楚娥鬓影依旧否。再相逢、拼解雕鞍，燕乐同杯俎。"}