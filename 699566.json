{"id":"699566","title":"南京口号五首","dynasty":"明","author":"袁凯","text":"君王观阙倚天开，画出金山复壮哉。率土再瞻龙虎气，高台还见凤凰来。圣帝明王德业尊，亲为清庙国西门。皇心自是超前古，况复贻谋及后昆。放牛归马净尘埃，地北天南道路开。火鸡驯象时时贡，不数周家白雉来。春雨初晴霁色开，天街风雨少尘埃。白面郎官调御马，双双骑过午门来。驾出东南正好春，山中草木更精神。扬雄老去才情减，羞见新来献赋人。"}