{"id":"236003","title":"贞妇·婉彼邹氏女","dynasty":"宋代","author":"李吕","text":"婉彼邹氏女，其父尝籍兵。嫁作耕夫妻，妇道以勤称。厥夫惰农业，居肆寄郊坰。薪爨不时给，贮粟未满瓶。行年三十余，脸白两鬓青。谁家马上郎，一见愿目成。留连不忍去，斜红挂日钲。携篮夫偶出，次第陈私情。示以箧中金，持赠固不轻。正色叱走之，郎马不及乘。未几老狂生，补被问宿程。百计稍与语，酌酒欲同倾。窗前理残麻，不顾空丁宁。复出绮香囊，藉以五花缯。擎来通郑重，虽受心不平。收之置敝箧，生意正经营。托言姑少待，反把柴门扃。长声呼四邻，悲切不忍听。逡巡夫亦归，系缚诉县庭。县官颇嫉恶，慰遣壮其能。无几三叹息，恨今无肉刑。吾闻秋胡妻，死有不朽名。又闻昔罗敷，语直理甚明。人生各有偶，勿用行兼并，奈何世混浊，强暴相侵陵。邹本微贱人，姆傅初不经。何况抱贫苦，宋身屹长城。后世迹其事，足媲古烈贞。谁秉董狐笔，大书播余馨。"}