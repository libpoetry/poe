{"id":"744866","title":"大玲珑山馆消寒第三集梧门学士出示所藏顺治壬辰乙未戊戌三科进士履历辄作长歌题其后","dynasty":"清","author":"叶绍本","text":"梧门先生雅嗜古，奇书蠹简无不搜。冲寒车骑忽过我，示我陈帙光盈眸。名经千佛罗秘册，三科蕊榜群材收。顺治壬辰越戊戌，里居甲第详部州。英雄入彀千二百，一一标注某水丘。出何经房系何氏，细字件系如蝇头。护儿之儿苏环子，亦有家学承箕裘。简长盈尺博四寸，麻沙版样梨枣锼。高升书肆志新刻，红笺色黯犹风流。忆昔先皇创洪业，威怛薄海来共球。武功既燀文治盛，鹤书凤诏驰遐陬。登扬往往得奇杰，外为方召中伊周。即如此编志姓氏，范汤伟望谁与侔。其他公辅尽硕器，黄冈孝感推殊尤。渔洋老人况词伯，后先韡鄂葩华抽。流传有数信非偶，明德要使辉千秋。紫阳信国两名录，后人珍惜同琳璆。古今贤哲总一辙，那以轩轾均釽钩。年年雁塔数百辈，孰似此帙名炳彪。愿公珍重缄藤笈，虹气夜夜彻斗牛。"}