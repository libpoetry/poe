{"id":"1041095","title":"郡斋燕居寄海陵道粹仪真景休高邮不疑三太守学士","dynasty":"宋","author":"刘敞","text":"尚容耻玩世，畏景希就阴。一麾谐微愿，千里非遐心。平生志江海，寤寐在山林。及此吏如隐，始知古犹今。鷾鸸避落实，蜎蠉安蹄涔。但恐得已多，尚非力可任。诸公蓬莱秀，夙昔交契深。击柝声相闻，照邻光四临。清浊泾以渭，离合商与参。愿言三秋思，毋閟金玉音。"}