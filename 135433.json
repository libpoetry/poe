{"id":"135433","title":"送姜子谦寄钟离","dynasty":"宋代","author":"楼钥","text":"濠梁自古扬州域，禹娶涂山城尚留。钟离虽尝作楚县，子男之国书春秋。卑梁争桑起吴衅，阴陵失道除汉雠。嬴秦属之九江郡，典午置郡任愈优。萧梁尤重北徐镇，高齐又为西楚州。贞观割淮疆理失，元和加水号名修。阳冰篆虎书户册，奇画于今照谯楼。浮山筑堰谁与谋，漫引童谣为激沟。役工沈铁不胜计，欲灌寿阳为废丘。雾昏三日水怪出，一决空贻千古羞。上格下格果何在，西濠东濠犹并流。守边在人不在险，险阻如故事不侔。元魏拥兵数十万，义之坚守窜其酋。向来横涧一失据，凛凛重贻宵旰忧。刺史旧带两城使，涡口两城今在不。君侯妙年笔为投，名位讵肯卑微休。世科高挹更膴仕，哦松壮志未足酬。欲效金城上方略，宦游直到穷边头。三光五岳气犹分，故疆慨想何时收。邑事不足烦大手，往访古今资远猷。老我无用重多病，为君相与数觥筹。棋社冷落故人少，况复临风送行舟。看君径赴功名会，努力自取公与侯。又闻鱼台在近境，谁知鱼乐如庄周。烽沈柝静若多暇，从容何惜观游鯈。"}