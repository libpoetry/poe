{"id":"461591","title":"夷世四章","dynasty":"当代","author":"添雪斋","text":"大城堂堂，四方之央。锦衣斐粲，诸公俶裳。仪礼之城，肃雍之邦。彼都君子，金玉其装。维此威德，乃摄四方。彼宅无亩，彼园无桑。劬劳终日，百役承当。彼劳无功，卒岁无粮。羸妇幼子，冻馁糟糠。如彼饥馑，远徂流亡。彼田无黍，桀桀维莠。彼莠荼苦，噎噎我口。流递大城，乞食之手。君子温温，不容纷纠。大城堂堂，不容尘垢。堂堂大城，大夫之宗。穆穆华厦，君子之容。上惜其名，下蔽其行。度以布宪，逐此流氓。爰此夷世，畅彼升平。"}