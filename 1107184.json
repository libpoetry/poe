{"id":"1107184","title":"得董都官书因为寄四首","dynasty":"宋","author":"韦骧","text":"晚来音驿拜勤渠，咫尺拘挛万里疏。却羡浔阳堤上柳，长条往往拂贤车。七年恬寞坐江濒，今日登途气象春。请剧书成为泽大，马蹄无惜入红尘。花表危楼远目穷，华轩不见见春浓。春山缭绕无重数，还在春山第几重。登临何以慰相思，把酒开编读旧诗。正是去年酬唱景，春风花草半离披。"}