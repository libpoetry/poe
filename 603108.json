{"id":"603108","title":"除前立春","dynasty":"明","author":"区大枢","text":"山城岁已暮，大寒将告终。岭雪照天白，阴云霁层穹。星纪淫玄枵，斗柄直方东。丑月届当春，彩仗迎苍龙。土牛出地气，勾芒逐严冬。青帝执规乘，大簇达荄蒙。阳和回宇宙，众庶欣豫同。羁栖南楚徼，留滞独微躬。方抱穷年闷，尚其骀荡融。嘉卉肇祁祁，鸣禽哢好风。于耜来举趾，羡彼东皋农。"}