{"id":"888030","title":"秋崖先生招饮荷葭坞席上赋诗","dynasty":"宋","author":"吴龙翰","text":"相公潭水清于玉，翠屏四面环书屋。石梯幽幽登苍崖，老树晴烟千顷绿。好花对人无俗姿，春色盈盈囿虚谷。归来庭院碧参差，八窗玲珑有脩竹。先生长啸临清流，茱萸辛夷香满洲。浪呼迪辈偕春游，绿醅深注碧玉瓯。我醉起舞相劝酬，愿祝先生相业侔伊周。运留侯帷幄之筹，横莱公野水之舟。莫负苍生望安石，东山高卧凌清秋。"}