{"id":"120329","title":"次韵章茂深安抚见寄","dynasty":"宋代","author":"陈造","text":"引领数仞墙，坐历几秋仲。西风度凝香，稍羞文字供。使君今退之，一眄士轻重。硕德金玉文，天畀为吾宋。鄙夫老世纷，万事曲肱梦。向来窍膏馥，编缀饱吟讽。此诗含古意，群骚之橘颂。理窟有余地，犹许一醉共。名乡璧一双，豪士笛三弄。侍公眼生缬，聊目归鸿送。"}