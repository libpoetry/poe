{"id":"1165200","title":"临泛东湖","dynasty":"唐","author":"张九龄","text":"郡庭日休暇，湖曲邀胜践。乐职在中和，灵心挹上善。乘流坐清旷，举目眺悠缅。林与西山重，云因北风卷。晶明画不逮，阴影镜无辨。晚秀复芬敷，秋光更遥衍。万族纷可佳，一游岂能展。羁孤忝邦牧，顾己非时选。梁公世不容，长孺心亦褊。永念出笼絷，常思退疲蹇。岁徂风露严，日恐兰苕剪。佳辰不可得，良会何其鲜。罢兴还江城，闭关聊自遣。"}