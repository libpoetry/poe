{"id":"273498","title":"薄倖·故欢新会","dynasty":"现代","author":"汪东","text":"故欢新会。乍脉脉、幽情暗解。便趁约、虹桥丝雨，贳酒绿杨村外。骤画轮、珠箔深遮，香融粉渍心先醉。更玉液微黏，酥胸轻颤，无限风流媚㬠。甚半载韶光迅，还织就、绿杨如带。手书殷勤问，瑶珰空寄。可知密意从头悔。余冰奁在。记双鸳照影，丹唇腻脸厮当对。人前见了，偏只佯佯不睬。"}