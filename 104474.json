{"id":"104474","title":"送李泰伯归建昌","dynasty":"宋代","author":"梅尧臣","text":"推天以知命，自古岂不然。桓魋及臧仓，尝毁圣与贤。後人何蹈之，其事实好还。君居麻源谷，学礼如郑玄。声名久已大，籍籍四海传。昨因丞相举，便谓升云烟。朅来太学馆，食贫向三年。忽怀枌榆下，归思独绵绵。得告许暂注，落莫求楚船。捋髯沧江上，仰看饥飞鸢。谁识鵷雏志，闲诵庄叟篇。喜问里中儿，重到旧林泉。洗荡俗尘垢，焚烈跨马鞯。不向世路去，徒取愁肠煎。鸡豚粗可养，禾黍亦足田。不惭莎衣虫，以叶自包缠。及其饱满时，曷异冠貂蝉。君意我强写，虽慕何由缘。"}