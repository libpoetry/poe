{"id":"816994","title":"望江南 江南词六首","dynasty":"清","author":"熊琏","text":"江南好，绿水傍红桥。钓艇移来垂柳岸，风筝系在杏花梢。一带酒旗飘。江南好，载酒听啼莺。金碧楼台花里寺，悠扬弦管水中亭。最喜一春晴。江南好，烟雨暗春山。市上樱桃红带露，开园软笋绿堆盘。柳拂画阑干。江南好，红粉斗轻盈。覆额香云簪抹丽，泥金小扇写回文。宫样碧纱裙。江南好，牛背唱斜晖。红叶村深香稻秀，平湖秋老鲤鱼肥。灯火夜船归。江南好，清景在谁家。待月高楼横短笛，藏秋老圃种黄花。风起雁行斜。"}