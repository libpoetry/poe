{"id":"408600","title":"宿山寺","dynasty":"近现代","author":"刘玉璋","text":"古寺翠微巅，石梯三百仞。拨云重行行，三休到灵境。老僧喜饷客，燃竹烹苦茗。一瓯坐虚亭，四围足清景。雏鸟啄松花，游鱼呷莲粉。岚浮绿客衣，花落红僧顶。斜阳噪树鸦，归云带飞隼。暮色从东来，西山渐以暝。长庚独先明，众星浸池冷。树动歇蝉声，竹静度萤影。右顾峰顶白，朗月升东岭。清光澄碧空，湛与吾心等。相对两忘言，独吟还归寝。泠泠钟磬声，几人晓梦醒。"}