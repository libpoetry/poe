{"id":"812317","title":"幽兰","dynasty":"清","author":"祁寯藻","text":"空山四无人，知有幽兰花。花开不可见，香气清且嘉。飞流下危磴，时有横风遮。香久亦不闻，山深愁路赊。众草何青青，吐艳明朝霞。如何咫尺间，渺若天一涯。援琴坐白石，日暮三叹嗟。亭亭复亭亭，孤芳空自馨。美人偶一顾，移植来中庭。中庭花木繁，红紫罗锦屏。一茎止一花，何以奉尹邢。亦思九畹滋，力薄身伶俜。云窗雾阁中，疏弦何泠泠。不叹知音稀，希声难为听。"}