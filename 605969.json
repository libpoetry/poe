{"id":"605969","title":"答梅子庾","dynasty":"明","author":"卢龙云","text":"有客丰神照秋水，胸中磊落谈名理。仙隐如传仙尉家，吴趋大类吴门市。自言负俗寡所谐，难遣风云入壮怀。世上龌龊何足数，客中情绪苦无佳。床头却有书连屋，展向风檐时玩读。雅意难忘对圣贤，此身未肯混流俗。蹑屩行游到秣陵，彩笔还能赋二京。名刺怀来字半灭，尘剑拂时铗自鸣。神交海内谁知己，雄文欲学黄初语。赠我空惭寡和篇，争比龙门得御李。"}