{"id":"499583","title":"邹君伯谦南昌士族也挟笔墨来游金川谒诸文士余观其气宇不凡而有志于学告别归省诗以赠之","dynasty":"明","author":"邓雅","text":"邹君南昌人，来作金川客。白面红颜弱冠时，瑶林琼树同标格。旷怀喜结江海交，掉头不肯居衡茅。五湖吟啸弄明月，胡为访我云松巢。囊中出彩毫，匣中取玄玉。把卷临清流，索我赋别曲。爱君情似江水长，留君不住空彷徨。狂风万里送归雁，落木萧萧鸣夕阳。知君辞亲亦已久，云白西山几回首。明年有约到南昌，铁柱观前共沽酒。"}