{"id":"647473","title":"挽林先生","dynasty":"明","author":"王汝玉","text":"林公生胜国，卓荦志不群。蚤岁尝膴仕，老年遭世屯。豺虎相啖食，龙蛇方未分。三吴各都会，白昼昏风尘。乐土成割据，江山陷沈沦。公时遂长遁，閟迹潜荆榛。不冠亦不带，佯狂称散人。誓将沮溺俦，甘与原宪贫。违俗本全节，洁身非乱伦。皇明靖六合，万国咸来宾。伯夷洎吕望，歘然兴海滨。繄公岂无志，弹冠乘道津。奈兹筋力衰，终作草莽臣。昔在八姓日，翠华屡更新。嗟嗟冯太师，累世秉国钧。何如郑云叟，独不挂缨绅。观公秉高谊，异代同清芬。令子抱材器，恭逢尧舜君。苍苍示昭鉴，公郁从兹伸。凤翔千仞仪，豹变南山文。终为明世瑞，垂辉耀千春。九原或可作，些酒招歌魂。"}