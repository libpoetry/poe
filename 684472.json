{"id":"684472","title":"子夜四时歌一十二首 春歌三首","dynasty":"明","author":"王廷陈","text":"东风荡罗裾，冶游步前池。柳条亦多情，袅娜学腰肢。初华锦绣舒，千林望如一。怀春废机杼，缣素难成匹。昼饮夜复宴，笙歌缘底忙。不是无来日，但欲及三阳。珍簟卧当风，四面不施帏。郎呼起同游，待侬著絺衣。轻舟荡双桨，纡转莲塘里。君但惜莲花，侬贵得莲子。腕困置扇坐，鲜袿苦汗涴。欢言勿懊恼，三伏已将过。贪看秋月光，夜久不还寝。四顾寂无人，玉阶有双影。日日苦思君，红颜忽成老。昔若三春华，今如九秋草。共欢种梧桐，十载青云齐。百年化双凤，来此树上栖。与欢隔溪住，凝冰周四壑。冰上野狐踪，欢行勿惮薄。白马雪中驰，色混影难觅。不知郎去路，但见马行迹。对雪具清酎，强欢再三进。欢爱雪舞筵，侬恐雪侵鬓。"}