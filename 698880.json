{"id":"698880","title":"闻有赋坏翅鹤者予尝伤事废餐羸眩致跌右臂骨脱突肩臼昨冬涉夏复病脚软必杖而后行兹也感仙癯之易贼羡令威而不皆横榻哀吟辄得二首","dynasty":"明","author":"徐渭","text":"泽国秋飙海色鲜，飞腾无计只颓然。双栖入夜遮烟独，半影拖花写雪偏。衣袒右肩慵梵客，柳生左肘任皇天。可怜独剩沧溟气，乞与昂藏步榻边。欲鸣不鸣拍不禁，况复苍苍万里心。舞袖今馀两垂手，曝衣惟障一边阴。不辞摇拽将池绕，似解跰?照井深。倾国捧心翻所贵，一庭欹影换清吟。"}