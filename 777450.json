{"id":"777450","title":"下弦月观鹿耳门渔火","dynasty":"清","author":"韩必昌","text":"夜深群动息，气凉暑渐无。坐觉幽意适，徙倚阁东隅。正值新晴后，烟树稍模糊。沉沉半钩月，利露幽光孤。遥望鹿耳门，隐隐平沙铺。少焉月渐升，纷射鼋鼍居。错落渔火集，闪烁出菰芦。将与疏星杂，上下明空虚。风静波不兴，海面一镜如。皑皑东方白，拍拍惊啼乌。骤寒逼衣裳，吾将归吾庐。"}