{"id":"455565","title":"刘斯奋见赠长歌次韵","dynasty":"当代","author":"刘峻","text":"世有文章射雕手，我非其人空对酒。浮白常思椎博浪，悬弧终愧居蓬牖。昨奉新诗快读时，天花灿烂五云驰。清思妙绪如泉涌，得句应嫌八叉迟。丹心炯炯见衷曲，才调纵横不可束。小骥长鸣汗已红，新松作势霜犹绿。停杯猛忆蓝塘道，缥缈飞楼迷海雾。剑履宵寒醉歌频，腰肢心碎霓裳舞。衙役喧呼闹市头，三春骀荡似严秋。弃婴弱母终谁在，挥泪遗民何所投！弱冠我亦投袂起，短兵接战笔阵里。七年驰骤赤旗风，夜夜梦饮珠江水。归来喜比获万囷，往事如烟岂足陈。薄躬行健终无力，闭门惟与黄卷亲。谁云交日浅，情真则已久。何必同怀乃手足，令尊吾师子吾友。高才可使士衡服，早慧能令子安走。白云飞兮不可留，江水深兮浩浩流。路迢迢兮千万里，愿与子兮永同舟！"}