{"id":"697684","title":"士奇少傅以诗及绒缣庆七十次韵奉荅二首","dynasty":"明","author":"胡俨","text":"隔千里兮共明月，相思两地寸心悬。仙郎使节来江上，少傅题椷自日边。远荷绒缣温我老，辄将珠玉向人传。已经四百廿甲子，潦倒徒夸绛叟年。千梳白发如霜染，一寸丹心向日悬。梦断鸡声茅屋里，朝回凤阙彩云边。寿征远致高贤祝，诗句频烦过客传。静坐窗前推物理，梅梢消息又新年。"}