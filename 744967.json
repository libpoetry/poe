{"id":"744967","title":"笛楼前辈静坐澄心图","dynasty":"清","author":"沈维鐈","text":"先生今之司马公，勿欺为本殚公忠。棠阴三载庇闽浙，公余退省弥谦冲。焚香久已盟夙夜，良工善绘传深衷。平生读书涵泳富，半日静坐端倪充。方其致虚守之笃，渊然养出蒙泉蒙。秋水藏珠众妙具，大炉点雪纤尘融。静极而动感即应，八窗四达开?珑。坚持一心驭万变，如把稳舵帆江风。乃知静坐非守寂，洗心藏密精神通。主静主敬本不二，惟本谨独箴当躬。先生闻道有神契，心经政经握其中。醇儒之心名臣业，海波不扬田禾丰。即今苍洱静斥候，琴鹤移度旌幢红。作霖行且遍方岳，调鼎会见亮天功。繄余捧襼宝良诲，何异顽石加磨砻。元城请事不妄语，从今认取主人翁。"}