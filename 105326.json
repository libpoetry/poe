{"id":"105326","title":"五月十三日大水","dynasty":"宋代","author":"梅尧臣","text":"谁知山中水，忽向舍外流。谁知门前路，已通溪中舟。穷蛇上竹枝，聚蚓登阶陬。我家地势高，四顾如湖滮。浮萍穿篱眼，断葑过屋头。官吏救市桥，停车当市楼。应念此中居，望不辩马牛。危湍泻天河，漫漫无汀洲。群蛙正得时，日夜鸣不休。戢戢後池鱼，随波去难留。扬鬐虽自在，江上多网絇。纷纭闾里儿，踊跃竞学泅。吾慕孔宣父，有意乘浮浮。"}