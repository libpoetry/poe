{"id":"781445","title":"哀江南 其八","dynasty":"清","author":"钱澄之","text":"吏部武肃裔，通籍甫弱冠。请养旋居庐，风雅窥周、汉。岂意永嘉徒，顿召戎狄乱！家世荷深恩，誓与国同难。破产壮士归，努力相国赞！诸将非战才，财匮师亦散！独有三儒生，对泣汾湖畔。田税蠲勿收，家书烧不看。震泽仓卒行，死生顷刻判！我来号其尸，从容出湍澜。小竖死持裾，截流随登岸。市人相聚观，啧啧发长叹！"}