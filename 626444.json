{"id":"626444","title":"送屈子 其四","dynasty":"明","author":"薛始亨","text":"淩风双鸿鹄，本志青云端。关山多风雨，啾啾摧羽翰。孤鸿尚冥冥，独鹄思凤鸾。我欲执此鹄，惜哉俦侣单。缯缴弥四野，前路浩漫漫。我有一樽酒，三尺琴可弹。酌以忘离忧，奏曲叙馀欢。举杯双泪落，哀弦伤肺肝。不如重携手，携手向河干。萧萧风振木，长嘶马负鞍。一为挥手去，肠断徒辛酸。五步一回头，十步再盘桓。去去各努力，白日衔山寒。"}