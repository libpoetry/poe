{"id":"167041","title":"爱月夜眠迟慢·小市收镫","dynasty":"元代","author":"仇远","text":"小市收镫，渐柝声隐隐，人语沈沈。月华如水，香街尘冷，阑干琐碎花阴。罗帏不隔婵娟，多情伴人，孤枕最分明。见屏山翠叠，遮断行云。因记款曲西厢，趁凌波步影，笑拾遗簪。元宵相次近也，沙河箫鼓，却是如今。行行舞袖歌裙。归还不管更深。黯无言，新愁旧月，空照黄昏。"}