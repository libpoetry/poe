{"id":"405364","title":"和纫诗己酉生朝二首倒叠原韵","dynasty":"近现代末当代初","author":"黄松鹤","text":"几番花信拂帘过，渡水迟迟奈若何。展约未应来日再，缄情惟觉此时多。为因礼失虔能补，却又诗成懒不磨。自拥白云吟丽句，也教人醉牡丹坡。敢将词赋动江关，拟向伊谁一解颜。具眼待看今雨至，齐眉遥羡古风还。楼收海气苍茫外，座接天香缥缈间。不合才华感迟暮，平生志业在名山。"}