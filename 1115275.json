{"id":"1115275","title":"益公新作三层百尺新楼署曰围山观贺以唐律二章","dynasty":"宋","author":"杨万里","text":"万峰飞入子城头，千里长江几上流。外面周遭苍玉笋，虚空幻出水晶楼。帘开雪月非三界，人立云霄更九州。一骑红尘北来底，平章军国恼公不。崖谷求仙底有仙，金梯上去即仙源。山川第一江西景，风月无边相国园。十倍黄楼况黄阁，千寻青笔是青原。写成脚力犹强句，灯火笙歌特地村。"}