{"id":"654235","title":"庆春宫 送佟太守北行述赠行十题入事 其一","dynasty":"明","author":"张宁","text":"得路青云，丹墀独对，醉归春满琼林。花县天曹，黄堂五马，清政化到如今。鸳湖此别，意应与、湖水同深。行瞻凤阙，立待金门，宫漏沉沉。龙楼瑞旭才临，瑶阶奏绩，荣振朝簪。犹记当时，御炉香里，曾听胪唱纶音。九重云表，重瞻恋、顷刻千金。三呼华祝，咫尺天颜，一片丹心。"}