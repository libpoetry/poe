{"id":"1057365","title":"送李令如堤上部夫","dynasty":"宋","author":"刘弇","text":"东风日作催花计，减去年来大半春。未省春归向何许，真成等閒愁杀人。我欲揖君空酒樽，君刺野航朝涉津。翩然挥手谢春去，我欲留之良苦辛。沙堤漫漫失故处，下有清海涛头奔。涛头奔，可奈何，江淮由来水事多。田家遣丁才取具，吴歈行劝不烦诃。蜗牛小庐乱云锸，梓土把草夷陂陀。我闻神禹乂九土，息壤能蛰千丈波。独坐败堤去民吏，翻笑王尊禦浊河。李侯方精强，程督宜有科。民事不可缓，田畴久滂沱。嗷嗷老将稚，意在却蛟鼍。无为坐叹息，劳事非蹉跎。山肤杂水豢，强饭时吟哦。暮归泊烦促，不厌玉颜酡。他时解看官门北，千里长虹卧软莎。"}