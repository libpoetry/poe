{"id":"1116042","title":"陈经略生朝四首","dynasty":"宋","author":"汪应辰","text":"喜咏高秋此日生，门闾佳气想充盈。堂堂体貌千钧重，凛凛精神一座倾。暂使远民瞻玉帐，要知圣主有金城。兜牟却作貂蝉去，五筦难淹宋广平。妫姓从来莫与京，传家初不为金籯。只今八桂苍苍处，倍觉中台两两明。南徼不闻刁斗击，北辕行见衮衣迎。定知天锡公难老，端与邦家立太平。俛视人寰但一沤，应缘来作圣时游。英风盖世桂林伯，相业传家户牖侯。号召即看持玉节，姓名已久覆金瓯。他时欲记中书考，简策应须汗马牛。欲知今岁好生朝，召节翩翩下九霄。便入三槐新位次，空馀八桂旧歌谣。机神照物宜前列，质干参天合后凋。他日凌烟图画处，方瞳炯炯映金貂。"}