{"id":"1084896","title":"次韵陈大监见赠","dynasty":"宋","author":"王十朋","text":"中兴天子尤崇儒，众贤汇进如联珠。邹枚待诏萃金马，皋夔接武相俞都。策士初期异人出，不尚虚文与声律。况当盛世多贾生，晁错岂容为第一。自惭俗学非名家，遗经独抱居东嘉。齑盐太学浪十载，岂有文许时人夸。刍言旅奏宸庭策，狂妄误蒙明主择。生天偶在千佛先，材劣名浮有馀责。颍川丈人诗绝奇，长篇勉我毋趋时。欲报君恩答知己，胸中耿耿何当施。"}