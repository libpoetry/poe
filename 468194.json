{"id":"468194","title":"自君之出矣三章 其三 济江","dynasty":"明","author":"谢肃","text":"晓装将北征，春江正东注。回澜涨蜀雪，远岸分楚树。亭亭白狼峰，㵿㵿采石渡。即迎初日旭，复送残月曙。阴阳倏旋周，何物独如故。扣船发清讴，飞凫为回顾。孤生无百年，南北几来去。乘流虽足快，绝险自当惧。投鞭语何誇，击楫气何怒。川岳混一家，乃不畏行路。悠悠今古心，及此得□晤。斗酒且自陶，兹游谅难屡。"}