{"id":"560400","title":"游天竺日暮至山家","dynasty":"明","author":"徐庸","text":"苍山何年分，涧道转深邃。清风响松杉，寒影拂衣袂。禅关表金刹，名著天竺字。故人期我游，日午行始至。虚谷闻磬声，高林霭香气。普门虽已越，老衲喜能事。见客遽迎迓，观玩出宝器。谁知解后间，真率见情意。舆夫催我还，预恐夕阳坠。乘兴过山家，林花鸟声碎。"}