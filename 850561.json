{"id":"850561","title":"庙下候风呈同行","dynasty":"宋","author":"孔武仲","text":"楚水千百源，洞庭为壮观。势居七泽右，地裂荆吴半。而我泛扁舟，飘然一归雁。来之岂为益，去亦未足算。胡不吹清波，纵发如飞翰。朝辞庙山曲，午泊巴陵岸。况有三面风，迎送俱无间。定非偏薄厚，以掇行旅讪。奈何苦流滞，兀兀晨复旰。采芹朝当蔬，伐竹暮供爨。舟师三十人，饿虎奔刍豢。使之裹粮绝，虑有探囊患。二王东南望，貌像颇辉焕。歌鼓岁无休，香灯夜侵旦。我为江湖士，乞灵从弱冠。四到祠宫下，霜髯今已灿。王其故旧恤，勿以涂人看。尊师况慈忍，善道阴有赞。王心或未回，师颊固宜缓。灵珓似见许，归来整樯幔。"}