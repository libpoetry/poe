{"id":"599411","title":"岑年伯见和步韵称谢并谢周莓厓都堂","dynasty":"明","author":"霍与瑕","text":"正月连阴三十朝，且喜今朝见日色。忽然仙老送歌来，照日读之光无极。既似明霞流玉宇，又如碧涧飘红雨。杏树枝枝漱露丹，桃花朵朵笼烟紫。笼烟漱露竞新妍，一度一看一可怜。学海翻波襄太华，词源滚浪拍天边。阳春古调徽音远，余欲和之风力软。惊看三峡斗狂澜，自笑江沱空婉转。东园花气隔帘闻，迢递柔风细雨匀。自是春光春思好，况逢诗句十分春。独怜碧眼看花早，昨日花开今已老。得高歌处且高歌，有旨酒无吾颇好。"}