{"id":"844535","title":"次韵和王君旋吉五言四首","dynasty":"清末民国初","author":"祝廷华","text":"岁寒松柏茂，尊酒语兴衰。肱已经三折，神还畅四支。文章稽粤若，诗学究乎而。垂老吟怀壮，声名艺苑驰。香山生七月，指字识之无。齿德高谁似，心田老不芜。长吟同鹤唳，叠和笑蠓吁。惠我琼瑶品，珍藏比玉瑚。一生牛马走，裁答憾稽迟。竹院风声厉，梅窗日影移。看山朝曳杖，赋雪夜支颐。双耸吟肩瘦，推敲又几时。十友同觞咏，燕园寿寓开。尊前喧笑语，花下恣徘徊。佳话从头记，奇思触绪来。明年张菊宴，摄影再叨陪。"}