{"id":"701689","title":"登三山宿听江楼经落星岗李白换酒处二首","dynasty":"明","author":"黄姬水","text":"水穷山绝地偏幽，古殿丹青甗一丘。万里奔涛回片石，千年断岸压孤舟。吴天草绿春难尽，楚澨烟深客易愁。独树梅花空谷夜，潮声月色宿江楼。空岩香阁叩栖禅，坐见归禽没远天。钟度寒潮鼍峡外，帆移芳草鹭洲前。春江半是巴山雪，暮岭全迷楚泽烟。忽忆仙人换酒处，飘零今古一凄然。"}