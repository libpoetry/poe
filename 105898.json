{"id":"105898","title":"送宋昶明仲湖州学录","dynasty":"元代","author":"方回","text":"为不有本末，根固枝必稠。又如水有源，源清无浊流。颜子先四勿，韵冕患不优。曾子贵者三，岂于笾豆求。九经始慎独，八目正乃修。我嗟半山学，不识濂溪周。远取湖学意，粗迹穷雕锼。边防与水利，讲诸萤案头。是致青苗法，规摹国师刘。汲汲淬事功，方寸俱缪悠。尧舜不牧羊，羿射奡盪舟。农圃有弗如，问陈有弗酬。国定一正君，此道轲传丘。茂叔二程张，獾朗疾如仇。永乐西事败，谈兵兹可羞。陵夷至宣靖，地下噬脐不。此心主精一，焉用功利谋。所以汗背勃，见嗤户牖侯。君今录泮事，往遨白苹洲。臆对议湖学，岂无苕溪鸥。"}