{"id":"705071","title":"大本堂二首","dynasty":"明","author":"魏观","text":"翠葆葳蕤九凤旗，东华遥望立多时。都堂启事貂蝉集，率卫轮班虎豹驰。月绕珠帘升讲席，花迎金辂肃朝仪。六王炳炳前星后，珠纬联辉上玉墀。六斋帝子联龙衮，三岛神仙列雁行。绣毂青鸾金羽盖，锦鞯白马紫游缰。御沟细柳云生暖，禁御飞花雨送凉。郑国书闻能一一，玉炉清昼为分香。"}