{"id":"722657","title":"后秋兴八首庚子中秋","dynasty":"明末清初","author":"钱谦益","text":"八桂盘根珠树林，蜒烟蛮雨助萧森。天高星纪连环卫，日入神光起烛阴。交胫百夷齐举踵，贯胸万国总倾心。辛勤争似三桑女，欧尽机丝应捣砧。轩辕丘畔矢欹斜，望尽群山隐翠华。却喜九隆归日御，谁从三保访星槎。愿同笮马扶车辇，欲傍旄牛听鼓笳。清酒一钟拚倒醉，恰如衙探杏园花。重华又报日重晖，中路何曾叹式微。高庙肃将三矢命，定陵快睹五云飞。即看灵武收京早，转眼亲贤授钺违。翘首南天频送喜，丹鱼红蟹亦争肥。破碎山河惜举棋，斜飞一角总堪悲。可怜纸上楸枰局，便是军前画笏时。帐殿咨嗟如宿昔，芒鞋奔赴转稽迟。谁将姑妇中宵语，借箸从容启睿思。扶桑高柱大荒山，交会朱明在此间。神向南条回地络，帝于北户启天关。雨疏象迹周严警，日射蛟涎展御颜。五服诸侯休后至，司徒先领入朝班。星星断发不遮头，霜鬓何须怨凛秋。揽镜频过五岭路，挽眉常绾九疑愁。山家寨栅凭麋鹿，海户封提画鹭鸥。莫指职方论徼塞，炎州今日是神州。栈钟掘地报成功，王气还占牛斗中。入日自应归出日，朔风那许竞炎风。连云法从鳌身黑，照水神灯鱼眼红。闲把竹书论运命，寒窗绝倒白头翁。元戎师律整逶迤，誓旅先期度芍陂。一柱补天支大厦，九阳浴日选高枝。名王献馘图新绘，叛帅焚尸檄久移。薄海儿童知李令，肯教唐史独昭垂。"}