{"id":"772066","title":"晓发上杞林，避寒憩庄家书屋","dynasty":"清","author":"林占梅","text":"扶梦上箯舆，犹恋黑甜美。睡眼尚朦胧，倏行二、三里。犬吠晓烟中，泉鸣阴涧里。平楚日未升，前村人乍起。冲寒涉重溪，霜风捎两耳。苔石险且滑，奔流互争驶。舆夫脚瘃皴，凌竞不敢履。历尽礌硠途，力疲欲暂止。瞥见一星光，残灯深竹里。少憩共围炉，檐前息行李。启口答主人，欲言犹震齿。"}