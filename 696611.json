{"id":"696611","title":"西山杂诗三首","dynasty":"明","author":"郑善夫","text":"春尽一到此，散愁幽意繁。西湖草已绿，南国桂应蕃。宫殿浮今日，山河控北门。时艰羡飞锡，来往给孤园。昔日西湖钓，宣皇游幸来。至今鲛室里，彷佛锦云开。岁月芙蓉殿，关山龙虎台。东巡志更远，谁挽八鸾回。西山五百寺，多傍北邙岑。土木春岩尽，楼台海雾深。僧皆传玉食，地更垒黄金。纵目翻愁极，长安岁岁阴。"}