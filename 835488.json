{"id":"835488","title":"一枝春 访滕王阁娄妃墓，因过谢尚宅，并看澹台将军石像","dynasty":"清末民国初","author":"王闿运","text":"旧迹重荒，剩残垒、指点承平游处。北兰寺废，画栋片云成雾。网船唱晚，料无复、藏园词句。空自访、贤守碑题，更寻傍城斜路。江州谢家治谱。到于今尚想，南朝风度。南唐又过，说甚澹台徐孺。转车腹痛，似听得、往年笳鼓。应替我、细数流光，不须吊古。"}