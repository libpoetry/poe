{"id":"1059178","title":"戏浯溪长老伯新","dynasty":"宋","author":"邹浩","text":"永州怀素精草书，毫端万象纷卷舒。浑身是眼看不破，一笔至今藏物初。浯溪得之不自用，却要他人书作图。蓦然打个筋斗去，觅纸觅绢一物无。急将床上被来拆，手忙脚乱纵横铺。五云和尚巧言语，扫尽六幅裁须臾。叠了又开开又叠，喜欢胜获衣内珠。二三子笑几绝倒，左右僮仆咸惊呼。宁比酸寒杜陵老，海图拆应家人须。脱巾漉酒解龟当，表里空旷真丈夫。吾行天下何啻半，常恨眼前无此徒。那知兴发乃方外，与彼嗜好同根株。小中现大大可睹，跳出规矩渠非愚。他时风雪夜参半，灰炉冰冷灯影孤。坐披破絮似鱼网，数挽不掩皴肌肤。只应侍者隔壁私自语，我师为谁说法声呜呜。"}