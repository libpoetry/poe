{"id":"1029147","title":"次韵汉老弟假山","dynasty":"宋","author":"虞俦","text":"庭空吏散无公事，一枕清风供午睡。列仙之陬渺何许，化蝶翩翩可坐致。梦中意行不识路，神前那有车乘坠。立壁延缘萝蔓绿，滑径行视莓苔翠。南游忽到九疑峰，竹痕斑斑湘娥泪。箫韶声断苍梧云，石上虚馀千古意。回镳斜经少昊墟，阆风县圃穷幽邃。昆崙铜柱高隐天，河流九曲东南被。高掌远蹠得我惊，二华巨灵留赑屃。三丘却转问勾芒，首冠连鳌谁所置。蓬莱浪自弱水隔，俛仰之间兴已寄。传闻有枣大如瓜，一笑安期方指示。恶风骤起吹船回，未悟此身在平地。鼕鼕衙鼓忽惊觉，起来恰见群儿戏。叠石亭前作假山，列嶂层峰生诡异。有如中怒互拿攫，或似画眉相妩媚。神獒狮子岂其朋，伏虎卧驼非若类。珠屏九摺地不惜，西柱一峰天所弃。眼中乍见已堪赏，梦里曾游俱可志。连筒灌水瀑泉飞，薄岸临坻盘石岿。瓦盘拳石养菖蒲，小有仇池今见二。乃知仙境只人间，跬步不移千里至。向来封国在槐枝，我今此梦真相似。要知万事孰非梦，何物世间能久嗜。有人夜半欲移舟，读我此诗宁不愧。"}