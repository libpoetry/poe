{"id":"1105307","title":"次韵郑省仓","dynasty":"宋","author":"方岳","text":"月满长汀晚沐新，一凉犹下耐冠巾。江连碧树自今古，我与青山迭主宾。乞巧未能从帝子，坐愚宁免辱溪神。向来鸥鸟间何阔，莫是炎凉不我亲。雨过苔矶片月新，黄琉璃簟岸纶巾。平生不负杨临贺，半夜谁呼祈孔宾。堪傲轩裳中酒圣，肯污笔砚论钱神。北山猿鹤应惊怪，已觉尘埃不可亲。"}