{"id":"64368","title":"湖雁篇·秋山落叶秋声瑟","dynasty":"明代","author":"陈邦瞻","text":"秋山落叶秋声瑟，远水浮天天一色。日暮惟见平湖深，扁舟遥界天光碧。此时南雁正为群，此际悲鸣断续闻。几处凄酸叫凉月，数声嘹亮破寒云。云破天清月浸沙，无端哀咽向芦花。早梅暗落高楼笛，杨柳惊飞出塞笳。幽修似伴鱼龙语，更共啼乌催窗曙。思妇天涯梦不成，征人故国泪如雨。曾说听猿易断肠，那知闻雁重悲伤。九秋霜露寒更苦，千里关山夜独长。塞北江南天浩浩，斜飞欲尽衡阳道。足下何曾寄客书，声中只解催人老。人生真忧是别离，他乡霜月易成悲。谁家锦幌银屏夜，过尽寒声独未知。"}