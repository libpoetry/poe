{"id":"825447","title":"吊日本大将乃木希典诗","dynasty":"清末近现代初","author":"郑孝胥","text":"性情挟礼义，勃然在一发。百世犹兴起，壮哉此贤匹。君臣与夫妇，同尽意何决。似含厌世旨，弃浊自成洁。知君百战馀，视死远胜活。功名出至哀，垂老郁劲烈。苟非断脰举，殊负一腔血。平生信诗书，助汝舍生热。中原今何世，谁复识名节？纲常既沦丧，廉耻遂澌灭。闻风独酸鼻，感动为悽绝。低回诵遗篇，梦魂逐豪杰。"}