{"id":"812693","title":"社寮杂诗","dynasty":"清","author":"吴廷华","text":"五十年来渤海滨，生番渐作熟番人。裸形跣足鬅鬙发，传是童男童女身。陇人短发剪来多，不用高盘髻一緺。海上原邻东印度，居然退院老头陀。珥珰渐贯耳轮宽，肩际垂垂两肉环。待得周环容径尺，便誇气概向人寰。搜罗采色次浮誇，点缀都凭草木华。天为痴顽偏爱护，一年无日不开花。幅布聊遮尺寸肤，凌寒原未见号呼。如何榾柮煨偏惯，相对南薰尚拥炉。如飞步履敢从容，鲤跃猱升去绝踪。笑数平生轻捷处，超腾九十九尖峰。刻期插羽走猫邻，雨夜风晨往返频。一道官文书到处，沿途响彻卓机轮。春郊漠漠水汤汤，莫问当时射鹿场。牵得骏厖朝出草，先开火路内山旁。倒单生咬各纷拿，鲜炙馀烹腊作豝。功令只今禁承饷，省教计腿付头家。才过谷雨觅猫螺，嫩绿旗枪映翠萝。独惜未经娴茗战，春风辜负采茶歌。早起樵苏邃谷东，佳材一概付薪翁。知音怕惹中郎赏，不剩荒厨焦尾桐。霞篮漆笼满蜗庐，家计休嫌长物无。还似老僧新驻锡，累累东壁大葫芦。嘉礼初成笑语阗，车蚝鹿脯满长筵。原知有赚期生女，果是新增打喇连。绣褓文衣制未便，生儿随母浴清泉。十年新学唐人俗，五色丝穿长命钱。琴瑟更张意已乖，萧郎歧路为谁排。回头断齿追欢日，尚剩亲磨鹿角钗。底六朝来待客忙，抱瓜献韭总寻常。殷勤含米供新酿，一盏盈盈白玉浆。抟饭何须匕箸尝，茹毛饮血俗相当。从来不设烹鱼釜，带甲生咀鲜蛎黄。出浴前溪笑解襟，落潮水浅上潮深。临流洗得沉痾去，大药曾投观世音。墘窦门边淡水隈，溪流如箭浪如雷。魁藤一线风摇曳，飞渡何须蟒甲来。金饰脂涂旧髑髅，争相雄长在操矛。而今渐晓秋曹法，不挂人头挂兽头。"}