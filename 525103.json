{"id":"525103","title":"短歌赠罗女文二首 其二","dynasty":"明","author":"顾璘","text":"世路羊肠莽荆棘，江上渔舟独潇洒。五湖何地非吾家，相逢并是同心者。北风起兮雪片飞，山川摇落鸿雁饥。地映吴天白如扫，唯见松柏青依依。大鱼浪跄飞不得，小鱼僵死手可拾。妻孥白饭尽一饱，岂向朱门乞残炙。黄天荡深万鱼聚，我与老翁荡舟去。"}