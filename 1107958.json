{"id":"1107958","title":"清平乐 其二","dynasty":"宋","author":"石孝友","text":"天涯重九。独对黄花酒。醉捻黄花和泪嗅。忆得去年携手。去年同醉流霞。醉中折尽黄花。还是黄花时候，去年人在天涯。见时怜惜。不见时思忆。花柳光阴都瞬息。□把光阴虚掷。才郎妾貌相当。有些似欠商量。看你忔憎模样，更须著我心肠。醉红宿翠。髻亸乌云坠。管是夜来不得睡。那更今朝早起。春风满搦腰肢。阶前小立多时。恰恨一番雨过，想应湿透鞋儿。山明水嫩。潇洒桐庐郡。极目风烟无限景。说也如何得尽。自怜俗状尘容。几年断梗飘蓬。借使严陵知道，祗应笑问东风。霁光摇目。春入郊原绿。残雪压枝堆烂玉。时闻枝间蔌蔌。瘦藤细履平沙。醉中一任欹斜。落日数声啼鸟，香风满路梅花。"}