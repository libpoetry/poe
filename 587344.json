{"id":"587344","title":"送周清溪先生福州司训","dynasty":"明","author":"林士元","text":"周君金锡姿，煅炼承趋庭。靖江辅以立，武昌翼以行。工曹仗涵煦，兰玉播休声。教子听鹿鸣，云端高鶱腾。知君不出家，岿然四教成。父母称其孝，友弟称其兄。崚嶒邓林树，皎洁昆山珩。古学贵践实，今人多近名。至尊惟道德，轩冕铢尘轻。遥知勤秉铎，乐育鲁诸生。"}