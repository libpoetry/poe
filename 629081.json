{"id":"629081","title":"城西水亭放歌送别熊羽人","dynasty":"明","author":"李云龙","text":"春溪流嘶齧城墙，垂阳吹花冉冉香。熊生彩鹢生双翮，季子御风来送将。松胶赴吻如潮语，醉跨溪流挟飞雨。虹霓绕笔席边生，手制归云题别绪。诗成袒跣笑相呼，溪头对掷明月珠。江花水鸟为歌舞，龙女天吴来有无。丈夫有才不自试，袖吾补天手奚俟。为蛟为螭任变化，尊前一别寻常事。行矣熊生去莫迟，太平天子正龙飞。金台突兀应无恙，为我先张万丈旗。"}