{"id":"751995","title":"和匡伯用山谷次晁补之廖正一赠答诗韵","dynasty":"清","author":"朱福诜","text":"齐虏得官乃以口，臣朔长饥索升斗。朱鸟归肆行翾翾，我春辞家秋未还。读书佳句坐叹息，诗梦已落吴淞间。旗亭一曲黄河上，四座无言独心赏。天街夜凉如水明，阑干曲录环碧城。愿接云軿与天语，美人颜色苕之荣。眼中少年今老矣，安陵昔日繁华子。前鱼已自为人怜，蛛丝还能助我喜。万古牢愁未入弦，欲竟此曲无人弹。丈夫意气属有在，挂席千里难追攀。我欲随君且入剡中去，李白一生自爱游名山。"}