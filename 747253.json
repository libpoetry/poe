{"id":"747253","title":"盘谷砚歌寄酬衎石兄","dynasty":"清","author":"钱泰吉","text":"少读《昌黎集》，梦想盘之中。大行山字老未识，何缘脚踏幽人宫。吾兄知我饶砚癖，为致盘中一片石。面含浅紫背深碧，泉甘土肥养玉液。况有陇西隐君此焉宅，卢老韩公共游屐。斯文元气久蕴积，能使凤味龙尾皆辟易。我今对此砚，却忆贞元初。吐蕃大入寇，烽火传边隅。西川节度屡破敌，庶几不愧大丈夫。鬼夷此日负海嵎，天子宵旰劳远谟。楼船将军盛兵卫，轻裘坐展筹海图。书生不能草羽书，枉持一砚频欷歔。砚兮砚兮吾语汝，但愿龙起大泽驱天吴。一朝灭此釜底鱼，远行不劳吉日出。采山钓水容吾徒，平沙绿浪榜方口。与兄穷探极览相嬉娱。"}