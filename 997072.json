{"id":"997072","title":"送曹子方福建路运判兼简运使张仲谋","dynasty":"宋","author":"黄庭坚","text":"曹侯黄须便弓马，从军赋诗横槊间。阿瞒文武如兕虎，远孙风气犹斑斑。昨解弓刀丞太仆，坐看收驹十二闲。远方不异辇毂下，诏遣中使哀恫鳏。吾闻斯民病盐策，天有雨露东南乾。谢君论河秉禹贡，诘难蜂起安如山。老郎不作患失计，凛然宜著侍臣冠。愿公不落谢君后，江湖以南尚少宽。百城阅人如阅马，泛驾亦要知才难。盐车之下有绝足，败群勿纵为民残。官焙荐璧天解颜，瀹汤试春聊加餐。子鱼通印蚝破山，不但蕉黄荔子丹。道逢使者汉郎官，清溪弭节问平安。天子命我参卿事，奋然相对亦可欢。回波一醉嘲栲栳，山驿官梅破小寒。"}