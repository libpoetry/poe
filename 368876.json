{"id":"368876","title":"夏云峰·和六禾宝云道中日光浴之作","dynasty":"清代","author":"杨玉衔","text":"爇兰汤。薰沐赋、湘累绣口骚肠。又似水嬉拭垢，凫没鱼翔。濯从江汉，都输与、曝向秋阳。旷莽界、眠红藉绿，颠倒衣裳。登高不羡招凉。讵犹恋、夏云恶木阴长。正好背偎棉纩，腹晒书囊。精华嘘吸，通沆瀣、气辨青黄。忍忘却、锄禾日午，珠酣淋浪。"}