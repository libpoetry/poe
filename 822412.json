{"id":"822412","title":"丁香结 晚过康家渡，望贾祠，用清真韵","dynasty":"清末近现代初","author":"周岸登","text":"风约寒漪，雪飘衰苇，霜叶点波红陨。送轻帆羽迅。渐晚渡、暝合沙昏烟润。贾祠空怅望，裴?意、欲去未忍。长江明月几辈，吊古苍茫不尽。愁引。看镜里清涪，已过衔芦雁阵。石室薶云，危楼倚笛，月寒星晕。魂逐江水共远，曲曲肠成寸。孤吟无人答，怕也同伊瘦损。"}