{"id":"1236732","title":"和武善夫韵二首","dynasty":"元","author":"耶律楚材","text":"佐主焦劳力已殚，微才安可济时难。开樽北海希文举，携妓东山笑谢安。雨露新恩君责重，桑榆老境我年残。何时致政闾山去，三径依然松菊寒。秋霖初霁觉新凉，午夜东山月吐光。翠竹无心甘晚节，黄花有意助年芳。忠诚自许一心赤，老境谁怜两鬓霜。遥忆吾山归未得，故人书简怨东阳。"}