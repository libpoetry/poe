{"id":"1178277","title":"寒溪 其五","dynasty":"唐","author":"孟郊","text":"一曲一直水，白龙何鳞鳞。冻飙杂碎号，齑音坑谷辛。柧笺吃无力，飞走更相仁。猛弓一折弦，馀喘争来宾。大严此之立，小杀不复陈。皎皎何皎皎，氤氲复氤氲。瑞晴刷日月，高碧开星辰。独立两脚雪，孤吟千虑新。天欃徒昭昭，箕舌虚龂龂。尧圣不听汝，孔微亦有臣。谏书竟成章，古义终难陈。"}