{"id":"831164","title":"金缕曲 其二","dynasty":"清末民国初","author":"程颂万","text":"刘蜕遗编重。瞰名园、苍松紫桧，下留文冢。鸾鹤青冥怀倦羽，后劫诗魔相共。怕岑寂、夜台吟讽。骏骨黄金空自感，远郊寒、且把穷来送。君在世，等无用。浮生天地都如梦。好招他、墨魂千点，墓门低拥。已是葬花时节了，风雨更寻诗垄。呼李杜、来为翁仲。似瘗衣冠梅岭雪，趁月明、有客骑么凤。歌与泣，幻愁种。"}