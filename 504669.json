{"id":"504669","title":"题桓子匏寄轩","dynasty":"明","author":"郑潜","text":"卜居水南里，乃在瓜山阳。敝庐仅容膝，小轩隘而方。块焉类匏寄，兀坐如面墙。短桷阚疏棂，野圃杂众芳。盘桓理遗编，游歌任行藏。所愿书满家，不羡果盈筐。南国杨梅熟，东山卢橘黄。家家躬种穫，户户勤耕桑。吾岂若匏瓜，累累无所将。寓形一寄尔，瓢樽两相忘。绵绵青蔓远，蔼蔼书带香。寤寐东陵侯，千载遥相望。"}