{"id":"873772","title":"晓起闻明仲谒家叔尝过门追已无及继读观雾长句因次原韵","dynasty":"宋","author":"刘子翚","text":"公才凛若干将铸，胆落诗流失轻倨。弄毫邂逅即挥奇，造化玄机悉披露。凌晨访客忽飞筇，双涧徐穿碧交互。笑声只在竹林东，梦破急追无复处。是时秋雾正涵空，润气一解骄阳怒。霏霏半掩景贤峰，翳翳全没屯中树。初疑争先摩玉垒，惊尘漠漠桑乾渡。又如怀渴望梅林，细雨濛濛江左路。烦公一吐胸中豪，与此氤氲角驰骛。可怜南山玄豹姿，终以班班作身误。何如雾隐长暗然，岂用毛采誇夭嫭。沾濡稻垄更潸珠，联络松岗尚横素。南箕忽哆遂雄吞，顾视恍若南柯寤。向来昧昧六合间，日月山河但如故。世缘所遇孰非虚，不具真眼那能觑。醯鸡瓮里有全痴，陷虎机中惟一悟。我虽不获从斯游，兀坐深观亦同趣。况知陶令有名酒，未觉许询无胜具。便思追逐胡公墩，恐激长言又生怖。愿低笔力许我陪，韩孟才悬亦联句。"}