{"id":"1247734","title":"七星岩","dynasty":"元末明初","author":"蓝智","text":"何年七星降人间，罡风吹作山头顽。九疑云晴两峰失，五老天清双剑攒。桂林茫茫石如簇，散漫崩腾走平陆。雁行斜落大江濆，屏嶂横开叠苍玉。初疑女娲补天馀，又如禹凿龙门孤。神光傍射轸翼上，斗柄正指西南隅。下有洞穴不可测，虎龙昼伏龟蛇蛰。云根近接勾漏深，海气常带蓬莱湿。我欲举手招群仙，骖鸾直上虚皇前。斟酌元气作雷雨，一洒五岭歌丰年。"}