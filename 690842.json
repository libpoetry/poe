{"id":"690842","title":"将北征上侍御老师","dynasty":"明","author":"李之世","text":"寒灯灿幽馆，永夜对沈沈。政有长途役，难忘迟暮心。宵钟清远寺，凉露澹疏林。惜别徒劳念，因风寄短吟。自怜甘懒拙，飒沓误儒冠。短剑空存铗，敝裘宁耐寒。戒途犹渺渺，顾径且盘盘。即未离乡井，已怀行路难。行藏俱莫问，难报是君亲。风木馀双泪，驱驰剩一身。半生焚砚债，未老倦游人。时事方蒿目，聊容招隐沦。尘劳真梦梦，四十未知非。觉路瞻犹远，空门暂可依。戒香莲漏永，清梵宝林微。胜地此为别，长谣始愿违。严程八千里，北极是京华。藿食犹怀阙，林栖岂恋家。卖琴充橐俭，策蹇问途赊。赖有连枝伴，休怜天一涯。"}