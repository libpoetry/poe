{"id":"686237","title":"奉和王大伾侍御题周紫泉东山草堂二律","dynasty":"明","author":"卢楠","text":"石壁巉岩一径幽，漫随杖屦访林丘。嵇康不负山阳隐，谢傅能忘淝水筹。日落沧洲时伫望，天寒桂树且淹留。徵书旦暮驰秋陇，拟取高名别代收。海门秋动青澶麓，天畔风高白草堂。太傅松楸高下见，绣衣旌节往来常。窥轩细筱娟娟碧，截壁孤云袅袅长。薄暮翠微归兴懒，暂随流水一挥觞。"}