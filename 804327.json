{"id":"804327","title":"上雪山","dynasty":"清","author":"史善长","text":"轮台束装日，先愁上雪山。闻山积冰雪，上比登天难。但意到日已春尽，未必冰雪不消残。人言或太过，山灵岂终顽。今来一千六百里，崎岖先入松门关。是日微霰天昼晦，尖风刺面痛若刓。关弁劝速行，迟恐雪封山。前进后却皆迷漫，行李车薄笨，我车轻且坚。辕驹既壮健，骖服亦调娴。仆夫贾勇遂施鞭，二台山店饼熟茶已煎，少息养令筋力完。从此上绝壁，仰面气生孱。不复有径路，唯见巑岏高下坚冰相结连。厚不知几丈尺，积不知几岁年。左顾崖深黑无底，右盼雪拥白浮天。中间冰滑不容趾，进寸退尺如牵逆水船。赖有松栏曲折傍崖护，不然跌死从马日百千。到此性命拼弃捐，啸侪呼侣众力攒。巨鞭鞭马马人立，鲜血一道成朱殷。马籍人力脊破蹄穿不暇顾，人助马力腰弯背屈不敢不息肩。争鼓喉咙齐喝号，人足马足相盘旋。更愁来车当顶压，串铃摇荡先令宽处避侧边。一盘复一盘，盘盘上云端。红墙一角望见喜生颜。譬若禹门到顶差一跃，跃上悠然入巨川。又若两阵相持生死决，出死入生高唱凯歌还。惊喜翻垂泪，坚忍尚握拳。不是亲历那知难若此，却笑孙绰天台空赋未必全。"}