{"id":"559093","title":"丙午天旱斗米几百钱余自秋及冬举家待市糊口漫赋排律用志时事","dynasty":"明","author":"林熙春","text":"天涯称僻壤，丙岁正当阳。满地全供税，三春未散秧。岂知秋转烈，又甚夏恒旸。通国争驱魃，穷人忍暴尪。不闻飞石燕，无计舞商羊。带日丹枫赭，迎霜野稻黄。苍生悬未解，赤子弄如狂。有泪看焦槁，何劳谨盖藏。艰难生计拙，潦倒壮心忙。买米非求饱，典衣为救荒。忍饥输赋敛，举足更徬徨。卓鲁初为郡，循良久擅场。弗皇请赈贷，雅意散桁杨。云汉虽歌洛，桑林卒应汤。随车酬主圣，搦管报时康。"}