{"id":"814281","title":"却寄家木君高云溪","dynasty":"清","author":"周济","text":"君甘离索今犹昔，我任飘零西复东。未死名心长短句，已通世法马牛风。宅边柳树容高隐，江上潮痕识短篷。送尽归鸿成一笑，五弦原不在琴中。我为善战千夫长，君是能耕万户侯。海上风云通士气，庭中貆特岂身谋。时平漫蓄三年艾，仙好权营百尺楼。落拓琴书潦草醉，莫将心事问吴钩。"}