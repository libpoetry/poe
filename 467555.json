{"id":"467555","title":"更漏子","dynasty":"当代","author":"赵文漪","text":"草痕深，春色浅。幽恨如丝难剪。新泪落，旧枝开。芳魂逐梦来。麝薰巾，香染袖。凄绝碧堤垂柳。凝远目，展双眉。情付落梅知。玉箫吹，金盏满。愁拂酒杯深浅。花似面，柳如眉。画筵低舞时。绣裙飘，香袂软。玉手轻敲檀板。须强饮，莫频辞。无端又别离。雨催花，风拂柳。又是踏青时候。残梦觉，听流莺。玉人春恨生。靥轻红，人浅醉。领略旧时情味。珠箔静，篆烟香。良辰故故长。碧流清，红叶堕。一段秋光又过。银桂落，菊花开。东篱醉酒杯。闻玉笛，声声脆。天末凉惊双袂。风雨际，最怀人。凄凉不似春。"}