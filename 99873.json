{"id":"99873","title":"生日蒙刘景文以古画松鹤为寿","dynasty":"宋代","author":"苏轼","text":"问子一室间，宁有千里廓。尘心洗长松，远意发孤鹤。生朝得此寿，死籍疑可落。微言在参同，妙契藏九龠。故人有奇趣，逸想寄幽壑。霜枝谢寒暑，云翮无前却。何须构明堂，未羡巢阿阁。缅怀别时语，复作数日恶。诗腴固堪餐，字瘦还可愕。高标忽在眼，清梦了如昨。君今哙等伍，志与湛辈各。岂待相愿言，方为不朽托。子云老执戟，长孺终主爵。吾当追松乔，子亦鄙卫霍。"}