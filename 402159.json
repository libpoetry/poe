{"id":"402159","title":"秋霁","dynasty":"近现代末当代初","author":"徐震堮","text":"烟冷吴皋，甚一夜西风，岸柳五色。草阁云平，雁帘花暝，怒潮到门犹力。故园暂息，半庭日下梧揪碧。感旧国，谁省侧身天地杜陵客。芳树徙燕，旧幕巢鸟，短歌长谣，无限凄寂。叹如今、秋衾索梦，空廊听雨恍头白。江阻水深行不得。目断天外，遥念杳杳旌旗，暮烽山县，乱笳霜驿。"}