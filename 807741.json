{"id":"807741","title":"五綵结同心  过惠山蒋氏酒楼感旧","dynasty":"清","author":"陈维崧","text":"惠山山下，谁氏高楼，记曾借我酣眠。夜半喧山雨，龙峰顶、飞挂百幅帘泉。当时尚有玲珑在，凭阑唱、落叶哀蝉。可惜是、声声红豆，忆来大半难全。如今重经楼下，只水声幽咽，髣髴鸣弦。弹指匆匆，旧时燕子，换做万里啼鹃。当垆莫唤楼前客，应怪我、泪裛红绵。惆怅煞、一天明月，满汀渔火商船。"}