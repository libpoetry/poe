{"id":"1129530","title":"红叶","dynasty":"宋","author":"释居简","text":"猎猎翩翩赤羽旗，霜裁风剪乱零吹。打窗便是敲篷响，梦断吴江欲冷时。要与松筠共岁寒，听它青女苦彫残。不于叶上添生色，谁辨刚中一寸丹。郑老毫端醉墨浓，朝朝伛偻拾西风。那知猩血燕脂外，尽在银钩铁画中。句满山林写不成，怕缘流水误虚名。夕阳满树牛羊下，只看玲珑血色明。趁得晴秋作许妍，动人春色政秋寒。林塘水冷溪痕瘦，镜里何曾欠渥丹。树下收帆系断航，树头新染夜来霜。小春未凛犹相贷，款曲辞柯不要忙。"}