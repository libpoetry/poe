{"id":"182414","title":"寄张赵二相·河出昆仑墟","dynasty":"宋代","author":"胡寅","text":"河出昆仑墟，江出岷山底。涵涵受百渎。滚滚经万里。水惟准之平，而德鉴之比。离堆与砥柱，何事中流起。坐令平者倾，复使明者滓。臣门虽如市，臣心要如水。勿为砥柱激，乃作天地纪。在家而有怨，惟舜处父子。在邦而有怨，惟旦忧室毁。夫岂慾哉，过是非天理。萧曹贫贱交，隙自将相起。迄能除芥蔕，至死相推美。彼亦何所监，覆辙有余耳。同是秦汉人，异趣百代史。"}