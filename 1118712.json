{"id":"1118712","title":"岁暮杂感四首","dynasty":"宋","author":"陆游","text":"衰发如枯菅，残齿如败屐。取米煮薄糜，便足度晨夕。欲知死远近，不必讯龟筴。四序忽已过，如数堠双只。发装陌上亭，具食水边驿。会当一日归，岂有终作客。天风吹雪片，大者如飞鸥。岂惟平沟坑，直恐薶马牛。百钱买薪蒸，千钱赎褐裘。虽无狐貉温，要免沟壑忧。小儿为我言，幸可具杯瓯。园蔬亦复佳，过足翁岂求。岁尽霜雪稠，相望僵万木。天岂私梅花，独畀此芬馥。高标我自有，何憾老空谷。人言和羹实，晚或参鼎餗。哀哉世论卑，污我尘外躅。谁能湔祓之，写真配修竹。我少虽嗜书，赋性实慵惰。初志略未酬，白发已无那。吾儿犹好勇，世事如弃唾。呻吟编简中，彻旦或未卧。尔来愈自励，日读易一过。勉终大学功，吾道要负荷。"}