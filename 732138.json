{"id":"732138","title":"送张非闻还里","dynasty":"清","author":"张尔岐","text":"生世苦违异，退守诗书残。寥寥古人中，默求心所安。出语遭疑讪，孤踪良独难。吾兄自逆旅，坦然委肺肝。片言质要妙，曲折颇有端。视君方寄食，殊不忧饥寒。冥获或自笑，心战亦寡欢。内胜足天机，身穷中愈宽。时月一过从，开襟意为殚。虑余摇异说，发药相劘钻。往往切余心，惭汗同露漙。白璧陈座席，自觉多垢瘢。相资八年余，如镜正衣冠。忽闻当别去，朝夕越河干。北堂有慈命，于理难盘桓。惜此良友远，致词不觉繁。愿各励终始，莫变青与丹。"}