{"id":"708935","title":"万年欢  济武席上闻歌","dynasty":"明末清初","author":"曹溶","text":"午漏阴阴，许忘机翠禽，屏罅衔雪。太息年光逝水，客装难发。忙过幽亭痛饮，放诞使、俗流惊绝。嬉游惯、秉烛弹棋，尘埃谁识清骨。朝簪唱鸡又歇。况林间伴侣，长聚休别。残蜡无多，堤上渐有春物。重奏沉香乐府，不忍问、杨妃遗袜。从今去、镂管难停，白家全要烟月。"}