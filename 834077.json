{"id":"834077","title":"霜叶飞 悼王芷䑳，用玉田集中韵","dynasty":"清末民国初","author":"易顺鼎","text":"紫箫吹杳。湖桥路，者回惊换烟草。小山桂隐漫重招，奈故人怀抱。记几度、斜街月晓。逢君不分今生早。趁胜流星聚，惯驱使青春，年时醉语堪笑。谁念归也无价，瘦鹃声里，蹇驴空蹋残照。便骑笙鹤上瑶天，带软红多少。还怕是、鬓丝催老。玉楼先有秋风到。休再问、黄垆酒阵，花围梦都荒了。"}