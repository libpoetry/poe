{"id":"1059058","title":"仲孺督烹小团既而非真物也怅然次韵以谢不敏","dynasty":"宋","author":"邹浩","text":"情伪初难分，饱闻不如视。君看求马时，安得走唐肆。此茶亦先声，入手恐失坠。泠然风御还，共饮乃非是。坐令竹边心，追悔如刻鼻。故人岂欺予，姑以将远意。由来毁誉间，夫子犹必试。八床志多金，龙断何足异。胡为不三思，取信輶轩使。超超莆阳公，铨量妙清思。仰止一喟然，背浃欲流泚。尚赖君诗存，高吟忘肉味。"}