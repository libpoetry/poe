{"id":"125341","title":"抒怀上孙侍讲学士","dynasty":"宋代","author":"宋祁","text":"仆本寒乡士，始愿托田陇。偶与亨会并，遂竊空名宠。黌胄信清闲，文书无倥偬。牵丝玷外举，挟册陪春诵。缥帙芸叶香，清池璧流壅。虽均五能知，犹冀三陌踊。有志慕孤直，多言畏奇中。往往犯怒狙，时时遭嚇凤。脅肩方病畦，洗足几成湩。言充卫士爨，赋盖吴人甕。但望不汝瑕，安能贾予勇。丛云属帝辰，烝油乐贤共。前追三代风，旁鼓天下动。方正召华郤，贤良命晁董。务擢平津对，无罪贾生恸。裒然君隽来，烂若春葩纵。咨予苦涩讷，望风犹阴拱。愁多目似蒿，疾久带移孔。直虑醒而狂，遂同微且尰。三千御上方，八九吞云梦。订正清庙诗，白罢旅獒贡。夫宁本无志，良忧拙于用。击辕固歌鄙，殙金诚外重。中夕抚躬叹，明恩愧孤奉。況复年苒苒，坐惊头种种。闲居昔有潘，广宅今非仲。尘容化衣襘，雨气昏刀{左革右奉}。所赖庇明哲，盱衡顾閒冗。每辨骥垂耳，力排儒发冢。不尔谢病归，鉏钓事江葑。"}