{"id":"812787","title":"唐多令 曾波阁玩月同雁冰诸君用稼轩韵","dynasty":"清","author":"吴绮","text":"双鹤下缑山，青天月未残。对澄波、共倚朱栏。秋气着人罗袂爽，清露冷，不知寒。作客几时还，相逢且尽欢。况芙蓉、正耐人看。起舞花前仍大笑，谁似我，与君闲。水阁带春城，桃花骂小莺。二十年、重到红亭。多少烟云都过眼，山只对，故人青。往事漫伤情，扬州旧月明。算吾侪、酒恋诗萦。今夜不将鹦鹉醉，明日里，片帆轻。犹记别离时，梳头病起迟。向西窗、细问归期。弹指黄花都过了，春又上，腊梅枝。一雁寄相思，红笺小字诗。料匆忙、倒写乌丝。满纸春愁谁可数，算只有，杜鹃知。斜月射回廊，无凭更漏长。笑归来、反是他乡。昨夜绣衾浑似水，应不为，五更霜。一事恁凄凉，朝来断客肠。待相逢、说向萧娘。蜡烛成灰犹不了，原化作，泪千行。"}