{"id":"298431","title":"小梅花·孤灯碧","dynasty":"清代","author":"庄棫","text":"孤灯碧。孤衾寂。夜乌相伴离人泣。拨鹍弦。拂花笺。说到无人解处倍缠绵。闲情他日犹惆怅。宛转新词深院贶。笔空投。泪暗流。辛苦人间，一赋是登楼。欢宜早。人愁老。放怀休令金尊倒。忒凄其。自迷离。谁料青衫还与草痕齐。一年一度久肠断。眼见流年暗中换。户飞花。月笼纱。难道阮郎，春尽不归家。"}