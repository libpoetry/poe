{"id":"1189153","title":"述韦昭应画犀牛","dynasty":"唐","author":"储光羲","text":"遐方献文犀，万里随南金。大邦柔远人，以之居山林。食棘无秋冬，绝流无浅深。双角前崭崭，三蹄下骎骎。朝贤壮其容，未能辨其音。有我衰鸟郎，新邑长鸣琴。陛阁飞嘉声，丘甸盈仁心。闲居命国工，作绘北堂阴。眈眈若有神，庶比来仪禽。昔有舞天庭，为君奏龙吟。"}