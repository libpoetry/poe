{"id":"765094","title":"念奴娇 中秋饮蕉林书屋，用其年韵，时京师地震不已","dynasty":"清","author":"徐釚","text":"九秋刚半，望天边云影，淡烘黄月。擪笛弹丝豪兴减，宛转愁肠凝结。庾亮楼头，马融帐底，坐等姮娥出。露浓衣冷，应怜照见华发。徒剩断甃颓垣，六街三市，犹恐巨鳌掣。拚向糟床倾腊酿，齿沁霜桃如雪。深锁银蟾，浅笼玉兔，不放鲛绡裂。冰轮碾碎，有谁能诉瑶阙。"}