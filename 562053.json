{"id":"562053","title":"桃核杯歌","dynasty":"明","author":"贝琼","text":"度朔之山有桃屈蟠千里兮，结子轮囷大如瓮。天上惟闻方朔偷，人间不许刘郎种。何年阿母燕云台，食桃戏作鸳鸯杯。道士王回献阙下，缺月夜堕青天来。玉杯未辩新垣诈，学士银杯一时化。安知别有蓬莱物，百斛葡萄向君泻。鸾歌凤舞在君前，酌此可以求神仙。山中看花试挟双窈窕，一醒一醉三千年。"}