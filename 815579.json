{"id":"815579","title":"同慕堂笥河鱼门伯思饭裕轩野圃兼呈南厓","dynasty":"清","author":"翁方刚","text":"遂乘晓霜气，菜如人意浓。我作《野圃记》，渺焉想前踪。结构改面势，平揖近远峰。独留山口光，纵此水际筇。枯荷仍小桥，插棘展长墉。四边菊花水，一于此榻供。所以山桃后，来必乘晚菘。不爱春夏绿，爱此秋叶黄。先生看山眼，炯炯浮秋光。黄叶亦何好，取及菘可尝。老韭细转青，新芥辣更香。蔬实饱风露，卉木阅炎凉。高树未摇落，邻畦已登场。柴门客不惊，乌雀自成行。了然验物理，后时独何伤。七人来者六，一岁至甫再。虽抱促膝怀，屡以溽雨碍。桥南官河浚，近渐柴门对。万泉之上游，诸峰受以黛。鳞鳞风漪来，动荡日光碎。空际飞鸟影，落我衣襟内。小坐沙石旁，忽听村犬吠。始知园庐近，复资蔬亩溉。半日问水源，不独观撷菜。"}