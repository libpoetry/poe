{"id":"1127371","title":"次韵王待制游东坡留题十一绝","dynasty":"宋","author":"喻良能","text":"吞舟尺泽岂能容，此地谁知著卧龙。当日春风生笔底，至今山色十分浓。当年随意乐江天，句句新诗尽可传。事业文章两俱美，先生兼比二公贤。五年同社乐田神，一扇西风障庾尘。文采风流千古事，野人恨不识天人。赤壁奴台视白楼，五言端的胜苏州。政缘不得文章力，故许江山作意游。何处重寻饭颗诗，先生诗语总英奇。细吟出月穿天句，想见挥毫落纸时。对泣何曾学楚囚，扁舟时作大江游。眼看西蜀三千里，身在淮南第几州。前代乐天今复见，后身元亮更何疑。百年人物有谁在，千古声名无尽时。笔下无非幼妇辞，胸中端拟效安期。我生只许拜遗像，不见先生无恙时。先生仙去几经年，赤壁依然浪接天。去棹来舟相指示，曾游元祐玉堂贤。雪堂风物渺江村，行客悽迷欲断魂。不见当年谪仙面，空馀春柳典型存。腐儒诗胆大于身，所恨陈言老未新。何日小舟江上去，一杯聊酹笔端神。"}