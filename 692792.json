{"id":"692792","title":"黑漆弩 谢曾少岷题扇","dynasty":"明","author":"杨慎","text":"梁尘飞绕停教住。有哲匠坐上原父。早梅时、新月弯弓，喜见遥天收雨。尉迟杯、满酌休辞，半臂急催忙去。写蒲葵，一字千金，付阿买、珍藏好处。月仪蠹简留君住。索靖是右军师父。笑藏真、酗酒狂僧，说甚龙蛇风雨。戏鱼堂、响榻重镌，莫道影留形去。熊朋来，鼎韵钟铭，鉴赏到、西台妙处。"}