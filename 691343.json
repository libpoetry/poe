{"id":"691343","title":"送黄恒脩还乡祭扫五首","dynasty":"明","author":"李时勉","text":"南还六月别都城，独阻临溪送客行。捲地朔风吹急雨，绿杨何处有啼莺。蓟门昨夜雨如倾，潞渚朝来波浪惊。自是虚舟能独往，商船持重不堪行。南行谁喜说南风，独棹扁舟逆浪中。夜宿广陵逢北客，几人相语此心同。帆转青原是故乡，顿令桑梓有辉光。因君遥忆先茔隔，怅望南天泪几行。封章激怒九重天，乱扑金瓜玉陛前。归到乡闾亲故问，幸留残喘不须怜。"}