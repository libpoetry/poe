{"id":"1252613","title":"长歌复短歌四章","dynasty":"元末明初","author":"徐贲","text":"长歌长，短歌短，百岁人生那得满。昔不乐，今何如，少年焉用多读书，桑枢瓮牖为穷儒。短歌短，长歌长，男儿有足行四方。鞍在马，轮在车，请君莫言道路赊，安能局束长在家。长歌停，短歌起，春风吹入行人耳。壮年少，老日多，人生有志莫蹉跎，致君尧舜当如何。短歌歇，长歌续，百年碌碌复碌碌。交者多，知者少，取次论心皆草草，志士栖迟眼中老。"}