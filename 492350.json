{"id":"492350","title":"奉寄周思忠其先丞相益国公于余六世从祖常德府君为同年进士凡志铭哀挽及倡和诗文槩见于周氏所藏遗书当时尝录以归遭乱逸去因再请于思忠必有以相慰答也思忠有弟思廉极相友爱余往来城中尝寓其书舍云","dynasty":"明","author":"刘崧","text":"皎皎周郎玉雪妍，由来相裔故多贤。家藏文字三千卷，市隐才名四十年。当户蓬蒿深过雨，满庭荆树艳晴烟。向来对酒题诗处，尚想虚庭一榻悬。"}