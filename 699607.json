{"id":"699607","title":"春日闲居","dynasty":"明","author":"袁宗道","text":"人间何物度朝昏，懒性新来更厌喧。除却跏趺惟饮酒，才闻呵殿便关门。虚窗月上摹松影，尘榻僧来印衲痕。独有盆梅嫌寂寞，故舒丹蕊照清樽。不才敢拟子云玄，索米金门又一年。风味渐随双髻减，天真犹仗一樽全。破冰滴砚展笺易，扫地安单夜坐禅。闲洗时瓶烹岕茗，故人新寄玉山泉。人海何妨一粒藏，身闲稍觉昼壶长。厌将礼法绳腰骨，且看经钞浇肺肠。画里身黏苍壁色，梦中魂染白莲香。春来最是城西好，拟共山僧坐绿杨。"}