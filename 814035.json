{"id":"814035","title":"吊台湾","dynasty":"清","author":"陈季同","text":"忆从海上访仙踪，今隔蓬山几万重。蜃市楼台随水逝，桃源天地付云封。怜他鳌戴偏无力，待到狼吞又取容。两字亢卑浑不解，边氛从此正汹汹。金钱卅兆买辽回，一岛如何付劫灰。强谓弹丸等瓯脱，却教锁钥委尘埃。伤心地竟和戎割，太息门因揖盗开。聚铁可怜真铸错，天时人事两难猜。鲸鲵吞噬到鲲身，渔父蹒跚许问津。莫保屏藩空守旧，顿忘唇齿藉维新。江山触目囚同泣，桑梓伤心鬼与邻。寄语赤崁诸故老，海桑历劫亦前因。台阳非复旧衣冠，从此威仪失汉官。壶峤居然成弱水，海天何计挽狂澜。谁云名下无虚士，不信军中有一韩。绝好湖山今已矣，故乡遥望泪阑干。"}