{"id":"1178071","title":"寿安西渡奉别郑相公 其二","dynasty":"唐","author":"孟郊","text":"东都清风减，君子西归朝。独抱岁晏恨，泗吟不成谣。贵游意多味，贱别情易消。回雁忆前叫，浪凫念后漂。悠悠孤飞景，耸耸衔霜条。昧趣多滞涩，懒朋寡新僚。病深理方悟，悔至心自烧。寂静道何在，忧勤学空饶。乃知减闻见，始遂情逍遥。文字徒营织，声华谅疑骄。顾惭耕稼士，朴略气韵调。善士有馀食，佳畦冬生苗。养人在养身，此旨清如韶。愿贡高古言，敢望锡类招。"}