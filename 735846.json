{"id":"735846","title":"宣铜垆歌为桐城方坦庵先生赋","dynasty":"清","author":"陈维崧","text":"龙眠老人颜鬓皤，街前卖字书擘窠。生平爱古入骨髓，玩好不惜三摩挲。一垆温润制绝异，肌色肉好神清和。戗金铸耳备工料，制器尚象穷雕磨。洼隆丰杀中规格，红黄绀紫蟠雷蝌。我时捧视肃然敬，俨若清庙陈彝牺。音莎。忆昔此垆始宣庙，百物充斥供搜罗。宫闺澹泊厌淫巧，垆韝精慎无偏颇。百金重购拟和璧，旃檀作匣犀牛䭾。后来市估杂赝鼎，苏铸甘蔡皆幺縻。乱真每被魍魉卖，怀宝或受蛟龙呵。我来感旧发深喟，抚汝不异双铜驼。一垆虽小岁月古，列圣德泽相渐摩。我今为公作此歌，万事以往何其多。歌成烦公书大字，明日且换山阴鹅。"}