{"id":"687300","title":"焦涵一开府云中赋赠","dynasty":"明","author":"孙传庭","text":"名高台鼎风流诎，藻夺云霞竹帛难。天使文章兼事业，君能才子复尊官。行当自勒燕然石，更有谁登汉将坛。节钺非荣君可贵，范韩扬马一时看。云中旧是濒戎地，警息新当出塞时。宵旰九重思锁钥，疮痍万姓望旌旗。交河跃马鲸鲵戢，广野陈兵虎豹驰。伫奏肤功膺简畀，愿将铙吹入歌诗。"}