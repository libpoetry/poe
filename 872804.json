{"id":"872804","title":"同祝子权游虎邱","dynasty":"宋","author":"仲并","text":"出门迎朝暾，入门饯夕阳。岂愿从吾驷，声名跨楚梁。明日聊与君，褰裳陟危冈。方舟转河曲，薰风度微凉。细看槐柳暗，稍觉薝萄香。天高散霞绮，云净呈天光。梵宫占地胜，古木参天长。禽鸟亦自得，呜呼声激昂。缓步信携筇，清流足飞觞。乃知声利役，脱去非无方。所怜雄丽地，千年陇树荒。石顽尚莓苔，剑逝宁光芒。自今一瞬息，江山几兴亡。我衰渐落寞，乐极泪淋浪。寄谢同心人，无惊鬓毛黄。"}