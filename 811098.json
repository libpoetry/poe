{"id":"811098","title":"秋夜不寐偶忆故山风物率尔成篇","dynasty":"清","author":"王尊美","text":"簇簇茅茨负夕阳，疏疏杨柳带方塘。烟浮邻舍炊菰米，霜近山园坼栗房。鸡栅牛栏新位置，村醪野蔌小排当。田家事业知何有，尽在《豳风七月》章。小圃疏篱整复斜，一筇随处是生涯。游丝无赖时萦客，秋草多情尚著花。日暖僧房间问偈，月明林屋自煎茶。犹嫌姓字多叨窃，号作青山处士家。"}