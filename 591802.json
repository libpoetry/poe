{"id":"591802","title":"赠通政邹公","dynasty":"明","author":"欧大任","text":"二华表秦京，殽函控天府。黄河从西来，汨沸皋兰浒。祥秀钟国宝，炳灵笃皇辅。邹公冠惠文，枚卜授斋斧。按章伏青蒲，请剑谁与伍。日月方丽天，尧舜今圣主。崇奖骨鲠臣，谠论播朝宁。四岳咨纳言，帝曰予命女。济济夔皋列，肃肃鹓鹭羽。天球并雕戈，金镛协南吕。忻逢阳道升，众羽各翔舞。有渰出寸云，淰淰九州雨。高木以鸣嘤，周原沃而膴。吹万满太虚，春令待公举。平格寿在天，侑歌酌吾醑。深冯高庙灵，台阶即延伫。"}