{"id":"1224252","title":"临川女","dynasty":"元","author":"揭傒斯","text":"我本朱氏女，住在临川城。家世事赵氏，业惟食农耕。五岁父乃死，天复令我盲。莫知朝与昏，所依母与兄。母兄日困穷，何以资我身。一朝闻密言，与盲出东门。阿母送我出，阿兄抱我行。不见所向途，但闻风雨声。行行五里馀，忽有呼兄名。兄乃弃我走，客前抚我言。我与赵世亲，复与汝居邻。闻汝即赴死，扶服到河滨。我身尽沾濡，不复知我身。汝但与我归，养汝不记年。涔涔遵旋路，咽咽还入城。城中尽惊问，戚促不能言。望门唤易衣，恐我身致患。再呼我母来，汝勿忧饥寒。汝但与盲居，保汝母女全。我母为之泣，我邻为之叹。喜我生来归，疑我能再明。况得与母居，不异吾父存。我今已十三，温饱两无营。我母幸康强，不知兄何行。我母本慈爱，我兄亦艰勤。所驱病与贫，遂使移中情。当日不知死，今日岂料生。我死何足憾，我生何足荣。所恨天地生，不如主翁仁。谁能为此德，娄公名起莘。"}