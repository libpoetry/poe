{"id":"175493","title":"罢糴行·边头八月秋田熟","dynasty":"宋代","author":"黄裳","text":"边头八月秋田熟，南村北村夜舂粟。大平车子走无轮，载米入场声辘辘。官置斗斛人处碍，市谷日与时低昂。得钱却载车上去，出门掉臂归山乡。老翁扶杖笑且语，大儿踏歌小儿舞。酒酣歌罢喜复悲，却忆前年输糴苦。田头刈禾人未归，吏已打门嗔我迟。名为和糴实强取，使我父子长寒饥。今年官场有糴米，卖米是钱固其理。力排众议改旧法，闻说郎中人姓李。小民无力酬天公，但愿谷米年年丰。年年与官足兵食，三军饱食眠秋风。郎中归坐天子侧，更与小民说休戚。莫使明年开糴，老翁还作前年泣。"}