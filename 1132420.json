{"id":"1132420","title":"酬和知府李殿院见访之什往来不休因成四首","dynasty":"宋","author":"魏野","text":"暂拥红旌到郡新，相知情似旧交亲。尽惊慷慨山河主，忽访支离草泽人。苏径让惭扬绣袂，溪桥迎喜整纱巾。留诗中贵仍挥翰，双美应难继后尘。玉韵重听倍爽神，银钩忽睹更躬亲。郡侯喜是风骚主，野客惭为唱和人。积雾曾侵红绣旆，异香犹惹白纶巾。两篇箧里贞珉上，频拂看宁有蠹尘。使君误访乐郊民，顾我何由得暂亲。茜旆动驱千百骑，茅亭才著两三人。旋烧陆羽烹茶鼎，忙换陶潜漉酒巾。可爱水边松竹上，数朝犹自有香尘。虽喜乘骢到水村，却愁诗敌势难亲。平生未竖降旗客，临老将为弃甲人。豸角勇无心害物，鸡皮怯有汗沾巾。数篇勉和情枯竭，潦倒词锋息战尘。"}