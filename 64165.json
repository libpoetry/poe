{"id":"64165","title":"赠邺下王大刀挥使维藩歌","dynasty":"明代","author":"刘黄裳","text":"车骑关头石片片，回风卷地击人面。不平之色我自知，一生空读英雄传。马挝睚眦壮气销，路逢男子囊大刀。仓卒之间动人目，已见杀气千尺高。银碗头盔两马驮，熊腰稳坐白鼻骡。飞英飒飒紫须短，高准棱棱赤星满。大白翎饬箭尾长，双鞬绣插兰觔挽。不言我即借刀观，龙气荧荧横玉鞍。丈五金环入手滑，斜势入海上弦月。光铓澹澹照见人，健卒几头背迟发。我为据鞍一问之，旋近马首前致辞。义概谦恭道名字，自言邺下材官儿。十五学刀向侠场，劈山断牛刀不伤。二十比试任父职，趋役军府空仓徨。茸茸此生二十五，功名不建黄龙府。今年抚台檄点兵，两班皆作防秋行。主将给我兵三千，今往密云前备边。我闻此语长叹息，下马殷勤如故识。细观非但骁猛人，雅毅深沉具胆力。庙堂握算计太疏，开府畴边谋叵测。古来此辈称神物，百万之中不一得。何有天将不知御，远戍渔阳从此去。草中猫虎俱不分，亦复排边同一处。王郎王郎莫泪潸，我亦南归尔度关。倾盖意气竭漳水，平生交结轻泰山。各把猿肱意更亲，早晚自爱英雄身。云龙风虎知有会，丹青图画红麒麟。"}