{"id":"519466","title":"和苏长公聚星堂禁体雪诗韵","dynasty":"明","author":"朱诚泳","text":"簌簌窗前蚕食叶，知是尖风又吹雪。烟消榾柮地炉寒，兀坐书空正愁绝。后园脩竹委长身，戛戛声中都压折。幽禽冻杀不知数，猛虎深林踪迹灭。海底灵鳌亦伏藏，纵有长竿孰能掣。冻芽满地未穿土，安得盈筐供采缬。呼舟策蹇亦何事，来往搜奇徒屑屑。人生有酒但宜醉，回首光阴真一瞥。仰面呜呜双耳热，功名富贵吾何说。只恐诗成不著题，铸错难聚九州铁。"}