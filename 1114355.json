{"id":"1114355","title":"种说山居","dynasty":"宋","author":"李复","text":"隐君奕叶为清门，诛茅卜筑岁已深。池影青苍山堕地，松枝夭矫龙出林。六月取冰自凿谷，百壶进酒不论金。阮生熟醉无臧否，今爱遗风杜曲阴。客来稚子出应门，洁洒虚庭屡汲深。西泽千塍连别岸，南山一带是家林。泉清野果浮苍玉，灯散灵峰见紫金。晚日已收凉气动，客归相送步松阴。"}