{"id":"1109639","title":"自西桥至紫温载酒作乐即事呈府公四首","dynasty":"宋","author":"刘敞","text":"欲暖水流初泛泛，半閒人意正悠悠。清觞自可轻捐日，高管无端吹暮愁。澹烟苍翠笼高树，密竹交加隐曲堤。水调向终人欲醉，夕阳稍近戍楼西。潜鳞畏乐勿复跃，舒雁避船争乱飞。乘兴正须勤一到，会令鱼鸟见忘机。主人宿望功名际，下客素心江海中。舟楫由来归傅说，沧浪元自属渔翁。"}