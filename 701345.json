{"id":"701345","title":"题吴继学先生家藏边景昭花鸟图五首 梅竹双鹊","dynasty":"明","author":"黄仲昭","text":"琅玕挺碧梅舒白，岁暮相依傲残雪。一双灵鹊何处来，枝头似报春消息。良工画笔妙入神，写生一一皆逼真。半幅霜纨才尺许，无限风光照眼新。问君兹图何自得，先公育材有遗泽。灵襟元不受纤尘，诸生献此旌衷臆。呜呼兹图百世宜珍藏，大训天球端可方。海棠春意酣，繁花粲如绮。枝上依栖三白头，似惜韶华不飞起。人生亦爱韶华妍，眼阅韶华谁百年。迈烈扬芬须及早，如此白头良可怜。山禽文彩奇，映日尤鲜媚。一双飞上石榴枝，似与榴花争艳丽。虞廷九奏歌雍熙，凤仪兽舞纷龙墀。兹禽亦合登廊庙，雅性自爱山林栖。荷盖已枯槁，芦花亦凋残。雍渠两两如兄弟，相依不恤空江寒。角弓诗成风渐靡，斗粟谣兴俗尤鄙。纷纷尘世䦧墙人，见此微禽颡应泚。霜竹弄晴翠，寒梅发幽姿。黄雀呼朋自为伍，各求所止栖高枝。兹图用意良有托，持赠宁徒供玩乐。先公教铎遍儒林，共祝儿孙膺五爵。"}