{"id":"924873","title":"送王璋长官赴真定孙和甫辟书","dynasty":"宋","author":"苏辙","text":"昔年旅南服，始识王荆州。威动千里肃，恩宽行客留。从容见少子，风采倾凡俦。温然吐词气，已觉清且修。不见十五年，相逢话百忧。青衫走尘土，白发各满头。新弃东海邑，愿从北诸侯。北鄙事方夥，饥馑连戈矛。盟好未可轻，念当事怀柔。主将今老成，勉尽良计筹。"}