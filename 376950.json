{"id":"376950","title":"木兰花慢·甲寅四月，客有自金陵来者，感赋此阕","dynasty":"清代","author":"蒋春霖","text":"破惊涛一叶，看千里、阵图开。正铁锁横江，长旗树垒，半壁尘埃。秦淮。几星燐火，错惊疑、灯影旧楼台。落日征帆黯黯，沈江戍鼓哀哀。安排。多少清才。弓挂树，字磨崖。甚绕雀寒枝，闻鸡晓色，岁月无涯。云埋。蒋山自碧，打空城、只有夜潮来。谁倚莫愁艇子，一川烟雨徘徊。"}