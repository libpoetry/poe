{"id":"477350","title":"长歌行赠旺兄","dynasty":"明","author":"何景明","text":"兄为吾祖之长孙，能将孝义持家门。耕凿不随时俗改，衣冠颇有古风存。我家东冈旧乡土，谷有田场桑有圃。诸弟喧哗逐城市，兄也萧条守环堵。仆僮驯雅妻更良，男女膝下皆成行。女长适人止近里，男大为农不出乡。只今汝年六十七，我翁为叔汝为侄。岁时相看如父子，登堂过庭礼不失。弟昔省兄尽兄欢，夜秉灯烛罗杯盘。兄前劝饮嫂劝餐，留我一月相盘桓。自从离兄仕都下，都城谁是悠悠者。万户清晨霜满裘，九衢白昼尘随马。朱门金锁午未开，我曹不敢骑马回。此时吾兄正稳卧，日高户外无人催。爱兄好静谢尘网，一卷道书常在掌。托身未肯附年少，举手何曾揖官长。顷来生事日看微，种麻自织身上衣。少儿从学长干蛊，我兄心中无是非。君不见人间岁月坐相迫，胡为东城复南陌。兄今已作白头翁，弟亦长辞青琐客。山中桂树况逢春，谷口桃花更照人。花前树下一壶酒，弟劝兄酬不畏贫。"}