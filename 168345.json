{"id":"168345","title":"嘉熙四年九月奉诏改明年元为淳佑闰十二月降","dynasty":"宋代","author":"岳珂","text":"我生淳熙间，今复见淳佑。粤从发覆额，及此已衰耇。恭惟孝皇圣，是时方在宥。两宫俱万年，薄海同一候。四时无札疠，仍岁称大有。布政具方策，诒谋谨封守。中更继代三，更阅改年九。帝心思止当，休命侈诞受。夫何迩年来，谴告颇辐凑，灾流雨雹行，星以妖彗奏。乌暘烁天地，蝗害遍田亩。饥氓腹□□，遗穗莽如帚。莫量天降疵，但见证书咎。嗟予斗升□，滥此符竹剖。眼看人阱崖，心愧吴父母。忽传一札下，取法四宗旧。既叶天人助，复期风俗厚。熙陵道化盛，仁祖国历年久，华旦盛太平，中天开永阜。原言缉熙袭，还见泰和又。三春霈雷雨，一洗遍宇宙。桁杨空滞冤，缗庾释逋负。无文祀咸秩，有纇纲皆漏。果闻精祲合，悔祸屈伸肘。先清塞壖尘，猩鼯尽惊走。次反沙碛庐，鸿雁悉驯揉。三白在腊前，一雨见春后。星躔顺宣夜，潢池息白昼。人心本易孚，天道常善救。是知是爱君，岂不公所覆。刍荛志报上，一言发白兽。原惟实德心，对此岁事首。帝临心肯贰，俊吁贤必右。体兹生物心，持此经济手，仁民始及物，育稼须去莠。一念端弗忘，九关真可扣。补裳傥因线，纳约当自牖。不量疎远姿，尚可感通否。葵倾久未降，芹献幸匪陋。輶轩应转闻，聊当小人缶。"}