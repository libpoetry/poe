{"id":"1206275","title":"满江红","dynasty":"元","author":"侯善渊","text":"春花秋月，古往今来暂时间。贵贱贤愚，曾经换几番。死生似蚁任循环。咫尺仙乡人不到，出尘径路，如隔万山。省悟归，真正恬然养素，自乐清闲。世事俱无染，一身清净，无为心定观。耀璧辉金向外看。迸万斛明珠，推出二关。太极宫中，凝结内丹。纯风馥奕透琅玕。万气周流归一体，千真妙用，情无两般。混入中元界，笙鹤缥渺，瑞气盘桓。玉诏符空碧，名充仙举，乘车驾凤鸾。"}