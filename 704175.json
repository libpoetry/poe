{"id":"704175","title":"从征古州蛮回途纪驿二十三首 发靖州","dynasty":"明","author":"管讷","text":"晨发渠阳郡，归心一惘然。离家今五月，为客已中年。暮雨行人里，春泥去马前。洪江明日到，沽酒上官船。行行过若水，古驿在江皋。自是登舟险，终无策马劳。山云含宿雨，滩石漏奔涛。此地如能隐，尘烦或我逃。夜过安江驿，停舟不敢行。乱山藏月色，暗石鼓滩声。千里从军事，中宵感客情。不眠聊伏枕，天白更孤征。早行今几里，又说次潼安。古驿烟中入，前山雨里看。江回逢断洑，水落见危滩。浊酒虽非嗜，聊持破晓寒。江口何年驿，过逢欲雨天。居人张夜火，使客唤春船。云起崇山外，江通溆浦前。鸬鹚滩已过，今夕解衣眠。归舟春水疾，举棹即辰溪。岸转山疑动，江分路欲迷。乾坤千里客，风雨五更鸡。自愧如萍迹，飘飘未定栖。武陵溪上驿，因纪武陵名。树列千旗势，江喧万鼓声。生苗今向化，落草久无兵。好载铜槽酒，沿山看晚晴。王程不敢缓，四日下辰阳。古木将军庙，春波使者航。城依山势险，江纳雨声长。莫上观澜阁，伤心在异乡。今日行兹驿，如何是北溶。云涛千数里，烟树万馀重。江黑留春棹，林虚动夜舂。驿官应被酒，出迓甚疏慵。天设非常险，舟航岂易过。大风掀逆浪，暗石起盘涡。行路难如此，垂堂意若何。榜人殊可怪，不住唱蛮歌。历险过高都，都前景色殊。江回千石尽，岸断一山孤。自昔无危道，于今即坦途。宵征从此去，舟子亦欢呼。胜地古桃川，寻真亦偶然。今来江上客，未遇洞中仙。碧树收新雨，青山羃远烟。不知何处路，迷却钓鱼船。大镇开戎卫，雄城雉堞连。仙人曾铸鼎，帝子复停船。夜雨烧灯后，春雷起蛰前。边隅今已靖，伫听凯歌旋。江上龙阳县，遥遥百里程。青山云外小，白鸟雨边明。腊酒沽应熟，春姜种已生。驿人能雅致，高阁榜临清。扰扰天涯客，悠悠武口船。年光双鬓里，春事百花前。浮世身如寄，还家梦屡牵。明朝过湖去，风熟片帆悬。已遂南游兴，归帆过洞庭。浪花风里白，汀草雨中青。一点尘无染，千杯酒亦醒。好将江叟笛，吹与老蛟听。洞庭八百里，势与两湖通。日月苍茫际，乾坤混沌中。青山僧寺雨，白浪客帆风。浩荡论胸次，王师小战功。养鸭人何在，犹传养鸭阑。野烟青草晚，江雨绿波寒。表驿名因胜，充庖味可餐。兹禽应解语，岂敢学弹丸。曹公兵败处，今识在嘉鱼。赤壁三分后，乌林百战馀。桥浮春渡阔，舟泊夜江虚。千古英雄事，悲凉太史书。桃花江上驿，春水卖新鱼。满尺银堪此，千鳞锦不如。因歌悲客里，每食感王馀。江海亲朋少，谁传一纸书。武昌归已近，今日过箄洲。沙泊春回雁，江喧晚浴鸥。白花梅欲尽，青叶柳初柔。鹤驾来天上，新晴慰远游。衔命来金口，邮签报驿程。好风行十日，残月上三更。商舶停初稳，渔灯照更明。同袍一尊酒，珍重远相迎。江驿行初尽，今晨到武昌。宦情如昨日，春色是他乡。乌鹊知人喜，驽骀怯路长。家童应念我，戴月候舟傍。"}