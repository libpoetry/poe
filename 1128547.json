{"id":"1128547","title":"先兄中散挽歌词四首","dynasty":"宋","author":"葛胜仲","text":"昂昂鹤骨素康彊，微疢生朝罢举觞。尚冀魂随香釜反，那知人逐绮琴亡。禁方不验三茅洞，遗墨空留二老堂。从此幽栖风雨夜，一翻姜被一凄凉。德与才高位不酬，大钧杳默向谁尤。剖符政化传沂水，握节威名振宛丘。心悟三乘真合觉，学该九域独推优。雁行影拆元龟丧，泪洒西风不忍收。粉闱当日正逢辰，兴在沧洲猛乞身。袖手旁观真得计，急流勇退更何人。翱翔词馆全无累，笑傲丘园不计春。鼎鼐百年均此路，惟公达识夐谁论。流年八帙庆初开，驹隙那知二竖催。书聚五车缘嗜学，家徒四壁为轻财。幻身梦蝶自云适，曲路增蝇何处来。深恨滞留暌属纩，此生赍恨在天台。"}