{"id":"1128025","title":"和虞使君撷素馨花遗张立蒸沉香四绝句","dynasty":"宋","author":"程公许","text":"平章江浙素馨种，小白花山瓜葛亲。借取水沉薰玉骨，便如屏障唤真真。长讶诗人巧夺胎，天心月胁句中来。更将花谱通香谱，输与博山烘炭煤。绿云影覆白云英，馥郁秋风不易陈。休遣江南誇艳曲，朝朝琼树眼中新。风露高寒醉梦清，小窗香雾远嚣尘。不须殷七戏三昧，始信司花女有神。"}