{"id":"263642","title":"满江红·飞涛祠部辞疾不至柬以讯之","dynasty":"清代","author":"尤侗","text":"太息丁生，出塞去、雪堆沙涨。谢弋者、辽东归鹤，令威无恙。浪迹偶来皋庑下，端忧却据胡床上。正提壶、卢橘满林黄，堪分饷。端午后，蒲葵漾。麦秋至，蝼蛄唱。君奚为高卧，欲逃村酿。游子渡江不用楫，健儿跃马宁须杖。剧何堪、新妇闭帷中，婆娑状。"}