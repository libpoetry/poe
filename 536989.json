{"id":"536989","title":"翁中丞南巡歌","dynasty":"明","author":"王世贞","text":"自公之昔除烦苛，规调如山刍粟多。居人渐徙虎豹穴，大海欲戢鲸鲵波。片言龃龉辄投劾，安石不出苍生何。归来束书四壁立，岂有蜡屐双青蛾。若耶若镜不足钓，抱膝时时闻啸歌。夷德虽轻犹未厌，以兹颇晚山公荐。西汎三江奏春雪，南驰五岭开炎霰。汉筴恒馀圮上编，齐书尚郁聊成箭。今年五月天山定，圣主推轮飞六传。中丞獬廌铁作冠，宣室麒麟玉为殿。轻裘缓带来东吴，妖氛却扫旄头孤。星辰莽动铁如意，风雨长鸣金仆姑。拊循三军挟貉纩，惕息诸将昂虬须。馀皇万艘?驱叶，组练千重霜剪芜。南越王头挂大白，马蹄扑簌累夷俘。儿童抛弃竹马拜，父老不用藜杖扶。我公五载犹一夕，鬓发全无半茎白。寇恂谁借留河内，李晟天生为社稷。露章日夜走长安，竹宫祠釐动颜色。御史趣刻蟠螭印，丞相且画交龙敕。若若双垂绶青紫，万户侯兼二千石。牙璋不动画戟横，朱幡映夺沧浪清。此时王生一游客，步入辕门人尽惊。愿为十日布衣饮，客星倒据三台明。何人可当虚左席，扪腹无踰于此生。孟坚好推勒石颂，仲宣愧杀从军行。公犹未发我未去，丈夫有志事竟成。大鹏尺鴳各有适，不废万古俱垂名。"}