{"id":"1126107","title":"和慎思秋日同文馆","dynasty":"宋","author":"商倚","text":"秋日同文馆，高堂燕集齐。杯盘供鲁酒，殽核欠张梨。杨孟持新论，韩庄鄙旧题。须知宗匠手，文采冠朝闺。秋日同文馆，何人独擅场。养莪方在沚，琢玉已成章。笔列千锋阵，庭焚一炷香。得贤从此始，岂特致民康。秋日同文馆，栖林看晚鸡。斗垂宫殿北，月转户庭西。酒劝杯中渌，诗分烛下题。何时还九陌，细雨莫成泥。"}