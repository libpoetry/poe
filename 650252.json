{"id":"650252","title":"题松鸐","dynasty":"明","author":"金幼孜","text":"薛公画鸐艺殊绝，真迹人间半磨灭。玉堂退直见新图，毛骨萧疏浑彷佛。丹砂作顶霜作翎，迥立松梢压苍雪。试看挺特仙客姿，轩昂岂是樊笼物。万里高抟辽海风，一声清泪临皋月。忽然振翼将远举，云薄天空一超越。肯学池塘鸥鹭群，啄食卑污外空洁。悬知素壁玩且久，似有凉风起寥泬。赤松异日许同游，借尔翱翔向金阙。"}