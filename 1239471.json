{"id":"1239471","title":"滕用亨诸篆体歌","dynasty":"元末明初","author":"王行","text":"维周大篆成史籀，宣圣传经制蝌蚪。总因仓颉见鸟迹，象形置书变来久。李斯小篆类玉箸，钟鼎鱼虫分众手。碧霄鸾凤漫回翔，沧海蛟螭互蟠纽。有如垂露杨柳叶，或似委薤剑环首。许慎程邈评已彰，馀子纷纷亦何有。有唐阳冰号高古，常拓鸿都峄山谱。新泉丹井尚幸存，缨络麒麟折钗股。刻符摹印气候形，义理深关非小补。南阳髯翁学古书，雅与秦汉参锱铢。古文奇字荡胸臆，岂若俗工讹鲁鱼。自言初习胜国时，玉雪左丞吾所师。荻茎锥沙指画腹，廿年勤苦求妍姿。呜呼方今世雍熙，明良际遇千载期。大书功德勒金石，绝胜草草人间碑。"}