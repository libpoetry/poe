{"id":"822581","title":"兰陵王 其二","dynasty":"清末近现代初","author":"周岸登","text":"冷吟直。愁写分山断碧。皋桥上、重赋五噫，佚老无归怨春色。微箕尚逊国。安识。青蝇吊客。巫阳下，招取散魂，双阙岧峣去天尺。孤云荡无迹。算几辈词仙，沤鹜分席。西山薇苦谁能食。寻一卧江介，梦回青琐，沈沈梅讯断雁驿。送穷誓投北。休恻。半尘积。叹鹤化天寥，琴碎音寂。流波雅引哀何极。定月夜仙掌，自吹残笛。精灵如在，漫笑我，借泪滴。"}