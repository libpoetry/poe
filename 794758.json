{"id":"794758","title":"水龙吟 怀柴季娴表嫂兼谢画梅","dynasty":"清","author":"钱凤纶","text":"朱阑曲槛闲凭，松篁掩映深深院。丹枫染遍，黄花初放，色深香浅。玉案联吟，锦笺分韵，珠玑新璨。最无端牧笛，声声起处，催日落，横塘晚。别后蒹葭水远。正空闺、梨云梦断。丹青一幅，天风吹坠，罗浮春满。疏影横斜，暗香浮动，毫端如见。怕朝来、翠羽双双飞去，莫晶帘卷。"}