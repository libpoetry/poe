{"id":"1217255","title":"寿母歌","dynasty":"元","author":"廖大圭","text":"清源西郭先生庐，先生食贫身校书。先生有母年八十，綵衣白日来庭除。天朝旰食求秀孝，人偕计吏趋公车。堂堂此士固殊众，浮湛不去将何如。白头偏亲要菽水，青云有路迟吹嘘。尧天自乐足甘旨，安仁时赋行版舆。吾知忠臣出孝子，有道不独鸣州闾。金花鸾诰指日至，丹枫雨露无时疏。先生先生勉终初，功名一笑真绪馀。高堂蚤夜承起居，病起加餐厌寒菹。来兹逾八还望九，盘中好致春江鱼。"}