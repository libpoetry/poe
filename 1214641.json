{"id":"1214641","title":"风泾之东有鹳鸟作巢白莲寺其雄为人所执众鹳挟他雄偶其雌弗从破巢啄鷇而去市人怜之为求故雄使复合梁邦彦作义鹳行余和之","dynasty":"元","author":"黄玠","text":"有鸟有鸟亡其俦，其雌栖栖方独忧。不知何处来野雄，远挟众势刚相求。彼雌决决不可强，巢鷇覆败无一留。市人闻之共悽恻，为求故雄使相收。归来哀叫声欲死，天地有情当泪流。物有定偶性则然，此鸟何必非雎鸠。重为周南歌窈窕，人道凋弊有是不。"}