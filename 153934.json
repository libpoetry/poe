{"id":"153934","title":"冬至进天庆观会太慈寺","dynasty":"宋代","author":"田况","text":"景至履佳辰，朝祖著国令。黄宫避潜萌，紫宇晨荫映。阳德比君子，吾道实可庆。矧丁皇运享，遇主尧舜圣。坤维最远方，拙者此尸政。雅俗旧儒文，民牒少讼争。幸足宣上恩，愉恐盭物性。良时不易得，行乐未为病。高会纵嬉游，丰岁愈繁盛。与众助戏欣，寄情于俚咏。"}