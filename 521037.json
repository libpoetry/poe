{"id":"521037","title":"玉扇坠歌","dynasty":"明","author":"顾清","text":"天星夜坠乌玉渠，灵光化作双鲤鱼。目光夹日摇明珠，昆冈八月秋气孤。万夫入水群龙逋，玄鬐一跃升天衢。金索贯颐来献俘，清风先生坐冰壶。掀髯一笑留坐隅，被以组绶恩礼殊。金闺窈窕连黄枢，尔我相倚出入俱。自从倭风入中区，飘然弃予瓦砾如。时移世变日下趋，何意更逢君子徒。亦知所好非所须，意气相感终不渝。河东昔感中厩驹，我歌双鱼双涕濡。古人中人今岂无，时哉不遇索莫俛首栖寒庐。"}