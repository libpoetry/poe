{"id":"1044958","title":"登集仙台","dynasty":"宋","author":"孙觉","text":"海风吹清秋，林叶飒已落。山巅出高台，隐隐在寥廓。宾从果幽期，层轩瞰郊郭。鸣驺应崖谷，篮舆转林薄。兹地已荒凉，兹人故冥寞。文识都未磨，山川恍如昨。画屏见群峰，浓淡正参错。烟云下卷舒，欻若搴翠幕。莲开碧扶疏，眉修清绰约。长松不知年，拔起立旁礴。群龙上空虚，奋怒争拿攫。丛篁与延蔓，斤斧聊疏削。深或翳虫蛇，暮唯栖鸟雀。两楠最潇洒，前轩宜所托。枝干晚青青，几冒风霜恶。更怜山下人，偏得山中乐。种田灌山溪，却老斸山药。荣辱祇偶然，人生似蒲博。蹉跎缪轩冕，志尚本丘壑。欲学山前翁，收身及耕凿。"}