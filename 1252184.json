{"id":"1252184","title":"次韵沈学庵閒居杂兴三首","dynasty":"元末明初","author":"王行","text":"庭户无尘杂，轩楹净埽除。炉烟消晚坐，帘日照晨梳。清逸吟边兴，骞腾醉里书。时看问奇者，来觅子云居。树影觉秋疏，山光映晚除。溪毛和雨荐，石发任风梳。艾蒳窗馀篆，芸晖架有书。呼儿具毫楮，应欲赋闲居。闲怀聊自适，老态讵难除。白发从千丈，清风每一梳。众峰陪独咏，孤枕伴群书。况有能吟侣，时来慰索居。"}