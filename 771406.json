{"id":"771406","title":"念奴娇•西溪函告寔父怛化，歌以抒哀","dynasty":"清","author":"陈匪石","text":"梦醒庄蝶，祗没不知时，悲来谁语。三百梅花身世老，常与白鸥为侣。小技雕虫，高才倚马，多少惊人句。残莎剩水，辋川烟景非故。长忆剪烛当年，喁于互答，曾听西窗雨。苍狗白衣万变，山色阴晴朝暮。玉垒浮云，金台夕照，举目成今古。沾襟墨泪，浩歌天问怀楚。"}