{"id":"76951","title":"大雨·今年景气佳","dynasty":"宋代","author":"陆游","text":"今年景气佳，有祷神必答，时时虽闵雨，顾盼即沾洽。绵地千里间，四月秧尽插。季夏雨三日，凄爽欲忘箑。瀦水如塞河，决水如放闸，几席乱蛙黾，庭除泳鹅鸭。舍边鱼受钓，户外鸥可狎。飞萤最得意，终夕自开阖。萧萧菰蒲声，怳若船入夹。嗟予亦耐事，坚坐书满榻。悬知罢亚收，已足供伏腊。会约张志和，清风泛苕霅。"}