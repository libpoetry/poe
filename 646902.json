{"id":"646902","title":"次幔亭道中有怀何氏女兄","dynasty":"明","author":"吴令仪","text":"新雨出多峰，舟来镜中沐。美人自远方，三春隔幽谷。与姊寤寐时，老亲有舐犊。而今各差池，忝命副华毂。杏花奈何殇，兰枝有深哭。阴阳于贤人，亦已太百六。今秋闻有秋，料不怨饘粥。福泽自因时，鳞次听寒燠。我之所伤心，落霞与孤鹜。谁复惜凤凰，朝朝任笯箙。大椿多病年，见姊为啜菽。何时赋归来，山车挽双鹿。千里涕复洟，轻霜薄黄菊。"}