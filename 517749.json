{"id":"517749","title":"戊戌元夕","dynasty":"明","author":"黄淮","text":"昔年忝作词垣客，几度天门看元夕。六鳌驾山海上来，立向龙楼千万尺。一派韶音起半空，鸾凰扶辇骖飞龙。宫扇初分仙仗列，天颜咫尺回重瞳。流光数点金绳走，欻忽灯毬灿星斗。一轮明月正当天，宝鉴流煇绝纤垢。火树银花取次开，华采尡耀金银台。罗帏匝地暖云合，沈檀爇鼎香风回。光禄当筵进璚液，簪绂峨峨环列辟。戎夷酋长杂蕃王，总沐恩光侍瑶席。乐出梨园部队分，伶官稽首先敷陈。清歌妙舞逞奇绝，繁弦脆管相缤纷。黎庶嬉游溢城阙，快睹争先恣欢悦。叹息生来未前闻，何幸升平身所阅。吾皇圣德天与同，万国尽在钧陶中。礼乐脩明百度举，垂衣端拱跻时雍。五风十雨和气协，年登赋足民安业。川后坤灵迭献祥，赫赫光华昭简牒。乐民之乐古所希，皇仁遍覆无偏私。开宴张灯当此夕，千秋万岁长为期。愚生寡昧自贻戚，回首云泥成迥隔。清宵飞梦绕蓬瀛，落月寒窗正愁寂。侧闻优诏覃恩波，弃瑕擿垢咸搜罗。排云献赋会有待，作诗先继康衢歌。"}