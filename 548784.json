{"id":"548784","title":"何克斋侍御谪武昌","dynasty":"明","author":"余继登","text":"何君生人秀，意气本豪宕。通达类贾谊，伉直似刘向。排云叩天阍，一日章三上。鸣马辄见斥，安得复立仗。谪宦向三湘，犹胜居一障。君王自明圣，小臣罪当放。但愿衮无阙，无令灶有炀。自合走踆踆，敢云心怏怏。春日春明门，开筵设祖帐。武昌形胜地，此行游亦壮。近闻饥馑馀，民物半凋丧。君到若行春，应为心悽怆。监门图流民，兹事谁能量。志士恋禁闼，达人多慨慷。直木忌先伐，愿君慎所向。"}