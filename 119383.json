{"id":"119383","title":"杂兴·朱轮华盖事远游","dynasty":"宋代","author":"苏辙","text":"朱轮华盖事远游，厩无良马乘疲牛。青丝玉勒金络头，任重道远旁人忧。奔驰往来历山丘，腾坑投淖摧辕輈。已压复起行未休，青刍黄粱为君羞。长路漫漫经九州，场有白驹胡不收。饥食玉山饮河流，朝秣幽冀莫炎陬。奔云掣电不少留，仆夫顾之心怀愁。王良不生谁与谋，哀哉骏骨千金酬。"}