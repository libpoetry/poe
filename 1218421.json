{"id":"1218421","title":"次韵桂怀英以诗寄谢元善及宗昭侄辈暮夜见访","dynasty":"元","author":"岑安卿","text":"窗虚月炯炯，林近风飕飕。梅花照我室，缅想罗浮游。罗浮浸碧海，骑鲸梦中求。风凄花月白，毛骨清寒瘳。坡翁不可见，浩兴无与酬。归来二三子，讴吟惬狂谋。敲门索美酒，灯影摇玉舟。谁能合污俗，庶足同清流。为言立仗马，何似忘机鸥。董溪月中仙，乘鸾海东头。我思一见之，足往心还留。寄声妙年客，瞿翁不胜秋。"}