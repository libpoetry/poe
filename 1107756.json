{"id":"1107756","title":"司徒开府韩国富公挽辞四首","dynasty":"宋","author":"司马光","text":"天祐休明祚，时生隽杰臣。贤科首多士，宰府泽生民。焕烂三台正，冲融四海春。欲知甄冶力，试问白头人。松漠骄无信，渔阳广聚兵。移书侮中国，决意背齐盟。直气轻轺入，英辞左衽惊。虏归烽火灭，宇县复升平。大吕功名重，鸿毛轩冕轻。闲居客愈盛，暂出市皆倾。溟海涵容大，龙门谒见荣。谦光俨在目，恸哭望佳城。杖屦还私第，精诚在本朝。爱君老不懈，忧国没方昭。东阁秋牢落，西芒夜寂寥。只应忠亮志，气运不能消。"}