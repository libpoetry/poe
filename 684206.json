{"id":"684206","title":"咏史示儿","dynasty":"明","author":"王弘诲","text":"姬旦赋鸱鸮，流言亦坎坷。不智与不仁，圣人且有过。投杼动慈颜，按剑明珠挫。由来天性间，情理俱无奈。唐虞世已远，殷周道未坠。上嘉下乐间，无可无不可。吾闻采薇子，清风起廉懦。延陵挹高悰，达节亦可贺。文王如可师，周公岂欺我。儿曹尚勉旃，圣贤亦人做。亲亲之谓仁，敬长之谓义。仁义本并行，夷齐则皆是。学夷曰从父，学齐曰尊君。君父各有当，情理贵无愆。所以民无称，仲尼谓至德。亶父岂不慈，伯季亦奚择。大人有不为，义在无信果。正名岂为迂，言行必求可。至理谅斯在，明训炳丹青。归求有馀师，箪豆戒徇名。"}