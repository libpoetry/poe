{"id":"721050","title":"鹧鸪天 藤蓑词○藤蓑白沙隐服五首","dynasty":"明末清初","author":"王夫之","text":"籊籊江门旧钓竿。如今落手尽清閒。鳞鳞三六双双鲤，历历千重叠叠山。斜月落，晓霜残。藤蓑耐得一江寒。橛头信水亭亭去，鲸浪惊雷午梦安。拾得藤蓑挂破船。芦汀柳岸两悠然。曈昽海日生残夜，烂漫江春入旧年。霞散绮，绿飞烟。侬家何处不青天。星辰滥摘从人买，只索苔阴数颗钱。不唱江门旧棹歌。人閒今古有藤蓑。况逢木落天空后，柰此风清月白何。穿衰柳，度残荷。一行白鸟掠清波。孤吹铁笛腾腾去，惊落残花罥女萝。云自垂垂水自流。藤蓑晴晒钓鱼舟。蓼花双映迎红粟，鹭影斜拖颤玉钩。从阐缓，尽搂搜。丹枫叶落不关愁。閒愁只为多愁客，镜里狂寻头上头。藤蓑别样有新裁。不打江门旧谱来。自怜艇子容双桨，不羡鲈鱼有四腮。帆已挂，柁频开。掀涛拍岸且徘徊。涪翁漫道风波险，似此风波亦快哉。"}