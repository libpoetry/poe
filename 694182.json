{"id":"694182","title":"游天师宫有怀张真人及吴闲闲二首","dynasty":"明","author":"陈琏","text":"都城启灵境，琳宫丽层霄。离离万玉树，终日起祥飙。龙虎张真人，曾此驻云轺。虬髯赪玉颜，餐霞拟松乔。久厌尘世居，竟赴三山招。丹台空寂寞，云气自飘飘。我来抚遗迹，落木风萧萧。昔有闲闲翁，名重霄汉间。时同太乙子，林下共烧丹。丹成跨黄鹤，一去不复还。丰碑刻遗像，癯然辟谷颜。年深谁复识，剥落莓苔斑。我来喜瞻睹，不觉兴长叹。"}