{"id":"261639","title":"哨遍·归田步公履","dynasty":"清代","author":"丁之翘","text":"妾改村妆，儿挽双鸦，竟作归田去。尽扁舟、装满读残书。橹摇向、杏花深处。破草堂，先生自携家住。周回几派溪流护。任皂帽吹风，牛衣晒日，从今请学为圃。渐昼长麦秀绿阴铺。看野老瓜田冒雨锄。树下牛眠，树上鹂鸣，都成野趣。笑白首为儒，从前已误休重误。所历厌机巧，田舍翁、差可语。听欸乃于喁，绿蓑青笠，家家陇上犁春雨。试荷插其间，醉歌笑读，甘同沮溺为伍。况争先已一局全输。怕老大、徒伤岁月徂。趁而今、归田堪赋。年年潘鬓如许。错料平生事，几番更变，哀来乐往，识盈虚之有数。清斋松下供伊蒲，了馀生、朝朝暮暮。"}