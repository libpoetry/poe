{"id":"1193450","title":"嫁女诗 其三","dynasty":"唐","author":"嵩岳诸仙","text":"八马回乘汗漫风，犹思往事憩昭宫。宴移玄圃情方洽，乐奏钧天曲未终。斜汉露凝残月冷，流霞杯泛曙光红。昆崙回首不知处，疑是酒酣魂梦中。一曲笙歌瑶水滨，曾留逸足驻征轮。人间甲子周千岁，灵境杯觞初一巡。玉兔银河终不夜，奇花好树镇长春。悄知碧海饶词句，歌向俗流疑误人。幽蓟烟尘别九重，贵妃汤殿罢歌钟。中宵扈从无全杖，大驾苍黄发六龙。妆匣尚留金翡翠，暖池犹浸玉芙蓉。荆榛一闭朝元路，唯有悲风吹晚松。"}