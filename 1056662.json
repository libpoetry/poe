{"id":"1056662","title":"谢邻翁","dynasty":"宋","author":"吕南公","text":"穷秋我何事，岁计聊支准。割稻三万斤，栽松二千本。辛勤完廪庾，颠倒粪畦畛。为有空腹忧，能忘此时谨。菘肥竞垂阴，稻美方联稛。自喜在丘园，年衰且优稳。天功偶不助，人力翻为窘。弥月雨连淫，交冬霜不陨。蔬长煮有线，谷湿舂多粉。厚望乃无聊，萧如被宫膑。今朝二十九，看历惊秋尽。去腊都几何，阳乌尚高隐。邻翁巧谭话，念我频嗟愤。杖插肯经过，单辞稍牵引。上论穹昊意，窅嘿难裁忖。下说倚伏端，回环恒切近。熙宁大丞相，周孔登台衮。手运道德枢，生灵藉针诊。劳神十五载，坐许无遗恨。归卧睫未交，纷纭见矛盾。推称忽排毁，歌咏俄咍哂。蔼蔼攀附人，层霄堕污溷。前愚初是智，昔禹今成鲧。譬彼羹涴衣，仓黄可漱抆。问君官际会，何似农藨蓘。而以望小乖，便同身大疢。飘风将暴雨，自古称豪敏。邂逅不崇朝，谁嫌类荣槿。羲和与青女，会见驱辀轸。昼煖夜严凝，安知不相趁。低徊向翁谢，老语真明允。惭愧失路贤，吾贫固当忍。"}