{"id":"700015","title":"首尾吟二十首","dynasty":"明","author":"陶安","text":"达观万象付评量，性命元机孰主张。天地无穷皆一物，帝王有统始三皇。衮衣制礼兴周室，科斗成文出孔堂。可喜生民殊鬼蜮，达观万象付评量。达观万象付评量，底事虚空一色苍。高大绝伦包六合，运行无息系三光。忍令颜蹠殊脩短，偏遇尧汤久雨旸。此意微茫还识否，达观万象付评量。达观万象付评量，今古人间一素王。曾孟有书明道学，汉唐无统烂词章。澄渊静绝风涛险，灵府虚含日月光。参透考亭宗旨后，达观万象付评量。达观万象付评量，自昔王畿制四方。天设函关雄百二，地环洛邑定中央。鹰扬西土功成速，鹿走中原力逐彊。有德易兴无德否，达观万象付评量。达观万象付评量，多少英雄古战场。曾见雌雄分楚汉，从来揖让只虞唐。马牛谣谶归江左，龙凤姿容起晋阳。天命人心非倖致，达观万象付评量。达观万象付评量，过眼荣华梦一场。不把聪明补名教，枉将心志变荒唐。穷经如睹行天日，涉难须经肃物霜。方寸尽能藏宇宙，达观万象付评量。达观万象付评量，欲访丹邱不死乡。天上玉棺如实事，山中金鼎岂良方。偷桃浪尔奇方朔，辟谷飘然独子房。椎碎三神驱恍惚，达观万象付评量。达观万象付评量，楼殿如星起宝坊。唱佛狂谈如有理，参禅兀坐畏无常。法传心印皆文字，形寓阎浮即色香。未必真空都绝物，达观万象付评量。达观万象付评量，大化茫茫气翕张。地辟天开呈海岳，春生秋杀运阴阳。先王礼乐光三代，列国干戈起四方。正闰相承离又合，达观万象付评量。达观万象付评量，司造神功挈纪纲。刬尽剑门除割据，荡平滟滪作康庄。太空日月明无蚀，永夜星辰净敛芒。长愿清宁天地好，达观万象付评量。达观万象付评量，积石龙门势渺茫。西渎流长多润泽，中原地决废耕桑。近年有路通星海，终古无人凿吕梁。莫信槎仙说葱岭，达观万象付评量。达观万象付评量，轗轲由天莫可禳。文士有才多薄命，忠臣仗节或罹殃。鳄鱼遁迹潮民喜，蜃气凌寒海市张。造物还能爱瑰杰，达观万象付评量。达观万象付评量，气化参差亦泛常。美矣长松生涧底，时哉雌雉在山梁。数年许史荣西汉，千古夷齐饿首阳。往事纷纭何止此，达观万象付评量。达观万象付评量，政教流行国祚昌。皇极居尊施五福，人文成化立三纲。世家公子歌麟趾，天下奇才睹凤凰。更有山林安分者，达观万象付评量。达观万象付评量，治日无多乱日长。汉火渐寒三国战，晋疆顿削五湖攘。诫忘金鉴成天宝，法变青苗厄靖康。一统山河忽如此，达观万象付评量。达观万象付评量，历代人才志气扬。佐国大家钟鼎贵，开边能将甲兵彊。乘时立见功名显，持满无如礼法将。骄傲谦恭悬绝甚，达观万象付评量。达观万象付评量，恶物蕃滋苦见妨。秋雨稻畦稂莠长，春风花圃草莱荒。满家厌听喧蝇蚋，当路惊闻走虎狼。元气生生何糅杂，达观万象付评量。达观万象付评量，事遇成全又不长。井邑繁华龙斗野，池台歌舞鹿游场。人情正好生离别，花艳方新遇折伤。郊外行春风雨至，达观万象付评量。达观万象付评量，静玩羲图理数彰。五月豕羸防至弱，六阳龙亢戒全刚。弥纶道妙天无间，辅相功神世永康。太极更求形上者，达观万象付评量。达观万象付评量，喜有贤能列庙堂。多病数年亲药饵，远游千里忆松篁。当门湖水涵天阔，隔树山禽语昼长。岩壑轩裳随所遇，达观万象付评量。"}