{"id":"683220","title":"许解元悼妾","dynasty":"明","author":"王世贞","text":"带有同心在，丝将续命迟。泪偷埋玉地，心折赐珠时。解幌风从入，钩帘月自垂。安仁故亡恙，不那鬓成丝。天上仙期迫，人间别恨深。吹箫不同去，步幄杳难寻。入梦惊纤玉，闻香剩郁金。都将可怜意，留作断肠吟。十五绣鸳鸯，妆成赠阮郎。蛾眉西岭月，鸾镜九秋霜。小雨流苏暗，阑风锦簟凉。欲从天外觅，谁遣返魂香。云鬟白玉酥，人道胜罗敷。所念前鱼泣，宁知别鹤孤。同心误綵繸，如意妒珊瑚。往日西陵柏，萧萧长夜徂。"}