{"id":"705678","title":"遣闷 其一","dynasty":"明末清初","author":"吴伟业","text":"秋风泠泠蛩唧唧，中夜起坐长太息。我初避兵去城邑，田野相逢半亲识。扁舟遇雨烟村出，白版溪门主人立。鸡黍开尊笑延入，手持钓竿前拜揖。十载乡园变萧瑟，父老诛求穷到骨。一朝戎马生仓卒，妇人抱子草间匿。津亭无船渡不得，仰视乌鹊营其巢。天边矰?犹能逃，我独何为委蓬蒿。搔首回望明星高。"}