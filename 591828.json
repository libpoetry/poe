{"id":"591828","title":"送稷山王簿兼寄谢山人","dynasty":"明","author":"欧大任","text":"武安王生谢公侣，逢人每道四溟子。经笥曾携隆虑山，褐衣傲睨长安市。同时淮上有吴生，苕霅为丞色不喜。王生作簿向稷山，大笑各行其志耳。稷山远在汾河西，太岳中条与绛齐。保障茧丝堪一试，凤鸾枳棘且安栖。王生禄米薄升斗，醉后谢公诗满口。车行上党近青天，先访谢公一携手。何门今曳邹阳裾，当垆岂卖临邛酒。高歌但拥如花人，刀环昨寄漳南否。欧生海上欲归时，停云为道最相思。绛帖紫参难远致，秋鸿须寄谢公诗。"}