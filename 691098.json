{"id":"691098","title":"木斋先生将登舟以诗见寄次韵二首","dynasty":"明","author":"李东阳","text":"十年黄阁掌丝纶，共作先朝顾命臣。天外冥鸿君得志，池边蹲凤我何人。官曹入梦还如昨，世路论交半是新。仄柁欹帆何日定，茫茫尘海正无津。暂从中秘辍丝纶，同是羔羊退食臣。偶为庭花留坐客，岂知宫树管离人。杯余尚觉情难尽，棋罢惊看局又新。极目春明门外路，扁舟明日定天津。"}