{"id":"84162","title":"酬庄器之贤良见赠","dynasty":"宋代","author":"陆游","text":"先朝六科亲策士，事业功名何壮伟。元佑复科财数年，所得四三俄复止。中兴思贤形梦想，屡诏自是朝廷美。纨裤小儿坏人事，赐帛西归困嘲诋。诸公相视叹才难，一士卧云谁挽起？跨驴过我时共语，晁董千年元不死。高谈亹亹有脉络，横得虚名吾可耻。乌巾白紵塞路衢，砥柱颓波望吾子。"}