{"id":"753906","title":"小二月九日雪用东坡聚星堂韵","dynasty":"清","author":"张佛绣","text":"小楼香气销云叶，日暮江村正飞雪。穿林入隙自悠扬，衣袖轻沾亦幽绝。卷帘閒坐不知寒，得句欲书兔毫折。黯霭山尖翠影流，模糊径曲人踪灭。岸旁渔舍烟不起，风际青帘冻难掣。爽如秋气涤襟怀，光若朝暾眩眼缬。试煮床头新漉酒，炉炭红馀一寸屑。忆得前年呵冻吟，堪惜韶华成一瞥。此时欢乐比屋同，来岁丰穰互相说。夜深清响落风篁，梦破重衾冷于铁。"}