{"id":"1117394","title":"东轩消梅初开劝客酒二首","dynasty":"宋","author":"邵雍","text":"为爱消梅胜早梅，数枝先发日徘徊。若教岭表腊前尽，安有洛阳正后开。香逐暖风初出谷，艳随芳酒正浮醅。佳宾会取东君意，莫负乘春此际来。春色融融满洛城，莫辞行乐慰平生。深思闲友开眉笑，重惜梅花照眼明。况是山翁差好事，可怜芳酒最多情。此时不向樽前醉，更向何时醉太平。"}