{"id":"447305","title":"偶翻旧日影集感不能已走笔成此","dynasty":"当代","author":"陈仁德","text":"少小喜摄影，照片日堆积。狭者才寸馀，阔者过一尺。一自入中年，箧底久弃掷。何意此深宵，梦醒偶相忆。披衣起燃灯，一一认旧迹。仿佛烟云过，百态纷然集。忆昔少年时，天真复俊逸。方吟革命歌，忽入异乡籍。黄帽红袖章，青山绿箬笠。忽忽三十年，故人各变易。或云走天涯，终生不复聚。或云势态殊，相逢如不识。或云起风波，婚变鸳鸯泣。或云遭劫难，夜月墓草碧。苍狗幻白云，早岁何曾悉。唯此影集中，笑貌仍历历。韶光逐水流，去去何太急。人生竟几何，陶侃分阴惜。丈夫思自强，庸人坐叹息。珍重壮岁时，殷勤再努力。"}