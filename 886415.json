{"id":"886415","title":"木兰花慢 社日有怀","dynasty":"宋","author":"严仁","text":"东风吹雾雨，更吹起、裌衣寒。正莽莽丛林，潭潭伐鼓，郁郁焚兰。阑干曲、多少意，看青烟如篆绕溪湾。桑柘绿阴犹薄，杏桃红雨初翻。飞花片片走潺湲。问何日西还。叹扰扰人生，纷纷离合，渺渺悲欢。想云軿、何处也，对芳时、应只在人间。惆怅回纹锦字，断肠斜日云山。"}