{"id":"746826","title":"送张亨甫之鄚州","dynasty":"清","author":"黄爵滋","text":"去夏君出都，往视阿兄疾。送君西门外，马鸣酸不辍。北来已西风，南归又白雪。寒乌恋慈母，桓山翼已折。嗟君遇未通，出处无定辙。奔驰二万里，乃若旋一室。神物已暗惊，人言岂足恤。天公信厚君，迫使鍊诗骨。岂慕货殖贤，幸乞扁鹊术。惜无白发兄，为君作生日。"}