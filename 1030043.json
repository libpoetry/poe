{"id":"1030043","title":"呈武氏表兄","dynasty":"宋","author":"廖行之","text":"我家蒸湘东复东，君尝过我从妪翁。我时总角君未冠，相与游戏如鸿濛。无何君作十年别，远指沅水云能穷。儿时岂识销黯事，聚散过眼回头空。衡阳以西大酉麓，其间不及马牛风。向来往往二十载，音问无计随鳞鸿。吾翁得官夜郎郡，尽室随牒溪山中。故应喜近栖碧老，岂谓一疾铭幽宫。箕裘赖有七男子，华萼竞秀阶庭丰。尔来得得步相访，磊落玉树何玲珑。固知乃翁已无憾，有子足胜王家戎。团圞夜话得相属，幸勿别去轻匆匆。即今山城二月半，李花能白桃能红。阳和薰蒸著草木，骀荡天冶春融融。繁华不足悦我眼，独以文字忻磨砻。男儿胸中负志业，声价直欲高恒嵩。立身扬名我辈事，肯逐斥鴳甘蒿蓬。篇诗慇勤丐领略，但愧骫骳言非工。"}