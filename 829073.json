{"id":"829073","title":"金楼（十首选五）","dynasty":"清末近现代初","author":"朱青长","text":"漂摇踪迹自员壶，刘圣回翔阻绛都。蓬海万年仙冢密，桑田千劫帝宫无。云间煮石閒人好，玉座谈金海客逋。通作少君栾大看，此曹生计亦粗疏。赤帻云衣拜冕旒，杞人今日剖天忧。巍巍事业炊梁梦，短短年华让麦秋。骤富颇疑摸冢尉，辞封应愧曲钩侯。画龙幡好狂风急，留与旁人涤马溲。仓猝云仙唾雨师，樵柯未烂竟残棋。不分卢雉投孤注，拟借山河作小诗。胜国衣冠枯草秸，他乡憔悴好男儿。楼台懒入林逋眼，除却梅花百不知。失魂逋去笑神巫，知是龙蛇第几图。争树语莺黄济济，交枝新露绿涂涂。神仙饥渴炊顽石，草木旌旗瘁老奴。西北近边烽火密，梁乔何日遣罴貙。乱草狂花太不齐，寒烟高卷野云低。鸟垂王气争巢北，柳爱斜阳故向西。小苑歌珠莺弄舌，南宫战血马殷蹄。窗前绝好青山色，自酌莲花嚼玉齑。"}