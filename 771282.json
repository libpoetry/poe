{"id":"771282","title":"水龙吟•吴瞿安挽词","dynasty":"清","author":"陈匪石","text":"酒边恻恻吞声，瘴云万叠埋愁地。低垂白首，浮湘断梦，沼吴残泪。不见江南，杏花春雨，先生归只。但相期早日，中原北定，丁宁嘱，蒸尝事。金马碧鸡遥指。玉龙哀、斜阳红里。平生仿佛，评量月露，咀含宫徵。惨绿年华，冷红亭馆，昔游余几。郁人间百感，高歌风洞，又当前是。"}