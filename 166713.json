{"id":"166713","title":"和张嵇仲秋日病中见示","dynasty":"宋代","author":"李弥逊","text":"浮生一虚舟，流景半修夜。尘劳互牵挽，荏苒柏间麝。晚从农辅游，径欲老闲暇。二年古陵阳，解后颍川霸。薰然君子风，卧致此邦化。公庭散凫鹜，文字杂休假。江山助悽惋，句法妙曹谢。客来饮以醇，味语兼脍炙。长风起百围，微日下三舍。高秋搅羁怀，游了念归驾。身名两将隐，马俟连城价。譬之草木姿，荣枯信科夏。公材可支颠，乃复用苴罅。天其遗鲸鲵，慰我波涛下。忠良人乐推，正直神所迓。会看击南溟，风云生叱咤。"}