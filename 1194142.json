{"id":"1194142","title":"杨柳枝","dynasty":"唐","author":"孙鲂","text":"数树新栽在画桥，春来犹自长长条。东风多事刚牵引，已解纤纤学舞腰。金堤堤上一林烟，况近清明二月天。别有数枝遥望见，画桥南面拂鞦韆。春物牵情不奈何，就中杨柳态难过。也知是处无花去，争奈看时未觉多。小眉初展绿条稠，露压烟濛不自由。莫是折来偏属意，依稀相似是风流。九衢春霁湿云凝，着地毵毵碍马行。拟折无端抛又恋，乱穿来去羡黄莺。千树阴阴盖御沟，雪花金穗思悠悠。先朝事后应无也，惟是荒根逐碧流。摇荡和风恃赖春，蘸流遮路逐年新。颠狂絮落还堪恨，分外欺凌寂寞人。暖催春促吐芳芽，伴雨从风处处斜。莫道玄功无定配，不然争得见桃花。小池前后碧江滨，窣翠抛青烂熳春。不是和风为抬举，可能开眼向行人。深绿依依配浅黄，两般颜色一般香。到头袅娜成何事，秪解年年断客肠。"}