{"id":"746480","title":"哨鹿行","dynasty":"清","author":"徐宝善","text":"阴风夜吹关月黑，夔魈野窜麇狐逸。空山无人夜气森，丛薄呦呦鹿声出。以人㘥鹿蒙鹿皮，淘河作管簧膜吹。一尘呼群百麚集，哨声初停羽声急。摧毛裂角迸血红，深林三日闻腥风。木兰秋狝典礼崇，翠旓云罕张军容。斯门爪士止齐肃，旃裘毳幕屏藩雄。合围杀气回落日，手搏赤豹拖元熊。此岂吾皇乐游畋，世治要不忘兵戎。银盘赐出拜异数，士卒凫灌皆雍雍。即今遗孽方陆梁，柯坪已报歼温禺。磐槁布露亦何有，笑尔隍鹿徒梦梦。"}