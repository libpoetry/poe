{"id":"244017","title":"瑞麦谣·稗草化稻疑谈空","dynasty":"宋代","author":"王阮","text":"稗草化稻疑谈空，我有异麦真年丰。三歧鼎足如争雄，两歧对秀攒眉峰。棣华英粲花影重，蓼云列阵翻春风。问此厥初何所从，涂山之阳一牧童。手持足接复一翁，三十八双来无穷。庆元道大天下公，渐渐擢芒瑞时雍。不生内地生边封，天以德致惊诸戎。周家之始西徂东，彼疆为密此界崇。已而率育四海同，帝命盖自贻牟通。渔阳昔当汉之隆，亦有此瑞堪形容。氓谣不上甘泉宫，私以誉守疑非恭。濠梁献祥不一逢，一生二生重熙中。今年分外佳气浓，疆吏岂敢贪天功。归禾拟奏区区忠，仄闻圣德方谦冲。班春于郊但劝农，谕以种麦莫懒慵。大麦更戒细细舂，明年从驾巡崆峒，此饭要到滹沱供。"}