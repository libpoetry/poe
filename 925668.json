{"id":"925668","title":"水调歌头 其八 即席和金华杜仲高韵，并寿诸友，惟釂乃佳耳","dynasty":"宋","author":"辛弃疾","text":"万事一杯酒，长叹复长歌。杜陵有客，刚赋云外筑婆娑。须信功名儿辈，谁识年来心事，古井不生波。种种看余发，积雪就中多。二三子，问丹桂，倩素娥。平生萤雪，男儿无奈五车何。看取长安得意，莫恨春风看尽，花柳自蹉跎。今夕且欢笑，明月镜新磨。"}