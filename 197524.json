{"id":"197524","title":"和立斋蜡梅韵","dynasty":"宋代","author":"王柏","text":"蜡花檀晕香如梅，撺号入谱名京垓。立斋形容消息大，浓芳不受霜雪埋。疎影横枝虽未足，淡淡中色搀先开。薰然不待诗料理，诗人无奈清香催。诗清香韵两奇绝，诗香相感从何来。只缘人与花相似，心香洒洒俱无埃。坡公衣钵何敢睨，简斋香酒非吾裁。有时静听群儿读，绕树日走数百回。仰头生意已如此，俯视百草方枯荄。"}