{"id":"1048017","title":"赠贾收处士十韵","dynasty":"宋","author":"刘季孙","text":"君家霅溪上，日食霅溪鱼。无钱买钓艇，貌古常有馀。遇人喜谈笑，贳酒日不虚。浩歌出尘表，白鸟来徐徐。清风入窗牖，散乱床头书。有琴坏徽轸，渊明意何如。我欲脱尘网，筑室邻君居。有地植松竹，有水种芙蕖。作诗赋生理，起居当和予。相顾可忘老，醉饱遗君诸。"}