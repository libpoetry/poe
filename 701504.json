{"id":"701504","title":"宜阳八景次东溪郑尚书韵八首 黄岑叠翠","dynasty":"明","author":"黄佐","text":"晓入宜阳见万峰，鸡声人语共疏钟。停车最爱黄山好，滴袖俄惊翠黛浓。陆海鱼龙凭砥柱，青天波浪出芙蓉。淩风欲挟飞仙去，直上蓬莱第一重。扣舷何处有渔歌，泉拥西山景最多。云外恍疑垂玉蝀，人间真觉近银河。静涵桂魄天同色，流入桃花锦作波。若到春郊频极目，东风吹润遍嘉禾。玉溪流水碧沉沉，巧算还谁测浅深。细雨斜风浑二月，鲸吞鼍作忽千寻。敲诗日忆澄江练，倚仗时闻绿树禽。何事临流歌仰止，三星桥外有遥岑。碧树苍烟锁绀园，四民曾此礼三尊。岧峣地上开金刹，仿佛云中立翠幡。山色可能随世改，烧痕长是到秋繁。凭高莫漫搜陈迹，时倚衡云望蓟门。景星灵洞足探奇，石上浮觞漫尔为。碧落玉书空往梦，葛巾藜杖可芳时。香分下泽烟花绕，暖入东陂雁鹜知。羽客不归瑶草暮，桃源何处问蛾眉。独倚苍岩玩碧澜，共知龙向此中蟠。九天空阔疑雷动，万木萧疏带雨寒。马鬣不教桑楚歉，鸟耘那见稻畦乾。行藏笑与髯翁道，潜跃由来不是难。列岫排云切太苍，曲江银榜宛如长。当衙已献千重秀，带日还成五色光。秋净烟霞开锦绣，春深风雨散红香。地灵人杰从来是，满耳蜚声说庙廊。涉水循山问化宫，翠微深处有村舂。僧来且共松间坐，溪午遥闻烟外钟。贝叶昙花空寂寂，琼帘珠栱自重重。旧游回首思长乐，无限诗情到晚浓。"}