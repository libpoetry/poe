{"id":"1144679","title":"山中玩物杂言十首","dynasty":"宋末元初","author":"戴表元","text":"时露下百草，流萤此飞翻。初如灰烬微，忽作秋星繁。念彼生育处，回光照其根。君莫轻流萤，流萤尚知恩。青橘霜露时，英英秀中园。问讯讯居人，今岁胡不蕃。云有孤儿来，手触枝上丸。呜呼此义木，痛感在吾言。野果散高林，雀鼠食之宜。设非人所残，一颗不敢窥。宁由网罻防，亦无神物司。食道固当尔，雀鼠犹有知。见狗须不走，见蛇须拱手。不走尔非偷，拱手亦相厚。无欺物自信，能胜谁肯负。不见吴山虎，郭文探其口。鸟有反舌者，自古比谗人。时气一朝迁，此舌竟不伸。众鸟莫不然，更鸣以存身。如何能言士，聒聒无止辰。犁牛有土德，体厚静绥绥。岂无牝牡情，不自求其雌。终朝草栈间，若忘渴与饥。嗟彼位儿高，乃尔难自持。精卫勇填海，鹖旦苦求明。明尚可得求，填海何时成。我观飞鸣族，一一各有营。但为口腹谋，遂尔遗其名。燕是孝义鸟，常栖孝义家。堂檐白日暖，上下静无哗。以此托躯羽，祸福审不差。谁云知数历，俗士义之夸。圃人忧孽虫，为蔬畜鸡雏。小鸡择虫啄，大鸡遂啄蔬。虫去蔬亦尽，对之可欷歔。昂昂高冠帻，反不小鸡如。蚯蚓食土壤，蚩蚩何所为。蜩蝉饮风露，蜕上高高枝。卑者慕其仙，飘飖安可追。倘令智相及，无羡亦无悲。"}