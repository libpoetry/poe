{"id":"56405","title":"胡马来再赠陈子","dynasty":"明代","author":"李梦阳","text":"冬十二月胡马来，白草飒飒黄云开。沿边十城九城闭，贺兰之山安在哉？传闻清水不复守，游兵早扼黄河口。即看烽火入甘泉，已诏将军屯细柳。去年穿堑长城里，万人齐出千人死。陆海无毛杀气蒸，五月零冰冻河水。当时掘此云备胡，胡人履之犹坦途。闻道南侵更西下，韦州固原今有无？从来贵德不贵险，英雄岂可轻为谟。尚书号令速雷电，抱玉谁敢前号呼。遂令宵旰议西讨，兹咎只合归吾徒。我师如貔将如虎，九重按剑赫师怒。惜哉尚书谢归早，不睹将军报平虏。"}