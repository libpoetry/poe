{"id":"1204686","title":"哨遍 题坐忘斋","dynasty":"元","author":"朱晞颜","text":"一室退藏，隐几坐观，默会人间世。惟集虚，抱一自斋心。黜聪明形骸之外。回益矣。冥然如丧吾志，乌知礼乐非仁义。彼造物何知，息黥补劓，徒劳巧任私智。但忘年、忘义乐天倪。好恶情、都忘物皆齐。鳅与鱼游，鹿与麋交，将无同异。噫。请试言之。彼知忘此此忘而。海上多矰?，翁鸥乃、两忘机。想蝶梦庄周，周迷蝶梦，蘧蘧自适无非己。便是是非非，非非是是，由来非马非指。我而今、鱼兔都忘已。又岂知、筌蹄为得计。问臧谷、亡羊何累。塞翁得马奚喜，得失成何济，顿忘世味，箪瓢陋巷，乐以忘其忧耳。便教有酒也忘归。任忘形、相汝相尔。"}