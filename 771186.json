{"id":"771186","title":"龙山会•水堂与傅君剑话旧","dynasty":"清","author":"陈匪石","text":"客燕飞归讶。去住随尘，听雨江楼罢。倚天长剑在，明镜里、添了霜丝盈把。前路隔微波，继高咏、湘灵和寡。照深杯、金台暮色，断霞如赭。还惜大好园林，醉舞酣歌，付五陵裘马。小梅妆未竟，香梦浅、谁乞春阴先借。凄戾笛中音，送寒昼、流澌碎泻。泪漫洒。待月上、柳梢眉样画。"}