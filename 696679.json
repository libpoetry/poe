{"id":"696679","title":"送平厓侍御使山东","dynasty":"明","author":"郑善夫","text":"尔往乘骢山海东，赤霞心捧大明宫。腰间绣斧横金枘，白日青天意气雄。鳌峰乌石残芳迹，天府云台秪薄游。尧舜山林余且隐，伊周事业汝须谋。孔林东奠龟蒙山，阙里长存天地间。要得吾儒振羽翼，迷方回首圣贤关。八神长呵封禅文，鱼鸟能符七十君。谁令先帝终巡幸，御帐亲团龙虎军。殷浩坟前乌夜啼，饮牛那复鲁门西。我愧延陵吴季子，将无佩剑慰冥栖。"}