{"id":"237741","title":"章季子携所作乐府来以诗谢之","dynasty":"宋代","author":"曾协","text":"平生尚幽僻，尘务百不省。屡从松竹游，身闲爱官冷。何知事大缪，穷日厌鞭打。抽身对佳客，屣倒冠不整。吏徒环顾人，为我忍俄顷。匆匆上马揖，语略意已领。新诗满怀袖，璀璨吐光景。归来坐明月，万象入清境。风林起惊鹊，闲窗散花影。吟哦不成寐，尽此良夜永。"}