{"id":"807873","title":"贺新郎  谒梅花和尚墓十三用前韵","dynasty":"清","author":"陈维崧","text":"古碣穿云罅。奠幽坟、聊供蒲笋，奚烦脯鲊。摇曳疏花三四本，雪魄冰魂光射。墓正嵌、横斜之下。隧道藓皆纯铁色，扪断螭齾兽碑文怕。薜荔黑，墙阴挂。萧萧小院空香洒。指高原、一抔云水，此中有画。一自赵家陵阙燬，极目西风石马。总分付、浙江潮打。只有岿然斯冢在，落梅风、捲散樵苏者。英满地，衫堪藉。"}