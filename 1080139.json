{"id":"1080139","title":"送胡明仲知永州","dynasty":"宋","author":"吕本中","text":"君行西游浮沅湘，洞庭岳麓天一方。岳前老人望君久，岁晚不嫌归路长。晴天万里去鸿鹄，韫玉未售犹深藏。远行固是君素愿，多蓄奇谋羞自献。后生纷纷了目前，大策定非凡所见。簿书汩没渠自忙，道里溪岖我不倦。百州东下例无涧，要君嶷然如断山。我老无用逢多艰，敢复著脚尘埃间。胸次偪塞良未宽，日夜矫首须君还。运斤成风君不难，不使世人漫鼻端。"}