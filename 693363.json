{"id":"693363","title":"代贺新都杨佥宪封君七十一二首","dynasty":"明","author":"苏葵","text":"不从金鼎炼丹砂，自比贞松历岁华。仙鹤日长窥染顶，蟠桃春近看开花。人间五福真如海，膝下诸郎欲拜麻。闲把衣冠细详品，古今能几似君家。一时桥梓羡谁家，次第清朝拜宠嘉。勇退自欣棋结局，晋褒人讶锦添花。华封往事留三祝，王母新来献九霞。醉后明朝无别事，东风庭院看兰芽。"}