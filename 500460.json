{"id":"500460","title":"寿诗","dynasty":"明","author":"陶安","text":"月当秋九属阳数，二九佳辰值初度。乾龙神变出长淮，五岳生云共环护。海门跃起雷满天，大鱼长蛟相后先。晓江浪阔一飞渡，甘雨洒向东南边。钟山亦有龙蟠势，帝命控临佳丽地。滔滔江汉作藩维，吴楚诸峰挹苍翠。武臣拓境持节钺，文士经邦佐功烈。膝前罗拜岂寻常，颗颗骊珠是明月。重九节后再逢九，气聚九阳开九有。老人星现酌北斗，遥对中营献天酒。曾闻大椿奇论自庄周，八千岁为春，八千岁为秋，愿公永与椿相侔。又闻瑶池有桃仙所植，三千年开花，三千年结实，愿公此桃频得食。更愿招贤勋业茂，礼乐光华汉唐右。抚育生民仁泽厚，天长地久南山寿。"}