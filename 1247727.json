{"id":"1247727","title":"春夜宴伯颖元帅宅题云林茆屋图","dynasty":"元末明初","author":"蓝智","text":"高堂华烛延宾客，叠嶂层崖写秋色。五老天寒楚树青，九疑日暮湘云白。茆屋溪头何处村，长林无人啼鸟闻。岚侵山市昼冉冉，叶坠霜野晴纷纷。清夜高城雷雨作，将军置酒相娱乐。月黑蛟龙起洞潭，山荒虎豹依丛薄。少年爱画颇入神，时危思与烟霞亲。故园不归湖上宅，春树长忆江东人。我本东门饭牛者，短衣破帽南山下。惊看戎马扰边疆，甘与渔樵放中野。将军黄金双虎符，临边自合思捐躯。两淮氛祲尚满眼，明堂梁栋须人扶。酒酣起舞心激烈，木末悲风动萧瑟。雪尽蓬莱春正深，麟阁丹青纪勋业。梯山航海趋皇都，修文偃武歌唐虞。一丘一壑尚可得，为君重赋云林图。"}