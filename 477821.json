{"id":"477821","title":"东门行一首","dynasty":"明","author":"黄省曾","text":"出东门，旭日皎皎。秋阳在高天，不复照芳草。人生无根蒂，安得免衰老。红颜不回，壮心未已。济海无洪梁，登天无高羽。安能随腐英，无言而灭死。欲历五岳舒烦纡，平明秣马妻子牵裾。胡为远行游，饥渴谁与知。不如与君闭户同栖迟。太公居渭滨，皓首无迁移。巢由相牧犊，终身颍与箕。圣贤贵适意，黄屋何足希。愿子留故乡，何庸远行为。"}