{"id":"794006","title":"咏史三十一首 其十三","dynasty":"清","author":"黄毓祺","text":"张俭亡命时，投止靡不容。或捐城委爵，或破族殒躬。一人祸万家，见讥冶家佣。孽诚自己作，保纳能无功。鲁国有孔母，实生褒与融。一门争赴死，岂非烈士风。融实知其情，融实匿其踪。阿母实未闻，阿兄实未逢。融死且不恨，慷慨披心胸。世态如浮云，突兀多奇峰。白衣幻苍狗，轻薄粉难穷。富贵蚁附膻，贫贱鸟在笼。矧彼罹患难，历乱飘孤蓬。谁肯相救援，投身汤火中。融也卓荦姿，一见怜老翁。严气与正性，遂为海内宗。视操鬼蜮如，诛操狐兔同。当其年十六，早露头角雄。何怪苏眉山，惊叹人中龙。"}