{"id":"868685","title":"与英上人游紫霄观戏述短歌","dynasty":"宋","author":"叶适","text":"野水随路曲，东风得木鸣。景物已和柔，川原倍敷荣。茂桑高既条，细草亦丛生。眷言云外士，及此尘中行。南临大陂出，波面与心平。道旁古精庐，黄茅间榛荆。会集倾远村，裳衣自鲜明。银钗插山丹，歌笑喧嘤咛。何以劳比邻，粔籹杂餦饧。去年谷不饱，白骨今纵横。等为造化役，未究悲忻情。归来日已夕，旧径成沟坑。大车者谁子，不寐方宵行。死魂未满眉，擿埴将安程。感此良自哂，抱谷非鹂鹒。"}