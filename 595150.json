{"id":"595150","title":"河西务钱郎中邀饮歌以赠","dynasty":"明","author":"陈天资","text":"大夫为人崇谦抑，舟中枉顾始相识。同年张愿是同乡，邀我登堂候颜色。虎丘禹穴聚奇伟，龙汉延津在胸臆。斯文相识即相亲，谈论无方亦无极。平生尚友颜平原，临是平原真墨刻。高吟朗诵好文章，斗采投琼令行亟。君举空杯我举满，主人怯饮客不管。风霜何事苦生寒，谈笑忘怀各自煖。台人来报更已深，相辞上马月如浣。归到舟中睡不成，但有台斗相陪伴。"}