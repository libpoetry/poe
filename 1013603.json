{"id":"1013603","title":"题翠麓亭","dynasty":"宋","author":"仲殊","text":"素虬盘屈走灵泉，槲叶涂红作画船。幡转玉绳光影旋，杯衔金镜酒痕圆。篆形綵字方传世，星落光缠忽下天。远想螭蟠殊未若，小图河曲宛依然。缓浮松酿环云际，不动兰桡到席边。上巳浮恩非此日，山阴盛事掩多年。从欢未省向尊俎，屡酒何尝议圣贤。翰墨主人今独步，双鹅应复降飞仙。"}