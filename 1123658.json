{"id":"1123658","title":"诸公皆和诗再用韵并属湛挺之七首","dynasty":"宋","author":"赵蕃","text":"谊也期淹速，渊乎任去留。服来占夏首，归去及春头。岂必忧怀累，当从乐处求。控揣终异物，窈窕一孤舟。戢戢一天翮，纷纷凡马群。回头异生死，对面或公君。渐欲薰莸等，反嫌黑白分。居然撄众怒，政尔怯孤军。翰墨平生友，江山数面亲。诵骚悲楚国，访古失秦民。丘壑岂无趣，尘埃空此身。风行思数数，粮食厌频频。吴楚他乡外，沅湘久客间。已知身若赘，讵惜鬓成斑。酒债贫常有，诗坛老倦攀。穷猿难择木，怨鹤望还山。和我閒中句，俱来作者人。步吟才勃窣，耸咏忽嶙峋。浪说能声喜，端虞试问巡。天资固有分，野性杂难驯。投老知何地，此生休问天。未须悲坎轲，聊复寄蹁跹。但觉官如缚，浑忘诗似禅。不堪儿子诵，敢望故人传。旧作游梁倦，今成去鲁迟。跳珠先集霰，冻雨乱棼丝。萧瑟夜来酒，悲凉别后诗。洞庭归雁蚤，枉寄莫迟为。"}