{"id":"743292","title":"卷施阁燕集","dynasty":"清","author":"刘锡五","text":"我懒不结客，愿从诗人游。烹字恒苦饿，对酒能忘忧。卷施主人大招手，恰有苏家酒一斗。燕市酒徒多故人，入座无烦问谁某。学士乍辍螭头班，青衫司马官正闲。画鬼山人阁画笔，吟愁平子停吟笺。西曹水部都散直，大复恰并崆峒肩。枫欲丹时菊欲黄，一风一雨天深凉。当关不怕醉尉醉，骂座或恕狂奴狂。乐莫乐兮文字知，惜莫惜兮少壮时。一年好景君须记，百罚深杯我不辞。君不见，韝上鹰，早时呼雨春风声。又不见，梁间燕，江南塞北年年见。万物变化有如此，英雄竖子皆前死。阮公恸哭徒为尔，乐哉糟丘吾老矣。"}