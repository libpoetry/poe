{"id":"742525","title":"古槐歌为帷园先生赋","dynasty":"清","author":"茹纶常","text":"我爱古槐如古松，蚴蟉诘屈真虬龙。更爱古槐如古柏，霜皮黛色凝青铜。屯云溜雨三百载，夭矫势欲争天风。长夏森森拥秋气，横空倒疑饮涧虹。入门见者惊突兀，幽荫有若深山中。主人继述先泽远，水源木本将无同。灵星之精相率赋，一时风雅矜词雄。浚冲彦升皆其选，鸿篇勒石声摩空。我来不啻游槐市，刻鹄雕虫惭未工。羡翁堂上何矍铄，羡翁阶下何青葱。得非亦效庾肩吾之服槐实，遂令颜发还如童。他年自应方双瞳，呜呼槐兮，婆娑偃蹇于墙东。日与幽人逸士相遭逢，更千百岁无终穷。"}