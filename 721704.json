{"id":"721704","title":"初秋春山作","dynasty":"明末清初","author":"屈大均","text":"秋声犹未起，暮气已生寒。一叶梦中落，片云衣上乾。无才从寂寞，不义亦艰难。菽水平生乐，浮云一笑看。静去忘朝暮，庭空一叶惊。香焚消雨气，笔落起秋声。林鸟欲无语，山花安用名。月寒频化水，相照有馀清。香好烟多紫，花寒色更红。书成秋爽后，梦尽水流中。喜客惟山鹊，愁人是草虫。雨抽蕉叶大，片片映帘空。磴道交烟竹，阴阴扫不开。人惟盘石坐，客是白鸥来。叶尽山无影，花多水有苔。松脂新服食，白发莫相催。灯影摇黄叶，楼阴压白云。风来山雨合，日出水烟分。兰暗香无定，松高响不闻。几宵凉月下，长啸忆离群。雨影含明月，幽幽万竹中。未悬秋汉上，犹与白云同。气冷先成水，光微亦畏风。渚边吟望久，惊起一声鸿。未晴知有月，空外已光流。忽尔天风起，吹来满石楼。尊先开白露，琴待响高秋。衣薄惊寒射，林塘不可留。"}