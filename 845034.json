{"id":"845034","title":"女弟章兰修哀辞三首","dynasty":"清末民国初","author":"曹家达","text":"天地一何隘，君生胡不辰。朝设两楹奠，夕与泥土亲。茫茫大暮中，千载永弗晨。昔为掌中珠，今为泉下尘。安能复归来，招具空备陈。送君出南郭，伫立徒伤神。残暑不受谢，白日变朝卉。三剂促人算，君行鲜弟昆。视我如同气，坐视不一援。忧伤莫能慰，良医真可畏。薤露发哀吹，旷野多悲风。生存亲戚意，焉能达殡宫。形骸本虚器，况乃争鸡虫。遥山带长薄，槁木犹飞蓬。高坟何嶕嶕，骨肉将为融。安得刘伶锸，先时为发蒙。"}