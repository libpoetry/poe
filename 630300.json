{"id":"630300","title":"初春怀石鉴栖贤","dynasty":"明","author":"释函是","text":"石人峰下云，长覆石梁水。石梁潭水淙，分明来梦里。五老白雪零，五羊红桃美。红白本同时，山川成遐迩。引念情复殷，悠悠几千里。坐起徒为劳，无酒安可恃。憬然觉何从，形迹百年耳。多宝塔中人，古今前后履。蟭螟眉睫间，冥合不自此。优游溪上林，岂俟观无始。厌闻世外俦，合离仍贩市。意气感当时，睽违亦已矣。死且不可忘，终山有田子。安得至今日，展像谁当似。我有夙世习，抱衾中夜起。忘情卑太上，所钟非所儗。亭亭百尺楼，极目万山紫。山外汇重溟，溟深不见底。揆我怀人心，心孤焉足比。"}