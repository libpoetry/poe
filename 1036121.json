{"id":"1036121","title":"水调歌头 黄州快哉亭赠张偓佺","dynasty":"宋","author":"苏轼","text":"落日绣帘捲，亭下水连空。知君为我，新作窗户湿青红。长记平山堂上，攲枕江南烟雨，渺渺没孤鸿。认得醉翁语，山色有无中。一千顷，都镜净，倒碧峰。忽然浪起，掀舞一叶白头翁。堪笑兰台公子，未解庄生天籁，刚道有雌雄。一点浩然气，千里快哉风。"}