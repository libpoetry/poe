{"id":"496046","title":"沁园春 其十三 送欧懋直宪副","dynasty":"明","author":"夏言","text":"节操冰清，丰标玉立，名重司空。正江左分曹，才归省署，浙西持宪，更理兵戎。约束诸生，按行五郡，秋水楼船七里陇。最喜是，乡关入望，民俗相通。富春山色笼嵷。念昭德、新祠梦寐中。但有疏辞天，君恩未许，无繇缩地，仙舫难从。酒醒长安，梦固海峤，目送云鸿万里风。归朝早，双龙阙下，一笑还同。"}