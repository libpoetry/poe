{"id":"513672","title":"晚香为太仓陆处士作","dynasty":"明","author":"程敏政","text":"笃行老不衰，有美陆仲父。平生得高趣，卓尔在秋圃。群芳坐销歇，黄花正纷吐。凛如千岁夫，岁晚节逾苦。窅窕林亭间，相对傲风雨。慷慨陶徵君，遗踪未榛莽。亦有韩相国，功名照千古。出处虽不同，景行吾所取。汤汤末流中，谁能立孤柱。千里闻德馨，相思动吟麈。"}