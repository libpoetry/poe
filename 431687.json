{"id":"431687","title":"丁酉夏余应安徽省文史研究馆之聘，寄居岳西县垣，夜不成寐，起读杜工部诗，感而赋此","dynasty":"近现代","author":"刘凤梧","text":"垂老冯驩兴已差，齐门弹铗出无车。主非北海难为客，地似长安不可家。彭泽未荒元亮菊，东邻堪种邵平瓜。杜鹃夜夜催归去，何必银河浪泛槎。漫道金闺射策伦，可堪贫病老夷门。管宁皂帽无尘垢，司马青衫剩泪痕。争羡万花开有艳，独怜丛菊噤无言。此身愿化辽东鹤，夜夜思归有梦魂。风浪刚恬铁锁开，群英如鲫渡江来。人怀祖逖平戎策，我羡江淹绝艳才。白璧仍教藏韫椟，黄金无复筑高台。骅骝漫诩驰千里，老困盐车等散材。历尽艰危忍尽饥，那堪羌笛又频吹。梦魂落拓愁羁旅，涕泪飘萧受拾遗。自叹沈腰浑似柳，谁怜潘鬓已如丝。红楼漫把花枝卜，君问归期未有期。"}