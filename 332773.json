{"id":"332773","title":"念奴娇·寄兄子冶湄，时以郡佐领县事","dynasty":"清代","author":"梁清标","text":"河桥冰泮，早匆匆又遇、传柑佳节。惆怅阿咸官越峤，闲却竹林烟月。五马风流，双凫仙舄，日判倥偬牒。水犀战罢，江头烽火才歇。闻道露冕春田，折腰公府，不废登临屧。忆昔乌衣游侣散，管领湖山千叠。寄我新词，为添清兴，永夕浮蕉叶。倘询宦况，别来头鬓垂雪。"}