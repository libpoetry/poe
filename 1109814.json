{"id":"1109814","title":"满江红","dynasty":"宋","author":"华岳","text":"正秋容万里，十分明洁。后羿久忘逃去处，东方尚忆来年月。但无端、燕贺赋声诗，容凡客。庙社如今，谁复问、夏松殷柏。最苦是、二江涂脑，两淮流血。壮士气虹箕斗贯，征夫汗马兜鍪湿。问孙吴、黄石几编书，何曾识。青玉锁，黄金阙。车万乘，骓□匹。看长驱万里，直冲燕北。禹地悉归龙虎掌，尧天更展鹍鹏翼。指凌烟、去路复何忧，关山隔。"}