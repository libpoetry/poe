{"id":"467129","title":"小重山  栀子","dynasty":"当代","author":"陈永正","text":"花事蘼芜燕未回。可怜栀子隔、水之隈。素妆如雪冷吟怀。飘零意，都不向红埃。远梦几潆洄。十年看逝水，百年哀。芳春难遣是清才。今古恨，风过又成堆。烂漫韶华斗艳妆。千红都只为、美人芳。白花冷淡对骄阳。空林独，原不趁年光。谁倚薜萝墙。伤心无好句，荐瑶觞。强持枝叶抵悲凉。归纵晚，无令见飞霜。"}