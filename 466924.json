{"id":"466924","title":"咏清遗民三首","dynasty":"当代","author":"汪梦川","text":"大厦方倾孰与支，纷纷冠盖竞奔驰。心头万绪成缄口，笔底千秋续谤词。太上忘情期此日，小斋有酒忆当时。人前何限龙钟态，为问炎凉总不知。日沉天际几归鸦，白发东陵学种瓜。旧垄久违能荷蓧，郊原向晚忍驱车。老臣多病难持重，少主无愁只坐衙。高论清谈竟何用，中宵心事对灯花。连编恨史看从头，一姓谁能万世谋。胡骑窥江终有汉，洋船横海岂从周。方悲乃辈成猿鹤，又痛斯文走马牛。彻耳鸡鸣犹未已，伴他风雨哭神州。"}