{"id":"699753","title":"望积雪漫怀二首","dynasty":"明","author":"郭之奇","text":"昨夜东风嚇，江花浮皓魄。晨越披衣眺，回飙荡扫辟。周道不可见，独馀寒山积。幽涧冽孤清，碧峰澹虚莫。艳质远尘纷，冰心聊自惜。岂不向朱门，庭多车马迹。泥泞滓素贞，驱除难假借。所以守深藏，独往辞炎赫。终当随阳春，飞洒玉阶白。一点下殿衣，明王欣瑞泽。春山积素姿，飘渺云峰凸。近攀末繇阶，远望何清冽。本同雨露需，若与烟霞结。高处相六寰，凛为不可涅。回观阛阓中，累累咸销灭。当其亲华筵，歌舞竞相悦。无奈炎烟飞，中道成弃诀。惟兹所托宜，赖以全孤洁。有似素心人，无取虚名窃。蝉蜕尘世表，澹荡独关闭。"}