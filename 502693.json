{"id":"502693","title":"题周家山水图","dynasty":"明","author":"王恭","text":"野人不到山中久，见山若见平生友。咫尺相看解有情，几番别去仍回首。石林精舍小茆庐，便欲牵萝学隐居。周郎拍手向予笑，云是吾家山水图。角巾野杖行潇洒，又似商颜采芳者。瀑水淙淙岛外飞，岩花寂寂云中下。潭声树，凉萧萧，世人何必轻渔樵。霜枝可薪鱼可食，时来不负金台招。"}