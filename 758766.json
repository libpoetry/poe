{"id":"758766","title":"沁园春 指甲","dynasty":"清","author":"孙云鹤","text":"云母裁成，春冰碾就，裹住葱尖。忆绿窗人静，兰汤悄试，银屏风细，绛腊轻弹。爱染仙葩，偶挑香粉，点上些儿玳瑁斑。支颐久，有一痕钩影，斜印腮间。摘花清露微沾。剖绣线、双虹挂月边。把霓裳悄拍，代它象板，藕丝自雪，掐个连环。未断先愁，将修更惜，女伴灯前比并看。销魂处，向紫荆花上，故逞纤纤。"}