{"id":"738310","title":"春农","dynasty":"清","author":"伊麟","text":"昨宵一夜足春雨，农夫起坐喜相语。吾侪竭作及是时，夜半饭牛急命侣。清晓纷然驾犁出，山妻稚子饷炊黍。簌簌鞭响转林间，锄破鳣血黄金土。土膏已润东作息，牛羊下来不遑食。前途下马劳农夫，羡尔子孙事稼穑。西成在望庆仓箱，富贵必从勤苦得。十一输官九及私，耕凿宁歌非帝力。嗟哉农人莫云苦，含哺鼓腹谁知汝。岁时伏腊烹鸡豚，欢娱仰足事父母。风波曾未到蓬门，悠悠林泉傲巢许。"}