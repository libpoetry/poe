{"id":"486298","title":"赠李盘居","dynasty":"明","author":"陶安","text":"有客骨气清，南来自仙都。眷此山水地，相逢意交孚。游神于先天，理象穷六虚。炯然双瞳光，为人辨荣枯。流观文物海，妙泄造化枢。上有星纬垣，下有龙穴区。甲子起上元，万古数不渝。溯流探其源，奇言如贯珠。蹇余久岩壑，澹素以自娱。坐视岁月迁，不忍弃诗书。朋游或要津，笑我犹癯儒。子来筮卦画，谓当应时需。窗前共尊酒，谈笑忘羁孤。天高秋气肃，鸿雁来宾初。去意不可留，赠之乏琼琚。岂无小山徒，招隐上亨衢。猗彼盘中人，宁久盘中居。时至谅毋失，江左暂踟蹰。"}