{"id":"460335","title":"水调歌头　东坡子由唱和韵二首 其二","dynasty":"当代","author":"卢青山","text":"花事催开谢，岁月转春秋。今来古往都变，不变古今愁。便算人生如梦，总有联床夜雨，相约在西州。剩我太寥落，独和诵荒洲。挂长剑，击铅筑，赠绨裘。今宵令我浩叹，双泪不能留。我欲琼杯高酹，唤起二公英魄，一醉散前忧。四顾千山冷，明月伫幽楼。"}