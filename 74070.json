{"id":"74070","title":"春雨漫兴","dynasty":"元代","author":"袁易","text":"日日春阴只欲眠，强寻南陌复东阡。犹残碧树花多少，莫惜金尊酒十千。象管乌丝题往事，玉箫锦瑟负华年。愁来只对西山坐，卷起疏帘翠接天。江上平芜望欲迷，江边密雨细如丝。冥冥白昼飞花急，漠漠青林度鸟迟。春事又当二月莫，人生那得百年期？谁能苦惜缠头锦，唤起娇娆舞《柘枝》。"}