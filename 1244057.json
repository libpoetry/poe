{"id":"1244057","title":"罗友谅静乐园","dynasty":"元末明初","author":"郭钰","text":"老大为园殊不恶，人间富贵浮云薄。官曹赌命拥轻肥，不似先生静中乐。静中之乐如可用，莺啼燕舞娇春风。贮酒经年偏为客，雨馀剪韭寒荐菘。静中之乐不可画，游丝袅空碧桃谢。满前诗景取次收，诸孙捧砚花阴写。午窗客散还复眠，长年习静如得仙。投壶声悄停枭箭，篆香灰冷消残烟。我居近市厌嚣聒，老圃荒凉懒耕作。朗诵先生静乐篇，白鹤风高入寥廓。"}