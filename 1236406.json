{"id":"1236406","title":"次韵杂兴二首","dynasty":"元","author":"陈镒","text":"世事无穷蚁磨还，移家暂隐此山间。耕桑自乐民风厚，兵火无惊客意闲。沙岸水明花的的，石阑风暖鸟关关。赤岩闻道犹奇绝，约子何时共陟攀。绕涧青青万竹林，一春为客此登临。伤怀事往闻犹怕，遣兴诗成懒再吟。交友每多时俗态，知君独有岁寒心。山窗岑寂松阴晚，谩写薰风弦上音。"}