{"id":"807859","title":"贺新郎  赠徐月士次友人韵","dynasty":"清","author":"陈维崧","text":"万事都成昨。剩胸中、不平郁起，峰峦确荦。我有匣中三尺水，涩书寒铓冷锷。夜夜听、秋城鼓角。青眼谁人吾竟老，喜逢君、交道真堪托。忘不了，灯前约。封侯自有嫖姚霍。且高歌、蹲蹲舞我，乌乌和若。十载樊川狂客梦，赢得扬州一觉。渐衮遍、四条弦索。绿醑黄花拚尽兴，管来年、綵笔惊河朔。休只忆，江南乐。"}