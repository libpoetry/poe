{"id":"487481","title":"塘上行逢友人顾愿作","dynasty":"明","author":"张元凯","text":"吴宫二月莺，啼乱金阊柳。游子长安归，春风吹鹢首。鹢首重重桃李花，枫桥塘上故倡家。绿水依然绕阡陌，青楼忽听弹琵琶。琵琶声出垂杨里，李延年家高髻姊。自言有客深自藏，落魄江东虎头子。拍浮濡首酒池中，何为染指阿房美。平生痴绝将无同，我辈钟情乃如此。相逢不赋子之还，对酒高吟娇女篇。兴来不用常杯酌，其奈囊空无一钱。君不见马长卿，临邛一往有深情。又不见阮仲容，鲜卑之婢累骑从。尝闻古人贵达节，区区礼岂为我设。少年行乐须及时，飞花转眼纷如雪。还惜昂藏一丈夫，凭陵啸傲高阳徒。麟阁荣名常在不，首阳饿死何为乎。"}