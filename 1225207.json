{"id":"1225207","title":"二月六日雨书都城旧事","dynasty":"元","author":"吴莱","text":"燕南赵北吹黄尘，九天宫阙生紫云。十二门开衢路直，画轮骢马多行客。岁寒殿外柳才青，金水河边冰尚白。鸡人传漏放晓朝，文石分班押百僚。南阳近亲最舞蹈，京兆耆旧争歌谣。教坊供奉饰玉女，钟能钟声鼓能鼓。锦来西蜀被玄驼，肉出太官餐猛虎。初日扶桑稍照人，内筵锡燕杏花春。沐犊骍牲泰畤祀，鸾旗翠盖骊山巡。东风万里飘寒雨，我昔所闻今不睹。怏然呼酒击酒壶，茂陵徐生曾上书。"}