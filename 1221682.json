{"id":"1221682","title":"雪樵为吴江谢聘之赋","dynasty":"元","author":"凌云翰","text":"大雪满天地，山林何所樵。不辨凡草水，但见英琼瑶。琼瑶固云美，政恐难琢雕。草木亦已落，犹存旧根苗。厉禁苟不废，庶可成夭乔。柰何旦旦伐，无异见睍消。惟兹谢家树，松柏见后凋。昔宰安丘邑，今沂浙江潮。手板方释手，腰斧仍在腰。栋梁尚可得，榱桶不待招。所忧岁年晚，雨雪恒瀌瀌。蕃鲜回玉烛，光华丽璇霄。四海一灵囿，君其老刍荛。"}