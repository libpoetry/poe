{"id":"1130856","title":"次韵","dynasty":"宋","author":"韩淲","text":"风竹雪花建檐瓴，只道愁霖耳畔鸣。破晓起来林影动，一山禽鸟已春声。纸窗平旦欲熹微，数挽颠之任短衣。只恐有诗无落句，雪车冰柱古来稀。北邙新旧只累累，何惜心怀不醉归。是处人家作寒食，海棠初发杏花飞。破晓鸣钲催彩舫，近昏吹笛认旗亭。诗人也作联翩去，只此游人眼觉醒。太湖渺渺浸苏台，云白天青万里开。莫道吴中非乐土，南人多是北人来。"}