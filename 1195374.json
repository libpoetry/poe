{"id":"1195374","title":"陆著作挽歌","dynasty":"唐","author":"储光羲","text":"世业江湖侧，郊原休沐处。独言五日归，未道千秋去。乡亭春水绿，昌阁寒光暮。昔为昼锦游，今成逝川路。归路秦城下，寒云惨平田。故园沧海边，绿柳覆平川。送客异他日，还舟殊昔年。华亭有明月，长向陇头悬。剑水千人石，荆江万里流。英英有君子，才德满中州。明道俟良佐，惟贤初薄游。生涯一朝尽，寂寞夜台幽。金堂策令名，仙掖居清位。鸣玉朝双阙，垂缨游两地。朝夕既论思，春秋仍书事。何言鲁声伯，忽下琼珠泪。令德弃人世，明朝降宠章。起居存有位，著作没为郎。寒水落南浦，月华虚北堂。松门一长想，彷佛见清扬。"}