{"id":"1122137","title":"挽程中书令三首","dynasty":"宋","author":"郑獬","text":"社稷方为系，乾坤岂不容。庙堂遗剑履，风雨失蛟龙。汉将莲花幕，周人马鬣封。小羌犹慢礼，先折太阿锋。旧爱霓裳曲，翻闻薤露歌。贤人今已矣，天道竟如何。泉下一抔尽，人间万事多。空馀幕中客，写泪剧悬河。湖上千条柳，山翁旧日栽。自从春水绿，不见相车来。明月何须好，馀花忽更开。平生歌舞地，零落湿苍苔。"}