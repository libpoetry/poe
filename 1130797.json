{"id":"1130797","title":"雪后","dynasty":"宋","author":"韩淲","text":"涧谷冰霜踏雪行，不逢荷筱即僧清。世间只解销金帐，羔酒无疑茗椀亨。高卧从他有灞桥，荒涂横古树萧萧。冰溪一曲灵山底，密洒之间复乱飘。农卜丰登士苦题，无闻近见定还迷。子猷一棹归何处，拍手山公醉似泥。晓看夜听落寒声，带雨随风若雾横。平地尺为天下瑞，日光玉洁更多情。片月窥檐水浸冰，松梢梅影共崚嶒。数声猿啸呦呦鹿，拨尽阴河挂壁灯。"}