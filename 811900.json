{"id":"811900","title":"菩萨蛮","dynasty":"清","author":"吕采芝","text":"金猊香冷迢迢夜。一轮皓魄当庭泻。邻院悄无人。梅花瘦影横。依稀长中酒。百结柔肠锁。虬漏一声声。愁人不忍听。绮窗曾记调鹦鹉。海棠依旧娇如许。小谪几多年。几回欲问天。有情天易老。遗恨知多少。青鬓已成霜。销魂在异乡。绿苔深锁蘼芜院。薄凉时节添人倦。雨雨又风风。花痕淡复浓。宝奁闲未启。镜里慵梳洗。一点晓霞明。四围山色青。芳尘不碍行人路。花骢欲系知何处。暝色入疏帘。春风软似棉。故园空怅望。烽火连云嶂。杨柳绿如丝。断肠谁得知。梦中犹忆乡关好。醒来转觉乡关杳。泪眼问青天。海枯恨莫填。杜鹃啼不住。断送华年去。夜雨又潇潇。愁心卷绿蕉。"}