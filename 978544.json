{"id":"978544","title":"长歌行","dynasty":"宋","author":"敖陶孙","text":"徐州文壤基崇坛，老蔡径尺刳心肝。铜槃照夜血光碧，上有惨澹双镆干。请君载书许君死，彻器未竟盟已寒。了知今人不如古，古人亦有难知处。张生刎颈歼陈馀，郦儿给印屠诸吕。劝君结交勿结心，报君多是逡巡人。救饥重脱嗾獒厄，出淖曾叨食马恩。轻言托心腹，心腹为祸媒。畏途巉空薄侧掌，要离孤冢空崔嵬。我愿中堂置瓮常盛酒，后列丝竹前宾友。细腰灯前拓秋窗，有来白事酹其口。交亦不必结，名亦不必闻。燕南氍毹藉地醉，千载一笑平原君。"}