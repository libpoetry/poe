{"id":"230962","title":"公署井诗·老屋荫大井","dynasty":"宋代","author":"陈舜俞","text":"老屋荫大井，置绠百尺修。疏凿不知年，人其古诸侯。源从卞山来，涓涓无时休。旱地千里赤，渊泉独清浮。六月如焰火，寒冽冰雪侔。万有滨双溪，卓此名一州。累累挈瓶人，踵门日见投。宾至遽欲起，命酌辄复留。岂不敌醍醐，渴疾饮以瘳。庠序阙讲问，闇浅谁予求。自反对井德，饮水良可羞。"}