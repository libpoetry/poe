{"id":"24286","title":"自桂林奉使江陵途中感怀寄献尚书","dynasty":"唐代","author":"李商隐","text":"下客依莲幕，明公念竹林。纵然膺使命，何以奉徽音。投刺虽伤晚，酬恩岂在今。迎来新琐闼，从到碧瑶岑。水势初知海，天文始识参。固惭非贾谊，惟恐后陈琳。前席惊虚辱，华樽许细斟。尚怜秦痔苦，不遣楚醪沉。既载从戎笔，仍披选胜襟。泷通伏波柱，帘对有虞琴。宅与严城接，门藏别岫深。阁凉松冉冉，堂静桂森森。社内容周续，乡中保展禽。白衣居士访，乌帽逸人寻。佞佛将成传，耽书或类淫。长怀五羖赎，终着九州箴。良讯封鸳绮，余光借玳簪。张衡愁浩浩，沈约瘦愔愔。芦白疑粘鬓，枫丹欲照心。归期无雁报，旅抱有猿侵。短日安能驻，低云只有阴。乱鸦冲晒网，寒女簇遥砧。东道违宁久，西园望不禁。江生魂黯黯，泉客泪涔涔。逸翰应藏法，高辞肯浪吟。数须传庾翼，莫独与卢谌。假寐凭书簏，哀吟叩剑镡。未尝贪偃息，那复议登临。彼美回清镜，其谁受曲针。人皆向燕路，无乃费黄金。"}