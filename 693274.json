{"id":"693274","title":"梅主为家兄题二首","dynasty":"明","author":"苏仲","text":"野水闲山共隐居，老梅遥种几多株。一觞一咏渠依我，淩雪淩烟我共渠。瘦影月斜侵几案，冷香风细洒琴书。绿阴青子犹堪爱，到老相看莫放疏。是梅依我我依梅，素分相投碧水隈。有雪有花谁共赏，携诗携酒我还来。清癯骨格怜同趣，洁白风声果异材。莫谓东家无管刺，腊前催得一枝开。"}