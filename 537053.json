{"id":"537053","title":"壮歌行赠沈嘉则游闽","dynasty":"明","author":"王世贞","text":"四明之海一杯水，那能便灭男儿趾。北过钱塘泛震泽，处处观涛壮心起。已许芙蓉作报恩，还将明月寻知己。君不见吴下王元美，君不见吾家好弱弟。双披鸿濛万古色，并卧白雪空山里。以兹相对辄尽觞，慷慨悲歌泣数行。世间事事俱肮脏，身后人人归渺茫。荆岭初云未睹白，燕台落日居然黄。穷来扪舌恐不在，客处誇腰那得强。屈指诸侯太寂寂，唯有七闽紫气凌穹苍。闽中日日捷书至，白茅方印劳飞骑。辕门秋霜高瘴天，幕府春风在平地。中丞缓带容揖客，将军解衣延死士。沈夫子，黄金虽如山，愿汝唾莫视。寸心此际如有托，十口何烦向人计。低昂百氏银不律，挥霍千秋铁如意。沈夫子，为汝歌，汝今当柰何。若过延津语太阿，人间未几冲波去，底事精光出绛河。"}