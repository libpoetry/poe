{"id":"505735","title":"冬夜与池文仲联句","dynasty":"明","author":"李昱","text":"别怀固云遽，会面安可数。幸兹东来暌，际此险尽剥。阳枝硕果抽，火井寒烟薄。玄云郁峥嵘，清湍凝瀺灂。跳鳞集罟喣，归鸟争巢啄。窗梅拶冰茧，檐筜激风箹。缩蛰歌女喑，覆氄飞奴鷇。彤辉敛鸟翅，白杓起龙角。晷短昼当惜，更长宵可乐。棂风挟飕飗，篝灯闪微邈。门䦱蟾逗光，笔驶兔腾握。馀酣漱苦荈，晚飧饫香谷。舒盘梨榧具，下箸肴蔬驳。薪嘘红麒麟，衣聚彩鸑鷟。焌焌铜扣温，潋潋瓷罂浊。再酌再酕醄，一咏一超卓。?松发寒立，熻赩颜丹渥。胸吞九云梦，气高几衡岳。吟波恩淼溔，行径踪荦确。诸险刮鬼窟，搜奇捉妖朴。曹刘颠且僵，阴何仆而踔。敲戛故铿铿，洗刷增翯翯。忆昨赴徵书，同年抱经学。星言戒迢递，雨卧惭龌龊。忽尔展京游，居然拟朝擢。才堪百鍊金，价重三献璞。予甘返牛衣，我忝居虎幄。出处调既殊，别离手频搦。归山叹孤陋，阻壤怀磨琢。赐还主恩重，叙旧交情悫。促席话款款，举家欣嗃嗃。鸡黍盟不渝，凫羹礼尤朴。今知昔乃非，动违静方觉。罗缕极道妙，纵横踰猎较。意行欢已填，句偶巧非斲。连衾愿迟曙，分袂成孤懪。耳空警嘹呖，心迥来咿喔。肩舆兀残梦，手杖横短擉。良晤闯前期，尘襟藉深濯。重来觅筠泉，又见更蓂朔。"}