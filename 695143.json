{"id":"695143","title":"孙比部以建言谪潮阳宾于小墅清夜相过感而赋此四首","dynasty":"明","author":"林大春","text":"青年抗疏动重华，万古纲常为汉家。状貌张良成羽翼，才名贾傅出长沙。承家世笃孤忠远，报国心悬白日高。海上于今频北望，宸衷应已念西曹。高卧清斋听晓钟，行吟双树寄幽踪。今宵对尔青藜杖，它日应传白鹤峰。吴越归来十载馀，乾坤空老万山居。忽驰北海通家刺，欲效河汾诣阙书。"}