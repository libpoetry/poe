{"id":"685454","title":"西园十咏 澄碧亭","dynasty":"明","author":"邓云霄","text":"群木搴萝薜，泠然幽径通。一亭偏傍水，四面总宜风。地与市朝远，心将鱼鸟同。避人焚草处，已作灌园翁。朱栏围绿玉，天水澹空明。雨歇蒲芽长，风来柳浪轻。蓬瀛他日梦，濠濮此时情。岸帻无尘到，何须更濯缨。一泓终不竭，混混只如斯。积润浇花圃，分津及玉池。烹茶亭午后，漱齿月明时。万国红炉里，幽人总不知。池光摇赤日，鱼性正怀新。汲井翻银浪，清渠蹙翠鳞。桔槔看物变，升斗笑波臣。试问临流者，兰亭第几人。未赋归来句，还依五柳旁。池平清镜晓，风澹翠眉长。莺影迎朝旭，蝉声送晚凉。清阴元不定，永日几移床。竹炉烟似缕，新水井花明。稍觉旗枪战，微闻风雨声。开瓶倾露乳，解带吸云英。何异卢仝宅，萧然茅屋清。小园微雨霁，步屐出横塘。荻苇丛生处，水禽相与翔。幽栖元泽国，高咏即沧浪。不待秋风起，莼鲈头已长。家有荷锄仆，囊无入市钱。垄畦才就列，青翠各依然。雨过催新甲，宾来屡摘鲜。汉阴机已息，高枕上皇年。缥缈危楼上，鸾车路岂赊。谁知虚白室，自近太清家。何物堪长醉，仙童进晚霞。下看人代速，木槿是空花。台迥悬明镜，嫦娥欲近人。御风鸣玉佩，度汉响冰轮。灵药杵初歇，霓裳曲更新。寥寥云水意，想像翠蛾颦。"}