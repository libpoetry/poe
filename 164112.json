{"id":"164112","title":"湘南楼落成和林书记韵","dynasty":"宋代","author":"李曾伯","text":"乐郊从昔推南州，今控西鄙犹心喉。碧墟境界富登览，前贤故址存风流。斯楼枕江屹雉堞，俯瞰寒碧潜蟠虯。夕佳朝爽在几席，岸巾拄笏供遨头。迩年胡雏肆狙伺，南北不间风马牛。经营墉壑备亭障，旗鼓欢亮雄谯楼。岿然东壁乃头角，适与壤会将谁修。斯何时也事斯役，或者食肉非良谋。缅怀昨梦阅十载，不谓白首重来游。虽然左腹证日急，类舍剑栈窥江油。视兹罅漏弗补葺，毋乃閒暇忘绸缪。梓人余力建重屋，吾意正岂舒吾眸。三湘百粤类砥柱，金城頟頟江浮浮。黄茅薰炙鸢堕水，不费矢镞空群酋。畴其载笔纪崖右，落成且也陈觥筹。筑惟甲戌继费誓，城沂亦倣书春秋。吾皇神武光四表，自此丑类岂复能虔刘。佳或此诗幕中彦，孤凰一鸣惊群啾。带篸梅雪久绝响，眼前有景君兼收。谩搜枯腹欲貂续，祗觉颜汗包骍羞。"}