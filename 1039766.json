{"id":"1039766","title":"题周敦颐濂溪书堂","dynasty":"宋","author":"赵抃","text":"吾闻上下泉，终与江海会。高哉庐阜间，出处濂溪派。清深远城市，洁净去尘埃。毫发难遁形，鬼神缩妖怪。对临开轩窗，胜绝甚图绘。固无风波虞，但觉耳目快。琴樽日左右，一堂不为泰。经史日枕藉，一室不为隘。有莼足以羹，有鱼足以鲙。饮啜其乐真，静正于俗迈。主人心渊然，澄彻一内外。本源孕清德，游咏吐嘉话。何当结良朋，讲习取诸兑。"}