{"id":"697281","title":"送张仲立上计二首","dynasty":"明","author":"胡应麟","text":"龙剑双飞入蓟城，一尊挥手暮笳鸣。分符帝问淮阳绩，授简人推邺下盟。万树未央春雪煖，千花长乐曙霞明。亡誇烂漫黄金锡，前殿如椽勒姓名。飞旌千里问神州，驿路梅花照锦裘。上计词臣新渤海，称诗才子旧长洲。风烟御苑回金埒，雨露明堂下玉旒。惆怅河桥深雪里，尽将离恨入齐讴。"}