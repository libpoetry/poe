{"id":"766559","title":"水调歌头 春雨浃旬，钱筱南茂才符祚寄词见忆，次韵奉酬","dynasty":"清","author":"黄燮清","text":"江上雨成例，二月少晴时。柳枝东面风紧，千缕总飘西。不见梦中芳草，但见镜中新涨，寒重燕归迟。淡墨写离怨，还带泪痕题。寂寥况，惟有我，素心知。绿珠穿作，红豆相慰在天涯。早是梅花开过，又是杏花消损，莫误海棠期。待约看山去，依旧翠眉低。"}