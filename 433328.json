{"id":"433328","title":"采茶词八首","dynasty":"近现代","author":"萧梦霞","text":"谷雨正芳辰，采茶携伴去。能采多少茶，出门心先虑。山高茶叶肥，山低茶叶瘦。欲采高山茶，露水沾衣袖。阴山茶初生，阳山叶已老。一山隔阴阳，收采分迟早。前人栽茶树，后人吃茶叶。茶味苦与甘，难向前人说。采茶复拣茶，辛苦汗珠滴。嫩蕊挑入城，粗梗自家吃。茶淡有清香，茶浓多苦味。味苦能回甘，命苦何以慰。连年茶价低，茶农无生路。可怜满担挑，难换三尺布。终日自辛勤，只求饱粗粝。卖尽山头茶，不足交官税。"}