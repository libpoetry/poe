{"id":"220991","title":"赠泰霞真士祈雨之验","dynasty":"宋代","author":"林景熙","text":"火旗焰焰烧刊垠，蒺藜满道风扬尘。槁苗无花不作谷，老农扶杖田头哭。哭声不为填沟渠，室罄何以供官轮。檄龙呗佛寂不应，晰蜴那能擅权柄。泰霞真士鞭风霆，绿章叩天天亦惊，玄云沛雨起肤寸，点点都是盘中饭。须臾收斂归无声，翩然驾虬出山城。我闻调元功自古，亢为常暘伏常雨。庙堂有道司牧良，坐看玉烛开金穰。淮南捕蝗蝗更在，饥蛟齿入陆成海。肥羊日日供大官，论功乃使专黄冠。"}