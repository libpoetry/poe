{"id":"842852","title":"陶斋招为柬坡生日节庵新至信宿即归陶斋有诗索和","dynasty":"清末民国初","author":"陈宝琛","text":"谪仙非谪乃其游，坡公故是仙者流。谷神出世八百秋，禁网所脱声画留。陶斋好古苏斋侔，梁髯新来趣命俦。图书色香逾荐羞，陈以飨客餍客求。嗟公于世生何雠？死作奎宿谗始休。已灰之木不系舟，孰者龟鹤孰蜉蝣？往来人海髯如鸥，此会欻若风中沤。主人诗好难为酬，雪大能上西山不？"}