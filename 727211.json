{"id":"727211","title":"梁雅乐歌六首 其四 涤雅","dynasty":"南北朝","author":"沈约","text":"将修盛礼，其仪孔炽。有腯斯牲，国门是置。不黎不㾞，靡愆靡忌。呈肌献体，永言昭事。俯休皇德，仰绥灵志。百福具膺，嘉祥允洎。骏奔伊在，庆覃遐嗣。反本兴敬，复古昭诚。礼容宿设，祀事孔明。华俎待献，崇碑丽牲。充哉茧握，肃矣簪缨。其膋既启，我豆既盈。庖丁游刃，葛卢验声。多祉攸集，景福来并。我有明德，馨非稷黍。牲玉孔备，嘉荐惟旅。金悬宿设，和乐具举。礼达幽明，敬行尊俎。钟鼓云送，遐福是与。"}