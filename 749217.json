{"id":"749217","title":"雨晴出游用岐亭韵","dynasty":"清","author":"郭嵩焘","text":"纵横玉局游，倾倒金壶汁。寒嘘日色薄，晴漾苔痕湿。清酣赴今赏，眩惑迷前得。云驰旌旆翻，风戛筝弦急。过树响山禽，叉鱼观水鸭。苍崖缀霜华，绀林拥烟幂。桑果殿秋红，埴坟通岭赤。平池菱实熟，积陇棉花白。弹棋每席地，沽酒或脱帻。日晕海棠羞，露泫芙蓉泣。百眺足千欢，四美无一缺。山川狎游主，鱼鸟趣吟客。归来得暝契，触眼峰高集。"}