{"id":"555107","title":"愚轩为高都宪赋","dynasty":"明","author":"黄仲昭","text":"小智私以凿，民风日浇漓。狗盗鸡鸣纷变诈，神机鬼状争怪奇。南台都宪真超卓，铲采埋光全太朴。满腔真意与天游，半点机心无地著。世人竞谀佞，口舌如篪埙。宁为周御史，期期发忠言。世人多诡随，不异铅绕指。宁为柳士师，直道终如始。眼看薄俗恒自惩，开轩因以愚为名。如公岂是真愚者，欲与往哲同垂声。愿公无遽归乡土，尽挽民风复淳古。"}