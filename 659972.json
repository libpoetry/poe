{"id":"659972","title":"霪雨叹","dynasty":"明","author":"谢迁","text":"密云同四郊，雨脚纷麻缕。稍霁忽复阴，晦朔窅难数。淖泥没车辐，冥烟失村坞。小民深怨咨，田家倍辛苦。于时当敛穫，是处空场圃。滞穗被原隰，铚艾伤沮洳。湿薪不得燃，濡粟那可杵。晨炊不谋夕，富室翻成寠。杞忧夙所怀，天漏伊谁补。翘首望晴曦，清光邈何许。安得扫重阴，一快万物睹。"}