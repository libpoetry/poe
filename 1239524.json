{"id":"1239524","title":"折杨柳送夏西畴谪居大梁","dynasty":"元末明初","author":"陶宗仪","text":"折杨柳，赠君别，杨柳未折心已折。丈夫落落志四方，到此谁能不呜咽。江南九月天雨霜，雁声堕地秋风长。出门行行几千里，寒烟落日增离伤。令严独许携家室，藤笈编花载书帙。可怜身上千金裘，阿㜷手缝针线密。吾闻中原百战馀，民物鲜少城邑虚。君去结庐得幽胜，便可小拟西畴居。荆蓁塞路猛虎伏，髑髅如山冤鬼哭。愿言缓辔毋疾驱，疾驱恐防伤马足。折杨柳，歌苦词，呼酒酌君君莫辞。黄河之水东南驰，人生会合还有时。"}