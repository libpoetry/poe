{"id":"1235195","title":"无题四首","dynasty":"元","author":"马祖常","text":"瓦沟银竹曙翻江，阆苑凉风满石幢。葛令寄来丹臼一，陶公归去酒瓢双。梧桐寂寞陈公井，薜荔扶疏玉女窗。天畔帝车呼小凤，桂花流水夜淙淙。鹤城十二叠瑶光，琪树悬秋四面香。蛱蝶染花生粉白，玻璃著酒暖金黄。熏炉旧梦凭荀令，烛扣閒吟属沈郎。南国雁来书不至，江楼谁为制荷裳。三湘潇洒恨无潮，乌鹊填河愿有桥。丹穴凤来龙树远，海门鱼去蜃楼遥。已知京兆誇高髻，不信章华斗细腰。船尾横江春水急，长年无事醉吹箫。爱酒书生白发垂，鸾胶獭髓岂能医。汉宫斗草端阳节，唐殿穿针七夕时。竹上蛎房真可买，石间芝箭似难移。扬雄拟奏河东赋，但乞君王酒一卮。"}