{"id":"206010","title":"过分水岭·江南山尽处","dynasty":"宋代","author":"李洪","text":"江南山尽处，开辟如石门。下有琴筑声，哀湍激箭奔。残雪护峰顶，篁竹如四垣。老翁仅百岁，曝背抱儿孙。问之不我应，嗒然而忘言。疑尔秦人徒，此类桃花源。寒日欲西颓，不容驻短辕。驱车下山去，逼耳闻清猿。回顾但烟霭，路绝无攀援。他年傥再逢，共醉老瓦盆。"}