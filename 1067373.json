{"id":"1067373","title":"余赋野香亭前木犀花二小诗盛称此花之妙而江迪彝赋梅花诗以反之往返唱和十数篇二花优劣未决故复长韵示之","dynasty":"宋","author":"谢薖","text":"君不见杜陵布衾冷如铁，朝来米尽炊烟绝。偶然乘兴江上行，无奈被花恼不彻。城南陋巷在江侯，读书蒲团生虮虱。吟成少陵七字诗，酷爱梅花似冰雪。竹友道人端可嗤，颔髭如棘手如龟。从来口业洗未尽，醉吐狂辞歌木犀。赏花自是少年事，出口未觉吾侪痴。我今束缚喙三尺，勿与世俗争妍媸。空花遍世不碍眼，淡如云水老禅师。"}