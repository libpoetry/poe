{"id":"1112799","title":"卧病月馀呈子由二首","dynasty":"宋","author":"张耒","text":"蔀室悠悠昏复朝，强披庄子说逍遥。四禅未到风犹梗，九转无功火不烧。学道若为调鹿马，是身不实似芭蕉。丹砂赤箭功何有，想听清言意自消。风叶鸣窗已复朝，唤回归梦故山遥。酒壶暗淡浮尘集，药鼎青荧败叶烧。闭户独依寒蟋蟀，移床近就雨芭蕉。雪深更请安心术，长日如年未易消。"}