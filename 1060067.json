{"id":"1060067","title":"迁居有感示二三子","dynasty":"宋","author":"周行己","text":"四时忽代序，靡靡无停息。白露应节降，凉飔变晨夕。閒居二十载，迁徙靡宁日。鸟鼠有巢穴，我居无定室。田园固所乏，婚嫁何当毕。贫贱难为好，仁义寡所匹。总总百年内，万事安可必。人生七十稀，我今五十一。齿发已彫丧，肌肉乏腴实。固穷吾素分，苟得鲜终吉。馀年当几何，任运非得失。"}