{"id":"404700","title":"花心动·清明简曲社诸子为踏青之游","dynasty":"近现代末当代初","author":"袁荣法","text":"绕过花朝，趁良辰相将，更携樽俎。折柳渡头，挑菜桥边，都是旧曾游处。露桃烟杏知多少，渐撩入、垂杨眉妩。早陌上、钿车宝马，软尘生雾。问讯探芳伴侣。怕似水韶光，易成迟暮。席帽衔杯，策骑寻诗，莫便醉扶归去。风前谁弄桓伊笛，好待我、细吟新句。酒阑候、花阴慢催羯鼓。"}