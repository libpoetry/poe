{"id":"900573","title":"诗送元晦尊兄","dynasty":"宋","author":"张栻","text":"君侯起南服，豪气盖九州。顷登文石陛，忠言动宸旒。坐令声利场，缩颈仍包羞。却来卧衡门，无愧自日休。尽收湖海气，仰希洙泗游。不远关山阻，为我再月留。遗经得紬绎，心事两绸缪。超然会太极，眼底无全牛。惟兹断金友，出处宁殊谋。南山对床语，匪为林壑幽。白云政在望，归袂风飕飗。朝来出别语，已抱离索忧。妙质贵强矫，精微更穷搜。毫釐有弗察，体用岂周流。驱车万里道，中途可停辀。勉哉共无斁，邈矣追前修。"}