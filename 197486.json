{"id":"197486","title":"用适庄赐韵回祝","dynasty":"宋代","author":"王柏","text":"大椿蟠根双干矗，秀色各分元气足。共占百五十二年，八千春秋从此卜。西方无量不可思，南华寓言不须读。造化发育自无已，天根月窟互相逐。霜挟狞风夜推户，日碾晴空晓烘屋。冰轮载魄将再弦，宝律浮葭欲飞玉。天公作意表弧瑞，学子分题剡笺轴。揆予受教自髧髦，岁月十分今已六。我翁早出名利尘，我翁天纵清閒福。眼明犹足察秋豪，脚健不肯支筇竹。友善堂前高揭扁，懿德道心新万目。人言腕力健於虎，更需万兔供豪秃。不买驼峰换清供，不买蛾眉歌寿曲。岁寒兄弟岁寒心，敬和长篇侑醽醁。"}