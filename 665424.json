{"id":"665424","title":"谒紫阳精舍","dynasty":"明","author":"郑善夫","text":"奇游历四穷，兹山负灵胜。翠川玉篆绕，丹巘璚花并。浮桴临星源，仙踪焕云柄。图经宛不爽，神理杳莫竟。缅讶开物初，岂无稽天浸。怀山谷就变，赴坎槎交迸。迹奇易赞扬，岁深改观听。朅来幔亭宴，渺渺论神圣。谅同武陵源，去为嬴民病。梵蜕昔所诽，真函此须正。所以紫阳翁，不履黄庭径。远瞩悟气机，内照见真性。永持哲士诫，修身俟元命。"}