{"id":"833894","title":"喜迁莺 露筋祠","dynasty":"清末民国初","author":"易顺鼎","text":"灵旗风大。怅春阴换尽，都飞凉霭。鱼地铺冰，蟾天浸月，不照寻常眉黛。小蚊已辞秋帐，成就芳名百代。泪休洒，自翠蛾无恙，青蝇安在。香街。飘水佩。闻道花时，开遍祠门外。旧内钩斜，南朝脂井，应笑此湖清太。红颜尽成庙食，命薄生前何害。柳丝待，待系船重到，绿云如海。"}