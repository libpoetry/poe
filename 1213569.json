{"id":"1213569","title":"黄州黄陂驿","dynasty":"元","author":"陈孚","text":"晨发定远驿，千崖红栎林。午度大胜关，万壑青松阴。寒泉泻澎湃，乱石悬?崟。呦呦走野鹿，角角鸣山禽。平生一两屐，若有山水淫。天台雁荡路，坐对清猿吟。朅来拥使节，跃马声骎骎。谁知长淮上，风露凝衣襟。黄州渺何处，雪堂苍烟深。因思苏长公，幅巾霜满簪。洞箫起月下，天地皆清音。千载岂云远，知我犹此心。"}