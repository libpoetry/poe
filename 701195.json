{"id":"701195","title":"和李侍御春游","dynasty":"明","author":"萧应韶","text":"御李今朝出郭西，桃花源水洞门迷。阶前蔓草因风偃，树里寒鸦带日栖。十里清阴飘谢屐，千株浓绿拟苏堤。登临莫漫空归去，隔岸云邀翰墨题。豸使霜威肃八荒，名园春日饯霞觞。骢轮无自永今夕，民瘼凭谁达未央。岭徼艰危资倚仗，台端丰采倍寻常。欲知无限东人意，都在鸿飞九罭章。"}