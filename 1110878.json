{"id":"1110878","title":"云谷合记事目效俳体戏作三诗寄季通","dynasty":"宋","author":"朱熹","text":"云关须早筑，基趾要坚牢。栽竹行教密，穿池岸欲高。乘春移菡萏，带雪觅萧椮。更向关门外，疏泉斩乱蒿。堂成今六载，上雨复旁风。逐急添茅盖，连忙毕土功。桂林何日秀，兰径几时通。并筑双台子，东山接水筒。庄舍宜先立，山楹却渐营。泉疏药圃润，堰起石池清。早印荒田契，仍标别户名。想应频检校，祇恐欠方兄。"}