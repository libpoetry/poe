{"id":"661653","title":"题刘侍御奉思卷","dynasty":"明","author":"史鉴","text":"少日趋庭业已成，立身端不愧扬名。乾坤共荷生全德，存殁宁忘慕爱情。春雨秋霜行处感，冰鱼冬笋馔时烹。貤封祢庙云章贲，锡号慈闱象服荣。牢鼎自调陈礿祭，版舆躬御乐新晴。羹墙有见颜如在，供养还资禄代耕。清畏人知思济美，狱经亲问遂持平。圣朝孝理烦公辈，比屋从今尽可旌。"}