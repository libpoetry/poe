{"id":"846704","title":"摸鱼儿 紫云山房拟赋莼","dynasty":"宋","author":"王易简","text":"过湘皋、碧龙惊起，冰涎犹护髯影。春洲未有菱歌伴，独占暮烟千顷。呼短艇。试剪取纤条，玉溜青丝莹。尊前细认。似水面新荷，波心半掩，点点翠钿净。凄凉味，酪乳那堪比并。吴盐一箸秋冷。当时不为鲈鱼去，聊尔动渠归兴。还记省。是几度西风，几度吹愁醒。鸥昏鹭瞑。谩换得霜痕，萧萧两鬓，羞与共秋镜。"}