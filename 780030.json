{"id":"780030","title":"齐天乐 春晚同诸子游祖园","dynasty":"清","author":"曹贞吉","text":"城南韦曲东风路。长芜绿暗如许。帽影参差，衣香掩冉，渐入水云多处。闲亭列俎。似鲑菜江乡，茶烟顾渚。浣尽京尘，一双布谷树阴语。深卮且共斟酌，怕穿林风雨，乱红无数。节过浮觞，人同荷锸，作达全忘羁旅。游丝飞絮。倩燕嘴蜂须，将春系住。芍药开时，又携尊看去。"}