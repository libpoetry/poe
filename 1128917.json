{"id":"1128917","title":"四牛图颂","dynasty":"宋","author":"释元净","text":"混沌不分处，三缘未合时。神通难可测，佛眼莫能窥。坦荡全躯白，安眠露地肥。为耽春色好，又被业风吹。改换毛衣了，从兹不自由。只知今日事，忘却旧时牛。步步虽同辙，昂昂不转头。四山成隔阔，相逐没时休。瞥尔家栏里，回头识得伊。不须常管带，取次倒横骑。似客归家日，如儿得母时。平田荒草里，吹唱哩啰哩。脱下娘生裤，还归不动尊。万缘具顿罢，一路涅槃门。大海波澜息，青天绝点云。披毛同异类，无刹不分身。"}