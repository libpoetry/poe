{"id":"443714","title":"2005年元旦后一日雪晴与当年下放知青重访故地恒湖东江一大队","dynasty":"当代","author":"熊盛元","text":"我来鄱湖滨，沧波何浩渺。鬓随草同衰，梦与鸥俱杳。雪底葬青春，几人曾知晓？弹指三十年，树已插云表。苍天果有情，缘何不速老？屋破仍如昔，衡门枯藤绕。当时同窗友，而今成翁媪。儿孙虽满堂，容颜尽枯槁。不忧上学难，只求能温饱。标语书墙头：三农政策好。同行皆叹惋，我亦心如捣。怆然望田间，残雪犹皎皎。"}