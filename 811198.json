{"id":"811198","title":"羊城中秋","dynasty":"清","author":"丘逢甲","text":"长啸天南念远游，尉佗台畔作中秋。酒杯借我酬佳节，明月随人到广州。说饼但馀名士气，飞觞终取虏王头。大江东去连沧海，且听珠娘发棹讴。故乡风景想依然，月满东南半壁天。海外阴晴终有定，人间圆缺古难全。重完破碎山河影，与结光明世界缘。甲帐珠襦寻旧梦，不知今夕是何年？西风梧叶下空冈，歌舞承平霸业荒。沧海潮生珠有泪，贲隅秋老桂初香。万家愁喜圆今月，一尉东南忆故王。玉宇高寒归未得，待将消息问吴刚。"}