{"id":"734588","title":"流寇入滇","dynasty":"清","author":"赵士麟","text":"丁亥夏六月，流寇犯我疆。兵戈起仓卒，官吏接踵降。哭声动天地，日星惨无光。老少各逃命，道逢虎与狼。四境恣杀掠，金帛满路傍。劫我作奴仆，束缚虑逃亡。举步或稍缓，鞭笞痛莫当。箐林影昏黑，倾跌心愈慌。惟期免敲扑，那顾鸣空肠。暮夜集村坞，炙酒烹牛羊。凶锋有万状，喧呼拥平冈。醉后劓刖人，血肉溅我裳。有时刳孕妇，男女贯旗枪。求生固已矣，求死亦不遑。夜半人马寂，脱身匿丛筜。一步一惊顾，暗地呼穹苍。狐兔起蹊隧，荆榛长成行。踌躇奔城郭，呼绳缒垛墙。攀援似猿猴，四顾殊傍徨。亲戚闻我至，城头问审详。朋友闻我至，只手相扶将。父母向我前，拊背慰百方。坐定复移时，始知身未亡。努力去守陴，安能进酒浆。但得共相保，吾亲亦永康。"}