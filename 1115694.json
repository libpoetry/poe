{"id":"1115694","title":"圩丁词十解","dynasty":"宋","author":"杨万里","text":"圩田元是一平湖，凭仗儿郎筑作圩。万雉长城倩谁守，两堤杨柳当防夫。何代何人作此圩，石顽土腻铁难如。年年二月桃花水，如律流归石臼湖。上通建德下当涂，千里江湖缭一圩。本是阳侯水精国，天公敕赐上农夫。南望双峰抹绿明，一峰起立一峰横。不知圩里田多少，直到峰根不见塍。两岸沿堤有水门，万波随吐复随吞。君看红蓼花边脚，补去脩来无水痕。年年圩长集圩丁，不要招呼自要行。万杵一鸣千畚土，大呼高唱总齐声。儿郎辛苦莫呼天，一日修圩一岁眠。六七月头无点雨，试登高处望圩田。岸头石板紫纵横，不是修圩是筑城。传语赫连莫蒸土，霸图未必赛春耕。河水还高港水低，千枝万派曲穿畦。斗门一闭君休笑，要看水从人指挥。圩上人牵水上航，从头点检万农桑。即非使者秋行部，乃是圩翁晓按庄。"}