{"id":"1114589","title":"杂诗十首","dynasty":"宋","author":"李涛","text":"滔滔东流水，赴海无归期。亭亭右转日，今兹复来兹。人生寄天地，百年七十稀。思虑复营营，恐为达者嗤。燕雀贺厦屋，虫蚁慕腥膻。野花引飞蝶，古木来嘶蝉。秋天百虫吟，春天百禽喧。翟公真闇事，喜愠见色言。明主不弃士，我自志山林。爵服岂无华，才疏力难任。鸟向深山栖，鱼由深渊沉。吾亦爱吾庐，高歌复微吟。深岩有老翁，庬眉须鬓雪。夜半呼我名，授我微妙诀。字画古籀样，体势讹复缺。双眸忽烱烱，须臾竟披阅。至今得其传，心会口难说。"}