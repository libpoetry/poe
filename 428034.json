{"id":"428034","title":"临江仙·与晋江丘生立字豫凡一别近卌年矣，每逢泉厦客来，辄托代为探访。忽得生从马尼拉寄到贺年片，惊喜欲狂，辄拈秃笔蘸焦墨涂鹭门惜别小帧以寄豫凡，知当于春节爆竹声中为发一大噱也","dynasty":"近现代","author":"龙榆生","text":"惜别鹭门将卌载，海滨犹记閒行。弦歌不是旧时声。长堤惊一瞥，恶浪故曾经。南普陀前寻旧梦，对床风雨多情。朝暾旋上眼常青。高歌相慰藉，坐爱百花明。"}