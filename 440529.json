{"id":"440529","title":"水龙吟 伯狐师弟岁末返乡过金陵余不能候留此阕迟之","dynasty":"当代","author":"张文胜","text":"天涯季子归来，依稀认得金陵么。练湖依旧，蒋山无恙，台城深锁。风雪南朝，萧条故垒，黄昏灯火。想青袍布袜，吊踪寻迹。湖之右，山之左。惜取寒梅新朵。更何须，殷勤留我。乡心休怯，箫心重理，愁心先破。尘梦醒来，流光抚罢，朗吟清些。待明年春日，离觞共引，对湖山坐。"}