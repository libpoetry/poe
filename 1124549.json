{"id":"1124549","title":"蜜蜂颂四首","dynasty":"宋","author":"饶节","text":"不辞倾倒为君甜，只要教君脱旧粘。眨上眉毛还蹉过，莫令唇齿带廉纤。非但桃花与杏花，万家春色总吾家。花须造化无人会，月落空庭竹影斜。三尺刳桐表里浑，个中特地好乾坤。禅流不用窥门户，却怕针锋著面门。渠家世代恶儿孙，激箭机锋不易亲。闹处逢人遭一剳，可怜多少负恩人。"}