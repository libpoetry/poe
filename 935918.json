{"id":"935918","title":"芳华楼赏梅","dynasty":"宋","author":"陆游","text":"素娥窃药不奔月，化作江梅寄幽绝。天工丹粉不敢施，雪洗风吹见真色。出篱藏坞香细细，临水隔烟情脉脉。一春花信二十四，纵有此香无此格。放翁年来百事惰，唯见梅花愁欲破。金壶倒置春满屋，宝髻斜簪光照坐。百榼淋漓玉斝飞，万人辟易银鞍过。不惟豪横压清癯，聊为诗人洗寒饿。"}