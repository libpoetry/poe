{"id":"697767","title":"题处静轩","dynasty":"明","author":"胡奎","text":"闻道仙家多种橘，此中佳趣有谁知。波澜不起千年井，日月长閒一局棋。总道苏耽能养母，也知商皓是吾师。寄声华盖峰头月，静极还应有动时。处静轩中好赋诗，熏炉茶鼎最相宜。梦回啼鸟日高处，坐久落花风定时。卖药仙人多种杏，烂柯樵者亦看棋。援琴试鼓无弦调，流水高山只自知。"}