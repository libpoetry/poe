{"id":"1128812","title":"山间四首","dynasty":"宋","author":"谢薖","text":"篱落秋花未得霜，嫣然一笑媚秋阳。可人风味撩诗兴，不记姚家宫样黄。野老缘冈拾堕樵，溪童收网度横桥。高怀尽在行歌里，岂信人间有市朝。未羡颜生乐一箪，一箪悬磬若为欢。有田如使扬雄足，亦学前贤在涧槃。举案齐眉老孟光，隐居无计可须忙。残年但使糟床注，亦付生涯与醉乡。"}