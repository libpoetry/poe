{"id":"1109837","title":"杂咏","dynasty":"宋","author":"华镇","text":"不言藻绘文章恶，也识膏粱气味珍。春夏已休秋欲晚，明眸开口羡他人。自是不耕仍不种，年来何处觅仓箱。秋冬莫遣还虚过，图取前春有稻粱。秀色丰融凝晓露，新声睍睆弄东风。芳条已密无寻处，粉堞虽低径不通。莺老阴浓昼景迟，园林又是过芳时。香腮粉蕊年年好，只羡游蜂野蝶知。兰膏不御鬓云垂，紫玉拈来懒自吹。西望阳关何处是，寂寥空度杏花时。蓬鬓荆钗畎垄头，玉颜鸡狗分同游。眼前不见昭阳殿，谁复将心望冕旒。芳年未识五云车，皓腕空留绛缕纱。燕子将雏莺语老，东风又是落宫花。馺遝鸣驺里巷喧，殷勤来觅孝廉船。千年亲见风流事，不是空闻旧史传。亲屈朱轓接晤言，不惭长吉赋华轩。羽毛果是冲天物，愿借扶摇上九门。"}