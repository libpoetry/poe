{"id":"815740","title":"悲秋","dynasty":"清","author":"钱曾","text":"蓬沙千里莫云平，望帝魂游白帝城。金爵风烟天地恨，玉衣霜露古今情。伶官压笛悲啼竹，宫女吹箫忆荐樱。不道兴衰竟如是，离离禾黍泪纵横。素衣凝望化缁尘，举目新亭一怆神。秋燕去同秦逐客，寒花孤似楚遗民。唾壶击破留芒履，如意敲残剩角巾。休向长安更西笑，菰芦愁老过江人。阳九秋光到眼前，惊沙刮面倍潸然。未闻五马浮江水，又见双鹅起狄泉。捧日衣冠虚子夜，冲星剑佩负丁年。剧怜折脚铛边坐，画尽寒灰未肯眠。卷然双鬓感秋蓬，十四年来昔梦中。放鹤亭南寻处士，操蛇山北笑愚公。新愁汴水烟花绿，旧恨樊楼灯火红。苦爱青州从事好，醉乡端合老无功。兀坐西窗每夕曛，空阶梧叶正纷纷。到头旧友孤如月，过眼新知乱似云。桑海千年原可续，蕉园一炬不堪闻。蚍蜉撼树休相讶，狂瞽如今尽论文。"}