{"id":"1114716","title":"用从军古云乐为韵贺杨觉甫制干","dynasty":"宋","author":"李曾伯","text":"海宇材能盛，风云气类从。一贤居上介，千里折遐冲。咨事须孙楚，论诗得正封。城东未为好，终不似乌龙。明君切西顾，元帅作中军。宾客湖南上，人才冀北群。三鳣存绛帐，一鹗在青云。磊磊轩天地，诗书有隽勋。国有金汤在，邻修玉帛云。夷侵由废雅，苗格自敷文。当宁形宵虑，公车以岁闻。便当从幕府，入校道山芸。"}