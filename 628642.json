{"id":"628642","title":"邓玄度观察席上分赋得宝剑篇","dynasty":"明","author":"李云龙","text":"昆吾溪边赤烟起，飞出秋江三尺水。风胡结作青莲花，置在琉璃玉匣里。为云为雾杳无端，晴窗但见蛟螭盘。划江顿使沧溟倒，指日能令天地寒。当时不遇英雄人，流落丰城春复春。夜夜阴房吼风雨，不知何处有烟尘。闻君作人多远期，几回望气遥相思。华阴土拭鹈膏淬，神物出见今其时。雪花瑩瑩光四注，一朵芙蓉为君吐。愿君珍重善提携，会见为龙撇波去。"}