{"id":"1128213","title":"九日夜月色如昼山林清绝念无以共此赏者闻元长宗正仲长隐居陪端殿枢公过彦文太常因游招福戏简彦文三首","dynasty":"宋","author":"程俱","text":"明月行空照胆寒，翠微高处倚栏看。寥寥物外非尘世，万籁无声清露漙。人间急景矛头过，林下闲官物外游。寻壑经丘穿紫翠，相从一笑万缘休。野人谈舌久不掉，上客高轩何日过。又恐柴门不容辙，旋锄幽径剪庭莎。"}