{"id":"266787","title":"百字令·为蒋东孚题其香草居图，蒋工艺兰，无锡人","dynasty":"现代","author":"叶恭绰","text":"萧然物外，算托根有地，不殊空谷。纫佩含香凝楚怨，倘比柴桑松菊。益径欣开，德邻在望，成就幽栖局。閒居可赋，不须詹尹重卜。却念长水词宗，吴门琴客，遗构同题目。更有高斋传十砚，想象伊人如玉。佳话千秋，清标一例，永峙龙山麓。辋川图画，裴王高咏堪续。"}