{"id":"849846","title":"郑昂叔和余问盗诗末及山东事弟侄辈又问山东本末再用前韵答之","dynasty":"宋","author":"王迈","text":"江左百年来，英雄老岁月。空糜东南财，坐廪骄惰卒。嘉定惩开禧，废食因一咽。国论规便安，神州听沦没。和戎益金缯，讳战钝斧钺。迩者天祸之，鞑靼逞狂獗。一举殄金人，犁庭扫其穴。金如釜中鱼，靼如火烈烈。乘间蛮触衡，复有山东黠。长驱淮甸间，大纵山阳爇。或屠制帅家，或髡守臣发。鱼肉我王人，首领春葱切。涂炭我生灵，聚落炊烟灭。嫚书揭通衢，著语太辛辣。供帐王者居，左纛将军绂。往来青齐区，健比霜天鹘。一名娘子军，掎角同生活。狼心肆陆梁，烽燧竞熏热。我事南方强，谓可以恩结。衣裳一颠倒，茅土甘疏裂。纳侮忍包羞，容奸噤不发。谁与生厉阶，正尔错铸铁。彼计甚诈狙，吾谋类跛鳖。岁币久桩储，复为彼赍挈。边筹乏寸长，往往如拆袜。相顾皆狐疑，莫能抵龟决。心知示弱非，成事付不说。边民亦何辜，一孔尽搜括。战舰尾相衔，义丁家尽刷。需求意无厌，许可舌太滑。譬之护痈疽，包裹畏见血。仅仅外留皮，骎骎齧至骨。理势有必然，吾言非强聒。惟愿天听回，揽权制生杀。毋倒太阿持，毋惮强弩末。毋贻养虎忧，毋使馋蜂孽。废籍起忠贤，穷荒斥奇餮。一朝出六师，声罪行天罚。名正事必成，本强冲可折。衔璧许来臣，寸铁谁敢窃。"}