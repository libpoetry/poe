{"id":"1116952","title":"次韵子瞻题长安王氏中隐堂五首","dynasty":"宋","author":"苏辙","text":"秦中胜岷蜀，故国不须归。甲第春风满，巴山昼梦非。竹深啼鸟乱，花落晚蜂飞。我欲西还去，敲门慎勿违。唐朝卿相宅，此外更应无。请看庭前树，曾攀屋里姝。流传渐失实，遗老不禁徂。试问归登物，林间翠石孤。爱君高堂上，有似蜀江壖。墙外终南近，檐西太白偏。晚梅晴自媚，老竹暗相迁。未到遥闻说，吾庐安得然。官去空留鹤，山浮不见鳌。竹林迎日净，槐木拥亭高。乌噪知人至，蝉鸣觉口劳。谁能饮堂上，解带不穿袍。君看原上墓，坟尽但馀碑。谁见生前贵，尘生带下龟。高堂幸有酒，一饮岂论赀。勉强行乐耳，古人良可悲。"}