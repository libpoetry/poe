{"id":"1119669","title":"谢程帅袁制使","dynasty":"宋","author":"陈造","text":"昔人道与俱，物外一不假。而我同是见，兼取及土苴。虚心超万境，诗笔时一把。造诣岂二机，此秘知者寡。还山念初愿，老夫办一物。生平万金产，自托五色笔。譬如十全医，付此无妄疾。落纸乱蛇蚓，超然百忧失。世人事夸毗，失得纷灭起。回思少年日，失脚几堕此。尚友千载人，得已吾径已。高眠北窗风，贤否付一指。俗间若偪仄，有士能湛浮。任真自得得，与世不同忧。得閒书遮眼，觉倦书枕头。不辞蠹鱼诮，不贻牢豕羞。江左风流人，安石颇巨擘。丝竹不去耳，用逃忧患域。陶琴不须弦，我辈所矜式。设逢东山翁，兕觥与浮白。好书飞堕前，客有记衰贱。蜀道六十舍，汗牛烦轺传。端如枵腹人，品列睨嘉荐。常伯古贤风，凛凛眼中见。会青媲熊胆，入眼冰雪如。疏云放佳月，赤眚为之除。自拭乌皮几，日课蝇头书。政使堂下笑，矻矻糟粕馀。丰约自定分，丝粟戒妄求。斯文寓理窟，多取谁汝尤。人间张长公，肮脏谢公侯。穷涂有乐地，投老容夷犹。九死得此生，万事遂成懒。惟馀坐进地，劣亦受推挽。交游金玉人，毕力补疏短。诗书衔砭剂，陆续到老眼。一编用刘汉，谁似进履生。高吟谢世书，我尝羡弥明。昭文倦袖手，此曲宁亏成。屠龙与澼洸，付渠自重轻。"}