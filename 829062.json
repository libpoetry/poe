{"id":"829062","title":"出居庸关登万里长城二首","dynasty":"清末近现代初","author":"吕碧城","text":"摩天拔地青巉巉，是何年月来人间。浑疑娲后双蛾黛，染作长空两壁山。飙车一箭穿岩腹，四大皆黝幽难烛。石破天惊信有之，惟凭爆弹迁陵谷。万翠朝宗拱一关，山巅雉堞长蜿蜒。岧峣岂仅人踪绝，猿鸟欲度仍相遝。当时艰苦劳民力，荒陬亘古冤魂集。得失全凭筹措间，有关不守嗟何益。至今重译尽交通，抉尽藩篱一纸中。金汤枉说天然险，地下千年哭祖龙。"}