{"id":"1241121","title":"和陶渊明饮酒二十首 其十一","dynasty":"元末明初","author":"戴良","text":"陶翁种五柳，萧散本天真。刘生荷一锸，似亦返其淳。步兵哭涂穷，诗思日以新。子云草《太玄》，亦复赋《剧秦》。四士今何在？贤愚同一尘。当时不痛饮，为事亦徒勤。我生百代下，颇与四士亲。遥遥涉其涯，敛然一问津。但惧翻醉墨，污此衣与巾。君其恕狂谬，我岂独醒人。"}