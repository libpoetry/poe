{"id":"721867","title":"哭蔡二西","dynasty":"明末清初","author":"屈大均","text":"四十颠毛白，知君不永年。无心非著述，有泪是山川。儿女迟婚嫁，图书早弃捐。陶公频绝笔，甲子仲冬前。柳下工何益，徒劳玩世心。代农非此日，依隐且空林。纵饮无馀事，狂歌直至今。人间蜩蜕早，哀乐怨情深。相怜被发久，未戴建安巾。惨淡南阳气，萧条朔漠春。命难盘石固，愁易落花新。一旦归蒿里，皇天鉴碧燐。故国频兴废，徒伤命不辰。无能回白日，得死即长春。沟壑难留汝，江山易属人。英雄多鬼伯，催促作黄尘。与子昏姻好，图将慰寂寥。男怜嵇氏幼，女爱左家娇。骨肉能相保，精灵自可招。尚平家累重，身后恐飘摇。生死相忘久，心惟造物知。琴张编曲日，桑户返真时。病岂伤哀乐，贫能损孝慈。平生歌哭意，谁与子舆期。虿尾银钩好，君尝爱我书。频教团扇满，不使练裙馀。石气含云冷，花光影水虚。重来挥洒地，苔藓没庭除。东官虽咫尺，匍匐苦难前。白马迟三月，黄泉已半年。结婚图好永，知己使情偏。自分惟孤立，从今谢世贤。"}