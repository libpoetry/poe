{"id":"957201","title":"寄题王仲显读书楼","dynasty":"宋","author":"范成大","text":"嗜书如嗜酒，知味乃笃好。欲辨已忘言，不为醒者道。使君青箱家，文史装怀抱。平生名教乐，双旌不满笑。忽乘雪溪兴，来舣秦淮棹。丘亭客漂泊，夜夜短檠照。人云太痴绝，我自斲轮妙。今朝樯竿起，昨梦绕閤皂。云有百尺楼，归寄北窗傲。滴露紬朱黄，拂尘静缃缥。想当呻毕时，宁复羡腾趠。古心千载事，俗眼讵能料。萧滩富还往，取友必同调。一张复一弛，酿秫助歌啸。"}