{"id":"556601","title":"五子诗五首 其四 宗考功臣","dynasty":"明","author":"梁有誉","text":"吏部慷慨人，早晚耽著作。所得皆经奇，郁郁济世略。高视凌千载，词赋悼寂寞。结藻灿国章，著论丽丹艧。感时赋长杨，菁华叹昭爚。烛龙耀天街，蔀屋徒萤爝。复古力何雄，怜才意不薄。末俗振风骚，平生重然诺。莫逆今昔希，词盟欣有托。古来贤达士，道在从龙蠖。瞻彼肃肃羽，万里翔寥廓。邴生宦业微，怀恩向丘壑。"}