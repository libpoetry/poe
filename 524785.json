{"id":"524785","title":"湘山寺同客作","dynasty":"明","author":"顾璘","text":"一麾迢递天南头，名山颇惬平生游。日饱窗中列岫色，更起策杖穷岩幽。窈曲烟霞入空翠，招邀不识神灵意。自从窜逐得逍遥，始叹风尘昔蒙昧。升堂笑问无量师，尔住青山今几时。翻经愿从弟子列，洗钵愧乏头陀姿。诛茅小乞岩前地，痛饮狂歌日来去。听法閒看虎伏时，怀乡莫近猿啼处。幽花细竹俱堪怜，烧丹服药期长年。费公未启王屋鼎，华老谬语天池泉。神仙渺茫竟难测，古往今来岂终极。但愿道路风波平，江上故园归即得。"}