{"id":"613467","title":"矞云轩为鲁子湛题","dynasty":"明","author":"李之世","text":"黄云城边云气流，千朵万朵压城头。中有蜃楼驾雾阁，青天幻出昆崙邱。瑞云一道腾腾起，其色内青外复紫。青者如蓝半拂烟，紫处流霞初散绮。非烟非雾碧冥濛，如囷如轮满太空。宛凝湛露金茎晓，忽洒轻埃玉树笼。曦阳隐隐纡丹毂，注景含辉并纷郁。缥缈长依天际浮，氤氲自抱重岩宿。翠微深锁读书台，暮霭朝霞去复来。即看清夜燃藜处，定有祥光烛上台。"}