{"id":"924374","title":"广福僧智昕西归","dynasty":"宋","author":"苏辙","text":"老人寄东岩，萧然四无邻。八尺清冷泉，中有白发人。婆娑弄明月，松间夜相宾。平生指庚壬，终老投此身。筑室颍川市，西望长悲辛。故山比丘僧，茧足超峨岷。归涂三千里，秋风入衣巾。北崦百步外，我梦一室新。速营三间堂，永奉两足尊。我归要有时，久远与子亲。悟老非凡僧，瓦砾化金银。归来味玄言，见日当自陈。"}