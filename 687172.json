{"id":"687172","title":"留别孙太初二首","dynasty":"明","author":"刘麟","text":"住本无心去亦轻，江湖深处更逃名。水能回棹如多恨，山不留君空自清。细草长松收健句，夕阳朝雨对离情。云鸿未隔人间路，应报红颜羽翼成。夕灯蛩语上空堂，门外芙蓉系野航。高兴逐云先到寺，离心入雁不成行。黄花伴客年年雨，短鬓彫秋夜夜霜。岐路无情人自远，酌中戎马过重阳。"}