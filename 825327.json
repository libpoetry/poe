{"id":"825327","title":"海藏楼杂诗 其三十","dynasty":"清末近现代初","author":"郑孝胥","text":"拔可自山塘，遣船致双栝。闻之喜不寐，隔日信始达。园丁趣往迓，择地坎先掘。入门势夭矫，鳞鬣翠欲泼。栽时躬审视，筑土务坚实。植援护其干，枝叶忌磨戛。举臂试忖量，官尺逾七八。齿应与吾等，乃尔成俊物。徘徊走复来，吟玩至日没。竟夕为渠愁，时闻北风刮。"}