{"id":"1106724","title":"和通斋密窝韵二首","dynasty":"宋","author":"王柏","text":"密密窝中养妙倪，恐因题扁被人知。了无声臭谁能测，纵有神明岂足窥。此外不忧还不惧，于中何虑更何思。浩然一气充天地，谁道吾侪老未衰。密密窝中克己私，人心才动最惟危。诚身有道须明善，暗室之中莫自欺。凛凛知风知显处，兢兢不睹不闻时。圣师欲到无言地，子贡当年也未知。"}