{"id":"1214734","title":"似胡伯可","dynasty":"元","author":"黄玠","text":"人生百年如置棋，东西南北何多岐。白云自是山中物，风雨一出归无期。我居鸳湖上，子在龙江湄。能无咫尺书，慰此深相思。长干缘河小于带，积水满地天光垂。沧波老树沉欲没，荒郊冷落如秋时。小家流逃大屋走，五种不入民情悲。思君不见心欲折，背人白鹭双飞飞。"}