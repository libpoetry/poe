{"id":"690659","title":"香玉洞题壁","dynasty":"明","author":"张萱","text":"世人皆解爱梅花，我爱梅花却当家。种向窗前伴孤枕，为勾霜月影窗纱。官阁不逢何水部，罗浮错遇赵师雄。欲随姑射仙人住，却在冰壶濯魄中。南枝才放一枝新，有客檐前笑几巡。为语园丁休浪折，年来不寄陇头人。湘累杂佩正葳蕤，何事梅花独见遗。可是行吟太憔悴，热中不与冷香宜。"}