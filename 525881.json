{"id":"525881","title":"松谷歌赠戚侍御","dynasty":"明","author":"顾璘","text":"金华之山峭而突，岩壑空冥含大谷。长松落落荫其中，连林直上苍云矗。苍云拂天不可干，白日漠漠生秋寒。栋梁森立鬼神守，琥珀下閟蛟龙蟠。谁其居者戚夫子，茅斋高栖青壁起。双溪泠泠三洞幽，灵峰下瞰芙蓉水。闭户著书三十馀，翻然载笔登公车。澄清天下独揽辔，素心不啻山中居。青鞋草衣日在手，富贵浮云亦何有。致君尧舜却归来，谷口青松两无负。为怜向日牧羊徒，空然叱石何为乎。"}