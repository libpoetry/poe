{"id":"696656","title":"正德十四年四首","dynasty":"明","author":"郑善夫","text":"君王按剑东南征，锦障黄旗出凤城。矫矫六飞熊虎士，中原万里倚戈行。云中铁骑猎渔阳，鼙鼓填填夜未央。白马将军传号令，金盘宝箧进壶浆。黄牌使者出行营，选舞徵歌倾卫城。报道儒生饬士马，南州叛贼一时平。桑黄渺渺蹑飞尘，清路人传天子真。宰相无须保车驾，至尊雄武动如神。"}