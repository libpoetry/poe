{"id":"6974","title":"酬庞十兵曹","dynasty":"唐代","author":"高适","text":"忆昔游京华，自言生羽翼。怀书访知己，末路空相识。许国不成名，还家有惭色。托身从畎亩，浪迹初自得。雨泽感天时，耕耘忘帝力。同人洛阳至，问我睢水北。遂尔款津涯，净然见胸臆。高谈悬物象，逸韵投翰墨。别岸迥无垠，海鹤鸣不息。梁城多古意，携手共凄恻。怀贤想邹枚，登高思荆棘。世情恶疵贱，之子怜孤直。酬赠感并深，离忧岂终极。"}