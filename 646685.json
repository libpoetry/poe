{"id":"646685","title":"简道可法兄","dynasty":"明","author":"智舷","text":"顷读蕉上咏，畴不尔倾倒。言外托微旨，拙中寓大巧。咏歌已臻此，赏识应不少。如何壮齿时，不得展所抱。遁迹此湖山，忘机如鸥鸟。白云与往还，童子日围绕。长者未弱冠，次者发覆脑。更有六七人，聪慧益稚小。有时瞰师出，非蛮即斗草。礼法未易闲，天机不欲矫。若问祖师意，当下无不了。相知寡老成，孰若此幼好。百年俯仰间，取足便烦恼。目前苟可娱，此外一齐扫。"}