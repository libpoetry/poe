{"id":"685042","title":"曲肱吟","dynasty":"明","author":"王渐逵","text":"中宵积翠白云连，韦曲真成尺五天。飒飒松风常荐酒，依依山鸟似亲贤。持家幸免四壁立，负郭何须二顷田。知是炎蒸不相过，冱林深锁守朝烟。万古高怀此日开，隔江风雨送凉来。葛安仙迹今如许，刘赵英雄何在哉。白雪自能赓郢调，黄金何用筑燕台。酒豪欲挽沧溟水，尽洗人间历劫灰。天地无悭造化公，欲从倏忽问鸿濛。千年真种无人下，万里灵源有路通。买椟还珠计非得，求鱼缘木意何穷。自怜高枕阳春梦，输与江门老石翁。欹枕萧萧静自闻，朝来一雨退炎氛。只教檐溜长悬水，欲使江山尽化云。有客扣关来对榻，唤童烧茗共论文。人生何处寻真乐，说到羲皇已自分。互萝烟径易斜阳，未必他乡胜睡乡。高著正宜归结局，矮人何事亦观场。经时燕子依人在，咋夜泉声彻枕凉。自信胸中有云梦，罗浮安用贮空囊。未堪双眼致身孤，今古豪雄敢厚诬。座上春风程伯子，空中楼阁邵尧夫。欲将定性从头注，拟续先天第二图。却怪诸贤多意见，漫生同异论鹅湖。真境于人岂在多，南薰一曲放微酡。未应凿破浑沌窍，自合稳眠安乐窝。剩水残山馀料理，青天白日起氛魔。峰头莫谓成空寂，时有行云取次过。勘破当年上蔡关，晓来高兴在南山。敢于世上高瞠眼，肯向人前浪强颜。丹荔芳林同偃蹇，白云流水伴湲潺。相寻莫叩闲踪迹，石径藤萝缈不攀。风满晴林月满天，须知此乐属无边。梦中已涉华胥境，城里如观太极圈。濂洛以来犹有作，江门之外更谁传。愁看汨汨江头水，日夜东流倍可怜。客去空山结静缘，不妨饱食恣高眠。未知明日为晴日，且喜今年是有年。到处绿阴供客坐，谁家促柱奏繁弦。最怜江树知人意，隔断三城万井烟。"}