{"id":"685515","title":"燕京秋怀三首","dynasty":"明","author":"邓云霄","text":"万里霜天数雁行，飞书随处急秋防。渥洼漫道来天马，沙苑仍残旧骕骦。大树凉回风瑟瑟，高坛秋尽月苍苍。年来辽左功成否？愁见旄头夜夜光。蓟门遥望古桑乾，易水萧萧风正寒。昔日悲歌传击筑，近时豪客亦探丸。太行西枕秦关险，碣石平吞晋甸宽。万世皇居元此地，旧图如在掌中看。碧蹄未见奏铙歌，闻道东倭已请和。边徼岂无秦日月，旁人休指晋铜驼。元戎拥幕虚谈战，圣主深居实止戈。试问唐皇经略后，到今营垒竟如何？"}