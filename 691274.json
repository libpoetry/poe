{"id":"691274","title":"抵家","dynasty":"明","author":"李孙宸","text":"行役非我意，驾言返故庐。故庐列隘巷，观者溢路衢。下马入堂前，夜已二更初。骨肉次相视，涕下沾衣袪。离家三四载，悠悠日以疏。今兹远来归，恍然寤寐馀。阿弟具酒浆，鸡黍出中厨。语多卒莫陈，但慰行路劬。饮中语阿儿，汝知汝父无。汝欢汝父归，汝父父何徂。语罢益涕零，满堂尽欷歔。诘旦盥漱罢，父老纷来看。亲昵短服过，疏者具衣冠。拜揖失行序，问答无绪端。行役倏四载，风尘多苦颜。乡曲近来事，卒卒述难殚。生齿有凋谢，人情有波澜。岁俭徵求急，鸡犬靡得安。无论享乐利，亦复多辛酸。一闻父老言，怆然伤脾肝。不敢说向人，但叹行路难。生平缔亲友，所重在襟期。闻我返故园，各来话别离。开尊命杯酌，促膝致我词。与子旧同怀，分飞各路歧。薰莸以习化，子心宁久持。长跪谢故人，故人当我知。夙昔丘壑意，误逐风波驰。交游满四海，寥寥中所私。胶漆坚可解，蕙兰臭岂移。客止勿复陈，与子且尽卮。相期自今始，斗酒日相随。少小事呫哔，杜门好楼居。既辟墙东园，诛茅自结庐。羁旅苦不归，无乃鞠邱墟。狸鼪穴中宇，蛛网封四隅。架上残编帙，狼藉供蠹鱼。檐树经手植，忽已拱把馀。出门面洲渚，泛泛鸥与凫。恍焉喻中怀，谋生久已迂。一身伤局促，五亩何荒芜。来者犹可追，为乐复奚如。"}