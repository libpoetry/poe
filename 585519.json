{"id":"585519","title":"赠侍御沈子京刷卷两广十二韵","dynasty":"明","author":"湛若水","text":"柱史才名旧，驰声自龀童。五湖分秀气，一桂出高丛。堕地应超足，依麻却有蓬。彩毛殊似凤，玄学蚤参雄。伯乐惭高识，骅骝有逸踪。程文须世轨，诗派是家风。玉节飞霜重，纶音宠渥隆。行吟江左右，直指岭西东。发擿无遗秘，爬梳胜发蒙。清谈挥案牍，馀泽及疲癃。绣豸承家旧，传车过里荣。三年司耳目，必有报重瞳。"}