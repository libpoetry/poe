{"id":"1142081","title":"过棠山徐坟欲招通甫不果晚憩景德观以归寄通甫","dynasty":"宋末元初","author":"方一夔","text":"送春过棠峰，假步自登眺。行田走诘屈，攀磴上䆗窱。冈峦耸四围，崖壁俨双峭。野芳踯躅红，林宿离黄叫。感彼松下人，脆甚风中燎。精灵散埃氛，骨肉蔽窾窍。昼眠嘷狐狌，夜照飞熠耀。朗悟豁馀悲，清响发长啸。思君客沃洲，对面隔蓬峤。扣门乏因缘，更仆烦请召。流落俱异乡，节奏本同调。风高鹢退飞，月落牛反噍。夷犹憩仙宫，酬答领道要。幽寻屋种梅，杂坐径披藋。棋枰夜半局，丹灶昼残烧。心期迥独诣，世诱浩难掉。诗兴逼行云，树色留晚照。拾翠记前游，举白倒馀釂。桐尾隐宝匣，龙文掩鱼鞘。何日联华镳，葭菼乱渔钓。"}