{"id":"855558","title":"送黄叔愚赴平江教授","dynasty":"宋","author":"王之望","text":"人生水中萍，泛泛随波澜。偶然成聚散，谁使为悲欢。伊余从君游，两见岁履端。相得恨不早，相见常苦难。今又舍我去，觉我肝肠酸。君诚湖海士，豪气老不刓。剧谈愤世俗，怒发时冲冠。向来对宣室，见晚帝兴叹。落落不苟合，栖迟犹冷官。高才徒白首，未许陪鸳鸾。苏台今辅郡，举头见长安。会看有追诏，祝君且加餐。吾衰钓沧溟，羊裘侣鱼鼋。逍遥各有适，快睹扶摇抟。尺书倘见存，慰此离忧宽。"}