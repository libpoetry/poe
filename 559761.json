{"id":"559761","title":"春晚图山水为孔员外作","dynasty":"明","author":"曹义","text":"阳乌欲起天茏葱，宿云犹把群山封。鹤翻松露滴空翠，林栖夜雨涵春容。幽人茅屋梦不醒，渡口还维钓鱼艇。樵歌牧笛杳不闻，野树孤村微见影。石梁欹仄连沙瑅，波光野色相荡迷。催囲娇鸟尚酣睡，隔屋晨鸡犹未啼。鸡声未动人声悄，琼岛香风散瑶草。一溪流水落花红，好似桃源暮春晓。"}