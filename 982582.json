{"id":"982582","title":"同子瞻端午日游诸寺赋得深字","dynasty":"宋","author":"秦观","text":"太史抱孤韵，畅怀在登临。别乘载邹枚，佳辰事幽寻。参差水石瘦，窅窕房栊深。清磬发疏箔，妙香横素襟。复登窣堵波，环回瞩嵚崟。双溪贯城郭，暝色带孤禽。凉飙动爽籁，薄雨生微阴。尘想澹清涟，牢愁洗芳斟。挥箑订往古，援毫示来今。愧无刻烛敏，续此金玉音。"}