{"id":"338618","title":"夏初临·陪徐方虎先生集冒青若深翠山房，时有校书绮云在座","dynasty":"清代","author":"许嗣隆","text":"麦气含风，槐阴酿雨，园林乍暖还凉。满径苔痕，分明绿映萝墙。燕泥蹴落芹香。看穿帘入幕双双。藏阄送酒、添衣卜夜，人在深房。游踪落拓，大似旗亭。风尘高李，词赋齐梁。残阳带月，一钩初褪微黄。花影茫茫，傍温柔、沉醉为乡。总相忘、盲风噩浪，萍水沧桑。"}