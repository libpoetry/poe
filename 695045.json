{"id":"695045","title":"周进士挽诗四首","dynasty":"明","author":"林大春","text":"孤魂返南国，涕泪动西京。宝剑终辞去，瑶琴遂不鸣。春深啼鸟怨，日落野阴横。独有嵩阳路，伤心对贾生。衔恩滞双阙，赍志掩重泉。方拟金茎赐，翻怜玉树捐。龙蛇识何意，鵩鸟赋空传。别有菟园侣，悲歌蒿里篇。迢遥同赋日，梦寐十年馀。遂有周瑜重，空惭阮籍疏。鸣珂宫树晓，说剑塞鸿初。谁谓幽明隔，风尘泣素车。拜官迟抱病，献疏感恩深。邺下还词赋，周南本腹心。尚方馀赐履，单父待鸣琴。列宿俄然坠，明珠空自沉。"}