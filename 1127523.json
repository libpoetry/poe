{"id":"1127523","title":"送鄱阳太守","dynasty":"宋","author":"彭汝砺","text":"青春一日锦衣还，酒上亲闱喜动颜。静视浮名虽羽翼，回瞻明德已丘山。身留桑梓孤衷结，目断旌麾一泪潸。初仕正忧民事拙，愿书馀训起疏顽。朝星一夜渡寒江，千里瞻依重慨慷。荆土定能碑岘首，召南安敢废甘棠。遗恩未散波涛润，令德长馀锦绣香。吟尽肺肠还自惜，江湖不似去思长。天明下诏寂寥滨，师帅高才得献臣。事出中和民自怿，令捐苛细物长春。红裙涕泣瞻征旆，白首驩呼滞去轮。簪绂相先问行色，几时携节渡江濒。"}