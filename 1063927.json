{"id":"1063927","title":"三月二十八日枣柏大士生辰二首 其二","dynasty":"宋","author":"释德洪","text":"思虑不及处，但曰刹那际。不曰刹那际，宁当有三世。于此刹那中，尚不容拟议。安得有死生，一切诸怖畏。苦乐欣厌情，及分心境异。是名颠倒想，不名随顺智。如人游梦中，所历经千岁。及其梦觉已，不过食顷耳。稽首愿悲幢，发此不传秘。愿分无尽灯，酬此四弘誓。"}