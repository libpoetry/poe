{"id":"502409","title":"墨池谣简钱本初","dynasty":"明","author":"刘炳","text":"夫书未可易言也，鸟迹既兆，蝌蚪出焉。天雨粟而鬼魅泣，河图出而龙马传。八卦画而结绳解，三才著而文明宣。漆书汗简去古益剥落，鲁鱼亥豕读者穷磨研。汤铭商彝仿佛款识在，秦封石鼓但见锁纽连。六经多舛误。去圣逾千年。仓颉莫可考，史籍何茫然。李斯程邈更古制，篆里分草如云烟。王次仲氏作楷法，趋时简易随方圆。蔡邕梦神授八法，钟梁张李尤精专。中间作者不可数，太令小令声名绝今古。何天经地纬而山峙川融，亦玉振金声而龙翔凤翥。草字贵尊严，真字贵风度。大字贵结密，小字贵宽裕。乐毅论、太史箴，笔力殊正直，严严乎忠臣烈士之心。告誓文、曹娥碑，其容何庄敬，肃肃乎孝子顺孙之仪。孤雁赋、逍遥篇，兴趣托高远，出尘拔俗何翩翩。洛神赋、画像赞，姿仪特闲雅，恭肃庄矜谁敢犯。是皆见义以成文，非独擅场而觞滥。欧虞褚薛柳与颜，方驾并轨何桓桓。米蔡苏黄尚妩媚，赵松雪公真杰出。大书特书勒金石，清苦平生非一日。昆山春早凤雏鸣，溟渤霜寒海青出。前辈落落如晨星，慨古闭门芳草生。年来此事知者少，隐几看云数归鸟。庭树迎秋落叶凉，墨池经雨苍苔绕。钱郎一年相别多，过我颜色如春和。临池刀笔已豹变，满纸墨汁翻鲸波。燕子日长休懒惰，莫向清风北窗卧。有鸟不鸣，一鸣惊人。有鸟不蜚，一蜚冲天。后生可畏未可量也，一羽云霄期勉旃。"}