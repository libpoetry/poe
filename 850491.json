{"id":"850491","title":"子瞻画枯木","dynasty":"宋","author":"孔武仲","text":"寒云行空乱春华，西风凛凛空吹沙。夫子抱膝若丧魄，谁知巧思中萌芽。败毫淡墨任挥染，苍莽菌蠢移龙蛇。略增点缀已成就，止见枯木成槎枒。更无丹青相掩翳，惟有口鼻随穿呀。往年江湖饱观画，或在山隈溪水涯。腹中空洞夜藏魅，巅顶突兀春无花。径深最宜系画舸，日落时复停归鸦。苏公早与俗子偶，避世欲种东陵瓜。窥观尽得物外趣，移向纸上无毫差。醉中遗落不秘惜，往往流传藏人家。赵昌丹青最细腻，直与春色争豪华。公今好尚何太癖，曾载木车出岷巴。轻肥欲与世为戒，未许木叶胜枯槎。万物流形若泫露，百岁俄惊眼如车。树犹如此不长久，人以何者堪矜誇。悠悠坐见死生境，但随天机无损加。却笑金城对宫柳，泫然流涕空咨嗟。"}