{"id":"814720","title":"八十自寿二首","dynasty":"清","author":"金应澍","text":"端辰长至岁朝春，六度重逢到八旬。古谚尚传难遇日，遐龄犹是未归人。百年似箭时光速，四大如毬世变新。且喜重闱称庆日，荷花香里聚天伦。茫茫身世叹行藏，沧海曾经两鬓苍。老去祇惭名过实，年来差幸寿而康。离怀梅岭新诗卷，归思蓉江旧草堂。敢向苍天无厌请，一门五代聚家乡。"}