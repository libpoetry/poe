{"id":"1235207","title":"丁卯上京四绝","dynasty":"元","author":"马祖常","text":"山雨晴时已是秋，苑中行殿日华浮。长杨十里旌旗宿，不使飞霜入画楼。离宫秋草仗频移，天子长杨羽猎时。白雁水寒霜露满，骑奴犹唱蹋歌词。海国名鹰岂鹘胎，渥洼天马是龙媒。明时不惜黄金赐，只欲番王万里来。持橐词垣已赐金，对衣侍拜更恩深。何如坐索长安米，只有诗歌满翰林。"}