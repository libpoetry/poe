{"id":"331912","title":"八声甘州·题赠盛筠斋佥宪书屋","dynasty":"清代","author":"曹尔堪","text":"记燕山、策马上金阶，彩笔映芙蕖。见美而◇也，天颜有喜，握管踌躇。几度宫门杨柳，春暖晓风梳。客馆浓花靓，退直停车。江上波摇画纛，正南楼载酒，缓带轩渠。想故园三径，归兴菊松馀。好嬉游、武塘梅圃，又何劳、去食武昌鱼。留双眼、冷看台省，衮衮新除。"}