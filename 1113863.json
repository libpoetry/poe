{"id":"1113863","title":"新年杂兴十首","dynasty":"宋","author":"李光","text":"春潮和雨没平沙，沙岸疏篱尽酒家。北客惯寻寒食路，不知人日已无花。海邦人日似深春，篱外桃花半不存。自要杖藜闲信步，蹇驴牵去繫榕根。红蕉栏畔小池塘，山雨添花映短墙。自是冰霜元不到，浮花那解傲冰霜。独酌怡然万虑平，夕阳窗牖喜新晴。矮床睡稳谁呼觉，只有幽禽一两声。世事悠悠委逝波，六年归梦寄南柯。北来莫怪音书断，衡岳元无雁字过。信是闲中日月迟，颓然那惜寸阴移。消磨永昼非无术，袖手旁观数局棋。萧然一榻本无尘，转物庵中老病身。江上桃花空记面，不如啼鸟解留春。负郭幽居一味清，残花寂寂水泠泠。夜深宴坐无灯火，捲起疏帘月满庭。佳节无人共一尊，荧荧灯火雨昏昏。凭谁与唤烟霞伴，直上罗浮看上元。去国频经旷荡恩，新年犹寄海南村。掇移妙境非难事，直使心超不二门。"}