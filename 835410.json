{"id":"835410","title":"迈陂塘 其二","dynasty":"清末民国初","author":"张慎仪","text":"甚闰余、平分春色，花期分外明媚。暖风拂面香尘腻，宝马钿车成市。信多丽，与耆旧、同来疑入江南地。韶光弹指。计祝罢灵芬，月刚一币，乐事又重举。花丛里，开遍深红浅紫。此间最好谐戏。年年游迹都如梦，梦也无头无尾。吾衰矣。剩老眼、看花不少伤春意。好春难再。今题竹哦松，更须尽兴，莫负此良会。"}