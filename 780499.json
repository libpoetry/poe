{"id":"780499","title":"花心动 壁间去冬消寒图小幅，状态遗迹也，感赋","dynasty":"清","author":"周之琦","text":"芳信冬闺粉梅梢，年时倦怀曾托。絮雪乍飘，葭管闲吹，刚是病腰如削。画中疏影人同悴，但长日、秦篝偎著。倒纤指，因循误了，试灯妆阁。九九光阴似昨。空小笔花枝，泥他屏角。麝炷泪淹，猩点脂融，孤负晓窗梳掠。酽寒消尽春心死，枉冰蕊，描成红萼。杏香冷，低回燕莺旧约。"}