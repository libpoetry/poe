{"id":"675698","title":"梅梦","dynasty":"明","author":"殷云霄","text":"晓雨萧萧风淅淅，梅花落地如白雪。又如瑶草碎玉杵，漫翻石臼晞琼屑。幽兴他时与谁期，悲心今日觉弥切。巫阳卜筮空大招，玉妃风神忽远别。既嗔虫蚁窃芳华，复惨泥沙污太洁。吴绫鲁缟茵重铺，残蕊飞英时自掇。濯以甘露荐冰盘，餐之朝腹充流啜。申椒菌桂失芳馨，沆瀣飞泉漫清洌。十日不饥粗秽除，五内保和神明彻。清夜梦化梅花精，缟衣跳入先天穴。手探一元含物象，时出千卉从品列。阳辟阴阖自先机，天心子半非空说。石阶铁龙觉处蟠，草径烟溪香未歇。出门桃李争春风，杖藜绕树泣垂血。"}