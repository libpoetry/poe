{"id":"1072198","title":"送吴兴太守卢给事赴兵部侍郎召四首以邦家之光为韵 其一","dynasty":"宋","author":"刘一止","text":"东风催行舻，旌旗转修扛。千骑如登仙，我心岂得降。嗣学初元年，德意孚万邦。不战屈丑虏，威声疾奔泷。眷言帷幄旧，分符隔涛江。尚书古司戎，名实尚谁双。折冲要从容，谈笑空酒缸。帝曰汝遄归，谋国资敦庞。无庸斗大州，洪钟受微撞。"}