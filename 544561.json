{"id":"544561","title":"秋杪渡江望金陵有怀惟寅少保并寄讯小侯汝藩八十韵","dynasty":"明","author":"胡应麟","text":"乍喜风期洽，那知道路长。仓皇驰海国，踯躅问河梁。兴尽燕山下，魂销碣石旁。肝肠萦聚散，涕泪逐行藏。此日旋车地，当年击筑场。陆生元入洛，枚叟旧游梁。挟策逢王翰，论交得孟尝。金兰投管鲍，胶漆重求羊。俗诧相如慢，公怜叔夜狂。高歌神踊跃，剧语兴飞扬。尔汝频相唤，形骸欲对忘。联镳游太液，襆被卧长杨。玉麈晨南陌，珠帘夜北堂。西园偕啸傲，东郭并徜徉。杰观扪鳷鹊，层城蹑凤凰。登山题翠巘，临水和沧浪。艺圃千秋撷，词林一代翔。希声传魏晋，丽句薄隋梁。屈宋交凌厉，曹刘互颉颃。光芒腾李杜，藻绘饰岑王。冶女青丝盒，奚童赤锦囊。金尊筵灿烂，银烛座荧煌。浩思凌先哲，玄心揖上皇。双钩联拱璧，寸楮掷琳琅。露砌行红药，风檐坐绿篁。霜华兰桂楫，月影芰荷裳。夏驿驰山荔，春郊绽海棠。池餐菱芡碧，篱咽菊花黄。痛饮誇司户，清斋詈太常。百觚豪未厌，五斗剧难量。潦倒投车辖，淋漓拭剑铓。行厨罗鼓吹，步障夹笙簧。宴乐前期盛，升沈末路详。碧霄看起凤，丹璧笑骑羊。志业乖鹏鴳，头颅狎虎狼。宾朋违杜曲，党与析华阳。故里嗟囊药，修途问裹粮。韶光同代谢，土俗异炎凉。楚越天迢递，燕吴地渺茫。丹青求傅说，图画失王嫱。岁月蓬蒿度，朝晡橡栗尝。登坛名岳岳，饮泌乐洋洋。僻巷开萝径，深居搆药房。箪瓢悬绝壑，蓑笠憩横塘。历落悲鸿渐，翻飞觅雁行。攀龙时剌谬，扪虱事寻常。雨雪红颜瘁，风尘绿鬓戕。乘舆留夜白，伏枥梦飞黄。邂逅逢高座，参差集上阳。披襟逾惨淡，把臂各徬徨。动色谈倾盖，关心念对床。山阳全丧逝，邺下半存亡。社冷馀春雪，台荒翳夕阳。七哀盈大宅，万感热中肠。道直躬如发，勋高背若芒。孤诚疑博陆，百战忌平阳。息壤阍谁叩，中山袂易攘。辱曾虞醉尉，名尚怖降王。是处囚安国，何人雪冶长。少卿宁负汉，太白讵逃唐。璞会明和氏，珠应合孟尝。馀生饶舌在，九折斗身强。铁骑闲沙漠，金鸡放庙廊。逡巡生马角，指顾脱鱼肠。燕颔封仍在，鸱夷汎未遑。言归衷戚戚，惜别恨茫茫。落景浮清渭，飞云动太行。上书回令伯，陈启急宾王。羽翼分岐路，风标限屋梁。瓜田情郁郁，菽水思皇皇。野岸冰澌结，关城露色瀼。重来期阮肇，再入待刘郎。短策朝驰骤，长谣暮激昂。愁惟倾白堕，梦几熟黄梁。广汉怀捐佩，清溪恋钓璜。杏花源上客，桃叶渡头娘。漫说幽期误，终知胜会偿。三山停卤簿，一水下帆樯。养鹤新禅院，啼乌旧女墙。盈盈白门月，万里共相望。"}