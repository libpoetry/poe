{"id":"887466","title":"水龙吟 其二 用见山韵饯别","dynasty":"宋","author":"吴文英","text":"夜分溪馆渔灯，巷声乍寂西风定。河桥径远，玉箫吹断，霜丝舞影。薄絮秋云，澹蛾山色，宦情归兴。怕烟江渡后，桃花又泛，宫沟上、春流紧。新句欲题还省。透香煤、重牒误隐。西园已负，林亭移酒，松泉荐茗。携手同归处，玉奴唤、绿窗春近。想骄骢、又踏西湖，二十四番花信。"}