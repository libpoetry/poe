{"id":"751958","title":"惺吾以新刊勤恪公政书见贻敬题奉简","dynasty":"清","author":"郭曾炘","text":"勤恪督楚时，吾祖同疆寄。大难适初夷，急在培元气。抚臣职治民，地与益阳异。推贤本公忠，刚柔亦互济。不争赫赫名，岂恤悠悠议。奏牍兹具存，经画皆至计。国家建行省，命官有深意。元丰议省并，祇以便专恣。荆襄据上流，承平慎择帅。奈何任无赖，轻举江东弃。始信古人言，将亡必多制。与君籍金闺，通家逮四世。白首役汗青，同舟话故事。连楹赐书在，骏烈惭弗嗣。倾阳一寸心，何补东隅逝。万方困虐政，生民日憔悴。岂独岘山碑，过者为堕泪。"}