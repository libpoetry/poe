{"id":"245717","title":"喜迁莺·春山看杜鹃","dynasty":"现代","author":"王韶生","text":"空山延伫。似杜宇声中，报花开处。紫陌烟凝，芳阡霞蔚，剪翠裁红无数。词客漫嗟蜀道，游子元知吾土。纵望眼，恐感时溅泪，采笺题句。无据。天莫问、沉醉东风，怎挽朱颜住。宫锦衣成，琼枝歌罢，挑起离人情绪。袅袅垂杨香草，滑滑春泥酥雨。倦游也，正海天惆怅，不如归去。"}