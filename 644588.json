{"id":"644588","title":"蜀府敬慎斋","dynasty":"明","author":"方孝孺","text":"天降大命，孔神而明。巍巍天位，匪德莫承。赫赫圣皇，天实子之。奄宅九有，丕冒四夷。百辟是临，兆民是使。何远弗绥，何悍弗靡。德威所加，孰不震惊。尚笃祗慎，以奉天明。矧惟哲王，有此大国。天子之祐，之宠之锡。君于西土，厥壤汪汪。乔岷大江，式固其疆。有臣有民，有邻有辅。外有戎羌，于徼于圉。匪格以诚，孰克潜孚。匪治以仁，疲羸曷苏。教之禦之，以恩以礼。攘之训之，威武岂弟。天有显任，举集王躬。惟克敬慎，乃宁家邦。惟圣天子，肇基百世。众建藩辅，以匡来裔。厥或罔恭，民亦罔从。厥或弗慎，下孰敢信。惟王迪德，懋昭大猷。日宣圣学，以祗天休。愔愔于思，夔夔于守。穆穆语言，不惊左右。视乎在服，有秩有伦。视乎在廷，纪法具陈。视乎禁卫，动有矩律。视乎郊圻，靡有怠逸。云孰致之，敬慎使然。惟克敬慎，乃罔有愆。惟尔今王，天子攸倚。四国攸喜，下民攸恃。王于斋宫，吉士祁祁。教言徐徐，温其有仪。跹跹黄发，忠嘉启告。直辞靡挠，不怒以笑。古昔格王，永有烈光。彼或慢肆，福禄靡常。王耽稽古，天下取则。宜其邦国，稽古惟王。邦国以康，㣧嗣用昌。天佑大明，藩辅多贤。宜于民人，于千万年。"}