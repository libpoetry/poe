{"id":"648737","title":"送万太守归严陵","dynasty":"明","author":"杨士奇","text":"圣人御宸极，宵衣念元元。简贤付绥抚，申以奖励恩。万子豫章彦，文科起高鶱。十年峨豸冠，北面奉至尊。绣衣艳丰采，白笔敷直言。遂膺郡符寄，高盖拥彤幡。严陵古睦州，山水清郁盘。民淳风俗良，政务故不繁。所尚简为治，教养心弥敦。诗书振黉宫，耒耜勤田园。东风蔼林垌，里胥无及门。远迩诵贤守，声闻重玙璠。念子吾故交，久别情郁烦。兹来未几日，匆匆复南辕。尝闻范与赵，为睦令绩存。勖哉绍前修，以副平生言。"}