{"id":"1131875","title":"漳州白莲僧宗要见遗纸扇每扇各书一首","dynasty":"宋","author":"蔡襄","text":"山僧遗我白纸扇，入手轻快清风多。物无大小贵适用，何必吴绫与蜀罗。野老寻山剪白云，欲将清吹助南薰。不堪便面张京兆，恰称能书王右军。径尺规圆比雪霜，昔人何事恨秋凉。珍藏箧笥未为失，更有明年夏日长。武侯白羽麾三军，帐前甲马生风云。怜君才地亦疏薄，相过书林至夜分。薄似蒲葵质更圆，忽疑明月落尊前。南堂暑气生烦浊，一座清凉直几钱。滉白新笺卷线棱，刮青纤竹缠红藤。可怜子夜书帷下，一片圆光得未曾。堂阴壁罅蚊蚋都，指麾西向先驱除。山翁一夜稳眠睡，若或论功谁胜渠。老去将携只要轻，况临炎暑绕风清。儿童爱把承檐溜，未识山家质素情。不掩歌唇向画堂，不须名笔作花房。直应携去林泉好，转觉林泉兴味长。虚堂永昼来风长，石枕竹簟寒生光。文园肺渴厌烦热，更要夫君在侧傍。"}