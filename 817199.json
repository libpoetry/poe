{"id":"817199","title":"早发兰溪经石塘横宿东馆","dynasty":"清","author":"蔡维熊","text":"山城挝鼓绝，曙光犹朦胧。明河淡遥影，稀星耿晨风。榜人催早发，解缆何匆匆。我亦披衣起，爽籁生群峰。相对悄无言，冥冥羡飞鸿。清声发鸟哢，澄影散林樾。烟鬟对镜开，渔艇依村歇。安得百尺竿，俯钓鳌龙窟。石塘石更奇，森森如执笏。横绝波涛中，起伏留凹凸。扼要势益险，舟行俨冲突。审视仗篙师，幸勿中途蹶。"}