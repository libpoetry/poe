{"id":"1087783","title":"次张彦辅韵","dynasty":"宋","author":"朱熹","text":"风霜岁云徂，尘事眯双目。故人书鼎来，照眼一连玉。把玩不知疲，日晏坐空腹。卷藏什袭秘，寒光夜穿椟。嗟予肮脏姿，十驾不能速。丘壑聊自娱，箪瓢亦云足。君侯湖海士，逸气谢追逐。胡为不予鄙，乃肯顾林谷。高轩缓前期，清梦绕双竹。起将杜陵句，写寄玉川屋。我穷诗未工，最觉貂难续。感君慇勤意，吟苦屡更烛。群公饶藻思，裂笺动盈束。历险正摧辀，争先俄击毂。低回欲引避，怅望曷归宿。出吻竟无奇，彊颜终自恧。北风催岁年，两鬓失新绿。樊生念学稼，曹子悲食粟。死灰宁复然，寡过良所欲。耿耿自知明，何劳詹尹卜。"}