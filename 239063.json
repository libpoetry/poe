{"id":"239063","title":"过潼关·昔帝御中原","dynasty":"宋代","author":"石介","text":"昔帝御中原，守国用三策。上策以仁义，天下无能敌。其次树屏翰，相维如盘石。最下恃险固，弃德任智力。驱马过潼关，览古泪潸滴。开元帝道明，百蛮奉周历。田野富农桑，边隅无寇赋。紫宸日视朝，潼关夜常辟。天宝君政荒，宫闱养虺蜴。恩爱成怨疾，心腹生毒螫。朝闻发渔阳，暮已卷河北。鸣鼓渡潼关，矢及乘舆侧。重门徒尔设。关吏安所职。始知资形势，不如修道德。"}