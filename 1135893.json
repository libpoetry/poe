{"id":"1135893","title":"正月初七日如江西以畏饮辞吴式贤宅宿向果市店","dynasty":"宋末元初","author":"方回","text":"残雪西郊路，依稀已似春。初程何必远，相识况如亲。久远交宜淡，沉绵饮戒醇。故辞情话友，拟便稳眠身。贩旅骈荒店，蛮音酗近邻。霰穿疏瓦乱，风掠破巾频。倦马喷醒嚏，顽鸡绝冻呻。谩誇为客惯，却忆在家贫。老妪言堪取，诸奴意勿嗔。近来军过后，少有早行人。"}