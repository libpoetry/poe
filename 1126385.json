{"id":"1126385","title":"章泉言语妙天下知仆无诗能且未识面乃时以佳篇见饷何也不敢再虚盛意勉次韵二篇以谢","dynasty":"宋","author":"曹彦约","text":"珍重章泉辱寄书，应疑不复梦康庐。本无学术安时论，误入班行拱帝居。老矣应招宁为禄，时乎归钓亦非渔。宦情山色常如此，欲去迟行愧二疏。吟罢新诗却看书，先生必自爱吾庐。天开上寿供椽笔，地出佳泉相广居。自古莘耕怀道义，只今舜德起陶渔。直须大老归来好，莫道高情与世疏。"}