{"id":"166056","title":"用寄成季韵呈鲁直","dynasty":"宋代","author":"晁补之","text":"怀英名高长史口，独以一人当北斗。黄公崛起与之班，奄有斯名唐以还。文章破觚赖圣世，笔墨未逃蹊径间。湖州太守诸儒长，可独进贤无上赏。曾语黄公四坐惊，竞吟佳句汶阳城。饮茶未胜薄酒倾，若人所辱伊人荣。凤兮德衰众鸟耻，陈蔡不忧颜氏子。穷吟百轴传未已，短发频搔为君喜。君不见富贵及时行乐难，虽无赵女有秦弹。梦中自古不识路，月在云际劳梯攀。何时半岭闻清啸，相值苏门百尺山。"}