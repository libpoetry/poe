{"id":"420404","title":"湘灵鼓瑟 戊戌初度感事","dynasty":"近现代","author":"沈轶刘","text":"新旧史。向眼底心头歘逝。奇药剩谁输一转，竟斥淮南犬雉。问爇尽红桑，群飞海水，适来何事。舞戚形夭，骂人膏魅，尽翻作通天乾矢。待重铭、劫后莼鲈，已觉江山如此。六十载。长遗金丹，有无数唐鸡竞舐。去日罡风嗟棹绝，断却神鳌左趾。悔误入桃源，胡麻冷了，几番尘世。兰泽行吟，荷锄生计，但消受露狂烟肆。看他年，皂帽东归，百岁河清能俟。"}