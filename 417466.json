{"id":"417466","title":"金缕曲　题斋毁石存图","dynasty":"近现代","author":"寇梦碧","text":"万?沉沉夕。是何因、禺强一怒，猛翻鳌极。大块訇豗鸣土鼓，闪烁妖光红碧。乍惊定、尚存残息。阿阁料难巢阿凤，甚牵萝、莫补团瓢壁。犹梦阻，八飞翼。半楹差可留馀籍。几搜寻、劫灰堆里，宛然吾石。变幻苍黄经岁事，蓦地春回紫陌。忍更吊、柏人冤魄。青玉摩挲成独往，惯长宵、那识东方白。天未补，作词客。"}