{"id":"433625","title":"饶固庵宗颐为詹无庵安泰刊行遗集无庵哲嗣伯慧索题因书五首","dynasty":"近现代","author":"程千帆","text":"西苑初逢偶对床，最怜绮语出刚肠。白头追想新知乐，未厌潇潇夜雨长。江头岭外垂垂树，几被狂童斫作薪。此日花城花万朵，巡檐无复看花人。本与海绡为后进，却疑兰甫是前身。岭南词派今谁继，怅望南天一怆神。固庵风义同琼琚，无庵地下得知无。苍虬苦语久名世，传世遗文胜托孤。独抱遗编理放纷，徵诗授简意何勤。海东书问风流极，头玉硗硗有少君。"}