{"id":"1070233","title":"五月二日同叔问过弥陀阁观山中飞瀑","dynasty":"宋","author":"程俱","text":"飞泉落青冥，掩冉振森木。惊雷殷厚地，喷薄转空谷。崩湍争喧豗，漱此千丈玉。汹如秦军破，势比不周触。初疑三峡移，无乃九井蹙。云中阿兰若，峻岭锁重麓。悽寒绝人境，共此媚幽独。长饥不难忍，洗耳谢羁束。君方应时须，我已甘脱粟。正恐山不深，从今友麋鹿。"}