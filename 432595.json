{"id":"432595","title":"金粉泪五十六首","dynasty":"近现代","author":"陈独秀","text":"放弃燕云战马豪，胡儿醉梦倚天骄。此身犹未成衰骨，梦里寒霜夜渡辽。要人玩耍新生活，贪吏难招死国魂。家国兴亡都不管，满城争看放风筝。清党倒党一手来，万般复古太平哉。当年北伐诚多事，笑倒蓝衣吴秀才。经正民兴礼教尊，救亡端赖旧文明。投壶雅集孙联帅，不愧先知先觉人。世事从来似弈棋，黄龙青白耍斯梯。红袍不及蓝袍好，行酒青衣古有之。抽水马桶少不了，洋房汽车冇不行。此外摩登齐破坏，长袍骑射庆升平。五四五卅亡国祸，造反武昌更不该。微笑捻须张大辫，石头城畔日徘徊。一国三公赣港宁，可怜诸葛竟分身。党中无派缘清党，阿斗先生双眼明。庶人议政干刑典，民气销沉受品弹。莫道官家难说话，本来百姓做人难。兵车方过忍朝饥，租吏追呼乌夜啼。壮者逃亡老者泣，将军救国要飞机。飞机轰炸名城堕，将士欢呼百姓愁。虏马临江却沉寂，天朝不战示怀柔。批颊何颜见妇人，妇人忍辱重黄金。高官我做他何恤，廉耻声声教国民。士气嚣张应付难，读书救国最平安。埋头学得胡儿语，好待荣膺甲必丹。民智民权是祸胎，防微只有倒车开。蠃家万世为皇帝，全仗愚民二字来。木鞋踏破黄河北，救国三民有万能。革命维新皆反动，祭陵保墓建中兴。四方烽火入边城，修庙扶乩更念经。国削民奴皆细事，首宜复古正人心。人心一正般般古，四裔夷酋自罢兵。中国圣人长训政，紫金山色万年青。德赛自来同命运，圣功王道怎分开。忏除犯上无君罪，齐到金刚法会来。宝华山上暗生春，春满书斋不二门。妒病难医今有药，老僧同榻尔何能。艮兑成名老运亨，不虞落水仗天星。只怜虎子风流甚，斩祀汪汪长叹声。保墓贤人别有思，痛心考古播邪辞。三皇五帝推翻后，稻桶灰飞大圣悲。两载匆匆亡四省，三民赫赫壮千秋。中华终有新生命，海底弘开纪念周。长城以外非吾土，万里黄河惨淡流。还有长江天堑在，贵人高枕永无忧。苏马幽居蒋蔡逃，胡儿拍手汉号啕。儿皇忠悃应无矢，母事皇军汗马劳。人心不古民德薄，中夏亡君世道忧。幸有安排谢邻国，首宜统一庆车邮。关东少帅如兄弟，淮上勋臣师道尊。钦慕抒诚承雅教，何郎软语最温存。虎狼百万昼横行，兴复农村气象新。吸尽苛捐三百种，贫民血肉有黄金。低头分取一杯羹，实业宣传花样新。机器农场偷卖尽，增加生产厚民生。分肥不及暗生嗔，蹩脚先生老气横。唯一辉煌新建设，前朝灯火万家明。严刑重典事唐皇，炮烙凌迟亦大方。暴虐秦皇绝千古，未闻博浪狙张良。贪夫济济盈朝右，英俊雕残国脉衰。孕妇婴儿甘并命，血腥吹满雨花台。开门闭户两争持，佝偻主人佯不知。幸有雄兵过百万，威加百姓不迟疑。感恩党国诚宽大，并未焚书只禁书。民国也兴文字狱，共和一命早呜呼。麻雀乌鸦总祸胎，投机彩票禁难开。检查毒品官家利，奖券航空大发财。故宫春色悄然去，无私王冠只一端。南下明珠三百箧，满朝元老面团团。珊珊媚骨吴兴体，书法由来见性真。不识恩仇识权位，古今如此读书人。拳乱偿金万民血，故宫宝器尽连城。要人垄断伶人喜，一掷缠头十万金。十三万万债台高，破产惊呼路政糟。太子叼光三百万，宗臣外府大荷包。萧何立法身难免，嗾杀陈郎道路哀。司马家儿同眷属，祝君终老妙高台。凛凛威风御史台，三光荫下集群才。狐狸暗笑苍蝇拍，心眼歪时嘴亦歪。一门亲贵人称羡，宋玉高唐结主欢。几见司农轻授受，乃知裙带胜衣冠。党权为重国权轻，破碎山河万众惊。弃地丧权非细事，庙谟密定两三人。严惩鸦片不容情，高坐唐皇国法尊。为免欠呻频掩袖，好将烟泡暗中吞。鸦片专营陆海军，明严烟禁暗销行。州官放火寻常事，巢县新焚八大村。嫌疑反动日惊心，拱默公卿致太平。干事委员资笑谑，女权不重重花瓶。法外有法党中党，继美沙俄黑百人。囚捕无须烦警吏，杀人如草不闻声。皇皇大典枉抡才，官运高低靠后台。封锁未成民已苦，七分政治费疑猜。苛捐榨尽民间血，百业凋残袖手看。商贾不知遗教美，但愁歇业忍饥寒。观瞻对外苦周旋，索命难延建设捐。白发翁媪双跪泣，乞留敝絮过冬天。委员提款连翩至，心软州官持印逃。入室无人拘妇去，婴儿索乳苦哀号。垣墙属耳党先生，士气消沉官远亨。闭户闭心兼闭口，莫伤亡国且偷生。虏民夺地数千里，使节依然笑语迎。无力复仇应抱恨，如何握手进香苹。健儿委弃在疆场，万姓流离半死伤。未战先逃恬不耻，回銮盛典大铺张。嫩江血战惊强敌，爱国男儿自主张。雪地冰天谁管得，东风吹暖半闲堂。专制难期政令宽，每因功业震人寰。未闻辱国儿皇帝，亦欲伊周一例看。自来亡国多妖孽，一世兴衰照眼明。幸有艰难能炼骨，依然白发老书生。"}