{"id":"684286","title":"帝京歌","dynasty":"明","author":"王立道","text":"一自文皇破虏还，蓟门天险压秦关。候骑不窥云中郡，屯田直至纥干山。帝座分明照冀州，妖星从此霣旄头。皇图永似西山固，圣泽黄河万古流。天戈漠北静胡沙，帝里长安通狭斜。中贵多骑大宛马，都人爱种洛阳花。滹沱易水接卢沟，千古渔阳说上流。圣王一统开华夏，佳气常朝五凤楼。"}