{"id":"182751","title":"和彦冲·诗腑五字城","dynasty":"宋代","author":"胡寅","text":"诗腑五字城，酒肠九曲湾。兴来摧高坚，觞至输潺湲。眷此山涧曲，素缁邀畿寰。人境俱寄陶，陋巷同乐颜。新黍酿初熟，小槽泣微潜。仅堪代汤茗，敢望颓玉山。独余要眇音，超然难追攀。所赖见宽假，悲呜三日閒。清风又吹句，玉佩峥瑶环。使我发深省，迷芜自除删。得意言语外，放怀天地间，人生贵知心，原言长往还。"}