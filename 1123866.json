{"id":"1123866","title":"寄怀子进昆仲三首","dynasty":"宋","author":"赵蕃","text":"晚雨催寒著破裘，官梅应是动扬州。相思不见苏门隐，好在当年玉局游。拟向会稽探禹穴，却从吴会下扁舟。不须幸甚门亡恙，翻到旧诗容我不。雁不归时闻有行，雁南飞处更关情。三年有句说还往，半载无书存死生。莫叹河山殊举目，会须童仆为欢迎。四方取友吾非乏，孰若君家贤弟兄。闻道筑堂名遂初，规模浑是退居图。藏书自有三万轴，种橘何多二百株。我似杜陵宁老蜀，君如张翰已归吴。诗成把酒遥相属，门外北风方怒呼。"}