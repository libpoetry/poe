{"id":"350902","title":"贺新郎·淮阴词","dynasty":"清代","author":"董以宁","text":"为汉空奔走。叹当年、追猴逐鹿，终烹功狗。留侯曲逆虽阴诈，吕雉之谋多有。算此际、高皇身后。平勃区区都易与，怕将军、武悍还如旧。因中祸，君知否。国士无双称善斗。奈英雄、漂母寄餐，未央授首。书生于此终疑诧，何事英风射斗。生死出、妇人之手。刘郎宫寝埋荒草，喜将军、庙祀终难朽。君休信，蒯通口。"}