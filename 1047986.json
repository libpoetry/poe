{"id":"1047986","title":"登介亭","dynasty":"宋","author":"刘季孙","text":"使君中和堂，六月无炎溽。随呼众宾集，一笑清风足。复为曲水饮，石面涌寒渌。持杯襟袂凉，酒出金鲸腹。旌旗登凤皇，羽翼在林麓。半空老崖断，千载灵药伏。松杉各雄枝，螭蜃傍奔逐。古韵岂尘世，遐瞻有天目。霸国荒故坛，墠社移新屋。霞标起山近，潮势卷江速。物外得长凉，樽前寻往躅。有客告将行，迟留待珠玉。欣然点鼠须，万象归一幅。终篇灿灿动，满座琅琅读。此时天乐奏，到夜山鬼哭。和之惭岂敢，来者信难续。粉壁鉴相射，香媒尘不触。醉归扫双堵，字字照岩谷。星辰众所仰，富贵公岂欲。一言换凡骨，芝朮谁能服。"}