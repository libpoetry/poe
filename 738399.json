{"id":"738399","title":"九日顾迂客雷阮徒招集吴山登高用昌黎人日城南登高韵","dynasty":"清","author":"魏儒鱼","text":"令序恣间寻，吴人雅好弄。微风况暄和，次帽不觉冻。群贤欣华至，夙饶济胜用。飞步蹑崚嶒，惭余未能从。彦先载酒来，次宗辄与共。相携升仙槎，空阔随目送。石湖晚更平，绿净绝攒葑。白发演《霓裳》，遏云声四纵。方罄卜夜欢，兹游讵倥偬。词客一流连，山灵亦增重。"}