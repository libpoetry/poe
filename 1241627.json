{"id":"1241627","title":"隔谷歌","dynasty":"元末明初","author":"刘基","text":"战鼓咽悲风，弓折不可把。弟兄隔谷不相闻，咫尺人间与泉下。丈夫誓许国，杀身非所怜。两心本一气，何能坐相捐。登埤四顾望，慨慷肝胆裂。不见救兵来，但见绕城铁甲光如雪。飞禽在罗网，尚或念其饥。身为高官马食粟，忍见手足居重围？相彼鸿与雁，亦各顾匹俦。挽弓射一猿，群猿拔箭声啾啾。鸟兽且有情，人心独何尤。呜呼，田家紫荆虽微木，不忍听君歌隔谷。"}