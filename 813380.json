{"id":"813380","title":"和青县张树筠先生咏怀二首","dynasty":"清","author":"李奉璋","text":"先生质朴率天真，济众情殷在活人。学邃无惭三世业，功深可普万家春。不营重利惟由义，广布良方只好仁。信是君心多宿慧，秦医和缓属前身。三津施诊著良名，针灸兼优术倍精。声色望闻无俗见，阴阳虚实得详情。卅年却病皆神效，半世编书重卫生。久仰萱堂登上寿，一门孝悌振家声。"}