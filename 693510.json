{"id":"693510","title":"拟作赋鹿草堂于惠山精舍以无忘庐山之游述意二首","dynasty":"明","author":"邵宝","text":"百年白鹿得奇观，双涧风声六月寒。七里每劳千里梦，九峰长作五峰看。两知堂近流风在，独对亭高缩地难。敢拟峨眉论小大，山连震泽水漫漫。曾向庐山赋鹿鸣，呦呦千古有馀情。钓游地近怜新筑，弦诵风微愧老生。点易不知吾发短，听歌还爱此泉清。偷閒尚记东曹梦，花柳前川策杖行。"}