{"id":"685054","title":"再答诸友五层楼之什用韵","dynasty":"明","author":"王渐逵","text":"振衣千仞倚层楼，碧水丹厓翠一丘。归去烟霞犹两袖，别来风雨已三秋。心同每惜交游晚，老去空嗟岁月流。莫向炎荒怜僻地，扶舆清淑即中洲。每于闻见忆登楼，满目清溟失众丘。学溯程朱元是派，运逢唐宋已成秋。禅关了悟悲三昧，儒业词章自九流。却喜离明当午会，迩来文献属南州。"}