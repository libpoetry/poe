{"id":"64432","title":"舟山临望","dynasty":"明代","author":"顾源","text":"覆舟山头霁景明，长松落落厓石平。回峦秀岭低复昂，传闻此地为台城。南望建章宫，佳气何郁葱。秦淮树中流，遥与宫门通。城中万井如棋画，杨柳烟中分紫陌。内园兰桂浮温香，戚里池台荡朱碧。凤皇楼阁无处寻，临春结绮作梵林。尊前却是乐游苑，市朝更改成古今。登临易头白，衔杯落红日。回望北湖烟，蝉鸣树萧瑟。秋波惨淡荷芰花，玉凫锦鸡踏浪霞。西曹已鸣马，东署复报衙。冥冥壶底月，寂寂城头鸦。倚琴送尽飞鸿影，引领天边不见家。"}