{"id":"296467","title":"迈陂塘·雪中送鸿","dynasty":"现代","author":"章衣萍","text":"怪天公无聊无赖，风雨催人上路。半生只为伤离别，懊恼情怀难诉。写不尽。是旧恨新愁，黯黯随人去。登楼四顾。叹匝地飞鸦，漫天风雪，行人今何处。还惆怅，无奈云妹未来。隔江无计飞渡。与君同是可怜人，偏我鬓丝先误。愁无数。尽一片狂心，绕尽天边树。青春易度。只暗里思量，不苦离别，最苦相逢暮。"}