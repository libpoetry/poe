{"id":"683996","title":"挽歌","dynasty":"明","author":"王世贞","text":"昭昭天宇日，倏忽堕虞渊。如何盛年子，光彩中弃捐。白日当再晨，逝者不复还。素旐纷前发，迫我向重泉。华栋自云浮，甘此七尺棺。子弟来相饯，饯罢各言旋。平生所著书，往往留心肝。妍蚩他人口，已自不得言。束发悟生趋，往复杂忧患。但言身日短，不睹身后先。仰问巫阳师，安能为我权。丈夫事四方，魂魄恋故乡。今我胡为尔，委命付穷荒。临殁辞明去，亲知不在傍。寸桐为我车，腐革为我裳。魑魅为我御，瘴雾为我粮。蝼蚁司门庭，青蝇来吊丧。鬼伴群侏离，与语不能详。道逢司命君，示我返魂方。长跪告司命，生人多患伤。不愿复为人，但愿长彷徉。甲兵冠天来，朝野靡宴宁。背亲为王臣，焉以辞国殇。青霾吹荡翳，金鼓惨不扬。贵贱并一时，颅趾委沙场。日暮轮蹄尽，乌鸢来啄创。有手不能驱，有目无精光。朔风吹朝夕，枯骨渐坚强。家人具衣冠，延我之北邙。羽卫骖驔列，空为存者倡。两地竟谁真，千秋浩茫茫。"}