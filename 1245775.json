{"id":"1245775","title":"拂郎国新贡天马歌","dynasty":"元末明初","author":"杨维桢","text":"千金骨，五花毛，虎脊龙鬐尾蒲梢。神如飞龙气如猇，初来燉煌祁连之远郊。双鸧迸落独鹘起，急势直欲追飞鶮。天驷精，青海杰，羁黄金，络明月。未栖天子十二闲，孰得人间贮金埒。呜呼渥洼之产宁徒劳，图形已诏韩与曹。伯乐光寒夜寥阒，青鹤一声箕尾高。"}