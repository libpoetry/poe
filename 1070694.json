{"id":"1070694","title":"谪居古藤病起禁鸡猪不食与儿子攻苦食淡久之颇觉安健吕居仁书来传道家胎息之术因作食粥诗示孟博并寄德应侍郎","dynasty":"宋","author":"李光","text":"晨起一瓯粥，香粳粲如玉。稀稠要得所，进火宁过熟。空肠得软暖，和气自渗漉。过午一瓯粥，瓶罍有馀粟。淡薄资姜盐，腥秽谢鱼肉。岭南气候恶，永日值三伏。外强几中乾，那受外物触。两餐莫过饱，二粥可接续。故人尺书至，教我禦瘴毒。燕坐朝黄庭，妙理端可瞩。神车御气马，昼夜更往复。久久当自佳，根深柯叶绿。寄语陈太丘，人生真易足。醉饱厌腥膻，忽认海南叔。"}