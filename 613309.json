{"id":"613309","title":"送吴非熊还新安","dynasty":"明","author":"李之世","text":"曰余抱微尚，息影卧邱樊。托交在文翰，投契比金兰。晚得吴非熊，使我吐肺肝。芳词郁春蕙，素波扬清澜。高齐啸咏馀，澹语皆成欢。萝径莽森羽，修竹荫檀栾。夜寝连襟裯，晨兴共盘餐。良晤方在兹，胡令别绪攒。余将游燕市，子言归故山。故山邈以远，广川间层峦。疲策惮脩坂，颓颜鉴逝湍。风波已倦涉，况乃岁时殚。脾衰妨旅食，形怯讶衣单。行橐正萧条，归梦徒盘桓。送君从此去，关河杳漫漫。还山饵芝术，洞中日月宽。"}