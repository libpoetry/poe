{"id":"1086313","title":"诸公和诗复用前韵","dynasty":"宋","author":"王十朋","text":"攲眠听诗韩喜侯，锋难与争剑铸欧。铃斋浅陋无处著，挂在缥缈之飞楼。兹楼久欠诗酒味，天遣我辈来遐陬。尘埃聊用文字洗，瓦砾遂获琼瑶酬。宾朋未赏合开燕，老病欲登宜杖鸠。清风酌别记霅水，制胜领客思夔州。一江明月楚东醉，全家终日蓬莱游。南来不谓有此境，四顾亦足穷吾眸。朝看日出闽海峤，夜望斗插泉山头。端如虢郡风月送，不比巴岳乾坤浮。登临怀古甫白适，赋咏联珠产巩牟。私心窃慕范文正，后天下乐先其忧。"}