{"id":"531839","title":"厅前槐树歌为少傅蒋公赋","dynasty":"明","author":"黄佐","text":"厅前古槐谁所植，藤萝到天云覆地。磊落似是英雄姿，扶持讵识神明意。父老相传百岁馀，共瞻羽葆听笙竽。森森不数月中桂，历历还同天上榆。离奇葱茜真堪忆，主人久作瀛洲客。梦里花黄桂水秋，望中云净湘山碧。当时燕坐凝妙香，捲帘对尔清昼长。萧瑟恍闻雷雨入，夭矫欲逐蛟龙翔。鹓池亦有当时树，不是当时旧游处。金莲夜自九霄归，玉佩晨从三殿去。遂令函夏歌时雍，植槐种德将无同。花开叶脱自时序，太虚无语昭玄功。更闻来使传消息，苍苍不老当年色。白鹿贞松只自长，青牛文梓宁论直。槐乎槐乎无与伦，力排摇落开鸿钧。在昔海棕逢杜甫，尚欲移栽向北宸。"}