{"id":"765580","title":"满江红 其十 与恽正叔相约同耕南田，十用回韵","dynasty":"清","author":"董元恺","text":"生不逢时，问谁是、锐情经术。只吾尔、难医贫病，非关苓术。田舍艳称十斛麦，封侯且等千株栗。想人生、行乐是西畴，穰穰日。琴上趣，何劳漆。花间友，还相匹。更较晴量雨，焚书掷笔。二顷好供饘粥费，比邻不羡崇墉密。但南山北与北山南，相携出。"}