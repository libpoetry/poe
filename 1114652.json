{"id":"1114652","title":"庐山道中","dynasty":"宋","author":"李彭","text":"无复春风绿发前，索花共笑过年年。只今老境花无赖，媒蘖幽人作醉眠。崇桃灼灼昡清昼，细柳依依迷远村。似听渊明赋归去，柴桑幽鸟语黄昏。三年不饮虎溪水，一笑来尝鹰爪芽。岑寂仲堪谈易地，祇馀苍藓藉残花。董仙种杏令虎守，只今但见莲花峰。鍊师欲作小隐计，馀力犹堪追祖风。忆昨山阴峰上头，山腰云雨半含愁。苍崖壁立题名处，光怪时时射斗牛。萧杌斋中天马驹，追风未试且幽居。剧谈挽我留三日，不费一鸱传异书。不识西湖林处士，饱闻阴木叫钩辀。茂陵遗藁今应在，索价虽高未肯酬。英姿秀骨徐尚书，忠义丹青那可图。褒鄂真成毛发动，犹将生气压曹蜍。"}