{"id":"695714","title":"哭舍弟明叔集杜四首","dynasty":"明","author":"欧大任","text":"人稀书不到，白首飒凄其。死去凭谁报，应无见汝期。哀歌时自短，吾道竟何之。贫病他乡老，高楼鼓角悲。今日知消息，欢娱将谓何。亲朋尽一哭，悽断不成歌。独坐亲雄剑，幽人泣薜萝。自伤迟暮眼，犹有泪成河。有弟皆分散，家贫苦宦卑。君听鸿雁响，深负鹡鸰诗。半顶梳头白，啼痕满面垂。哀哉两决绝，摇荡菊花期。已知嗟不起，萧瑟九原中。童稚思诸子，残生一老翁。江湖漂裋褐，恸哭起悲风。故国愁眉外，无劳问转蓬。"}