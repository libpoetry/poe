{"id":"702764","title":"题画五首","dynasty":"明","author":"董纪","text":"罢钓归来不汝期，无心说起烂柯时。仙家岁月真如许，也向山中看奕棋。水光山色晓苍茫，远树浮岚寺半藏。还尽夜来听雨债，片帆今日过潇湘。鼓瑟齐门事已非，抱琴何惜赏音稀。有弦争似无弦达，閒看閒云出岫飞。江上青山可隐居，钓船到处有鲈鱼。姓名却在人间世，只恐安车诣草庐。门外数株韦偃树，屋头一带巨然山。江南旧日经行处，多有人家似此间。"}