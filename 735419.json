{"id":"735419","title":"维扬客舍送云客兄北上予时亦有南越之行","dynasty":"清","author":"彭孙遹","text":"湖水平堤炎雨歇，风吹杨柳棹歌发。居人情重远相送，君向长安我游越。鼓枻中流自此行，方舟并渡江浪平。驿镫夜泊云阳郭，戍火朝明铁瓮城。广陵到日停舟处，南北迢遥各异路。代马还嘶塞北烟，越禽自托天南树。只今已见鲸鲵戮，薄海销兵佩黄犊。时清岂合乐丘园，亲老还须营斗禄。日下翱翔多故人，纷纷先据要路津。致身迟速各有会，莫以外吏伤沈沦。酌君卮酒君努力，前路悠悠漫成忆。庚胜山头少应飞，燕昭台上空秋色。《骊驹》催发不可留，后会须经春复秋。兄弟相思五千里，江湖此去一孤舟。"}