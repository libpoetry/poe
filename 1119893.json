{"id":"1119893","title":"次韵弟观雪中二首","dynasty":"宋","author":"陈著","text":"剪耳严风利似刀，吹嘘滕六做功劳。大包天地为一色，老尽山林无二毛。借煖尚能赊绿蚁，禦寒终不羡裘羔。天涯多少穷途客，欲寄书难雁影高。万里长天一样云，纷纷吹下玉成尘。能令下界皆称瑞，谁谓南人不识真。积冻已多为麦地，培汤更办百花春。强将光景宽衰老，呵手微吟意欠新。"}