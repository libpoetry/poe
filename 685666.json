{"id":"685666","title":"杏花十首为林子赋林子有美膢名杏者别嫁而懊思不已情见乎词而邓子和之","dynasty":"明","author":"邓云霄","text":"谁送东风满院霞？庐山晴色属仙家。自从分得栽云种，不数桃源两岸花。洛阳三月锦成堆，象管银筝日日催。苦被游丝牵落片，错教人恨蝶蜂媒。珍重曾围七宝栏，犹张锦幄护春寒。天香已触花王妒，墙外遥从隔幕看。香雾蒙蒙花气微，名园经过欲沾衣。莫言花是无情物，犹遣红英傍马飞。枝头红点状啼痕，犹记青皇旧日恩。一自移根归别院，牧童休更指前村。恼乱春心朝复朝，不堪憔悴沈郎腰。莫辞绿酒千钟醉，且看红英万点飘。绿暗红稀懒送春，啼鹃鸣鵙怨花神。明年二月回春信，依旧东君作主人。戏谑休翻芍药词，曲中偏爱比红儿。花开花落缘何事？不管人间有别离。明月渡头桃叶好，小蛮杨柳色偏娇。杏花可比王嫱面，一入胡沙恨未消。红雨难禁一夜风，伯劳飞燕各西东。井中瑶草尤肠断，可悟元来色是空。"}