{"id":"690884","title":"余自琼南括俸钱增扩园地仅寻丈许古树婆娑友人之所诃护也归理园事漫拈纪兴","dynasty":"明","author":"李之世","text":"为园湫隘不相宜，尺土寸株请益之。券内金钱称俸羡，溪头古木藉朋私。蜗虽涎壳终粘壁，蝉欲翳丛喜得枝。拄杖行行閒独倚，老梅迎臈甫开时。周折算来六井强，即堪容膝也何妨。地邻南郭先生隐，世辟东墙处士藏。懒剪荷衣抛绿沼，慵书柿叶委红霜。较量马首忙追逐，争似山斋日静长。依旧寒流浸石矶，淄尘未浣客边衣。天涯飘梗随波转，海外浮槎隔岁归。乍撤翳藤添爽豁，旋芟冗树洗痴肥。偶然溪叟来相狎，閒弄竹竿到晚晖。岁贫难度指纷纷，悔不移家住海濆。鹤有赀粮权省节，僧抄钱米量支分。惟馀剩水三弓地，占断遥峰一片云。便拟杜门予亦得，诗魔抛下学栽耘。"}