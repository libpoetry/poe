{"id":"173879","title":"游杨村仁王院二十韵","dynasty":"宋代","author":"郭印","text":"山行不作懒，杖策穷幽邃。崎岖十里馀，乃得桃源地。竹树蓊以鲜，峰峦秀而媚。娇云弄奇姿，啼鸟含幽意。周遭帷幄中，一带江流驶。始知造物悭，异境亦所秘。行行松门松，钟磬出萧寺。残僧五六辈，相顾各猜异。须臾问讯通，颜色颇夷粹。高堂清风多，起我无穷思。提携更小庵，清绝非人世。自怜学宦游，十载沉卑位。功名与丘壑，两计皆未遂。时变搅中肠，忧端丛千蝟。岂如山间僧，了无秋毫累。一榻寄岩阿，烟霞为活计。脱身名利尘，洗耳市朝事。兹游成邂逅，颇与宿心契。晚日下层巅，踌躇聊自慰。重来定何时，往往先梦寐。"}