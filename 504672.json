{"id":"504672","title":"分题万岁山送张伯晋员外","dynasty":"明","author":"郑潜","text":"京城帝王家，中有万岁山。俯临太液池，遥枕居庸关。邃古始开辟，鸿蒙奠两间。日月揭苍石，风云标广寒。金书照碧落，翠殿明朱阑。梯云蹑飞磴，举首天宇宽。玉龙喷香泉，金乌耀阳丹。圣皇一登览，群仙鸣佩环。旁通海波渌，远注金水湍。桥横螮蝀古，基压蛟鼍盘。潜昔忝侍从，日问龙楼安。朝陪仙仗过，暮送青宫还。南迁滞闽峤，北望怀金銮。张君天上人，青年佐冬官。持节使万里，相逢值忧艰。思亲白云下，旅食同悲酸。一朝别我去，振履登朝班。所怀臣子心，忠孝诚两难。愿坚事君志，犯颜赞台端。一请苏颠危，再请锄群奸。"}