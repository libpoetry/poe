{"id":"823426","title":"风流子 次周清真韵","dynasty":"清末近现代初","author":"吴湖帆","text":"玉带绕回塘。凝无语，陌路泣残阳。忆千尺画阑，早湮尘土，一帘秋雨，凄碎宫墙。又却道、劫灰还锦绣，流水转笙簧。天末断鸿，久沈芳信，树间新月，犹照离觞。悽然重回首，难堪处，遥认夜柝邻厢。忍了故园，曾挥别泪成行。慨少年歌酒，烟消宿粉，老来情味，花萎余香。残醉人扶，上车下马多妨。"}