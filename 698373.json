{"id":"698373","title":"蜀客谈蜀事","dynasty":"明","author":"凌义渠","text":"愁光点点逐妖开，敛魄徵魂遍九垓。槌尽玉楼天帝醉，一帆慈影赵洲来。孤人子父寡人妻，帐下歌声杂鼓鼙。鬼妾那堪同鬼马，风前犹得暂悲嘶。锦伞红妆故自豪，战酣卸甲注唇膏。遥传此事堪图画，不向春笺问薛涛。强拈纸笔转生猜，短发低垂恰覆腮。豆蔻梢头珍重意，凭郎验取女儿胎。潮痕滟滟绿生烟，山到嘉陵水到湔。锦色迷离遮不断，村村知近浴妃泉。一话金风失彗芒，凭教士女洗戎装。蜀人休诉攀留苦，终古恩威照此方。"}