{"id":"429491","title":"题王瘦湘诗稿兼寄吷庵","dynasty":"近现代","author":"黄浚","text":"哦诗晨为昏，深语百取一。岂无运斤手，怊怅几妙质。偿春定何事，守此青镂笔。团茶助吟声，忽与寸卷昵。清哉西江源，排闼竟入室。思来决秋隼，人海变明瑟。此才挽犹难，忍使交臂失。吾意拓其樊，加理益邃密。改图宗临川，高议欲造膝。散原别都阔，近说寡所悉。独当叩吷庵，得颔或可必。圣处嗟安繇，教我傥多术。"}