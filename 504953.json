{"id":"504953","title":"空青歌为临江何九思赋","dynasty":"明","author":"乌斯道","text":"噫吁戏吾闻地不爱宝，胡为乎空青土中少。五金生处方有之，鬼禁神呵閟深窅。水浆如汞石壳黄，壳如桃核含水浆。石团金气沥为液，碧色湛湛冰雪凉。它器收藏即消散，以沙锥石才取浆。取浆一滴疗昏眚，白日食既还耿光。石孕精华几千岁，白璧明珠岂为贵。神农未必知有灵，谁启玄关救人世。玉山峨峨云树深，何君得此良苦心。錞釪盛水浸寒玉，几人欲售空持金。噫吁戏世上之人云有目，白日犹如夜无烛。后土何不令空青出土泥沙然，大使何君疗人双目全。"}