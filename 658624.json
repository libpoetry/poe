{"id":"658624","title":"送李茂卿大理还嘉鱼","dynasty":"明","author":"王鏊","text":"嗟哉何物名与利，奔走海内无穷已。纷纷之中谁独超，嘉鱼两卿伯仲李。仲卿见道何太先，三十不复举进士。徒行万里访白沙，欲挽南溟供洗耳。伯卿少贬来京师，三年大理何曾理。支颐终日望西山，眼近薄书如著眯。有时开口恣雌黄，上到周公下朱子。瑰词异论骇傍人，造谤兴讹殊未止。我生与世百无合，门报君来僮仆喜。小斋款语每终日，仪部君谦昔参此。君谦去矣君尚留，君今复去吾何以。家居苦贫仍岁恶，往往人家半扉水。午烟未起朝爨清，且趁官家五升米。谓予不尔弟书来，黄公山下台成矣。从来一士系兴衰，胡为閒此两兄弟。未论救败与扶颠，激懦廉顽功不细。送君极目洞庭波，木落潇湘风暮起。"}