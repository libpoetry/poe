{"id":"135939","title":"二龙·老龙卧海沙","dynasty":"宋代","author":"楼钥","text":"老龙卧海沙，觉来未欠伸。珠光发海底，闯然目有神。画龙不画全，必杂烟与云。此龙未尝动，具见爪与鳞。一龙望见之，争心生怒嗔。奋迅勇欲前，便尔云满身。不知出谁笔，定非尘中人。若非亲见之，何由写其真。云涛方汹涌，恍若渺无津。为霖会有时，正尔良苦辛。乃知青云高，不如寂寞滨。深虞或飞去，十袭聊自珍。"}