{"id":"140355","title":"和李致政花石山诗","dynasty":"宋代","author":"魏了翁","text":"春风挽征衣，淑景荐莲实。山中之奇观，变态纷襞积。或划然以舒，或蒙然以密。或妩如修眉，或突如巨迹。或鸷鸟将搏，或游龙偕出。一目百奇怪，随景发诗癖。江山昔岂无，万古阅閒寂。而独陈於今，涸我风月笔。便如遗俗士，高卧天一壁。人知匪自南，不知亦奚恤。"}