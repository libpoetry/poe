{"id":"843771","title":"寿张耀轩先生六十晋七","dynasty":"清末民国初","author":"许南英","text":"敷政荷兰三十年，甘棠垂荫遍全棉。楚材晋用臣持节，萧矩曹随弟著鞭。班、马千秋文笔壮，女、牛七夕寿星躔。不须海客求丹诀，颐养天和任自然。江湖魏阙日萦萦，谋国还须仗老成。操纵金融资转运，交通铁轨布纵横。分科治事欢寒士，设院施医拯病氓。社会依公得利益，曲江金鉴起家声。半生荜路亲蓝缕，瘴雨蛮烟辟莽榛。绝岛山川兴宝藏，要荒花草振精神。其猷克壮推元老，化险为夷是福人。珂里梅峰松口驿，罗浮离合与仙邻。我亦衰年六十周，蓬莱清浅泛螺舟。偶随萧史为行客，谁识郡平是故侯！寿骨自延原不祷，浮生已足复何求！银河乌鹊填桥日，应有仙人醉玉楼。"}