{"id":"683025","title":"致仕出京言怀","dynasty":"明","author":"文徵明","text":"独骑羸马出枫宸，回首长安万斛尘。白发岂堪供世事，青山自古有閒人。荒馀三径犹存菊，兴落扁舟不为莼。老得一官常卧病，可能勋业上麒麟。白发萧疏老秘书，倦游零落病相如。三年漫索长安米，一日归乘下泽车。坐对西山朝气爽，梦回东壁夜窗虚。玉兰堂下秋风早，幽竹黄花不负余。"}