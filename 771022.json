{"id":"771022","title":"一萼红二首 其一","dynasty":"清","author":"蒋敦复","text":"茜窗深。记琼箫度曲，眉恨暗侵寻。玉夜初凉，檀膏半注，微听莲漏沈沈。断魂处、年华似羽，剩花外、残梦托幽禽。杨柳青烟，海棠红雨，池馆春阴。谁想倦游词客，甚江湖载酒，兰雪题襟。扇底歌阑，绡边泪聚，惜别何况如今。空自按、霓裳旧曲，听风水、谁为觅余音。闲趁斋鱼粥鼓，直恁飘零。"}