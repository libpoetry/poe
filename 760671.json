{"id":"760671","title":"喜雨词","dynasty":"清","author":"丘逢甲","text":"天子祈年大高殿，雪花六出春开寔。南州望雨与雪同，独惜晴云满春甸。开元古寺环香烟，官民齐拜迎雨仙。神仙从古念乡里，呼雷召雨惊南天。春波夜涨韩江水，绕郭秧歌雨中起。颇闻米市价少平，抖擞饥肠足心喜。琼崖去岁忧淫霖，春风未息哀鸿音。彼嬴此绌同一雨，人自忧喜天何心。天心即今正难测，惯布旱云作灾色。灵湫沈沈任龙卧，未许雷雨周九域。我家旧住粳稻乡，春田水足难为荒。自从弃置南走越，占晴卜雨同农忙。粤中人满土复瘠，稻舟转海蛮云碧。安得王师时雨若？复收暹交隶尺籍。年来无地能埋忧，战云黯黯东半球。暂教一雨百忧失，已似洗甲天河流。濒海春温颇丛疾，病农顿起扶犁出。东坡饱食惠州饭，得雨无须养生术。雨仙归去驱云车，满城开遍红棉花。春光虽去幸逢闰，赏春醵饮吹邻家。"}