{"id":"635501","title":"南海神祠古木棉花歌","dynasty":"明","author":"成鹫","text":"君不见南溟之水如汤盘，浴日浴月涵星垣。闭塞地户开天门，西台庙古神赫烜。垂衣拱手端临轩，身骑白马扬朱翻。立马看花花正繁，木棉树老高云屯。千尺百尺迎朝暾，赩如野火燎高原。琼枝天际蟠昆崙，珊瑚海底撑乾坤。其高也如此，不知几历寒与温。榑桑若木为弟昆，月华仙桂皆儿孙。一枝一叶含一元，一华一实归一根。一生二，二生三，三三生万物，生生不已天何言。"}