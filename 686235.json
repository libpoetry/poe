{"id":"686235","title":"赠关中陈一泉广文二首","dynasty":"明","author":"卢楠","text":"汉辅金墉百二关，千秋王气锁南山。忠良苦忆萧陈侣，豪俊还生泾渭间。会有文星通帝座，岂愁仙履缀鹓班。春宫苜蓿何辞长，凤陛圭璋可待攀。魏阙恩光落上台，龙门宾客会群才。太玄无愧侯巴诵，九辨何劳宋玉哀。江汉秋容松叶澹，宫墙春雨杏花开。明时拟有石渠诏，翰苑惊看补衮裁。"}