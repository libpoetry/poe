{"id":"1196677","title":"柳枝辞十二首","dynasty":"唐末宋初","author":"徐铉","text":"把酒凭君唱柳枝，也从丝管递相随。逢春只合朝朝醉，记取秋风落叶时。南园日暮起春风，吹散杨花雪满空。不惜杨花飞也得，愁君老尽脸边红。陌上朱门柳映花，帘钩半捲绿阴斜。凭郎暂驻青骢马，此是钱塘小小家。夹岸朱栏柳映楼，绿波平幔带花流。歌声不出长条密，忽地风回见綵舟。老大逢春总恨春，绿杨阴里最愁人。旧游一别无因见，嫩叶如眉处处新。濛濛堤畔柳含烟，疑是阳和二月天。醉里不知时节改，漫随儿女打鞦韆。水阁春来乍减寒，晓妆初罢倚栏干。长条乱拂春波动，不许佳人照影看。柳岸烟昏醉里归，不知深处有芳菲。重来已见花飘尽，唯有黄莺啭树飞。此去仙源不是遥，垂杨深处有朱桥。共君同过朱桥去，索映垂杨听洞箫。暂别扬州十度春，不知光景属何人。一帆归客千条柳，肠断东风杨子津。仙乐春来按舞腰，清声偏似傍娇饶。应缘莺舌多情赖，长向双成说翠条。凤笙临槛不能吹，舞袖当筵亦自疑。唯有美人多意绪，解衣芳态画双眉。"}