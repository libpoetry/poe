{"id":"691810","title":"杂诗六首","dynasty":"明","author":"李梦阳","text":"熚熚云中电，流光西北驰。仆夫夙严驾，吾欲远游之。出门履微霜，四顾何茫茫。豺狼当路逵，鸱鸮薄云翔。改辙理方舟，欲逝川无梁。俛仰岁将宴，怆恻涕沾裳。西国有佳人，独立青云端。容艳若桃李，左右佩芳兰。含思理玉琴，泠泠一何闲。更节有馀悲，曲终再三叹。棁榱蚀以倾，梁栋诚独难。流言播四国，周公有疑患。凉飙激颓景，奄忽不可攀。众羽日缤纭，朱鸟戢其翰。杀身苟无益，去去从所安。伤哉式微诗，千载起余叹。明月照我怀，耿耿殊未已。霜雪委如山，悲风中夜起。揽衣仰天叹，涕陨不可止。下生抱荆玉，捐躯卜终始。青蝇倏来集，白黑反在此。城阙屹九重，浮云日千里。我欲竟此曲，此曲悲且苦。凄霜变为雹，二气敛而藏。天道有代谢，人谋岂怕臧。北杓酌元化，亭亭自低昂。上帝栖紫宫，众纬错以行。谓山盖高，有梯可陟。谓渊盖深，有舟可涉。自非双黄鹄，天路安可蹑。茅以韧为席，柏以劲为薪。君子忧治世，愚者幸不辰。张罝以待兔，雉也菑其身。物理虽云殊，罹脱各有因。浮沙卷奔藿，朔吹扬惊尘。日暮临大道，怅望曷能陈。"}