{"id":"844212","title":"一半儿 题聊斋志异","dynasty":"清末民国初","author":"易顺鼎","text":"凉镫颤雨梦回时。姑妄言之妄听之。纸上墨花浓欲飞。境迷离。一半儿狐仙一半儿鬼。灵谈鬼笑任纷拿。笔妙偏从痒处抓。支字不曾饶过他。听无哗。一半儿讥嘲一半儿骂。翠禽无语镇惺忪。黄篾三间雪里浓。此去断桥东复东。晓云空。一半儿诗情一半儿梦。春明两度少年游。破尽荷衣典尽裘。剩有此衫相伴愁。旧痕留。一半儿京尘一半儿酒。"}