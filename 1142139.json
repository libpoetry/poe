{"id":"1142139","title":"何和尚寻母","dynasty":"宋末元初","author":"赵文","text":"写经母血尽，长素母容枯。烧蜜炼顶臂，孰非母肌肤。岂不痛至骨，为母忍斯须。南北万馀里，来往如趁虚。天高孝可感，报应非浮屠。出门访东家，遇否不可虞。茫然求我天，再见得所图。昔者别儿时，那有此头颅。明明陈左验，大恸绝复苏。向来相妒人，泣下成欷歔。收泪相劳苦，何异得乳雏。不即遂其志，彼张非丈夫。冠巾有妇子，谅亦母所娱。为佛再有母，初志不敢渝。但期百年内，奉母与佛俱。虽非圣贤事，区区守其愚。为君赋高谊，感我真穷孤。弃我十二年，人母我独无。天涯尚可寻，地下不可呼。"}