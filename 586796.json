{"id":"586796","title":"送崖州王上舍叙之","dynasty":"明","author":"钟芳","text":"开遍蔷薇春已归，客子欲去还迟迟。抠衣缓步过予别，共谈故旧频嗟咨。我昔居潜未得志，子方丱角来亲比。青灯劘切同苦辛，沈酣艺苑浑忘味。圣奥时窥见一班，周情孔思羹墙间。自从宦海泛寥阔，故园游屐闲溪山。迩来二十有四载，相逢尽笑朱颜改。钟阜晴连庾岭长，万里音书隔沧海。海上高人系所思，凭君摛辞一问之。分睽不作儿女态，便当跨鹤淩空飞。"}