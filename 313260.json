{"id":"313260","title":"高阳台·戊子元夜酒座中赠洋妓安那","dynasty":"现代","author":"潘飞声","text":"镫市沽春，冰街踏月，天涯又度元宵。花外才风，云萍一样飘萧。蛮娘眉黛能传语，捧瑶觞、劝洗无憀。尽孤他、悄掩晶屏，银烛偷烧。频年游客伤春懒，算销磨琴剑，鸾镜都抛。收拾狂名，题词休按红箫。分明一刻还疑梦，只襟痕、薄酒难消。记閒缘、万一重来，留认鲛绡。"}