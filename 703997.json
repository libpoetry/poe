{"id":"703997","title":"题徐高士祠诗","dynasty":"明","author":"韩雍","text":"一束生刍吊古人，荒凉陈迹竟谁伦。南州堂上空悬榻，北岳山中总滥巾。传列逸民风世教，坊题高士式儒绅。夜来间向东湖望，几许清光接富春。青云梦里谢夔皋，懒受玄纁制锦袍。贫贱不荒三径业，轻肥应薄五陵豪。江湖寂寞流风远，光岳晶荧间气高。过客纷纷吊遗迹，谁轻名利等鸿毛。市隐何曾去买山，草堂元在水云间。绝怜巢父能相让，翻笑林宗不自閒。泰华高名藏玉检，斗牛精气接银湾。我来吊古裴回久，带得清风满袖还。思贤亭上咏缁衣，云满江天隐少微。济世有心非矫俗，伤时无道却知几。碧潭长夜苍龙卧，丹穴何年彩凤飞。千古地灵人杰颂，西山南浦也光辉。"}