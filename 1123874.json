{"id":"1123874","title":"在伯用铜字韵作诗复次韵二首","dynasty":"宋","author":"赵蕃","text":"闭门怜我欠新功，下笔奇君有古风。岂但众多穷草木，更能琐细及鱼虫。昔人要作有为者，后世多归亡是公。叹息知堪几寒暑，此身宁异物为铜。冻笔题诗我故穷，怜君嗜好有同风。政如之越资章甫，何异当冰语夏虫。既欲纷纷视儿子，可须衮衮羡诸公。虽然心气无多废，冰旱犹闻咎取铜。"}