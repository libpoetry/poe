{"id":"654234","title":"玉烛新 送宗礼大尹","dynasty":"明","author":"张宁","text":"溪山疏雨后，正稻熟蘋香，晚秋时候。怅人在画船，天上百里，清风双袖。孤琴独剑，算去日来时依旧。门静悄，桃李河阳，春来几番消瘦。封书寄向天涯，问素月澄波，有人知不。深耕易耨，喜六职相宣，四民齐厚。郎官列宿，笑枳棘鸾凰僝僽。看此去，紫绶金章，从新拜受。"}