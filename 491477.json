{"id":"491477","title":"题赤松山房歌为张思让赋","dynasty":"明","author":"刘崧","text":"吾闻古有赤松子，云是神农之雨师。后来留侯从之游，汗漫恍惚安可期。金华北山秀且奇，或云仙人游于斯。盘云捎雾几千文，奔腾直下兰江湄。兰江美人晰而颀，风骨不殊仙者姿。时来山中攀桂枝，架岩凿谷临湾埼。灵湫洞黑蟠蛟螭，流水下注为渊池。前开层峰出渺瀰，丹霞浴海腾金支。云中老仙方颔颐，手携锦轴绿玉词。导以玉女载两旗，从东而来复西驰，欲近忽远不可追。千岩万壑绝人迹，但觉浩浩天风吹。伫立却望成逶迤，回身太息冥所思。左引紫霞觞，右弹冰玉丝。山空月白秋似水，老鹤夜下要人骑。问兹山房谁所为，留侯子孙非君谁。只今从军伤远离，万里幕府随旌麾。燕山马上昨见之，山水秀色浮修眉，仙人之徒真不疑。我惭渐老才力衰，何以报尔游仙诗。南望武山胡不归，山下亦有金华祠。闻君佳致欲往随，便来南游拂云衣。憩青萝兮咏双溪，万一赤松寻不见，从君先访牧羊儿。"}