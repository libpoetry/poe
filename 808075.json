{"id":"808075","title":"摸鱼儿 杨梅","dynasty":"清","author":"杨芳灿","text":"记冰厨、吴盐如雪，满盘鹤顶初破。年年笋老樱残后，便盼洞庭烟柁。园叟过。看拎到、筠笼翠箬重重裹。匀圆百颗。笑娇小吴娘，玉纤拈处，先怕粉裙涴。閒销暑，露井水亭清坐。不须料理茶磨。夜深一口红霞嚼，凉沁华池香唾。谁饷我。况消渴、年来最忆吾家果。归田愿左。便买夏论园，山资未辨，作计甚时可。"}