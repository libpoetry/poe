{"id":"660482","title":"食鲜鱼有感","dynasty":"明","author":"谢迁","text":"我家旧住东海滨，盘餐市远惟鲜鳞。腐儒粗粝自安分，筵前不慕罗奇珍。十年谬窃黄扉禄，堂膳虚叨大官肉。太牢滋味违贱肠，翻忆鱼羹常不足。秋风萧瑟吹蚤寒，莼鲈野兴归张翰。盐梅调剂邈无效，回思鼎耳殊汗颜。江湖悠悠隔霄汉，从今取足鱼羹饭。食芹知美敢忘君，欲献无由发长叹。"}