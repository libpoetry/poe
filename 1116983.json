{"id":"1116983","title":"韩康公挽词三首","dynasty":"宋","author":"苏辙","text":"阀阅元高世，功名自发身。堂堂揖真相，矫矫出稠人。许国心先定，轻财物自亲。传经比韦氏，世世得良臣。耆年时一二，新第阙西南。好客心终在，忘怀日纵谈。规模人共记，风味我犹谙。谁是羊昙首，回车意不堪。师旷闻弦日，相如作赋年。虽惭众人后，贪值主文贤。北道初闻召，南江正远迁。平生阙亲近，遗恨属新阡。"}