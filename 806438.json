{"id":"806438","title":"念奴娇二十六首 其十二","dynasty":"清","author":"蒋士铨","text":"春明梦醒，便洒然、归去非同秦赘。一幅轻帆，数声桨、预遣风姨回避。场上鱼龙，盘中窭薮，变灭聊相戏。生于忧患，古今大抵如是。且去视膳堂边，凝妆楼侧，小拓灯龛地。书捧双筇，宵伏案、强似吹箫吴市。称体斑斓，等身图藉，佳日花前醉。古人寂寞，也应梦我千里。"}