{"id":"702452","title":"次韵赠象谦侍御","dynasty":"明","author":"程敏政","text":"旧誉分明重六廉，豸冠新望士初厌。关河雨足千艘快，海国风清万灶严。九泽有防先节费，三边无积正需盐。长淮南北巡行地，听数匡时策几添。远别相望路几何，重逢惊阅岁华多。老予再入图书府，羡子长优政事科。两岸颠风吹驿柳，一帆新雨下官河。留题正写忘年契，敢向诗坛斗伏波。"}