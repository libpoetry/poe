{"id":"1042984","title":"夜携贾十五过巨源作","dynasty":"宋","author":"刘攽","text":"鄙夫开年便四十，白发垂颐眼眵涩。不甘老态日见侵，自计多忧诸病集。待诏侏儒饱欲死，囊空有时都绝粒。丈夫立气须激昂，岂能中夜牛衣泣。朱门贵人那易见，后生美仕尤难挹。敝裘败屦欲安往，蹭蹬通衢还独立。贾侯游从久不厌，孙君风谊今相入。由来大瓠矜濩落，尚喜灵珀勤收拾。暮通水火并邻居，巷无牛羊时屡及。泛爱已许金石坚，觉我衰迟情汲汲。清霜著屋万瓦明，白月当空北风急。排门上堂童孺欢，青灯照书简编缉。纵谈自尔外形骸，虚舟不值呼张翕。赤桐烧酒倾玉杯，念君屡空此遄给。葡萄紫熟梨甘津，寒菹盈盘更啜汁。酒肠虽狭底能足，邂逅欢娱论串习。百牢九鼎亦尽空，金带玉符谁等级。三更还家灯火断，浩气凝虚荣都邑。斗杓落北草木死，层冰凝水鱼龙蛰。何时春雷起霖雨，宿云温媚天衢湿。"}