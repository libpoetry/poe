{"id":"1194534","title":"定风波","dynasty":"唐","author":"李珣","text":"志在烟霞慕隐沦，功成归看五湖春。一叶舟中吟复醉，云水，此时方认自由身。花岛为邻鸥作侣，深处，经年不见市朝人。已得希夷微妙旨，潜喜，荷衣蕙带绝纤尘。十载逍遥物外居，白云流水似相于。乘兴有时携短棹，江岛，谁知求道不求鱼。到处等闲邀鹤伴，春岸，野花香气扑琴书。更饮一杯红霞酒，回首，半钩新月贴清虚。又见辞巢燕子归，阮郎何事绝音徽。帘外西风黄叶落，池阁，隐莎蛩叫雨霏霏。愁坐算程千万里，频跂，等闲经岁两相违。听鹊凭龟无定处，不知，泪痕流在画罗衣。雁过秋空夜未央，隔窗烟月锁莲塘。往事岂堪容易想，惆怅，故人迢遰在潇湘。纵有回文重叠意，谁寄，解鬟临镜泣残妆。沈水香消金鸭冷，愁永，候虫声接杵声长。帘外烟和月满庭，此时闲坐若为情。小阁拥炉残酒醒，愁听，寒风叶落一声声。惟恨玉人芳信阻，云雨，屏帷寂寞梦难成。斗转更阑心杳杳，将晓，银釭斜照绮琴横。"}