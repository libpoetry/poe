{"id":"277582","title":"百子令·庚寅秋月，晓过清远峡，用樊榭老人月夜过七里滩韵","dynasty":"现代","author":"沈泽棠","text":"西风十里，送蒲帆峡口，为催行躅。山雾压船寒胜雨，冷滴萧萧芦竹。树约凉云，峰分晓色，人语惺忪续。蓼花明处，羡他鸥鹭犹宿。愧我磨迹年年，青山也笑，直甚狂游独。沙外数星渔火湿，光逗水村茅屋。倚枕笺愁，推篷猎句，影照清波绿。唤回客恨，鹧鸪啼遍岩谷。"}