{"id":"1058996","title":"寄楼谦中","dynasty":"宋","author":"邹浩","text":"三年客扬州，鄙吝谁与晤。美人海上来，青眼独余顾。荒凉吊遗踪，每每参杖屦。败意无俗物，欣快平生遇。陶丘今杜门，习懒殆成痼。麈尾挂壁间，琴书自朝暮。匡山正倚天，枕漱实幽趣。清壮增茟力，重规谪仙句。相望越千里，款段不获驱。何当继畴昔，把手论情素。惟有月下桐，秋声已如故。"}