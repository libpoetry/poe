{"id":"826630","title":"绮罗香·夕阳，用梅溪春雨韵","dynasty":"清末近现代初","author":"俞陛云","text":"淡欲生阴，去还成恋，凝望天涯迟莫。翠舞珠酣，肯为朱门少驻。下芳砌、蝶暝重帘，倚荒戍、雁沉寒浦。借枝头、余煖无多，栖鸦啼梦玉京路。江城哀角自奏，剩有片帆红闪，苍凉归渡。一抹残山，映取倦妆眉妩。伴孤影、知有谁来，写閒恨、了无着处。乍销凝、换却黄昏，月娥凄共语。"}