{"id":"522084","title":"膳部主事林贞孚告归为令祖泉山翁寿","dynasty":"明","author":"顾清","text":"我初从仕来京国，泉翁六旬头尚黑。明年翁寿八十五，闻道康强只如昔。蓬瀛严邃璧水清，玉衡金钥重两京。岂直文章师后进，实有勋华流汗青。海天诸山玉削成，重崖叠嶂通仙灵。高云可望不可即，时见一鹤横青冥。西风八月雁南翔，孙子锦衣称寿觞。九重似有非熊梦，还拥蒲轮朝上方。"}