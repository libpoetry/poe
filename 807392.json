{"id":"807392","title":"西子妆慢  四月朔日同吴天篆过通真观王鍊师道院看牡丹即用天篆昨岁雨中看花韵","dynasty":"清","author":"陈维崧","text":"紫府玲珑，丹房窈窕，长就枝头娇嫭。看花人逐蝶蜂忙，隔花试寻游侣。醮坛侧去。露几朵、檀痕浅注。羡盈盈、比人间金谷，更饶幽趣。花如语。低撼金铃，小向暮春诉。红颜最怕落花风，乞鍊师、为花重铸。师还念取。刘郎鬓、已经如许。待来春、元都观又成前度。"}