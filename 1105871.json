{"id":"1105871","title":"和徐季功舒蕲道中二十首","dynasty":"宋","author":"王之道","text":"春阴连日竟何如，逐妇应怜拙勃姑。习习晚风来更急，欲吹时雨助虚枯。一声何处叫提壶，杨柳阴中驻犊车。笑语谁家騃儿女，浣沙溪上数游鱼。溪流滟滟草凄凄，春日农郊麦穗齐。捲地东风还作恶，片云随马渡溪低。拍溪春水鸭头青，溪上哦诗醉眼醒。不见梅花寒蘸影，野桃山杏自娉婷。三日春霖发土毛，道傍芳草半人高。马头问是棠梨市，一片梨花映小桃。野鸟关关督驾犁，及时新雨土膏肥。知君有意农夫劝，故故穿林傍马飞。草满池塘水满川，雨馀溪溜正溅溅。黄梅恰在山多处，披雾时看一握天。山下溪边阿母家，春雷初过茗生芽。马头睡思浓无那，一椀何妨泛乳花。一夜西风作晓晴，纷然花草斗欣荣。苍松巧与夭桃并，漫使诗人意不平。春云漠漠雨纤纤，花柳丛边见酒帘。心为惜春无处著，可堪啼鸟更般添。晓光晴影正曈昽，转眼还惊日过中。芳草岸头人渡水，洛阳影里鸟呼风。草色青青入烧痕，登临何处暗销魂。应怜野老无拘缚，种竹栽花教子孙。欲识吾君圣与仁，泽流寰海众熙春。两淮饥馑方移粟，六辔驰驱不惮勤。日迟风细午阴微，柳外青骢去若飞。过得水村闻笑语，几家扶得醉人归。庭閒人静鸟窥帘，坐对文书亦倦拈。春旱正须三尺雨，江湖宁放老蛟潜。带雨酴醾不自持，短垣高榭倚斜枝。野人莫觅丹青手，摹写春容一绝诗。下马邮亭忽喟然，数间茅屋起孤烟。山花狼籍馀无几，断送归心起杜鹃。怪石形模老牯同，漫将名字责农功。得来正与齐田类，谁敢言耕望岁丰。灊皖归来麦已秋，相从时说白云游。八年不践同安境，梦里山溪记旧由。光风习习日晖晖，堕絮飞红积渐稀。芍药酴醾看正好，一尊能共送春归。"}