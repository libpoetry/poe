{"id":"486221","title":"自画万壑松风图歌赠天台朱秉中梅花巢一作轓","dynasty":"明","author":"虞堪","text":"天台万八千丈山，桃花久不留人间。上当牛斗开天关，仙人几度招我穷幽攀。琼台玉阙迥寂寞，石桥且滑空潺湲。曾识高人姓朱者，读书缚屋莲峰下。一从画得龙马神龟文，走献天子登天阍。天子莫可官，归来老田野。最喜两儿郎，绿发更萧洒。大者赋远游，不肯卑微休。仲也谁与俦，爱我画沧洲。聊将水墨趣，写此空岩秋。雁荡云连赤城暮，潇湘雨里苍梧愁。我爱仲也琴，倾耳大赏音。南风散五弦，为我开烦襟。栖乌夜啼秋月堕，黄鹂晓啭春花深。君不见画中绝是琴中趣，万壑秋风满松树。应有梅花可结巢，随意青山看云去。"}