{"id":"1037172","title":"上耿泉生朝","dynasty":"宋","author":"杨简","text":"瞻彼云台，有那其武。祝阿发迹，中兴元辅。历世数十，有孙惟良。恺悌君子，之纪之纲。柔亦不茹，刚亦不吐。有志而宽，夫谁敢侮。天子曰于，亟来辅予。实彼周行，为上大夫。乃眷西顾，畀之节符。是司九府，爰总数路，爰究爰度。阜丰化布，国用是裕。江左矜刑，狱平讼清。惟清惟明，民用以宁，奸宄亦惩。乃抚徽人，惠绥千里。匪亟匪除，匪作匪异，而郡亦治。泉课复艰，属任斯难。□□斧扆，节至累颁，公毋惮烦。洎阳为邑，实惟所临。宽简虽至，威信亦深。敢不兢兢，治所赋金。以谨以程，以恪以忱。惟公诞弥，良月惟时。地数盈成，梦维熊罴。何以寿之，南山维基，松柏维滋。毋祝毋祈，公自有之。某也作诗，于以敬之。"}