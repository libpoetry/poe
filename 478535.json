{"id":"478535","title":"书周节妇孝感之异","dynasty":"明","author":"沈周","text":"黄氏十九时，归周文璧氏。二年文璧丧，弱惟一女恃。有姑患痿痹，其状莫比儗。有肢如无筋，有骨如无髓。在床如空中，有身如蜕委。日夜但冥冥，仅有息存尔。闻听与触动，稍及即厥死。荐地方儗步，通问必附耳。艰难食溲次，不敢托诸婢。百药无一效，百累丛一已。黄氏心烦恼，惛惛不知处。东家优婆夷，怜悯为黄语。""汝姑溺苦海，汝知故何以。愆业如丘山，宿世所积累。须皈大势力，南海有大士。解难说真言，功德莫思议。但要深心持，日日要如是。一言一拜叩，亿又八千数。在佛虽有程，敬爱无庸纪。功深果报近，何患患不起。""黄氏闻是言，烦恼生欢喜。归室便置像，恭敬为作礼。沐浴体投地，心观口娓娓。亦不知其终，亦不知其始。亦不知其寒，亦不知其暑。阅日千八百，历年数得五。俄梦见一姥，前黄行迤逦。心谓是现化，称名略不顾。极力欲追即，步步悬尺只。径入一区庐，阖户若相拒。款叩发号泣，其户豁然启。菩萨示妙相，金光烁瞻睹。头上珠璎珞，晃晃复蕊蕊。莲目垂慈光，宣言启玉齿。黄氏前谛听，合掌作长跪。云汝依吾道，悉知悉见已。慈悲为我愿，岂无嘱付汝。循功加精进，九日一扶倚。七九扶以行，前及我处所。觉来汗淋淋，其言尚在耳。悟佛为众生，方便指门户。信心愈坚牢，额破吻俱腐。临日试小掖，筋骨觉可举。屡试屡无难，还能步移跬。彳亍诣像前，奠香致情旨。其炷从空跃，踰梁而直下。乃著于本人，正中顶?里。其声若惊霆，其势若击杵。身心发震竦，百苦悉皆去。如风捲天云，不复剩渣滓。如春活枯草，如冰化为水。亲党尽来观，赞叹世无此。姑谢新妇力，脱我出死簿。新妇答何功，菩萨威力故。此事闻其甥，王纶能覼缕。韦虚气治痿，若或有仙技。黄氏孝治痿，专以诚为主。格物与布气，非诚莫相与。孝有致久旱，孝有致冰鲤。事本出非常，未可论常理。我特书其孝，勃蹊用为砥。至今昆山人，大书播邑史。"}