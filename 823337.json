{"id":"823337","title":"金缕曲 徐文长春雨帖草书卷","dynasty":"清末近现代初","author":"吴湖帆","text":"醉态诗中省。想当初、信手挥毫，墨花飞凝。尽尔虺蛇惊座笔，对此也须目瞪。诧狂比、张颠尤横。毕竟书生多胆气，仗锦心、辣手豪情逞。天斗大，我光顶。破头血迸苔花冷。且莫问、命误文章，文章误命。才子从来多无福，枉说风流孽证。往往借、美人吊影。梦里巴山听夜雨，忆马嵬、痛哭华清倖。谁味得，此中境。"}