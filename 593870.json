{"id":"593870","title":"长安月送康子秀还武功","dynasty":"明","author":"欧大任","text":"胡姬酒楼春尚寒，辛夷花落梨花残。秣马楼前送归客，可怜明月满长安。长安归客子康子，父为武功康太史。射策礼闱新报罢，觅官铨省复见抵。么么龌龊那可骄，屠狗吹箫竟谁是。咄嗟独因英雄人，汉庭公卿尽金紫。子康子，尔不能学人，椎鲁不识字。尔不能学人，骪骳不知耻。修撰竟非阉竖党，丈夫岂用钻刺起。反将侧目恨辕生，但亦少年逢灌氏。昨者官有行太仆，乞骸被劾承风指。勇退曾无一奖书，吹嘘敢复言荐士。行路难，歌莫喧。送将归，舌犹存。抱经高卧浒西园，何似陆沉金马门。天池六月且一息，九万里风鹏飞翻。龙门之草兰台札，马班世史尔家阀。何处千盘太白山，相思一片长安月。"}