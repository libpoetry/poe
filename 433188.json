{"id":"433188","title":"临江仙 浮海槛检诗图题辞","dynasty":"近现代","author":"顾保瑢","text":"曾忆西湖双泛棹，水光山色同妍。诗情画意万千千。愧无佳句就，辜负艳阳天。那种耐人寻味处，揽衣促膝相牵。戏猜迷韵教他拈。个中人领得，此境不能传。篷底别饶清课韵，人间无此安便。输君斯意剧缠绵。双双人唤出，疑是小神仙。令我生生生羡煞，展图一笑嫣然。湖山与尔倘前缘。将诗来献佛，参透有情禅。"}