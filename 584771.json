{"id":"584771","title":"翠岩行乐吟","dynasty":"明","author":"黄衷","text":"粤南天作多仙山，海上缥缈芙蓉圜。罗浮绝巘剧孤拔，势争五岳纡跻攀。白云磅礴屏雄镇，景泰窈窕开禅关。飞流喷壑汇百折，稍引蒲涧回银湾。乔林簸雨龙战野，秀筱迸地金连环。严冬炽夏各有适，樵歌远答莺绵蛮。翠岩仲弟志奇逸，黄鹄骞举谁笼闲。虎丘匡阜肆幽讨，汗漫亦泛黔巫还。还家卜筑紫台近，安期神诀丹丘间。思玄馆里附终慕，松涛洞口荆初班。临霞徙倚玩明没，命杯月浦闻潺湲。花朝携鹤踏莎径，悦思随鹿依丰菅。奚僮一一足事事，秉兰瀹茗供馀闲。古来贤迹讵寂寞，良工貌得怡怡颜。葛巾野服介遐寿，那较朱黻论青纶。楸枰一着永白日，岂必方外超人寰。"}