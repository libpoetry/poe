{"id":"430165","title":"跳舞三十韵和吷庵众异","dynasty":"近现代","author":"黄浚","text":"放郑言殊隘，旋胡俗寖同。尽翻鸲鹆舞，直类马牛风。蛮蜡方迎岁，梅厅已胜烘。中间奁一镜，斜角隐千釭。偃月周遮坐，繁星语笑喁。兜鞋浑络革，合奏但闻铜。倏忽明旋灭，崩腾始复终。不图为乐意，祗策饮狂功。瞬目招初许，呈身亸遂从。金诃胸半坦，白纻节常双。赪靥因谁热，扶肩岂尔慵。差池翔羽燕，俯仰颤钗虫。入抱飘烟细，登堂步武工。端疑求牝牡，那暇辨雌雄。控送云裾飏，回环火伴逢。刹那春浩荡，将毕玉惺忪。性斧教相伐，心兵亦自攻。可怜夸裸国，何异堕迷宫。腰瘦行哀郢，眸明尚剪淞。讵簪嘉夜植，故蹑泼寒踪。老去憎浑脱，看人唱懊侬。吴霜禁满鬓，鲁酒不辞浓。连臂歌从蹋，逢场步自封。事功输利屣，热恼谢欢丛。属和词惭冶，悬摹意未充。每嗟花似雾，畏睹首如蓬。地狱邻宁识，天魔兴不穷。欲仙原近死，悦己漫为容。跕躧吟难好，翩跹梦或通。兰灯偏笑我，独作少年红。"}