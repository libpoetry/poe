{"id":"751261","title":"青莲洞","dynasty":"清","author":"谭宗浚","text":"仰窥石下垂，仄步石横拒。平生耻折腰，至此随仰俯。兹为青莲龛，榛莽限深阻。扪苔负壁行，魂弱不敢语。悄然风叶飞，恐有山魈觑。元人旧镵碑，洞狭不容武。侧身偶蹲窥，砐硪垂玉箸。昔人绝技传，未肯草木伍。好奇此雕镌，作计亦良苦。久立畏森寒，攓衣出苔户。携将白石还，好向僧厨煮。"}