{"id":"703652","title":"病中三首","dynasty":"明","author":"释函是","text":"老去因人病，情疏且自宽。蒙头销意气，拨火耐春寒。霜月澄潭迥，梅花积雪残。一双青白眼，长日似流湍。俯仰成辜负，思量总惘然。博山临别语，寝室抚膺年。举目看朝菌，遐心托杜鹃。老成匏落尽，遮莫误先传。自顾愿王在，残灯岂复明。馀生犹有待，后死得无成。我法如江汉，倾怀托弟兄。诲人吾不倦，宁更惜身名。"}