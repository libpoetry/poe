{"id":"52936","title":"苍龙岭·岭下望岭上","dynasty":"明代","author":"王履","text":"岭下望岭上，夭矫蜒蜿飞。背无一仞阔，旁有万丈垂。循背匍匐行，视敢纵横施。惊魂及坠魄，往往随风吹。午日晒石热，手腹过蒸炊。大喘不可当，况乃言语为。心急足自缚，偷眼群峰低。烟烘浪掩掩，日走金离离。松头密如麻，明灭无断期。谁知万险中，得此希世奇。真勇是韩愈，乃作儿女啼。"}