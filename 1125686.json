{"id":"1125686","title":"再和四首","dynasty":"宋","author":"郭印","text":"万象森罗不可收，一亭览尽胜高楼。涂山南觐尊乔岳，渝水东朝合众流。烟起人家天欲暮，云归海峤月当秋。此时此景尤佳绝，约客重来信有由。东皇物色未全收，山半登临当倚楼。锦里烟光浑在眼，云溪花片亦随流。夕阳正好无多景，春序才移已复秋。却忆故园林壑美，乘风欲去问何由。皇家故境未能收，愁绝登城与上楼。目断东吴心已往，神驰西洛泪先流。江山环合成兹邑，雾雨溟濛即是秋。赖有圣贤同一中，忍将时事说元由。天际油云不肯收，全妨寓目向层楼。日车难把长绳挽，春事浑同去水流。可奈馀寒犹作沴，悬知徂暑未能秋。此方记得偏炎热，路入夔门一再由。"}