{"id":"1253245","title":"次姚宪佥原礼韵简明上人古镜六首","dynasty":"元末明初","author":"陶宗仪","text":"云栖常自寂，蠖屈岂求伸。翠竹真如理，青山妙色身。涤除三毒火，清净六根尘。出定寒宵永，明蟾挂碧旻。接流晴灌菊，陟巘昼扪萝。地僻经行少，心閒兴趣多。瘦筇县树底，坏衲晒岩阿。清盥无馀事，因笺證道歌。九山多胜槩，此地一丛林。石路循清涧，茅堂枕碧岑。野狐来听法，游衲问安心。虎树高千尺，师宁不嗣音。林日迟迟静，溪云淰淰轻。杂花閒自落，幽草细无名。慨我朱颜老，伤情白发明。何繇湔垢累，问道立前荣。清寂山中景，逍遥物外身。好茶留客煮，香茝课童纫。欲识空为了，还知懒是真。释门推老宿，佛法在弥纶。乾坤容隐逸，寒暑互迁推。献果猿殊熟，衔花鹿不疑。食馀随洗钵，梵放辍谈诗。送客长松下，东头月上时。"}