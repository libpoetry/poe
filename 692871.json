{"id":"692871","title":"和大司马联峰先生诗二首用其起句","dynasty":"明","author":"杨爵","text":"席地檐前趁晚凉，幽怀相与叹流光。思危自觉一心折，行远空余双鬓苍。风景久成人惯习，卷舒堪笑此颠狂。世间翻覆都休道，只可坚吾百炼刚。席地檐前趁晚凉，逍遥不是傲羲皇。蹇修天亦怜吾拙，拯溺人堪为世忙。兴着野花呈艳好，情关幽鸟弄笙簧。生涯老去无长物，一卷韦编袖里藏。"}