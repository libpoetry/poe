{"id":"1112800","title":"泊舟都梁亭二首","dynasty":"宋","author":"张耒","text":"旅枕无眠客梦劳，五更旁舍一鸡号。汴淮水阔浮梁小，城郭霜晴宝塔高。梅锁冷香通雀啄，水翻新绿出渔篙。君恩许作还乡客，肯对江蓠赋广骚。微春已动陈根绿，晴日初流大泽澌。客路苦寒惟饮酒，老年便暖屡添衣。霜林背日梅迟拆，冰渚知春雁早飞。江上三年陈迹在，年年穿竹折梅时。"}