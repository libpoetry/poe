{"id":"1126239","title":"松窗用杜句为韵和以棋酒为意十首","dynasty":"宋","author":"曹勋","text":"相君有妙趣，一切不容且。纹楸谁与谈，惟彼上人者。燕坐靡天游，何必求云将。泠然契至道，厩有真乘黄。游戏三昧手，绝代无对棋。胜负俱可喜，是中聊作痴。帘旌风不摇，博山云自度。主人下东山，月色转归路。小小试部勒，诚可销长日。汀沙点鸦鹭，局带山云湿。相君有妙理，芳醪正所应。红妆艳绮席，翠幕张华灯。公富天人学，已收廊庙用。宿有云水债，聊寄泉石供。捣香复筛辣，兵厨泻芳酒。天宇澄清澜，山中寄声否。红尘旧老我，青秧新插为。宁幸田畯喜，何能属车鸱。诵公十妙语，便觉舒华年。意与境俱会，超凌心欲仙。"}