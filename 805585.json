{"id":"805585","title":"念奴娇十一首 其二","dynasty":"清","author":"史承谦","text":"斜风细雨，小重阳过后，几番寒到。谁唤开筵丛菊下，胜事顿舒怀抱。绿橘初香，紫螯新健，秋色分餐好。茶烟轻飏，芸辉四壁相照。何用擘阮弹筝，清尊密坐，便足供欢笑。白发萧萧狂不减，何况二人年少。烧烛题诗，分曹射覆，那惜频倾倒。宵阑未去，蟾光已堕林表。"}