{"id":"1106285","title":"送徐子学梦鲤赴梅教二首","dynasty":"宋","author":"王迈","text":"九州四海尽同年，德行公居一榜先。太学何蕃名籍甚，南州孺子道巍然。此行莫笑儒官冷，立事须还晚节坚。闻说青衿齐引领，灵砂九转待丹铅。底官得似教官清，吏不能尘以道鸣。三鳣堂前推老宿，百花洲上见诸生。斯文有脉烦珍护，何地无才要作成。朝列诸公半知己，匪朝吹上玉皇京。"}