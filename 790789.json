{"id":"790789","title":"太平公主","dynasty":"清","author":"张洵佳","text":"公主作牝鸡，宰相为走狗。抗颜揽大权，历代史无有。公主号太平，嫁为薛韶妇。睿宗是其兄，武氏是其母。临淄起义兵，曾与诛韦后。因此录微勋，睿宗待之厚。权谲有母风，烜赫震朝右。进退百僚时，一言听可否。宰相六人中，五人出其手。裙带煽雌风，骨肉生谗口。并欲废太子，事败始缳首。唐代女祸多，后妃居八九。未有一公主，揽柄专且久。安乐虽淫纵，较此犹居后。"}