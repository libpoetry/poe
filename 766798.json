{"id":"766798","title":"兰陵王 咏柳赠别，和周美成韵","dynasty":"清","author":"佟世南","text":"雨丝直。弱柳阴阴笼碧。长堤外、芳草夕阳，一派迷离暮烟色。春风到故国。惯送天涯行客。柔条短、不系玉骢，何似游丝袅千尺。追思旧踪迹。正翠拂珠楼，絮舞瑶席。鞦韆院落逢寒食。恨回首人远，梦来相觅，飞花撩乱满古驿。又争认南北。悲恻。恨凝积。问何处啼莺，深夜寥寂。春江渺渺情何极。奈曲里哀怨，又生羌笛。枝头清露，似伴我、泪珠滴。"}