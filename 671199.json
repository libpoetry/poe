{"id":"671199","title":"拟古仍古韵 其十六","dynasty":"明","author":"魏学洢","text":"飒飒寒气发，重以夜猿悲。居人歌北风，征人赋无衣。一别涉九秋，心知无久违。门前候征旆，遥遥睹容辉。归马驱倍疾，亲为授前绥。荷裯道相思，百年愿同归。梦君远行迈，送君出重闱。惊泪浃芳席，劝君莫分飞。须忆离别时，出入频相睎。从今脱车辐，勿复窥双扉。"}