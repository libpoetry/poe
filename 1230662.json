{"id":"1230662","title":"武夷山","dynasty":"元","author":"林泉生","text":"千山来武夷，势若群龙趋。峥嵘入霄汉，一一飞跃如。石城开楼台，神仙之所居。高岩挂钟鼓，幽壑藏舟车。一水九曲折，烟霞共萦纡。昂昂大王峰，回顾双玉姝。变态千万状，迥与人境殊。我行入幽深，凉云袭衣裾。王事有程期，未能尽崎岖。瞻望不忍去，为之少踌躇。青鸾竟何在，落日啼猩鼯。鬼工凿灵嶂，想在天地初。不知百粤前，谁其宅此都。魏王何代人，髑髅至今枯。精神在青天，此物蝉蜕馀。还丹九转就，身外复有躯。鸡犬舐丹鼎，尚能游太虚。虹桥宴曾孙，何不与之俱。迩来二千年，谁使恩义疏。驼羹不见遗，无人荐乾鱼。空馀炼丹鼎，寒烟覆青芜。当时烧白石，黄金满洪炉。黄金果何用，亦为仙所需。安期不可见，此事知有无。吾将搴束茅，来依紫阳庐。青鳞既可钓，枸杞亦可蔬。遨游青山间，心朗气亦舒。时从二三老，野服歌唐虞。神仙果有之，必就贤人呼。长生如可求，吾当受其书。"}