{"id":"988478","title":"涵碧亭 其一","dynasty":"宋","author":"曹冠","text":"翠岩森秀爽，蟠结混沌初。唐朝遇藻鉴，胜景方发舒。飞泉注碧潭，流觞绕双鱼。烟霏足奇态，雅称幽人居。刘郎赋丹青，诗思尚有馀。使其亲拭目，发兴当何如。年来颇湮厄，亭馆几邱墟。寺僧杀风景，古木半剪除。骚人罢登临，过客徒欷歔。物理不终否，蓬藋新芟锄。松篁亦欣荣，垂条再扶疏。伊余事幽讨，徙倚聊与娱。寄傲引壶觞，招隐携琴书。涓辰此卜筑，何羡诸葛庐。"}