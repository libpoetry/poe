{"id":"605909","title":"读归德孝女传有序","dynasty":"明","author":"卢龙云","text":"世道日以衰，伦纪渐攸斁。睢阳淑气盘，砀山连雁泽。元老既生申，钟灵逮女德。彼美香闺人，志行何辉赫。结发事夫君，内相殚厥力。黄鹄忽孤飞，誓节明如日。高堂养舅姑，令仪固靡忒。罔极报所生，亦复娱亲侧。造物啬其年，同穴愿斯毕。骨肉感分离，泉台乃终寂。谁与述平生，家庭旧史笔。累累数千言，孝思实维则。扶纲仗老臣，安车且前席。再相即归朝，道路咸加额。燕语及笄帏，圣心谅同恻。伫见下龙章，潜光表幽宅。"}