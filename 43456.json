{"id":"43456","title":"临场歌","dynasty":"清代","author":"吴嘉纪","text":"掾豺隶狼，新例临场；十日东淘，五日南梁。趋役少迟，场吏大怒；骑马入草，鞭出灶户。东家贳醪，西家割彘；殚力供给，负却公税。后乐前钲，鬼咤人惊；少年大贾，币帛将迎。帛高者止，与笑月下；来日相过，归比折价。笞挞未歇，优人喧阗；危笠次第，宾客登筵。堂上高会，门前卖子；盐丁多言，箠折牙齿。"}