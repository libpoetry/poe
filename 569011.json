{"id":"569011","title":"袁母劳夫人六十","dynasty":"明","author":"王世贞","text":"吾友袁汝南，英英瑚琏器。晚达仍坎轲，才高遽倾弃。少宽黔娄橐，未毕向平累。七女仅一儿，右军遘全异。矫矫劳夫人，为之代终事。婚嫁悉以偿，庐产毋中废。诲子必义方，不迁隃孟氏。头角俄崭然，箕裘当有继。雅闻甲子周，轩冕光照地。桑榆蔼余照，松柏绵晚翠。道韫无报客，贤声自吴会。"}