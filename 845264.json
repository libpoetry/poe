{"id":"845264","title":"鹧鸪天 九月初三夜宿华清，用香山旧句成解","dynasty":"清末民国初","author":"樊增祥","text":"露似珍珠月似弓。无人解与唱玲珑。魂销候馆初三夜，身在莲汤第二中。灯隐隐，树重重。玉波初上鲤鱼风。新霜落尽黄榆叶，秋思依依满故宫。九月初三绣岭东。秋阶犹发海棠红。水如碧玉山如黛，露似珍珠月似弓。临曲槛，绕芳丛。香山俊句许谁同。后来惟有南唐主，解道澄波似玉容。自送斑骓镜槛东。琐窗无意绣芙蓉。玉阶罗袜徘徊夜，铜辇秋衾寂寞中。秋后信，杳难逢。黄花时候盼归鸿。谁知今夜华清馆，露似珍珠月似弓。"}