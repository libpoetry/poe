{"id":"780222","title":"西江月慢 首夏即事","dynasty":"清","author":"叶绍本","text":"落红都尽，长昼永、翠阴如幄。蜜熟静蜂喧，鸠啼深树，燕窥华屋。恰枝头、梅子初肥，染就金丸将熟。忽冥冥、密雨垂丝，檐溜听呜瀑。正清簟疏帘，屏山曲幕。历炉烟似縠。读画敲棋无不可，白苧轻衫初著。还记得、江上筳开，擘笺飞盏，名园金谷。问何日、一棹艎船帆影绿。"}