{"id":"233807","title":"依韵和酬雷太简见贻之什","dynasty":"宋代","author":"黄庶","text":"生长诗与书，不信世道难。出处愧古人，章句得一官。舌强不肯柔，开口谁欣欢。十年走尘土，蹭蹬苦地寒。纡朱非良贵，宁较厚与单。古心自突兀，胸中郁万端。昔常玩于水，今乃知其澜。身世心已灰，人事鼻可酸。病卧得君诗，喜试昏膜看。意远辞淡泊，稠重欲相宽。以言药我病，吴鲈佐秦餐。大句牵勉酬，韵高语难安。"}