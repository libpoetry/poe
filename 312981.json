{"id":"312981","title":"长亭怨慢·送丁蕴珏表姨","dynasty":"清代","author":"陆蓉佩","text":"绿窗几度留难住。懊恼相逢，反添离绪。剪烛清谈，一般怀抱愁如许。怊怅无计，只怕听、临歧语。皓月太无情，却照尽、悲欢千古。便总把吴刚斧借，也怎划愁千缕。炎凉阅遍，况秋更悲羁旅。第一是、只恨江潮，但浩漫、偏催人去。念此别天涯，重话苍野何处。"}