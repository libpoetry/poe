{"id":"152515","title":"杨廷秀送牛尾貍侑以长句次韵","dynasty":"宋代","author":"周必大","text":"江南十月方肃霜，小槽初滴鹅儿黄。颇思指动异味尝，门正张罗谁末将。披绵强来推不去，枯虾欲进止之户。羊膻豕腥尤可厌，肪截脂凝在何处。草玄子云黄门郎，遗我黑质而白章。形之硬语弩力强，写以奇字侔史苍。愧无纖手色倾国，压糟磨刀走臧获。喜于左手持蟹黄，美胜八珍熟熊白。古来貍首歌侯门，名以牛后真屈君。从今玉汝洗俗谚，好与纨袖陪梁园。公诗如貂不烦削，我续狗尾句空着。"}