{"id":"904249","title":"翁士特借韵见及复答之","dynasty":"宋","author":"李处权","text":"许国以身身反辱，十日呼天鬓凋绿。蛮貊直倚忠信行，我心不疑顾何卜。生喜柴愚恶鮀佞，封侯岂谓能钩曲。可怜论交道大丧，云雨纷纷手翻覆。望郎胸中横万卷，日破千篇酹一斛。雅好上取唐虞器，多闻远识肃慎镞。桃李不言自成蹊，家法整如官府肃。四海人高悬犊鼻，定知不作穷途哭。郎君天池渥洼种，堕地惊人千里足。夜光联璧乃暗投，刮膜金篦快三复。草玄正忆扬雄宅，我今皇皇未有屋。馀波岂止九里润，周也意在监河粟。"}