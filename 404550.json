{"id":"404550","title":"齐天乐·1999年除夕1999","dynasty":"近现代末当代初","author":"劳思光","text":"佳辰不预笙歌会，高眠市楼寒雨。嚼蜡世情，凝霜诗笔，静夜茫茫无绪。蝶飞栩栩。向冷月昏时，劫灰深处。似有幽灵，两三相向含冤语。问人间、黄粱熟未，猛青灯照眼，此身何处。几辈英豪，几番成败，都付大江东去。悲欢何据。且手拂云笺，漫题长句。一笑推窗，看今年新曙。"}