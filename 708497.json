{"id":"708497","title":"贺新郎 其十七 和方虎灯下菊应","dynasty":"明末清初","author":"龚鼎孳","text":"新月如眉卷。小窗西、疏灯星放，薄寒霜遣。半壁幽花人烛夜，碧沁铜瓶清泫。傲篱外、薄英飘茧。瘦硬几枝名士态，拟纤腰、束素传神浅，真率意，画中展。一痕墨晕天然显。漫评量、蜂簧吹褪，玉盘堆扁。才伴征鸿双杵歇，又听柴门归犬。此坐客、督邮当免。酒冷香残标格在，尽年年、秋事银缸典。红吐穗，肯频剪。"}