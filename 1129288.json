{"id":"1129288","title":"戊辰闰正月书怀","dynasty":"宋","author":"释行海","text":"一年风景两逢新，老去情怀最惜春。未有鸧鹒传好语，岂无蛱蝶报芳辰。花林淑气蒸香蔼，柳岸游丝惹曲尘。今日晴明聊引兴，倚楼翻作望乡人。茅屋风光总入诗，今年何事燕归迟。繁花犹未竞春色，百舌最先啼晓枝。深导竹渠防雨涨，密扶花架恐风攲。人生三万六千日，莫负芳菲少壮时。年年风雨作春愁，天气晴明便出游。陌上野梅飘趁屐，水边杨柳碍行舟。踏青尚可酬佳节，拾翠如今愧白头。近日贪眠长失晓，鸦啼犹拥黑貂裘。"}