{"id":"1066559","title":"立方和韵复和一首","dynasty":"宋","author":"葛胜仲","text":"属疾大废食，始进一麦麻。客至阙均礼，呼儿办瓜茶。冷落乏胜事，病苦将日加。儿曹解人意，为泼闽岭芽。山深生意足，香味冠百嘉。依稀仙掌露，彷佛石桥花。过盏谢新法，失杯戒憎蛇。甘我舌三寸，浇我书五车。馀沥均学子，少长各有差。何须待鞠卺，此段固已佳。人生草头露，迅晷堪惊嗟。适意贫亦乐，钟鼎来何赊。今朝复何幸，濯暑分流霞。苏息问苍生，欲泛牵牛槎。"}