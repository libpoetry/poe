{"id":"1000159","title":"冬雪行","dynasty":"宋","author":"强至","text":"幼年壮气寒逾热，更喜朱颜照飞雪。门前地厚堆玉尘，屐齿千回狂走折。今来过壮能几秋，眼未见雪心先愁。病肤隐粟出门懒，敝袍尽日红炉头。此身知更十年后，雪屋能如今坐否。层衾没颔定昼眠，那复吟边开冻口。壮龄衮衮洪涛奔，百年浩荡未易论。人间万事亦颠倒，且对今雪空清樽。"}