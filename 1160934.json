{"id":"1160934","title":"道州夏日郡内北桥新亭书怀赠何元二处士","dynasty":"唐","author":"吕温","text":"结构池梁上，登临日几回。晴空交密叶，阴岸积苍苔。爽气中央满，清风四面来。振衣生羽翰，高枕出尘埃。齐物鱼何乐，忘机鸟不猜。闲销炎昼静，选胜火云开。僻远宜孱性，优游赖废材。愿为长泛梗，莫作重然灰。守道穷非过，先时动是灾。寄言徐孺子，宾榻旦徘徊。"}