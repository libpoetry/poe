{"id":"785604","title":"述怀再呈霭人樵野丈 其一","dynasty":"清","author":"黄遵宪","text":"呜呼制艺兴，今盖六百年。宋、元始萌蘖，明制皇朝沿。十八房一行，群蚁趋附膻。诸书束高阁，所习唯兔园。古今昏不知，各各张空拳。士天一息气，奄奄殊可怜。黼黻承平时，无贤幸无奸。小丑一窃发，外患粉钩连。但辨口击贼，天下同拘挛。祖宗养士恩，几费大官钱。徒积汗牛文，焉用扶危颠？到此法不变，终难兴英贤。中兴名世者，岂不出其间。"}