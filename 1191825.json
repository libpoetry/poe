{"id":"1191825","title":"悲湘灵","dynasty":"唐","author":"鲍溶","text":"山上凉云收，日斜川风止。娥皇五十弦，秋深汉江水。初因无象外，牵感百忧里。霜露结瑶华，烟波劳玉指。将随落叶去，又绕疏蘋起。哀响云合来，清馀桐半死。女颜万岁后，岂复婵娟子。不道神无悲，那能久如此。魂魄无不之，九山徒相似。没没竟不从，唯伤远人耳。斑斑泪篁下，恐有学瑟鬼。"}