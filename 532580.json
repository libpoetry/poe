{"id":"532580","title":"报国寺饯薛君采缘陪诸僚登毗卢阁二十四韵","dynasty":"明","author":"李舜臣","text":"宝阁凌阊阖，煌煌镇帝京。梵宫兹栋宇，尘世俯檐楹。饮饯叨群哲，追随缘一行。良辰属景豁，极眺有山晴。王粲销忧兴，玄晖抚化情。如闻钧乐发，想见玉毫呈。晤语应朝彻，相看或籁鸣。傍徨翻不惬，悽恻故多婴。吐鲁今深寇，河湟正用兵。御裘心耿耿，班马泣喤喤。况复横戈卒，还馀细柳营。皇灵须震叠，百二此藩屏。谋庙思裴令，喻薪忆贾生。时犹工贝锦，星独耀欃枪。鸡犬寰中困，貂珰座上盈。嫠怀常似丧，渴病分无成。念拙机甘息，包荒德莫名。湿灰悲列子，肯綮感庖丁。贱子公车辱，同人意气宏。忘年期好我，奋藻愧登瀛。顿觉游蒙尽，弥怜灏气清。繁霜疏古木，残律振寒城。赏倦谈禅夕，魂劳去客旌。凄凉燕燕赋，朗咏骨为惊。"}