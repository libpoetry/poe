{"id":"420812","title":"高阳台 春游","dynasty":"近现代","author":"顾宪融","text":"芳草黏裙，游丝罥鬓，荒溪不碍春阴。酥雨前番，凤靴挑菜曾临。狂鞭拚逐东风远，奈珠钿零落难寻。黯园林。啼遍红鹃，唤遍青禽。沈沈欲问春消息，怎杨花糁泪，吹逗箫心。望极吴波，断肠人在江浔。解鞍莫负金樽浅，换骦裘且自抵斟。漫愁吟。扶醉归来，蚨蝶横簪。"}