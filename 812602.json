{"id":"812602","title":"九月二十日潘德舆招饮海山仙馆即事有作","dynasty":"清","author":"何绍基","text":"主客携樽共一痴，明窗读画且谈碑。镂成书苑千家石，笼得才人几辈诗。能使古贤依我活，感怀时事更谁推。肯教白日堂堂过，跌宕还思幼好奇。看山欲遍岭南头，送尽人间烂漫秋。花气化云成宝界，海光如镜照飞楼。千林暮色生凉思，一发中原感客游。风浪无声天浩荡，可能容易著间鸥。桂子香余菊正开，朋簪回首二年杯。木奴坐看千头熟，查客谁期万里来。云水空明入图画，海天清宴好楼台。面纹未觉观河皱，一笑何曾岁月催。修梧密竹带残荷，燕子帘栊翡翠窠。妙有江南烟水意，却添湾上荔支多。萧斋旧制多藏画，吴舫新裁称蹋莎。万绿茫茫最深处，引人幽思到岩阿。"}