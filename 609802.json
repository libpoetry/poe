{"id":"609802","title":"悯逝三章为友人黎国倩作 其三","dynasty":"明","author":"韩上桂","text":"惊风起兮扬尘，白日黯兮无津。思夫君兮叹息，望渺渺兮谁邻。谁邻兮靡及，往不还兮出不入。出不入兮可奈何，空偃蹇兮山之阿。予与子扃其同心兮，如带之缡。子姱我兮无悔时，谅金石兮匪渝。曷岁月兮虚驰，世混浊兮闇不见晰。谓萧为芬兮，谓兰为棘。子不留兮如云，从风飘兮莫适。策桂车兮翳芙蕖，乘龙辀兮曳露裾。将以归兮远漠，孰馨芳兮袭予。山中兮皓月，照松阴兮叶如脱。岁既晏兮踌蹰，思公子兮恸忘渴。奠桂酒兮椒浆，挥吾泪兮浪浪。灵之来兮浩若，徒形影兮锵锵。苟南山兮未灭，孰忧思兮可忘。"}