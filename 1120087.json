{"id":"1120087","title":"梅花","dynasty":"宋","author":"陈景沂","text":"标薰江雪情偏韵，影墨窗蟾梦半回。耐冻有何香可述，雅交还喜淡相陪。从来造化有何私，自是梅花南北枝。只为北枝太寒苦，东君消息故应迟。行人立马闯烟梢，为底寒香尚寂寥。是则孤根未回暖，已应春意到溪桥。重岗复岭万千程，霜褪红稀步恰轻。瞥有暗香松下过，不知何处隐梅兄。平生足迹遍天下，正一东嘉却弗来。行到刘山无所寄，谩留冷句伴江梅。"}