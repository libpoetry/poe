{"id":"1099013","title":"雪飞不已戏作长歌","dynasty":"宋","author":"张侃","text":"清溪怒号多北风，乞水来自河伯宫。多应飞雨作寒色，呼吸云气鞭痴龙。冬深万木冻欲折，那有卉药成纤洪。造化小儿一饷戏，锼琼镂玉何其工。庭前婆娑万花舞，春意已遍翡翠丛。可怜世情多冷眼，怨咨竟欲讼天工。了知妙处不用力，岂为汝辈眼目供。明朝晴乌耀烛龙，向之幻景须臾空。"}