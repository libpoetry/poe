{"id":"1111637","title":"鹧鸪天 其二","dynasty":"宋","author":"吴则礼","text":"作赋丁年厌兔园。紫微深锁九重关。花墩屡赐清闲燕，文石难忘咫尺颜。烟外屐，水边山。纶巾羽扇五湖间。自怜季子貂裘敝，来与机云相对闲。衮绣三朝社稷臣。旧调元鼎斡洪钧。垂绅屡转龙墀日，接膝潜回黼座春。金凿落，玉麒麟。凤鸣良月庆佳辰。巨鳌行听扃华禁，又起商周梦卜人。"}