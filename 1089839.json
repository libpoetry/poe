{"id":"1089839","title":"上运使苏大卿十六韵","dynasty":"宋","author":"许及之","text":"当代推先正，斯文倚废兴。表章逢圣主，衣钵见孙曾。操履浑圭璧，行藏动准绳。太羹元薄味，积水自增冰。洛诵传瑰墨，鸡林织宝缯。六卿聊率属，三事即延登。一自双星出，重烦四牡乘。周知民疾苦，密访吏贤能。已见江西化，都为道院称。夷涂终妥帖，揆路始飞腾。后进思亲炙，今吾有服膺。百年能几见，一语愿师承。令弩方危脱，公堂许骤升。暗中惭摸索，胸次漫崚嶒。末俗惟同调，初心只自憎。可能怜鸴鴳，随意亦鲲鹏。"}