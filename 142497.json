{"id":"142497","title":"九江解舟顺风追和张文潜","dynasty":"宋代","author":"王之道","text":"朝来转西风，天巧借吾便。解维湓江口，去若弦上箭。水光漾朝曦，过浪制惊电。周旋谢神贶，冠坐敢不变。期须走四驿，挽仰蓦二县。谁知久留滞，一旦乃适愿。吾闻信由中，溪毛可羞荐。咄哉和氏璞，底事待三献。亨否自有时，时亨百无谴。雷声在渊默，若讷故大辨。千岩与万壑，左右供几砚。落帆风亦止，璧月熨江练。"}