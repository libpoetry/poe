{"id":"686780","title":"题石田画二首为杨仲深作","dynasty":"明","author":"边贡","text":"夕阳半落群峰高，古林萋迷猿正号。欲招同人眺野色，安得扬州何水曹。近烟苍苍远烟白，此时独作村西客。君不见石子冈头萝薜深，麋鹿成群讵相识。平生不识石田子，往往相逢画图里。世传百本无一真，抹青涂紫俱门人。秋高对此双眼豁，倏然置我溪与壑。君不闻画家贵意不贵工，只在冥冥漠漠中。"}