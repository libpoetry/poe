{"id":"1131653","title":"和曾知运寄兄诗二首","dynasty":"宋","author":"廖行之","text":"得丧区区指屈伸，褰裳归去楚江滨。莼鲈到底秋风美，牛斗依然夜气新。满壑烟霜供啸傲，传家诗礼照清贫。不须变姓吴门隐，自有相从化鹤人。忠孝蝉联萃一门，雁行相望款天阍。青云有弟先行志，蓝绶今兄亦拜恩。肘印一时饶季子，风雩千载见诸孙。二难金玉交辉映，出处相高德义尊。"}