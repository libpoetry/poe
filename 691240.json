{"id":"691240","title":"驼山八景为伍国开赋 竹间亭","dynasty":"明","author":"李孙宸","text":"伐竹结小亭，还在竹林下。倘有子猷来，清阴堪共把。兹石不解饮，偏饶饮者意。若遇独醒人，应无其坐地。一年梅一度，花时可再旬。若无清夜赏，输却一旬春。山园十亩馀，时见金光起。自有茹芝人，不用招黄绮。结庐仍人境，何事白云深。主人耽翰墨，郁起在空林。灵药满芳洲，丛生不用植。最好武陵人，采采供服食。野竹非种生，天与幽人地。无人共入林，吾但把君臂。百尺淩空台，八荒供览眺。谁知鸾凤音，只是孙登啸。"}