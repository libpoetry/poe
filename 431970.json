{"id":"431970","title":"《红楼梦探源》（英文本） 五卷书成，纪以五绝","dynasty":"近现代","author":"吴世昌","text":"一往情深到太虚，千秋伟业托华胥。原知此梦人多有，若个醒来肯著书。朱墨琳琅满纸愁，几番抱恨注红楼。脂斋也是多情种，可是前生旧石头。风月繁华记盛时，欲将宝鉴警顽痴。棠村小序分明在，红学专家苦未知。残稿迷亡不可寻，程高缀补见深心。将倾大厦终难挽，何必皇恩说到今。大义消沉二百年，高潮争论薄云天。张皇幽眇诚馀事，莫道无人作郑笺。"}