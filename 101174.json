{"id":"101174","title":"景纯复以二篇一言其亡兄与伯父同年之契一言","dynasty":"宋代","author":"苏轼","text":"灵寿扶来似孔光，感时怀旧一悲凉。蟾枝不独同攀桂，鸡舌还应共赐香。等是浮休无得丧，粗分忧乐有闲忙。年来世事如波浪，郁郁谁知柏在冈。屡把铅刀齿步光，更遭华衮照厖凉。苏门山上莫长啸，薝葡林中无别香。烛烬已残中夜刻，槐花还似昔年忙。背城借一吾何敢，慎莫樽前替戾冈。"}