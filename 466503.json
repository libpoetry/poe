{"id":"466503","title":"索溪峪游草 十里画屏","dynasty":"当代","author":"刘斯奋","text":"石白茅黄共一滩，板桥南去路弯环。丹崖十里争姿色，画在晴晖雨霭间。凫鹭飞来石磴秋，玉簪螺髻浆声幽。谁将半匹漓江练，绕向千峰最上头？古陆东来势若崩，狂沙落尽见崚嶒。海西十万云端柱，似共游人缓缓行。峪路盘溪西复东，苍崖掩树隘还通。桥亭小立耽微雨，多少幽情鸟语中。"}