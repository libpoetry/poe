{"id":"1121094","title":"古诗四首呈刘行简给事丈","dynasty":"宋","author":"庞谦孺","text":"人生寄寒暑，销铄如然薪。但见烈火炎，倏忽糜灰尘。不过数十改，即已无此身。岂不甚哀哉，言之为酸辛。达士易与足，一饱即自伸。遇者运多途，贪婪丧其真。如此不饮酒，徒为世上人。一室守丘壑，四海无遐想。乐此邻里欢，坐阅草木长。燕寝北窗下，枕几遂俯仰。清风动柴荆，白日照穷巷。接目有佳色，到耳无惊响。乐哉心迹安，庶保神气养。百年茅檐下，邈矣千载上。少年负豪气，乃心在有为。天下非我能，胡为久栖栖。圣贤既在上，治具皆设施。一廛为天氓，岂不乐在兹。但愿禾黍肥，富贵从此辞。雨露被东皋，草木含华滋。一物遂生成，仰荷皇天私。努力且加餐，已矣复何期。人无百年期，乃为千岁根。蓄积为众雏，此意古所敦。悯余贫贱士，窘束未易论。今岁夏潦至，信宿水浸门。旧粟已告竭，新稼无一存。朝分糠籺餐，暮掇藜藿吞。一身未保活，况敢念子孙。虽云伤我怀，赋命不可奔。未死尚为氓，一息犹天恩。"}