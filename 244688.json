{"id":"244688","title":"氐州第一·风雨山城","dynasty":"宋代","author":"赵文","text":"风雨山城，天意欲雪，梅花照影清峭。彩燕飞春，祥麟祓旦，当日文星高照。天地无情，向十载、风埃吹老。盖世科名，经邦事业，白衣苍狗。不是贪名求分表。漫猎较、逢场一笑。野外朝仪，城中马队，且暂淹才调。为斯文争一脉，斯文在、乾坤未了。烂醉金尊，夜何其，东方渐晓。"}