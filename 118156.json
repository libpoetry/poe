{"id":"118156","title":"次韵侯宣城叠嶂楼双溪阁长篇","dynasty":"宋代","author":"苏辙","text":"作官如负担，一负当且驰。不知息肩处，妄问道远迩。我乘章江流，却入宛溪水。舍舟陟崔嵬，行路极旬已。名都便欲过，佳处赖公指。仰攀叠嶂高，俯阅双溪美。不悟身乘空，但觉风吹耳。云烟变遥壑，歌吹闻近市。倦游得清旷，行役有新喜。公言顷榛秽，斩伐従我始。堰水种蒲莲，开山莳梅李。拥本待成阴，养花要食子。遗风揖桓谢，父老邀黄绮。邦人鱼依蒲，食客莪在芷。春阴迫寒食，谓我姑且止。嗟余去乡国，屡把刀环视。感公鹄鹭修，怜我凫鸭庳。异邦逢故人，宁复固辞理。高谈云汉上，烂醉笙歌里。落日尽公欢，推挽未应起。"}