{"id":"844288","title":"和俞子渊武林怀古四首","dynasty":"清末民国初","author":"林朝崧","text":"老柏萧森土一堆，英雄遗迹后人哀。墓前铁汉应流涕，赢得千秋唾骂来。万树梅花绕殡宫，年年啼鸟怨东风。当时高士谁曾见？可笑髯苏忆梦中。美人死后尚情深，金缕歌残泪满襟。悽绝西泠松柏下，阿谁更与结同心。绝代人难与命争，红销香歇最怜卿。祗应不惮梅花妒，芳冢长依处士茔。"}