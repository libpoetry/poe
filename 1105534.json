{"id":"1105534","title":"林主簿明仲挽词","dynasty":"宋","author":"王十朋","text":"齿德尊乡党，匈中有古今。箕裘传蕴藻，臧否判崔林。呼佛知仁政，名轩见道心。扁舟欲访戴，仙去不容寻。一箭双雕手，青衫已白头。砚几磨铁尽，官止及瓜休。漏断鄞江梦，风含曲水愁。钧天记白玉，麈世冷西楼。假馆城西日，清谈屡获陪。江湖倦游宦，文字阻衔杯。方叹鸾栖棘，俄惊凤去台。雪梅开旧屿，无复寄诗来。"}