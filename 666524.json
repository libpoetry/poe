{"id":"666524","title":"东方朔窃桃图为许封君题","dynasty":"明","author":"薛蕙","text":"弱流西下昆崙畔，石阁丹梯起楼观。绿水旁萦赤玉林，白云微映空青岸。昔年阿母栽桃树，桃叶桃花已无数。青鸟飞时屡自迷，仙人折罢翻相妒。浮生变化如云烟，此花一实三千年。邻家小儿亦何物，往往窃实来山前。自从脱帻金门里，卖药逃名会稽市。神仙恍惚难具论，粉绘依稀无乃是。海东之翁许远游，有道似是东方俦。未肯朝天取卿相，时闻缩地游沧洲。短褐匡床成隐居，养鸡牧豕混樵渔。题诗远寄看图画，操杖终期问素书。"}