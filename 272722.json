{"id":"272722","title":"瑶花·雾淞","dynasty":"清代","author":"吕宗健","text":"吹帘风峭，树树玲珑，搅絮痕多少。曈曈日上，薄雾捲、放出碧天晴皎。黏枝缀叶，认玉蕊、珠光相照。算等闲、妆点园林，便做花看都好。凌寒瘦影亭亭，想冷绝青娥，描来粉稿。梅花香沁，隐约处、自有仙灵飘渺。争禁摇落，似镜里、春人易老。恰惜他、不耐东风，一霎和云收了。"}