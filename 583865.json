{"id":"583865","title":"缓斋歌","dynasty":"明","author":"黄衷","text":"人生快意苦不早，恰有高斋名得好。翕辟长虚众妙门，碧阶春动元公草。玄机不疾还自速，七十二候年年足。邯郸道上枕边逢，到了功成黍先熟。缓时终见鬼神情，世人未解徒相惊。露花朝在夕照地，佳木排云阅代成。汇如沧海泳九有，岂必奔流沙石走。又如大旱望霖雨，渴壤徐滋甘沫透。斋中有客手霹雳，驱江转岳无遗力。高明直济佩韦风，张弦却笑安于棘。古槐斋外黄沙路，数里逶迤接天去。宫烟翠拂九关开，千骑火城看矩步。"}