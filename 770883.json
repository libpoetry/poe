{"id":"770883","title":"薄倖","dynasty":"清","author":"王时翔","text":"谢桥春晚。记梦蹋、诗魂未懒。问向日、青骢嘶处，一去悠扬谁见。竟何堪、爱近榆钱，漫空不受东风管。任绣幕遮留，纤葱捉取，难得轻狂心转。听蓦地、潇潇雨，应打落、荒沟断岸。纵丁宁紫燕，重来衔起，粉香已被尘泥染。泪珠千点。倩清江、化作浮萍，也怕漂流远。收身有路，惟在枯禅静院。"}