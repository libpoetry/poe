{"id":"549192","title":"和冯慕冈年兄五诗 其二 易帽吟","dynasty":"明","author":"曹于汴","text":"昔闻头象天，无乃非骨肉。我生发未燥，郑重忻修沐。郑重固郑重，小帽如冠玉。乌纱贵且荣，乃至忘初服。我首生于天，可黝亦可华。我冠制于君，可帽可乌纱。皇恩自浩阔，髡钳不汉家。易冠以小帽，不殊纯易麻。帽下头颅直，一举戴旻苍。上士薄斯语，不冠忧惶惶。中士契斯语，不冠乐洋洋。下士嗤斯语，不冠胡凉凉。相契不相薄，毋宁幸相嗤。贤人解其冠，天下无宁时。"}