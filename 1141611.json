{"id":"1141611","title":"达观亭歌为建康徐氏作","dynasty":"宋末元初","author":"戴表元","text":"天风飒爽岩曦开，云溪萦环芳树来。林栖岛处眼未识，何人择胜诛荒莱。仙迹著人清辟易，徐郎襟怀赵郎笔。经营须通山鬼意，开凿曾烦祖龙力。高亭一区尤绝尘，沧浪捧足芙蓉云。凭危醉歌敞花气，九衢尘土何纷纷。客来问名名达观，对此心情转萧散。想见千秋争战场，只把云霞眼中换。浮名绊人兹可怜，飞鸦落日钓窗前。何时真脱尘缨去，我自网鱼君刺船。"}