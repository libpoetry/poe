{"id":"839003","title":"虞美人花","dynasty":"清末民国初","author":"许南英","text":"垓下闻歌气不扬，美人憔悴委疆场。英雄叱吒更新主，儿女娉婷化旧妆。终古雅妍传异种，祗今艺圃冠群芳。名花薄命春无主，小草承恩霸不王。彷佛树萱能解忿，依稀采芷隐含香。低头月下羞莲子，细瓣风前醉米囊。楚楚娱人蜂上下，翩翩眤我蝶回翔。翠茎稚叶摇空谷，片萼柔枝飏曲廊。浑似蔷薇和玉露，绝非罂粟酿琼浆。东风袅袅藏巫峡，秋雨沈沈梦楚乡。带露湘妃频渍泪，傲霜帝女若回肠。清歌按板春如此，蛮舞飞觥夜未央。楚些长吟闻断续，虞兮小照叹凄凉。闪红剑影埋军幕，拾翠钗光近女妆。领略画图悲淑女，迷离环佩怨姬姜。中原逐鹿雄犹昔，半夜歌骓事已荒。鸿宴戈兵无限恨，乌江草木有馀光。遂令读史长相忆，转使看花志不忘。画谱仿摹抄粉本，古词凭吊读新章。诗成踯躅栏杆畔，我见犹怜鬓已霜。"}