{"id":"1230026","title":"钟馗图","dynasty":"元","author":"冯子振","text":"老馗兀舆二鬼肩，一鬼勃窣袋影悬。一鬼负剑帽带旃，一鬼顶颅双角骈。老馗之妇舆蹁跹，其荷舆者鬼婢虔。猫抱掌握鬼妾妍，提其奁具雌袂玄。携枕而从服饰鲜，鼠蠍黏缀裤亦然。擎担最缓行李便，鬼之婴孺盛穿联。囊包橐裹琴能仙，瓠壶穹挂吁可怜。揭竿之魅愁攀缘，最后瓮鬼束缚椽。尸而行者犹能前，肌肉消尽骨骼缠。物怪种种来无边，神禹铸鼎今几年。罔两在此犹翩翩，吁嗟吁嗟问老天！"}