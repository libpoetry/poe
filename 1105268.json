{"id":"1105268","title":"除夜","dynasty":"宋","author":"方岳","text":"年华三百六十日，尘劳八万四千门。高眠茅屋人亦老，相对梅花灯欲昏。静中颇窥造物意，极处是为天地根。生菜春盘一杯酒，明朝花柳又村村。挑尽寒灯岁又残，一年弹指几悲欢。人情何啻吴江冷，世路从来蜀道难。春酒正须今夕共，梅花并作百年看。团栾但得吾亲健，未办生涯意自宽。"}