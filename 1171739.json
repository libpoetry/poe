{"id":"1171739","title":"饭僧","dynasty":"唐","author":"李群玉","text":"好读天竺书，为寻无生理。焚香面金偈，一室唯巾水。交信方外言，二三空门子。峻范照秋霜，高标掩僧史。清晨洁蔬茗，延请良有以。一落喧哗竞，栖心愿依止。奔曦入半百，冉冉颓濛汜。云汎名利心，风轻是非齿。向为情爱缚，未尽金仙旨。以静制猿心，将虞瞥然起。纶巾与藜杖，此意真已矣。他日云壑间，来寻幽居士。"}