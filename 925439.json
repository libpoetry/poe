{"id":"925439","title":"群盗一首","dynasty":"宋","author":"苏籀","text":"贪得不知义，流风紊四维。圭珇实盲昏，黥髡亦觊窥。谅非蹠蹻才，竞揭椎埋旗。巨猾肆滔天，小丑争攘欺。立国计安出，顾无以家为。三州破竹势，吏卒伤挠隳。越人竟何能，非复尉佗时。壶箪迎王旅，克捷剑之湄。闽府幸宴然，一毫未尝亏。噫吾有以待，致尔由他歧。残檗失追袭，诸将咸思归。勉哉方伯职，力拯邻邦危。漳滨拿未解，蜂蝎生武夷。姑息倒囷藏，谆复行文移。近事苟目前，远忧那敢知。天运未太平，佛力亦其微。武夫勿告劳，儒冠须出奇。知人与安民，此责诚塞之。"}