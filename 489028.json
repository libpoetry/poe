{"id":"489028","title":"赠别萧伯龄","dynasty":"明","author":"梁兰","text":"子才弱冠胄监趋，广眉秀目髯虬如。峨冠褒衣讲唐虞，金华文献天下无。道宗濂洛咸巨儒，先兄哦松垂令誉。子以郡博黉宫居，球琳珷玞形质殊。朝磨夕琢成佩琚，人人足可膺时需。大明天子龙飞初，元正大朝步天衢。二亲在堂六帙馀，十年不见涕零袪。退朝归觐来乡闾，入门群儿走且呼。宾亲过从日月虚，难弟买羊为子屠。綵衣升堂倒酒壶，命我赋诗以相娱。忠君爱亲难两图，欲留不留心郁纡。儿曹亦以文学拘，自京一来看老夫。只今西行入蜀都，不愁畏途崄复岖。飘飘自拟文翁俱，子今毋用长嗟吁。"}