{"id":"1047502","title":"张公洞下","dynasty":"宋","author":"沈辽","text":"道人升天久不回，至今洞门向北开。当时仙仗人不识，白云缭绕山间来。闯然初望烧香台，百步九折多苍苔。仙官委蛇剑佩肃，霓旌羽盖光漼漼。鹤驭欲下风作媒，雪猿白凤势欲颓。嵌岩石乳谁敢饮，洞下风水声如雷。龙车遥遥断消息，数百年来化为石。六朝人物丘墓坏，白骨尽为泥土蚀。吾昔已炼九华丹，欣寻二洞穷幽寂。稚川方求句漏令，长史亦赖旌阳力。手种青精期可择，未能脱去空羁靮。篮舆往来不惮勤，搔首山前发斑白。"}