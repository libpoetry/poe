{"id":"959675","title":"送吕稚卿郎中奉使江西","dynasty":"宋","author":"郑獬","text":"赤蛟卧浅水，头角不可藏。天公果见之，叱起南山傍。吴侯蓄奇才，投刃谁能当。百吏如群鸦，簿领埋屋梁。据案即时决，眸子愈精光。不试巨鳌足，包裹百鍊钢。如何若漫浪，华省亦为郎。日署百十字，支颐对脩篁。酒醒晚意闷，睡美春味长。閒甚却索寞，相遇必壶觞。平子亦疏放，尔我两相忘。昨日凤凰下，诏书五色行。特赐黄金鱼，付以十州强。江山亦畏威，指顾随低昂。乃知飞龙厩，放出真乘黄。一秣一万里，争路看腾骧。此行况秋色，碧江襟袖凉。啄黍黄雀肥，鲥鱼如截肪。愿加数匕饭，以慰长相望。"}