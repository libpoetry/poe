{"id":"867766","title":"花舞","dynasty":"宋","author":"史浩","text":"贵客之名从此有。多谢风流，飞驭陪尊酒。持此一卮同劝后。愿花长在人长寿。嘉客之名从此有。多谢风流，飞驭陪尊酒。持此一卮同劝后。愿花长在人长寿。素客之名从此有。多谢风流，飞驭陪尊酒。持此一卮同劝后。愿花长在人长寿。幽客之名从此有。多谢风流，飞驭陪尊酒。持此一卮同劝后。愿花长在人长寿。野客之名从此有。多谢风流，飞驭陪尊酒。持此一卮同劝后。愿花长在人长寿。雅客之名从此有。多谢风流，飞驭陪尊酒。持此一卮同劝后。愿花长在人长寿。净客之名从此有。多谢风流，飞驭陪尊酒。持此一卮同劝后。愿花长在人长寿。仙客之名从此有。多谢风流，飞驭陪尊酒。持此一卮同劝后。愿花长在人长寿。寿客之名从此有。多谢风流，飞驭陪尊酒。持此一卮同劝后。愿花长在人长寿。清客之名从此有。多谢风流，飞驭陪尊酒。持此一卮同劝后。愿花长在人长寿。近客之名从此有。多谢风流，飞驭陪尊酒。持此一卮同劝后。愿花长在人长寿。算仙家，真巧数，能使众芳长绣组。羽輧芝葆，曾到世间，谁共凡花为伍。桃李漫夸艳阳，百卉又无香可取。岁岁年年长是春，何用芳菲分四序。对芳辰，成良聚，珠服龙妆环宴俎。我御清风，来此纵观，还须折枝归去。归去蕊珠绕头，一一是东君为主。隐隐青冥怯路遥，且向台中寻伴侣。叹尘寰，乌兔走，花谢花开能几许。十分春色，一半遣愁，那堪飘零风雨。争似此花自然，悄不待、根生下土。花既无凋春又长，好带花枝倾寿醑。是非场，名利海，得丧炎凉徒自苦。至乐陶陶，唯有醉乡，谁向此间知趣。花下一杯一杯，且莫把、光阴虚度。八极神游长寿仙，蜾蠃螟蠕休更觑。"}