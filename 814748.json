{"id":"814748","title":"随园先生来吴门招集女弟子于绣阁余因病未曾赴会率呈二律","dynasty":"清","author":"金逸","text":"西湖续会许相从，闺阁咸钦大雅宗。我岂能诗惭画虎，人言此老好真龙。竹声当牖凉三径，云气深潭幻一峰。未得追随女都讲，春愁偏欲恼吴侬。柳条不肯系春光，返棹天台饯别觞。青眼早深知己感，白头犹是爱才忙。湖堤草色催新夏，驿路蝉声到夕阳。愿得年年芳讯至，许教桃李附班行。"}