{"id":"879032","title":"木兰花慢 其七 己未生日","dynasty":"宋","author":"刘克庄","text":"新来衰态见，书懒读，镜休看。笑量窄才悭，卷无警策，杯有留残。思量减些年甲，怎奈何、须与鬓难瞒。假使诏催上道，不如敕放还山。数年前乞挂衣冠。耄矣尚盘桓。且行歌拾穗，未应天上，解胜人间。仙家更无理会，至今传、都厕处刘安。莫怪是翁矍铄，止缘老子痴顽。"}