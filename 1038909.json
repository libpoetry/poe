{"id":"1038909","title":"和菱溪石歌","dynasty":"宋","author":"苏舜钦","text":"滁州信至诧双石，云初得自菱水滨。长篇称夸语险绝，欲使来者不复言。画图突兀亦颇怪，张之屋壁惊心魂。麒麟才生头角异，混沌虽死窍凿存。琅邪之郡偏且僻，得石固可骇众观。予尝飞帆入震泽，穷探异境登龟鼋。居民百户石为业，日夜采琢山不贫。山前森列战白浪，犹似万百铁马群。雨昏浪打岁月古，千株万穴僵复奔。自嗟才力本衰弱，安敢抵敌为之文。况兹出产极易致，乡俗见惯不甚尊。彼以至少合贵重，胡为久弃如隐沦。偶逢积识见奖拔，众目今乃称奇珍。百人拥持大车载，城市观走风涛翻。立于新亭面幽谷，共为澡刷泥沙痕。凉泉下照嘉树阴，翠影澄澹留烟云。褒以篇章绘缣素，积岁汨没一旦伸。苟非高贤独赏激，终古弃卧于穷津。世人爱憎逐兴废，使我吟叹伤精神。"}