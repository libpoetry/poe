{"id":"1116101","title":"陋居五咏 景风院","dynasty":"宋","author":"汪莘","text":"昔年浮丘人，池馆藏一丘。天门骑鹿仙，浩气压女牛。朅来木正落，歌动林塘幽。至今五月花，憔悴因郎羞。底处牵白犊，超然对清流。景风故随车，为我回凉秋。丈室明松窗，水竹相因依。卢橘冬已花，日出黄蜂飞。爱此禅房幽，不踏市朝机。时观彼苍意，常与人愿违。彼苍不可会，青山又斜晖。散发篁竹中，濯足寒涧流。太阳正徘徊，心与爽气游。活活走龙鳞，锵锵韵天球。于焉种荷花，遥剪西湖秋。亦思百顷绿，薰风木兰舟。青鸟去还来，白鱼沉更浮。竹涧鱼鸟家，益觉吾庐幽。穿渠带幽径，列竹依清流。中有好鸟鸣，暮锁星辰稠。北风搅雪花，更觉龙凤遒。东皇怜岁寒，丹白如飞浮。细履或得得，长歌亦悠悠。顾我非蒋卿，何以致羊裘。呼匠琢山骨，临水起月台。一槃古月色，竹影凉毰毸。竹影如扫月，月色扫不开。居然广寒宫，桂枝苦低回。便欲招谪仙，娥眉送琼杯。娥眉见梅花，思君弄青梅。"}