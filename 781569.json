{"id":"781569","title":"端溪石砚歌","dynasty":"清","author":"钱澄之","text":"端州有石色皆紫，端州紫石砚盈市。入市买砚苦不佳，佳者旧坑今在水。前者尚书来搜坑，发兵障溪涸溪底。溪水玲珑赴岩深，此坑宛在深岩里。泅人没水舟然灰，腰斧穿岩及坑止。坑中扪石截如泥，精粗不辨谁者是。回身攀舷向灰掷，石被风僵兼火炙。琢出犹存火衲文，最佳乃是蕉叶白。点石取名献尚书，泅人出水浑搜索。即今尚书一门屠，壮士磨刀复谁惜！我闻此言自叹息，浪说鸲鹆眼能碧。我有歙砚亦非真，笔锋扫秃何曾释。只道端州砚易寻，那知满市屏风石！归来洗砚还著书，此砚虽粗书盈尺。"}