{"id":"169948","title":"庐山歌·庐山清哉谁与俦兮","dynasty":"宋代","author":"陈宓","text":"庐山清哉谁与俦兮，崭岩峭直跨番易彭蠡而蹴九江。长川幽窞亘古今而不息兮，雨激而风撞。山深境寂人迹所希到兮，尽日仅一逄樵叟鹤发而眉庞。路逶迤而险阻兮，越数千里之危谾。暑六月而不知兮，但觉鸣珂忧佩其下纷淙淙。天隔车马之氛埃兮，独许策杖而逾矼。宜幽人之履道兮，志精一而匪哤。草木坚劲雨不凋兮，列云外之羽幢。如凝之之洁白兮，媲兹山而为双。田多瘠而少腴兮，食不饱而体不痝。青松为醪呼月为烛兮，洼尊瓢饮孰取乎琼卮而翠缸。彼丛物欲以自蔽兮，莫为之凿通明之八窗。醉生梦死真蟪蛄兮，阅千万岁独有贞柏与圣玒。苟能保此而不渝兮，又何有乎施邦。一到令人不忘兮，长神醉而心降。写此诗以自娱兮，当万幅之图画而揭以千仞之杠。"}