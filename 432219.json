{"id":"432219","title":"小诗七绝六首奉酬以光老师并求指正六首","dynasty":"近现代","author":"李西庚","text":"桃花潭水感汪伦，贶我新诗字字珍。三复琼瑶尘不染，明珠仙露比精神。健笔淩云足扫愁，先生文彩信风流。淮南从古多名士，深羡才华似少游。老来涂抹爱闲吟，尘外何期得赏音。感谢江乡多俊侣，十分契合到牙琴。吴门望月几回圆，云树依然各一天。敢恨相知逢岁晚，神交心折已三年。枯肠搜索和阳春，文字论交见性真。从此苔岑添益友，不教闻笛更伤神。久向家山仰盛名，春风桃李集诸生。会当归作瞻韩计，愿订忘年白首盟。"}