{"id":"435749","title":"济南庙中古桧同叔能赋","dynasty":"金末元初","author":"元好问","text":"亭亭祠宫桧，郁郁上云雨。扶持几来年，造物心独苦。青馀玉川润，根入铁岸古。虽含栋梁姿，斤斧安得取。沇洑地中久，骇浪思一鼓。天柱屹不移，水国奠平土。乾坤此神物，甲乙存世谱。濑乡留耳孙，阙里传鼻祖。秦松徒自污，蜀柏聊共数。会待十抱成，兹焉重摩拊。"}