{"id":"1052373","title":"和济叔兄书斋言志一首","dynasty":"宋","author":"彭汝砺","text":"宴处重寻旧，淹留怪此身。是非方背俗，趋向且依仁。讲论青瑶重，文章白日新。材谋强训练，机务默经纶。抱策期宁汉，潜辉岂避秦。幽扉重藓迹，永巷绝车辚。奥域争先到，夷途约荐臻。方从三友益，肯顾一瓢贫。学以充吾志，思期惠尔民。如何迷要路，未得泛通津。虽谓神龙屈，宁惭尺蠖伸。庙堂方致理，岩穴肯遗人。自顾蓬蒿迹，终非草莽臣。伫期携素业，相与奉严宸。执己清成雪，谋邦锐应斤。力求三代治，追复在昌辰。"}