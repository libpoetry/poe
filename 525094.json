{"id":"525094","title":"赠马督府","dynasty":"明","author":"顾璘","text":"将军美白皙，朗然玉山行。胸填六韬书，胆气森纵横。往年镇幽朔，军令肃且明。弯弧插白羽，破的矜骁腾。设伏杀强虏，开边广屯营。犬羊悉败北，咋指逃榛荆。太行竟为险，巀嶪亘长城。千秋屏翰地，再见李乐生。时平纳虎竹，袖手居留京。读书不出户，缓带含馀情。调笑射杨叶，猿猱屡号惊。云间鹙鸧羽，往往落虚抨。把酒登凤台，北望烟云平。醉拔龙剑舞，绣涩鬼血青。颇闻燕赵士，踊跃思雄名。朅来拜新诏，起握南府兵。骅骝试按辔，无乃枉其能。近者居延塞，烽火剧流星。天子日侧席，筹策劳公卿。君今谒丹陛，嵩呼致忠诚。何不请长组，奋臂抗先旌。蛇矛耀白雪，直捣单于庭。丈夫贵许国，退逊非豪英。子仪伏回纥，充国制先零。岂必待擐甲，折冲由先声。畸人卧山谷，十载怀相倾。簪盍虽云乐，所希王国宁。"}