{"id":"757890","title":"西湖月 十八夜，陶谷又赠荷花。","dynasty":"清","author":"苏穆","text":"瑶阶怅望多时，见月上林梢，绣帘轻护。是谁又遣，琼花来自，玉塘深处。胆瓶重拂拭，奈前度、仙云留不住。问昨夜、独立瑶池，可有别情离绪。小园弱柳萧疏，弄万种柔情，共人凝伫。渐秋深也，袖寒娇褪，翠消红误。西风吹不断，怕艳魄、凋零和恨去。剩白石、惜到红衣，冷吟秀句。"}