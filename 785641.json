{"id":"785641","title":"游箱根 其一","dynasty":"清","author":"黄遵宪","text":"危涂远盘纡，径仄鸟迹绝。一步不敢前，双足若被刖。人呼兜笼来，纵横宽尺八。脚手垂郎当，腰背盘曲折。舆人出裸国，皮绉龟兆裂。螭蛟绣满身，横胸施绛袜。两肩乍抬举，双杖互扶挈。前枝后更撑，仰攀俯若跌。有如蚁旋磨，又似蛇出穴。跦跦上竹点，蠢蠢爬沙鳖。噫风竹筒吹，汗雨蒸甑泄。劳倦时一歌，乡音鸟嘲哳。烟树绕千回，风花眩一瞥。峭壁俯绝壑，旁睨每挢舌。四山呼无人，一堕便永诀。畏途宁中止，弛担娄更迭。直穷绝顶高，始觉天地阔。"}