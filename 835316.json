{"id":"835316","title":"金缕曲","dynasty":"清末民国初","author":"沈曾植","text":"健骨金刚锁。任铁围、八风飙起，四洲涛簸。方丈维摩安稳在，时有天花飘堕。有萨波、若师知我。我梦千人石畔去，见生公、说法天龙卧。寿者相，君知么。寄声笑口应须破。海中占、珠联璧合，再中日可。艮地新年风起处，依旧司天台课。把旧事、重提㦬懡。二老风流相约去，醉长安、市上花三朵。劝汝酒，一杯那。"}