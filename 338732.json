{"id":"338732","title":"永遇乐·元宵","dynasty":"清代","author":"许德蘋","text":"月浸春城，花明灯市，游冶佳处。桥畔云迷，楼头彩结，仙阙应也许。翠影丛中，艳歌声里，最怕霎时微雨。还端整、靓妆簇簇，好牵凤俦鸳侣。千门如昼，六街闲步，不觉签声催五。宝马尘飞，钿车香惹，群屧争楚楚。鱼龙游戏，因风忽撼，势若凌空飞去。听邻女、月地花天，从头细语。"}