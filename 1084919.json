{"id":"1084919","title":"游灵岩辉老索诗至灵峰寄数语","dynasty":"宋","author":"王十朋","text":"雁荡冠天下，灵岩尤绝奇。烟霞列屏障，日月明旌旗。岩前有卓笔，可以书雄词。天聪况非遥，?然听无疑。愿起灵湫龙，霖雨行何为。愿用真柱石，永支廊庙危。愿煽造化炉，四海归淳熙。愿招鸾凤友，朝廷相羽仪。何人梦石室，妄诞夸一时。那能了世缘，未兑贪嗔痴。名山误见污，公议安可欺。愿借灵湫水，一洗了堂碑。诗以寄老禅，狂言勿吾嗤。"}