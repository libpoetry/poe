{"id":"739192","title":"浮沤篇同宗室塞晓亭阁学赋","dynasty":"清","author":"刘纶","text":"铜虬咽清昼，骤雨鸣溅溅。揽衣循广墀，寂照生寒烟。乍疑玉女箭，当窗逞骈阗。旋讶鲛妾珠，入掌争蝉联。因风倏变现，幻影相夤缘。我闻香海潮回一弹指，三山浮动惊顽仙。以无明故作水观，画空得界成中边。本来无受讵有触，物间之物圆间圆。针锋粟颗绝思议，印可未得知闻悬。妙手烦公碎虚白，覆杯涤尽坳堂砖。晶帘高轴玉壶净，照座但有真如篇。"}