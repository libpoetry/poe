{"id":"583520","title":"题敕赐光泽王博文堂","dynasty":"明","author":"王缜","text":"钦哉堂乎各博文，博文之名世所闻。我来荆楚徒云云，揽辔常愧负山蚊。初拜堂前似半醺，牙签满目罗典坟。山高海阔屯灵芸，二十八宿随天分。紫微钩陈俨心君，包含万象难排纷。惟有光泽王性勤，远探幽赜咀奇芬。笔阵直扫千百军，肯綮适中轻郢斤。宛如凤超百鸟群，和鸣霄汉回南薰。又如鳞呈五色云，振振祥瑞人人欣。天子曰嘻此茂勋，若非芳名揭朝昕。世味何以破腥荤，乃锡博文义孔殷。奎壁辉耀渺五垠，博文博文非在文，要在忠孝常书绅。"}