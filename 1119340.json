{"id":"1119340","title":"赠陈钱二别乘","dynasty":"宋","author":"陈造","text":"蜂蝶如相识，窥人却怪生。平时被花恼，因病此心轻。笑语初疑梦，香红旋问名。杖藜回白首，颓景欻衔城。花气浮迟日，莺歌佐缓觞。肯孤留客意，兼贷著书忙。畴昔朋游乐，扶携醉后狂。因君话尘外，清兴顿能长。小筑萦人梦，诗翁况旧期。定携桃叶女，犹羡习家池。莺燕听歌惯，风烟取醉宜。饯春馀几日，一笑更容迟。"}