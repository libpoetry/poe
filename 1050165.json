{"id":"1050165","title":"东望","dynasty":"宋","author":"郭祥正","text":"历阳望姑熟，抚掌衣带隔。却瞻天门山，落日一双碧。不如云中鸟，自在鼓两翼。冠裳漫羁绁，发绿今已白。功名随浮烟，所得乃禄食。天兵下安南，獠穴须灭迹。腾山吼豺虎，跨海轰霹雳。杀气暗南溟，万古一洗涤。借令伏波在，缩手定叹息。男儿逢此时，弗往荷矛戟。胡为守文法，铢铢较朝夕。终当解官去，大舰挂长席。乘风捲云涛，载月奏玉笛。不作凌烟人，犹为钓鳌客。谁能对乡关，跬步归未得。"}