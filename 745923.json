{"id":"745923","title":"水乐洞","dynasty":"清","author":"查世官","text":"岩壑入窈窕，竹树穿纵横。榛莽出伏流，乱石疑列星。迤逦寻水乐，谺然门幽扃。峰峦藏户牖，侧视分径庭。飞尔鸣喑壁，直下如建瓴。锵然一泓水，流作鱼尾形。风水相吞吐，隐隐闻雷霆。仙人奏云璈，玉女叩铜瓶。水故不在乐，乐以水为声。音节出自然，丝竹无此清。乃知太古初，不假器与名。坡翁有钜制，磨字悬青屏。《大雅》久可作，谁与招山灵。惟闻白云外，天风吹泠泠。"}