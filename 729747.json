{"id":"729747","title":"贺新郎","dynasty":"清","author":"文廷式","text":"天末春将老。过清明、海棠开罢，柳绵吹少。几日子规啼不住，枨触离人怀抱。看一片、黏天芳草。绿到平芜将尽处，又斜阳、云外青山绕。空望远，长安道。故人此际应西笑。还念我、麻衣饮墨，缁尘扑帽。十载词场供跌宕，赢得中年近了。况岁晚、江湖潦倒。哀竹豪丝苍生志，尽昂头、付与苏门啸。龙气在，鸿飞杳。"}