{"id":"1141702","title":"题赵子昂画马","dynasty":"宋末元初","author":"戴表元","text":"赵子奇才似天马，顷刻飞龙生笔下。画成抚卷复长歌，坐客喧喧不停写。蹄势经鞭秋跌荡，鬃毛出跣风萧洒。似嫌文绣减天真，尽脱鞍鞯辔轻把。青袍洗足巧眉睫，驮坐奚官亦闲雅。我来一见惊欲拜，曾识鸾和趋庙社。千金朽骨古犹惜，况此难分毛色假。瑶池路断伯乐尽，日暮嘶鸣气喑哑。为君昂首一慰意，犹胜无逢老岩野。"}