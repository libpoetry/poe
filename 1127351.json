{"id":"1127351","title":"三月十四日陪同年十有六人游净慈遂饮于水月居坐中即事","dynasty":"宋","author":"喻良能","text":"车驰卒奔风雨过，粉白黛绿春事妍。裙腰政佳酒仍美，那复有路到愁边。崇桃秾李亦不恶，一笑海棠尤可人。徐熙赵昌俱骨朽，翠袖捲绡谁写真。美酒未尽双玉瓶，更听提壶鸣不停。斜阳可饮径须饮，趁得城门打鼓声。"}