{"id":"1106902","title":"寄献润州赵舍人","dynasty":"宋","author":"王禹称","text":"南徐城古树苍苍，衙府楼台尽枕江。甘露钟声清醉榻，海门山色滴吟窗。直庐久负题红叶，出镇何妨拥碧幢。闻说秋来自高尚，道装筇竹鹤成双。记言彩笔罢摛华，郡阁高闲似道家。琴院坐听江寺磬，郡楼吟见海山霞。春园遗母亲烧笋，夜榻留僧自煮茶。应笑陶潜未归去，折腰奔走在泥沙。"}