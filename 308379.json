{"id":"308379","title":"惜红衣·立秋后五日同梅生重泛荷湾和石帚韵","dynasty":"清代","author":"陈宝琛","text":"夜雨成秋，前尘计日。胜游犹力。一棹香云，疏花恋丛碧。芳辰易驶，倾意待、同舟词客。清寂。支枕扣舷，得斯须将息。铜驼废陌。擎翠摇红，菰蒲恣陵藉。无因再梦化国。海南北。寒却旧盟鸥鹭，自笑万波空历。恁满房心苦，那似昔时颜色。"}