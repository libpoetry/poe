{"id":"61074","title":"寄何无咎","dynasty":"明代","author":"邓渼","text":"风涛潮汐未应虚，腹字那无径寸鱼。海上老兵韦蠙褶，山中隐士竹翘书。品泉石磴迎凉早，丸药春林坰露初。婚嫁不关儿女累，却烦羔雁到庭除。四壁图书自觉尊，不从人俗竞朝昏。荒庭尚隐玄微子，素业应传洛诵孙。农扈劝春同布谷，壸人争旦有清猿。似闻椎髻能偕隐，操作常穿犊鼻裈。"}