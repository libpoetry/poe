{"id":"1127273","title":"山居","dynasty":"宋","author":"龚大明","text":"山居好，山居好，鹤唳猿啼饯昏晓。碧窗柏子炷炉香，趺坐蒲团诵黄老。山居好，山居好，门对青山水环绕。一榻烟霞梦寐清，我以不贪为至宝。山居好，山居好，竹杖芒鞋恣幽讨。坐分苔石树阴凉，閒数落花听啼鸟。山居好，山居好，斸月锄云种瑶草。泠泠碧涧响寒泉，蔌蔌落花风自扫。"}