{"id":"1054692","title":"湖上閒赋","dynasty":"宋","author":"黄裳","text":"钱塘吴之雄，西湖乃其贰。晴虚混高下，寒光堕苍翠。俯仰睨澄澈，融结会幽邃。日月司晦明，烟云管开闭。楼阁生有无，尘凡换奇异。素蔼俄包藏，物象已非二。中有虚一子，四顾银色世。云罅漏馀晷，稍盛却阴翳。遽回天汉明，收摄何所置。近影认遥碧，故态献新媚。振羽鹭初起，一苇出天际。大巧现奇画，人欢发幽思。杖履秋林深，弦管春波细。名字人不知，閒藏洞霄吏。"}