{"id":"1126590","title":"春日山居","dynasty":"宋","author":"章甫","text":"流转情何限，艰难老见侵。儿啼妨午睡，花落搅春心。得句从谁说，开尊祇自斟。移家近城市，湖水几时深。客舍逢迎少，村居道路迷。雨晴知虎过，烟暝有鸦啼。轻薄看诸子，辛勤愧老妻。人生真寄耳，巢燕亦添泥。村陋浑成俗，云山要可人。短篱鸡唱午，芳树鸟啼春。地僻愁仍少，身閒懒更真。扁舟因送客，重到大江滨。"}