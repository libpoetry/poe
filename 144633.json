{"id":"144633","title":"为先云洲赋尘外地","dynasty":"宋代","author":"释文珦","text":"狂贾何人斯，曾莫犬豕若。包藏窃国机，直尔弃天爵。逆罪浮草莽，盗术逾跖蹻。殛死於荒陬，厉肉不中臛。窜贼亦云晚，帝脉以微弱。仓扁皆拱手，神圣难救药。兴亡谁召之，礼乐至销铄。兵戈满天地，腾沸犹鼎镬。亿万苍生命，枕藉委沟壑。寰中荡无间，吾徒曷栖托。赖有尘外地，犹堪遂飞跃。泉石尽清奇，烟霞地参错。有客赋归来，楸枰见高著。真是离声名，非唯解缨络。山心极閒旷，云踪忘住著。长歌松月高，晏坐林花落。游衍狎渔樵，追随任猿鹤。他年四方志，此日三生约。终逃小草讥，嘉遁自成乐。於焉以求志，为记良不恶。"}