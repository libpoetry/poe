{"id":"1108714","title":"次韵竹溪题达卿后坡","dynasty":"宋","author":"刘克庄","text":"□反终身从李愿，有人半夜唤祁嘉。箪瓢斋颇奢颜巷，书画船堪埒米家。樗叟旧栖贫亦好，肤翁新句大非誇。谁云地僻交游少，鹤肯巢松鹿献花。窗无童子窥桃熟，坐有骚人颂橘嘉。触氏不来争左角，颜渊亦只住西家。罗张门巷求吾乐，锦裹山林笑彼誇。红绿千株皆手种，绝胜人看担头花。岁计无馀逢谷贵，晚餐有味觉蔬嘉。赊邻人酒堪留客，藏善和书尚满家。稍喜熊儿理精熟，常嫌犬子赋虚誇。鲁论新义何时毕，相约溪头共看花。贫士莫难乐不改，圣人固以遁为嘉。宁披龙具去耕野，奚事鹤书来起家。古有逸民逃举选，今无烈士矫贪誇。鬳翁晨遣诗筒至，昨夜寒灯屡结花。瘠地力耕禾倍入，荒山手植树皆嘉。同□炀者并吹者，融会儒家与墨家。见说杨雄太玄苦，非如宋玉大言誇。绝怜汝伯头成雪，羡汝才高笔有花。郎陵后嗣尤推彧，太傅诸孙最数嘉。之子固无惭尔祖，此翁所望大吾家。夺标羞与儿童竞，佩印才堪妾妇誇。案上菖蒲勤洗沐，灵苗见说有时花。"}