{"id":"588598","title":"咏玄芝","dynasty":"明","author":"黄佐","text":"毓华林上浮紫清，弥罗梵气化兆形。幽寥无中发玄英，结为灵芝干景生。金符羽宫飙璨停，天一元根秀黄庭。三合并出郁墨茎，玉琳云盖连蜷成。大如斗盂元如瑛，恍然九户郎高琼。月蝫夜伏星榆明，濯以渌川流泓澄。上极璿曜下八瀛，逸房宝气日芳馨。乃知玄精育九灵，北元冥化函朱晶。坎离飞爽隮玉京，桃康守卫保帝荣。完而藏之昭国祯，十通妙行千椿龄。"}