{"id":"688047","title":"盆荷","dynasty":"明","author":"朱升","text":"闲向窗前凿小池，规模虽窄颇稀奇。澄澜清浅无三尺，嫩蕊初开一两枝。日照黄心香馥郁，风翻翠盖碧参差。浑如宝鉴涵明月，对此宁无酒共诗？堪羡幽人古瓦池，能令眼界足清奇。鱼儿闲泳冲萍藻，莲蕊初开不蔓枝。白石雨余浑凿凿，碧泉风动更差差。二难华萼相辉处，时复临风共赋诗。贮水栽莲瓦盎池，西湖风景岂专奇。高呈艳艳红妆面，特立亭亭碧玉枝。静影月涵光皎洁，浅波鱼戏漾参差。主人心与濂溪会，一日何妨赋一诗。荷种陶盆当曲池，远观亵玩总称奇。花开水面无多蕊，香喷风前敌万枝。醉脸临轩红掩映，舞裳摇影翠参差。斯花不是真君子，争得骚人苦赋诗？白石青泥小瓦池，新荷出水影偏奇。华峰移下无双种，竺国分来第一枝。杯面月光浮荡漾，镜中云影动参差。骚翁行照须眉处，安得辞劳不赋诗。"}