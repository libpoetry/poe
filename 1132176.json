{"id":"1132176","title":"赵克勤曾橐卿景寿同登黄南恩南楼","dynasty":"宋","author":"戴复古","text":"欲从高处赏新秋，上尽层坡更上楼。天地无穷吾辈老，江山有恨古人休。宁随狡兔营三窟，且跨飞鸿阅九州。忆著当年杜陵老，一生飘泊也风流。鄂州南楼不可到，到此南楼眼亦青。乾坤日月与高致，城郭江山无遁形。把酒纵谈心耿耿，倚栏遐眺鬓星星。世间万事关愁思，莫使秋风吹酒醒。"}