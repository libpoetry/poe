{"id":"700943","title":"题肤功雅奏图","dynasty":"明","author":"梁国栋","text":"边城残虏昔曾降，文武功成宪万邦。欲待龙颜趋北阙，云帆楼舰发珠江。笑倚戎车克壮猷，关前氛祲仗谁收。忻看仁日回春日，再上刑州护锦州。猎猎旌旗蔽远天，嘈嘈箫鼓闹离筵。先声已播河西静，又借君王玉马鞭。司马忠良翊圣朝，名飞麟阁不须邀。新皇庙算高千古，休比唐文只度辽。"}