{"id":"817019","title":"庆春宫二首","dynasty":"清","author":"端木埰","text":"红孕庭柯，青含堤柳，北堂残雪都消。细数番风，商量春色，二分刚到花朝。雅人深致，趁佳日，良朋更邀。朅来旧侣，中仙词笔，太白吟豪。虚窗静俯平皋，绕郭溪山，苍翠堪招。晴光冉冉，野田生菜初挑。古槐垂阴，又春色，新添嫩条。斜阳归去，更把清尊，香醉黄娇。澄碧销云，空青耀彩，一轮高揭重霄。清入虚襟，明如素抱，皎然尘念都消。静聆更漏，渐搀入，高风树梢。闲庭深伫。如水清晖，相对终宵。当年报国焦劳，臣节光明，天日同昭。帘外秋光，云边夜色，也曾看月无憀。绕阶行处，听秋蟀，瑶琴倦调。千秋如见，今月曾经，照影征袍。"}