{"id":"685699","title":"野兴十六首 田家","dynasty":"明","author":"邓云霄","text":"戴胜啼残宿雨，荷锄斸破春云。垆侧新添数瓮，杖头无用半文。西日无情自去，东风有意相迎。青草池边放鹤，绿杨堤畔听莺。鹤氅王薛任好，鹴裘司马非贫。一醉醺醺长日，百年鼎鼎何人。无意把滩头钓，有屋名濠上居。乐处自来自往，会心非我非鱼。野老今朝兴动，山僧昨日书来。白云一片扶杖，明月千峰入杯。数亩龙耕瑶草，几枝云护琪花。毛女洞前觅路，羽人门外停车。童子才安铛臼，东风已展旗枪。幽径踏云自掇，品泉邀客同尝。烟水惟便小艇，风波不到閒身。好对轻鸥野鹤，休论渔父秦人。换土栽培香国，围栏妆点花神。前世河阳仙吏，别号汉阴丈人。君子珊珊苍玉，佳人楚楚绿衣。五月秋声先到，七贤酒兴同归。流水周于舍下，轻舟自到门前。暑服新披白葛，吴歌去采红莲。浅浦碧茎绕楫，深溪紫角迎船。汉女江妃有意，清风皓月无边。岛外晴川练光，花底清流锦色。漱馀矶畔潺湲，洗尽胸中荆棘。閒来直是眠云，静寄非关醒酒。不知苔色侵衣，一任松花覆首。婚嫁全不关心，理乱何曾到耳。烟霞半觉华山，蝴蝶一帘庄子。兴到溪山并美，吟成神骨双清。谁分天籁人籁？或似泉声鸟声。"}