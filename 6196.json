{"id":"6196","title":"青山峡口泊舟怀狄侍御","dynasty":"唐代","author":"岑参","text":"峡口秋水壮，沙边且停桡。奔涛振石壁，峰势如动摇。九月芦花新，弥令客心焦。谁念在江岛，故人满天朝。无处豁心胸，忧来醉能销。往来巴山道，三见秋草凋。狄生新相知，才调凌云霄。赋诗析造化，入幕生风飙。把笔判甲兵，战士不敢骄。皆云梁公后，遇鼎还能调。离别倏经时，音尘殊寂寥。何当见夫子，不叹乡关遥。"}