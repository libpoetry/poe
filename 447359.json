{"id":"447359","title":"拟红豆曲","dynasty":"当代","author":"陈仁德","text":"朝唱红豆曲，暮吟红豆诗。红豆云何尔，乃为寄相思。昔我陷三峡，逢伊水之湄。怜我沈沦久，时来过竹篱。跨涧采红叶，入云觅灵芝。风吹衣袂舞，恍若神女姿。不觉心魄动，苦恨相见迟。对月吐心迹，相爱不复疑。灯市携手去，贻我红豆衣。谓是多情者，此物最相宜。无何狂风起，欲断连理枝。峡江不可住，仓皇赋别离。孤身来关外，人海苦驱驰。回望巫山渺，中心忽如锥。深宵无人处，抚衣辄泪滋。始悟当时语，多情有如斯。而我独辗转，形影何所依。而我独咏叹，风尘何所期。惟将此红豆，夙夕摩挲之。"}