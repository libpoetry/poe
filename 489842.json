{"id":"489842","title":"送朱道原归京师","dynasty":"明","author":"袁华","text":"君不见范蠡谋成吴社屋，归来扁舟五湖曲。之齐之陶变姓名，治产积居与时逐。又不见子贡学成退仕卫，废举鬻财齐鲁地。高车结驷聘诸侯，所至分庭咸抗礼。马医洒削业虽微，亦将封居垂后世。胸蟠万卷不疗饥，孰谓工商为末艺。泉南有客陶朱孙，大舶东望扶桑暾。石塘万里限弱水，贝阙珠宫光吐吞。直穷南海极西海，生擒蛮寇龙牙门。岛衣卉服识名姓，懋迁有无争骏奔。圣明文德洽区夏，诏遣移家居阙下。亲聆天语觐天言，岂是寻常行贾者。兹来娄上督诸商，会看重译贡殊方。明珠撒殿献琛赆，天王端拱当明堂。朱君朱君不易得，务财逐利通绝域。只今太史笔如椽，汗简杀青书货殖。"}