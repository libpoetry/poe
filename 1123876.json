{"id":"1123876","title":"送梁和仲兼属寄谢吴丈三首","dynasty":"宋","author":"赵蕃","text":"故家人物久荒凉，政为诗书种不长。邂逅得兄真大雅，浮湛如弟漫斯狂。平反已与于张辈，文力更居崔蔡行。以荐陟官虽足喜，奈何涂辙仅寻常。学诗将老竟无奇，犹有求交气未移。臭味祇知论翰墨，情亲元乃与埙篪。见来草草都能几，别去悠悠孰慰思。衢信两邦闻击柝，叩门他日得追随。不但言归自乞归，使家幕府两相违。换官虽用朝廷法，窃议难逃世俗讥。适我愠于心悄悄，送君往矣柳依依。若见河南应枉问，为将前牍叩天扉。"}