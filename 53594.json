{"id":"53594","title":"班枝花曲","dynasty":"明代","author":"汪广洋","text":"班枝花，光烨烨，照耀交州二三月。交州人家花满城，满城花开未抽叶。焜煌隔水散霞彩，幂历缘空张锦缬。信非韩郎丹染根，恐是杜宇啼成血。啼成血，著树枝，点缀秾芳也自奇。岭南到处足种此，岭北居人稀见之。秾芳晓落花时雨，东家西家具鸡黍。当门笑拾玛瑙钟，持向城南踏春去。交州地暖春归早，一夕东风为谁老。翠苞半拆渐吐绵，雪花填满行人道。越娃携筐争采绵，采绵盈筐胜万钱。搓就琼簪腻如茧，丝成冰缕细如烟。细如烟，千万缕，绵绵到底知几许？的的灯煤夜结花，轧轧机声暗相语。停梭掩袂那得眠，吉贝相将下机杼。并刀裁剪秋江云，与郎为衣白且新。乡社年丰载春酒，郎试新衣赛海神。从今只种班枝树，开花结子两成趣。劝郎切莫种垂杨，引惹长条系愁绪。"}