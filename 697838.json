{"id":"697838","title":"挽宁州太守","dynasty":"明","author":"胡奎","text":"有人相见御门前，说道腰围减昔年。寄与烧丹句漏令，只今谁是地行仙。白发秋风相别后，三年不寄一书来。书来却是他人字，放在床头不忍开。孟光曾共去时车，千里魂归不是家。肠断绮窗花自落，错教鹦鹉唤琵琶。宁州太守近如何，不道离家是挽歌。昨日把诗看醉墨，伯牙弦断泪偏多。"}