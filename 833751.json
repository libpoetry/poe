{"id":"833751","title":"莺啼序 壬子上巳后一日谷雨，同石甫、午诒、筠卿过徐园看牡丹。是日，园中有文明结婚者，比至，则礼成归去矣","dynasty":"清末民国初","author":"樊增祥","text":"匆匆禊兰过了，恼天涯倦旅。碧桃谢、千点残霞，半逐溪水东去。小莺唤、双柑荐酒，嫣红近在热明路。甚濛濛、微雨笼晴，旧曾游处。白帢乌巾，杏子树底，踏香尘缓步。指林杪、金粉楼台，玳梁双燕曾住。款松关、飞英散雪，度花径、横藤垂露。任西亭、轻送斜阳，不愁来暮。今朝谷雨，几信花风，牡丹已半吐。念世上、岂无金屋，但少佳人，纵有名花，亦须贤主。鞓红国色，姚黄天宠，相逢俱是春申客，算江南、朱紫纷无数。临流据石，湘帘过尽茶烟，柘屐浅印香土。传闻绮阁，借与双鸳，任暗翻旧谱。更说甚、鄣羞纱扇，掩泪红巾，一握柔荑，早通心素。金垆尚西，氍毹犹暖，文鸾飞去。箫声歇，漫徘徊九蕊珍珠树。闲循芳草归来，陌上花钿，有人拾否。"}