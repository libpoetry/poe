{"id":"766306","title":"声声慢 其二 偶检旧簏，得刘芙初词笺有云""更天际阑干，断无人处，撩上几丝柳""为之参叹","dynasty":"清","author":"周之琦","text":"香残镂管，泪浥琼笺，无端梦醒槐柯。少别千年，匆匆岁月飞梭。柳丝断魂在否，漫凄凉、拥鼻吟哦。凝望久，只栏干天际，遥隔云波。忆昔东华游倦，几留欢绛蜡，买醉红螺。恨入骚辞，依然兰畹愁多。而今玉楼赋就，比人间哀乐如何。子夜曲，但挥弦、弹作怨歌。"}