{"id":"692192","title":"次韵王敏文待制燕京杂咏","dynasty":"明","author":"来复","text":"箕尾垂光地应灵，山来龙朔拱神京。淳风一代兴王盛，眼见黄河两度清。大驾滦阳避暑回，凤笙龙管内筵开。侍臣催进蒲萄酒，双捧君王万岁杯。暖风吹雨洒香埃，丹凤楼高锦幄开。膜拜两街花簇骑，金幢争看剌麻来。南风吹到运粮船，万斛香粳倍上年。传敕漕台添气力，赐金多办太平筵。锦貂公子跃龙媒，不怕金吾夜漏催。阿刺声高檀板急，棕毛别殿宴春回。凤池凉翠滴梧桐，白发祠官侍内宫。见说御前催草诏，水精帘映玉屏风。契丹髯将老无依，力倦弓刀请受微。薄暮雪寒烧土炕，毡裘拾得马通归。"}