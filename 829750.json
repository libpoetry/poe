{"id":"829750","title":"题太平天国战史","dynasty":"清末近现代初","author":"柳亚子","text":"楚歌声里霸图空，血染胡天烂漫红。煮豆燃箕谁管得，莫将成败论英雄。白头宫女谈天宝，名士新亭有泪痕。一样兴亡千样感，南东事业倍销魂。成王败寇漫相呼，直笔何人继董狐。鸿宝一编珍贮袭，他年同调岂终孤。帝子雄图浑梦幻，小原文献已无征。我来重读太平史，十丈银釭焰影沈。旗翻光复照神州，虎踞龙蟠拥石头。但使江东王气在，共和民政自千秋。"}