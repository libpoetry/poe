{"id":"389472","title":"百字令·黄夭荡用东坡赤壁韵","dynasty":"清代","author":"薛时雨","text":"长江千里，到黄天荡口、别开风物。水立云垂天异色，返照江翻石壁。大将楼船，美人桴鼓，千载涛驱雪。中流凭吊，古今有数人杰。记我小住西湖，荒坟拜岳，归棹迟迟发。末路英雄驴背稳，多少壮怀消灭。狱底埋冤，亭边挹翠，生死争毫发。临江酾酒，江心涌起明月。"}