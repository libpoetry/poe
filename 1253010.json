{"id":"1253010","title":"感怀三十一首","dynasty":"元末明初","author":"刘基","text":"闲夜坐中庭，逍遥散烦襟。素月出高云，清风来远林。仰观河汉流，俯聆鶗鴂吟。伫立起长歌，感叹一何深！驱车出门去，四顾不见人。回风卷落叶，飒飒带沙尘。平原旷千里，莽莽尽荆榛。繁华能几何，憔悴及兹辰。所以芳桂枝，不争桃李春。云林耿幽独，霜雪空相亲。谁云鲁酒薄，邯郸被戈矛。楚馆困两君，乃为马与裘。举世共如此，太息复何尤。振衣箕山顶，引领望许由。终然不可见，涕泪交膺流。古人盗天地，利源不可穷。今人盗农夫，岁莫山泽空。纷纷九衢内，连袖如长虹。共笑沮溺鄙，各事游冶雄。悠悠方自此，衮衮何时终。啾啾草间雀，日随黄鸟飞。争先赴稻粱，宁顾野人机。便便善柔子，怀利近相依。但慕春荑好，不见秋霜霏。驱车逐走鹿，中路忘所归。岂不爱其躬，天命与心违。古道今巳矣，感悟空涕欷。柔桑生中园，婀娜当阳春。下滋灵泉液，上承膏露津。美人望蚕月，倾筐竞明晨。荣盛方及时，采捋一何频。枯根不盈拱，何以禦霜辰。复闻刍荛子，磨砺待为薪。冥观成感激，踯躅含酸辛。无恤得尹铎，晋阳以为归。冯谖劝市义，孟尝能不宜？战国有如此，况乃商周时。汉武任叶羊，朘剥尽膏脂。向非轮台诏，持斧空绣衣。悠悠复何道，咄咄令人悲。伏枕候明发，梦游沧海中。中有万斛船，荡漾随天风。舵师兀昏睡，环视立众工。波涛正汹涌，欲往迷西东。寤寐惕惊起，魂魄犹忡忡。苏秦佩六印，宾从何纵横。当时机中妇，倩笑远相迎。黄金生意气，蚕蠋见人情。岂无箪瓢士，今为时所轻。种树当中庭，不识美与恶。微阴未盈户，枝叶犹荏弱。一朝根柢成，延蔓蔽楼阁。离披引剌蚝，蒙昧喧鸟雀。毁垣施斧斤，得丧亦相若。万事不早谋，日暮徒骇愕。东园多桃李，擢干何交加。春秋互递代，衰荣竞相夸。槭槭去故物，英英发新花。花谢叶复作，空令人叹嗟。翡翠翔江湖，亡身为毛羽。不如道傍李，尚得滋味苦。驱车上太行，还顾望梁甫。高冈多烈风，茂林化为岵。空馀涧底藤，蒙茏蔓烟雨。浮萍不依山，女萝不移根。草木非有心，天道更何言。如何三春子，磬折随凉温。朝乘晋主车，暮集韩魏门。巧笑发容辉，驰骋矜愚昏。谁见陶彭泽，叶麻满田园。上山采幽兰，尽日未盈手。持赠故交人，长唤不回首。兰花岂不芬，故情岂不厚。投之非所好，良意翻成丑。峨峨蓬莱山，渺渺大瀛水。神仙有窟宅，亦在玄黄里。大壑多惊风，不辨龙与鲤。吹沙乘波出，汹若鲸鲵起。阳侯贯深渊，海若汩泥滓。马衔恣馋食，罔象潜谲诡。谁能报王母，弱水不可履。羲和近虞渊，日暮空巳矣。亭亭山上木，蔚蔚石底竹。谅非怀隐忧，胡为自局促。振衣陟崇冈，高下睡原陆。凤凰栖枯枝，稻粱肥雁骛。春阳悦众日，风雨愁比屋。人主各有情，岂若麋与鹿。射干生曾崖，不识寒涧阴。池鱼贯安流，宁知江海深。殷王相版筑，垂名耀来今。后世重阀阅，田野多呻吟。虾鱼涌姑射，月晕沧海风。鲸鲵吐高浪，白日寒曈昽。神仙下天阙，左右翳玉虹。金盘荐麟脯，翠蕤拥青童。酣歌殷溟徼，鱼鳖相噞喁。忽然乘云去，寥落寒江空。朝登会稽山，逍遥望南讹。禹穴巳芜没，禹功长不磨。惆怅感往昔，沉吟发新歌。谁言专车骨，冠弁高嵯峨。为虺且复尔，为蛇当奈何。天门隔虎豹，空悲涕滂沱。结发事远游，逍遥观四方。天地一何阔，山川杳茫茫。众鸟各自飞，乔木空苍凉。登高见万里，怀古使心伤。伫立望浮云，安得凌风翔？芳树生丹崖，绿叶如云烟。上枝蔽光景，下根蟠九泉。朝凉聒众鸟，夕阴萃鸣蝉。岂不盛容色，及此阳春年。西风吹白露，点缀庭阶前。繁华坐销歇，枝叶空相捐。世情多反覆，天道有推迁。金屋擅娇宠，长门闭神仙。献赋亦巳晚，徒悲泪如泉。我有绿绮琴，其材出空桑。金徽映玉轸，音韵锵琳琅。上弦感薰风，下弦来凤皇。世耳不欲闻，子期今则亡。愿持献重华，路阻川无梁。孟轲去齐魏，贾谊之长沙。圣贤良巳矣，吾道空咨嗟。徒言青松枝，不如桃李花。太息安陵子，知时为世誇。客有持六经，翩翩西入秦。衣冠独异状，谈舌空轮囷。献纳竟何补，焚坑祸谁因。昂昂采芝士，矫矫蹈海人。龙骧九渊外，岂复叹获麟。白璧閟顽矿，沦晦同泥沙。朽壤生夜光，见者咸惊嗟。君子分寂寞，小人互矜誇。枯瘁若秋蓬，鲜艳如春华。狂风忽簸荡，飘落归谁家。大道散草泽，呻吟在康衢。蔓葛自缠绕，兰蕙日萧疏。鸡鸣出门去，薄暮还走趋。进则蚊蚁萃，退为失群乌。君看拜尘友，逸气凌东都。凄凉白首叹，千载为嗟吁。象以齿自伐，煚以能受羁。猛虎恃强力，而不卫其皮。世人任巧智，天道善盈亏。不见瑶台死，永为天下嗤。槁叶寒搣搣，罗帐秋风生。凄凄候虫鸣，唳唳宾鸿惊。美人抱瑶瑟，仰视河汉明。丝桐岂殊音，古调非今声。沉思空幽寂，岁月巳徂征。晨登吴山上，四望长叹嗟。借问胡叹嗟？狭路险且邪。子胥竭忠谏，抉目为夫差。宰嚭善逢迎，越刃复相加。守正累则多，从人祸亦奢。遭逢贵明良，不尔俱泥沙。壶公下天阙，聊以观世纷。卖药汝南市，时人俱不闻。顾此非我徒，飘然乘白云。方驾双虬龙，被服九霞文。但见北邙阪，岧峣尽高坟。种苗甫田中，其叶何离离。上天降膏泽，溥博无偏私。人力苟不至，不如茅与茨。常恐嘉实晚，坐伤零露滋。徘徊感节序，太息秋风时。"}