{"id":"1126441","title":"淮上杂诗六首","dynasty":"宋","author":"梅尧臣","text":"宿云未全敛，微雨入船疏。问伴失前后，暝行随疾徐。相亲沙上雁，自乐水中鱼。亭午日光透，远分林际居。轻舟晚投处，聒聒渚禽嘶。橡子随薪束，蔬科带土携。岸幽云满石，潮落蚌生泥。客思无憀极，唯将鲁酒迷。野雁不知数，翳然川上鸣。曾无设罗意，空自见船惊。渺渺拍波去，纷纷孤屿盈。苦寒非塞外，霜落夜淮清。舟阁下滩迟，苍黄暮滩上。偏愁逆水风，更驾崩沙浪。落日看已昏，渔灯远相向。夜阑天转寒，坐待潮流涨。"}