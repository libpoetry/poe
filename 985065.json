{"id":"985065","title":"冯当可以日暮碧云合佳人殊未来效建除体作诗招胜之且索同赋因用其韵","dynasty":"宋","author":"郭印","text":"日色久无光，霖霪更弥旬。暮空出华月，秋气生精神。碧天湛如水，山川供奇珍。云韶髣髴奏，嗈嗈鸿雁宾。合欢亦有酒，写景招四邻。佳篇一讽诵，逸气凌苍旻。人龙忆许子，枉驾定何辰。殊方思会面，语笑情益亲。未闻环佩音，怀想空谷人。来成六溪逸，气合同天伦。"}