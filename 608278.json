{"id":"608278","title":"公宴诗 其二","dynasty":"明","author":"区大相","text":"清晨高宴会，薄暮未言疲。铿填罗剑舄，纵横卧樽罍。谬参俎豆光，得奉君子仪。饮醇不知醉，饱德实充饥。华林荫广厦，飞鸟鸣相随。清风穆四筵，久阴上丹墀。卜昼虽自昔，夜饮匪今斯。燕歌有馀烈，赵瑟声正悲。满堂盛言笑，感叹中自私。竹帛无我名，安用生明时。倘惠方驾顾，为君总前绥。"}