{"id":"713782","title":"华顶放歌同王伯佐","dynasty":"明末清初","author":"屈大均","text":"太华峻极惟南峰，脚踏万朵青芙蓉。东西二峰尚匍匐，白帝上宫不敢即。天柱摇摇风欲倾，元气茫茫日无色。我行飞栈若惊鸿，君骑搦岭如游龙。君过玉女饮三浆，我向将军攀五松。狂啸翩翩凌绝顶，目营四海神光骋。水帘高捲入珠楼，莲叶深披探玉井。黄河浩浩泻愁心，明月苍苍逐孤景。尘垢犹堪铸帝王，清虚何足留箕颍。形势依然天府雄，龙争虎斗谁途穷。千里金城收一掌，万年甘露待重瞳。"}