{"id":"829917","title":"哭袁季九师","dynasty":"清末近现代初","author":"黄节","text":"俯仰十四年，今朝始一恸。问居得噩耗，杀身讵为痛。所哭知我者，遇我不以众。乃无国士报，敛恨隔幽洞。节也少孤露，得师良独艰。弱冠事简岸，闻道饥忘还。论文惟先生，深宁于文山。生平北面拜，至今非人间。乱后得一见，滇归出港屿。诒书戒夙约，中夜叩逆旅。苍然侍摄照，海日动眉宇。岂知修谒初，已是永诀许。百思所报难，一瞑此何救。世衰论出处，不辱副期厚。馀生未可卜，斯志窃自守。重泉若有知，忾忾见左右。"}