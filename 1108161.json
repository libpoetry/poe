{"id":"1108161","title":"次韵和漕司小红翠亭","dynasty":"宋","author":"刘士季","text":"少陵遗迹瀼西东，端的高斋在此中。今日花枝弄烟雨，前时蔬甲卧霜风。根株移取他山翠，跗萼输来别圃红。收拾阳春无尽藏，夔人端说两诗翁。苑在中巴东复东，满城春色一园中。休言小小莺花界，也胜纤纤燕麦风。舞袖卷纱空映翠，晴窗磨镜漫晞红。叶成帷幄花成阵，壮观诗坛矍铄翁。"}