{"id":"1123864","title":"以孟夏唱酬陈子高诗寄季承并借穷愁志及其兄兴化集四首","dynasty":"宋","author":"赵蕃","text":"莫嗔不寄一行书，半百光阴伏枕馀。寂寞瓶储同靖节，荒凉壁立类相如。君今为况复何似，秋尽想应成定居。穫稻谗终还墐户，有诗何日定遗予。东湖共款竹多竿，妙果同登塔几盘。冲雨冲风总幽事，一谈一笑尽诗端。随人似我空为计，出语如君当不刊。派后江西有惊坐，封题并与略评看。故家不复见中州，插架闻君似邺侯。往事谁能论牛李，旧书聊欲借穷愁。薰莸政自难同器，泾渭悬知卒异流。何事古今朋党祸，力争终以杀身酬。著论端能拟过秦，苦吟长学跨驴人。十年不调非求异，三径为资本作贫。回首浮梁屡还往，断魂宿草几陈新。藏家有集曾三复，借我流传莫谩珍。"}