{"id":"693392","title":"奉和王朝器同寅来韵二首","dynasty":"明","author":"苏葵","text":"射隼高墉藉六钧，丈夫藏器正资身。古今上下偏由我，天地盈虚不属人。世路有时还似梦，宦途随处是通津。闲荣闲辱休提说，且尽梨花百斛春。彷佛红楼买笑人，大都宜假不宜真。王成漫自縻高爵，即墨凭谁辨远臣。玉在无瑕元是美，棋残有著又从新。经纶康济吾儒事，莫道尘羁未卸身。"}