{"id":"918333","title":"壁间古木新篁影有可爱走笔戏题","dynasty":"宋","author":"汪炎昶","text":"韦偃工古松，与可善枯竹。岂如君家素壁上，有此天然画两幅。一株古木攲墙东，状如峨嵋山巅千岁万岁之枯松。旁有笛材拔孤玉，扶疏枝叶带露而筛风。天知君爱画，欲为发一哂。呼取羲娥作画师，借此二物为画本。戏从君家壁间摹写之，一枝一叶俱无遗。傍人来见道是画，问如何画无能之。元来画时不用诸葛笔、梁杲墨，别有妙法匿形迹。偷儿虽甚爱，看得捲不得。或全浏亮或模糊，随时明暗有卷舒。报君若欲观此画，请跨金乌玉兔来其下。"}