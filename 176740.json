{"id":"176740","title":"渔郎·儒者困章句","dynasty":"宋代","author":"董嗣杲","text":"儒者困章句，负抱希圣贤。披缁谈虚空，要悟西方禅。仙人说金丹，飞步学长年。三者亦何心，不过寿所传。争如打鱼人，心契太古前。万事绝无想，生计归小船。晴逐白鸥去，夜傍黄芦眠。青莎纫短衣，备在风雨先。得鱼不上岸，博酒不博钱。相牵醉妻儿，短笛吹空烟。桃源共楚泽，枉为时所怜。行路苦信脚，负载多赪肩。夕阳下西山，水云渺无边。我欲从之游，浩歌乐其天。"}