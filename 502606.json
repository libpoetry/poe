{"id":"502606","title":"黄氏小圃","dynasty":"明","author":"王恭","text":"汉阴丈人心不羁，生小灌园无是非。宁辞白发常抱瓮，大笑傍人皆用机。吾观夫子偏同调，未肯逢时发哂笑。五十仍无簪冕荣，半生独得丘园妙。君家累叶尚高节，太华三峰见秋月。仙都白首卧松云，官署清风洒兰雪。霜露凄凄薄故林，几回风木感情深。疏灯细雨怀亲梦，白石清池养道心。药栏花径青山下，若比平泉更潇洒。清斋时对去官人，习静长留采芳者。涧水世事日灌园，浮云世事不须论。从教纨绮轻荷叶，不分膻腥薄菜根。有时兀坐榕阴里，悠悠目送孤鸿起。向人不饮少陵杯，开口常轻马迁史。燕綵堂深日日春，来清堂上好娱宾。嗟予江海流离客，愧尔林泉淡荡人。"}