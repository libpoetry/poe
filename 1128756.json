{"id":"1128756","title":"夏夜杂兴","dynasty":"宋","author":"谢逸","text":"飞飞空中萤，晔晔扬其光。假此寸草资，乘阴争炜煌。胶胶鸡既鸣，杲杲升扶桑。神奇复臭腐，尔生何可长。零露栖圆荷，月明清洒洒。旋转如走丸，细碎不盈把。劲风度横塘，珠玑毕倾泻。胡不被蓼萧，徽音播诗雅。蚯蚓本微虫，托生在泥滓。饮泉食槁壤，既饱鸣自恣。躯小无他肠，气尽声乃止。虽无招忧累，奈何聒吾耳。青青棘篱蔓，碧色侵琅玕。嶷嶷枝叶茂，萦纡矛戟间。风露岂不佳，弱质危难安。愿言依松柏，永与同岁寒。飞蚊鼓翅鸣，薨薨喧室中。敢憎声似雷，实惮喙如锋。饮血虽可饱，噬肤竟何功。得时不足贵，少皞行西风。翳翳庭中草，琐细不可名。风来徒自偃，雨过胡为青。芟夷去根本，勿使复滋荣。竟无补世事，区区何所生。燕燕巢梁端，飘摇畏风雨。永夜不得眠，啾啾子求哺。秋风毛羽成，分飞不相顾。慎勿毁其室，此室安且固。窗前两梧桐，清阴覆东墙。孙枝络珊瑚，圭叶裁琳琅。良材中琴瑟，幽栖期凤凰。愿先海岱贡，移根栽峄阳。姮娥驾望舒，馀光粲天步。飞廉鼓清籁，萧萧响庭户。身欲从之游，怅望不能去。哦诗广九辩，庶几托风赋。"}