{"id":"472863","title":"大树村刘氏少妇打虎行","dynasty":"明","author":"沈明臣","text":"润州城南山簇簇，四月麦黄桑柘绿。大树村头刘氏居，短墙幽院参差屋。晓炊未罢日始高，卒地猛虎来咆哮。老小出门尽惊走，犬亦吠虎声嗥嗥。虎闻犬声急转步，一口毙之如搏兔。欲从虎口夺狗还，老妪抱孙逢虎怒。刘家少妇夺老姑，气猛视虎如匹雏。手提钢叉刺虎目，虎血溅面红模糊。昨从大树村前走，少妇涤场犹髽首。弱体孱然花不如，徐家女子刘松妇。"}