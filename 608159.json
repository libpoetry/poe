{"id":"608159","title":"古有所思","dynasty":"明","author":"区大相","text":"我所思兮大海南，何以致之紫云缄，青瑶为字金作函。波涛万里不可涉，白日忽破扶桑岚。我欲乘龙，龙不我骖。我欲附青鸟，青鸟不我衔。将泪滴海水，为我流入明珠潭。我既无羽翼，君亦一去无消息。从今勿复思，相思何终极。堂前琼树枝，把君旧颜色。携手高台复几时，君在天南我天北。"}