{"id":"812364","title":"海陵四咏 岳王墩","dynasty":"清","author":"许传霈","text":"精忠亘古仰功勋，残垒登临吊夕曛。半壁已无南宋土，一墩犹说岳家军。金焦对峙雄天障，江海平分靖寇氛。回首南都遗恨在，森森古柏鄂王坟。小筑亭台辟草堂，排成十景谱群芳。秋深菊圃迎人淡，春送梅花透屋香。何处箫声閒粉黛，有时诗卷话壶觞。青青植遍当风竹，醉步蹒跚刻数行。虎踞龙盘回绝尘，何年古柏接东邻。寺僧作友枝皆杖，地脉钟灵树亦神。阅世已多甘老牖，本心未昧独长春。莫言涧底松常郁，一样洪钧就屈伸。盐宗祠石小香岩，迢递朱阑映碧杉。春去犹开花烂漫，楼深惯听燕呢喃。曲池傍榭鱼清数，洞石当门柳未芟。语罢钟声起邻寺，半林落日已西衔。"}