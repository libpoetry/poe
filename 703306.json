{"id":"703306","title":"送丘太史曙戒还都改除用周鹤田韵","dynasty":"明","author":"释今无","text":"粤海燕云万里遥，知君閒夜隔星桥。桄榔庵冷频书叶，望阙亭高自逼霄。凤草人间那得见，丹书天上近还招。东风御苑承恩去，红药从看次第烧。一曲骊歌去惘然，珊瑚洲畔惜离筵。浑无宝玉归清橐，祇有琴书拥画船。民朴也知生爱戴，僧閒犹自感周旋。他时不禁遐思处，花弄晴春月满天。海寺仙城对岸分，轻舟常破两涯云。到来不厌蔬盘简，坐久还拈柏子焚。脱俗总无金马色，忘机偏狎水鸥群。临岐即怅云霄别，莲社依然重少文。除书重召入鹓班，一夕春风黄木湾。不羡荔枝消宦况，爱看杨柳傍溪攀。忙催舟子开青舫，笑听人言买碧山。自是恩深閒未得，又随阿扈凤凰还。"}