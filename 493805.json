{"id":"493805","title":"澄心楼春眺","dynasty":"明","author":"庞嵩","text":"芳春万卉苍烟稠，鸣鸟伐木声相求。粤山徙倚何公囿，振衣一上澄心楼。洞门断隔市尘迹，澄心楼高几千尺。本无竹肉奏新声，止有图书环四壁。香烟忽起炉中蛇，话到羲皇日未斜。素琴欲和高深调，猗兰太息知音遐。凭栏且纵元龙目，白云控抱珠江曲。灵洲西引樵云巅，天华东峙罗浮麓。城头栋宇晕如飞，朝汉台荒霸业隳。风幡法性今何在，穗石真仙迹亦微。乾坤尚属浮沤沫，今古虚名能不没。纵然苍狗浮云遮，万里虚空原自阔。澄心常澄冥心期，万有何存众妄非。胸中至乐是谁知，胸中至乐是谁知。"}