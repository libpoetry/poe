{"id":"419284","title":"鹊踏枝八首·半塘老人谓冯正中《鹊踏枝》十四阕郁伊惝恍，义兼比兴，次和十阕，载在《鹜翁集》中。予转徙岭南，抑塞谁语。因忆不匮室赠诗，有“君如静女姝，十年贞不字”之句，感音而作，更和八章。以无益遣有涯，不自知其言之掩抑零乱也。 其四","dynasty":"近现代","author":"龙榆生","text":"忽忆故人天际去。暗数征程，未遽伤迟暮。梦里相思争识路。朦胧月挂江头树。醉折花枝还自语。胡蝶翻飞，知到梁州否。流水一分风后絮。春心历乱归何处。"}