{"id":"1108125","title":"贼臣刘豫挟虏骑犯两淮天子亲总六师出征贼骑摧衄宵遁銮舆既还效杜拾遗作欢喜口号十二首","dynasty":"宋","author":"刘一止","text":"祖宗先德后刑诛，八叶升平振古无。驯致小羌如许黠，五兵虽惨亦时须。闻难君王敢自安，鞭笞貔虎向江干。英谋睿决知谁敌，世祖周宣比并看。杖策初闻桑下谣，氐羌酋长待来朝。而今有酒须相乐，前日忧思骨合销。将相佥谋互往来，一时肝胆绝嫌猜。颇闻追骑三方出，不遣淮壖疋马回。天戮齐东老逆臣，弄兵鼠子尚窥人。乾坤整顿应须早，赋与中原浩荡春。猛将心期箭有神，争前知贼不知身。圣恩令贷签军死，汝是中朝个里人。胡儿驱马意何忙，淮海暄风炫日光。心折关河归不得，而今底处是家乡。六代金陵是帝州，诸侯玉帛等山丘。指挥大匠新宫阙，早晚鸣鞭向石头。胡儿岂敢易江沱，前日谋臣谬讲和。为问奸谀羞死未，较量今者孰为多。红旌白马羽林儿，丝鞚当胸短策垂。归导鸣銮何太喜，腰间金印阿谁知。晓来鼓角动辕门，便觉升平气象存。他日两宫归就养，更看天子父兄尊。东风九市遍开场，梅柳参差近玉堂。应许侍臣俱入贺，捧持春酒寿君王。"}