{"id":"883930","title":"齐天乐 游洞岩记","dynasty":"宋","author":"朱涣","text":"白云封断仙岩路，重重洞门深窈。翠竹笼烟，苍崖溅瀑，古木阴森回抱。坛空不老。锁一片莓苔，几丛莎草。试把桃源，较量风景是谁好。乘鸾人去已久，只今惟有，鹤飞猿啸。树拥香幢，泉敲玉佩，疑是群仙重到。尘氛可笑。久志慕丹台，梦思蓬岛。愿挹英游，细参梨与枣。"}