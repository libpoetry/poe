{"id":"778119","title":"金缕曲·咏时思女有感","dynasty":"清","author":"许禧身","text":"又到炎天际。苦连朝、千丝萦结，柳条空系。翠蝶帘前频起舞，影照蹁跹多丽。且暂慰、思儿深意。镇日倚栏心默默，慨苍生、冻馁营谋利。行无计，实难理。终朝郁郁身如寄。望流云、珠沈信杳，悲怀怎洗。试问金环能慰否，暮境萧条安倚。恨扰攘、尘寰何味。后路茫茫谁可料，奈悲肠、累我难抛弃。情未断，化为泪。"}