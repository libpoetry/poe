{"id":"721330","title":"次朱汉源过长寿四首","dynasty":"明末清初","author":"陈恭尹","text":"小桥池上影，缥缈度群公。竹屋檐楹古，梅花点缀工。潮来松窦暗，茶响石炉红。近岸双鸾立，梳翎向日烘。叶落风时埽，苔枯鹤为芟。垂萝门隐映，攒石路?嵌。过午闻疏磬，凭高见远帆。客衣寒不耐，欲借赵州衫。境寂难为赋，心空不问经。有生同逆旅，大地一邮亭。蝶化依丛薄，鸿飞自渺冥。与君成一笑，顽石也须听。古怀殊旷莽，山色入清眸。近水垂新柳，深冬有绿畴。宿云寒不散，归鸟暮相求。渐听严城角，回车不可留。"}