{"id":"707295","title":"望湘人 归雁","dynasty":"明末清初","author":"王夫之","text":"到君生寒里，寒尽春边，惺惺还自分晓。烟水无涯，关河何处，长是梦魂飞绕。任不归来，也堪信宿，柰他幽悄。尽江南、草长鱼肥，难把寸心灰了。历尽墟烟晚照，更天低月暗，风凄云窅。脉脉自孤征，冷觑垂杨栖鸟。随处生缘，暂时留恋，只爱桃英娇小。问他日、万片秋声，谁领取江天缥渺。"}