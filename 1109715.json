{"id":"1109715","title":"送客不及","dynasty":"宋","author":"刘筠","text":"青门祖帐曙烟微，片席乘流鸟共飞。曲岸马嘶风袅袅，短亭人散柳依依。灞陵目断犹回望，楚水魂销为送归。祇自河梁传怨曲，洛尘千古化征衣。日上旗亭第五重，百壶春酿与谁同。黄山远隔奔霁骑，紫塞孤飞避弋鸿。湘竹几时休染泪，楚旌终日自摇风。此情不及歌杨柳，一尺鱼书万水中。"}