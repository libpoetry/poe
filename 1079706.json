{"id":"1079706","title":"雪夜","dynasty":"宋","author":"吕本中","text":"曹州城南三日雪，半夜疾风吹石裂。先生睡美唤不闻，不信衾裯冷如铁。病妻索火少声韵，稚子哦诗应歌节。残书向人老可爱，旧剑空在磨先缺。未能去寻泉石伴，未用深藏狐兔穴。新正已过今几日，岁事懒复从人说。长江略无千里梦，故人动有十年别。相逢一笑又艰阻，所向端坐成痴绝。城中诸公不相弃，时有妙句扶衰拙。颇知晴意在明日，泥深不怕车轮折。便当脱帽过君家，共放南窗看新月。一杯冻酒君莫辞，预借炎天洗烦热。"}