{"id":"265471","title":"将之燕别弟攒室","dynasty":"清代","author":"方苞","text":"诘旦将戒徒，独步登山冈。泪枯不能落，四顾魂飞扬。往时重暂别，而今轻远行。岂忘岵屺诗，言此裂中肠。死者不可留，何况客异乡。家贫无储蓄，老母甘糟糠。翁性嗜醇醪，客至羞壶觞。所恨尔长逝，出门增恛惶。尔能奉晨昏，细大无遗亡。长兄虽笃谨，不若尔精详。日夕下山去，身世两茫茫。"}