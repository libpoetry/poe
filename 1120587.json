{"id":"1120587","title":"柳梢青","dynasty":"宋","author":"周密","text":"约略春痕。吹香新句，照影清尊。洗尽时妆，效颦西子，不负东昏。金沙旧事休论。尽消得、东风返魂。一段真情，风前孤驿，雪后前村。万雪千霜。禁持不过，玉雪生光。水部情多，杜郎老去，空恼愁肠。天寒野屿空廓。静倚竹、无人自香。一笑相逢，江南江北，竹屋山窗。映水穿篱。新霜微月，小蕊疏枝。几许风流，一声龙竹，半幅鹅溪。江头怅望多时。欲待折、相思寄伊。真色真香，丹青难写，今古无诗。夜鹤惊飞。香浮翠藓，玉点冰枝。古意高风，幽人空谷，静女深帏。芳心自有天知。任醉舞、花边帽敧。最爱孤山，雪初晴后，月未残时。"}