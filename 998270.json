{"id":"998270","title":"捣砧词","dynasty":"宋","author":"龚宗元","text":"星河耿耿寒烟浮，白龙衔月临霜楼。谁家砧弄细腰杵，一声捣破江城秋。双桐老翠堕金井，高低冷逐西风紧。静如秋籁暗穿云，天半惊鸿断斜影。哀音散落愁人耳，何处离情先唤起。长信宫中叶满阶，洞庭湖上波平水。万里征夫眠未成，摇风捣月何丁丁。楚关秦岭有归客，一枕夜长无限情。"}