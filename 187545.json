{"id":"187545","title":"次乐与小儿啖虎脯篇","dynasty":"宋代","author":"刘宰","text":"折臂最小儿，骨聋颡微广。弗说螺蛳步，可以吞大象。那敢谓其然，且幸日稍长。顾似陶家郎，智识殊不爽。强令侍师席，跳踉绕函文。胡能辨滋味，舍鱼取熊掌。但见蔬菓列，攫取如技疗。嘉馈得虎脔，新猎出林莽。对之懒下箸，杀气犹可想。呼儿食之既，睥睨尚来往。饕餮我所羞，跌荡或称赏。服猛岂渠能，过奖谢吾党。深惭如敞帚，有误千金享。"}