{"id":"1122368","title":"韩子师朝路为小人无礼去国再来婺女","dynasty":"宋","author":"姜特立","text":"推敲乍可恕诗客，攘臂岂容遭怒螗。三尺何时尸鼠辈，九霄一日失鹓行。君王拟听尚书履，使者行催相国装。共喜日边归去近，双溪椎鼓下舟航。庭下棠阴七换秋，去思遗爱满东州。当年父老留大尹，今日儿童迎细侯。久别双溪劳梦想，重来八咏识风流。故人再此相逢地，晓出衡门失旧愁。"}