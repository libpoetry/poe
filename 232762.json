{"id":"232762","title":"欧阳琴歌·呜呼个是文忠琴","dynasty":"宋代","author":"周文璞","text":"呜呼个是文忠琴，呜呼此琴今尚存。堂中图书散失尽，留得七弦传子孙。六言自书书在腹，古锦梅花留不得。嗣孙贤者能忍贫，不向豪家博珠玉。初鼓如撼昭陵松，巩原流水青溶溶。三宗龙衮在帝左，曾把钧天赐与公。再鼓似播清颍水，只将漱流肯洗耳。曾苏两生招不来，自写新声付儿子。尧囚山，舜放野，自兹以下不平苦。与君所得妇女谤，此日一洗清万古。小儒昔诵五季传，颇讶春秋体微变。今来再听七弦琴，南薰遗制喜复见。浮云流尽白日逃，何用广陵与离骚。谱成只度欧家曲，秋声赋人庐山高。"}