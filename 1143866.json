{"id":"1143866","title":"喜宾旸再来三桥次旧韵二首","dynasty":"宋末元初","author":"方回","text":"拟撩社瓮共治聋，难向春泥觅雁踪。每叹寄书多不达，孰知行役巧相逢。道衣染褐惊新制，醉鼻添皻失老容。尽日携儿往何处，归途灯暗夜鸣钟。城头霜树回春色，楼下冰河动水纹。联步即堪同拾翠，分携犹记欲书云。祝摩肤发终须尽，质粥书衣尚可醺。彼我相㰞两难判，未知百世果谁闻。"}