{"id":"1121079","title":"寄紫微高侍郎三首","dynasty":"宋","author":"岳珂","text":"去年紫塞两相望，公在齐安我武昌。秋晏车箱访流马，夜深弧矢看天狼。不辞目断传烽堠，尚忆螯持共酒觞。今日区区话鹏鴳，图南应是叹榆枋。人生忧患偶同时，曾见惊尘傍紫微。坡老鹘巢尚堪俯，周郎羽扇想重挥。望风自绝胡南牧，齧雪应迟使北归。从此青油欠筹画，上方虚己听宵衣。力劳效寡是穷途，赠策无人生大愚。三刖尚迷藏椟宝，六街几误脱巾呼。味言已转廷中毂，归兴难忘陇上锄。欲问死生何许是，紫烟浮处认香炉。"}