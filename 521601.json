{"id":"521601","title":"定庵用东坡过清虚堂韵重赠奉和","dynasty":"明","author":"顾清","text":"江头凫鹥踏晴沙，江岸黄蜂喧早衙。行人倚棹不忍发，红旗罥落樱桃花。十年京华足乡梦，麻绖被体方还家。沈悲结痛无与愬，夜啼愧杀城头鸦。紬书有诏不得住，彤管中夜飞金葩。忆君恋土肠万结，短发几对残灯爬。明晨复当拜公别，何异渴吻思龙茶。赠言珍重灿珠玉，不知驽马空鞭挝。端明退居乡俗美，安石不起苍生嗟。祝公眉寿强饮食，慎勿高想淩青霞。"}