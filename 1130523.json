{"id":"1130523","title":"元夔以诗留别用韵示之","dynasty":"宋","author":"韩元吉","text":"密竹疏松一水边，高舂自占曲肱眠。心如古井真无浪，迹似寒灰岂复然。舌在未应甘寂寞，地偏犹可小回旋。春风又绿池塘草，清梦从今只惠连。渊明绕屋树扶疏，大似蓬蒿仲蔚居。老矣强营三径菊，閒来未厌五车书。诗成叹我同招隐，赋就须君敌子虚。努力青云家世事，他年簪笔待严徐。"}