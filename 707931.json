{"id":"707931","title":"念奴娇 其二 送家光禄兄北上","dynasty":"明末清初","author":"梁清标","text":"西山荐爽，堪拄笏飘坠，井梧一叶。门外骊驹争祖道，分序雁行南北。十载亲闱，两悲风木，种种颠毛白。老成高卧，静看车马心折。正逢乞巧针楼，天孙会合，惆怅人间别。主圣时清须一出，岂得久淹泉石。事了拂衣，功成身退，早遂渔樵业。雕邱无恙，韩溪同泛烟月。"}