{"id":"996577","title":"戏赠陈季张","dynasty":"宋","author":"黄庭坚","text":"气清语不凡，郭与陈季优。季子有美质，明月悬高秋。词谈贯百家，炙毂出膏油。放声寄大块，肆情无去留。方圆付自尔，规矩为疮疣。当其说荒唐，众口莫能咻。书案鼠篆尘，衔蔬满床头。居不省家舍，那问犬马牛。吾尝观圣人，与世为献酬。道通众人行，智欲万物周。微言观季子，颇亦有意不。季子捧腹笑，吾岂搢绅囚。我将乘扶摇，南与大鹏游。相羊九万里，厌则下沧洲。黄子失所答，如耕不能耰。井蛙延海鳖，乐事擅一邱。束牲盟伯夷，固自取揶揄。无心以触物，爱子如虚舟。维楫苟不存，倾覆当谁尤。尚思济来者，非但自为谋。"}