{"id":"279437","title":"昼锦堂·题冶春图","dynasty":"现代","author":"周岸登","text":"柳眼颦轻，花须粉重，百六时序侵寻。饾饤踏青天气，半杂晴阴。鸾捎游丝飞絮软，燕扶婪尾湿红深。愁临镜，才画远山，无端又上眉心。香沁。兰径悄，莲印浅，丛头淹渍泥金。可惜鸳鸯裙衩，绣样谁临。牡丹羞落争相比，海棠娇亸不胜簪。慵归去，弹向琐窗瑶瑟，怨也难任。"}