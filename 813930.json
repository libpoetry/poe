{"id":"813930","title":"忆江南·辛巳清明","dynasty":"清","author":"陆震","text":"清明节，回首望先茔。合抱树皆经水拔，一抔土欲与田平。念此最伤神。清明节，犹是峭寒时。燕子来从前日早，梨花开较去年迟。门闭雨丝丝。清明节，僻县也人忙。十里红裙山子庙，一船春酒郭家庄。处处菜花香。清明节，布谷已先鸣。小县人饥思乐岁，平畴雨足好春耕。水旱莫相惊。"}