{"id":"764665","title":"云仙引 寿王鄂叔进士","dynasty":"清","author":"毛奇龄","text":"兰渚亭边，莲河桥畔，高门乍启朝阳。单绂绕，彩云翔。云是揽予初度，争献仙人九酝觞。何限才名，今才四十，江左王郎。宫衣试着来长。有花下、新裁小乐章。回首京华，难兄执戟，同是东方。待补山公，正当典簿，努力功名看未央。他日乌衣，黑头还聚，重醉秋光。"}