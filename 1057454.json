{"id":"1057454","title":"有诏遣移局实录院因成古诗奉别同舍学士诸公聊佐一笑","dynasty":"宋","author":"刘弇","text":"春秋谨严书，百史兹考信。晚周驾而东，弱鲁犹足训。低昂心权衡，与夺管肤寸。包罗三八祀，诬始盖其慎。一言开惨舒，九地回斧衮。密虽异鲲鲕，宽亦漏鲸蜃。奸魂负芒羞，忠骨盖棺奋。肉角死西郊，风味一朝尽。千秋圣人经，寂寞风雨烬。三子豪未除，巧语终不近。早时迁固俦，雄誇掠秋隼。斧凿谢前规，沙场出孤骏。森严虽时乏，犹足傲拘窘。黠儿何厚诬，乞米诳髫龀。至今汗青手，缩袖赍痛愤。此道竟寂寥，斯文有遗恨。于皇宋七世，辉赫到禹舜。起?下祥祉，郁穆起声闻。载祀盈十六，铲涤无垢衅。斯民被醇和，沦浃酣九酝。冠剑趋夔皋，戈鋋老廉蔺。君臣不朽计，邈与事功运。龙催鼎湖去，墨燥螭凹润。际会风云收，刀尺光景迅。胚腪归太史，承乏乃顽钝。诏遣陪青箱，随宜课程趁。攀缘赤霄堮，飒洒尘土鬓。嗟我佁儗人，机杼终不韵。早负江湖心，晚繇道山进。幺么亦胡为，陪蹑滥英俊。扪奎星辰逼，飞辩球琳振。计工蠹鱼上，三载真一瞬。今者联结束，如发千里轫。鹪鹩巢新林，末似枯枝稳。赪鲤定自劳，何取名赤鲩。酒徒谢知章，诗敌抛何逊。徒劳门户成，惭愧上车问。犹幸亲切连，勿负时通讯。"}