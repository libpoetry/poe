{"id":"605953","title":"寿母行为倪明府作","dynasty":"明","author":"卢龙云","text":"宝婺江边婺影悬，仙华白鹿女中仙。燕喜堂前歌寿母，忘忧阶下乐长年。忆昔公车初召对，十月征衣寒朔吹。不嫌游子道路遥，自许高堂钟釜在。曲江宴罢试分符，百里花光溢海隅。熊丸已幸成慈训，乌哺偏能念母劬。爱日春晖多受祉，瞻云岭峤嘉能子。瑶池青鸟信常通，金阙紫鸾恩具迩。行看锦绶贲鱼轩，佩玉鸣珈自兹始。"}