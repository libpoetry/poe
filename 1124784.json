{"id":"1124784","title":"哭彦规","dynasty":"宋","author":"徐积","text":"已矣哀哉死有终，青衫就木未为穷。义如有枉荣斯辱，事苟无邪蹇胜通。力致全丧关右帅，泣寻孤榇郭西翁。精神入梦非生及，使我低颜愧古风。初余视子发垂肩，及至成童便耸然。忧患缠来成白颔，声名随去入黄泉。孤甥见恤情非浅，暴骨收藏义可传。多少文章零落尽，朝廷何处访遗编。与君相得久忘言，晚更倾肠共豁然。刬尽丘陵平作路，决开沟浍合为川。古人刎颈终相杀，世俗操心爱胁肩。六十老翁能有几，却寻旧友向黄泉。有时半日两敲门，语罢南窗坐北轩。意外得文哀绝笔，理中论事酷能言。须知是物非无本，若论斯人自有源。不蹈不袭真所性，洪河自古出昆崙。青衫伴我情弥重，白首期君事忽乖。天下若教俱好义，道傍安得有遗骸。且将绵盖孤儿寝，谁折荆为稚女钗。吟至此篇还索酒，更持姜桂坐寒斋。我诵千涛喷雪诗，急提笔去写僧扉。碧芦阴处评文坐，黄菊花时载酒随。老丈为儿亲送药，衰翁赖子少呼医。最是秦中葬枯骨，不须铭墓只镌肌。"}