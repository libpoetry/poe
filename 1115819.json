{"id":"1115819","title":"感秋五首","dynasty":"宋","author":"杨万里","text":"昨扇犹午携，今裳觉晨单。起来且复卧，未敢窥柴关。不知病至此，为复老使然。平生性刚燥，畏热长喜寒。念昔忝乡赋，践雪诣春官。布褐背不纩，芒鞋茧且穿。长亭夜濯足，吹灯呻故编。买酒破孤闷，浩歌殷屋椽。何曾悲廪秋，山棱耸臞肩。秋风吹我髓，秋露滴我肝。我欲与秋敌，秋先令我酸。叹息复叹息，谁是长少年。盥漱已云毕，危坐正冠衣。揽镜忽见我，不识我为谁。自倚身尚强，不悟年已衰。举头视嘉木，向人惨无姿。我欲诉渠老，渠乃怀秋悲。木悲不解饮，瑟瑟声怨咨。我且呼曲生，细细斟酌之。我醉不知我，更知春秋为。隤照趣夕黯，孤灯启宵明。老夫倦欲睡，似醉复如醒。寸心无寸恨，坦如江海清。秋蛩何为者，四面作怨声。凄恻竟未已，抑扬殊不平。切切百千语，递递三四更。绕砌寻不得，静坐复争鸣。有口汝自苦，我醉不汝听。秋晓寒可忍，秋夕永难度。青灯照书册，两眼如隔雾。掩卷却孤坐，块然与谁语。倒卧卧不得，起行行无处。屋角忽生明，山月到庭户。似怜幽独人，深夜约清晤。我吟月解听，月转我亦步。何必更读书，且与月联句。平生畏长夏，一念愿清秋。如何遇秋至，不喜却成愁。书册秋可读，诗句秋可搜。永夜宜痛饮，旷野宜远游。江南万山川，一夕入寸眸。请办双行缠，何处无一丘。"}