{"id":"1250687","title":"十二月二十一日同堵无傲朱伯言郭公葵过西湖至南屏山明日予将渡江东归赋此留别","dynasty":"元末明初","author":"王祎","text":"北风有馀凄，众卉无留芬。寥寥湖山际，清游接欢欣。嗟我二三子，平生历多辛。天道谅非远，如何久邅迍。幸兹稍憩息，颇觉忘趍奔。感今长慨积，道旧郁怀伸。世情日已变，友谊古所敦。岁晏各自爱，毋徒惜临分。"}