{"id":"187532","title":"再韵谢和章","dynasty":"宋代","author":"刘宰","text":"公诗沧海生明月，草木光辉涯不竭。仆如拙匠运斧斤，颜汗淋漓指流血。心知短绠难汲深，拱把之木无繁队。风雅堕地几千祀，牢落荒林鸣络纬。眼明纸上走虬龙，古锦囊中新奏功。搜奇往往魑魁泣，穷高不碍天门重。鹏飞羊角三万里，笔势翩翩有如此。渠侬辟易虎负嵎，公独从容禹行水。端由万卷胸中在，左右寻源无不会。诗坛独上四无人，鸟兔驱车天倚盖。曹刘沈谢不支吾，险何间隔孙山外。池塘不梦春草青，愚生已分老田塍。县榻空烦礼徐穉，一笑相逢俄隔岁。不辞入府异庞公，祗恐言诗非木赐。朝来好语日边傅，大惠宁许一州专。诏书络绎催朝天，紫薇帝庭领列仙。钓船已入酒圣手，清风一枕无何有。遮留当道拥车轮，尚能唤起随邦人。"}