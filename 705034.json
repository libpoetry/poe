{"id":"705034","title":"重过钓台二首","dynasty":"明","author":"霍韬","text":"古人穷达岂身谋，大舜也陪鹿豕游。突见夷齐对汤武，错描箕颍高巢由。若知饥溺共天下，肯控崔嵬兀敝裘。后世只看名利重，却安渠渎逊清流。中行孔老叹当年，算到先生合是贤。云锁钓矶擎老鹤，水煎腐鼠窥饥鸾。未须申脚动星象，只借清风助化弦。宇宙着身谁立极，古祠松下共忘言。"}