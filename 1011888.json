{"id":"1011888","title":"偈颂三十首 其二十九","dynasty":"宋","author":"释印肃","text":"腊月三十夜，髑髅自相骂。阎老索饭钱，汝等怕不怕。龟毛敲兔角，五彩虚空画。正当恁么时，摩尼谁著价。大年初一日，道闲却成急。自拜梦中人，妄想从谁立。唯我知不知，今古希相识。张三李四歌，草木空祇揖。日月转眼睛，历劫不曾停。三贤与十圣，枉费苦精神。常思达磨老，九年守少林。如今意不尽，瓦砾即真金。"}