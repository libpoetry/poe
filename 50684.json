{"id":"50684","title":"白茅顾氏种荔核成树有感","dynasty":"明代","author":"沈周","text":"人传顾家园，近有闽荔栽。始闻漫竦企，果否两莫裁。闽吴地殊悬，此物胡来哉。彼此气各偏，炎寒亦难谐。淮南不宜橘，冀北不宜梅。物固产不通，性与土相乖。耳目自为仇，于怀日徘徊。问讯昨走奴，已遣仍虑诒。及返有所挟，么枝叶蓑蓑。叶次缀小蕾，含黄未成开。事固有变理，执常哂吴呆。兼能述所致，妄瘗核偶荄。今本已拱把，森然畅条枚。去岁实垂成，筜落惜玫瑰。根气恐未充，加培如保孩。紫苞已在眼，香甘早流腮。老夫喟有此，南气其北来。先从草木见，造化有胚胎。厥初限荒服，难与玉食偕。渐虞道里近，有以滋味媒。置堠当未免，又见飞尘灰。"}