{"id":"1121005","title":"病中有感四首","dynasty":"宋","author":"岳珂","text":"攲枕目双炯，触屏肠九回。玉虫迷眩雾，银鹿伴饥雷。清梦虽惊隔，丹心未猝灰。青萍聊把玩，尘匣为谁开。一载为官忧，文书每压头。枕铃常警夜，筑甬更惊秋。倦岂因心至，閒常与病谋。息肩仅旬耳，二竖欲何求。秋近夜初长，开窗病骨凉。心惊嫠妇叹，肘系越人方。动帐风侵几，窥檐月在床。呼僮然粥鼎，我欲待晨光。积病渐成衰，情知老见欺。眵昏先掩卷，肩竦不关诗。行圃须人助，登楼怯步迟。经年早知倦，况复隔年时。"}