{"id":"703649","title":"悼旋庵湛都寺六首","dynasty":"明","author":"释函是","text":"不敢为人累，心孤意自阑。谊衰知道丧，时迈觉情寒。社燕辞霜白，秋鸿叫树丹。每因朝露委，都作暮龄看。华陀不可学，把药泣涟洏。尽意起遥夜，论心限此时。达生嫌世薄，问卜爱人痴。门外西风急，披襟信步迟。人情今古尽，夕月与朝烟。好客常终日，挥金信一拳。岂堪分水乳，容易论因缘。已矣真风邈，予当远石泉。万里秋山好，凋零逼岁除。晴空填翠黛，碧汉挂蟾蜍。草树无常色，光辉亦暂舒。悠悠尘世里，谁独爱吾庐。行业人天重，因缘吾道轻。庄生宁厌死，尚子欲如生。易引丹霄步，难辞荆棘行。洪波鼓冥壑，长人亦自惊。色声情易尽，来往梦难消。眼见浮沤幻，生当识浪娇。莫嫌千仞壑，珍重一梢瓢。与尔他生别，应防独木桥。"}