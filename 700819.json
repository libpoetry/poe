{"id":"700819","title":"南游八首","dynasty":"明","author":"曹于汴","text":"庐山面目何为真，我来问取山头人。山人住惯等平地，脉脉无言锄白云。为观瀑布登高阁，悬流百仞空中落。山僧不见雪花飞，指点岩头说旱涸。文殊台上惟月明，水中有石声铿鍧。这番公案凭谁剖，还是石声是水声。白鹿无踪古洞幽，仍登绝岭豁双眸。紫阳笑指条山曲，一样淙淙涌碧流。千丈神妖繫铁柱，年来逃向灵台住。凭遣千兵擒不来，不持寸刃驱将去。一溪绿水一林松，五柳先生宅此中。天遣生成晋处士，非将饥饿博高踪。佛子金身三丈五，袒肩垂手观下去。莫怪当年著眼高，等閒岂识群生苦。访仙台上石崔嵬，人道餐霞去不回。果向深山更深处，温良何故进丹来。"}