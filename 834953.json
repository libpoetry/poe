{"id":"834953","title":"满庭芳 春晚客居，感悼自遣","dynasty":"清末民国初","author":"何振岱","text":"欲暝层阴，无欢孤我，客居早掩重门。楝花风峭，如梦过残春。一晌支颐念往，梨花雨、摇荡芳魂。些微淡，如人瘦减，却是旧灯痕。前尘。都撇了，药烟病榻，粉泪罗巾。尽淘愁刬恨，总是酸辛。漫信寻常燕子，能商略、别后黄昏。空惆怅，青琴驷雾，琼岛杳灵真。"}