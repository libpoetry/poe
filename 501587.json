{"id":"501587","title":"题溪声月色图","dynasty":"明","author":"林弼","text":"人间无价双白璧，月色溪声共寒碧。暮云卷翳天茫茫，秋水生波风瑟瑟。道人兴与庾公高，扁舟载月凌云涛。洞箫赤壁漫呜咽，琵琶浔水空啾嘈。何如二美足观听，锵锵鸣璆挂明镜。潺湲可洗巢父心，婵娟解照潘郎鬓。一机石动鸥鹭间，渍景却向图中看。晴窗为君一披拂，耳根眼睫生秋寒。我生江海归未得，山月溪风总相识。明当重赋招隐翁，从子蓝桥访仙迹。"}