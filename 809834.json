{"id":"809834","title":"去岁八九月雨最多民间俗说封地雨故一冬少雪犹可支持自交立春复不见云所以望雨甚殷昨晚密云四起夜深甘霖即霈田间老幼无不举手加额欢声载道朕以民食为天喜均一体故赋七言近体以示群臣","dynasty":"清","author":"玄烨","text":"吟咏由来喜雨多，久晴喜雨更如何。天心即是民心感，海甸应同畿甸歌。立政刚柔符造化，体仁宽裕得人和。两间物理原难尽，勿入浮诗曲士科。"}