{"id":"837615","title":"还京乐·宫桥夕眺，和次公","dynasty":"清末民国初","author":"李岳瑞","text":"禁钟定、一带青芜，翠陌知谁主。对绮波红霁，镜奁碧展，閒鸥来去。殢怨蛾愁髻，珠帘桁隔西山雨。凝望里、宫柳倦舞，低鬟凄楚。渐灵坛暮。傍红墙、松桧参天，黛色年年，应省恨绪。龙池旧月多情，最销魂、画船箫鼓。抚朱阑，看砌蝶，双飞城乌万羽。紫鳦秋来客，依依还睇归路。"}