{"id":"266478","title":"喜迁莺·祝赠","dynasty":"清代","author":"毛奇龄","text":"锦堂清昼，恰瑶盏传来，玉荷开后。齐岱基祥，甫侯嗣懿，盛世相君遗胄。皇览揆予初度，看綵凤翔云岫。况世载，有千金一字，国门之购。前侑歌缓处，脆板清丝，花下排红豆。竹秀联吟，波流送羽，觞咏兰亭依旧。当日醉乡何在，教好女揄长袖。恐有客，饮淳于一石，与君为寿。"}