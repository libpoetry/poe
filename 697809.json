{"id":"697809","title":"题画","dynasty":"明","author":"胡奎","text":"一溪月色梨花白，醉卧船窗梦未醒。记得洞庭湖上过，夜凉吹笛唤龙听。西塞山前一钓丝，此情唯有白鸥知。黄尘不上矶边石，坐到风恬浪静时。白龙潭上雨初过，鸭嘴滩前秋水多。安得仙人绿玉杖，月明来和紫芝歌。一重一崦小亭台，雨洗山容翠不开。燕寝昼长铃阁静，青天飞下白云来。筑得茅堂远世纷，北山无及更移文。一株松下茶烟起，直过前山化白云。"}