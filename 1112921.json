{"id":"1112921","title":"仲钦寄民为重斋诗和答","dynasty":"宋","author":"张孝祥","text":"斋中寒日影珑葱，斋外参天十八公。二十四州民乐否，莫教一物怨途穷。玉节南来两使星，埋轮折槛有家声。不嫌斋榜民为重，去国当时一叶轻。德意丁宁到绿林，都捐刀剑作齐民。皇华入奏天颜喜，趁得朝元第四春。行边使者几时回，寄我清风欲满怀。已把十诗镌乐石，为公满意落新斋。蛮烟瘴雨侵行李，每向南云有所思。定自为民忘涉险，请君细读寄来诗。"}