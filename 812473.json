{"id":"812473","title":"寺中偶述","dynasty":"清","author":"邢昉","text":"离家百务止，动息颇无碍。力作渐不稀，近寺鹜僧辈。睹此众人劳，省躬日至再。新麦仅两畦，信至劝归刈。喜霁昨意真，身动如一债。汗漫理不饱，一往有微赖。穰穰非我情，崩迫亦时有。自此数旬内，安闲庶无负。湖中鸟若帆，恍惚过眼后。寓目尽冥旷，日得计所受。自知关福力，无福焉敢狃。惟有常忍饥，不为神所咎。"}