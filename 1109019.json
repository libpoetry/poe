{"id":"1109019","title":"端嘉杂诗二十首","dynasty":"宋","author":"刘克庄","text":"幅裂常包割地羞，扫平忽雪戴天雠。穹庐已蹀完颜血，露布新函守绪头。闻说关河唾掌收，拟为跛子看花游。可怜逸少兴公辈，说著中原得许愁。由北图南有混并，自南取北费经营。从今束起书生论，啖饭看人致太平。不及生前见虏亡，放翁易箦愤堂堂。遥知小陆羞时荐，定告王师入洛阳。少年意气慕横行，不觉蹉跎过一生。便脱深衣笼窄袖，去参留守看东京。巩洛山川几过兵，汉家初遣使修陵。可无神物呵豺虎，直护香烟到柏城。苌尤桀点于坚者，勒固奸雄奈虎何。剩制赭袍添曲盖，中原假帝不胜多。鞠躬解作华人语，辫发来持虏帐书。祇合索绹牵畜狗，不烦伐鼓享鶢鶋。倴僝将军约早回，楚材相国更频催。江东将相真如虎，去报胡雏莫过来。全众回军未可非，反旗鸣鼓亦兵机。不知三帅扬鞭际，谁为君王殿后归。势穷斯变变斯通，局面初更便不同。西北怕他小老子，东南有个太平翁。一番旗鼓建行台，勇者投躯富辇财。边将不消横草战，国王祇要撒花回。不妨割肉喂豺狼，和约依然堕渺茫。未必与吾盟夹谷，且须防彼劫平凉。蠲除一倍台符下，权借三分督檄传。赖已夺麾耕垄上，不然伏锧徇军前。说向丁男与小姑，各勤耕织了军需。莫教塞北同文轨，却为江南减赋输。胡来如鬼去如风，哨骑何曾待枣红。岘首一春无使至，兴元六月在围中。拥旄佩印各荣华，已贵无官可复加。若不扫门丞相府，必曾养马侍中家。苏卫灭胡同拜爵，裴韩平蔡亦联镳。祇今光范门前客，太半河阳幕下寮。元子置人防壁后，穰侯搜客到车中。鸩杯定不疑羊傅，匕首何曾害魏公。秺侯世世袭蝉冠，庾氏人人筑将坛。但见门中俱贵盛，谁怜陛下最孤寒。"}