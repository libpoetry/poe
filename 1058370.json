{"id":"1058370","title":"李光道见过赠诗","dynasty":"宋","author":"华镇","text":"高槐上拂青天面，枝疏不得惊禽恋。槐下官曹何冷落，去马来牛色多倦。春风绿杨暗虚室，秋雨苍苔锁深院。三见墙头梅子花，一字不画尘侵砚。宛如太古两相忘，况复飞盖追游宴。有时独咏西园诗，想像清风情眷眷。门前忽报华轩过，邂逅开怀如昔见。目击便嗟相得晚，更仆清谈尽黄卷。顾我迂疏何所取，似君秀颖乃可羡。少壮应须努力时，人间岁月如流电。"}