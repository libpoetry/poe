{"id":"996601","title":"次韵子瞻送顾子敦河北都运二首 其一","dynasty":"宋","author":"黄庭坚","text":"儒者给事中，顾公甚魁伟。经明往行河，商略颇应史。劳人又费乏，国计安能已。成功渠有命，得人斯可喜。似闻阻饥馀，恶少惊邑里。启钥探珠金，夺怀取姝美。部中十盗发，一二书奏纸。西连魏三河，东尽齐四履。此岂小事哉，何但行治水。使民皆农桑，乃是真儒耳。"}