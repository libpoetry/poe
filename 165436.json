{"id":"165436","title":"送刘景文两浙西路都监","dynasty":"宋代","author":"晁补之","text":"刘侯八尺力如虎，遣守黄河千里堤。闭门寒郊似深隐，虫响秋巷墙悬梨。我官北门四换岁，访饮屡过城濠西。雁飞不到建章阙，欲往何异车无輗。诗篇惊人众侧耳，蚤有高誉无卑栖。诏绥兵马吴八郡，画船下汴光生蜺。西湖灵隐天下冠，幽人释子多招提。松林竹坞我行地，拂拭定有尘埃题。山堂清酒小泥赤，吴歌白纻双蛾低。少年放意入云水，只今块坐愁冠笄。君行日夜向佳景，洞庭霜落羞鰅夷。莫夸能饭便鞍马，闽琛海赆通蛮溪。时平游宦行乐耳，属有佳客须频携。明年我亦丐一邑，扁舟江上随凫鹥。"}