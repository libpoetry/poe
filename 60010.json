{"id":"60010","title":"送金侍御巡按云南便道省亲","dynasty":"明代","author":"罗玘","text":"莺花画春空，骢马行利阆。间关度鸟道，猛欲铲叠嶂。云开蜀山高，星宿夜依傍。望云望父母，更在星宿上。有身愿如鸟，插羽学飞扬。挥戈退白日，一口纷百饷。人言肝是铁，肯换鸠作杖。王事有期程，饮冰觉心怏。驱车出门去，惝恍迷所向。如逢点苍山，更上山顶望。"}