{"id":"692641","title":"为周石潭先生作八首 小赤壁","dynasty":"明","author":"杨起元","text":"寰宇未尝大，赤壁那独小。都在吾目中，吾更在目表。杖藜过桥西，高丘松色碧。一路登陟倦，暂憩松下石。牵牛入谷口，云迷不知处。放牛牛自行，随牛行处去。浅蓬深隐竹，竹影随日侧。睡醒日午来，觅影不可得。沙际明月上，光彩如朝暾。良朋适不至，独立无与论。鱼乐吾亦乐，其如网罟频。渊深饵不取，百尺虚垂纶。渡水西岸去，小洞仅容膝。仰视天上云，片片洞口出。遥想柏树下，结茅已成字。定有素心人，岁晚此相聚。"}