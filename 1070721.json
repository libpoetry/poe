{"id":"1070721","title":"绍圣中苏公内翰谪居儋耳尝与军使张中游黎氏园爱其水木之胜劝坐客醵钱作堂黎氏名子云因用扬雄故事名其堂曰载酒予始至儋与琼士魏安石杖策访之退作二诗","dynasty":"宋","author":"李光","text":"何年老扬雄，寄此十亩园。年深草木荒，杖策谁叩门。缅怀东坡老，陈迹记旧痕。空馀载酒堂，往事孰与论。黄柑与丹荔，不受瘴雾昏。邦人时馈奠，一笑空罍尊。"}