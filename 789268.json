{"id":"789268","title":"摸鱼儿","dynasty":"清","author":"王策","text":"镇东南、前朝神器，何年飞向龙苑。天吴碎胆冯夷走，日夜鬼愁神怨。群帝宴。敕鳌送鲸扶，万鲎擎帆扇。天风浩远。竟横截崩涛，平掀沙角，还卧古苔藓。当初铸，曾费千夫曳辇。沧桑劫后重见。头衔赐出将军贵，可惜归来岁晚。惊著眼。嵌岁月崇祯，斑驳金书浅。天阴人断。约晋陌铜驼，汉宫仙掌，相对说遗憾。"}