{"id":"1063692","title":"次韵超然送照上人归东吴","dynasty":"宋","author":"释德洪","text":"萧寺霜晴日初吐，曦光烟翠横深坞。经行迟立望吴山，气势飞翔争入楚。山中有客冰雪姿，十年不听吴邦鼓。忽然曳杖出山去，安禅后夜知何处。石龛看月莫降龙，栗林暮过应冲虎。此生聚散等浮云，可怜俯仰成今古。吴江一色成琉璃，有寺正临江上住。他年法眼照人天，赠诗记取南州祖。"}