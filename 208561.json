{"id":"208561","title":"章质夫帅广时以酒六壶寄东坡於惠州书到而酒","dynasty":"宋代","author":"朱翌","text":"西枢镇番禺，绍圣之初年。覆露落南人，雅意极周旋。六尊南海春，万里罗浮仙。先生洗破觥，使者张空拳。五十有六字，至今星斗悬。君持泽国节，我赋囚山篇。欣然故事修，要使家法传。礼等百牢我，情均一觞天。夜来灯有花，不忧爨无烟。但恨语无味，何以追昔贤。"}