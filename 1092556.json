{"id":"1092556","title":"辛丑大水","dynasty":"宋","author":"曾丰","text":"天公哀此生人苦，潸然出涕洒下土。五昼五夜涕不已，平陆成河山作渚。是方为邑本洼下，今者之变顷未睹。何止人家水半扉，或压或溺遍处所。居家老稚几为鱼，夜乘一叶投山坞。虽知此邦祸可免，颇念吾庐攲莫拄。朝登山巅聊放目，流尸蔽江可胜数。何处奔洪之所挤，一旦至斯辜非汝。天公用是涕愈流，阳侯正自喜且舞。我愿天公且收涕，忧之反伤亦奚补。但令老眼开日月，苍生自然得安堵。"}