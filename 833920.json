{"id":"833920","title":"三姝媚 泛秦淮，和二窗韵","dynasty":"清末民国初","author":"易顺鼎","text":"红楼过第几。唤乌篷寻秋，十三楼际。送了斜阳，怪画船都带，水情烟思。白雨跳珠，惊阵阵鸳鸯飞起。一曲鸥波，照影曾经，六朝才子。慵傍疏帘丁字。任隔舫吹来，鬓边花气。粉怨金愁，满天飘泊，暮霞如绮。眉月窥窗，知道我凄凉情事。葬尽春魂，不信青溪没底。"}