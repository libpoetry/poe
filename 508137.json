{"id":"508137","title":"听琴","dynasty":"明","author":"李贤（原德","text":"银河耿耿月华凉，有客坐对琴一张。金徽玉轸联辉光，拂髯举指弹清商。漆园春梦蝶飞扬，花底嗈嗈双凤凰。碧霄嘹唳孤鹤翔，四壁唧唧鸣寒螀。呜咽流泉出涧忙，万壑爽籁发笙簧。古戍悲角晓带霜，洞庭秋涨波茫茫。巴峡惊湍激石礓，突然铁骑鸣刀枪。长堤柳絮随颠狂，珠林石鼎沸兰汤。雪花六出纷呈祥，平沙雁落满江乡。喧啾百鸟忽轩昂，下流奔急见飞航。高峰瀑布千尺强，雷电交作雨霈霶。挺然松竹共苍苍，壮哉不屈百鍊钢。引雏江燕语危樯，梧桐飘叶堕银床。幽谷丛兰自芬芳，八鸾云汉声锵锵。离骚忠愤志堪伤，孤臣孽子意相将。在陈绝粮兴慨慷，演易羑里忧思长。肃然环佩步岩廊，关关鸠鸟在洲傍。触目感雉飞来双，恸回命短沾衣裳。英雄盖世归剑芒，三命益恭走循墙。圣谟洋洋嘉言彰，虞廷赓歌际明良。千载遗音幸不亡，岂云冰炭置人肠。栖鸾之桐出峄阳，法象天地圆与方。昔闻孔子学师襄，杏坛函丈日徜徉。爨下焦尾声琅琅，知音争似蔡中郎。正声感我尘虑忘，蔼然和气在中央。烦君为我收锦囊，来日还销一瓣香。"}