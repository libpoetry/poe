{"id":"1089309","title":"次韵陈大用分韵得对字","dynasty":"宋","author":"许及之","text":"离群易兴怀，会面即忻对。兹岂非人情，况复是吾辈。稍稍不晤语，毣毣已心愦。世态炎复凉，画事素先缋。馀子纷珷玞，良友抵珍琲。仲方真小难，煮糜是所爱。有作窥古淡，如女洗妆黛。亦尝和宫徵，惜不听环佩。是举终当了，此事可使废。转庵传分韵，容成忆同载。肝胆徒轮囷，酬酢任瑕类。"}