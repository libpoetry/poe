{"id":"744046","title":"寄题步武嘉祥学署迟月楼","dynasty":"清","author":"王烻","text":"沈沈郁郁天正青，牢牢落落三五星。荒城早闭寒悄悄，乱山丛矗深冥冥。苍玉虬蟠成大玦，楼开正对东南缺。弟子燕息帷自下，先生坐瞑烛不艺。瞥眼长空生白毫，晶莹澈骨寒侵毛。常仪按辔蓄气势，并力一涌飞凌霄。顽云轇轕顿离脱，攒峰赑屃争擎高。银阙瑶台现突兀，霓旌羽葆来游遨。神仙好此果非妄，岂有枣脯能相招。先生永夜常独寤，清辉应为先生驻。何似明湖桥上酒垆边，醉眸看倚华山树。"}