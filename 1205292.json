{"id":"1205292","title":"木兰花慢 和黄一峰闻筝","dynasty":"元","author":"张雨","text":"尽弹筝仕女，会银甲，骤冰弦。看蝉影僛僛，莺声历历，鸿阵翩翩。哀音暮年多感，柰对花、对酒更闻鹃。却恐乘云飞去，缠头袅住非烟。乌丝缀谱倩陈玄。雅调为谁传。嗟江上峰青，湘皋木落，与挟飞仙。正须丝竹陶写，尽胜渠、槌拍事枯禅。莫负金尊皓月，难留锦瑟华年。"}