{"id":"925047","title":"颍川城东野老","dynasty":"宋","author":"苏辙","text":"我归颍川无故人，城东野老须如银。少年椎埋起黄尘，晚岁折节依仙真。走如麇鹿人莫亲，呼来上堂饮清樽。踞床闭目略频伸，指我黄河出昆崙。东流入海还天津，沐浴周遍才逡巡。婴儿跏趺乘日轮，脱身游戏走四邻。逢人不告非自珍，许我已老知闭门。东朝太行款真君，告我不返游峨岷。还家一舍卧不晨，阖棺空空但衣巾。平生自言师洞宾，嗟世贱目贵所闻。"}