{"id":"1223896","title":"题蒙庵为黄石谷赋","dynasty":"元","author":"虞集","text":"东南有高丘，下临万家邑。汪洋浃春润，沃衍盛秋入。群山若浪波，起伏翠重袭。灵运好奇险，高平罕相及。幽人园绮间，周览度原隰。随山导清泉，积石拾层级。结庵以蒙名，果行信所执。良时一来游，朔月九交十。门当星斗高，陇卧风雨湿。一川灯火归，宾从杂车笠。登高愧能赋，腾身竦山立。"}