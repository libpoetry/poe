{"id":"861611","title":"纸被行","dynasty":"宋","author":"王炎","text":"瑶姬不触麒麟红，金壶潋滟琥珀浓。狐裘公子喜夜永，杯行暖玉烦春葱。檐头雪花大如掌，洞房但觉春融融。岂知有客方贪睡，漏尽更阑不能寐。花红玉白不相随，赖有楮生为伴侣。生家住处近麻姑，亦能幻出冰肌肤。绝嫌墨客蝇头污，懒入官黄藏蠹鱼。宁随人意任舒卷，虽则软美非脂韦。风姨霜女皆退舍，稍觉和气生氍毹。梅花破雪催寒去，春回人向花前醉。女郎雾縠试轻衫，至此失时因坐废。绿槐影底夏日长，人间只要一味凉。青奴元自不妩媚，居然负恃能专房。秋风一夜来消息，又却见渠先弃掷。冬来复挽楮生归，属付苍头轻拂拭。用则铺张舍则藏，喜愠未尝形玉色。世事乘除无不然，安用动心三叹息。"}