{"id":"694960","title":"登楼书感","dynasty":"明","author":"庞尚鹏","text":"秋霁独登楼，谁家夜吹笛。酷暑避严风，敢借回天力。芝兰入我怀，胸中无荆棘。安得素心人，对床风雨夕。斗酒赋閒居，雨馀枕书卧。岁月不待人，盛年惭虚过。盗蹠白日行，夷斋西山饿。拊髀思古人，古人当知我。张翰秋风蒪，庾亮南楼月。何地无莼鲈，明月任圆缺。松阴架短床，便是神仙窟。纷纷行路人，谁能解此说。"}