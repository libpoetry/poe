{"id":"682691","title":"怀归呈林锦峰使君","dynasty":"明","author":"区次颜","text":"敝裘怜岁月，羸马倦西东。祇笑徇时拙，非关泣路穷。瞻云千里目，去国一帆风。征逐浑何事，茫茫只梦中。东西非远道，何事未归人。白发犹能饭，青袍不任尘。驿梅春半落，野笛枕边频。转忆珠江上，秋风几白蘋。山风腓卉木，瘴雨肃重阴。北阙孤臣泪，中原万里心。放歌惭白雪，买赋少黄金。客舍悠悠恨，谁堪午夜砧。边关愁落日，况复鹧鸪啼。素食惭书剑，孤心许杖藜。五湖寰宇内，十亩水云西。岁岁桃花发，谁云津路迷。"}