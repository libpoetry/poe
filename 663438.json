{"id":"663438","title":"席上赠子立内兄","dynasty":"明","author":"边贡","text":"碧柳毵毵黄鸟过，城隅早芳媚云波。登高宛恋乡思多，玉壶倒尽难成酡。欲留不留将奈何，韶华荏苒空蹉跎。携手东陌上，烟光忽已夕。眼前相对不尽欢，别后封书复何益。君不见凤雏短翮栖高桐，骥子草伏山岳空。看君不合在岩穴，上苑年年春杏红。春杏红，点春衣。明年此日应相见，千里家园亦暂归。"}