{"id":"474759","title":"喜归述怀留别李于鳞徐子与宗子相王元美四子一百韵","dynasty":"明","author":"梁有誉","text":"天地炎州外，云涛涨海边。为儒嗟世业，结社断尘缘。髫龀超先子，荣枯忆往年。时推骢马使，人避铁冠贤。吴越欢奔走，江湖获溯沿。沙虫谗倏及，野鵩祸翻缠。菊落哀霜径，松寒泣露阡。承家悲蹇薄，生业苦忧煎。寂寞诛茅地，荒凉种秫田。文章愧作者，丘壑拟终焉。野市山珍集，江桥海错鲜。岁时聊汨没，形役谩拘挛。北海樽虚倒，东山屐屡穿。敝囊缄绿绮，故物惜青毡。拙自甘鹑服，贫还蓄蠹编。年华惊似箭，世事叹如弦。早已轻衣食，其如困椠铅。贾生元起洛，郭子遂游燕。射策终何术，公车独未捐。茂才叨辟选，上国接周旋。帝业雄丰镐，祥基陋涧瀍。紫宸清佩侍，赤县瑞圭联。开辟天人合，中兴岳渎全。扼关分虎竹，踰岭贡龙涎。豪侠倾畿内，声名暨海堧。烟花春浩荡，车骑日喧阗。公子回金勒，佳人拾翠钿。风尘驱匼匝，时节出鞦韆。盛极人情异，忧来物态迁。中秋入虏骑，内郡卷戈鋋。岂谓建瓴地，俄惊饮马川。军声摧戊巳，灾变动玑璇。雠耻谁尝胆，承平祇控拳。士奔绵帢破，胡舞粉题妍。气概吞三辅，忧疑尽八埏。射生群騕袅，送酒泣婵娟。天鉴扶灵祚，皇威赫怒权。殿前筹不少，阃外略谁专。俄觉胡宵遁，潜窥将昼跧。穹庐充子女，宇宙厌腥膻。蚊弱山能负，禽微海欲填。伤心见黔首，感旧问华颠。庙算时方倚，天骄恶讵悛。疮痍未苏息，戈甲转绵延。增赋梯航涌，徵兵郡国连。岁输海陵粟，日费水衡钱。不见飞黄至，空嗟太白悬。西南犹战垒，春夏更烽烟。大将持牙纛，孤儿跨锦鞯。谋臣诧舌在，重镇悼眉燃。瑞捡张天步，妖氛袭斗躔。时难同斗室，国计坐临渊。恸哭看中土，哀歌仰上乾。谟猷枫陛切，祀典竹宫虔。寸勇俱收录，微才尽采甄。幽人心耿耿，烈士涕涟涟。华省陪持戟，尘途竞著鞭。赋惭狗监荐，官冗马曹员。法网徒苛屑，刑书祇痛悁。凝脂谁合解，刻木便应蠲。结袜声何藉，含毫意独坚。长杨千载意，汗竹几人传。词赋堪哀矣，交游敢泛然。徐陵同握管，宗悫对谈玄。抗节还元礼，忧时实仲宣。开轩频促膝，授简不虚筵。艺苑宜藏气，名家愧比肩。尚书期不顾，国士意相怜。句逐法曹得，狂随吏部眠。论心各磊落，附尾喜翩跹。事业浮生外，衣冠薄俗前。苏门应避地，杞国谩忧天。吴客思莼鲙，骚人咏蕙荃。物情增惨淡，吾道合迍邅。鸿雁何方别，蟾蜍几度圆。材迂五石匏，心慕九疑莲。咄咄怀虚积，冥冥志孰诠。潘舆伏腊喜，姜被梦魂牵。性僻甘人后，愁深让隐先。乞身频疏上，辞职荷恩偏。诗兴行豪甚，交情去勉旃。潜鳞终放荡，健翮任腾骞。勋烈旗常重，声名琬琰镌。猖狂终岁是，消渴几时痊。多病成吾懒，无才免世愆。宁能念婚嫁，且去弄潺湲。心赏同寥廓，罗浮惬静便。峰峦窥四百，世界俯三千。天入金沙洞，烟飞铁柱泉。松萝亦袅袅，石濑故溅溅。独鹤凌星峤，群真下雾輧。形骸原土木，景物自茅椽。葛令还成药，曹溪更悟禅。遥探小酉藉，閒访大罗仙。幻妄蒙蕉鹿，清虚饮露蝉。世情付浊酒，朋好共清弦。五岭云随杖，三江月送船。临岐凄把袂，相忆料挥笺。聚散非人意，襟期失俗筌。乾坤一俯仰，长咏《四愁》篇。"}