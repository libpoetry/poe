{"id":"704783","title":"山水小景四首","dynasty":"明","author":"薛瑄","text":"湖水茫茫浪拍天，春风湖上有人烟。小楼半在花林内，帘捲青山看钓船。石上长松落午阴，有人松下鼓瑶琴。南风过处浑无迹，秪见千山万水深。老树苍崖满目秋，水明沙净晚烟收。如何万里长江内，只见斯人泛一舟。两崖雪罢树无风，泛泛扁舟水月空。疑是山阴寻戴老，此时清兴正无穷。"}