{"id":"701136","title":"奉和介翁阁老居守巡门之作二首","dynasty":"明","author":"符锡","text":"霜崖锦树丽秋风，凤辇龙舆翳碧空。上谷暖回行在所，大微辉映寝园中。词臣珍重缘城守，边檄虚无扰圣衷。礼肃祀虔归一德，中兴千载颂神功。原祀秋临万乘重，严城敕守望斋宫。牙旗月涌黄扉肃，阁道云连紫塞雄。自昔文名钦海内，那知兵略槩胸中。逢时故合兼资任，摹勒谁当柱石功。"}