{"id":"114013","title":"王圣涂二亭歌","dynasty":"宋代","author":"黄庭坚","text":"营丘之下，有宅有田。梨枣兮觞豆，耘耔兮为年。鶪栖埘兮羊豕在牧，课儿子兮蓺松菊。炙背兮墙东，梦覆舟兮涛且风。洋之回兮可以驾，孙甥扶舆兮父老同社。洋之水兮可以舟入，鸥鸟兮与之游。一世兮蜉蚁，桑榆兮憖可收。从此休兮，公谁黄发之休。伟长松兮卧龙蛇，阅千岁兮不改其柯。震雷不惊兮，谁欲休之以蜩蛭。下有锦石兮可用杯勺，云月供帐兮万籁奏乐。石子磊磊兮涧谷纵横，春月桃李兮士女倾城。时雨霖兮忽若海潦收，无事兮我以观万物之情。儿时所蓺兮桃李纤纤，随世风波兮吹而北南。昔去兮拱把，今归兮与天参。与古人兮合契，树如此兮我何以堪。鸿冥冥兮或在洲渚，有心於粒兮弋者所取。飞冥冥兮渺万里而绝，去薮泽之罗者兮官予落羽。"}