{"id":"808934","title":"归化寺看山茶","dynasty":"清","author":"郑珍","text":"小花团团火齐珠，大花轩轩红盘盂。高花烧天天为枯，低花照地地为朱。丹霞大帝御花国，气象想见唐与虞。沐日浴月烂百宝，春风冲瀜元气粗。荡荡海天照金碧，山门桧柏排千夫。我来看花适正月，更有小妹相携扶。眼迷不认一切佛，兴热欲返巢经庐。口谈树高向母赞，指形花大为母娱。但恐此景未亲见，卤莽而言终谓诬。题花要令现纸上，正为此花天下无，吁嗟此花天下无。"}