{"id":"805339","title":"沁园春 大风雪中过周孝候墓","dynasty":"清","author":"万廷仕","text":"十里春城，千秋古墓，老树峥嵘。正悲风四起，枭呼木末，浮云低度，厓拄冰泠。屐齿迷离，帽檐攲侧，扑面飞花煞有情。方凝伫，恍灵旗高飐，长剑空横。他时闲眺闲凭，奈此际崚嶒冰雪撑。似剡溪乘兴，便教舟放。灞桥冲冻，赢得诗成。何处玉龙，霎时战败，一片抛鳞御甲声。还追忆、忆沙场星陨、遗恨难平。"}