{"id":"1109166","title":"挽罗榷院子远","dynasty":"宋","author":"刘应凤","text":"共说门庭王谢盛，谁知骨相岛郊穷。躬行自得前贤法，家礼犹还三代风。脚迹肯随权要出，头衔宁与浊流同。湖山寒食多新鬼，地下何颜见此翁。国亡何忍家偏活，百鬼欺淩任所遭。老大伊川七分易，飘零正则九章骚。修持惯习甘辛苦，俯仰难容誉处高。日月时同来去异，云间应叹众生劳。尝忆东华裹饭时，五千字挟海潮飞。臣愚敢避权奸忤，主弱宁知国事非。相马有奇堪下拜，屠龙无用只空归。江南文物侵寻尽，洒泪单传第一衣。"}