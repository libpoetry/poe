{"id":"607283","title":"张廷尉以覃恩追赠其父如己官","dynasty":"明","author":"卢龙云","text":"家世尊儒术，天朝录义方。明经韦氏学，通德郑公乡。祖泽贻谋远，孙枝孕秀长。昔年空伏骥，岐路且亡羊。老作诸儒长，先驱六艺场。雄飞淹羽翼，嘉会俨冠裳。风木多遗恨，庭兰萃众芳。渊源皆道脉，继述总书香。箱自青三戟，眉谁白五常。不冤仍汉吏，孝友遇周王。典以覃封重，名兼报绩扬。趋朝初虎拜，展墓已龙章。恩本沾泉壤，思弥感露霜。报君心独切，裕后庆还昌。伯仲能方驾，箕裘并肯堂。鸣珂光里闬，岂只羡银黄。"}