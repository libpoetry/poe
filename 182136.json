{"id":"182136","title":"和诸友春雪","dynasty":"宋代","author":"胡寅","text":"蛰虫恰好雷声发，更听阳春歌白雪。仙葩乱坠絮缤纷，奇韵相高山嶮绝。笔尖不为风力退，酒面肯作冰澌冽。千林万木绚华滋，玉李银桃几时结。不将瑶草充大药，独爱浮筠凛高节。天公悯世缁尘土，故使万秽蒙一洁。涵濡之力启丰登，后稷资为天下烈。手寒固已懒抟玩，齿病那敢夸嚼齿。清欢怅然怀旧赏，白战漫尔踵前哲。却欣淑气扫余寒，杲日当天不劳揭。"}