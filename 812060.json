{"id":"812060","title":"暑窗即事","dynasty":"清","author":"孙原湘","text":"镜鹊晨开象簟清，乍梳妆后又钗横。风姿偏是慵时好，仪节多缘熟极轻。障扇自通眉款曲，簪花也露性聪明。尽留真色教人看，一洗檀郎错爱名。风日阑干晓露稀，嫩炎轻袭碧罗衣。蝽蛛偏爱当窗挂，蝴蝶犹贪绕扇飞。含怨笑言终郁郁，钟情形迹莫依依。无端慧舌酬清辨，又道关心替解围。"}