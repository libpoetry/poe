{"id":"1218168","title":"故园多海棠其一树大数十围树顶一枝如雪白因赋","dynasty":"元","author":"吴景奎","text":"太真酒酣睡未足，深宫已纵衔花鹿。翠华一夜拂峨嵋，风尘澒洞黄金屋。马嵬香土埋婵娟，冶容悔与春争妍。似闻天王狩太白，雪魄幻作花中仙。澹妆独立东风里，冷笑漫山旧桃李。芳心恨不聘梅花，雨中有泪如铅水。蜀山紫锦同本根，得如梨雪聊相温。凝脂酝藉初出浴，玉凫波暖春粼粼。瑶台月下相逢处，翠袖冰姿生媚妩。更烧银烛醉中看，髣髴《霓裳羽衣》舞。"}