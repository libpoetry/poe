{"id":"1117727","title":"山家五首","dynasty":"宋","author":"陆游","text":"风月宽闲地，溪山隐遁身。云边安井臼，竹里过比邻。洗朮分岩瀑，烹芝束涧薪。柴门敲不应，疑是避秦人。种药为生业，弹琴悦性灵。中宵煮白石，平旦诵黄庭。茶熟眠初起，儿扶酒半醒。意行无定处，猿鸟共忘形。长生固非道，得道自长生。书不传关尹，言谁契广成。罗浮观日出，句曲听松声。闻说长安好，何妨醉太平。陶葛金丹诀，千年秘不传。人皆肖天地，世岂乏神仙。扰扰生趋死，悠悠食复眠。微言谁复领，浩叹抚遗编。清绝更谁如，松风小阁虚。氎巾参几杖，鹤毳落琴书。新凿淘丹井，常携斸药锄。身闲随处乐，何况是吾庐。"}