{"id":"694731","title":"巡按贺御史言事待罪次韵四首","dynasty":"明","author":"周瑛","text":"䎒䎒鹰隼操，蔼蔼凤鸾仪。去国八千里，怀君十二时。孤忠原自信，直论不能移。史传多英杰，应知有宿期。柏府瞻风裁，天家惜羽仪。六经非驾说，三代是今时。阙失应思补，灾祥或可移。夜来有封事，默与鬼神期。圣祖功勋大，多方奠两仪。谁云全盛世，乃是讳言时。笔短谋猷远，坐孤更漏移。臣非爱多事，法祖以为期。不学古贤哲，谩修封禅仪。但于匡主处，便是致身时。娲圣天曾补，公愚山可移。宸聪蒙省览，会见太平期。"}