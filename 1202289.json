{"id":"1202289","title":"齐天乐 赠蔡德厚","dynasty":"元","author":"王丹桂","text":"用千方万便，惟把修行，一一开露。至道幽深，玄机杳邈，须仗十分勤苦。韶华迅速。念宝运昌期，忍教虚度。此段因缘，等闲失了再难遇。听予重重付属。向旧来境上，挑剔勿令差互。性烛昭彰，心花灿烂，无限清香敷布。如斯作做。自然感高真，暗垂加护。行满功圆，步入丹霄路。"}