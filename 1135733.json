{"id":"1135733","title":"前参政浙西廉访徐子方得代送别三十韵","dynasty":"宋末元初","author":"方回","text":"往时参大政，诸老扈先朝。合执调元柄，犹乘问俗轺。登良爰改纪，肃政各迁乔。明甚奎文揭，坚能泰岳摇。吴山悬夜月，浙水喷秋潮。荐拔皆奇士，寅恭尽选僚。重名三翮鼎，古韵九成韶。混合氛祲定，因循习尚骄。不扶儒学起，焉革庶风浇。周继言堪考，殷因世未遥。西湖旧精舍，南渡昔圜桥。祠植三贤仆，书重万卷雕。武林增炳焕，文庙郁岧峣。不朽垂声价，无穷沸咏谣。学肩游子夏，谟过益皋陶。鹏运三千日，龙飞九五朝。遐方驰币聘，曲艺齿旌招。共拟膺三锡，何烦奉六条。有心思绿野，无意上青霄。壮节甘恬退，高风久寂寥。一閒如我愿，百病应时消。佥谓衣当衮，公宜馆有翘。终须坐廊庙，未许老渔樵。世道存元气，天时正斗杓。围腰堪玉带，画像早金貂。庆会逢樛木，恩荣侈蓼萧。自怜耽杜酒，谁肯顾颜瓢。每辱高轩过，无嫌鬨市嚣。七旬惭暮景，三载傍清标。再见知何日，临风泪欲飘。"}