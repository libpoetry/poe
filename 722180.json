{"id":"722180","title":"喜友人生子","dynasty":"明末清初","author":"屈大均","text":"公沙新举一龙迟，未到商瞿五十时。贫似叔鸾多二女，才如宋氏有诸姬。未知葛勃为谁婿，何意文开得此儿。长至喜当汤饼会，梅花齐祝玉连枝。纷纷织素手争携，负戴何年返会稽。才子嘉名惟犬子，贤妻令德信鸿妻。长贫亦得文章用，未老休将出处迷。命子新篇应有作，多开纸笔向中闺。"}