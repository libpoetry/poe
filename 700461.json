{"id":"700461","title":"岳州临江驿见亡友凌溪子题壁怆然兴怀倚韵追悼","dynasty":"明","author":"顾璘","text":"滇海形容老瘴烟，文章惊代已徒然。谗多城市俄生虎，运去英雄莫问天。旧学传家今有后，新诗题壁迥无前。颜回子夏元方驾，何处脩文作地仙。鹦鹉才高失帝庭，人间穷达转冥冥。久将尘土抛金紫，自慱声华付汗青。避地盟寒空卜筑，招魂歌就或来听。笛声莫怆山阳舍，琴操期闻中散灵。词笔飘飘压两都，当年声价许谁俱。争传庾信雄江左，竟误虞翻落海隅。友道金兰三世合，诗篇陶冶万人模。扁舟旧约江门路，千古伤心甓社湖。"}