{"id":"1107115","title":"即事六绝","dynasty":"宋","author":"邓深","text":"卧橹无声百丈斜，牵夫匍匐入芦花。寒云过雁愁相顾，踏损寻常落处沙。凄风夜雨黄牛峡，爱日寒云白狗岍。稳上瞿唐犹几日，关山须看月初圆。旧年不雪新年雪，今日非春明日春。滕六勾芒真劣相，寒温相语作比邻。缬纹斑駮绕山园，青带萦纡落涧泉。十月梨花开满树，直疑梅蕊破寒烟。昏烟漠漠雨霏霏，四月轻寒浸裌衣。叶满筠篮桑径晚，杜鹃声急楝花飞。林间无叶供风落，溪上有梅迎雪开。斜日未收门巷暖，儿童笑指蹇驴来。"}