{"id":"1166698","title":"林书记蔷薇","dynasty":"唐","author":"张碧","text":"东风折尽诸花卉，是个亭台冷如水。黄鹂舌滑跳柳阴，教看蔷薇吐金蕊。双成涌出琉璃宫，天香阔罩红熏笼。西施晓下吴王殿，乱抛娇脸新匀浓。瑶姬学绣流苏幔，绿夹殷红垂锦段。炎洲吹落满汀云，阮瑀庭前装一半。醉且书怀还复吟，蜀笺影里霞光侵。秦娥晚凭栏干立，柔枝坠落青罗襟。殷勤无波绿池水，为君作镜开妆蕊。"}