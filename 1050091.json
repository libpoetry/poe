{"id":"1050091","title":"题旌德虞令观妙庵","dynasty":"宋","author":"郭祥正","text":"深溪彻寒鉴，苍山开翠屏。结庵当此间，观妙题其扃。借问观何妙，伊人养性灵。岂为娱耳目，是将达神明。滞有乃为病，趋无亦何营。外感适变化，中虚藏窅冥。夜深片月散，林鸟三四声。寥寥太古风，吹我襟尝惺。逍遥形骸外，浩荡天地情。未能同子乐，聊用歌强名。"}