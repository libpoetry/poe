{"id":"1247726","title":"赠危进","dynasty":"元末明初","author":"蓝智","text":"忆昔诵君玉华作，秋月华星动寥廓。已知志士甘渔樵，独忆神仙閟岩壑。贾生少年负经济，阮籍穷途苦漂泊。空谷天寒隐白驹，沧江日暮饥黄鹤。千里犹看杀气昏，十年不见旌头落。布衣各拥将帅权，草莽空谈王伯略。穷冬命驾武夷溪，茆屋山中风雨恶。黄菊花残枫叶疏，与君沽酒花前酌。况闻有书献天子，安得排云叫阊阖。酒酣起舞肝胆雄，宝剑光芒照六合。英豪遇合终有时，丈夫志在麒麟阁。"}