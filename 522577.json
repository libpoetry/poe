{"id":"522577","title":"秋胡行","dynasty":"明","author":"李梦阳","text":"鸾鸟不可为鸱，尔胡不思颜渊。辍历尼父见疑我，今乃何敢望圣贤。人心中，愤闷徒苦悲，智见万里水，清终见底。高高山上台，彼居者何谁。厥状蜿蜒，伺人意欲牵缠。汝虽见其形，不见汝情，乃胡营营相煎。岂不闻我命在天。直道古难容，树乔风集颠。周公有何疵愆，乃为四国流言。伯奇掇蜂，不为父怜。迹有涉疑，惟贤知贤。洁色为妒媒，危言良见灾。谗说久自明，非时麟圣哀。孤松摧为之薪，水东西流，钦犹鬼神。"}