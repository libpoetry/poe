{"id":"1107477","title":"童丱须知 梳妆八篇","dynasty":"宋","author":"史浩","text":"随宜首饰莫留情，珠翠虽多未是荣。不见孟光居俭约，荆钗却立万年名。南蕃有鸟翠葳蕤，千百为群自在飞。负痛衔冤无罪死，将来贵室缕冠衣。贵家所好若无偏，翠羽真珠不直钱。簪珥一求难得货，穷山深海尽骚然。生灵膏血是缗钱，买得珍珠颗颗圆。痛惜鲛人在深海，风潮沉溺几多船。北珠天产在戎蕃，不定还看走玉盘。钜万费钱收拾得，到头终不救饥寒。绣草铺茸玉作冠，四时花样几千般。当思蓬首寒窗女，终岁无油两鬓乾。倡优卑贱起淫风，涂泽唯知特地浓。珍重贤门贞洁女，不施朱粉自雍容。常须默坐悟前因，为爱铅华堕女身。若也于斯能改悔，来生定免落风尘。"}