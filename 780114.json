{"id":"780114","title":"玉女摇仙佩 与米紫来论词即书其集后","dynasty":"清","author":"曹贞吉","text":"才人剩技，削玉团香，有得离奇如此。绣岭宫前，苎萝溪上，一一倾城姝丽。更把繁弦倚。似飞仙剑客，乘风游戏。怨离别、青衫红袖，消向琵琶羯鼓声里。沙石砉然惊，苦竹黄芦，暗啼山鬼。省识红盐妙理，换羽移宫，堕尽关河人泪。细数名家，晚唐南宋，漫说苏豪柳腻。海岳当年裔。平分取、书画船中风味。又证入、金荃兰畹，小山白石，天花乱撒。珊瑚碎、酒边珍重乌丝字。"}