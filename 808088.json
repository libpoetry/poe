{"id":"808088","title":"金缕曲 黄药林自兴安军营寄梅花小幅因题四阕于左方 其一","dynasty":"清","author":"杨芳灿","text":"廿载辞江国。记寻春、氁衫茸帽，岁寒泉石。抛却家园三百树，漂泊天涯为客。听吹彻、玉龙凄咽。缟鹤青猿劳怅望，绕寒溪、几度飘香雪。江天远，梦难觅。故人知我心相忆。砑生绡、一枝疏瘦，剪来烟驿。海月流光明似镜，冷挂珊瑚七尺。徬佛见、旧时颜色。不分何郎吟兴减，索枯肠、试点春风笔。镫欲灺，砚刚炙。"}