{"id":"701860","title":"次省斋韵二首","dynasty":"明","author":"黄淮","text":"游宦江湖辙已周，穷途寥落几经秋。悠悠身世功名旧，纳纳乾坤日月浮。道在淳于终贷罪，数奇李广不封侯。由来得失关前定，且复高歌莫浪忧。年来甲子已云周，白发萧萧不耐秋。思逐孤云天外远，身如一苇浪中浮。服田曾竭三时力，种橘能同万户侯。农圃关心何日遂，清樽浊酒可忘忧。"}