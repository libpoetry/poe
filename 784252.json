{"id":"784252","title":"悼离篇哭亡姊","dynasty":"清","author":"李锴","text":"吾家少姊类吾母，婉慭从容有所守。儿时颖慧能读书，列女篇章皆上口。锦官城下锦江水，芙蓉红压锦城里。当时姊弟并孩提，朝朝联臂芙蓉底。姊挽老父带，弟牵慈母衣。终年不一出闺阁，无日或复离庭闱。长安归后互分飞，姊行作妇弟娶妻。膝前儿女各已长，眼中二老嗟安归。滂沱血涕昔对下，天乎为此死别离。凋丧十五年，存者五六人。齿发日已老，骨肉情愈亲。如何零露意，又使芳华泯。屈原无人詈婞直，骆统困约谁分食。吁嗟骨肉不再得，哀猿一声泪填臆。萧森雨气逼昏灯，灯灺更长天墨黑。"}