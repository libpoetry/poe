{"id":"568923","title":"张芝罘孝廉来请大司马公志铭成一诗送之因订后约","dynasty":"明","author":"王世贞","text":"汉有张释之，贤声腾九棘。长公乃不然，一官即成掷。清朝视三釜，永昼耽六籍。长者多造请，公子敬爱客。高义薄云天，谁能不披怿。今晨孝廉船，系我祗园侧。布帽笼悴姿，欲请复摧抑。天子所赐茔，先公将就穸。片言借华衮，千秋垂金石。搦管辞不惭，终篇泪潜拭。庶几王生语，少酬廷尉德。挂剑倘有时，共饱东湖色。"}