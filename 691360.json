{"id":"691360","title":"题双寿荣封卷","dynasty":"明","author":"李学一","text":"罗浮之南何高丘，绿水环之澄不流。椿树亭亭柯干古，萱花袅袅茎荄幽。雨露新承霄汉渥，春秋直与乾坤侔。更有桂兰森布列，人间何用谈瀛洲。湖西佳气郁苍苍，中有仙翁七十霜。帝泽新传丹凤诏，瑶池朝举九霞觞。昂藏双鹤龄还远，烂熳斑衣庆更长。最是于今天泽渥，星辉彩极见南方。"}