{"id":"219086","title":"清明病中遣酒问讯史授夫","dynasty":"宋代","author":"章甫","text":"一榻萧然唯坐卧，风雨欺人打窗破。数片飞花何处来，寒食清明病中过。疏狂閒忆少年时，问柳寻花夜不归。春衣一任酒狼籍，玉山自有人扶持。日月变迁衰相现，世途迫隘令人倦。耳冷那闻白雪歌，眼寒不识春风面。怀君著书坐僧房，呼儿兴拨浮蛆香。往浇万卷文字肠，莫学病夫多感伤。"}