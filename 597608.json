{"id":"597608","title":"诰封恭人顾母挽诗","dynasty":"明","author":"林大春","text":"忆昔闻母贤，卢奎为我言。相夫服山林，铅华蚤见捐。所居何必广，取足事蘋蘩。垂帘传一经，席地思三迁。二子振英风，荀薛光后先。一抚西南夷，疮痍方息肩。一执皋陶法，匍匐多平反。余亦汗漫游，执戟从周旋。往年过其庐，贤母授我餐。问讯北堂前，所闻诚独然。圣主重徽音，命复凌云烟。云何厌纨绮，白玉朝真仙。空馀教子机，犹闻女诫篇。好德兼怀饭，斯文倘可传。"}