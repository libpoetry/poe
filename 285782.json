{"id":"285782","title":"摸鱼儿·展帘前、翠云千顷","dynasty":"清代","author":"李慈铭","text":"展帘前、翠云千顷，田田荷叶飞舞。凤城西抱盈盈水，临水楼台无数。天际路，看百道、红墙遍锁宫中树。笙歌散去。只玉辇苔封，锦帆尘歇，倾尽掌盘路。凌波近，绰约琼华岛屿。景山撩乱鸦语。妆台莫话辽金事，一霎夕阳红过。能几度，待拥楫、人来同向花间住。栏干倚处，指夹岸垂杨，苍烟忽断，飞渡液池鹭。"}