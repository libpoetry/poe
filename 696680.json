{"id":"696680","title":"金陵咏","dynasty":"明","author":"郑善夫","text":"金陵佳气郁崔嵬，钟阜龙蟠阴殿开。万里山河陵阙脉，千年松柏栋梁材。皇皇嗣圣造乾坤，靖难勋臣有特恩。王魏多知权所重，夷齐解事丧其元。靖难相传是佛缘，浮屠九级答诸天。琉璃力尽金银帑，黎庶身涂十八年。闽粤犹传汤大夫，残山振海定皇舆。当年肘后悬金印，今日人间卖玉鱼。鄱阳战罢录功臣，赳赳中山第一人。不识汉家同用武，云台颠倒序元勋。祀典春秋享帝王，汉高俎豆有辉光。皇王帝伯原功德，战伐何如揖让长。"}