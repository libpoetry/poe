{"id":"780050","title":"永遇乐 和人望华山","dynasty":"清","author":"曹贞吉","text":"谁凿鸿蒙，最惊人处，芙蓉千丈。激荡疑潮，崩腾似马，罗列儿孙状。八荒雷雨，一天苍翠，缥缈灵旗想像。待清秋、凭陵绝顶，画里秦川如掌。潼关孤耸，黄河东注，俯览翻增惆怅。飒飒天风，冷泠环佩，九节仙人杖。咄哉韩子，苍龙回驭，那得褰衣长往。耐可拉、青莲居士，三峰高唱。"}