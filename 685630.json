{"id":"685630","title":"社集镜园泛舟观涨二首时米贵多盗","dynasty":"明","author":"邓云霄","text":"扁舟载酒出江滨，日映红霞霁景新。共泛狂涛誇海若，谁怜涸辙济波臣？忘机鸥鸟时呼侣，破浪鲸鲵不避人。欲坐莲花访蓬岛，扶桑东去是通津。远村返照明还灭，近浦沉沙浅复深。积潦正愁侵白屋，饮虹那得吐黄金。浪花高蹴银河动，云叶低垂彩鹢阴。赋就观涛归路晚，和歌如听水龙吟。"}