{"id":"766595","title":"长亭怨慢 题王伴石景曾感旧图","dynasty":"清","author":"黄燮清","text":"莫再问、苏台眉妩。自过江来，便成飞絮。病雨啼烟，断魂空仗绣幡护。东风做美，反送了、春归去。多事杜鹃声，尚恋恋、永丰坊树。前度。记婵娟恩重，赢得日成心许。明珠转赠，恁翻被、红丝耽误。便算是、接叶移花，料不定、送君黄土。玉佩泣湘皋，应悔微波通语。"}