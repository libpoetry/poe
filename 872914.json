{"id":"872914","title":"楚宫春慢","dynasty":"宋","author":"仲殊","text":"轻盈绛雪。乍团聚同心，千点珠结。画馆绣幄低飞，融融香彻。笑里精神放纵，断未许、年华偷歇。信任芳春都不管，淅淅南熏，别是一家风月。扁舟去后，回望处、娃宫凄凉凝咽。身似断云零落，深心难说。不与雕栏寸地，忍觑著、漂流离缺。尽日厌厌总无语，不及高唐梦里，相逢时节。"}