{"id":"777878","title":"高阳台·和瞿安师访媚香楼遗址","dynasty":"清","author":"陈家庆","text":"旧院苔侵，珠帘月冷，南朝一梦荒唐。燕子归来，梁间犹恋斜阳。楼前脂水空呜咽，更何人、寸断柔肠。看秦淮、歌舞风流，暗换沧桑。阉儿逆竖今安在，喜红妆季布，姓字留香。扇底桃花，当年历尽兴亡。侯生老去云亭死，祗新词、唤醒欢场。听花前、檀板金樽，一曲凄凉。"}