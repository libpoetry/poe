{"id":"309281","title":"月下笛·王城归客，追缅夙游，怅然有作","dynasty":"现代","author":"赵尊岳","text":"绕遍阑干，千红万紫，旧经行处。斜阳外，杜宇声声唤归去。无多影事随流水，问断梗、飘蓬几误。尽芳时消受，眉痕片霎，绮怀谁诉。凝伫。重来路。怕径冷苔荒，蝶愁蜂妒。天涯倦絮，那回犹罥朱户。莫教辜负从头约，只横雨狂风易阻。茧纸涩，雁昼沉，难寄离愁万缕。"}