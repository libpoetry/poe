{"id":"537158","title":"赠李使君本宁之陕西分省歌","dynasty":"明","author":"王世贞","text":"去年嗣宗客蓟门，腰下宝玦贻王孙。不知私语何所道，但道阿戎胜阿浑。汝忘少年我忘老，吾弟翩翩诗亦好。罢酒行趋长乐钟，更衣醉藉津阳草。忽传春色厌承明，骢马骖驔下玉京。是时吾仗渚宫节，秦山汉水遥相萦。紫微花开紫微舍，笑撚金鱼紫微下。年同北府荀中郎，官岂江州白司马。健儿投笔不足奇，翻手覆手在一时。第栽梧竹棠阴后，应须还汝凤皇池。"}