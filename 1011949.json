{"id":"1011949","title":"颂四宾主 其十七","dynasty":"宋","author":"释印肃","text":"宾主互用，动亦非动。佛祖机关，不妨重弄。法共不共，十八何用。一相无相，自知轻重。信手拈来，得时不会。龟毛作过，兔角受罪。山河俱动，此义失宗。宗非山河，俱动是梦。动亦不动，收来无用。这回捉败，永不费功。宾亦无宾，道孰可名。今父逃逝，契悟方亲。主得真主，佛祖共举。认贼为子，不敢相许。万国来亲，唯一佛身。血脉不断，得者忻忻。更下注脚，盲人摸索。见中求见，病消求药。和光同尘，没量智人。有谁相识，资深资深。"}