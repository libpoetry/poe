{"id":"507395","title":"甲戌九日陪泷冈先生暨诸友登高旌阳宫分韵得影字","dynasty":"明","author":"李昌祺","text":"蛩鸣霜清候，叶飞秋尽景。萸菊方交秀，琴册亦暂屏。逡巡出芹泮，次第陟松岭。涉隘齿或乱，升旷序还整。登降屡断续，赓酬互驰骋。柽林递阴森，藓径极修永。席地藉山云，临流漱石井。欲投岩栖人，拂衣世外境。寄情园兼绮，洗心箕与颍。缝掖既身被，逸致只神领。偶此谐一醉，已见夕月影。"}