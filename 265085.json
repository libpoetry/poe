{"id":"265085","title":"念奴娇·一九八〇年十一月十三日游览东坡赤壁","dynasty":"现代","author":"王季思","text":"百战山河，淘洗出多少中华英物。一炬曹瞒何处也，长想东坡赤壁。笛韵悠悠，天风渺渺，吹起漫江雪。浩然赋就，千秋无此词杰。因念年少清狂，登高怀远，意气因公发。头白亲临觞咏地，但见烟波明灭。一谪黄州，再投琼海，宁损公毫发。长吟归去，车窗还见眉月。"}