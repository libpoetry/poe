{"id":"1084948","title":"会稽三贤祠诗 旌忠庙","dynasty":"宋","author":"王十朋","text":"国家往往艰难中，搢绅节义扫地空。靖康有一忠悯公，建炎独有唐侯忠。唐侯爵位何曾隆，身居行伍侪罴熊。平生经史漫不通，严霜烈日蕴在衷。愤然一奋不顾躬，太尉夺笏嗟匆匆。子房铁椎计已穷，张巡就缚气尚雄。杲卿锯解骂未终，忠血义肉涂地红。烈气英魂薄苍穹，事惊朝野闻帝聪。立庙旌忠浙江东，睢阳双庙同高风。名书青史等岱崧，当时开门谁纳戎，贻臭千古如蛆虫。"}