{"id":"897698","title":"次韵奉酬无咎兼呈慎思天启","dynasty":"宋","author":"张耒","text":"平生结交圆纳方，过眼十人八九忘。畹兰亩蕙幽谷芳，懒随家奴谀五郎。苦饥方朔身漫长，颠毛种种颜欲苍。谁谓胜痴端坐狂，清淮之阴一草堂。列笔作阵茶森枪，绝口平戎与破羌。百年如此计亦臧，何用窃食官仓粮。玄黄病足畏高冈，但愿缩颈老支床。煌煌东壁日月旁，神仙鸾凤争腾骧。万书落架城覆隍，牙签如云丹碧装。晁侯再作班与扬，正始故在何曾亡。江湖十年愿饱偿，夜成七发光出囊。苏公后出长卿乡，为君吴都无一行。世有伯乐生骕骦，肯使弭耳随盐商。邓侯楚山深闺房，名走上国交侯王。朝随日景夜灯光，包揽今古穷炎黄。吐词分葩有国香，近君如雪六月凉。又似心醉醍醐觞，东南蔡子名飞翔。同随天书拜未央，瑰奇宏杰万夫望。颊牙凛凛有风霜，文如神鼎烂龙章。钟山长斋读老庄，论兵说佛两俱忙。不夸得砚文字祥，但愿破敌如颓墙。我穷乞酒更得浆，仰看三虎争雄张。"}