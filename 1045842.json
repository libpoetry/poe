{"id":"1045842","title":"云顶山次韵","dynasty":"宋","author":"吕陶","text":"地峻山形壮，周遭尽胜游。抱岩如拱手，转岭似回头。老木凌空迥，浓云覆石幽。朝阳千里快，暮雨数峰愁。涧底猿随鹿，松颠鹤胜鸥。香花开静宇，烟火认他州。宝翰中朝锡，神灯半夜留。势容逋客恋，景许化工偷。雪色连年贮，岚光几院收。仙葩多踯躅，野果号猕猴。法印传无碍，禅机问即酬。丛林分径路，莲社得朋俦。眼远层霄阔，心澄外物浮。登临豁尘抱，今古信悠悠。"}