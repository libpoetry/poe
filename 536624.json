{"id":"536624","title":"月夜登曲岩由竹林下山家观屏岩丙洞入阳谷作","dynasty":"明","author":"王世贞","text":"支策辞道林，飞镜挂大空。回光散玉岫，潜颖射金淙。扪萝入窈窕，循垓践玲珑。稍窥樵采径，获与园林通。璀灿间脩篁，琮琤乍因风。慕奇惜奇尽，贪胜冀胜逢。仄足丙洞穴，耸身屏岩峰。骇瞩纷自来，浩倡乐无终。土豹吠寥阒，天鸡破鸿濛。谁言兹宵既，能使余兴穷。"}