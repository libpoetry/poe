{"id":"292363","title":"花发状元红慢·红梅花下，同云门兼约邓尉之游，用刘几韵","dynasty":"现代","author":"张仲炘","text":"兰心待展，柳眼犹迷，看芳蕊先坼。天生丽质。弄猩艳、点染繁华江国。酒醒人未眠，一夜绣衾成孤特。趁良宵、共素娥携手，把盏浮白。欲向西施香径，邓尉仙岩，醉题纱壁。欲问词仙、兴健否，肯同我，旖旎春夕。美人歌打桨，幽鸟唤提壶迎客。绮怀空，但旧癖未消，吟赏耽溺。"}