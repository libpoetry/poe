{"id":"433125","title":"滇南怀贤六首选二 文端公鄂尔泰","dynasty":"近现代","author":"袁嘉谷","text":"巍巍节钺五云边，收敛神功竟寂然。小范藏胸兵十万，少陵广厦士三千。两朝宰辅君臣契，四海儿童姓氏传。高尹联镳济王业，太平何幸戴尧天。龙蛇杀运塞云黄，愁雪阴风黯点苍。草泽奋兴杨正则，花门罗拜郭汾阳。生擒首虏平蒙舍，死恨和戎弃越裳。卫我枌榆报君国，忧天那复泪浪浪。"}