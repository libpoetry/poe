{"id":"550426","title":"赴京酬陈汝大见送之作","dynasty":"明","author":"徐熥","text":"羲轮转南陆，天气何郁蒸。驾言出江泛，婉娈辞良朋。握手长太息，涕下同沾膺。伊余下乘资，致远胡能胜。临觞发丽藻，要我以飞腾。匪惟缱绻笃，徒令感叹增。小石无完璞，勺水无坚冰。既愧明德茂，敢期勋业弘。三复君子言，旦夕怀冰兢。芳规在往哲，努力将凭陵。"}