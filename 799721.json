{"id":"799721","title":"闰三月朔日将赴辽左留别吴中诸故人","dynasty":"清","author":"吴兆骞","text":"蓟门三月柳堪折，玉关迁客肝肠绝。结束征车去旧乡，矫首天南恨离别。忆昨胥台事侠游，才名卓荦凌王侯。黄童雅擅无双誉，温峤羞居第二流。相将日向春江曲，阖闾暮前草初绿。彩鹢春风客似云，珠帘夜月人如玉。少年行乐恣游盘，夹道飞花覆锦湍。按歌每挟茱萸女，驻马频看芍药栏。筵前进酒题鹦鹉，一日声名动东府。拟从执戟奏甘泉，耻学吾丘能格五。去年谬应公车征，骏马高台几度登。自许文章飞白凤，岂知谣诼信苍蝇。苍蝇点白由来事，薏苡偏嗟罹谤议。赋就《凌云》只自怜，投人明月还相弃。身婴木索入圜门，白日阴沉欲断魂。北燕漫说邹生哭，东海谁明孝妇冤？衔冤犴狴悲何极，慷慨陈词对岩棘。幽怨空教托《楚辞》，严威竟已罹秦格。忽承恩谴度龙沙，边草茫茫去路赊。名列丹书难指罪，身投青海已无家。销魂桥畔谁相送，一曲芦笳自悲痛。皂帽惭非避世人，青山何处思乡梦？乡心日夜绕江干，江柳江花不复攀。万重关塞行应遍，十载交游见欲难。从此家山等飞藿，满眼黄云横大漠。自伤亭伯远投荒，却悔平原轻赴洛。一向冰天逐雁臣，东风挥手泪沾巾。只应一片江南月，流照飘零塞北人。"}