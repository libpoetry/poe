{"id":"71486","title":"绿头鸭·大圆觉海","dynasty":"元代","author":"王吉昌","text":"混融成。大圆觉海峥嵘。性珠显、恢弘祖意，慧风通、虚谷传神。有中无、无中有有，应变处、廓尔纵横。坦荡融通，杳冥豁爽，澄澄一混体无荣。证动静、俱忘何在，触处露圆明。如如貌、莫形莫状，真净真清。灵通像、不增不减，罄劫一段光荣。无限域、含容万有，遍四海、三际充盈。荏苒冲虚，无离无坏，浩然一点括长生。证未有、巍巍极致，奇特体妍精。这模样、人能悟入，与道同名。"}