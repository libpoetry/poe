{"id":"526844","title":"挽贰守宋先生","dynasty":"明","author":"何瑭","text":"耆寿彫零尽，伤心一咏诗。典刑存后进，风槩想当时。有美乡邦彦，真为俊秀师。赋梅才自远，渡蚁庆犹遗。赤县官初试，青云誉早驰。高阳留惠爱，仁寿振纲维。鳏寡频流涕，权豪愧俛眉。阳城书考下，颜驷转官迟。海畔佥厅擢，江南贰守推。铨评方少惬，公鬓已如丝。守制还乡里，投簪访故知。邹阳虽系狱，公冶竟无私。未尽鹍鹏乐，俄兴鵩鸟悲。归神馀马鬣，传世有麟儿。忆昔叨京宦，曾经仰令仪。抵家公不见，怀旧泪空垂。寂寞生刍奠，凄凉有道碑。松楸频注目，翔鸟下高枝。"}