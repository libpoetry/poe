{"id":"1116876","title":"司空平章军国事赠太师开国正献吕公挽辞五首","dynasty":"宋","author":"苏颂","text":"二圣临熙运，元精降佐臣。人承太岳裔，生在敦牂辰。六纪登遐寿，三期秉大均。还骑箕尾去，仍值在蛇春。运偶千龄旦，家传万石风。五朝京兆尹，三世大司空。致主唐虞上，论经伏郑中。生钟维岳瑞，葬复近神崧。首建司空府，前临魏阙门。特留黄发老，对直紫微垣。故事传台阁，清风遗子孙。四方桃李满，不待史官言。汉代明经相，唐朝镇俗贤。时方尊长孺，天遽夺公权。衮冕颁新隧，笳箫入故阡。文成内外服，二美冠周篇。自叹羁屯世少同，平生知己莫如公。早参直谅多闻数，晚入坯陶一器中。存殁交情成契阔，晤言名理谩研穷。追思五十年前会，已识河东父祖风。"}