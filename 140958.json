{"id":"140958","title":"杨梅·聊将一粒变万颗","dynasty":"宋代","author":"张镃","text":"聊将一粒变万颗，掷向青林化珍果。彷佛芙蓉箭镞形，涩如鹤顶红如火。只随翁子姑号阳，姓杨乃是讹偏旁。迄今年深少人识，地妪山君应记得。木生曲直味宜酸，此独甘香胜蜜团。吾宗望郎忽驰送，色映筠篮光欲动。想因见此列宿躔，曾遣冰壶纤指弄。我方水际呼清风，葛巾高挂千丈松。为公摘荷盛荐酒，此乐城中那更有。"}