{"id":"167425","title":"寄史贵质·淳佑六十翁","dynasty":"元代","author":"仇远","text":"淳佑六十翁，生遇时节好。朝游渔樵社，晚入诗酒保。不为名利缚，刚被花月恼。时发少年狂，未省身已老。强歌无余懽，闻者笑绝倒。齿发渐凋疎，形容屯枯槁。平生千金驱，岂不自爱宝。幸然本根在，收敛尚及早。何必大药资，尪羸多寿考。也无政事堂，也无沙门岛。"}