{"id":"779447","title":"惜余春慢 闰三月三日，邀云林、湘佩红雨轩赏海棠，座中分咏，即用有正味斋韵","dynasty":"清","author":"顾太清","text":"垂柳藏鸦，海棠迷蝶，浅浅深深难说。春虽逢闰，生怕随春，轻卸画阑干外。一夜东风怎禁，撼损娇姿，嫩枝惊折。扑帘栊几点，飞花吹起，满庭红雪。为留取、有限风光，深怜痛惜，绣作舞衣罗袜。柔枝细亸，彷佛当年，睡起那番标格。旧事休题，且拚共倒芳樽，落花时节。恨春归夏至，红稀绿密，有谁留得。"}