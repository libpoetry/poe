{"id":"1109713","title":"无题三首","dynasty":"宋","author":"刘筠","text":"走马章台冒雨归，后门犹叹滞前期。荷心出水终无定，萝蔓从风莫自持。复帐麝轻难辟恶，曲房蚕懒不成丝。渐渐垄麦藏鸣雉，更恨如皋一箭迟。帘声竹影浪多疑，仙谷何能为解迷。藻井风高蛛坏网，杏梁春晚燕争泥。更看山远惟凝黛，纵许犀灵祇骇鸡。枉裂霜缯几千尺，红兰终夕露珠啼。"}