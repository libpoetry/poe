{"id":"514781","title":"镇江熊良佐太守瑞麦嘉禾卷","dynasty":"明","author":"程敏政","text":"城南麦浪翻云黄，两岐结秀南风凉。城西禾稻烂如雪，异亩同颖登西场。一年见此两奇绝，润州何幸天开祥。有熊太守政卓异，化行千里无流亡。使者停车喜丰稔，田父击壤歌循良。江南前岁惊水蝗，西土今年忧旱荒。吾君勤民屡昃食，谁乘五马悬银章。乃知此境不易得，嘉禾瑞麦交穰穰。荐新可以入大庙，一膳仍堪归尚方。在古诸侯见唐叔，汉二千石推渔阳。熊君应说偶然耳，北面稽首称天王。荐书不久到阙下，咸美一日腾班行。进官赐帛修故事，湛恩异数来黄堂。郡志有图史有笔，名与东流江水长。"}