{"id":"1247203","title":"题秋山访隐图","dynasty":"元末明初","author":"蓝仁","text":"遥峰苍苍白云白，红树黄花间秋色。三径曾寻蒋诩居，一区尚忆扬雄宅。十年不见鹤田翁，远水长山入梦中。凉飙散荣远林静，微雨湿衣空翠浓。先生见客幡然出，发短眉长眼如漆。穷高极厚作千年，虚往实归凡几日。画图绝似鹤田秋，不许同行只独游。黄绮正须天子召，巢由底用世人求。"}