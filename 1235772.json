{"id":"1235772","title":"脩省斋诗","dynasty":"元","author":"吴当","text":"惟皇降衷，弗忚弗亏。习远情肆，始沦以隳。有卓君子，励行自修。夙夜惕若，反躬是求。孰去孰存，惟日内省。百鏬勿遗，靡伺靡骋。脩省之始，尤慎在独。勇绝其萌，庶制尔欲。于赫斯临，昭昭幽深。毋苟自欺，其敢弗钦。矧兹明威，曷敢戏豫。战兢自持，主一无二。燕居观象，恒若荐雷。益慎益戒，万善具来。审之靡疚，式底于完。信立愿达，克承克安。吾侪小人，贪欲内锢。甘心物欲，有寐有寤。为之由己，曷自暴弃。呜呼灵台，幸勖尔志。"}