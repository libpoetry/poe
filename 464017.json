{"id":"464017","title":"大刀吟","dynasty":"当代","author":"盛静霞","text":"寒如秋水薄如纸，触者摧折当者死。中华男儿好身手，挥之如入无人市！芦沟桥畔月昏黄，妖星堕地森有芒。黄牛白酒面如灼，帐前磨刀声霍霍。袒胸把刀刀卷霜，银蛇骤飞风漠漠。虏兵愕眙初未觉，不及惊呼头已落。一挥手倒七八人，断腰折臂连肩削。人头戏抛兴未竭，一风吹腥腥雨热。提刀四顾敌已空，仰天大呼有残月。还来月下视宝刀，青光凛凛不见血！"}