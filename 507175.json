{"id":"507175","title":"观打鱼","dynasty":"明","author":"夏原吉","text":"楚天空阔重云幕，孤馆风寒倍萧索。著鞭江上观打鱼，消遣愁怀乐其乐。吁嗟打鱼果何似，彷佛昆明池上事。渔官独坐万斛舟，船尾载鼓旗船头。扬旗击鼓一何勇，渔子舟人皆耸动。鼓声初发众舟集，鼓声再发提网急。鼓声三发争进取，万幅飞纶向空举。奔腾澎湃声震惊，浪花激作秋霜凝。蛟龙避势走欲仆，河伯逃形怀战惧。千鳞万尾无所之，一网牢笼莫知数。纵横巨细相倚叠，山积沙头如雪白。渔人抖擞气颇舒，屈指团栾计千百。均分各收受，荡舟便回首。䀶网荻芦边，鲙鱼荐新酒。酒酣更唱潇湘歌，儿童蚁聚声相和。且言今岁尽馀裕，输官给役从如何。我来对此情莫极。更向渔人剖胸臆。汝今得鱼诚解忧，割鬐脔肉还生不。成汤既祝网，鲁叟亦不纲。所以杜陵翁。作歌为哀伤。从今打鱼休著眼，庄惠濠梁乐无限。"}