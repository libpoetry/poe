{"id":"1077699","title":"唐工部员外郎杜甫","dynasty":"宋","author":"李纲","text":"子美以诗鸣，今古无对手。当时谪仙人，长句颇先后。精深律切处，故自非其偶。而况郊岛徒，何敢窥户牖。有如登岱宗，众山皆培塿。又如观武库，剑戟靡不有。高辞媲丘坟，古意篆蝌蚪。苍苍雪中松，濯濯风前柳。云烟纷卷舒，雷电划奔走。澹然众态俱，沾丐随所取。平生忠义心，多向诗中剖。忧国与爱君，诵说不离口。饥寒窘衣食，容貌村野叟。自以稷契期，此理人胜不。中兴作谏臣，戎马方践蹂。上疏救房琯，亦足知素守。一跌不复振，造物意岂苟。欲使穷吟哦，专志如矇瞍。辛苦盗贼中，妻子或颠仆。布衾冷似铁，晨爨乏升斗。冒雪斸黄精，呼儿理鱼笱。萧条秦陇间，不废诗千首。依严遂入蜀，幕府备宾友。草堂浣花溪，颇复事南亩。乱离又飘泊，累若丧家狗。云安曲米春，巫峡风土陋。扁舟下瞿唐，留滞湖湘久。家事竟何成，丹诀空系肘。凄凉耒阳县，醉死竟坐酒。虽烦微之铭，不返鄠杜柩。谁将樽中渌，一酹泉下朽。诗篇垂琳琅，长作蛟龙吼。"}