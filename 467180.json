{"id":"467180","title":"江右诗社泰和年会之什 奉答剧饮千杯江右诗社辛卯年会邀客元韵追怀黄山谷","dynasty":"当代","author":"陈忠平","text":"修禊东君坐见邀，江山有待尽寒销。雨酥诗眼风酥骨，蝶弄花须柳弄腰。任捲车帘飞野马，休教鸢线缚云雕。时空肯缩千年缝，快阁骈肩倚听潮。霜风昨岁失遮邀，草蔓平芜势未销。快阁旧存文相泪，名山新折沈郎腰。且持美酒狎鸥鹭，不信景云盘鹗雕。往哲有灵当击节，诗潮暂掩赤江潮。杜鹃溅血灿春裳，绝好丘山旧战场。漫笑英雄沦草莽，从来王霸诩成汤。青林垒骨嗟何已，丹帜为碑敬未遑。治术治功休细说，夺天奇气亦皇皇。"}