{"id":"1128627","title":"登庾楼","dynasty":"宋","author":"董嗣杲","text":"重支瘦竹上危楼，凉袭纶巾羽扇秋。天地江山风浪起，汀洲芦荻水烟浮。谁听调夜琵琶苦，拟泛吟秋舴艋游。唤得元规魂梦醒，何妨小作踞床留。千年传说庾公游，远戍秋尘障两眸。往事未知谁可语，今朝聊复此登楼。淮山鸟去冲烟灭，楚泽帆归带日收。閒客望穷江北晚，月明无赖几沙洲。"}