{"id":"113797","title":"走答明略适尧民来相约奉谒故篇未及之","dynasty":"宋代","author":"黄庭坚","text":"君不见生不愿为牛後，宁为鸡口。吾闻向来得道人，终古不忒如维斗。希价咸阳诸少年，可推令往挽令还。俗学风波能自拔，我识廖侯眉宇间。省庭无人与争长，主司得之如受赏。东家一笑市尽倾，略无下蔡与阳城。生珠之水砂砾润，生玉之山草木荣。观君词章亦如此，谅知躬行有君子。更约探囊阅旧文，蛛丝灯花助我喜。贤乐堂前竹影斑，好鸟自语莫令弹。北邻著作相劳苦，整驾谒子邀同攀。应烦下榻煮茶药，坐待月轮衔屋山。"}