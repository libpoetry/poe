{"id":"975942","title":"夔州永安宫词","dynasty":"宋","author":"项安世","text":"许昌门外驱霆雳，玉箸惊抛夜无迹。五花骄马云作蹄，飞渡檀溪人未识。大堤八月阴风起，叶落花黄心欲死。山枯石裂见苍龙，三十六鳞才赴水。逢逢搥鼓上瞿塘，老瞒落笔三川忙。蓬莱一夜两鳌死，血殷海水天无光。金戈铁马宫前道，龙旗未捲君王老。当时玉座醉春桃，今日铜驼泣秋草。从来两髀彫鞍侧，不为儿曹营玉食。生将一死答将军，死用一生酬相国。乔家小郎名赏音，玉房花貌空沉吟。吴娃解掩夫差面，难系刘郎一寸心。"}