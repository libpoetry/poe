{"id":"140315","title":"送仲晦·靡靡岁时晏","dynasty":"宋代","author":"黄铢","text":"靡靡岁时晏，乱山红叶稀。端居已无悰，况与亲故违。驾言临广路，惜此须臾期。祖燕未云洽，鸡鸣促再驰。晨装俨然队，天澹风凄凄。迤逦征人行，怅惘离言悲。令德本高世，诚思开圣微。虎豹文采异，几年丹诏垂。眷兹皇华寄，那得淹遐隮。君王久延伫，去矣翔天墀。顾我抱幽独，已为清世遗。冥鸿聿高举，蜩鲎何由追。萦萦西郊道，晻晻朝阳晖。出处自殊迹，操祛胡不恰。明当逐云月，依旧东冈陂。"}