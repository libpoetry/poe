{"id":"1195196","title":"寄华山司空侍郎二首","dynasty":"唐","author":"徐夤","text":"金阙争权竞献功，独逃徵诏卧三峰。鸡群未必容于鹤，蛛网何繇捕得龙。清论尽应书国史，静筹皆可息边烽。风霜落满千林木，不近青青涧底松。非云非鹤不从容，谁敢轻量傲世踪。紫殿几徵王佐业，青山未拆诏书封。闲吟每待秋空月，早起长先野寺钟。前古负材多为国，满怀经济欲何从。"}