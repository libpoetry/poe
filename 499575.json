{"id":"499575","title":"中秋陪诸公燕集","dynasty":"明","author":"邓雅","text":"去年曾赴沧洲期，中秋对月哦新诗。今年此夕月仍好，却恨去年人易老。美人置酒开我愁，酒酣起舞仍歌讴。歌声激烈振林木，桂香冉冉风肃肃。月中白兔捣灵药，月殿霓裳奏仙乐。人间天上际佳期，笑把金杯恣欢谑。恣欢谑，情悠悠，古往今来春复秋。中天明月愿长满，四海诸公常共游。"}