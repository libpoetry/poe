{"id":"721896","title":"送徐序仔还嘉兴","dynasty":"明末清初","author":"屈大均","text":"当年知我者，数子在嘉禾。复有而甥舅，相将倚啸歌。自归穷海上，无复故人过。汝爱沉香浦，来游奈别何。郗公犹易胜，汝舅是韩康。车浜相寻日，沿洄不可忘。无年随杖屦，有道在农桑。君亦能高蹈，风流水一方。徐熙今是汝，名冠写生家。数有屏风点，还多没骨花。时时团扇上，飞出洛妃斜。赠我兼山水，氤氲见海霞。萧条徒作客，未有主人贤。游说非金橐，丹青是石田。秋归随海燕，晚食当河鲜。我亦图忠养，艰难卖力年。"}