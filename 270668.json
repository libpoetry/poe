{"id":"270668","title":"念奴娇·夏日，同徐方虎、周广庵、弟子昭游龙泉寺，即席有作","dynasty":"清代","author":"宋荦","text":"清和新霁，杖孤筇、野外追随上客。望去琳宫千树里，磐响乍传遥碧。山色当门，葵花盈砌，到此尘嚣隔。衔杯籍草，赏心更拥图册。谁道冠盖京华，偏容吾辈，泉石留行迹。醉后看松过别圃，细雨沾衣将夕。公瑾风流，伟长词赋，此会高今昔。岑参兄弟，愿言常奉游屐。"}