{"id":"1118096","title":"归兴二首","dynasty":"宋","author":"陆游","text":"轻雷轣辘断梅初，残箨纵横过笋馀。饱有期程新买犊，睡无厌足久捐书。白蘋满渚闲挥榜，绿树连村独跨驴。夏日尽长归亦暮，水边灯火已疏疏。古道迢迢人迹稀，羸骖攲帽远村归。正看日暮羊牛下，又见月明乌鹊飞。僧院疏钟出林岫，渔家微火耿窗扉。闲游要是幽人事，草露从教湿短衣。"}