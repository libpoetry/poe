{"id":"854056","title":"别蒙侄","dynasty":"宋","author":"方岳","text":"呜呼吾与汝，生世何不辰。每思十年事，雪涕时沾巾。方予第奉常，堂有未老亲。当时尔父母，绿鬓犹青春。乃各不待年，拱木号苍旻。祸予不自殒，降丧无太频。骨肉才百指，踵作松下尘。乃今所存者，欲言鼻酸辛。我父惟我耳，尔父惟尔身。绵延仅不绝，一丝引千钧。所以叔侄间，不啻父子真。岂不念尔孤，聚族守一贫。曰惟门户故，恋恋官仓陈。雅欲携尔俱，守舍无可人。向来恶少子，覆辙那可遵。应门故自佳，尔学忧荆榛。索居寡师友，则与不学均。老夫本无似，嗜书如嗜醇。少时共灯火，往往夜向晨。但患业不精，宁往父母嗔。尔今既婚冠，不与儿童邻。一念及泉壤，于何敢因循。此身所系重，安事予谆谆。俚谚亦有之，一日计在寅。岂伊拾青紫，声利双朱轮。胸中无古今，几何不凡民。嗟予父祖曾，百屈不一伸。寸累望吾辈，诗礼俱彬彬。奈何泉始流，遽以捧土湮。契阔未可期，为吐肝轮囷。幅短气则长，此纸共书绅。"}