{"id":"444092","title":"水调歌头 戊子季秋白鹿洞书院感怀","dynasty":"当代","author":"熊盛元","text":"蛩泣藓阶底，月堕涧流中。一襟灵气凝露，衰鬓拂霜风。唤取呦呦神鹿，倚遍森森古木，桥影枕飞虹。漱石齿清冷，魂与昔贤通。书声寂，文脉断，桂香浓。紫阳何在，峭崖都被碧云封。我欲寻幽探胜，谁共穿岩凿径，梦醒独支筇。回首江天阔，孤鹤破冥蒙。"}