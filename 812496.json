{"id":"812496","title":"台湾杂咏","dynasty":"清","author":"齐体物","text":"疑是羲皇上古民，野花长见四时春。儿孙满眼无年岁，头白方知属老人。春盘绿玉荐西瓜，未腊先看柳长芽。地尽日南天气早，梅花才放见荷花。纪叟中山浪得名，何如蛮酒拨醅清。宁知一醉牢愁解，几费香腮酿得成。药溪流水碧差差，不拟天寒出浴迟。卒岁无衣双赤膊，负暄岩下曝孙儿。酿蜜波罗摘露香，倾来椰酒白于浆。相逢岐路无他赠，手捧槟榔劝客尝。生年十五鬓鬖鬖，招得儿夫意所甘。岂但俗情偏爱女，草中都不长宜男。燕婉相期奏口琴，宫商谐处结同心。虽然不辨求凰曲，也有泠泠太古音。露浓滋得麦苗肥，草长还忧豆叶稀。心忆儿夫桑柘下，日斜相望荷锄归。傀儡番居傀儡深，岂知尧舜在当今。含哺鼓腹松篁下，盛治无由格野心。巢楼穴处傍岩阿，薜荔为衣带女萝。要向众中誇侠长，只论谁最杀人多。"}