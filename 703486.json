{"id":"703486","title":"岁暮同阿字得寒字四首","dynasty":"明","author":"释函可","text":"经岁无人趣，惊看腊又残。霜添窗纸厚，风使衲衣单。彻骨寒无路，扪心泪有端。一从汝到后，更益我辛酸。总是冰霜地，非关我独寒。一身蹲雪底，双眼向云端。索句从朝起，烧泉到夜阑。此时兼此地，犹得共团圞。细看生何用，平生厌素餐。泪将一岁尽，事向五更攒。海静三山稳，云高五老寒。情知强言笑，图使我心欢。抖搜十年恨，全倾大海宽。看人忙不了，于我竟无干。爆竹何曾响，蠹鱼依旧寒。春风迟亦到，且莫发长叹。"}