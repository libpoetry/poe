{"id":"1110168","title":"送交代茹安礼二首","dynasty":"宋","author":"吕陶","text":"平日阳和已浃民，浪驰幽迹绍芳尘。芝兰秀品推前辈，桃李清阴及后人。谆诲有闻知契厚，纵谈无间觉情亲。去思从此凭何慰，待刻铭词上翠珉。越溪春水碧迢迢，岷岫晴岚翠欲飘。故国风光频梦断，殊乡景物易魂销。何时执友无暌索，此日长亭倍寂寥。把酒送君同一醉，羡君东去客心摇。"}