{"id":"65825","title":"次莒州望即墨感乐毅田单作","dynasty":"明代","author":"谢肃","text":"单车背高密，一昔次城阳。城阳故莒国，俯仰怀兴亡。莒国固微弱，与鲁常争强。城阳虽褊小，在汉亦封王。奈何保齐涽，见弑魂悲凉。焉知即墨捷，长驱还旧疆。望诸敌燕忾，师律岂不臧。安平为宗社，出奇诚莫当。咸能忠所事，功立名且扬。昔予好谋画，抚剑游四方。时命顾弗偶，甘心唯括囊。兹焉吊陈迹，山川郁苍苍。往者不可企，咏言徒慨慷。"}