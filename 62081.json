{"id":"62081","title":"边军谣·边军苦边军苦","dynasty":"明代","author":"纪阿男","text":"边军苦，边军苦，自恨生身向行伍。月支几斗仓底粟，一半泥沙不堪煮。聊将斛卖办科差，颗粒何曾入空釜。官逋私债还未足，又见散银来籴谷。揭瓦偿，今年瓦尽兼折屋。官司积谷为备荒，岂知剜肉先成疮。近闻防守婺州贼，遍遣丁男行运粮。老弱伶仃已不保，何况对面拖刀枪。婉婉娇儿未离母，街头抱鬻供军装。闾阎哭声日震地，天远无路闻君王。君不见京师养兵三十万，有手何曾捻弓箭。太仓有米百不愁，饱饭且趁构栏游。"}