{"id":"791675","title":"忆里中应试诸人","dynasty":"清","author":"缪重熙","text":"吾乡虽片壤，耕读能兼资。自遭兵燹后，人士多仳离。况复巷无人，大概因阻饥。即有好修者，何处可下帷。兹当因威振，丑类都诛夷。所在重文运，学校岂遽衰。哲匠采葑菲，勤者人泮池。今年举旷典，数案萃一时。故里纵萧索，不乏磊落姿。累试火候足，固将绝尘驰。观光在初学，亦望骥尾随。家驹与时彦，何幸逢昌期。云梯联步上，骏足贵不羁。拔茅以其汇，占吉当无疑。一一偿厥愿，此心良足怡。所恨南冠絷，被掳为凄其。何日得重见，各遂昔所期。其间有佳士，是我积年知。临风拭望眼，郁郁长相思。"}