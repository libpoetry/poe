{"id":"1116744","title":"和黄鲁直效进士作二首 岁寒知松柏","dynasty":"宋","author":"苏轼","text":"龙蛰虽高卧，鸡鸣不废时。炎凉徒自变，茂悦两相知。已负栋梁质，肯为儿女姿。那忧霜贸贸，未喜日迟迟。难与夏虫语，永无秋实悲。谁知此植物，亦解秉天彝。蠢尔氐羌国，天诛亦久稽。既能知面内，不复议征西。斥堠销兵火，边城息鼓鼙。输忠修贡职，弃过为黔黎。雪满流沙静，云沉太白低。巍巍二圣治，盛德古难齐。"}