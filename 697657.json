{"id":"697657","title":"病中秋思八首","dynasty":"明","author":"胡俨","text":"流年如逝水，白日去堂堂。爽气今朝入，秋风昨夜凉。候鸿离紫塞，栖燕别雕梁。儗续闲居赋，潘郎鬓已苍。伯劳鸣未休，大火又西流。鸷翮抟空急，荧光傍户幽。仲宣长作客，宋玉独悲秋。抱疾不能赋，何能更倚楼。秋风起苹末，秋意日萧然。蛩泣苍苔露，蝉愁碧树烟。青毡遗故物，白首事陈编。却忆东湖上，垂杨老钓船。已是经年疾，归休未得休。橐金浑有限，药饵只空投。向秀山阳笛，袁宏月夜舟。故人何处在，无复少年游。远树金飙动，高天玉露凉。豆花披草径，梧叶下银床。野际寒烟澹，山连夕照长。谁家砧杵急，过雁不成行。未及重阳节，晨兴已觉寒。雨侵烧药灶，风折护花栏。暂饱雕胡饭，长吟苜蓿盘。近闻禾黍熟，颇得老怀宽。暮天摇落迥，山色有无中。篱槿含花紫，池莲坠粉红。江清波涌练，云净月流空。闺中倚虚幌，老病念衰翁。秋雨催寒早，秋霜着物残。天高云影澹，树老叶声干。白发凭谁染，黄花只独看。杜陵笑彭泽，却自叹儒冠。"}