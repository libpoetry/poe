{"id":"1122217","title":"正月十日理发三首","dynasty":"宋","author":"俞德邻","text":"多病多愁鬓已星，更怜诗骨瘦崚嶒。百钱挑杖但求醉，五斗折腰良不能。徒步幸无官长骂，浩歌聊袭散人称。世情阅尽忘今古，一合乾坤几废兴。寂历劳生叹转蓬，百年强半走西东。从师谩学屠龙技，报国元无汗马功。二顷有秋生计足，三杯近卯客愁空。儿童相见从相笑，两鬓丝丝一老翁。晨梳白发照青铜，叹息光阴过眼空。一市少年羞裤下，三朝新妇闭车中。酒逢知己犹堪醉，文不惊人莫送穷。天下士忧天下事，肯将飞伏较雌雄。"}