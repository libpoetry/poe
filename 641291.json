{"id":"641291","title":"苏武慢 八首 其四","dynasty":"明","author":"林鸿","text":"家本儒流，身穿逢掖，出入义途仁里。洞鉴机心，冥搜海岳，博得一贫如洗。作赋南宫，吟诗北苑，万句不如杯水。问先生、何苦如斯，秖是好之不已。最爱是、竹寺秋眠，花楼夜饮，醉倒不知天地。礼法之徒，是非评论，看得不如蝼蚁。勘破兴亡，超乎流俗，莫怪不营生理。吐胸中、万斛珠玑，有几个富人能比。"}