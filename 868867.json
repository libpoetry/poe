{"id":"868867","title":"石井","dynasty":"宋","author":"叶梦得","text":"神龙傲幽蛰，睡美得所安。宇宙岂不广，敛收寄深蟠。不知九地藏，何似海滨宽。谩作无底窦，言依小巑岏。微流出绀地，碧玉储清寒。乱木共苍翠，佛宫荫檀栾。宁怀帝者家，未暇排云端。油云有时去，雾雨森濛漫。聊从老农戏，旱魃不可干。客行度嵌岩，尘土疲跨鞍。愿借壁间瓢，一饮凉肺肝。"}