{"id":"856703","title":"瑞鹤仙 张四益生日","dynasty":"宋","author":"王千秋","text":"夷吾在江左。罄毡裘俱砻，笑清边琐。遗民冀巾裹。个规模欲继，外人谁可。一花两果。晚占熊、材能更夥。试颁春、便有欢谣，声接月鞍烟柂。馺娑。已传丹诏，催上文石，□论炙輠。橐弓□笴。□九域，措安妥。待缁衣重咏，履封光继，绿野从教昼锁。问黑头、当日三公，可能似我。"}