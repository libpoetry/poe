{"id":"733842","title":"元祐党籍碑","dynasty":"清","author":"王士禛","text":"天津桥上啼杜鹃，耕父已见清泠渊。宫中尧舜不可作，厚陵社饭悲年年。二惇二蔡秉国轴，同文馆狱纷钩连。衣冠相望走岭表，一网尽矣嗟群贤。司空手籍元祐党，大书深刻相磨镌。彗星下扫文德殿，毁碑夜半何喧阗。攸攸狒狒一儿戏，可惜宋社成南迁。潭州死骨尚有臭，党人名字光中天。西南荒徼八桂郡，此碑千载人争传。上云垂戒万万世，其词何异诛共驩。从来青蝇乱白黑，三代遗直今如弦。小人勿用易所戒，崇宁偾辙无忘旃。"}