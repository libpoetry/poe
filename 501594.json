{"id":"501594","title":"长歌为静山太医李君赠","dynasty":"明","author":"林弼","text":"静山仙人李耳孙，济世善学李少君。神楼一教妙天下，千载道检流清芬。世间桐君与竹祖，谁与巅崖苏疾苦。我时分节向南来，相逢一笑漳江浒。万金良药双玉壶，刀圭取效疮痏除。生平心镜澹如水，照人热恼埃尘无。我欲赠君无长物，抚剑长歌对明月。东风珍重杏林春，吹作漳南瘴乡雪。"}