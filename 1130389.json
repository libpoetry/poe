{"id":"1130389","title":"和彦正居士见寄并勉定兄及再和梦石","dynasty":"宋","author":"释慧空","text":"学道穷年无寸勋，忘机似可置鸥群。谩劳长者开青眼，送与高岩卧白云。机钝莫酬摩诘问，鼻端终待郢人斤。归来不寐思君语，落涧寒泉深夜闻。从容中道绝功勋，野鹤昂藏不类群。双眼炯如潭底月，一身闲似岭头云。撮来大地如粟粒，放去龟毛重九斤。三载相依话畴昔，我初无说子无闻。贫家只有四立壁，分岁那进豪右群。方办五言酬绝唱，又传秀句入深云。应机杀活生谭笑，信手方圆斫斧斤。无以险崖多困我，须防官府有新闻。"}