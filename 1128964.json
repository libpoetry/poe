{"id":"1128964","title":"偈颂五首","dynasty":"宋","author":"释文礼","text":"震忽雷，飞闪电。夜叉头，菩萨面。万松关迥，九陇烟横。谷风传响，涧水流声。众生本不曾迷，夜阑鸡向五更啼。诸佛本不曾悟，秋清雁度长空去。西窗昨夜月华明，凉飙已到梧桐树。七尺单前，一蒲团地。横亘十方，竖穷三际。夜明帘外，宝鉴台前。元无兼带，岂有偏圆。古渡无人霜月冷，芦花风静鹭鸶眠。"}