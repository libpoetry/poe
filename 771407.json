{"id":"771407","title":"醉翁操•寒风飒至，杂以冻雨，瓠盦拈此调督余与柳溪同作","dynasty":"清","author":"陈匪石","text":"萧骚。终朝。风号。雨潇潇。周遭。惊乌夜飞迷其巢。叶黄千树飘飖。前路遥。野外雁行高。说岭梅、早寒怎消。太平气象，声断鸣条。载歌载舞，唯有鸾笙凤箫。心以何而忉忉。影以何而刁刁。云涯回望劳。相思朱颜凋。冷意透霜袍。破愁谁共持盏醪。"}