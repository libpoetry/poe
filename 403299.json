{"id":"403299","title":"满庭芳 参梦窗于淮海疏密之间，庶亦别开词境","dynasty":"近现代末当代初","author":"赵尊岳","text":"雁阵裁天，虫喧警晚，玉蕊轻卸银钩。悭晴丝雨，隔院唤飕飕。初剪金荷向晚，浓氛逼润压香篝。谁消领，轻寒薄暖，人独倚朱楼。前游如梦里，菱宜花笑，鸾妒眉修。尽滴碎芭蕉，不解离愁。忽忽谁怜十载，肠断处仙袂难留。天涯路，烟波万里，空自泛茗瓯。"}