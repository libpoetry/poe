{"id":"1252412","title":"和梅尹寄来韵","dynasty":"元末明初","author":"李延兴","text":"栗烈晨风坐转严，日高晴鹊忽喧檐。阶前雪洗苔痕出，门外春催柳色添。姓字已归迂叟传，丰穰屡问大人占。村翁野老时相过，羡杀香醪如密甜。明晨鞍马去难寻，亲友留连惜寸阴。北极星辰连远塞，南溟风雪动愁心。形容憔悴悲年暮，灯火青荧入夜深。回首高歌出门去，天涯寥落少知音。"}