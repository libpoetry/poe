{"id":"1112283","title":"春野五首","dynasty":"宋","author":"宋庠","text":"衡荜负城开，春兼野色来。烟扶霁日柳，雪恼故年梅。波影鱼先动，林声鸟并催。欣欣群意悦，病骨独邅回。陂色入柴关，阳和远近还。平芜随蹇步，新水照衰颜。废堞鸟声乐，晴皋雉羽斑。一逢樵客语，无俟办连环。近出东郊道，时巾下泽车。田沟蛙拖紫，沙径鸟留书。木引藤丝远，墙蒸菌蒂虚。幽怀聊俯仰，无意事施蘧。沃野周原接，遥陂郑洧连。郁葱中县气，南北富人阡。鸟骋因风野，虹生欲霁天。斜阳墟落外，䍧豕食春田。夕蔼收芳甸，春蒿遍宿荄。朝虹先雨出，寒雁后阳来。远木芊芊茂，幽花脉脉开。欣逢老农语，争席坐林隈。"}