{"id":"1008106","title":"答梅圣俞问隐","dynasty":"宋","author":"谢绛","text":"圣俞一幅书，间我小隐居。小隐讵有异，筑室数亩馀。岩壑不峻崒，田园非美腴。所欲近丘墓，岁时来扫除。先人梦读史，尊道本圣徒。绝笔于此诗，子孙无忽诸。刻石置中堂，且使过者趋。题榜为服训，义取铭盘盂。后岭双松亭，径术何逶迂。下临富春渚，万象生有无。东偏作草舍，可以施琴壶。门前碧塘水，万本栽荷蕖。风来触香气，长著人衣裾。澄水泱泱流，黍稻可勿枯。柔桑及美果，种广莫记株。涧草不识名，野禽多异呼。坐此易岁晏，自与人世疏。在昔东陵侯，瓜垄犹亲锄。杨恽谢九列，种豆南山隅。余尝有此志，来者安敢诬。诛茅实张本，解组当后图。是时考槃赋，从我者骓欤。近来傅越石，趣尚若不殊。傥闻丘樊往，不顾升斗储。如君美才具，日月升云衢。安敢预招挽，粗自陈其愚。"}