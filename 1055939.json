{"id":"1055939","title":"寄何德固","dynasty":"宋","author":"李之仪","text":"元丰初得君，赐袍色可摘。雍容戎马间，爽气凌秀色。十年不相逢，颔须已有白。京尘化人衣，岁月动阻隔。夏屋如深山，排日许连席。坐中多可人，一笑每堕帻。人皆指为誇，我辈日所惜。于今已三见，爽气若初得。同言胡乃尔，前致作娇客。边城久不雨，旱气几烁石。俯仰数刻间，咫尺便南北。寄声不敢辄，问讯莫我获。但问深闭门，鸱坐较定力。双林旧家风，庞老真消息。莫作分别想，认子却为贼。造门会有日，聊复铦戈戟。准拟诘朝见，无或但坚壁。"}