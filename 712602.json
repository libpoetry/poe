{"id":"712602","title":"闭瓮菜","dynasty":"明末清初","author":"陈恭尹","text":"嘉蔬擢根苗，濯濯在平壤。甘苦各天性，宁期君子赏。醢人司四豆，菹以事宾飨。辛咸适所宜，调剂具分两。深藏闭风日，揉择劳指掌。经时色尚青，生意犹可想。方兹饫醇醲，所贵在萧爽。徐徐入齿牙，历历有清响。山珍与海错，对之皆敞罔。真味异五滋，逸韵殊豪上。顿令酣醉人，当杯能倔强。贫居五十年，饮食多卤莽。黄齑日所亲，荼蓼心所奖。岂知鼎俎间，非独口腹养。凡物尽其材，用之斯不枉。农经极草木，修制存畴曩。姬公作周礼，纤悉固有仿。七菹与三臡，供之惟用盎。得名自古来，赋咏从吾党。"}