{"id":"691015","title":"为玄度寿母","dynasty":"明","author":"李云龙","text":"铢衣摇曳紫烟新，笑指桃花又一春。子是玉皇香案吏，身为金母贝宫人。书传南岳云中鹤，脯擘西垠野外鳞。曾共麻姑话沧海，扳舆先避洛阳尘。浮峤千峰郁翠盘，北堂开处对巑岏。囊馀鲍氏珍珠黍，地有何姑云母丹。琪树舞风回色鸟，玉笙吹月下文鸾。遥知邓岳多仙侣，碧海觞飞玉露漙。"}