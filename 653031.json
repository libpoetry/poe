{"id":"653031","title":"送翰林刘孟功侄钟还吴","dynasty":"明","author":"谢晋","text":"君家吴望族，名冠儒林表。自昔我先人，素有通家好。若翁余同庚，交谊如管鲍。翁也蚤世久，余亦渐衰老。阿戎能继业，丰姿美年少。赋罢拟扬雄，诗成惊谢朓。一朝省世父，治装远来到。欲慰十载别，不惮千里道。再叙骨肉情，重讲家庭教。谈话每宵分，尊卑惬怀抱。昨承访蓬荜，出迎双屐倒。从容问答间，寒威顿除扫。高门产麒麟，吾侪亦光耀。正欣接吟席，又复理归棹。草色瀛洲新，莺声上林早。相送出都门，春江波浩浩。"}