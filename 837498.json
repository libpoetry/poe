{"id":"837498","title":"高阳台·傅沅叔属题其聘室聂稚梅女士诗扇遗墨","dynasty":"清末民国初","author":"夏孙桐","text":"玉镜留盟，蕊珠证果，彩鸾一纸人间。攀桂仙郎，艳称璧合良缘。娲皇莫补情天缺，望银河、风引舟还。护遗芬、宝扇徵题，故剑同看。黄门老去犹追感，诵凄清诔笔，永眷钗钿。慧业三生，外家曾溯渊源。粲花诗句簪花字，付燃脂、集里流传。丽金箱、片羽光芒，增色彤编。"}