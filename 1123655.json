{"id":"1123655","title":"寄峡州使君郭郎中三首","dynasty":"宋","author":"赵蕃","text":"汉代郭林宗，词场继国风。郎官曾赐被，刺史暂凭熊。为客留工部，移官滞酒翁。淮阳岂为薄，无恨不居中。何处观文献，如公尚典刑。诗先获麟作，字本换鹅经。牛斗漫宝气，虚危须德星。无为偃薄计，不晚诏除听。契自西台叙，亲从昭德论。名声盖前辈，牢落愧清门。既见未知日，因风聊自存。祇愁千里面，识我故尘昏。"}