{"id":"1074896","title":"送强幼安","dynasty":"宋","author":"周紫芝","text":"慈固必能勇，刚亦能近仁。内荏色徒厉，定知非仁人。强公本仁者，笑语生阳春。散为三年泽，不及千里民。庬恩出岂弟，雅量含清醇。应容盗取毡，肯叱吏吐茵。谁知乃中刚，临难气益振。前年摄虎符，折冲如有神。邻封堕贼手，齿寒已亡唇。孤城危累卵，夜卧寄积薪。清诗见横槊，高会开重闉。群奔窜狐鼠，万刃抗一身。岂但虎渡河，遂使盗入秦。至今忠义士，不数远与巡。嗟我挟策子，缪作升堂宾。忠风激中肠，别语聊重陈。公议谁能掩，伟绩终难湮。阴功及黎庶，天语形丝纶。富贵当自兹，照眼功名新。"}