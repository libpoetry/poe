{"id":"416500","title":"木兰花慢   柏庐入京过宁偕登北极阁感赋","dynasty":"近现代","author":"胡先骕","text":"天涯携手乍，悦情话，此登楼。记烧烛联床，飞觞索句，胜事今休。相看漫惊鬓影，总关河、遥落涕难收。渐对小山丛桂，故园何日盟鸥。清秋，强与事清游，岁月渐淹留，听暗壁鸣蛩，高天过雁，都是閒愁。凭阑远凝望处，又败荷、衰苇满汀洲。明日征车去也，暮云千里悠悠。"}