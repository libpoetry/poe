{"id":"523147","title":"吴伟松窗读易图歌","dynasty":"明","author":"李梦阳","text":"仄岩泉流石无数，素壁濛濛起烟雾。君家屋宇在城市，何以堂上生松树。侧闻江夏生，气酣扫毫素。绝笔风雷拔地起，意匠凿天天为怒。泰山古根生眼前，俄顷缩出徂徕山。悬萝挂薜袅袅里，复有草舍松之间。窗间老人鬓发秃，羊翻一编周易读。空山瑟瑟翠涛激，长干冥冥暮花扑。远知既巳死，希夷不复作。青丘石室杳何许，恍然置我此溪壑。翻愁一夕雷电入，六丁追书上廖廓。又画石下根，屈曲如老龙，胡奴暝踏孤岩菘。蓬头赤脚露两肘，月明汲泉山涧中。却忆前年召画师，江夏吴生亦与之。短褐垢脸见天子，礼貌虽村骨格奇。帝令待召仁智殿，有时半酣被召见。跪翻墨汁信手涂，白日惨澹风云变。至尊含笑中官羡，五侯七贵争看面。请观此幅松舍图，黄金失价连城贱。吴生吴生太气岸，一言不合辄投砚。"}