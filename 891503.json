{"id":"891503","title":"缘识 其二十八","dynasty":"宋","author":"赵炅","text":"朱明日盛残花卉，琼苑争游諠帝里。宝马香车去复来，几许人心欢不已。金明水上浮仙岛，画舸龙舟非草草。世宁清静验如然，老者携小少随老。匼匝烟云杨柳岸，罗绮纵横长不断。五谷丰登顺四时，亿兆歌谣绝愁叹。康哉阗咽芳林下，一看难酬千万价。千平听在乐声中，比屋可封民自化。"}