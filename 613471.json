{"id":"613471","title":"过采石吊李太白","dynasty":"明","author":"李之世","text":"长江碧潆洄，青山莽明灭。采石流朱英，灿烂瑶台阙。忆昔夜郎初度时，宫锦袍鲜湛羽卮。一杯浊酒一篇诗，忽然骑鲸蹑斗箕。迩来不知千百载，但见文采照江湄。冯夷宫，鲛人窟，奔涛逆浪不能平。万顷烟波沈海月，月沈犹可掇，水逝无还期。孤云叆叇晴天没，与尔停杯一问之。阳乌何东升，玉兔何西驰。纵有长生药，那管鬓边丝。贤达既寂寞，饮者谁留名。吸尽长江水，不能实瓶罂。升沈贵贱何曾定，请看离离水上萍。险莫险兮马嵬之回湍，难莫难兮蜀道之七盘。人情倾仄与波澜，谁将一日醉，易此供奉班。长安市上红尘满，归来沧海弄潺湲。沈香亭，金銮殿，伊昔豪华不可见。蛾眉翠黛波盈盈，髣髴太真擎玉砚。我来访古不胜愁，缥缈长空倚暮楼。澄波一抹飞云尽，三山点点若浮沤。"}