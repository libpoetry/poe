{"id":"625818","title":"寿道民祁太翁","dynasty":"明","author":"彭焻","text":"双辉日月正高悬，梁孟齐眉亦后先。灵椿一株尚未老，丹桂五色相鲜妍。欲倩辋川进图画，聊向诗中传画意。城南甲第寿星明，阉著复为祁午至。时当雷静昼夜分，我亦近公芳诞辰。贺公已列耆英会，子瞠若后愧罔闻。昔有十郎公不让，俨称谬推予少长。伯仪叔侃俱兰盟，季僖吾弟忝函丈。三代之德我熟知，满前朱紫更荣施。百千万亿今兹始，九如五福无异辞。自古长生有秘授，玉浆金液称不朽。定知柱下再传公，许予望气与之否。"}