{"id":"745627","title":"湖上大雪作歌","dynasty":"清","author":"觉罗桂葆","text":"重重叠叠云气围，苍苍凉凉湖浪稀。元冥司令理应尔，雪花如片漫天飞。逆风行船马脱鞿，碎冰琤瑽喧石埼。远峰埋没近峰峭，低桥明洁高桥巍。葛岭松篁绿愈静，栖霞枫丹红赐绯。南屏钟声凝翠微，气候凛冽僧扃扉。逋翁骑鹤天外归，坡老撰杖林间晞。相逢一笑戛乌榜，轻蓑催换渔人衣。湖楼疥壁去腊尾，秃毫忍冻淋漓挥。几痕鸿爪忽到眼，枨触吟兴呼妃豨。我本左司旧宾客，两年湖侧疏嘲讥。乾坤更幻游世界，天意不薄人难违。暝禽啼空导归路，船唇篷背生光辉。逝将呼朋诣绝顶，吴山残雪供攀依。"}