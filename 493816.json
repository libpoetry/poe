{"id":"493816","title":"周缴妻陈氏贞节","dynasty":"明","author":"庞嵩","text":"陈家有女珍琅璆，时年十六归哉周。齐眉举案踰九秋，拆鸾破镜嗟莫留。城隅哭倒天为愁，凄霜黯日风飕飕。铁心祇与夫君谋，百年冢穴誓相求。谁云孀年二十四，网常一醮终天地。身未即亡姑不俟，勉拊犹儿即吾嗣。训之远执甘泉贽，已分侄存家可替。何知多难罄簪揥，祇今贫食踰古稀，屋漏可对天可知。乡评月旦交相推，士林拂拭生光辉。君不见葛岸水中流，白石清泉洗。又不见桂林埃贞枝，独柏霜犹翠。千年女训妇之箴，付与观风载笔采入彤庭史。"}