{"id":"491345","title":"答赠王子启","dynasty":"明","author":"刘崧","text":"晨得故人书，握发再三读。缠绵数百言，肝胆豁倾覆。上承起居问，下感进脩勖。虽劳鸿燕思，且慰泥涂辱。去年所寄诗，徵我当和复。谫材本迟钝，往报愧不速。置书怀袖间，汗出颜腼恧。永怀通家好，先世辑姻睦。呜呼我大父，文雅动季叔。追惟所自出，实本王氏族。风流齐阀阅，情谊均骨肉。兔丝附长松，柔弱易摧蹙。矧我后生辈，疏略坐拘束。饥寒役道路，时序少攀属。缅思老成会，光景同转烛。每过城西隅，低回怆心目。时寻贤者居，邈在?湾曲。方畦带寒蔬，斜径出脩竹。升堂奉甘旨，宴客湑醽醁。委蛇伯仲间，颜色何婉郁。往时客南浦，公馆蕃乐育。学子来趋风，簦笈奋远躅。襜襜讲帷侧，济济森立玉。敷扬六义旨，骈叠雅颂录。咏歌逾金石，剖析见丝粟。似闻厌尘鞅，欲访匡庐麓。重湖涉深渺，把卷面飞瀑。云林固深窈，问学伤寡独。岂必远人群，终然起岩谷。贱子罕所谐，微陋等朴?。偶从将军幕，未决詹尹卜。老亲困痹疾，稚子抱寒瘃。内顾环堵空，何以甘藿菽。筠阳近留滞，风土渐谙熟。锦水流郡西，闾阎散平陆。长云亘浮梁，车马竞驰逐。风激仙洞凉，江浮凤山绿。苏扬遗赋咏，草木含清淑。至今民俗淳，守业不出屋。反思好游子，奔走何碌碌。故园久芜秽，荷耒思穜稑。轩裳苦乖违，农圃岂污渎。勉意慰所亲，志愿在昔夙。感君同心言，义重秋兰馥。抽辞酬远意，焉得不醇笃。扬矣合并期，悲歌睇鸿鹄。"}