{"id":"812666","title":"寄题延平王庙壁","dynasty":"清","author":"吴子光","text":"曾读丰碑渤澥东，开疆犹仰大王风。阖门骨肉杯羹底，千里江山锦绣中。明代兴亡归劫数，史家成败论英雄。似闻鹿耳鲲身畔，呜咽潮声早晚同。蜃气楼台转眼空，有明硕果黯然终。雄心已死田横岛，疏草都归鲍氏骢。庙貌九重颁祀典，祠官三肃式斋宫。而今率土图王会，海不扬波处处同。"}