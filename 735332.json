{"id":"735332","title":"草堂春尽独坐寡营偶检东坡集见百步洪诗喜而次其韵","dynasty":"清","author":"汪森","text":"嫣红姹紫随逝波，春光一去如飞梭。嗒然隐几亦何事，强将诗酒空消磨。舍傍隙地将一亩，乱石点缀差成坡。别有小池才数武，透泥出水浮新荷。小僮汲绠煎茗熟，沸腾铛内翻千涡。方床梦后起消渴，满啜有同鼠饮河。昨者薰风生薄暑，已寻刀尺裁轻罗。新栽花竹绕窗户，灌溉每思郭橐驼。药栏藓砌多位置，蚁封蚓径殊委蛇。篱边一犬自眠路，梁间双燕犹营窠。物情意态俱可适，兴到觅句能几何。书堂幽悄静如水，不闻邻曲夹呼呵。"}