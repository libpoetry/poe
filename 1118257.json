{"id":"1118257","title":"书怀绝句五首","dynasty":"宋","author":"陆游","text":"不到天台三十年，草庵犹记宿云边。老僧晓出松门去，手挈军持取涧泉。忆过栖贤见蜀僧，云堂十月冷生冰。定回蔌蔌闻窗雪，一椀琉璃照佛灯。丈人祠西山谷盘，麻姑洞前松栎寒。仙翁欲觅渺无处，闻在青溪浴大丹。早佩黄庭两卷经，不应灵府杂膻腥。凭君为买金鸦觜，归去秋山斸茯苓。未驾青鸾返帝乡，三江七泽路茫茫。看山看水无程数，渔艇为家芡作粮。"}