{"id":"178187","title":"真娘墓·女命在于色","dynasty":"宋代","author":"王禹偁","text":"女命在于色，士命在于才。无色无才者，未死如应灰。虎丘真娘墓，止是空土堆。香魂与腻骨，销散随黄埃。何事千百年，一名长在哉。吴越多妇人，死即藏山隈。无色固无名，兵冢空崔嵬。唯此真娘墓，客到情徘徊。我是好名士，为尔倾一杯。我非好色者，後人无相咍。"}