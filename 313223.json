{"id":"313223","title":"摸鱼儿·罗秋浦明经丈属题云根老屋图，时约游罗浮","dynasty":"现代","author":"潘飞声","text":"问青山、阅人多少，千秋谁占诗屋。凤凰台冷余荒草，只有骚坛高筑。山十幅。看出岫云根，暝压帽檐绿。先生睡足。又吟对黄花，閒搔白发，瓮酒正初熟。珊洲上，许我题襟句续。叩门来认乔木。终南捷径徒供笑，底似归来盘谷。青簇簇。指一角罗浮，画入屏风曲。猿催鹤促。约村补梅花，洞骑蝴蝶，相与策筇竹。"}