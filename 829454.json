{"id":"829454","title":"拟渔洋读三国志小乐府","dynasty":"清末近现代初","author":"陈曾寿","text":"来时正伏魄，窈窕魏宫娥。凄绝分香语，空悲更事多。冬猎秋读书，初意何俊旷。可笑群儿愚，踞君炉火上。万事皆鸡肋，还悲去日多。芳樽荐野葛，风味妙如何。独抱汉官耻，新恩宠莫跻。何如题墓道，犹爱故征西。不仁与不孝，异等皆遮罗。新宣崇礼让，礼让奈公何。天命虽吾在，逡巡廿五年。犹闻颁九锡，君岂缀旒然。同流必合污，末路安可避。君不徇虚名，臣食得空器。"}