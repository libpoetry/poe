{"id":"617839","title":"十二骏歌","dynasty":"明","author":"陈子壮","text":"显皇太上贵清静，安不忘危严囧政。三千□牝尽调良，十二天閒日蕃盛。玉狮之龙特赐铭，劲毫柔毳钟金精。雄姿一出骇虎豹，凡马却避不敢鸣。复有赤电影若灭，口喷红光汗成血。白鼻骄嘶朔漠风，碧蹄踏破燕山雪。鸟名戴朋骏五花，光如匹练嫣如霞。彩麟文豹争蹀躞，金麟绛虬彷佛拳毛騧。复有骅骝号攒玉，曾从渥洼水中浴。三骢先后齿更齐，红锦元黄间追逐。万岁山前宫草春，至尊御楼宣圉人。珊瑚为鞭玉作勒，飞鞚不动尘。雾鬣风鬃各驰骤，须臾解辔归内厩。繇来圣代有真龙，羽林万骑瞠乎后。天之历数四纪长，平明息战华山阳。皇人寿谷可生致，始信人间有吉疆。"}