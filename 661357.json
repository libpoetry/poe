{"id":"661357","title":"旧巢燕","dynasty":"明","author":"史鉴","text":"旧巢燕，尾涎涎。秋去如别离，春来复留恋。前年主人宾客多，满堂笑语沸笙歌。百鸟尽入笼中养，犹引虞人日纲罗。今年主人忽贫贱，客散鸟飞门户变。燕兮犹向旧巢归，依旧年年一相见。一相见，空复悲，此生相守期不移。不学百鸟被人笼养在华屋，华屋自来多反覆。一朝食尽别家行，往来徒为人所轻。旧巢燕，葺尔巢，育尔雏，尔雏大来为我徒。翟公门下旧游客，不及尔心终不渝。"}