{"id":"757643","title":"金缕曲 其一","dynasty":"清","author":"梁德绳","text":"帘捲东风冷。正花前、莺声渐涩，半凋红影。花外愔愔藏楚弄，玉手明徽相映。仿佛写、熙春丽景。忽作清商翻怨调，似秋空、朔雁飞无定。沙塞迥，夜霜警。一时四座无言静。敛丝桐、逡巡再拜，细陈萍梗。憔悴朱颜今已矣，梦断红楼金井。更那望、知音倾听。柳絮浮云根蒂杳，枉娇痴、阅尽繁华境。诉往事，意悲哽。"}