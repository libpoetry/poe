{"id":"1199636","title":"与王使君诗五首","dynasty":"魏晋","author":"郭璞","text":"道有亏盈，运亦凌替。茫茫百六，孰知其弊。蠢蠢中华，遘此虐戾。遗黎其咨，天未忘惠。云谁之眷，在我命代。穆穆皇帝，固灵所授。英英将军，惟哲之秀。乃协神□，馥如兰臭。化扬东夏，勋格宇宙。岂伊来苏，莫知其覆。怀远以文，济难以略。光赞岳谟，折冲帷幕。凋华振彩，坠景增灼。穆其德风，休声有邈。方恢神邑，天衢再廓。遭蒙之吝，在我幽人。绝志云肆，如彼涔鳞。灵荫谬垂，跃我龙津。翘情明规，怀德鉴神。虽赖暂盼，永愧其尘。靡竭匪浚，靡颓匪隆。持贵以降，挹满以冲。迈德遗功，于盛思终。愿林之蔼，乐岱之崇。永观玉振，长赖英风。"}