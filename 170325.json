{"id":"170325","title":"劝学歌·太极肇判两仪生","dynasty":"宋代","author":"陈普","text":"太极肇判两仪生，其中人为万物灵。人亦天地一物耳，独以道义超众形。立为三才中宇宙，发挥天地经人伦。兹事初非外烁伐，毫发皆奋七尺身。后生可畏如日出，千金之躯岂可轻。寸阴可惜莫虚掷，百年安得长青春。有力如虎当猛省，何况责望深父兄。不通六籍不是学，未了三才未是人。希圣必须志尧舜，希贤必有为颜曾。义理彝伦精讲究，礼乐制度须详明。体用源流务透彻，血脉文理仍流行。会通两尽始无碍，范围未始离曲成。无尘胸次贮万卷，拔出笔力找千钧。不用高枕卧丘壑，用之家齐国治天下平。不但匹无匹妇皆获所，草木鱼鳖咸清宁。此皆后进本分事，不为干利与求名。更须扫除谑浪傲惰熊，打并嗜欲声色情。一物一则同一敬，牢守孔孟张朱程。吃紧工夫决有效，令闻广誉垂千龄。英雄气概为则是，一变至道非难能。君不见四十五十无闻不足观，总是惰而不学昏昏贸贸枉生天地间。"}