{"id":"1012517","title":"小师智临禅客写真求赞","dynasty":"宋","author":"释正觉","text":"云石雪松，岁寒之友从。晓月霜钟，清白之音容。自乐也村歌社舞，平怀也牧笛归农。暴雨卒风，潜神堂而避阵。吼雷掣电，战禅席而交锋。十分闲暇，一等疏慵。青山白云之去就，浮萍流水之行踪。披雾变文豹，吟云蜕骨龙。身老艺孤兮难其授子，智齐德半兮未可传宗。"}