{"id":"831895","title":"春日游台中公园","dynasty":"清末民国初","author":"林朝崧","text":"娇鸟啼花报花开，大堤裙屐嬉春来。垂杨四面栏不住，远山飞入池中台。恍惚江东张园好光景，欲唤吴姬抚琴歌落梅。旧游如梦忽枨触，临水照影惊于思。此间昔筑鲸鲵观，清明麦饭无人哀。杜宇冬青几风雨，碧血染地生莓苔。山邱一变作华屋，百年罗刹成蓬莱。地运盛衰关天数，何用胡僧谈劫灰！江山风月无定主，管领正要骚人才。看花对酒不作乐，地下奇鬼将人咍。黄金入手买歌舞，醉即藉草卧勿回。身前勿计身后事，贵贱俱尽随尘埃。君看石像耸云表，英姿飒爽褒鄂推。万人瞻拜徒为尔，一代雄豪安在哉？"}