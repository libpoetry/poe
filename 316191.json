{"id":"316191","title":"陌上花·红桑枯后","dynasty":"现代","author":"谢觐虞","text":"红桑枯后，青山犹护，贞魂凝处。埋血年年，闻有土花堪据。丛铃碎佩风前泪，吹下绀尘如雨。是人天不了、烦冤心事，鹤归愁诉。诗篇谁解惜，江陵肠断，一样木兰歌句。寒蝶荒燐，可抵铜驼尘土。虫沙浩劫今番又，算也空王难度。写椒浆还乞、庄严永閟，青溪祠宇。"}