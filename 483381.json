{"id":"483381","title":"题王高翰单于昭君夜坐图","dynasty":"明","author":"曹孔章","text":"天如穹庐塞云黑，胡地寒多胡草白。阴山积雪不曾消，马潼驼峰作常食。一身不幸颜如花，一朝飘泊在天涯。宫中不识天子面，哪知世有呼韩邪。银烛煌煌照清夜，咫尺腥膻杂兰麝。强含娇笑对毡裘，啼痕暗裛秋云帕。单于未醉酒频倾，琵琶不弹肠断声。谁知万里多情月，祇与昭阳一样明。"}