{"id":"741462","title":"岣嵝碑歌","dynasty":"清","author":"赵翼","text":"满堂蝌斗何蜿蜒，砉然鸿濛落我前。十指欲扪不敢近，中有神圣千万年。伊昔昏垫五行汩，龙汉余劫留水厄。人命惨填鱼腹枵，民居争结鸟巢窄。黄熊九载绩弗效，圣子起任平成责。斋夔感梦苍水使，告以宛委贮金策。肃刑白马启石函，玉字银编妙寻绎。遂乘山樏跨泥橇，分酾洚洞辟壅隔。涂山弗顾子泣呱，{巾睘}辕并愁妻见色。亥章奉令茧跟踵，支祁就缚销骨骼。山河两戒次第清，万古坤舆奠衽席。功成勒铭告蒇事，岣嵝山尖斫贞石。文括山海岳渎经，字挟沮诵仓颉迹。尧碑舜碣不可见，世间点画此最昔。开天古篆形模奇，难与后人较波磔。想见摩崖作擘窠，六丁下照火光赤。我闻此碑久失稽，道人偶见旋复迷。杜陵所观已赝本，肥而失真烛若犀。昌黎亲到猿猱窟，千搜万索无端倪。此刻何时出磨洗，使我创睹惊且喜。得非铁石充逸少，或者朱繇貌道子。目无网两双明瞳，真假谁能定片纸。我重圣德垂寰瀛，珍之不啻尺璧莹。洪荒秀?数字外，口不能读心敢轻。盲翁扪龠但取似，叶公好龙固为名。况兹笔力自奇古，不真亦是好手成。貌蔿敖即衣冠气，妒阏氏亦傀儡精。君不见七十七字长八尺，蛟螭攫拿龟鱼掷。顽虫蚀木蛀眼枯，雄雷劈山斧痕裂。凿椎欲破浑沌窃，铸鼎直写神奸魄。峄碑猎鼓空尔奇，籀斯安有此体格。纵输明堂琥璜价，也比宫县追蠡迹。"}