{"id":"517022","title":"题画竹石寄马字昌沈养明","dynasty":"明","author":"龚诩","text":"国风兴淇竹，易繇云介石。我思千载人，时能践其迹。武公之德不可忘，周公之辞何孔章。乃知在意不在画。无盐底须脂粉妆。马生沈生我湜籍，颇知好古循规则。椎凿不斲太古心，霜雪宁凋岁寒色。别来又见秋风凉，相思之情江水长。为书古道用相勉，愿视竹石同羹墙。"}