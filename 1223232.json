{"id":"1223232","title":"画海棠图","dynasty":"元","author":"马祖常","text":"石家五尺珊瑚树，海国千房火齐珠。风雨春寒围锦护，艳阳天暖倚阑扶。浣时应贮芙蓉水，香处重熏翡翠炉。红腻不随蜂觜蚀，粉匀终为蝶身敷。葳蕤綵缬盘仙绶，襞积云罗落舞襦。青帝化成非幻有，杜陵吟老却知无。催开每赖斟鹦鹉，吹落还因唱鹧鸪。曾见赤城花亚蕊，丹铅此去不须图。"}