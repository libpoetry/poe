{"id":"226861","title":"水龙吟·分知白首天寒","dynasty":"宋代","author":"何梦桂","text":"分知白首天寒，千林摇落寻真隐。天工付与，冰肌雪骨，暗香寒凝。自许负心，肯教色界，软红尘近。怅绿衣舞断，参横梦觉，依稀旧家犹认。不为角声落，向花前、为伊悲恨。玉堂茅舍，风流随处，年年孤另。不是人间，肝肠铁石，相逢休问。算知心、只许东风，漏泄一分春信。"}