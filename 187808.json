{"id":"187808","title":"运河行·运河岸","dynasty":"宋代","author":"刘宰","text":"运河岸，丁夫荷鍤声缭乱。红莲幕府谁献言，运河泄水由函管。函管掘开须到底，运材归府供薪爨。庶几一坏不可复，民田虽槁河长满。民田为私河则公，献言幕府宁非忠。我闻此言为民说，急趋上令毋中辍。小民再拜为我言，函管由来几百年。大者用钱且十万，小者羊此工非坚。厥初铢积费民力，厥后世世期相傅。岂但旱时须灌溉，亦尤久潦水伤田。向来久旱河流绝，放水練湖尤水洩。州家有令塞函管，函管虽存谁复决。小须雨泽又流通，函管犹存不费工。只今掘尽谁敢计，但恐民田纵此废。丰年馀水注江湖，涓滴不为农亩利。有时骤雨浸民田，水不通流禾尽弃。况今农务正纷纭，高田须灌草须耘。尽驱丁壮折函管，更运木石归城闉。吕城一百二十里，不知被扰凡几人。太守仁民古无比，凝香阁下宁闻此。愿傅新令到民间，函管须塞不须毁。已填函管无尾闾，大舶通行水有馀。函管不毁民欢娱，异时潴演无妨渠。忆昔采诗周太史，不间小夫并贱隶。试裒俚语扣黄堂，鈇钺有诛宁敢避。"}