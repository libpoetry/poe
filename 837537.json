{"id":"837537","title":"水龙吟·题章价人太守铜官感旧图。曾文正初战靖港，兵挫，愤欲投水，章君援之以免。及文正卒后，乃为此图以记。其子曼仙太史出图徵题","dynasty":"清末民国初","author":"夏孙桐","text":"画中如睹中兴，有清更吊寒湘水。艰难组练，仓皇楼橹，风云伊始。一蹶枋头，重封崤谷，谁窥天意。剩江山依旧，功成痛定，忆慷慨，靴刀事。当日参军蛮语，决危疑、琅琅大计。怀沙竟挽，回天终赖，沈碎伤逝。莽莽神州，寥寥人物，而今何世。只闻鼙太息，惊波楚渚，又秋风起。"}