{"id":"267806","title":"满江红·寿曹邃庵","dynasty":"现代","author":"朱祖谋","text":"一疏扁舟放。便安排、膏肓泉石，缁尘卿相。元是玉堂挥翰手，三策居然贾让。正雕缋、宣房景象。巨浪掀天风怒吼，把布帆、收定浑无恙。归去领，水云长。庭阶和气春醪样。更谁如、棣华交韡，芝兰竞爽。不问传家灵素诀，驻得朱颜长王。定忘却、趋班仙仗。牵率门生儿子辈，有篮舆、不用青藤杖。南飞鹤，为君唱。"}