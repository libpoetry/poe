{"id":"614204","title":"寿周宗师三十四韵","dynasty":"明","author":"李之世","text":"凤历三千纪，龙沙八百身。贞符归宝箓，华祝叶昌辰。五老降庐阜，双姑立汉滨。地灵应产杰，维岳寔生申。夙昔金闺彦，迟回玉署春。瞻天惟尺五，就日有重轮。自出南方牧，旋分海国巡。宪邦文允武，提辖士和民。铁网罗周乂，铜标纪汉臣。众流宗水鉴，梦象属陶甄。画角和门壮，朱弦清庙陈。临戎方缓带，校士每垂绅。霜日暄兼肃，玄风穆以淳。谈边聚米得，问俗察眉真。文治光三象，兵机遁八垠。山深丛藿护，海沸一堤湮。月旦凭高下，风裁迈等伦。遂令荒徼士，同饮上皇醇。竞献怀中宝，全收席上珍。抟风培劲翮，纵壑养修鳞。水蛋趁蛟市，山黎耕岛畇。断鳌擎浪箭，佩犊卧花茵。杲日随潮至，光风转律新。荣河刚荐瑞，紫气俨浮闉。九室梁为楩，八千岁是椿。丹台推仙史，清世仗端人。会接三山近，筹添五指匀。章缝环济济，璎弁走蹲蹲。香袅焚唵叭，镫华耀蚌蠙。琼浆调凤髓，金馔鲙龙唇。椎结吹红贝，越裳贡白鷷。麒麟看画像，蝌蚪待镌珉。桃李言何有，台莱咏已频。自惭叨雨露，何以答洪钧。"}