{"id":"752868","title":"题女夫卢氏史吉甫编修鹿车偕隐图","dynasty":"清","author":"徐坊","text":"名山五岳游能遍，繄向子平最堪羡。纵令晚不知所终，苍莽尘寰何足恋。相攸我昔得史生，崭然头角何峥嵘。手把一编日吟诵，嗟余荒落惭冰清。陵谷迁移兵火盛，伤时衰泪如泉迸。风尘浩浩闭閒门，与尔相依以为命。熊耳双尖洛浦深，梦中归路渺难寻。布裙椎结相料理，不负平生教女心。阿舒二八泉明老，遗山羁旅阿茶小。何时婚嫁愿能偿，使我一生心事了。大黉小黉高凌空，春花如雪秋叶红。便携德耀入山去，年年常住画图中。"}