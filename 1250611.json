{"id":"1250611","title":"题方方壶画钟山隐居图","dynasty":"元末明初","author":"宋濂","text":"飘飘方壶子，本是仙者伦。固多幻化术，笔下生白云。白云缥渺间，拔起青嶙峋。似是朱湖洞，笙鹤遥空闻。岂无许飞琼，烹芝噏华芬。鍊师从何来，面带山水文。相期守规中，结庵在云村。心游帝象先，神栖太乙根。我㖟上清诀，卫以龙虎君。内㴠玄命秘，一气中夜存。行当去采药，共入无穷门。"}