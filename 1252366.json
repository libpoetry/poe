{"id":"1252366","title":"次林叔大都事韵四首 其一","dynasty":"元末明初","author":"张昱","text":"春来长是误佳期，鸩鸟雄鸠不可私。错认樱桃悬蟢子，悔将衫袖染鹅儿。烧残蜡烛浑成泪，折断莲茎却是丝。辜负绿窗闲岁月，只教杨柳妒腰肢。何处银鞍白鼻騧，忘将锦瑟数年华。渡头水急怜桃叶，陌上春狂信柳花。那得芳心对鹦鹉，泣将残泪付琵琶。一身已自成惆怅，况是平阳十万家！莫谩题情在粉墙，藕丝终日系柔肠。不知汉主黄金屋，何似卢家白玉堂？好梦自抛桃叶后，闲愁似过柳条长。无端收得番罗帕，彻夜蔷薇露水香。陈王当日赋凌波，写得风流也太多。掌上玉鸾看教舞，云中青鸟使传歌。情缄尺素鱼中字，恨织回文锦上梭。休信双星是牛女，年年波浪隔天河。"}