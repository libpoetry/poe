{"id":"923390","title":"首夏即事与丘与权同韵作","dynasty":"宋","author":"苏颂","text":"朱曦渐永烦暑添，薰风当昼飘前檐。庭幽门邃搴帷帘，景物轩豁欣窥觇。方池绿瑩波文恬，两傍森森生苇蒹。新荷未展排青尖，上下交映开鉴奁。园林果实繁李棎，原野麦秀胜稻稴。群飞众走羽毛彡，求阴息影愁烹爓。江南郁蒸非类痁，时虽早热人心恹。忻忻笑语喧闾阎，言此丰岁将饫餍。正阳用事何太廉，乃使阴沴相陵詹。正当汗浃絺衣粘，凄风忽生增纩缣。淫霖旬日横流沾，市井郊郭皆渰淹。林实坠落谁扯挦，麻麦散乱如删镰。斯民愁嗟言成谵，我时忧思坐閒檐。方食不知味苦甜，整齐几案抽书签。发策一以天人占，少阴乘阳时最嫌。小人当此多欺憸，君子遇之难怀谦。天道虽远诚可瞻，上曰高明下沈潜。四时中分寒与炎，一气不可相并兼。推本事理知悉纤，灾害所起由渍渐。岂非奸孽当除歼，又非直道伤诐譣。孰居鼎鼐调梅盐，孰任阃闑怀韬钤。圣皇言动谋于佥，布为利泽濡苍黔。将消祲沴频深砭，感召冲气安危阽。嗟嗟直口不可钳，谁当一探龙颔髯。"}