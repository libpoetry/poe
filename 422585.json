{"id":"422585","title":"绮罗香    春感并怀侯镇庭","dynasty":"近现代","author":"邓桐芬","text":"岭表春深，江南梦阔，一缕残寒依树。渐老莺声，啼湿画楼烟雨。小楼外，柳影参差。绣帘底、燕雏来去。抚春光，景物供愁，东风回首断肠路。春来依旧寂寞，多少尘忧未整。闲居羞赋，病里光阴，消尽少年风度。记往日、别浦分携。任瞥眼、乱红无数。怕听残、怨笛哀筝，故人音讯阻。"}