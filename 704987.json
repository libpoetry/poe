{"id":"704987","title":"送王巾川北归二首","dynasty":"明","author":"霍与瑕","text":"泠泠巾川子，天关三月居。朝夕接清辉，使我鄙怀舒。高深共登眺，花鸟足欢娱。奥妙不尽言，要在不言馀。岁序忽变迁，春风促征车。分袂云在即，惜别长嗟吁。采采碧桃花，赠子万里途。昨日碧桃花，今朝碧桃叶。花叶何仓忙，荏苒度时节。寄语遐征人，春光如转辙。采芳应及时，莫待花欲飞。花飞不归枝，水流不归西。努力复努力，少壮难再期。天关连夜话，相忆莫相违。尊前无限意，高歌当远思。"}