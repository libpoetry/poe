{"id":"975860","title":"送承甫兄往长阳山从学诗","dynasty":"宋","author":"项安世","text":"正月已暖春无寒，江深水浅沙觜乾。东风日日送行客，我来踏遍江之干。昨日送客东入浙，今日送客西入湾。旁人但笑入湾拙，岂料此行人所难。吾宗豪俊自天赋，已有名字登春官。功名迫人不肯受，问官乞取三年闲。尔来政恐未能免，俛首却入樊笼间。挥金酾酒少时事，一笑昨梦何澜翻。山中范蠡有孙在，老手未试人所叹。幡然愿执弟子礼，拿舟自入长阳山。人言此去几百里，井里萧索惟榛菅。度君自沮君不顾，学贵就道宁求安。闻猿莫起欲归想，见山只作为仁看。但令此志久不堕，九万地里俱平宽。归期已约槐花熟，努力加餐互相祝。今年看我亦高飞，明年上林两黄鹄。"}