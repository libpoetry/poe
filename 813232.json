{"id":"813232","title":"台湾杂感","dynasty":"清","author":"张湄","text":"高浃天墟括九州，微茫一发认流求。风生鳌背重溟黑，雷奋鲲身巨岛浮。针路向空难问渡，铁礁拔地不容舟。颜林几辈虫沙没，落日苍凉赤嵌楼。干头真听草鸡鸣，石上流言谶早成。七郡逋囚充臂■，三江战舰剧纵横。火飞龙碽红毛尽，飙涌羊山白下惊。劫运不曾逾甲子，俄看东海腐长鲸。青油红旆拥风云，阃外专征兕甲军。穷岛降帆争献玺，尚方御锦远褒勋。乾坤何处存华发，妾媵偏能伴旅坟。金盌不随淋雨出，一杯蛮土野花薰。牖户谁怀阴雨思，春华忽谢刺桐枝。无端鸭母狂称帝，直为豨群怒誓师。潮长海亹频得力，晛消冰雪未移时。山头碧血成陈迹，酾酒还登五将祠。"}