{"id":"688466","title":"次高克明韵","dynasty":"明","author":"祁顺","text":"郡城潇洒近岩扃，乐对琴书适性灵。原宪贫身非谓病，次公狂态本来醒。朝山拄笏千层碧，夜阁然藜一点青。疏钝无能裨治理，发硎新刃愧庖丁。郡僻人稀日日闲，柴门虽设不须关。石边流水自清浅，林际白云时往还。圣主恩波深似海，逐臣踪迹饱看山。龙泉紫气冲牛斗，怪得光芒五色寒。"}