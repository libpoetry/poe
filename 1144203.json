{"id":"1144203","title":"和率斋王廉使三首","dynasty":"宋末元初","author":"刘鉴","text":"试手东风第一杯，士如侯栗与侯梅。润之春雨根方茂，悴以秋霜花肯开。昔有两生增鲁重，今闻四皓为刘来。圣朝礼乐须三代，接武行看上曲台。试手东风第一杯，南冠久挂市门梅。贤遣在野时曾闭，道大如天运复开。江左人传茂弘相，河汾士喜仲淹来。深衣增重逾貂暖，立到天花雨满台。试手东风第一杯，一番人物萃欧梅。曳裙昔惮王门峻，振铎今逢孔席开。送酒马军江上去，持书驿使陇头来。斯文未坠重增气，燕饭犹胜愧有台。"}