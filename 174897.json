{"id":"174897","title":"李编修器之惠诗卷","dynasty":"宋代","author":"韩元吉","text":"尘埃仆仆日走趋，胸中倒悬一字无。迫人簿领推不去，眼明忽见千骊珠。矍然惊呼此诗欤，如醒乍解病获苏。归来明灯喜无寐，手不忍释自卷舒。语新格健意有余，风骨峭碣中含腴。猛如横阵舞刀槊，清若雅宴调笙竽。我穷已极君益迂，学此似费千金屠。前有太白后长吉，君家诗名宜复初。明明天子开石渠，叹我短后追长裾。时平合第从臣颂，请君早上承明庐。"}