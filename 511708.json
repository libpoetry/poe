{"id":"511708","title":"思美人赋","dynasty":"明","author":"童轩","text":"有美一人兮，在天之陬。恒怅望而郁纡兮，曷云能休。路阻绝而予莫觏兮，心烦冤而语畴。愿寄声于丰隆兮，恨寥廓而无由。羌蹇修以重媒兮，惧初志之或缪。念两情于夙昔兮，缔衷素而好逑。何谗人之溷浊兮，致无辜而见尤。弗参验以阅实兮，肆谤讟之横流。远迁谪于江乡兮，日憔悴而无聊。伤旧会之莫续兮，乱愁绪而难抽。蝼蚁纷其见制兮，鸱鸮厉而与仇。志沈菀而不扬兮，思蹇产而无遒。愿一见以有明兮，徒仰视夫天高。羌葑菲之陋质兮，曾何美之可侜。彼众舌之簧鼓兮，乃诞幻而为诪。纷总总之得志兮，率追曲以是求。吾独连蹇而不偶兮，实吾命之不犹。芳与泽之杂揉兮，信十年之有莸。嘅圆凿而方枘兮，宜乎锄铻而难投。惟进?之无地兮，蹇独立于道周。知变易之不可为兮，聊浮泳于方舟。揽夫容于鹭渚兮，采蘅若于江洲。持芳华而无与娱兮，肆踯躅而增忧。情怦怦以自失兮，涕浪浪而难收。遂升高而望远兮，冀彷佛而遘之。见浮云之上征兮，倏变态而苦迷。独儃佪而不进兮，策羸驷之班如。顾途穷而日暮兮，竟侘傺而忘归。睇林岗之丛簿兮，烂盈盈其华滋。玩芳条之可撷兮，又焉得夫同车。嗟流光之飘忽兮，老冉冉之将至也。指白日以矢予心兮，敢奇褒之或贰也。欲怀沙以自赴兮，恐余诚之弗识也。惟忠贞以固守兮，庶前修之可企也。"}