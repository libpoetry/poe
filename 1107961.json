{"id":"1107961","title":"南歌子","dynasty":"宋","author":"石孝友","text":"蚁酒浮明月，鲸波泛落星。春花秋叶几飘零。只有庐山君眼、向人青。明日非今日，长亭更短亭。不辞一饮尽双瓶。争奈秋风江口、酒初醒。草色裙腰展，冰容水镜开。又还春事破寒来。一夜东风吹绽、后园梅。糯瓮篘香酿，熏炉续麝煤。休惊节物暗相催。赢取大家沈醉、探春杯。凤髻斜分翠，鸳鞋小砑红。东君著意绮罗丛。最好一枝特地、怨春风。懊恨无情语，娇羞忍笑容。相看疑是梦魂中。怕逐飞云归去、断行踪。畴昔飞鸾侣，而今断雁行。西风岭外下斜阳。无赖一钩新月、挂人肠。双泪沾襟袖，孤灯对客床。枕馀衾剩只残香。别得娇痴不睡、也思量。春浅梅红小，山寒岚翠薄。斜风吹雨入帘幕。梦觉南楼、呜咽数声角。歌酒工夫懒，别离情绪恶。舞衫宽尽不堪著。若比那回、相见更消削。乱絮飘晴雪，残花绣地衣。西园歌舞骤然稀。只有多情蝴蝶、作团飞。旧事深琴怨，新愁减带围。倚楼凝望更依依。怕见一天风雨、卷春归。"}