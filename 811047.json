{"id":"811047","title":"自盱眙至金陵道中作","dynasty":"清","author":"王荫槐","text":"秋风吹桂树，驿路飘清香。淮山一夜雨，霁色催晨装。寥泬天宇高，新雁争先行。倦眼盼晴云，老鹘亦高翔。野人衣食谋，所乐惟稻粱。江淮夏盛涨，流冗良可伤。高原幸有秋，如云罢亚黄。旅食勿云贵，且复歌金穰。暮宿莲塘云，晓策釜山蹇。乡音虽渐改，百里未云远。西风阡陌凉，亭午日犹暖。野店带溪桥，鹅鹜乱清浅。担夫柳阴卧，行子荻棚饭。萧萧草露白，牛羊下遥坂。前路问耕夫，烟中指候馆。江流何呼汹，浮梁朵动摇。解装古棠邑，落日上轻舠。水痕涨初落，木杪悬菱菱。鬖髿紫须垂，乃长枯杨腰。十室九空壁，野风吹屋茅。目击实可惨，况闻千里遥。明月照溶㵝，瓜山浮一瓢。荧荧苇间火，疑有惊魂嗥。此乡称膏腴，天吴偶肆骄。哀鸿盍归来，春麦亟荷锹。回首望吾乡，五坝频增高。嗟哉滨淮田，岁岁沈波涛。"}