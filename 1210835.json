{"id":"1210835","title":"祀事不可黩一首","dynasty":"元","author":"杨弘道","text":"祀事不可黩，客频造灵祠。拜跪膝成疮，堪笑还堪悲。问之默无语，良久方致词。有身处人间，鬼神畴能知。固当求之人，余亦尝求之。千求不首肯，万求不俛眉。违理而妄求，闭拒固其宜。奈何非妄求，闭拒常如斯。且复祈冥冥，聊以慰所思。言绝仰面哭，涕泗纵横垂。"}