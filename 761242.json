{"id":"761242","title":"一萼红 爱伯桃花圣解庵填词阕","dynasty":"清","author":"谭献","text":"昼阴阴。待题筝昵酒，华发谢冠簪。歌管东风，星霜别梦，前事都付销沉。黛眉浅、厌厌睡损，又唤起、帘外怨春禽。杏子单衫，梨花双靥，愁到而今。犹有平生词笔，只空枝细草，日日伤心。木末关河，云中殿阙，风雨无伴登临。愿重倚、如人宝瑟，数弦柱、芳岁共侵寻。记得班骓系门，一寸花深。"}