{"id":"814886","title":"鹧鸪天 宫怨","dynasty":"清","author":"俞士彪","text":"午睡初醒眉晕重。凉飔吹过景阳钟。玉阶芳树凋秋后，金屋朱颜老镜中。閒绣轴，倚屏风。御沟谁复赋题红。君王雨露浑无准，不信金衣候日虫。懒越温柔醉越娇。烛光花影漾红潮。坐来渐觉心肠软，忙里偷将眼色抛。歌舞罢，月儿高。冲寒送我过横桥。有情不在多言语，一句能令魂暗消。为惜名花岂是诬。愿移明月照区区。相逢疑是三生石，欲买愁无十斛珠。门似海，怎传书。萧郎容易得生疏。游丝自是终无力，莫怪残红逐水徂。"}