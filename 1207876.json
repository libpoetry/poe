{"id":"1207876","title":"西黎歌","dynasty":"元","author":"范梈","text":"一十三县海之州，四城结带相绸缪。中有群黎集百峒，耕凿不知尧舜忧。手扶长弓架钩箭，白马白似雪花片。此又外黎渐汉习，仇杀从前如旅劝。春花满山禾满皋，妇馈壶浆夫血战。曾不如深居不识礼教人，又谁使之郡若县？黎雾山高裹白云，哀猿惊鹿夜深闻。下濑戈船今已远，行人犹说路将军。"}