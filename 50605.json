{"id":"50605","title":"己亥三月六日因雨宿西山白马涧早兴湿云如墨","dynasty":"明代","author":"沈周","text":"湿云载春山，晴秀怅莫逢。朝来双闼前，顿失千巃嵸。天地大藏疾，何所不包容。峰峦皆养晦，草木未发蒙。芙蓉不敢巧，反朴鸿蒙中。老睛叵辨物，存亡诘儿童。昼夜不分明，中恐移愚公。又虑九疑缩，万里未相通。争高或不平，出气荡其胸。水墨用吾事，丹青莫为工。"}