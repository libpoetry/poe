{"id":"704400","title":"赵太史招游浮丘山","dynasty":"明","author":"黎民表","text":"委佩朝来出汉宫，暂将踪迹托冥鸿。扫门曾识登龙客，采药今为负局翁。岭外素琴随一鹤，斗间文剑化双虹。周南不用嗟留滞，矫首燕台气郁葱。解印南归问五湖，昔游风月未曾孤。閒携天禄青藜杖，来坐仙人白玉壶。碧海蓬莱今又浅，丹砂勾漏岂全无。前身恐是浮丘伯，胜事重逢蒋大夫。"}