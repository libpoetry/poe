{"id":"834947","title":"渡江云 送浣桐之兰州","dynasty":"清末民国初","author":"何振岱","text":"金城西北郡，夕阳紫色，番马不鞍鞯。君行何处是，貉管羌笳，驿店正霜天。征程自苦，好计日、笑语樽前。须一往、囊收佳句，关势大河连。频年。刀环系望，蟢子猜占，恨梦中人远。恁此会、飞轺翼迅，茂树珠联。衣尘合倩山光洗，照皋兰、镜月重圆。时忆我，江鳞常附瑶笺。"}