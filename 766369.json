{"id":"766369","title":"探春慢 辛丑都门元夕二首 其一","dynasty":"清","author":"周之琦","text":"紫陌春回，禁城夜暖，琼箫灯市吹起。漠漠烟痕，溶溶月色，掩映曲坊珠翠。嗟念文园老，渐羞趁、落梅秾李。玉荷滴尽兰膏，不堪纤梗犹系。重溯槐街旧侣，曾几度擘笺，同赋蓝尾。二十年来，游仙一枕，消得光阴弹指。亲友凋零甚，更休问、贞元朝士。笑语谁家，听残莲漏声里。"}