{"id":"196023","title":"玉烛新·疏云萦碧岫","dynasty":"宋代","author":"史达祖","text":"疏云萦碧岫。带晚日摇光，半江寒皱。越溪近远，空频向、过雁风边回首。酸心一缕。念水北、寻芳归後。轻醉醒、堤月笼沙，鞍松宝轮飞骤。秦楼屡约芳春，记扇背题诗，帕罗沾酒。瘦愁易就。因惊断、梦里桃源难又。临风话旧。想日暮、梅花孤瘦。还静倚、修竹相思，盈盈翠袖。"}