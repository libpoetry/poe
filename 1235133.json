{"id":"1235133","title":"次韵答见心上人二首","dynasty":"元","author":"月鲁不花","text":"每见诗文湖海上，前年相识北来初。客边邂逅情何密，方外交游迹似疏。师喜已通三藏法，我惭未读五车书。秋风欲赴云泉约，一榻清风万虑除。玉立双峰古寺深，团团桂树结清阴。编蒲尽孝追尊宿，制锦成文重士林。常日谈经山鬼听，有时持钵洞龙吟。远公曾许渊明醉，又寄诗来动客心。"}