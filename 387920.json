{"id":"387920","title":"忆旧游·甚莼波松雨","dynasty":"清代","author":"樊增祥","text":"甚莼波松雨，白石仙人，又到垂虹。系缆桥亭畔，正栖鸦病柳，瘦倚西风。万顷具区烟水，残照湿濛濛。问素袜明珰，采香泾里，底处相逢。绝代填词手，向水云深处，凭吊遗踪。寂寞吴江路，念楚骚谁续，霜陨兰丛。为问米船图画，淡墨是何峰。且笛谱重翻，悽悽冷烛双泪红。"}