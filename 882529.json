{"id":"882529","title":"越问 其四 竹箭","dynasty":"宋","author":"孙因","text":"维苗山之竹箭兮，禀劲气于乾坤。实东南之美材兮，声价等乎瑶琨。良工相夫阴阳兮，加利镞以为矢。习国人于射渎兮，震电激而星奔。挟之以六千之君子兮，从之以八千之子弟。可以偿方张之阖闾兮，走善射之楼烦。彼群仙之会聚兮，亦以射而为乐。登石室之射堂兮，射东峰而的白。丁令威为拾箭兮，山上下以求索。获遗镞于樵夫兮，偿以樵风之南北。客曰异哉斯事兮，诚振古之怪奇。然越人之弯弓兮，则谈笑而道之。"}