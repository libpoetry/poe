{"id":"691388","title":"合欢牡丹三首应教作","dynasty":"明","author":"李昌祺","text":"烂熳绚晴朝，容华若赛娇。瓣多愁露浥，干弱怯风摇。共讶晨妆淡，都缘宿酒消。更期千岁寿，岁岁赏妖娆。花艳夺霞红，葩分妩媚同。斗妍云锦幄，竞秀绮罗丛。淑质俱倾国，凡英尽敛容。内庭和气盛，卉草最先钟。晓露湿芳英，骈开耻独荣。仙姿双弄玉，道韵两飞琼。人羡长偎倚，天令巧合并。鹊巢风化美，佳植固堪徵。"}