{"id":"1120489","title":"以老骥伏枥志在千里为韵作八小诗赠伯永","dynasty":"宋","author":"周孚","text":"阅人固无多，每为子倾倒。虽非矍铄翁，竟是鲜健老。收驹汧渭间，谁识此老骥。伏枥我何伤，著鞭渠可畏。抵寒唯粗絺，调饥但晚粟。切勿笑此翁，此翁吾所伏。行须置町畦，禅要著槽枥。覆我千日酒，面君九年壁。忽忽把臂间，各不负初志。渊明荷锄翁，子云执戟史。澄心秋月明，触事浮云坏。凫鹤置勿论，凡楚竟谁在。不取禾三百，同笺偈八千。归欤建德国，吾马不须鞭。人生老戒贪，金堤捍河水。他年渝此约，何面视邑里。"}