{"id":"177680","title":"赠秉放处士","dynasty":"宋代","author":"王禹偁","text":"媒雉不诱凤，由鹿不致麟。终南有嘉士，天子不得臣。板舆入穷谷，同隐之推亲。种木山之阿，采兰涧之滨。务本不务末，求力不求人。至孝在尽欢，饮水犹欣欣。富贵不以道，列鼎奚足云。行是有余力，稽古且学文。稽古不为禄，学问非饰身。立言复垂教，杨孟时有伦。我生落世网，碌碌随搢紳。直躬多龉龃，左官苦漂沦。妻孥困斗粟，亲老无重茵。入山非隐遁，去国颇悲辛。犹顾贰车禄，縻絷丹河滨。羡君脱羁鞅，生计在水云。羡君遗荣利，居处绝嚣尘。躬耕方肯食，恐蠹力穑民。学优终不仕，孰为观国宾。去去谢桂籍，行行避蒲轮。巢由自高尚，尧舜徒圣神。况我蜉蝣辈，敢希鸶凤群。犹期不远复，一问迷途津。他年解郡职，愿许我为邻。"}