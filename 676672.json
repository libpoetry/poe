{"id":"676672","title":"㮙伽精舍同宿东桥顾丈赠歌","dynasty":"明","author":"王宠","text":"干将镆铘世罕得，虹光荧荧日月侧。腾跃万里浮云空，秋水鹈膏净如拭。天生奇器贵斩断，神龙变化骖两翼。丈人胡为卧空谷，白饭黄精鍊颜色。忆昨朝帝蓬莱宫，豸冠绣斧超拜崇。太行以北黄河东，十郡负弩旌旗红。男儿建节控全晋，崤陵白日生雷风。挂冠却出金马门，奏书承明辞至尊。鹿车手挽载图籍，公卿观者如云屯。人生一龙还一蛇，邵平归种青门瓜。秪今对客东山下，宁知豹纛摩高牙。宠也江湖隐沦客，穷途肮脏俗眼白。乞钵长依兰若林，吹竽耻入王侯宅。中宵独宿少微星，百年喜遇文章伯。功名富贵亦何有，鸿鹄冥冥薄南斗。丈人不惜解金龟，明朝还醉山中酒。"}