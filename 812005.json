{"id":"812005","title":"还家","dynasty":"清","author":"孙旸","text":"岁岁还乡梦，今朝梦始真。到家仍作客，无地可容身。山色迎人好，湖光入眼新。廿年成底事，悔不早投纶。弟妹何年别，盘餐此夕同。看来头尽白，语罢泪俱红。垂老重闻乱，还家旧业空。但能长聚首，不必问穷通。少小离乡县，何堪老大归。出门童子问，见面故人稀。道路忘南北，溪桥半是非。青青山色在，犹到旧柴扉。"}