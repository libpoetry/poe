{"id":"1111187","title":"亲家张舍人挽词","dynasty":"宋","author":"许及之","text":"忍看丹旐引灵輀，尚想祥华进止时。无复短檠亲教子，空馀满箧旧题诗。阴功会即佳城兆，显刻犹须幼妇碑。小殡西湖湖上寺，冷云秋露不胜悲。忆曾伯仲共论文，迭和埙篪自不群。尚以竹林怜小阮，肯令新妇配参军。登楼无计追王粲，载酒空烦过子云。幸有诸郎传素业，勉旃犹足振前闻。"}