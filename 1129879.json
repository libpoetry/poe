{"id":"1129879","title":"因学者问生死到来如何抵当答以四偈","dynasty":"宋","author":"释梵琮","text":"生死到来何抵当，石人头上忽生疮。这些痒处才挠著，便向人前孟八郎。生死到来何抵当，乞儿相见便倾囊。寥寥四顾浑无有，堪笑一身没处藏。生死到来何抵当，萧然归去路堂堂。到家句子聊相寄，写入碧天鸿雁行。生死到来何抵当，月明静夜共商量。荷华荷叶通消息，一阵风来一阵香。"}