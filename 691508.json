{"id":"691508","title":"和陶诗 读山海经十三首 其一","dynasty":"明","author":"李贤（原德","text":"柴门掩晴昼，往来人迹疏。茅檐荫槐柳，鸣鸟近吾庐。不为弹铗歌，奚愁出无车。小圃时雨霁，提筐剪春蔬。有酒还自斟，心与天壤俱。览此山海篇，一一玩其图。试问风月侣，知我意何如。王母居琼台，灵丹注童颜。种桃瑶池曲，结实三千年。朝游蓬莱岛，暮住昆崙山。方朔今安在，谁从问斯言。槐江在何许，琅玕遍山丘。昆崙隔西南，邈矣难与俦。嵬嵬瞻紫气，洛洛见瑶流。荒哉穆天子，八骏曾此游。峚山产丹木，益寿同昌阳。丹泉出其下，汩汨源流长。就中多瑜瑾，润泽生辉光。玉膏可为馔，曾兹飨轩黄。青鸟何翩翩，素为王母怜。奉使不辞劳，取食还昆山。我欲裁素书，赠以中心言。欲得赐桃实，为我延长年。东溟浩无极，云有扶桑木。根盘数百里，枝叶荫旸谷。咸池若鼎沸，太阳方出浴。忽焉升中天，万象无不烛。赤水有珠树，玲珑散清阴。八桂番禺西，森然成巨林。凤舞翻綵苞，鸾歌扬妙音。无由生羽翮，徒兴远游心。有国交胫东，其人年命长。非啖不死药，禀气自异常。若无奇泉水，必有异种粮。天地共悠久，所乐殊未央。神人有夸父，追日极奔走。穷力在虞渊，斯志终见负。渴饮河渭枯，涓滴亦无有。弃杖为邓林，空传百世后。炎帝有少女，因游溺东海。化为精卫禽，怨魄固常在。日衔西山木，填海誓无悔。海枯恨始平，千载恐难待。溟海饶物怪，未能悟斯旨。无乃与中土，所禀异生死。钦䲹杀祖江，恶迹不可履。鵔鹗与窫窳，不善亦何恃。柜山有鴸鸟，吉凶验其士。国士苟见逐，此鸟必来止。物能先示兆，见者必憎尔。奇鸟生青丘，愿言来育子。皋夔不易得，自古难其才。西伯有圣德，子牙乃归来。后世匪无士，庸君多忌猜。丘轲终不遇，吾道亦悲哉。"}