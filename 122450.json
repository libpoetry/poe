{"id":"122450","title":"次韵唐子光教授河豚","dynasty":"宋代","author":"范成大","text":"世间尤物美恶并，江乡未用夸吴羹。清宫洞房寒热媒，深山大泽龙蛇生。胡夷信美胎杀气，不奈吴儿苦知味。杨花欲动荻芽肥，污手死心摇食指。食鱼要是□黄粱，古来不必须河鲂。君看嗔腹似浑脱，宁肯滑甘随芥姜。先生法语峻立壁，讥评不使一钱直。膨享从此迹如扫，坐令梅老诗无力。悬知仙骨有青冥，风香久已涤膻腥。大笑日华解毒法，何如肘後餐霞经。"}