{"id":"1228472","title":"题胡修撰金华杂兴小稿","dynasty":"元","author":"黄清老","text":"吾闻金华之山东南峰，石壁巉起如飞龙。沧溟盘礴几万里，但见扶桑日影倒挂金芙蓉。山中仙人古愚老，青霞落落云间松。翩然独去游无穷，谒帝西上昆仑宫。春苔染水碧于酒，辇路人家插杨柳。金茎露泻明月珠，散落人间作星斗。君不见西山日上紫气横，花下有人调玉笙。太平拟进九成乐，五云楼阁生秋声。"}