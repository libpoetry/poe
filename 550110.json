{"id":"550110","title":"碧云寺","dynasty":"明","author":"范景文","text":"山削秀芙蓉，积翠明天际。披烟陟极巅，以云为邮递。碧屯灵境开，人意生静慧。岚气杂栴檀，风定袅袅细。香积玉一泓，涧疏鸣泉逝。照出净明心，秋澄而月霁。霞光簇莲台，宝妆青螺髻。金碧错琉璃，石绣花文砌。葱茜天生成，人工加点缀。法王依帝城，自应如此丽。稽首叹庄严，人间真福地。"}