{"id":"868879","title":"水龙吟 其一 三月十日西湖宴客作","dynasty":"宋","author":"叶梦得","text":"对花常欲留春，恨春故遣花飞早。晓来雨过，绿阴新处，几番芳草。一片飘时，已知消减，满庭谁扫。料多情也似，愁人易感，先催趁、朱颜老。犹有清明未过，但狂风、匆匆难保。酒醒梦断，年年此恨，不禁相恼。只恐春应，暗留芳信，与花争好。有姚黄一朵，殷勤付与，送金杯倒。"}