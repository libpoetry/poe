{"id":"568948","title":"自警","dynasty":"明","author":"王世贞","text":"饮光迹乐章，形天舞干戚。业从定中现，死作生时剧。习气苟尚存，穷劫犹未息。所以西竺言，荡然净八识。而我独胡为，苦搜纸上迹。浅或解焚诵，粗能节衣食。忽起人我相，纷纷填胸臆。虽或祛之早，犹恐中伏匿。猋风突如来，吹入罗刹国。恶固不可为，善亦竟何益。善恶了不思，如如湛常寂。"}