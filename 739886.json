{"id":"739886","title":"读史 其一","dynasty":"清","author":"姚范","text":"蛙紫既熸熄，汉道炳朱光。真人起白水，《河图》协会昌。于赫建武世，景烁逮明章。芝醴日翕集，礼乐何焜煌。邈矣跨千载，懿哉冠百王。谁知运期氏，辽辽歌未央。驱马去国门，哀茂惜余芳。乃悟古人心，故非群所量。云台绘四七，赋颂侈班张。以质赁舂士，不足扬秕糠。悲哉璿枢运，河海流汤汤。皇王若梦觉，天地就尨凉。斯人不可作，慨然我心伤。"}