{"id":"1190700","title":"无题 其一","dynasty":"唐","author":"韩偓","text":"小槛移灯灺，空房锁隙尘。额波风尽日，帘影月侵晨。香辣更衣后，钗梁拢鬓新。吉音闻诡计，醉语近天真。妆好方长叹，欢馀却浅颦。绣屏金作屋，丝幰玉为轮。致意通绵竹，精诚托锦鳞。歌凝眉际恨，酒发脸边春。溪纻殊倾越，楼箫岂羡秦。柳虚禳沴气，梅实引芳津。乐府降清唱，宫厨减食珍。防闲襟并敛，忍妒泪休匀。宿饮愁萦梦，春寒瘦著人。手持双豆蔻，的的为东邻。"}