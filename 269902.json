{"id":"269902","title":"桂枝香·次王荆公韵","dynasty":"现代","author":"吴湖帆","text":"天涯倦目。伫万叶剪风，霜气秋肃。回想遥山拥翠，乱花团簇。层云倒印沧波里，幻无穷、蜃楼高矗。紫笼烟暮，黄昏露冷，遣愁聊足。漫省得、名争利逐。任潮去潮来，声断声续。浑似南柯梦醒，计非荣辱。落霞返照红情暖，现一湾、流水澄绿。棹舟归晚，悠悠听唱，女儿新曲。"}