{"id":"738251","title":"打碟子歌","dynasty":"清","author":"王安修","text":"秦淮水满桃根愁，短衫秃袖横轻舟。新声烂漫烦手集，材童弦索纷嘲啁。中有一技更奇绝，非丝非竹喧中流。联绵嘈囋巧应节，轻撚急击随狂讴。眩精骇耳畅络绎，浮音靡靡哀箜篌。林深雾暗黄莺啭，天空日暮游丝柔。芭蕉急雨闻夜半，斜飞密洒惊穷秋。或云谢后妒飞燕，玉瓯犀箸风飕飕。又云郭生击邢越，丛铃碎佩语幽修。坐觉镫船箫鼓咽，转令坊市争欢咻。腐儒闻之三叹息，雷鸣瓦釜黄钟羞。安得鲸音铿六合，一破儿女声啾啾。"}