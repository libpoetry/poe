{"id":"863879","title":"酬杨遂","dynasty":"宋","author":"王禹称","text":"杨君江左士，文律何飘飘。人言未冠时，作赋凌洞箫。甲科中南国，通籍趋东朝。轗轲位不进，陶潜还折腰。宰邑向蜀道，萑蒲忽兴妖。官小力不支，奔窜避枪刀。朝廷责守土，黜入县佐僚。昨朝写孤愤，遗我有客谣。伊予亦左迁，讽之心无憀。人生一世间，否泰安可逃。姑问道何如，未必论卑高。自古富贵者，撩乱如藜蒿。德业苟无取，未死名已消。岂期颜子渊，不朽在一瓢。推此任穷达，其乐方陶陶。达则为鹍鹏，穷则为鹪鹩。垂天与巢林，识分皆逍遥。"}