{"id":"440599","title":"杨艺平作草歌","dynasty":"当代","author":"汪茂荣","text":"彼何人斯在林薮，清光烂烂照座右。千岁溪藤丈八宣，解衣磅礴撼松牖。凿破鸿濛惊落笔，继看二仪生妙有。导之泉注顿山安，一气斡旋龙蛇走。五合还凭力运成，翰逸神飞殷雷吼。取譬何啻屋漏痕，不乱之乱尽纲纽。匹似风起涣文生，又如星错九天九。须臾已尽十余纸，墨沈淋漓倾十斗。意气直到王铎前，颠张醉素几拜手。因叹余子徒纷纷，千古真传空在口。枵腹高心诩能书，纵横涂抹费缚帚。草乖使转那成字，鄙吝满纸徵速朽。芥壁涴眼诚何心，滓秽太清不自丑。岂如杨子真健者，勿矜小智堪大受。楷法精详草不迷，匆匆何暇署某某。撑肠更有书万卷，诗法琴理研之久。陶甄自不阂通规，天机深者中有守。神明顿见此作中，潇洒出尘绝外诱。张之萧斋辉素壁，山林气象斯吾偶。一赏欲浮一大白，酒户殊隘呼负负。杨子杨子诚可人，今夕何夕值此友。绝艺惠我憺忘归，群动渐寂月在柳。"}