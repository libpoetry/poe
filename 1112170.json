{"id":"1112170","title":"自讼","dynasty":"宋","author":"宋祁","text":"史藁虽残得自随，兵符未解定堪蚩。淹留正似周南老，戏剧何争灞上儿。铅笔用多毛秃落，鬓髯愁罢雪纷垂。十年尚滞成书奏，可验相如属思迟。有人多病卧遥帷，误舍寒耕失故畦。每畏宾朋嘲乘雁，宁教子弟爱家鸡。淹中学废心都塞，辕下鸣馀耳更低。自顾上恩无一报，何颜岁晚望金闺。坐毡无客冻鸱愁，谈树萧然两见秋。执戟不知身寂寞，写书犹得罪风流。官閒无日惭轩鹤，机尽多年谢海鸥。借问殿科能免否，杜陵男子有耕畴。"}