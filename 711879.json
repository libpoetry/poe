{"id":"711879","title":"端州阅江楼","dynasty":"明末清初","author":"陈恭尹","text":"牂牁之江千里来，羚羊峡口一线开。长波鼓荡气不泄，沙边吼怒成风雷。五月六月西潦至，端州古城昼常闭。即今水落洲渚高，急流尚作奔扬势。谁飞杰构临江隈，下有孤石名嵩台。崇基峥嵘山岳立，古榕诘屈蛟螭回。百道文窗浮木末，四楼角立何轩豁。曲阁周流复道长，高廊四注空阶阔。犹忆登楼发尚髫，楼前亲见海龙朝。万乘旌旗屯北郭，千官车马聚寒潮。二十年来重系舸，泪滴阑干独愁我。白云飞尽苍梧深，满目寒山日西堕。"}