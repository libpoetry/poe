{"id":"1110096","title":"酬次道京还见寄诗二首","dynasty":"宋","author":"吕南公","text":"会得吾生只汎浮，莫将耕钓异公侯。文章高去乃青史，富贵极来皆白头。至乐如今惟强饮，最贤从古是无求。荷源砌上枫林叶，又过元丰第六秋。平昔贤他马少游，有官何必至封侯。天如大雨当挥手，命合高眠亦到头。幽涧鱼肥堪煮炙，丰年酒贱易追求。恨君门馆无酣伴，枉共痴儿对一秋。"}