{"id":"1128531","title":"次韵大资节使薛公见贻二首","dynasty":"宋","author":"葛胜仲","text":"黑头自致已三旌，暂寄江湖适性情。五总龟游钦学富，九皋鹤立见神清。西雍宁累飞章荐，东閤频蒙倒屣迎。方幸台躔照苕霅，以兹投劾未能轻。剧谈世事迩来慵，时向烟波掉雪篷。德业未尝矜久大，光尘惟曲示和同。十年辅政裨元化，万国宾贤振士风。敢请中兴重作颂，衮衣不日见归公。"}