{"id":"560513","title":"画松次陈士英韵","dynasty":"明","author":"徐庸","text":"蛰雷震起鳞甲龙，一飞直上徂徕峰。不入云霄入屏障，意正妙绝非凡松。金壶墨乾泣老兔，苍翠错教分淡浓。世称梁栋籍广庇，覆盖岂惟清庙镛。秦王褒赠自往昔，千古大夫超俗容。梦去已无丁固兆，抚来欲继陶潜踪。坚贞蝼蚁讵敢穴，岁寒历尽苔花封。茯苓琥珀根下取，服食延生心愿从。太丘题咏拟珠玉，险韵笑赓宁愧侬。"}