{"id":"780720","title":"水龙吟 頠家绣山《听琴听箫图》","dynasty":"清","author":"龚自珍","text":"红楼一角沈沈，那厢灯火秋娘院。露寒花重，愁多指涩，酒醒人远。蓦听离鸾，旋来泣凤，累人猜遍。有相思两字，呼之欲出，秋意裂，冰纹断。两下衷情低按。者沈吟、偿他凄怨。分明不是，山重水叠，几痕纱幔。六曲春星，二分明月，可怜齐转。把芳心整起，兜衾傍枕，倘能寻见。"}