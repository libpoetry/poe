{"id":"1119087","title":"戏元弼","dynasty":"宋","author":"陈师道","text":"浊泾清渭不同源，世好因循到子孙。只待白头能潦倒，不虞青眼已澜翻。山头落日著窗明，花里来禽起笑声。岂有诗成须白傅，独于酒可置公荣。翩翩别去七经年，特特归来两浩然。东道有时推谢令，后堂无地著彭宣。车驰卒奔风雨过，白发故人馀一个。幸是元无左阿君，何须不著陈惊坐。"}