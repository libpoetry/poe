{"id":"1110656","title":"徐彦猷寄示诗数章皆隐约世外语诗律深妙岂胜叹仰辄次韵和呈彦猷素富学未壮而弃场屋故诗中极道江湖放浪之乐以动荡其心志而卒反之以古人出处之义当有隐君子弄舟烟雨之外倚其声而歌之亦可以一笑也","dynasty":"宋","author":"朱松","text":"幽人世路无辙迹，抱此耿耿将安归。机心一寸焦谷稿，丹颊不为千钟肥。颇怜胸次抱经纬，半缕不上山龙衣。谁知烟雨暗青笠，得意云水春霏微。诗逼长江世已稀，沧洲未觉此心违。平生却笑陶彭泽，今昔纷纷强是非。江湖魏阙已一视，孰与蓑笠无危机。遥知避世客相对，落日一谈能解围。谈笑百篇无俗韵，荣枯半世掩衡扉。古人禄隐或金马，那用故山甘蕨薇。"}