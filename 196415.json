{"id":"196415","title":"赠朱仁甫·九州四海文公书","dynasty":"宋代","author":"熊禾","text":"九州四海文公书，千秋万古文公祠。文公之祠何所始，考亭云谷与武夷。建安城中一亩地，桓桓寝广世守之。时人拟作曲阜宅，表章何代坏者谁。鲁余宫室已壮丽，广地何必取此为。鲋池藏书抱祭器，间关之际亦可悲。斯人今代不复见，为公故宅三嘘欷。玄孙适此相邂逅，剧谈往事无休期。别来已是二十载，城府之事了不知。但闻祠堂旧基址，势家亭馆今巍巍。东边自是子住处，一枝不许鸟鹊栖。成都閟宫思丞相，通泉书室记□□。斯文所係岂止此，经从此地空涟洏。百年公论会有定，文公之后人见知。子行定有我同志，为我问讯出此诗。"}