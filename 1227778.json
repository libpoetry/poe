{"id":"1227778","title":"行路难二首 其二","dynasty":"元","author":"王士熙","text":"辚辚之车渡黄河，汎汎之舟江上波。汉使叱驭九折坂，将军横旗下牂牁。君不见长安大道人如蚁，漏尽钟鸣行不已。又不见吴江八月人戏潮，赤脚蹴踏潮愈高。男儿有志在四方，忧思坎轲缠风霜。不及江南豪富儿，一生足不下中堂。烹龙膏，荐麟髓，千金一笑如花美。忽然对面九疑峰，送君千里复万里。生铁无光剑花紫，薄霜碎碎月在水。鸡鸣函谷云纵横，志士长歌中夜起。"}