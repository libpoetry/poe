{"id":"141978","title":"次韵毕少董游西湖","dynasty":"宋代","author":"王之道","text":"西湖春晚未全热，湖上山光互明灭。往来冠盖竞骈阗，断续笙箫共伊咽。我怜湖山山见怜，波间涌出佳人钿。太真一去不复返，圆荷万点臙脂钱。船头美盼珠的皪，不必洞房深处觅。忽然相值更相呼，嫩蓝衫子山争碧。肠断骚人一轴诗，细看烟柳想腰肢。明年我亦西湖去，迟日光风二月时。"}