{"id":"684677","title":"挽廖检讨先生","dynasty":"明","author":"王绂","text":"不意微疴便殒身，词垣那得更相亲。朝参旧有金门籍，点检而今减一人。玉署编书未及完，佩声无复上金銮。可怜残藁留遗箧，掩卷令人不忍看。丹旐翩翩引夕晖，楚江西上片帆飞。赐金未及娱亲旧，不料家山殁后归。太史文章表墓阡，群公哀挽集成篇。人生百岁谁无死，似此尤堪慰九泉。生平野性爱林泉，别却林泉已十年。肯信而今图画里，有林泉处即欣然。"}