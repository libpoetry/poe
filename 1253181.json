{"id":"1253181","title":"和子野妷韵","dynasty":"元末明初","author":"唐桂芳","text":"老病缘吾在，音书到汝边。人情悲昨日，吾道厄残年。警露三更鹤，嘶风八月蝉。白头吟思减，短涩不成篇。近得琶塘使，新诗手自开。汪洋桃叶渡，摇荡菊花杯。岁月兵常满，乾坤老不才。病来消瘦尽，心死着寒灰。目断三千里，心怀十二时。流年空冉冉，去国太迟迟。白日妖星现，青天泪雨垂。檀公六六策，到老不能施。"}