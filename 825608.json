{"id":"825608","title":"唐元素求题石斋小楷孝经","dynasty":"清末近现代初","author":"郑孝胥","text":"石斋自视千载人，馀事卓荦皆绝伦。晋贤风流所不耐，安能媚世书洛神。平生尊经复守道，《孝经》百本为世珍。五孝五诗实错简，妙解谛当义乃伸。舍经论书亦无匹，用意严重趋艰辛。此书此人等劲烈，何异地上行麒麟。涉江无意忽得此，自讶暴富非长贫。但当持此一当百，他人纵美难并陈。"}