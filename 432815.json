{"id":"432815","title":"端阳至矣开笈得钟进士四图奇趣满抱乘醉命笔匪云讽议聊致轩渠 嫁妹图","dynasty":"近现代","author":"金天羽","text":"独抱短书愁长贫，西邻杜家钱轮囷。强聒不已空断断，愤绝无计思通神。娇憨小妹嫱施伦，芳年二八千金珍。春愁乍解眉初颦，桃花净吐跗萼匀。蓝衫乌帽额鼻皴，蹇驴缓逐双朱轮。綵旗箫鼓填通津，半遮便面觑行人。开元进士衔牌新，奁赠愧乏朱提银。鸟靴蹴踏迎上宾，椒房从此拟贵臣。债主一笑天为春，漠家长计惟和亲。北望兮缭垣颓，南望兮重门开，东望兮强邻来。客自关中回，为言所啖惟黄埃。冬春久无禾麦栽，密云不罩井公台。病雁原头饥肠摧，终南山色如死灰。夜闻薄笨声如雷，鬼车转向江南推。南士呵公钝若椎，寇至我拟私凿坏，三垂坐固何忧哉。寇未来，高车出，寇既来，捲甲入。嗟尔钟馗先徙宅。秦家弄玉箫声美，彩凤云间展双翅。廿四桥头好明月，绛唇亦复咀宫徵。怪尔须髯猬绕喙，引吭讵能商女似。迩来庠序黜雅乐，红鬼呢呢说情死。尔髯本以鬼为徒，魅舞魈吟随所使。鬼才长吉取科第，忍俊簪花作烟视。一唱居然博三叹，愿献官家佐郊祀。人生曲学贵阿世，追身须媚婵娟子。腰带佩葫芦，行向酒家去。莫戏酒家胡，投梭将汝拒。梭飞著汝齿立折，啖鬼无由齧鬼骨。丈夫应提十万兵，直捣黄龙饮胡血。汝独仗剑行路歧，丑皮妍骨被垢衣。渔阳鼙鼓来京畿，何不当道师老罢。戎葵插帻矜醉仪，天柱欲折无人支。"}