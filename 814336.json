{"id":"814336","title":"奉题恩赠中宪大夫前崇庆州牧常理斋爱吟草","dynasty":"清","author":"孟邵","text":"挽粟飞刍不顾身，从知报国重儒臣。烟寒昔岭成千古，更有殊恩及后人。岂惟鸿业在文章，大节昭然纪太常。我是蜀人知最悉，至今立像仿桐乡。华表遥遥鹤有灵，忠魂常绕浣花亭。十年几度祠前过，廿六人同重汗青。芳名久已入昭忠，血食千年俎豆崇。职忝奉常襄祀列，每从酾酒挹馀风。"}