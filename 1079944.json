{"id":"1079944","title":"山水图","dynasty":"宋","author":"吕本中","text":"君家茅屋低蓬蒿，客来颇厌蛙蚓号。何得有此山突兀，气压太华陵嵩高。坐看远涧受悬瀑，似听跬步鸣秋涛。槎牙老树半枯死，上倚绝壁缘飞猱。我行日畏盗贼逼，敢厌瘴疠多腥臊。偶逢坐稳懒归去，豁达眼界无纤毫。岭南山水固多异，恨无中州清淑气。对君图障心恍然，便如太华嵩高前。君但对此能高眠，当有好句令君传。"}