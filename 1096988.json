{"id":"1096988","title":"嘉禾颂七章章四句","dynasty":"宋","author":"吴泳","text":"翼翼嘉禾，在梁之亩。九穗离离，实栗实秀。其秀维何，奕叶有傩。春种秋实，备时中和。中和既时，重颖既垂。自向其本，岂不尔思。维昔唐叔，实施王命。伊今之人，惟唐叔是景。惟唐叔是景，献诸天子。天子不有，以归肇祀。芝生九茎，不可以为粳。狐生九尾，不可以为袂。实为我嘉谷，以谷我口腹。以妥以侑，式介多福。"}