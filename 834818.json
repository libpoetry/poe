{"id":"834818","title":"翠楼吟 乌石山寺新结词社，示同社者","dynasty":"清末民国初","author":"何振岱","text":"沧海棋残，高楼笛罢，因谁立闲庭宇。哀歌元自遣，可漫怨、玉笼鹦鹉。风前吟伫。便响震空山，年华非故。伤心语。零星掇拾，坠香尘土。旧侣。莲社迎人，傍双峰谈梦，笋将容与。昙天须法曲，愿牙版消除柔语。潮音如雨。带几点龛花，飘来香树。烟深处。浓阴一片，啼鹃何许。"}