{"id":"1108845","title":"杂兴十首","dynasty":"宋","author":"刘克庄","text":"升天虽可喜，削地已堪哀。早知守厕去，何须拔宅来。早持坚白论，晚踏软红尘。明逸并夷甫，初终似二人。地逼难容足，天低碍举头。那堪去梯子，谁肯上高楼。不肯弹冠起，俄从折简招。虽然舐丹药，未免悔青苗。做了高官职，双眉皱不开。譬如三日妇，锦袜著珠鞋。开阁何其盛，行边寝已疏。绕床弹指叹，六丈圣人欤。典领天书使，脩崇昭应祠。可怜有遗恨，殓不得髡缁。专报熙丰怨，宁论爵齿高。可怜五朝老，双泪落斋旄。扰扰多群蚁，冥冥有几鸿。蜀公陵下语，竟免入碑中。策免身常佚，登庸貌转癯。富公忘杖起，迂叟要人扶。"}