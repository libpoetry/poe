{"id":"639852","title":"归带惠泉邀诸友茗饮","dynasty":"明","author":"孙作","text":"江南浙山俱可人，泽北惠泉尝入梦。昔年濯足望具区，船头百折烦遮送。高情数与此山期，舟不冲风雨尼之。天公忌人如忌疾，十年欲去事长违。昨宵拄杖落林谷，画舫载泉赢百斛。为倒龙堂明月珠，共试蛇坑小苍玉。故人谈颊翻九河，舌本咽枯知奈何。此泉此茗不易得，缓饮缓煎还可过。人间酒肉谁厌臭，我味此泉渠闭口。身如瓠壶过汤羌，慎勿与方传不朽。"}