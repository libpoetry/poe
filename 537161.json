{"id":"537161","title":"九友斋十歌 其一","dynasty":"明","author":"王世贞","text":"老悖忽爱愚公策，大艑移来洞庭色。玉峰英岭苦无价，锦川武康差亦敌。神鳌忽捧三巨簪，灵鹫俄衔一拳石。夜深沧海珠蚌开，秋净虞山佛头碧。阴森古洞若无际，窈窕穿中误游客。昔称九宜堂，雨晴雪月宜四时，人云百事百尽宜。纵令百宜百不知，主人自逐襄阳儿。一城斗大不纳节，桃花笑折东风枝。有歌且拟归去兮。"}