{"id":"827938","title":"恭挽德宗景皇帝用李商隐昭肃皇帝挽诗韵","dynasty":"清末近现代初","author":"陈曾寿","text":"恭默殷高后，开明魏孝文。殷忧从没世，多难启吾君。待蓄三年艾，旋停八表云。茹哀占复始，傥见鼎来汾。万国归心久，苍皇一举烽。秦山愁驻马，辽海喜归龙。欲待悲风木，翻成应洛钟。天家殉慈孝，辛苦启双封。汉社英灵在，宸谋运斡神。执枢真有托，移彗竟无人。九译哀何切，千秋恨尚新。小臣无以报，空湿景山尘。"}