{"id":"726034","title":"北寺寅上人房望远岫玩前池诗","dynasty":"南北朝","author":"王筠","text":"安期逐长往，交甫称高让。远迹入沧溟，轻举驰昆阆。良由心独善，兼且情由放。岂若寻幽栖，即目穷清旷。激水周堂下，屯云塞檐向。闲牖听奔涛，开窗延叠嶂。前阶复虚沿，沵迤成洲涨。雨点散圆文，风生起斜浪。游鳞互瀺灂，群飞皆哢吭。莲叶蔓田田，菱花动摇漾。浮光曜庭庑，流芳袭帷帐。匡坐足忘怀，讵思江海上。"}