{"id":"682957","title":"送明泉兄令宁武","dynasty":"明","author":"尹台","text":"暳暳众星没，郁郁晨光布。仆夫理前绥，辕马戒中路。王事有严程，客行当岁暮。霜雪日夜零，原野不可骛。驱车在迅飙，能不驰我慕。仓卒昵亲怀，宛曲分离故。清如玉壶冰，直若朱丝弦。明心炯自鉴，希音谁当传。伊人秉渊尚，植志本贞坚。作政遵愿朴，理物恒身先。古行寡众识，迟仕及今迁。去矣励令绩，毖终勤始宣。翔风被百里，化行在兹时。桃李荫中陌，其下自成蹊。钦钦君子德，晏晏淑人仪。生草媚驺虞，美谷捐窃脂。政肃岂在猛，令一民自宜。申章聊此赠，操袂行当辞。"}