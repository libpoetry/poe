{"id":"179845","title":"题宇文叔昭阅斋名予所榜也有王正卿画四时小","dynasty":"宋代","author":"李流谦","text":"乾坤萍在江，日月蚁旋磨。吾生与化俱，反照若观火。蛮触鏖两斗臼圈听一簸。射钩仍相国，嬖者死於饿。种瓜乃故侯，蹶张终上佐。支离竟能贤，青黄未足贺。炷香阅兹理，万事一笑同。城南有豪士，岂但雄于货。麒麟梦不到，林沼计未左。便斋惬清閟，凭几了众伙。胸中大水镜，月皎云破堕。世故自起伏，一瞬奔马过。金石波空流，桧杉老不挫。他年观河性，依然等髫鬌。我友王郎子，笔墨出笑唾。酒酣洒素壁，埃壒不敢涴。春梢有余妍，秋林气磊砢。弹指四时具，转物子亦颇。此机与我同，妙出一关锁。予生拙行世，泥涂笑鳖跋。但存阅世眼，空花已成果。从今识沉冥，甘作枯株坐。要知无所阅，到岸乃旋花。"}