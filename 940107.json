{"id":"940107","title":"别圆澄禅师","dynasty":"宋","author":"陈师道","text":"法施老人卧不出，呼我取别行问疾。摩盘拭箸劝一饱，少待须臾莫苍猝。早年著眼觑文字，万卷初无一言契。多生绮语未经忏，半世虚名足为累。此去它来尚有缘，头童齿豁恐无年。慇勤三请久住世，弊恶可念未可捐。平生准拟西行计，老著人间此何意。他生佛会见头陀，知是当年老居士。"}