{"id":"778195","title":"高阳台·和钱子彰见赠韵","dynasty":"清","author":"杨葆光","text":"即席词成，才锋惊眼，吟边鹭足应翘。吴越王孙，弯弓便退江潮。英雄一样多情甚，许鲰生、分道扬镳。指云霄。西抹东涂，笑看儿曹。登楼难醒春婆梦，只频年压线，度遍纤腰。小聚欢场，醉来也自能骄。酒痕犹带杭州味，问酒徒、意趣谁饶。可怜宵。觅个红妆，高烛同烧。"}