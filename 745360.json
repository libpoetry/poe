{"id":"745360","title":"寄刘孟涂","dynasty":"清","author":"姚瑩","text":"吾党有刘生，矫矫非常俦。崛起榛莽中，顾盼邈九州。其精走雷电，其气腾螭虬。化为九苞凤，文彩鸣周周。声华赫然起，倒屣倾诸侯。手握青蛇珠，口倒黄河流。大人辟英风，小儒惊不侔。岂谓滞功名，三十守一丘。我如祖车骑，一鞭先君投。驰逐万里来，忽亦当风休。常思同眠夜，起舞鸡声啁。东行过齐鲁，北走临燕幽。醉上黄金台，脱却青貂裘。转逢吴季子，邀买余杭舟。遂乃逾梅关，南去登罗浮。兹山实仙窟，羽客时来游。青蜺与白凤，仙盖何悠悠。虎豹扼九关，白日崦嵫收。顾召许飞琼，为我弹箜篌。声惨不可终，涕泗望十洲。灵符既未佩，仙梦难为酬。君今在何许，胡乃不我谋。浩浩大江滨，遥遥南海头。精魂傥飞去，千里还相求。"}