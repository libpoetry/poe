{"id":"1067346","title":"次韵李成德谢人惠墨牛","dynasty":"宋","author":"谢薖","text":"君不见八百里誇王氏驳，常策家童瑩蹄角。绮襦纨裤竞奢豪，卧席不安愁祸作。何如传宝墨牛图，不饰青黄如素朴。向来奇画购千金，宜在兰台天椂阁。两牛方斗未雌雄，或奔而从或小却。其馀三四亦殊绝，或如虎卧鹤俛啄。滕王蛱蝶东丹马，嘉陵山水青田鹤。如将优劣比人材，长文何必惭文若。人言爱画亦一癖，被野牛羊何用貌。是家持论果非耶，烦君试为评其略。"}