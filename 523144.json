{"id":"523144","title":"郑生画像歌","dynasty":"明","author":"李梦阳","text":"岩风飒飒树叶赤，秋林紫气丹丘积。问君胡为坐石根，微吟极望天云昏。南归舟楫杳将滞，故园花莺当复存。浚仪张生好作笔，貌尔形似兼其魂。细模妍描岂乏手，传真水月烟中柳。意气朗如千里骨，精神合居万人首。忆昨观君飞射时，弯弧走马实男儿。更求张笔须传此，欲识豪雄岂啻诗。"}