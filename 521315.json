{"id":"521315","title":"题赵希文所藏王孟仁小景","dynasty":"明","author":"顾清","text":"柳丝如烟散晴风，小桃野树交青红。芳洲细草何丰茸，绿波远与青天同。遥山西入空濛中，扁舟兀坐谁氏翁。物色似是天随公，惊麇骇鹿不可踪。此日此意殊从容，自从挟书朝帝宫。十年梦寐劳江东，长桥飞盖连垂虹。尚想烟雨推孤篷，偶然一笑岂易逢。丹青信有缩地功，燕山六月苦蕴隆。开轩对此情无穷，谁欤往者吾其从。"}