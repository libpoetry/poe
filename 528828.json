{"id":"528828","title":"龙江歌","dynasty":"明","author":"陆深","text":"龙江东来万里道，遥接瀛洲与蓬岛。三江有水剪不断，五湖无波净于扫。龙江先生江上生，德器文章俱老成。胸吞云梦已八九，量比汪陂无浊清。登科弱冠人如贾，辞源倒挽银河泻。砥柱中流力有馀，扶摇九万风斯下。掖垣谏草避人焚，宪节西持往校文。多少鱼龙随变化，一天星斗浸寒云。云间自爱归来早，莼菜鲈鱼旧盟好。閒看秋影澄道心，坐见红尘扬碧草。碧草红尘阅岁年，宣尼当日正知天。终同渭水非熊兆，会起浮空万斛船。"}