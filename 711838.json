{"id":"711838","title":"赠别朱子蓉","dynasty":"明末清初","author":"陈恭尹","text":"石鼓响枯桐，琥珀拾纤芥。声气各有期，类聚焉足怪。夫子本世胄，弱冠怀慷慨。著书东溪阳，四海方横溃。抗志师古人，屈身惭后代。昨来匡庐顶，更蹑罗浮背。中夜见朝曦，陵高阅九派。清旷惬奇怀，浩涆资挥洒。长揖王侯前，矩步炎州外。虽抱柳下和，无伤首阳隘。蹇予卧丘园，贞疾恒不瘥。握手涉旬时，方舟更逾迈。高曲虽和稀，宿心为一快。如何万里别，复此三秋届。草木变以衰，溪山明可画。去燕恋匹俦，归雁投蒲稗。离居易永久，触物多叹喟。何时御轻风，相寻越江介。"}