{"id":"1110158","title":"送任遵圣之官富顺二首","dynasty":"宋","author":"吕陶","text":"千丈苍松出故林，乔枝成就古根深。栋梁须负平生用，霜雪难移此日心。月白曾经丹凤宿，风悲定有老龙吟。重岩复涧何缘幸，一旦家家得茂阴。野鹤孤高旧羽仪，超然殊不事卑飞。有心云路翱翔去，回首芝田迤逦归。白日漫教罗网密，红尘堪笑稻梁肥。仙家自有千年约，应许先生学令威。"}