{"id":"525761","title":"董子祠","dynasty":"明","author":"顾璘","text":"周道昔云季，王风荡无章。宣尼辑麟史，诛赏慎天常。秦灰讵终泯，汉教方再昌。夫子隐龙德，下帷正迷方。发愤缀道论，述圣冀升堂。统真建礼乐，稽疑质灾祥。斗酒碍吞舟，鱼目妒夜光。迢迢江都相，郁郁东南行。王泽永凋歇，明略不获张。作赋悼迟暮，空文竟谁偿。蹇予缅遐代，祇役迈维扬。弭棹讯幽逸，凭轼仰堂隍。朱轩覆重墄，琼栖妥灵相。礼崇祀弥肃，迹往德愈芳。怀贤轸遥眷，悠悠圣谟长。云龙古难际，恻惋令神伤。"}