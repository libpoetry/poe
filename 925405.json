{"id":"925405","title":"眉州禅僧一首","dynasty":"宋","author":"苏籀","text":"吴蜀跨万里，余老师非壮。勉哉令修行，手书劳四枉。性命吾基本，权谲初不尚。萧条寂寞中，咄咄祛碍障。面目认谁欤，湛研澈尽量。云为远玄旨，比喻非实相。爱河澄不波，苦海永无浪。封执即黏缀，沦落嗟滉漾。法流于河接，焦涸吁断港。情尘欲忘世，疑网愆吾党。凡心非道体，志帅凝不丧。瞿昙与老君，一诀归至当。邈乎卢老前，古初更遐想。烧香傃霄极，痴绝坚愿望。杳眇莲社远，早接渊明放。保真未易了，伽语庶倚仗。"}