{"id":"829373","title":"补作朱文直公挽诗","dynasty":"清末近现代初","author":"陈曾寿","text":"卓尔瞻湖学，襜如正礼曹。小颓非迹近，大节薄名高。去国行吟悴，穿藜结集劳。琼琚缄至痛，一代振风骚。待我虚悬榻，相望岁月深。不成执手诀，终负托孤心。失意龙丘杖，伤神子敬琴。百年多苦相，沧海感遗音。遗疏赍行在，风饕雪海边。动容褒直节，流涕说庚年。瘏口惟忧佞，孤忱那胜天。至今淹日驭，何以慰沉泉。"}