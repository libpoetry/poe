{"id":"685809","title":"题画为萧考功作 春景","dynasty":"明","author":"丘浚","text":"爱此春山秀，微云淡悠悠。苍松俯深涧，翠筱媚清流。结屋者谁子，独占云山幽。抱琴循侧径，引领仍归舟。归舟天际来，何时经丹丘。丹丘多羽人，为问相见不。入夏草木长，林壑迥幽雅。云际川光浮，石罅岩溜泻。谁当三伏中，高会江亭下。倚席和棹歌，纵目极平野。鸥波浩荡间，羡彼舟游者。临渊空有言，结网人何者。"}