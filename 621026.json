{"id":"621026","title":"东皋同诸先生上人社集分赋得素馨花灯","dynasty":"明","author":"黎遂球","text":"皎洁美人心，刘王不解寻。苑芳经燹烧，草冷耐萤侵。映遂仙藜彩，辉生梦笔吟。珠探玉龙颔，镜隐翠娥襟。瑞霰帘纹积，祥霞日气深。蝶来情倍热，蛾趁燄能任。法雨悬禅观，天衣覆宝林。莲开璎珞座，香静佩环音。舍利衔珍鸟，瑶华集素禽。榆芒寒簇雪，桂粟夜明金。艳琐玲珑骨，神传巧妙针。绡巾弹泪结，兰唾御风临。醉失秦宫晓，光堪魏乘参。倚窗看赠带，拂幕挂遗簪。旭透冰凝碎，梨晴梦半沉。口脂晶帐影，钱尾雀屏森。赋客星占聚，高僧理可钦。空花与二月，怀古复怜今。"}