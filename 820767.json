{"id":"820767","title":"齐天乐 咏秋灯","dynasty":"清末近现代初","author":"郭则沄","text":"窥窗碧飐天如水，依稀暗愁来处。静堕双花，凉分半豆，听到隔帘疏雨。宵长更苦。尽煎透兰心，悄谙谯鼓。旅枕醒初，瘦魂摇醉向谁诉。春筵珠翠散尽，剩枯龛伴影，霜鬓千缕。黯黯沈沈，悽悽悄悄，销得黄昏几度。荆台梦阻。便剪恨成灰，总牵残绪。照泪分明，乱蛩啼到曙。"}