{"id":"755579","title":"题婉紃从母师绿槐书屋诗稿","dynasty":"清","author":"王采蘋","text":"清才亚班女，家学绍中郎。一卷五言诗，玉振谐笙簧。思亲赋蒿莪，忆弟梦池塘。澄怀鉴明月，清节含冰霜。人事慨变迁，抚时多感伤。义心激苦调，幽意凄金商。洞庭秋水深，木叶飞潇湘。灵妃鼓瑶瑟，天地皆苍凉。潜蜦跃神渊，孤凤栖幽篁。空山悄无人，日暮秋兰香。茅屋埋穷闾，所思在沧浪。灵珠俨盈握，尘壒随风扬。少小侍宣文，纱幔授篇章。所愧性庸愚，学步终茫茫。十年困墙面，师资未敢忘。缅怀列国风，二《南》何洋洋。蔚为风教始，千载流芬芳。后世何陵夷，日下江河长。浮华失明性，俗变嗟靡常。何当播希声，薄海休风彰。古来移国俗，匹妇有札梁。仰止望高山，顾影心徬徨。"}