{"id":"1049829","title":"谢淮西吴提举","dynasty":"宋","author":"郭祥正","text":"瘦马徐行三百里，扑扑黄尘眼双眯。手携簿法趋使台，惟恐瑕玼烦摘指。蓝衫戚戚走廊庑，与坐抚循颜色喜。琅琅先诵荆州吟，醉来捉住鲸鱼尾。如今无复气凌云，垂首低徊逐泥滓。须臾又忘按察尊，罗列壶觞瞰池水。圆荷翻风碧玉软，幽鹭得鱼团雪起。正当烦暑浩如秋，更听高谈清入髓。君臣会合前世无，朝廷万事图新美。甲花照日御营寒，胡命悬丝朔风里。自嗟虽老力未衰，命未遇知甘摈死。南山射虎竟残年，不得封侯亦徒尔。感君欲引西江波，涸辙行将脱蝼蚁。功名成就须报恩，莫道江南无壮士。"}