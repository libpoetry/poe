{"id":"1117391","title":"留题龙门二首","dynasty":"宋","author":"邵雍","text":"融结成来不记秋，断崖苍壁锁烟愁。中分洪造夏王力，横截大山伊水流。八节滩声长在耳，一川风景尽归楼。行人莫动凭栏兴，无限英雄浪白头。谁将长剑斩长蛟，斩断长蛟剑复韬。爪尾蜿蜒凝华岳，角牙狞恶结嵩高。骨伤两处崭苍壁，血出东流汹巨涛。此物犹难保身首，谓言谗口莫嗷嗷。"}