{"id":"620874","title":"苦寒行","dynasty":"明","author":"黎遂球","text":"远行良自苦，南人驰北道。烧冰杂尘饭，鬻豆作马草。火冻夜雪光，霜笼朝鬓老。途远行入夜，日短起唤早。路傍多枯树，枝重垂欲倒。路下多危石，水乾墄如捣。前有饿虎啼，后有僵魂槁。问尔何所为，惊惶乱怀抱。燕姬直酒垆，赵室横锦袄。过耳不留听，入目如蔽好。筑金共驰骏，献玉慎怀宝。旅人诫先笑，懊恼复懊恼。"}