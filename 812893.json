{"id":"812893","title":"种花三首","dynasty":"清","author":"宋湘","text":"北院槐树阴，日光午未杲。南院阴不到，杲杲达昏晓。同时所种花，南黄北青了。青者岂不喜，阴多露亦少。黄者岂不怜，脉炼气深老。不信待他日，花开看谁好。人生立功名，岂在迟与早。种木计十年，种花计一岁。取适耳目前，亦贵使其继。朝来买花苗，红紫杂琐细。僮仆争艺之，顷刻一庭砌。诘旦掇新华，良亦盛佳丽。顾予独永怀，秋风会时至。何不多种菊，以为晚节计。瓜蔓三尺长，豆蔓三尺短。绿叶何盘盘，一一穿篱眼。篱眼纵且横，中间花为城。行列既布置，深浅亦调停。时时察虫蚁，保护根与茎。灌溉苟不惰，理可回干晴。"}