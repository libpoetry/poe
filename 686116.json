{"id":"686116","title":"桃花坞分赋二首 赋得盘中桃花","dynasty":"明","author":"卢龙云","text":"三月绯桃处处新，盘中别有一枝春。看同野外差嫌远，移傍樽前倍可亲。色映酡颜添酒态，芳联绮句狎花神。勿言生意培来浅，雨露天家亦自均。繁英几树荫溪桥，灼灼红芳俯泬寥。影漾临流疑锦水，艳交题柱胜霞标。成蹊路转舟同远，夹岸源寻洞不遥。过此徘徊堪寓目，何须千叶恨能消。"}