{"id":"550517","title":"霞林樵隐为梁逸人赋","dynasty":"明","author":"徐熥","text":"山中一道明霞起，照得林峦色俱紫。初疑晴彩结为帷，还讶馀光散成绮。林间彷佛见高标，白日青天挂绛绡。梁君霞外神仙客，时向山中称隐樵。斧柯来往壶公谷，伐得晴霞成几束。晓起常依洞里行，夜深祇傍岩边宿。担头挑得赤城归，却似桃花片片飞。斫来自足山家业，服处真成隐者衣。殷红满目看如绚，朝暮阴晴千万变。此物由来高可餐，愿向深林求一片。"}