{"id":"276305","title":"石门寺，晓起礼佛，遂步至南涧","dynasty":"清代","author":"李宪噩","text":"鸟鸣春山曙，升阳暖松间。禅扃晨未开，随僧犹晏眠。从容始披衣，盥漱草堂前。仰见数峰峻，杳霭当晴天。步阁礼金像，默讽无生篇。耳目稍已净，钟磬但悠然。缓步蹑石磴，倚杖听涧泉。时见山中人，动作亦萧闲。岂无人事劳，幽兴此中偏。安得遗世累，遂此山居便。"}