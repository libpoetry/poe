{"id":"752016","title":"送黄公度随使欧洲","dynasty":"清","author":"王颂蔚","text":"广南古奥区，魁奇所丛育。我友黄长睿，负才尤绝俗。劬古得谟觞，讨今图畿服。十上不得志，神驹耻趢趗。爰作汗漫游，西行指柳谷。在昔辽大石，曾收印都族。元祖见角端，亦著《亲征录》。两朝逞兵棱，皆至海西曲。沈何号方闻，迄未定员幅。烦君亟考实，归来共扬搉。大典图书渊，渔猎资来学。岁久渐沦芜，往往山岩伏。颇闻伦敦城，稿尚盈两屋。愿君勤搜访，寄我采遗目。宣庙昔季年，海氛始渐张。烟禁既大弛，五口遂通商。埔头日以辟，遍地班兰裳。迩来设海部，相率谈自彊。既购克虏炮，复置毛瑟枪。峨峨钢铁甲，靡千亿佛郎。利器不善用，适以赍盗粮。金钱日外溢，卮漏未渠央。生民剥膏血，坐是羸且尪。小夫骛执利，狗态而憋肠。器必尚服匿，食以罗湩浆。舌人语粗解，著论已汪洋。邹衍书未读，便欲非三王。藉此弋声誉，取爵如烂羊。可怜好家居，都被纤儿撞。望君作砥柱，努力事修攘。管子权轻重，商务即滥觞。墨子著经说，起重理已详。礼失求诸野，制夷师夷长。要令重九译，事我皇哉唐。"}