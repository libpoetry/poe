{"id":"665488","title":"雪山歌和薛君采方思道","dynasty":"明","author":"郑善夫","text":"君不见南宫少谷老麻鞋布褐色枯槁。万事都归混沌里，一生但结江山好。未即乘牛函谷关，尚须跨马长安道。长安岁暮雪满城，甃雪便筑山峥嵘。岩㟼踞地虎豹急，星躔斗转山河明。玉女峰前瑶作台，夸娥一夜轻移来。袍笏真当米芾拜，诗篇数荷邹阳裁。阶墀把玩已两月，皓气遥遥正相得。尘土谁分冰雪姿，市朝聊寄烟霞癖。未妨颓阘旋补葺，时见消融势尤岌。啸月长闻白鹤回，含风岂恨青阳及。青阳青阳谩相放，金石瑱填本波浪。适来天地入虚无，何事么么论消长。"}