{"id":"1081180","title":"用令德韵题严陵祠","dynasty":"宋","author":"陈渊","text":"价微良易酬，器博无近用。骐骥非良乐，万里谁能控。萧王汉中兴，四海倚为重。谁为渊驱鱼，一呼百万众。妙算环无端，奇功射必中。忘机谅未能，岂数汉阴瓮。故人钩尚直，倦作仪韶凤。应无万牛力，负此丘山栋。羊裘又独往，苦语馀嘲弄。至今卖菜言，空记当时梦。"}