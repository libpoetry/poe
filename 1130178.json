{"id":"1130178","title":"偶读和靖集戏书小诗卷尾云长爱东坡眼不枯解将西子比西湖先生诗妙真如画为作春寒出浴图廓然见诗大怒前诗规我又和二首","dynasty":"宋","author":"释德洪","text":"居士多情工比类，先生诗妙解传真。只知信口从头咏，那料高人作意瞋。云堕鬓垂初破睡，山低眉促欲娇春。何须梦境生分别，笑我忘怀叹爱频。轻狂举世谁非伪，迟钝知余却甚真。未把僻怀投俗好，且将狂语博君瞋。已嗟心折垂垂老，忍看花飞片片春。满眼闲愁图不得，江南无奈到心频。"}