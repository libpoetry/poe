{"id":"1002120","title":"赠豫章来子仪言诗","dynasty":"宋","author":"曾丰","text":"少年气宇要自恢，见人赋诗谓为才，出入常将笔装怀。中年心地要自息，见人哦诗谓为癖，起居常把口挂壁。子仪昌诵得意诗，句中勾我已懒机。多年抱渴满意沃，半世称雄望风雌。诗源始自葛天氏，三人投足歌牛尾。万象包罗八曲间，国风雅颂其流尔。八曲不幸世不传，传世仅馀三百篇。汉唐作者代角立，庶几老杜气浑全。本朝诗数江西派，黄公太史为之最。大成未集夷惠行，具体犹微颜孟辈。派流到今嗣者谁，青出于蓝吾子仪。拄杖初担教门出，便敢呵佛骂祖师。我当拗折君拄杖，大家俱以背为向。能出二十四人前，更超三百五篇上。"}