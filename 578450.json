{"id":"578450","title":"题隐居图","dynasty":"明","author":"罗亨信","text":"层峦积翠含苍烟，丛丛松桧高接天。巍楼杰阁相绵延，就中缥缈居群仙。幽人结屋溪涧壖，红尘迥隔无嚣喧。栖真养性乐自然，种来瓜枣大如拳。桃杏开花红满川，武陵胜境诚堪肩。渔郎举网屡得鲜，沽酒共饮醉即眠。四翁对奕松岩前，胜负不校心忘言。长桥跃马来翩翩，九重丹诏下徵贤。便欲快著祖生鞭，亨衢万里鞚鸣駩。入觐天颜承宠宣，大才岂终老林泉。"}