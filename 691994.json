{"id":"691994","title":"与魏使君宿龙洞山寺同赋","dynasty":"明","author":"李攀龙","text":"回壑深林绕梵宫，春来吟眺使君同。空潭忽散三峰雨，暗穴常吹半夜风。人拟二龙精自合，诗看五马步逾工。诸天坐失悬镫色，明月先投入掌中。使君春兴满绨袍，綵笔青山对浊醪。望去天回双阙迥，坐来云尽一峰高。蛟龙出入常风雨，鸿鹄拚飞自羽毛。愧我淹留逢楚客，攀援桂树咏离骚。削成东壁五云屏，下有龙宫夜不扃。斗柄故临双瓮转，月明常对一珠亭。春回竹叶杯光白，天逼莲花剑气青。坐久空山仙籁寂，新诗独为故人听。秀色中峰独不群，藤萝二月已纷纷。诸天近海金银气，双峡长春锦绣文。塔影半空悬落照，溪流一曲洒浮云。纵令洞口龙吟发，郢调还须让使君。"}