{"id":"380953","title":"声声慢·秋晚索居简彊村，有怀京国旧游","dynasty":"现代","author":"郑文焯","text":"檐花残雨，廊叶新霜，愁闻秋尽啼蛩。水石高閒琴尊，岁晚稀逢。隔江乱云催暝，卧空山，独对寒松。倦游感，话辽天，归鹤湘浦来鸿。一梦惊尘汉阙，记金坡，剑履折槛家风。清浅蓬莱，仙槎换了渔篷。栖栖五湖心事，放虚舟、伴老云东。正凄悄，见斜阳、天外数峰。"}