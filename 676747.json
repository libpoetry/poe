{"id":"676747","title":"太子洗马童公内方扈跸谒陵有命辄作","dynasty":"明","author":"卢楠","text":"春日曜阳景，荣华何郁郁。峥嵘繁卉菲，葳蕤紫薇簇。禁光信清遐，兰寮亲直宿。我君感雨露，禋荐信非渎。龙章翔玉玺，凤仪戒黄屋。流云满灵旂，焱风夹飞毂。鸣銮发春渚，回旌陟山麓。白日丽兰皋，晨光清?隩。极目眺神京，祥烟纷四矗。皇心亦阳泽，七陵发秀毓。人神惬欢情，海岳拱清穆。圣孝烨重光，薰蒸浃九服。岂云藐姑射，盘游饵羞恧。微臣谅薄劣，揄扬惭尺牍。愿陈驽马姿，清飙侍坤轴。"}