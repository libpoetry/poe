{"id":"1226449","title":"月支王头饮器歌","dynasty":"元","author":"大欣","text":"呼韩款塞称藩臣，已知绝漠无王庭。驰突犹誇汉使者，纵马夜出居延城。我有饮器非饮酒，开函视之万鬼走。世世无忘冒顿功，月支强王头在手。帐下朔风吹酒寒，凝酥点雪红斓斑。想见长缨系马上，髑髅溅血如奔湍。手麾欲回斗杓转，河决昆崙注尊满。酒酣剑吼浮云悲，使者辞欢归就馆。古称尊俎备献酬，孰知盟誓生戈矛。斩取楼兰悬汉阙，功臣犹数义阳侯。"}