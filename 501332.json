{"id":"501332","title":"赠副使丘克明","dynasty":"明","author":"朱同","text":"木落长空高，霜风凋百草。此时新安客，夜梦宜春道。经纶方欲展，归计一何早。岂无五色线，黼黻衮龙好。所悲本素丝，彰施非我抱。自从居官来，衣裳屡颠倒。萋斐成贝锦，危机固难保。况以羸病躯，当此百忧捣。故山松菊晚，三径复谁扫。归耕实吾事，岩穴聊养浩。不闻尧舜世，巢由亦高蹈。勖君青松心，永保冰霜操。"}