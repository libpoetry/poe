{"id":"228535","title":"汤南万求诗赠别遂用其和韩总卿韵","dynasty":"宋代","author":"杜范","text":"清朝方振饬，群彦尽收揽。万化转机轴，一气变舒惨。岁寒天漠漠，日暮云澹澹。古志可今覆，远考异近览。世味甘甜蜜，国计未尝胆。驴技或易穷，羊质徒大阚。冒没忘险涂，吁嗟入玄窞。志士抱忠笃，封事写忧憯。已动凝前旒，又隔充耳紞。有献非美芹，有味真苦榄。谁其鄙肉食，政恐忘馌{口贪}。一别几十年，重会生万感。旧欢痛莫追。久交味逾淡。羡君粲词华，彩霞生暮晻。雇我已衰晚，须雪须髦髧。猛虎跃山谷，宁甘落圈槛。灵龟通鬼神，肯自朵颐颔。看彼苑上花，何如涧下馣。幽庐对江山，逸兴寄铅椠。我欲同君归，何由遂此敢。茅茨胜金屋，饭羹饱玉糁。原言寄新诗，春意起莲菼。"}