{"id":"598948","title":"侠客行","dynasty":"明","author":"佘光裕","text":"君不见燕昭当时下士日，乐生慷慨献奇术。一朝尽破七十城，昔日故鼎归磨室。君不见屠肆之儿人不识，高飞未得横天翼。窃符一日矫王师，北却邯郸声奕奕。又不见荆轲市醉藐豪右，入燕亟载将军首。径至咸阳献地图，怒击秦王环柱走。古来豪侠此其俦，亭亭意气薄王侯。危言一动北风起，拔剑欲断黄河流。丈夫四海同辽廓，谈天雄论摧山岳。宁愿一死不脱缨，安能局蹐居丘壑。君不见书生婆娑翰墨场，穷年力学攻文章。晓窥芸阁明窗静，日短暮续青藜光。倚马万言犹不足，夜光之珠混鱼目。不如三尺剑苍芒，挥之旦夕易陵谷。闻道四夷多未格，拥裘谁画平原策。负弩愿请向前驱，直挽银河洗兵甲。远山虎啸悲林木，磨牙吮血啖人肉。并借重开双宝刀，挥扫贪风驱残酷。"}