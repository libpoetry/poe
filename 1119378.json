{"id":"1119378","title":"再次韵答陈居仁二首","dynasty":"宋","author":"陈造","text":"篱菊擎霜又著花，插花犹记醉君家。两州札翰虽频寄，一笑班荆迄未涯。酒处赋成千载计，床头易熟数年加。珠玑属我元无踵，坐想挥毫写物华。丁年也办刺天蜚，几梦西垣与北扉。未簉时英书汗简，已烦溪友寄当归。桑榆境界宁辞冷，芹藻杯盘可得肥。说似故人应绝倒，衰颜五十盍知非。"}