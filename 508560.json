{"id":"508560","title":"十六日与学士钱公亚卿章公会饮于崔都阃宅赋此以谢","dynasty":"明","author":"倪谦","text":"龙蟠虎踞金陵邑，佳丽繁华称自昔。万户笙歌多宴集，况乃更遇烧灯夕。崔侯好客慕三益，绣幕高张展瑶席。邀我三人饮琼液，三人宦迹久离群。一朝会合交欢忻，我侯好武兼好文。明时仗剑期策勋，华灯照座凝火云。麝兰杳霭扬清芬，欲歌湛露过夜分。只今四海无兵戈，圣主在上玉烛和。年丰时泰黍稌多，弹丝吹竹宛转歌。回风舞袖纷婆娑，东君手持金叵罗，如此不乐将如何。"}