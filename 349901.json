{"id":"349901","title":"贺新郎·长安对景","dynasty":"清代","author":"曾廉","text":"莫道秦风恶。漫扬鞭、人家十里，飏开帘箔。天气看看清明近，忙了秋千绳索。正傍取、水村山阁。送上佳人青霄去，笑人閒、无此飞腾乐。宜彩蝶，恋衣角。人生何苦分今昨。叹瞢腾、一场春梦，楼台林壑。燕瘦环肥今安在，惟有鸟啼花落。有八水、空环城郭。汉殿唐宫倾颓尽，曲江头、非复先池泊。锄碧藕，种藜藿。"}