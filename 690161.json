{"id":"690161","title":"江北纪行十六绝 六合观","dynasty":"明","author":"张吉","text":"神龙奋迅挟风雷，汹汹鲸波一叱开。万国班声海应沸，太平天子自燕来。天南天北往来间，尽日看山了未閒。颇觉昆崙多远派，定山高对小庐山。活水亭前草阁东，偶来无语立从容。梅花淡淡含春色，野竹潇潇动谷风。山僧貌古袖翩翩，犹记高宗驻跸年。败壁朔风应掩耳，几车冤鬼泣江天。天挺雄豪殄暴嬴，喁喁四海望更生。却忍操脂投烈焰，自干天纪望何成。天亡一语更含糊，正恐君王善战辜。垂死此心犹未悟，江流千古惨悲呜。百年塞马嘶华月，南下天兵驻此滨。椎髻扫除施冕弁，江津莫错比河津。铁骑长驱出塞门，高皇功业配乾坤。白旄黄钺济江处，盈盈水木含清芬。圣涯涵泳程夫子，门下如公不数人。遗冢历阳阡陌里，残霜枯草独生春。秦项真如弟与兄，灭秦兴项子心情。刚柔迭胜本天道，奇计原来学未精。驱车远出长林下，偶共孤僧语幽榭。春星半壁淡无辉，独醉松风了清夜。坐看流水缘溪碧，深院落花香靥积。东都腐蘖讣吞吴，长坂屯军尚遗壁。山葑纤脆袅银丝，饭客虔供行者师。指点云端欧冶宅，剑光中夜白差差。破尽曹瞒百万师，建安遗叟望传麾。可怜皎皎钟山月，不照成都赤羽旗。鬓根花影帽檐风，闪闪风花百醉中。欲蹑芒鞋寻别墅，今吾恐与故吾同。贼众侵元公死之，百年俎豆谓非宜。天弓若射欃枪日，并毁降旗与战旗。"}