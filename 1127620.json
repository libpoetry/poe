{"id":"1127620","title":"送赵介之赴舂陵十首","dynasty":"宋","author":"彭龟年","text":"访旧知俗非，好书与理近。气味既如此，况复少畦畛。少年擢两科，才气掩公行。恨无东坡翁，为君赋秋阳。百里不足骋，千里漫同流。推君友于心，对此良优优。君知作县易，我知作县难。临深以思险，愿勿作易观。赋拙君能传，政拙君当继。为问舂陵人，巧者竟谁似。尝闻居士语，丁宁有深旨。要使眼高人，不识贵公子。忍酒非上策，忍醉乃真方。长忆醒时悔，须减醉时狂。龃龉不足病，快意或为妖。尤物亦移人，此念当永消。二老不忍别，相期尚百年。正当爱日时，剩种北堂萱。嫣然亭上雨，鉴止池边月。人隔九疑山，何以慰愁绝。"}