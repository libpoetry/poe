{"id":"773053","title":"恭读戊申1908诏敕","dynasty":"清","author":"林馨兰","text":"天皇神武驾欧亚，战胜之馀不满假。始仗大义振六师，继以平和服天下。时维十月岁戊申，大诏煌煌勖臣邻。不弃遐方于域外，丹凤衔来鲲海滨。草莽微臣泽明旨，情殷爱戴不能已。祸胎端自安乐萌，防微杜渐原应尔。当年强俄据满时，劳师靡费几不支。仗祖宗灵克奏捷，回首兵机危乎危。迄今难入太平世，痛定思痛宜早计。庶政更张数大端，一体臣民守勿替。大哉王言炳日星，不数典谟与鼎铭。即此勤俭治生产，大道早已合圣经。匹夫兴亡与有责，分寸光阴皆宜惜。廿纪风潮遍地生，漫说干戈化玉帛。吾皇正有鉴于斯，先几烛照明训垂。安不忘危满不溢，允植万年有道之隆基。"}