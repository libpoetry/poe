{"id":"685199","title":"至滇南次答陆进士震韵","dynasty":"明","author":"王缜","text":"六诏民风古，街头夜半眠。地高无暑气，冬暖胜春天。金碧山含雨，昆明灰带烟。不乱踪迹远，揽辔自怡然。乘时起淮甸，幼子伴龙眠。单骑来开国，孤忠能补天。功高盟带砺，名重上淩烟。遗泽千年在，吴南共俨然。水清鱼自跃，沙暖鸥争眠。一望凝无地，孤舟似上天。光摇彭蠡月，波压洞庭烟。忧乐江湖意，临流亦快然。杰阁隐温泉，临流倦欲眠。清含云外影，春在水中天。大块浑无迹，洪炉暗有烟。知君豪杰士，高咏自超然。"}