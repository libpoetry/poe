{"id":"722043","title":"度梅关作","dynasty":"明末清初","author":"屈大均","text":"苦恨秦关一道通，人如去雁与来鸿。梅花但为台侯植，锦石难同陆贾封。五岭繇来称塞上，三城久已作回中。越王留得多豪俊，战败屠雎最有功。八度人关逐雁飞，寒门北去暑门归。黄金结客无衣食，白首为家有翠微。天下侯王须漂母，先朝臣妾尽明妃。频来空使梅花厌，未见龙沙一奋威。"}