{"id":"511887","title":"赵松雪写东坡小像并书其山城杏花诗内相钱公出视命题因次原韵如左","dynasty":"明","author":"童轩","text":"沤波涨碧兰苕春，王孙英标真可人。眉山老仙招不起，东风谁荐溪头蘋。清兴怀贤应淬发，一夜松窗歌白雪。晓来点笔为传神，宛似临皋步明月。杏花零落山城中，悠悠往事如云空。何当共饮玉堂酒，半枝烛影摇残红。"}