{"id":"748704","title":"裕州道中 其二","dynasty":"清","author":"边浴礼","text":"堵阳古驿南，有村曰独树。瓦屋千余家，廛市亘分布。自遭贼火焚，今年已三度。垣墙俱赤立，瓦砾塞衢路。斩刈尽鸡豚，逃亡到童孺。居民鸠鹄形，羸老不堪诉。待抚目苦睊，余生沫聊呴。敢议令长非，言之惧逢怒。哑哑白项乌，翻飞上荒戍。野鸟尚恋群，残黎独失据。征车屡经过，感激煎百虑。绁马黄茅冈，苍烟莽回互。"}