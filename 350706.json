{"id":"350706","title":"双双燕·为王阮亭题余氏女子绣柳毅为洞庭龙女传书图","dynasty":"清代","author":"董以宁","text":"马蹄惊处，见牧羊龙女，风鬟雨鬓。手持双鲤，嘱向书生传信。还把鲛绡微揾，似欲拭、泪珠相赆。休言别语殷勤，绣不出来声韵。垂问。依稀若应，宛斜睇双眸，将人细认。还宫奏乐，筵畔料还低瞬。日后终谐姻分，笑濯锦、小儿空聘。此时此际如何，愿得神丝再翻。"}