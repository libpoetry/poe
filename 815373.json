{"id":"815373","title":"南歌子五首","dynasty":"清","author":"项鸿祚","text":"卓女炉边酒，崔娘画里人。一晌楚台春，端详依旧是，瘦腰身。对面嫌光逼，回身见影单。花落小屏寒，寸心灰欲尽，泪阑干。花影层层碎，炉烟细细吹。谁识恨千丝，只愁遮不断，两相思。茜被何曾暖，铢衣为底熏。一缕博山云，晓风吹得散，是离魂。有分知侬瘦，何时共汝圆。妆罢黯留连，可怜空见惯，意难传。"}