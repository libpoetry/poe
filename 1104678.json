{"id":"1104678","title":"五龙六首 迎神用《禧安》。","dynasty":"宋","author":"郊庙朝会歌辞","text":"灵之智兮，跃汉潜幽。欲豢扰兮，无董与刘。陈金石兮，佐侑牢羞。庶燕享兮，泽应民求。灵之至兮，逸驾腾骧。嘘云吸气，承祀日光。展诗鸣律，肃庄琳琅。何以膺神，贶惠无疆。维灵德兮，变化不常。沛天泽兮，周流八荒。奠嘉币兮，肃雍不忘。永佑民兮，锡以丰穰。练吉日兮，进神之堂。牲既陈兮，粢盛既香。奠桂酒兮，容与嘉觞。灵安留兮，锡我福祥。明明天子，礼文咸秩。矧神之功，横被九域。云施称民，物产滋殖。嘉承惠和，罔有终极。灵之来下，以雨先驱。灵之旋驭，五云结车。操环应夏，发匣瑞虞。真人在御，来献珍符。"}