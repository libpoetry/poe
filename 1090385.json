{"id":"1090385","title":"和汉老弟南坡三十韵","dynasty":"宋","author":"虞俦","text":"北阙书休上，东山妓不携。宦情元梦鹿，交道只黄鹂。瓜戍怀桐汭，星回直摄提。双凫方欲下，只履又还西。尘土惭书剑，江山识杖藜。青冥甘蹭蹬，素手孰提撕。笑幕空巢燕，怜藩几触羝。兹坡何爽垲，造物复推挤。萧寺钟声远，坊门酒旆低。目行无远近，脚力免攀跻。更喜经前圃，何妨过小溪。烟林轻曳练，云岫近横梯。井邑千家丽，川原四望迷。披榛通曲径，锄麦乱蔬畦。梅杏增奇观，牛羊失旧蹊。道傍知苦李，霜后认红梨。植竹行抽笋，栽杨蚤秀稊。霞蒸桃处处，露怨草凄凄。红白宜相间，高卑未得齐。壶浆旁舍乞，饭裹小童赍。著屐应同谢，登仙不羡倪。芳菲催羯鼓，早晚映榱题。葵绿新含露，芹香旧煮泥。鸿宾天外去，鸠妇雨中啼。密荫真堪托，安枝可以栖。应须回俗驾，未肯厌家鸡。蜂识花前酒，鸦随陇上犁。角看童子丱，齿见老人齯。靖节莲为社，梁侯稗觅稊。问渠何所见，公子岂知嵇。"}