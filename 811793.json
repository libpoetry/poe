{"id":"811793","title":"南皮杂诗","dynasty":"清","author":"刘天谊","text":"百雉严城峙，千秋古县雄。河流犹卫水，土俗溯齐风。比户弦歌盛，原田菽麦丰。相传多胜迹，搜访兴无穷。木棉开遍野，利溥胜桑麻。足作章身服，非同炫目花。薅应偕妇子，摘拟倩邻家。白毡浑堪织，高昌莫浪夸。负郭南关市，人烟镇日嚣。云蒸晨煮酒，火急夜呼么。马喜穿街骋，香争入寺烧。斗鹑豪兴勃，携手更相要。少年多意态，饱肉气凭陵。茂树时弹雀，高原共晾鹰。猜拳觞政熟，折齿啸歌能。翻笑拘牵辈，勤将礼法绳。佛阁峙城隅，登临六月须。冶游来学侣，膜拜走村姑。笑语人成市，笙歌日欲晡。忽闻声扰扰，归去各将雏。琳宇珠宫接，联翩集鸨行。人矜宋琴操，地比魏瑶光。索笑三生石，安禅四大床。争谈空即色，谁悟是皮囊。丰碣标时井，深当邑校前。惟甘方受和，能掘自逢泉。汲古昌黎述，扬清孟博传。未容穿凿者，于此坐窥天。近代文章价，低昂视甲科。遂惊弹丸邑，足配大风歌。白首穷经少，青云聚彦多。法门传秘诀，衣钵竟如何。"}