{"id":"1236692","title":"过天德和王辅之四首","dynasty":"元","author":"耶律楚材","text":"天纵吾君大圣人，天兵所指弭烟尘。三齐电扫何须郦，六国雷驱不用秦。诛佞未闻曾请剑，劾奸谁肯试埋轮。伴食黄阁空无辅，自笑龙钟一老臣。六师严驾渡长河，师不留行谁敢何！千里旌旗翻锦浪，一声金鼓振寒波。殷亡谁道三仁在，康灭空传五子歌。唾手要荒归一统，汉唐鸿业未能过。积年叨禄领台司，位重才微甚不宜。地上流钱惭晏算，樽前决胜愧良帷。过实声问传人口，似直愚忠结主知。三径荒凉松菊在，他时舍此复何之。整老先生本素臣，洪才大笔力千钧。沽名不筑传岩版，贾世谁垂渭水纶。舟泛五湖希范蠡，腰悬六印笑苏秦。韦编三绝耽羲易，萧散风神真隐人。"}