{"id":"1125382","title":"送蒋颖叔帅熙河二首","dynasty":"宋","author":"秦观","text":"侍臣不合出都门，为有威名蕃汉尊。户部左曹回妙手，匈奴右臂落清樽。挥毫珠璧生谈笑，转盼龙鸾在梦魂。瀚海一空何足道，归来黄閤坐调元。天马蒲萄隔玉门，汉廷谁更勇如尊。行台晓日屯千骑，祖道春风属一樽。莫许留犁轻结好，便令瓯脱复游魂。要须尽取熙河地，打鼓梁州看上元。"}