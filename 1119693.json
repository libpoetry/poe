{"id":"1119693","title":"云岩晓","dynasty":"宋","author":"陈造","text":"淮山归梦清莫续，僧窗睡足雨亦足。钟鸣鼓动萁炉红，深炷沈檀共僧粥。我生身口良易供，志愿略与山僧同。明年听雨淮之东，还许幽人林下逢。深堂清话红灯续，不减前人参白足。谭禅论诗仆为僵，更啖芋魁分茗粥。赋租正尔忧阙供，安得继日笑语同。他年渭北仍江东，雁书定复嗟乖逢。"}