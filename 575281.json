{"id":"575281","title":"王宣溪先世铁拄杖歌奉次西涯先生韵","dynasty":"明","author":"邵宝","text":"采诗先生笔如铁，铁作拄杖如持节。楚江东西往复还，老兴相追几年月。击之不折镕不流，化为何物今何州。上摩星辰下入水，未到周南应未休。遗名在世收不去，时复精光照烟雾。宣溪笑和涯翁歌，歌向庐山最高处。我来为尔意独存，行歌再过宣溪门。杖兮杖兮谁可问，望断天涯云满身。"}