{"id":"939124","title":"用门牌日有好花迎客笑岁刍新酒奉亲欢为韵为老人寿","dynasty":"宋","author":"陈文蔚","text":"地僻广乾坤，身閒多月日。耕凿太古民，天然自淳质。未始泥神仙，阅世自长久。日用饮食馀，帝力我何有。修竹三径幽，青山四时好。何须万间厦，一廛可娱老。园柑结新实，篱菊开晚花。旋篘瓮头酒，不负老年华。田夫与野老，一笑相逢迎。只说桑麻事，安知市朝争。年年愿今日，有酒可留客。虽是无珍馐，随宜具肴核。人言鹤发翁，翻作朱颜少。把酒更何辞，一对西风笑。环堵一亩宫，中有长生计。秋月与春花，今年又明岁。年高亲可庆，家贫儿包羞。今年胜去年，粗有酒新篘。岁月绵绵永，福禄日日新。天开九龄数，眼见四世人。共乐堂上亲，旋约山中友。虽是盘无馔，未至樽无酒。积善虽人为，康宁荷天宠。但愧儒素风，日乏甘旨奉。子孙虽未贤，粗肯诗礼亲。愿言各努力，忠孝以立身。人间无事日，箪瓢亦清欢。但愿从今日，时时报平安。"}