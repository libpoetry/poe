{"id":"377232","title":"玲珑四犯·湘文既之浙，余亦东游，江空岁寒，念湘文当过常熟，结邻之约，几时可遂","dynasty":"清代","author":"蒋春霖","text":"曳橹梦轻，平窗秋远，壶觞犹负清景。岁华归去晚，雁鹜惊霜冷，多愁更添旧病。又天涯、布帆催暝。逝水游情，夕阳官味，从古几人省。幽斋记同佳兴。有灯前句好，帘外花靓。送君江上水，泪滴寒沙静。关河战罢馀萧瑟，误松菊、迟来三径。成独醒。飘然去、鱼波万顷。"}