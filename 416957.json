{"id":"416957","title":"燕山亭 书感分寄榆生羊石瞿禅杭州，时廿四年十一月","dynasty":"近现代","author":"詹安泰","text":"空外哀笳，吹落冻禽，暝色旋笼高树。待指斗牛，与说开天，一觉前宵风雨。惨碧楼台，问经碎、秋魂知否。迟暮。长梦涩关榆，教儿闲谱。须信掩泪孤吟，误几度凭阑，片帆南浦。腰肢瘦了，翠斝携归，知它舞杨谁妒。万一回头，看海水、横飞天宇。休诉，离雁共、夕阳凄苦。"}