{"id":"797438","title":"凤凰台上忆吹箫 读姑母浣青夫人诗稿","dynasty":"清","author":"钱湘","text":"一卷新诗，百年旧族，谢家风范犹留。是扫眉才子，咏絮名流。为有江山奇气，不仅是、闺阁温柔。还堪羡，人生难得，福慧兼修。都休。乌衣门巷，只雨雨风风，寥落堪愁。剩当时燕子，来往啁啾。我恨绛纱未倚，音尘杳、几度春秋。频回首、无端感人，清泪难收。"}