{"id":"148674","title":"张行甫许舍五羊馆俸之厚俯而就薄来晋康相亲","dynasty":"宋代","author":"曾丰","text":"出入交战以义肥，卜商先觉后勿违。上下交征以利危，惠王后悔终何追。义利之差一毫尔，其缪遂至于千里。不差不缪今谁氏，岭外眼中有之子。彼门如市挽不留，吾心如水从之游。自能下学学箕裘，相期上对对冕旒。挑兮挞兮小豚犬，匡之直之古坟典。铸铁肯捐丹九转，化龙宁吝墨一点。"}