{"id":"483606","title":"四月十日儿子翱■来凤阳留一月遣归因令早营草堂殳山下为止息之所云","dynasty":"明","author":"贝琼","text":"老病不得归，独处常戚戚。二子江南来，眼暗初未识。生常戒垂堂，肌肉如雪白。一月长途间，海风吹尽黑。买酒为相劳，问荅向中夕。迢迢汉阳簿，春来断消息。阿宣在母傍，颇知工翰墨。艰难且拨弃，倏使沈忧释。所愧无定居，百岁半为客。经营须及早，尚爱龙湫僻。况近读书台，云销四山碧。泉深出丹砂，地冷多琥珀。既非匡世资，庶遂陶阮逸。良辰戒僮仆，匆匆又南北。五月方郁蒸，日气成霞赤。出入非所宜，川陆慎所历。惜别岂无泪，向汝难再滴。秋江有鲈鱼，当挂吴淞席。"}