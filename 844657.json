{"id":"844657","title":"雪侠陈君从玉照属题，谨奉两律，藉当鸿爪","dynasty":"清末民国初","author":"夏子麟","text":"元龙豪气洵超尘，认取本来面目真。偶借银光留色相，静窥秋水见丰神。瀛环可有容身地，宙合终多皮相人。世事萍踪同聚散，三生翰墨證前因。峥嵘头角气如虹，我亦当年虎啸风。狂向郢中歌白雪，空于爨下泣焦桐。欲全骏骨须留跛，要避蛾眉宜毁容。世道即今多崄巇，可无谨饬慎持躬。"}