{"id":"748891","title":"胡恕堂中丞听禅图","dynasty":"清","author":"周寿昌","text":"粤秀峰头妖雾横，先生到日欃枪平。西子湖头秋月皎，先生去后烽烟扰。一去一来何因缘，是有妙法非言诠。心慈合造人间福，量大能超劫外天。天台一万八千丈，飞仙往往凌风上。忽从古德证三生，俯瞰尘寰空万象。鱼山梵呗几由旬，白足历见宰官身。手持龙节敷灵雨，活物岂数恒沙尘。修罗不艺青莲火，小歇津梁参佛果。根芽悟彻去来今，丹青妙写人天我。我昔问绢之江涯，石梁曾访赤城霞。披图愿附听经座，笑摘灵山一瓣花。"}