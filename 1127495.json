{"id":"1127495","title":"持正率和中丞诸公喜雨","dynasty":"宋","author":"彭汝砺","text":"昊天旋日照宸忧，灵雨崇朝遍舜州。云起山川初一点，水倾河汉欲交流。欢愉散入舆人诵，润泽浑供万物求。遥想玉山禾粒熟，来仪还见凤凰秋。盛德无烦百姓忧，分明灵贶厚齐州。精神散接诸天远，润泽横随四海流。玉色晬温知有喜，渊衷澄寂本无求。史官屡得丰年事，还记熙宁第十秋。"}