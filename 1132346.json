{"id":"1132346","title":"李参政生日","dynasty":"宋","author":"魏了翁","text":"文章心印老传家，閒弄湖霜拭剑花。时事令人添白发，只凭书味养灵芽。天马流行不见痕，黄钟吹籥煦乾坤。坎离互处灵根峙，剥复机中硕果存。才记官来早去官，行人惊说路艰难。行藏用舍何关我，时把尼渊出处看。历尽玄枵十二辰，饱看三十六宫春。才喷一霎挂龙雨，又卷云霓还翠旻。梅艳凌霜带雪馀，铅华洗尽玉生肤。东方千骑推人去，聊折春风寄雁湖。绝嗤梁梦误金瓯，又叹祁征困木牛。只藉人才作元气，闻公安健百无忧。"}