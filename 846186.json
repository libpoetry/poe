{"id":"846186","title":"西江月慢","dynasty":"宋","author":"无名氏","text":"烟笼细柳，映粉墙、垂丝轻袅。正岁稍暖律风和，装点后苑台沼。见乍开、桃若燕脂染，便须信、江南春早。又数枝、零乱残花，飘满地、未曾扫。幸到此、芳菲时渐好。恨间阻、佳期尚杳。听几声、云里悲鸿，动感怨愁多少。谩送目、层阁天涯远，甚无人、音书来到。又只恐、别有深情，盟言忘了。"}