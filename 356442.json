{"id":"356442","title":"绮罗香·帘影移香","dynasty":"清代","author":"项鸿祚","text":"帘影移香，池痕浸渌，重到藏春朱户。小立墙阴，犹认旧题诗句。记西园、扑蝶归来，又南浦、片帆初去。料如今、尘满窗纱，佳期回首碧云暮。华年浑似流水，还怕啼鹃催老，乱莺无主。一样东风，吹送两边愁绪。正画栏、红药飘残，是前度、玉人凭处。剩空庭、烟草凄迷，黄昏吹暗雨。"}