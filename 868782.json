{"id":"868782","title":"送郑虞任赴京西检法官","dynasty":"宋","author":"叶适","text":"春风逝无涯，夏潦生未已。思君溯江汉，行锐业难止。事繁丝唾乱，神静鱼鳞理。前年浙东幕，借助获专美。边头值閒暇，人物盛储畤。荒村鱼米场，孤戌花药市。雅知足禅味，玩世失忧喜。但疑柳上白，时杂髯间紫。岂非久不遇，感叹妨隐几。回首旧隆中，畦垄长薿薿。"}