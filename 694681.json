{"id":"694681","title":"落花四首","dynasty":"明","author":"周用","text":"几日繁花亦有姿，便教飞尽只空枝。明年有约休孤我，昨夜无风欲怨谁。蜂慰苦心甘办蜜，蚕羞衰鬓薄萦丝。鹤林纵谓犹堪赏，携酒明朝已怕迟。妆华倚艳欲无功，到处芳菲入眼空。薄影萋迷聊借月，后时衰谢不缘风。帘钩淡沲闻幽鸟，篆迹依稀见小虫。清晓关情应不免，数枝惆怅杏园东。撼白欺红恨已多，新词莫遣雪儿歌。数株欲借群芳后，三月犹看几日过。锦席剩香留一瓣，银屏深影蹙双蛾。离魂转觉难凭藉，尽日风吹无奈何。满树春红已觉稀，数枝低阁午风微。裁将织女愁中锦，尽着秋娘嫁日衣。南国何人歌芍药，东山此日忆蔷薇。中园未忍违孤赏，拾得余芳肯暮归。"}