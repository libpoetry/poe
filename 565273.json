{"id":"565273","title":"瑞鹤仙 寿陆东湖尊堂太君","dynasty":"明","author":"孙承恩","text":"薰风飘绮户，正景属熙明，节当重午。高堂拱贤母，看华发童颜，又逢初度。遥空昨夜，灿南极、辉联宝婺。寿筵开、杂遝笙歌，古鼎沉檀烟吐。争睹。有子英贤，纡朱腰玉，作皇家心膂。云霄接武。满庭前，兰桂森如许。綵绒新绾长生缕。曲按南飞旧谱。待海筹、一百添齐，从头再数。"}