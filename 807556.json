{"id":"807556","title":"东风第一枝  月杪自吴门归追和南耕毗陵元夕之作","dynasty":"清","author":"陈维崧","text":"上水船迟，落灯风快，归家黯淡如许。打门有客欢呼，冲泥向人骄语。香词满幅，总故苑、狂朋俊侣。说郡城、前夜閒行，多少珠歌翠舞。乍髣髴、花间画鼓。再想像、梅边游女。毫端似落星桥，卷中疑讴金缕。旧时情事，怅光景、抛人何遽。但听他、提起元宵，便有费思量处。"}