{"id":"73416","title":"声声慢·玄关击拆","dynasty":"元代","author":"刘志渊","text":"玄关击拆，抱一无离，知白守黑藏机。火运清风，三关过海轻吹。化液下成四象，作真汞、低浸华池。功九转，证黄金体就，神室辉辉。显现圆明正相，混人间天上，万变神奇。不有不空，不受垢染成疵。独擅念虚寂照，料本无、一物羁縻。真空用，显轮回颖脱，智剑高提。"}