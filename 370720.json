{"id":"370720","title":"八归·除夕用竹垞翁丁未燕京除夕韵","dynasty":"清代","author":"杨葆光","text":"愁牵客棹，春深番舶，轻掷一百五日。秋冬倏又匆匆过，祗自小窗孤另，别离谁惜。白发高堂劳远望，算几度、他乡除夕。更费却、雁息鱼消，万里寄京国。犹记云阳濑水，团圞客里，一样酣歌行炙。远游无那，思归徒切，增得今年遥忆。蓦惊心爆竹，闷对春镫挂尘壁。惟应祝、锦衣归早，舞彩欢然，离怀还共白。"}