{"id":"750395","title":"庐陵行","dynasty":"清","author":"姚浚昌","text":"庐陵城西山陂陁，村舍落落人不多。老翁扬肘语邻媪，今年官吏追呼早。豚子在圈鸡在埘，诘朝坐看迹如扫。我闻驻足问老翁，老翁欲语双睫红。前年县尹逢李公，催科虽急民情通。岂知命薄事难料，昔日狐狸今虎豹。东邻翁媪哭呼天，豪家昨日夺民田。欲将一纸公门去，先费寒机数日钱。数日钱，诚辛苦。天意亦有厚薄时，南村苗枯北村雨。公家有程敢怨嗟，但令无触班头怒。我闻未毕不忍听，穿林避日还入城。城中衙鼓声彭彭，堂前敲朴后吹笙。匡庐仙人黄白侣，夜来不报当关竖。大者千金小铢黍，要津有路通尔汝。日暮传呼新乐舞，明日令君寿小女。"}