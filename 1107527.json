{"id":"1107527","title":"次韵二首","dynasty":"宋","author":"叶茵","text":"过墙新竹粉痕黏，蛙闹池塘燕掠檐。自喜江乡成懒散，从教世界要庄严。稻秧井井畦千纬，荷叶田田水一奁。心事太平风物好，与人无爱亦无嫌。难把来笺向后黏，载持珠玉傍风檐。吟根此性辞平易，学本于经意简严。未逊弥明联石鼎，还嗤韩渥赋香奁。阳春政不容人和，自听巴音亦自嫌。"}