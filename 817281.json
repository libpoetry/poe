{"id":"817281","title":"秋日都门感怀五首","dynasty":"清","author":"戴亨","text":"商声摧木落，生意在松柯。大化已如此，孤贞奈若何。采芝山邃窅，捧檄岁蹉跎。出处悲身世，秋风感慨多。漠漠孤云细，遥连渤海东。日光吞野马，山色悴秋风。骨以怀亲瘦，囊因绝俗空。归心千里外，飘转逐旋蓬。世情浓极处，偏喜绝无闻。彻骨贫应尔，谋身事岂群。苍松寒啸雪，孤鹤健淩云。败叶经风雨，萧萧落正纷。万物逢秋杀，荣枯此日看。回风山骨慄，落叶雨声乾。炼炭炊长馁，悬鹑衣自安。敢云贫亦乐，颇惜后凋难。迂儒投俗尚，那得好怀开。野性从人议，刚肠每自回。归鸿冲塞入，苍隼刷天来。吾道唯安拙，呼朋纵酒杯。"}