{"id":"703852","title":"悯逝三章为友人黎国倩作","dynasty":"明","author":"韩上桂","text":"若有人兮倚云端，骖白鹿兮驾鸣鸾。抚长剑兮辉远日，组流缨兮切峨冠。鼓桂棹兮芳洲，抗兰旌兮莽渚。思搴之兮杜若，将以遗兮下女。下女兮瑶环，龙矫夭兮鸟间关。叩天公兮雷帝鼓，阻阊阖兮应余以不閒。膏余车兮秣余马，与子驱兮震之野。望大江兮扬舲，乘波光兮直泻。蛟何伏兮水中，骥何嘶兮宇下。时不可兮再得，子独奄兮远驾。石濑兮漩漩，草幕兮芊芊。遮飘风兮末路，揽白日兮长年。值灵威兮浩荡，莫少缓兮留连。固人命兮有极，独凋朽兮谁怜。秋兰兮纷纷，翠羽兮玄云。守芳馨兮靡渝，孰岁暮兮可云。与子荡兮兰桡，临风激兮洞箫。与子驾兮虹桥，左轸辖兮右招摇。弯长弓兮射远鹗，披紫佩兮曳明瑶。秋兰兮暮寂，众将刈兮长叹息。薋菉葹兮何为，却江蓠兮靡殖。主不值兮时不留，水落落兮风飕飕。靡时人兮悔惜，独予心兮悠悠。高飞兮远宅，陇树郁兮翳长柏。一幽兮一明，孰余知兮中情。德不可恃兮年不可长，恶不必灭兮贤不必祥。掩青陵兮脉脉，徒流水兮汤汤。惊风起兮扬尘，白日黯兮无津。思夫君兮叹息，望渺渺兮谁邻。谁邻兮靡及，往不还兮出不入。出不入兮可奈何，空偃蹇兮山之阿。予与子扃其同心兮，如带之缡。子姱我兮无悔时，谅金石兮匪渝。曷岁月兮虚驰，世混浊兮闇不见晰。谓萧为芬兮，谓兰为棘。子不留兮如云，从风飘兮莫适。策桂车兮翳芙蕖，乘龙辀兮曳露裾。将以归兮远漠，孰馨芳兮袭予。山中兮皓月，照松阴兮叶如脱。岁既晏兮踌蹰，思公子兮恸忘渴。奠桂酒兮椒浆，挥吾泪兮浪浪。灵之来兮浩若，徒形影兮锵锵。苟南山兮未灭，孰忧思兮可忘。"}