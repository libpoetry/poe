{"id":"662641","title":"贫家行","dynasty":"明","author":"石宝","text":"深山有鹿水有鱼，平原终日无宁居。村中昨暮正长下，官府星夜驰文书。父老讹传阅户役，有马出马车出车。妾本贫家女，少小得养息。自嫁与良人，日出官家力。眼见春泽生，欲谋今岁食。牛种犹逋巨室钱，蚕桑敢望当窗织。城南草屋才两间，千钱出易无人还。夫妻秪有一弱子，不忍弃去携归山。已闻长吏税间架，恐有生死鞭箠下。"}