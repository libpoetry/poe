{"id":"763329","title":"玉女摇仙佩","dynasty":"清","author":"吴绮","text":"蓬山万里，瞥遇仙姿，不是飘风班缀。向月传神，将花点靥，总有自然佳丽。眉黛谁堪比。怕遥峰碧嫩，似人非易。想应是、鸳鸯命合，便不相逢、料也难已。最爱下重帘，烛底杯前，雨嫣云媚。何况深怜浅惜，嵌骨相思，忍令白眉抛弃。荐枕楚台，吹箫秦苑，未似而今称美。紫袖肩同倚。雕栏畔、还把红阑香艺。愿莫忘、长生夜语。西陵松柏、久长情意。如辜誓。他年试检双鸳被。"}