{"id":"996785","title":"听履霜操","dynasty":"宋","author":"黄庭坚","text":"灵宫窈窕兮寒夜永，篁竹造天兮明月下影，木叶陨霜兮秋声动。我以岁莫起视夜兮，北山饮予斗柄。幽人拂琴而当予，曰夫子则钟期，尝试刳心而为之听。若有人兮亦既脩，宴衽席之言兮不知其子之齐圣。嘉孝子之心终无已兮，不忍忘初之戒命。人则不语兮弦则语，客有变容而涕洟，奄不知哀之来处。悲乎痛哉！葛屦剪剪兮絺绤凉凉，衣则风兮车上霜，天云愁兮空山四野。竭九河湔涕痕兮，忽承睫其更下。嫠不忧其纬兮，恤楚社之不血食。尽子职而不我爱兮，终非父母之本心。天高地厚施莫报兮，固自有物以至今。雉雊鸡乳兮，麋鹿解角。天性则然兮，无有要约。哀号中野兮，于父母又何求。我行于野兮，不敢有履声。恐亲心为予动兮，是以有履霜之忧。古人之骨朽矣，匪斯今也。蹙然如动乎其指，浩然如生乎其心也。声音之发，钩其深也。枯薪三尺，惟学林也。"}