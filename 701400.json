{"id":"701400","title":"南岳纪游","dynasty":"明","author":"黄廷用","text":"天下名山尊五岳，东南我已弋登临。行踪岁月成陈迹，到处烟霞结素心。金简不逢苍水使，丹垆欲傍碧云岑。自敲清磬朝真祖，朱鸟飞来遗好音。七十二峰峰上井，洞庭泉脉似相通。青龙隐伏频行雨，白鹤翱翔每驭风。河影若浮尘世外，日华秪在海门东。谁能旋转清三界，万里江山一盻中。万丈层峰生绝奇，不知谁削混濛时。高当南极开天柱，遥拱北辰转地维。封邑于今仍旧址，荒苔何处觅残碑。翠华隐现松杉里，漠漠九疑悬梦思。看山出郭扬芝盖，十里松阴带夕阳。碧落低临惟鸟道，翠微深处有仙房。绝怜衡岳三灯现，俯盻湘江一线长。独步上封寻往迹，祝融云气总茫茫。寻真杳□珠帘洞，洞里层轩烟雾浮。厌听泉声鸣涧底，忽看月色挂峰头。起坐翻经过午夜，漫眨说法度清秋。朝来观海天无际，涵彩阳精烛九州。揽衣不寐倾葵藿，兜率上人□□□。万壑云光疑水泛，千峰霞气觉天低。□□吐日侵晨见，若木何年隔海迷。绝顶摩崖留姓字，肯言簪弁籍金闺。会仙桥上石粼粼，桥下瑶花无数春。秪为俗缘牵白日，谁能冥悟出红尘。壮游司马风流在，未达虞翻骨相屯。十载封侯元有命，懒残果是度人人。鼓瑟湘灵何不见，羽人岩下奏箫笙。牛行石髓遗金迹，龙起沙潭喷玉声。采药寻师应病暍，叩关问道不知名。芙蓉万朵秋云老，夹径黄花□客情。岷山迤逦开南岳，端拱重华此帝乡。廿载摛文亲玉案，一朝分檄领衡阳。登台载酒天花舞，勒石留诗涧草香。芒屦閒攀危磴上，境非蜀道亦羊肠。□似莲形开朵朵，僧家住在藕花心。银涛夕泻滋珠蕊，紫雾晴分暖玉林。长伴藤萝看虎伏，忽□风雨听龙吟。青莲玉井华峰上，安得骖鸾一往寻。"}