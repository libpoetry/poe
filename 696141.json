{"id":"696141","title":"一横亭","dynasty":"明","author":"罗伦","text":"一篷烟雨待君来，凭席风涛日几回。尼父已虚浮海梦，傅岩初用济川材。一亭真意留芳草，两岸春光付野梅。老子羊裘方卧稳，棹歌休傍钓鱼台。孤舟端为济川开，载满东风傍钓台。鱼饭情怀浑落魄，云天光影共裴佪。浪抛柳絮春无定，醉卧芦花梦未回。玉漏不知催几许，早行人已待君来。"}