{"id":"1121050","title":"设醮太平宫竣事呈偕行诸君二首","dynasty":"宋","author":"岳珂","text":"星坛仙簴韵琼瑶，仿髴神斿下九霄。龙驾清都三境接，蜺旌绛节百灵朝。霜澄夜气俱明彻，云澹秋容想泬寥。耿耿寸衷天所鉴，忧时惟冀五兵销。九光影里步虚声，午夜封章叩紫廷。云路鸣琚传奏简，天街掷火度流铃。沈沈玉漏传三鼓，爚爚银河灿万荧。仙仗烟霄正凝想，晓光浮动远山青。"}