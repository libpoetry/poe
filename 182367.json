{"id":"182367","title":"寄张赵二相·贤哲不同才","dynasty":"宋代","author":"胡寅","text":"贤哲不同才，论心则皆仁。去就不同趋，惟义乃可亲。仁非比周用，推己以逮人。义非楚越疏，雇不私其身。伊谁觉后世，凛凛周先民。姬公徂东山，流言起齗齗。召公发金匮，王逆绣裳新。它日奭有疑，不悦公未逡。子往暨汝济，公语尤谆谆。忠诚共白日，势利一飞尘。姬家八百祀，盛业两公因。其人不可见，此意常自真。吁嗟刎颈士，一失为参辰。我思尚友徒，表此三千臣。"}