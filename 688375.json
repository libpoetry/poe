{"id":"688375","title":"题画四首","dynasty":"明","author":"江源","text":"岩上白云岩下泉，树阴浓罩小桥边。虽然眼底无多景，不换王家上辋川。云依草屋青山里，水绕孤村绿树边。我爱此中风物好，几人投笏作神仙。面面青山晚翠稠，萧萧落木暮江流。山人独爱秋来景，翻叹当年宋玉愁。商于风景此依稀，下尽仙翁一局棋。今日大明天子圣，山中休讶是秦时。"}