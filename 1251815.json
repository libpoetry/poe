{"id":"1251815","title":"送范宗晖赴云南从军","dynasty":"元末明初","author":"钱仲益","text":"投老怕送别，送别即伤神。况兹所别者，乃是平生亲。行行赴何许，远在天之垠。迢迢万里余，欲见将何因。近别犹不堪，远别情曷伸。翻嫌交密友，不若交疏人。我昔初还乡，憔悴贱且贫。子来客吾邑，漂泊埋风尘。一见如旧识，岁久情逾真。自谓同心交，不独雷与陈。我入训乡校，子来寓城闉。燕语恒及酉，讽咏或达晨。中间罗变故，别我游江滨。陶朱既远越，张禄遂入秦。间阔几四载，会晤复喜频。明年上京都，聘充戚里宾。我亦被荐书，谒选拜紫宸。缪居容台属，幸得联朝绅。与闻复聚首，相见不隔旬。念子有俊才，倜傥无俦伦。财轻大义重，实谓勇且仁。愿言永相从，诲语烦谆谆。夫何事难料，告别何踆踆。从军赴滇阳，西去逾峨岷。吾皇启昌运，万物皆维新。及兹艳阳月，莺花曜青春。惜子独远去，书剑行随身。骐骥岂绁羁，雕鹗非笼驯。丈夫志四方，岂必长相邻。嗟我已暮齿，双鬓垂秋银。受刃割老肠，容易生酸辛。予时在史馆，寅入出巳申。不暇持一觞，送子龙河漘。江之水滔滔，楚山青嶙峋。咄此可奈何，泪下沾衣巾。"}