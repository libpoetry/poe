{"id":"822022","title":"惜奴娇 吴绢墨笔花卉草虫长卷","dynasty":"清末近现代初","author":"汪东","text":"桃李妆成春半。烟景条风弄妍暖。频倚疏栊，浅注黛墨，细与传神冰茧。旧迹追寻，曾约萧郎恣游衍。试描他、蜂蝶轻盈，暗许两情款。稀见。似此闺中彦。想翛然、御缟衣轻倩。闲谱风诗，雅郑继响，并列南华同观。就论丹青，珍比琼瑶古今罕。笑婪尾、芍药开时，更把遗编展。"}