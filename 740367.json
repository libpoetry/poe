{"id":"740367","title":"锄菜","dynasty":"清","author":"朱麟应","text":"御冬谋旨蓄，老圃辟坱圠。杂蔬分畦栽，秋菘及时拔。溯厥下种初，草际尚鸣蚻。土松根自沃，露润叶争茁。霜天气凄紧，连陇刈稿秸。菜始塌地肥，茎净不待刷。其色既葱茜，其味更甘滑。藏之齑可断，芼之羹可颉。淡泊配盐豉，芳辛屑椒榝。小槽新酿熟，邀宾走短札。黄鸡紫蟹间，野蔌置宁恝。何况士酸寒，登盘少特杀。藿食性所便，十馔遇七八。不闻穷塞生，画粥咽僧刹。"}