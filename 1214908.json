{"id":"1214908","title":"群公见和又答四首 其三","dynasty":"元","author":"刘鹗","text":"归来乎，生不必八千秋，爵不必万户侯。饮河得如鼠之偃，买花种作芙蓉殿。世途荆棘进取难，何况风雨长漫漫。甘心局促笔砚间，时于乐处寻孔颜。归来乎，山中乔木冬不枯，山前春到花模糊。胭脂梅绽酸于儒，黄金橘熟圆如珠。四时好景难具道，有客叩门屣颠倒。醉馀吟诗弄明月，醉后从仙拾瑶草。归来乎，客勿去，客少留。尊空尚堪脱鹴裘，但愿有酒如川流，长使吏部眠瓮头。山花野鸟自歌舞，樵童牧竖相朋俦。归来乎，四海故人今几存，心事落落谁相论？迩来赖有揭阁老，亦解为我歌浮云。人生几何钟报酉，行乐舒心聊寓酒。"}