{"id":"699541","title":"过云栖见连池上人有狗丑韭酒纽诗戏作","dynasty":"明","author":"袁宏道","text":"钱塘江上云如狗，一片顽石露粗丑。苦竹丛丛本岭烟，毛松落落千行韭。道旁时榜赵州茶，室中不戒声闻酒。更问如之与如何，便是颈上重加纽。少年曾盗子胡狗，父母不容亲戚丑。每到僧房索布衣，更向佛头种葱韭。读书十年未识字，持戒三生不断酒。恁有一般可笑人，逢著师尼便解纽。"}