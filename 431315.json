{"id":"431315","title":"雪楼前在芜湖有过寄怀予兄弟之作，今晤皖上，复画兰题诗相赠，赋二律奉谢","dynasty":"近现代","author":"方守敦","text":"怀人诗句中江上，肝胆轮囷古谊难。老病弟兄欢起舞，素心兰芷与盘桓。存亡涕泪家山远，恼乱文书世事寒。戎马儒生成皓首，相逢几日未加餐。君昔征车过我里，炎风六月正栖皇。名山未讶诗人赋，秋水偏劳旧友望。耆献凋零文已丧，雪岩苍翠士宜藏。何时下榻寒亭上，细与梅花嚼古香。"}