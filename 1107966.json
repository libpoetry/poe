{"id":"1107966","title":"谒金门","dynasty":"宋","author":"石孝友","text":"归不去。归去又还春暮。洞里小桃音信阻。几番风更雨。相伴竹筇芒履。穿尽松溪花坞。早是行人贪道路。声声闻杜宇。云树直。雨歇半空犹湿。山影插尖高几尺。依依衔落日。远岸双飞鸂鶒。一水无情自碧。飒飒白蘋风正急。断肠人独立。春睡重。睡起烟销鸾凤。著雨柳绵吹易动。风帘花影弄。过雁空劳目送。纵有音书何用。有意相思无意共。不如休做梦。风又雨。断送残春归去。人面桃花在何处。绿阴空满路。立马垂杨官渡。一寸柔肠缕。回首碧云迷洞府。杜鹃啼日暮。山雨绝。山重冷如冰雪。窗外芭蕉三两叶。影排窗上月。醉枕惊回蝴蝶。好梦无人共说。心事悠悠芳草歇。不眠听鼠啮。"}