{"id":"816125","title":"次海东书院山长宋荔乡归粤西兼赴礼闱留别元韵","dynasty":"清","author":"章甫","text":"小春佳景饯分离，兆应春宫酒满卮。马帐正吟留别句，鳣堂恰好落成时。曾开讲席宏来学，忽买归舟动去思。自计西旋旋北上，文章报国寸心知。尊酒论文海外缘，儿曹师事已季年。真能有术金都化，直欲无瑕璧乃全。骥骋凭教奋平地，鹤盘端合响遥天。力扶大雅相期切，侪辈应思策简编。老大久已业荒荒，闻道先生返故乡。下里敢联高曲妙，小言愧和大声长。南来吾道传薪火，北上公车饱剑霜。便挂云帆闽海去，波臣效顺渡重洋。声价由来十倍论，君才早自擅雄浑。空群万马行文势，扫阵千军落笔痕。赤帜任凭坛上拔，红绫看取阁中存。泥金好寄春潮信，飞渡佳音到鹿门。"}