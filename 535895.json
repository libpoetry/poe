{"id":"535895","title":"醇驷之什六章","dynasty":"明","author":"王世贞","text":"醇驷惟皇，镛贲其镗。赤芾重英，游环锵锵。蒙虎煇煌，在蓟之阳。在蓟之阳，堠戍相望。零雨霏霏，公徂不归。蟏蛸绣戈，有鱼在锜。吐纩离丝，角解筋麋。毋尔施施，猃狁孔滋。自昔徵兵，爰始改霜。今我启行，蔚彼青阳。及霜遣矣，及冰而转。青阳晚矣，三时靡选。稗我甫田，虉我故墉。笃老在公，妇困于红。嶷嶷官胥，以佐岁凶。岂不怀归，王事靡终。维金与帛，司农所宣。劳我玺书，什伍在轩。褐暑絺霜，半菽并飧。岂不怀悲，沈深九阍。王曰师氏，女其于辅。王曰保氏，命女于里。女其奔走，女其禦侮。于嗟耄矣，式相好矣。"}