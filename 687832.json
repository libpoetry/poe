{"id":"687832","title":"送小儿会乡试","dynasty":"明","author":"庄昶","text":"窗纸还涂丙子鸦，人间裘冶未须誇。明朝领取君恩处，莫画青山旧样花。尧天一屋尽容安，万丈须还寸补看。分付诸顽须汝是，菜羹休顾老夫难。人间万事可终閒，更际明良拜舞间。我病既深扶不起，吾儿何敢亦青山。桂花一树几人分，吃著三场应举文。富贵汝知何物是，浮云之外且浮云。"}