{"id":"103709","title":"冬雷·上帝设号令","dynasty":"宋代","author":"梅尧臣","text":"上帝设号令，隐其南山下。震发固有时，曷常事凭怒。春以动含生，夏以奋风雨。冬其息不用，藏在黄厚土。我今来江南，岁历惟建午。如何小雪前，向晓疑鸣釜。蛟蛇龟虫厄，鳞裂口块吐。虾蟆不食月，深窟僵两股。天公岂物欺，若此汩时序。或言非天公，实乃阴怪主。尝观古祠画，牛首椎连鼓。墨云杂狂飚，相与为肺腑。是不由昊穹，安能顺寒暑。吾因考厥事，复以验莽卤。市井欺量衡，定知不活汝。元恶逆大伦，勿加霹雳斧。此岂曰无私，故予未所取。必恐窃天威，似将文法侮。焉顾五行错，讵畏万物睹。欲扣九门陈，恨身无鸟羽。"}