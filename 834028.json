{"id":"834028","title":"绮罗香 红叶","dynasty":"清末民国初","author":"易顺鼎","text":"鹤顶秋肥，鹃心春瘦，赋笔更描寒艳。短艇吴江重见。舞枫红绽。添新恨、绛泪低弹，惊旧影、翠眉偷换。最无端、酒醒妆残，西风吹老醉时面。年芳转瞬如箭。记得移灯听雨，绿阴庭院。梦里桃花，误到武陵溪畔。便殷勤写付香沟，流不尽、人天幽怨。正销凝，水外孤村，冷霞秋一片。"}