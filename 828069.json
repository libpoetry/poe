{"id":"828069","title":"登天平山同病老作","dynasty":"清末近现代初","author":"陈曾寿","text":"老枫臃肿春不叶，山门万古寒鸦色。石巉径微出奥幽，下俯风轩见鹰脊。插天积铁磊嵬高，迎面殊形动魂魄。白公赋泉不赋石，应知对此愁笔力。病翁登临爱绝顶，选杖直上穷行迹。局蹐何必非人间，纵目高空竟何益。我难问天伸不平，更付撑胸千石壁。"}