{"id":"807505","title":"念奴娇  范龙仙斋头喜遇娄东许九日赋赠","dynasty":"清","author":"陈维崧","text":"六千三万，算老颠此后，终当乐死。十载诗名成底用，何限东西卫尉。一语惊魂，杜陵曾说，主将奴才子。问他奴价，而今果否如婢。君已鬓点吴盐，怜余种种，亦复肩随矣。浮世几场开口笑，盗蹠也是如是。燕子年光，虫娘庭院，且住为佳耳。杨花如梦，满城日暮飞起。"}