{"id":"647619","title":"送人复任","dynasty":"明","author":"王汝玉","text":"巴君抱志清以廉，蚤岁苦学甘齑盐。复膺岁贡登太学，晨立馆下恒恭谦。年深拜官趋县幕，北阙拜谢衣襜襜。天恩浩荡不能报，谁谓禄秩微且纤。致官不改在闲操，官舍有突或不炎。家人从君告空乏，君独不异终日恬。朅来输漕拜丹陛，民望返辙频东瞻。复寻归路赴官所，长江雨晴春水添。太和回首在何处，舟前翠黛庐峰尖。邑人歌讴候沙际，老雉争立首皓黔。君今惠爱有如此，何必马驷车施幨。宦途岂无显位者，鼠窃鸡啄长不厌。孰云毁誉无足畏，名在士庶口用噞。曾闻劲草挺风疾，更想贞松凌岁严。我歌赠君激末俗，薄位岂得长相淹。"}