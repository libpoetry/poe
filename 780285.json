{"id":"780285","title":"迈陂塘","dynasty":"清","author":"周星誉","text":"便朝朝、花边载酒，还能消几歌舞。闹红已较头番减，何况又添离绪。愁绝处。道水阁、风帘人去花谁主。残香无数。但万绿浓边，凉云如梦，一鹭共秋语。欹枕里，寂寞疏灯窗户。暗虫偏傍人絮。客心还比花憔悴，禁得这宵风雨。肠断句。待读与花听，又怕花凄楚。问花能否。化一缕秋魂，盈盈烟际，随我渡江去。"}