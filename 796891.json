{"id":"796891","title":"金缕曲 悼黄苕仙表妹","dynasty":"清","author":"赵我佩","text":"丝藕萦愁抱。闷恹恹、画屏无睡，坐看天晓。玉镜尘封钗股折，凉煞蜻蜓翠小。叹容易、咏花人老。锦瑟年华如水逝，剩红冰、渍满乌阑稿。幽梦醒，怨啼鸟。清风明月双溪棹。忆当时、凌波顾影，鬓鸦低照。怊怅彩鸾仙去后，秋雨今年更早。早一架、牵牛开了。侬是伤秋兼惜别，锁连环、恨叶眉慵扫。琴韵绝，伯牙调。"}