{"id":"63484","title":"伤落花","dynasty":"明代","author":"葛高行文","text":"处冲漠之兰闺兮，心絓结而如醉。岁忽忽其将迈兮，花落落而蕊坠。攀长条之要妙兮，睹鸿造之殊异。悲晨风之震木兮，鸟翔集而争媚。拾朱英而太息兮，时岂可乎再至。睇焦螟而巢于蛟睫兮，愕蓂荚而内伤。蕤宾主其仲夏兮，蓐收至而变商。感寒暑之代谢兮，素叶零于雕霜。气郁邑而填膺兮，陟阿丘而采虻。瞻蜉蝣之楚楚兮，中闷闷而心惊。哀薄躯之须臾兮，修素质而益荣。陈凄情于姮女兮，垂青盼而顾语。吾引导夫前路兮，涉层霞而求侣。何人生之短期兮，安寄旅而怀忧。登嶰谷以逯趢兮，览六区之鸿流。逾扶桑而荫趾兮，双材旁而抽清讴。将{艹柱}蘅以充帏兮，体婵娟而佩琼瑈。持太淡以为柄兮，悟往昔之沉迷。阅玉牒之遗于南窗兮，审容膝而独栖。披惠姬之诫于清案兮，心朗朗而古期。托幽怀于笔端兮，聊以寄情而舒永思。胡然而我念之兮，涕滂沱而心悲。君俟我乎霞表兮，终归骨而同居。"}