{"id":"402844","title":"薄倖","dynasty":"近现代末当代初","author":"赵尊岳","text":"纹纱烟媚。正小语轻将别意。忍说与春潮流梦，去去别程千里。便屏山从此天涯，猊熏莫遣灰心字。算锦瑟华年，玉台芳约，不分都成抛弃。重念省凭肩处，奁月艳珍珠斜坠。缠绵剩付托，沧波东注，蓬山翠湿谁边泪。可堪憔悴。恁分携片霎人天，此恨天知未。珠明有定，分付鸾绦好系。"}