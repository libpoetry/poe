{"id":"512569","title":"补屋篇","dynasty":"明","author":"沈周","text":"先人有遗搆，宇我逾百年。坏久莫除雨，沾湿床头编。欲葺今颇喜，卖菜得羡钱。搆者良似易，葺艰方恻然。仍感寒薄士，卓锥莫夤缘。内省既自幸，见获受一廛。且免歌中露，得鱼敢忘筌。守成固在人，成人尚在天。天成人弗脩，得之复自捐。老马强为驹，威后终怯鞭。梯危自苴补，惴惴求瓦全。曝湿保后读，子孙惟勉旃。"}