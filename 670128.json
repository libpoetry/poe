{"id":"670128","title":"道逢郭子坤拥妾戏柬","dynasty":"明","author":"李攀龙","text":"城东桃花喷路光，春风吹送孝廉郎。自拥佳人驮细马，时临绿水照红妆。罗裙已夺石榴色，秃袖单衫杏子黄。蹋镫微笼双玉趾，扬鞭笑起两鸳鸯。同栖孔雀言犹妒，并蒂芙蓉愿始偿。为谢使君休借问，郭家少妇身姓王。二八盛年真擅宠，只今三十尚专房。持斋能苦头陀行，发誓曾烧顶庙香。浩劫自知仙女分，他生常在世尊傍。每修好事辞书舍，但有佳期入道场。才着霓裳颜更少，但盘云髻婿先狂。假令不信吹箫侣，试向秦台看凤凰。"}