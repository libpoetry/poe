{"id":"677633","title":"同姜廷善邹继甫王少潜胡祁礼游西山宿碧云香山二寺别后追作三十三韵","dynasty":"明","author":"胡直","text":"化岭连西极，香山翊上京。三关增险阨，九塞倚峥嵘。脉度昆崙迩，襟开辽海横。飞神先鸟去，挈侣溯泉行。花密红中骑，萝深绿外軿。妙高凌帝释，巨丽眇仙瀛。八水开功德，三车迈路程。龙宫日月迥，鹫苑殿堂闳。亭俯多罗树，垣围善见城。砗磲分陛级，璎珞挂檐楹。睥睨黄金屑，罘罳赤玉瑛。法轮回象宝，梵铎震鲸声。鹿子游相亚，狮王吼欲轰。谷虚松韵远，园敞竹林瑩。先帝留黄幄，今皇驻綵旌。龙神争护跸，天女下弹筝。蓄德兼三昩，观风览八纮。讵异游姑射，应同问广成。慈云浮濊润，慧日镇常明。自匪天游豫，那觇世太平。赓歌前达迹，清赏此时情。均有林中好，曾无身外撄。觉花悦净性，忍草惬幽贞。古刹登鸡足，高僧得马鸣。胜招青雀鸟，法度白猿精。盛夏炎无暑，中霄月正晴。漱流不记处，选洞更忘名。静窟同忉利，寒崖过国清。眼空南膳部，身倚西长庚。吾道原无外，空门藉有醒。天机自丧我，真寂本无生。回首尘寰客，何心火宅争。相携归省闼，还为语朝英。"}