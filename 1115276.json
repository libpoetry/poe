{"id":"1115276","title":"寄谢蜀帅袁起岩尚书阁学寄赠药物二首","dynasty":"宋","author":"杨万里","text":"卧雪先生冰雪胸，小迂星履领元戎。草堂衣钵风骚将，花屋笙箫造化工。杜宇催归波正绿，海棠不睡烛斜红。遨头未了词头下，四世重新六五公。抛官归隐七经年，睡杀山云笑杀天。剩雨残风黄帽底，颠诗中酒白鸥前。少年行路今已矣，厚禄故人书寂然。只有锦城袁阁学，寄诗赠药意悁悁。"}