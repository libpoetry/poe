{"id":"429214","title":"挽寄禅和尚","dynasty":"近现代","author":"黄浚","text":"劳人病深秋，穷巷困幽眺。触哀郁未申，冲臆作噭啸。大哉毅豹事，觉岸汝先到。寄师龙象姿，摩尼珠早耀。澄心捐情田，并念发诗窖。断言翻摛花，雕辩欲筌奥。晚临天童刹，远供志公帽。道林冲天鹤，衍师击霜鹞。耳名声已夺，识面心屡摇。宁知一覕缘，荼毗倏相吊。苾除竟长谢，秋菊荐寒釂。无身始见性，有欲乃观徼。斯言匪塞悲，玄理握众妙。犹嫌文酒习，循迹俗所挠。脱然弃桑宿，此际不恋嫪。休为沈舟哀，微闻拈花笑。"}