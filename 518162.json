{"id":"518162","title":"奉赋祯祥诗","dynasty":"明","author":"唐文凤","text":"圣皇御正统，恩德洽万方。上膺天命集，下缵帝业昌。一举天戈挥，再举龙旗扬。仁风息溟渤，妖星扫欃枪。朝野归清肃，奸谀敛披猖。功成迈汤武，治浃同虞唐。南服交阯夷，西詟阴山羌。万年保宗社，九州奠封疆。玉册启大国，玺节尊亲王。敕命出留守，北京居帝乡。四年宣政化，王泽日以?。明时遇隆盛，和气感祯祥。甘雨自沾足，卿云亦飘翔。珍禽时下集，翠衿杂明珰。仙鹤每驯舞，缟衣间玄裳。瑞麦穗含秀，嘉禾实吹香。灵兔洁琼质，元龟耀金章。神拱霞炫烂，神龙雨腾骧。天花亦缤纷，毫光何炜煌。自兹诸福物，萃此世太康。诚心一以著，孝德久弥彰。盛事传不泯，史册长流芳。欲效歌颂美，当书纪述详。词臣愧才菲，白发凝秋霜。寸心沥忠赤，千载永弗忘。"}