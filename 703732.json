{"id":"703732","title":"送萧参戎柔以解职还里四首","dynasty":"明","author":"释函是","text":"将军解甲慕空门，千里携家向故园。绣佛堂前须记忆，拈香择火总承恩。家学深知宿世因，不妨疑著系铃人。退身岂为莼鲈美，药圃芸轩别是春。想到家园春未归，桔槔转处识邻扉。儿童远近争相认，郎将于今易野衣。与君本是旧同条，缁素论交意气饶。莫惜江山分手处，灵光相对未应遥。"}