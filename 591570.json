{"id":"591570","title":"出云谷关泛樵湖","dynasty":"明","author":"欧大任","text":"三关迢递指津途，舍策庄前问钓舻。泽豹未能终隐矣，山猿其奈怅归乎。蓼江南下龙江近，一曲西沿九曲殊。闸里泉流肥晚稻，渚边霜色冷秋菰。陆洲租税惟莲实，百滘园林半木奴。风物蕳村遥可见，雁群急水乱相呼。帆飞似有冯夷导，川静无烦海若驱。落落沙坪低草树，茫茫江浦散鸥凫。萦纡涧壑疑蓝水，回合风烟似鉴湖。康乐未忘彭蠡望，右丞犹恋辋川图。曾经驻舄情何限，更着浮槎兴不孤。咫尺仙山何处是，夜来魂梦绕清都。"}