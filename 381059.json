{"id":"381059","title":"疏影·探梅西碛，夜泊虎山桥，烟月空寒，花香积水，续赓此曲，侍儿以铁铜箫和之","dynasty":"现代","author":"郑文焯","text":"横阑倚玉。爱汎春一舸，来伴花宿。梦熟湖山，红袖相携，题名暗刻新竹。东风尽日香吹鬓，漫问讯、枝南枝北。仗翠眉、解惜年芳，不似旧游凄独。还见冰娥照泪，夜明满地水，吟弄寒绿。直把金尊，浇遍珍丛，怎抵衣香连屋。步虚自向瑶台近，更按彻、紫箫清曲。趁睡妆、露粉重研，写入小蛮笺幅。"}