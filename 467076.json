{"id":"467076","title":"赋罢","dynasty":"当代","author":"陈永正","text":"赋罢闲情始爱身，到无哀乐但由人。且看磐石千年誓，化作微风一缕尘。西海云生百里滩，兰桡怅望几时还。雄蜂雌蝶难为侣，肠断燕台李义山。怨恩来日太微茫，各有离情不望乡。莫与分明百年事，女儿心上易沧桑。谁剪烟花去不回，东平歌竟有沈哀。辞春桃叶从教渡，双桨桥头但忆梅。"}