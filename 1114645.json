{"id":"1114645","title":"元亮次韵四绝相撩和答","dynasty":"宋","author":"李彭","text":"枕中鸿宝袅蹄金，火候宁经手自斟。瓠子河倾那可塞，忍令清饿首阳岑。少陵独见阮生论，我乐同乡独乐群。两阮八龙浑可拟，操戈披靡独输君。久知瓮底堪肥遁，近觉樽中每着春。狗窦相呼竟何补，献酬故属画眉人。仲子酒狂言语疏，文章敢比茂陵居。未见远山堪病渴，直愁涤器枉相如。"}