{"id":"1013871","title":"源山主求赞顶相","dynasty":"宋","author":"释如净","text":"个是净慈毛和尚，口言祸福有定当。逐日随缘去赴斋，是谓两脚功德藏。彫装千佛，布砌两廊。判断一切魍魉鬼，主管五百罗汉堂。至于修桥造路，与夫浴主街坊。闻一切善事如蝇见血，闻一切恶事似蟹落汤。有时随搂搜，若万回老子欢喜。有时放歇蹶，若布袋和尚颠狂。得一文钱不曾落地，合十爪掌常乃谢天。只一味朴直，无些子壒尘。所以打动好事檀那，画出这般面觜。且道如何比拟，八月十五中夜凉，一轮月照西湖水。"}