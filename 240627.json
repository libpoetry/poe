{"id":"240627","title":"初至鸿佑成二百字","dynasty":"宋代","author":"王之望","text":"我生何悠悠，飘摇若悬旌。已破龙华梦，复成鸿佑行。鸿佑在何许，海阔山峥嵘。地侵鱼龙窟，路与猿猱争。晓日见初出，潮波无时平。我来秋薄暮，寒雨纷纵横。狂飚振林麓，窗户皆有声。山鬼夜中号，怪禽篱外鸣。我衰不能寐，起行迟天明。欻然念身世，百感襟抱盈。仲宣昔遭乱，避地之蛮荆。登楼赋怀土，凄伤欲无生。况我滞瓯越，八见秋风惊。憧憧一州间，萧寺六易名。已去还复来，如鱼被钩婴。去既无所之，来亦何所营。藜萑诚不充，萍蓬甘所丁。兹地实乐土，浮生聊耦耕。鴒原喜在眼，蠹简能娱情。九夷亦何陋，四海皆弟兄。"}