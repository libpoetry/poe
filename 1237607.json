{"id":"1237607","title":"题龛岩十咏 读书岩","dynasty":"元","author":"滕斌","text":"巉岩石室潋江东，昔隐唐官越国公。胜迹不磨遗像在，书声时落半天风。来访书岩有异踪，镆铘剖石试霜锋。石悬形带青蛇色，怪欲乘风化作龙。岩窦中开一瓮天，蛟龙潜蓄此成渊。盘旋石壁水晶殿，神物朝朝作雨烟。石森如笋峙岩前，天地栽培几百年。也合成竿长枝叶，清阴乔郁庇山川。仙境清虚别有天，岩中一石似横船。向来恐有问津者，亡却渔舟在此悬。俯揖前山如笔架，笔尖高插五云生。我来欲蘸沧溟水，仰手摩天写太平。层崖峭壁接天高，一线龙泉玉索绹。今古风刀裁不断，月钩悬可钓金鳌。当年曾把铜镮券，串却金鱼挂壁间。一夜风雷作霖雨，化龙飞去不知还。飞泉瀑布自高岩，玉撒珠跳绿绮弹。净洗令公朝市耳，银河长泻九天寒。僧开寺接东龛近，人读书和梵语闻。时见楼台烟雾锁，数声钟鼓报朝曛。"}