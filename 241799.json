{"id":"241799","title":"迎送亭","dynasty":"宋代","author":"周麟之","text":"迎送亭，亭边柳色何青青。树头风和鹊声喜，朱甍碧瓦烟光凝。路人矫首城南北，牓字新题照阡陌。金牌天使走马来，蕃官出饯迎客。车头老人扶轭行，自言身是宋遗氓。斯亭岂为迎送设，殆欲迎宋非虚名。南人侧耳惊相顾，引语端能卜天数。说与征夫且缓驱，往来怕见征尘污。莫折亭前百年柳，曾经宋德栽培久。只期南望翠华归，再拜马前称万寿。"}