{"id":"356375","title":"透碧霄·同阮亭饮吴陵宫紫悬先辈小西湖","dynasty":"清代","author":"邹祗谟","text":"饮金舟。人生何处可言愁。气清天朗，兰亭梓泽，好向迟留。碧波数顷，绿阴千树，风景如秋。对双双、鸂鶒沉浮。又桥回路转，药栏映石，渔艇随流。况使君文采，角巾短屐，鹤盖任飙悠。且一饮千杯，隔林蝉唱晚风柔。管弦丝竹，左徒芳圃，中散良游。念西陵、何似吴州。把六桥花柳，三竺云烟，长忆秦楼。"}