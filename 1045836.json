{"id":"1045836","title":"再和初春微雪","dynasty":"宋","author":"吕陶","text":"治有春阳感，和无月律差。浓云方聚鹤，冻柳亦飘花。瑞应来如响，群情喜溢涯。纵观天势淡，俄失地形窊。素月交晖耀，狂风助击拿。一斑迷隐豹，三尺晦祥鸦。塞上威尤凛，军中语敢哗。汉兵同被练，朔地讶吹沙。冷焰侵残燧，寒声入旧笳。飞纨安用裂，种玉岂须畬。清洁山川景，微茫草木芽。垦田因泽及，望岁已心遐。共荷沾濡力，应忘旱歉嗟。诗豪夜传卷，贺客晓趋衙。渗漉元侯德，生成赤子家。指期三日耜，拭目万箱车。况赖深仁恤，会蠲重赋加。愿赓称颂句，岂肯匿咬哇。"}