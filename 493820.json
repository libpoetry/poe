{"id":"493820","title":"题济川钱寅长荣思卷","dynasty":"明","author":"庞嵩","text":"我生六龄君八岁，东吴南越殊天际。凄风早晚落桐秋，幽萱两地交零瘁。哀哀镪负离几时，出门许许追群儿。归来唤母母不应，就床口食犹含悲。手书读学开蒙瞽，旧裳欲破针停补。隔邻偶听断机声，不必丸熊自荼苦。我今生已四十年，与君同仕佐应天。皇恩浩荡真如海，龙章共贲重九泉。翟冠历录珍珠粒，捧起欲焚转酸泣。目前钟鼎岂不甘，愿言追养将何及。松楸万里乌夜号，忍听南山风拂拂。我为君且作荣思篇，君报我可无蓼莪什。"}