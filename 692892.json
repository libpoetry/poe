{"id":"692892","title":"嘉靖乙巳年八月十二日出狱归九月十一日复逮系途次有作","dynasty":"明","author":"杨爵","text":"白衣黑马出乡城，饮饯多君挥泪情。世上谁无生死路，不须分袂叹危行。漂零四海一孤踪，眼底颠危悲路穷。共说君恩天浩荡，还期故里再相逢。涉险犹余诗兴狂，回头马上别金阳。平生胸次他无虑，一念还为天下伤。遥向北邙哭范滂，皇纲复为汉人伤。诸贤不向幽中死，剖柱心无符后殃。三木如堪及俊良，杀身不必虑深长。投尸近有黄河在，谁肯将来葬首阳。"}