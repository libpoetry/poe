{"id":"1028253","title":"赠成都鲁讲书","dynasty":"宋","author":"楼钥","text":"君家江发源，我生瀛之壖。相望万里外，中间几山川。近闻今子敬，文价惊鸾鹓。何由梦见之，失喜瞻在前。幅巾耸英标，衔袖出文编。倒屣平生欢，剧谈河汉悬。老我三入朝，广识两蜀贤。相与论诸公，与君最周旋。自言隐太城，读书三十年。城中竹溪居，肥遁远市廛。清溪拥屋后，绿树环前轩。一舟号横雪，可溯复可沿。拂衣下三峡，非为名利牵。滟滪追古作，海潮赋新篇。旧依槔閒公，来乘甬东船。顾我何所取，有怀俱尽言。老亲苦多病，尝药冀少痊。佳客不容留，欲著归骖鞭。间为恶草具，愿君少留连。报无锦绣段，赠有朱丝弦。一别无复会，掺袪意茫然。蜀山渺何许，同声惟杜鹃。"}