{"id":"771027","title":"贺新郎五首 其四","dynasty":"清","author":"蒋敦复","text":"谁是多情者。为名花、香熏丝绣，深深拜下，一朵灵葩才子笔，十幅鸾笺挥洒。便不许、芳华彫谢。微雨愔愔帘底坐，替美人、小影临风写。红烛冷，填词罢。工愁我亦真无奈。怕人闲、丁香未结，海棠先嫁。莫唱江南肠断句，只恐闻歌子野。更十万、金铃谁借。惆怅碧桃天上种，枉瑶台、小谪真无价。绛树外，花开也。"}