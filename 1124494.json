{"id":"1124494","title":"次韵王司理二首","dynasty":"宋","author":"项安世","text":"它乡异县歘相逢，岐国家声耸岱崧。仕宦一生无去国，周旋四世不言功。太平时节司文事，满世交游尽至公。若把安荣观后进，百年未抵一年中。对敌何曾挫一毫，避人堪笑却成逃。莫思蓬户飞三箭，且向椿闱带两髦。年少枉随流水去，老来方悟入山高。儿童已办新诗句，拟钉门符换旧桃。"}