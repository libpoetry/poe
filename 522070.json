{"id":"522070","title":"甲戌郊祀斋居落齿有作正月十二日再落一齿用前韵亦斋居也","dynasty":"明","author":"顾清","text":"痴人老犹童，览镜思妍媚。摘白整冠巾，谓老真可讳。不知齿牙脱，还复可留滞。忆昨尔初生，玉白铦锋利。相从能几何，竟作铅刀废。得非本根拨，无乃言语累。初危冀犹安，凛凛忧尔坠。及兹两决绝，忽若还重寄。投非东窗梭，去作下坂骥。从兹慎语笑，至理得深契。"}