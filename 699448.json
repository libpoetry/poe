{"id":"699448","title":"别无念","dynasty":"明","author":"袁宏道","text":"汉口来何易，湘江去不难。北风吹顺水，三日到齐安。送君竹林祠，竹子何森森。不痛别离肠，但伤知音心。辛苦李上人，白发寻知己。为尔住龙湖，尔胡殢于此。湖上望君切，江上送君苦。江上与湖上，计程一千五。陆程华容道，水程京口驿。良无黄金赠，感慨复何益。谓尔真吾师，谓吾真尔友。不知欧冶炉，肯铸顽铁否。海内交游多，何人可与语。我欲知姓名，东西南北去。落魄苏季子，无官妻嫂欺。尔若不见怜，飘零安可知。"}