{"id":"1075300","title":"西斋闻禽","dynasty":"宋","author":"周紫芝","text":"西斋草树颇蒙密，竹暗城头不通日。风晴高柳恰飞绵，花尽黄蜂未成蜜。北窗也复可怜人，乱离十载空伤神。病对青山疑是梦，眼惊新绿已无春。羁怀有句喑不吐，终日无言闻鸟语。寒窗窈窕不嫌风，晚色溟濛却宜雨。穿条隔叶止复啼，白粉画眉金作羽。应为山翁久惯听，听久不知心转苦。庙堂何日议销兵，携手尚堪归乐土。还我花姑溪上椽，卧听春禽啭桃坞。"}