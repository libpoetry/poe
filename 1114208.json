{"id":"1114208","title":"梁溪四友赞序 岁寒赞","dynasty":"宋","author":"李纲","text":"霜霰既零，草木殄瘁。惟兹岁寒，独立不改。寸苗初植，未离蓬艾。挺然凌云，色参天黛。虬枝茂叶，舞影垂阴。清风徐来，虎啸龙吟。与子为友，贵相知心。何以乐之，写此素琴。君子学道，其心贵虚。此君之心，一物本无。劲节坚竦，清影扶疏。剑拔环侍，十万丈夫。细细其香，猗猗其绿。滴露和烟，锵金戛玉。与子为友，惟日不足。何年栖凤，慰此幽独。天地和气，萃于幽芳。言茁其芽，薰然国香。绿叶紫茎，素荣缥房。纫以为佩，禦彼不祥。采自深林，置于座侧。不改其度，其香满室。与子为友，心同德一。优哉游哉，聊以永日。我有佳友，粲粲其华。金英炜煌，翠叶交加。风露洒濯，色香相知。宛如美人，象服逶迤。可以忘忧，莫如旨酒。泛此粲华，益我眉寿。渊明一樽，子美三嗅。永结清欢，相从白首。"}