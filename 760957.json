{"id":"760957","title":"雨霖铃  甲午人日载雪西崦","dynasty":"清","author":"郑文焯","text":"江城春霁。趁东风早，画舸初试。歌眉镜里仍见，曾携手处，都盈愁思。梦换繁华旧恨，共明月千里。但暗忆、红萼莺簪，玉篴吹寒夜重起。娃乡自古销魂地。漫倚阑、一霎成憔悴。年年虎山桥下，花发处、冷香随水。水纵无情，应带伤春，几点清泪。算只有、吟袖弓腰，解得流连意。"}