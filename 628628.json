{"id":"628628","title":"雁声篇","dynasty":"明","author":"李云龙","text":"天涯一夜西风起，雁声吹落秋旻里。忽听哀传玉塞云，俄闻响度金河水。金河玉塞路逶迤，鸿雁嗷嗷飞复栖。露下已先孤鹤警，月明还接断猿啼。潇湘洞庭秋万里，苦竹蒹葭烟雨里。过客维舟夜夜闻，渔人吹笛纷纷起。白云飘尽越天开，千里相呼一夕回。晓风芦荻溪边过，暮雨芙蓉滩上来。芙蓉芦荻秋相向，滩雨溪风逗清响。侧耳不知何处边，举头忽在西楼上。城南怨妇思寥寂，每听一声泪沾臆。共言鸿雁解传书，雁声听尽无消息。秋江枫林连水生，水上罗网共林横。好向云霄却飞去，弋人不解爱能鸣。"}