{"id":"817184","title":"苑西杂咏","dynasty":"清","author":"蔡升元","text":"白塔东偏圆殿西，红墙迤逦绿杨堤。六街洗后清于水，不放轻尘上马蹄。禁苑春风次第来，香车轣辘走轻雷。卖花声过墙东去，知是丰台芍药开。蓬池十里芰荷香，金碧琉璃水殿凉。载得恩波天上住，镜湖不羡贺知章。琼华佳气蔼葱茏，金粟坛前白玉峰。铃铎声传天半里，好风时杂禁垣钟。芦花菱叶丝丝雨，紫阁红楼面面风。最是秋来凉月夜，水连天处碧空濛。丹甍翠网碧栏干，玉蝀桥头立马看。望到直庐最深处，始知身在五云端。"}