{"id":"691875","title":"十四夜翛然台二首 其一","dynasty":"明","author":"李梦阳","text":"中州可以望天地，黄河之水何恍忽。为此筑台临其涯，坐看月生复月没。今年中秋地无云，绿烟溟濛海月发。金流水波贝宫涌，蛟龙出游争海月。我欲乘槎捉蛟龙，浪高力微惧灭殁。呜呼灭殁不足惜，只恐竟无益。蓬池有啸台，夷门有吹台。二台突兀眼前一抔土，英雄落莫成今古。我今有台不啸复不歌，月高霜白如夜何。临洪河，望四海，山川悲，月不改。昔日芒砀五色气，烟销浪灭今安在。"}