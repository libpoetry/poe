{"id":"694630","title":"挽徵士三首","dynasty":"明","author":"陈繗","text":"书剑飘飘老宿儒，铎声初歇听骊驹。花沾化雨香犹湿，人倚薰风醉欲扶。孔席夜寒千里梦，汉廷云护一双凫。人龙别后知何处，应作甘霖遍九区。英魂去去入昏衢，哀讣俄惊士大夫。拜命今才承宠诏，安人空未展宏谟。芳名藉藉嗟难泯，大志淹淹恨未舒。自古读书天不负，此言今日也成虚。昨夜蟾光触少微，九泉何事卜幽栖。半生豪气秋山外，一枕仙魂夕照西。放鹤悠悠云水阔，遗珠渺渺海山低。那堪樽酒联诗处，花落花开鸟自啼。"}