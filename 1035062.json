{"id":"1035062","title":"送杨仲博归蜀","dynasty":"宋","author":"魏了翁","text":"江头送客雪初晴，木叶脱尽山空明。天高地迥著行客，昂昂野鹤相似清。晓空霜唳三两声，扶木枝上阳乌惊。岂无枯蚓若残粒，宁肯俛首鸡鹜争。伊人伊人此为客，不是伊人招不得。固有比邻不往来，那能万里相追逐。泸涪江上初戒舟，荆江夏簟赤壁秋。长江镜滑无纤滓，致君肝鬲尔许侔。竟成何事客先发，赢得满头桩岁月。丈夫身在复何忧，莫作无相见期别。"}