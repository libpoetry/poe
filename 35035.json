{"id":"35035","title":"咏梅子真送郭先辈","dynasty":"唐代","author":"徐铉","text":"忠臣本爱君，仁人本爱民。宁知贵与贱，岂计名与身。梅生为一尉，献疏来君门。君门深万里，金虎重千钧。向永且不用，况复论子真。拂衣遂长往，高节邈无邻。至今仙籍中，谓之梅真人。郭生负逸气，百代继遗尘。进退生自知，得丧吾不陈。斯民苟有幸，期子一朝伸。"}