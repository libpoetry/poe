{"id":"687796","title":"木昌道中","dynasty":"明","author":"庄昶","text":"泷石横流尽犬牙，千林不见鸟为家。沿山曲曲无名水，夹岸鲜鲜空好花。赤脚舟人寒逆棹，青烟洞獠手烧畬。眼前几盏催诗酒，岁暮无钱何处赊。远去江湖志不违，今来未觉昔来非。眼穿海月笼沙白，足倚熏笼贮火微。行客自知无岁暮，飞鸿不记有家归。脚跟自有平生路，未许缁尘点素衣。"}