{"id":"813392","title":"题高寄泉孝廉柳桥晴絮图","dynasty":"清","author":"李承谟","text":"东风蹴起软红尘，多少看花得意人。试问青青杨柳树，者番旖旎为谁春。仿佛风光似灞桥，行人到此几魂消。高车驷马重过日，好认临风碧玉条。梅花飞过柳花香，漫把飘零惹恨长。宛跨蹇驴来踏雪，教人错唤孟襄阳。浮生踪迹半如萍，愁向劳劳问旧亭。借得香山好诗句，大家唱作渭城听。离情一语一踌躇，况复将情入画图。此去三沽风景好，夕阳飞絮乱平芜。行行几欲叹途穷，下第情怀似酒中。寄语刘蕡休懊恼，鲰生几度哭秋风。眼前风物又残秋，芦絮浑如柳絮稠。相像红桥佳丽地，诗人合住小扬州。自惭不是谪仙才，敢向骚坛夺槊来。黄鹤楼高搥不得，我今去咏凤凰台。"}