{"id":"733780","title":"世祖章皇帝御画渡水牛戏以指上螺纹成之赐中官某臣从黄州通判臣宋荦得观恭赋一章","dynasty":"清","author":"王士禛","text":"章皇握乾符，武功燀旁魄。孚斋春昼长，游艺眷图籍。泉壑穷窈窕，烟云罗幽赜。宝绘赐近臣，往往等球璧。常从青箱堂，奎藻睹赫奕。营丘及河阳，到眼堪一掷。想见忧勤暇，胜情寄山泽。戏作渡水牛，生态妙盘辟。肉怒垂星圆，筋突阴虹直。脰似满黄钟，角堪扣白石。弹指九牛毛，森疏如刻画。水波稍演迤，浮鼻未没脊。仿佛绿杨风，掩映春芜碧。神武十八载，文教洽重译。干戈与弓矢，包用黄牛革。《小雅》赓宣王，尔牛何湿湿。旐旟牧人梦，考牧周官职。应知翰墨余，与世登衽席。龙髯去已远，讴思遍荒僻。云汉烂天章，典谟布方策。圣主念绍庭，率由正无射。小臣沐皇风，流涕记飞白。"}