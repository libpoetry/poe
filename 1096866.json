{"id":"1096866","title":"慈感圭老请赞无量寿像","dynasty":"宋","author":"释居简","text":"十方取土，曰清泰城。又曰极乐，与苦浊邻。厌苦知乐，不毫忽间。一念勇往，即念而瞷。惟忆惟念，匪疾匪迟。忆而不忘，念兹在兹。如求亡子，如丧考妣。如疢需石，如渴需水。以如是故，曾何远人。人人亡羊，入生死轮。法法惟心，心亦非心。郑卫嘈杂，水鸟树林。悠悠渐修，额额阐提。同摄罔遗，妙在不疑。疑则疑城，日劫倍蓰。东隅既失，桑榆可冀。粤若二仲，达圆顿机。路壅般舟，手自剪夷。池栽芬陁，社结名胜。一十有八，是修是证。天台嗣响，的传自衡。和者如云，调高倡宏。六朝逮今，衣冠缁褐。愚夫愚妇，爰同此筏。哂乃二瓠，载沉载浮。即窒即海，善柳柳州。见月因摽，执指成咎。舍有相佛，观无量寿。"}