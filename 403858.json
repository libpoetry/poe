{"id":"403858","title":"水调歌头 其二 元宵日邓尉看梅花是日为慧素生日","dynasty":"近现代末当代初","author":"张伯驹","text":"明月一年好，始见此宵圆。人间不照离别，只是照欢颜。侍婢梅花万树，杯酒五湖千顷，天地敞华筵。主客我同汝，歌啸坐花间。当时事，浮云去，尚依然。年少一双璧玉，人望若神仙。经惯桑田沧海，踏遍千山万水，壮采入毫端。白眼看人世，粱孟日随肩。"}