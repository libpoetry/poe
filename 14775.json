{"id":"14775","title":"令狐相公见示赠竹二十韵仍命继和","dynasty":"唐代","author":"刘禹锡","text":"高人必爱竹，寄兴良有以。峻节可临戎，虚心宜待士。众芳信妍媚，威凤难栖止。遂于鼙鼓间，移植东南美。封以梁国土，浇之浚泉水。得地色不移，凌空势方起。新青排故叶，余纷笼疏理。犹复隔墙藩，何因出尘滓。兹辰去前蔽，永日劳瞪视。槭槭林已成，荧荧玉相似。规摹起心匠，洗涤在颐指。曲直既了然，孤高何卓尔。垂梢覆内屏，迸笋侵前戺。妓席拂云鬓，宾阶荫珠履。抱琴恣闲玩，执卷堪斜倚。露下悬明珰，风来韵清征。坚贞贯四候，标格殊百卉。岁晚当自知，繁华岂云比。古诗无赠竹，高唱从此始。一听清瑶音，峥然长在耳。"}