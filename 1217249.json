{"id":"1217249","title":"哀阮信道诗并序","dynasty":"元","author":"廖大圭","text":"少微星堕南天寒，先生何之魂魄单。平生穷涂已屡哭，身后浅土谁当看。青天梦梦诉无处，人间颠倒施冠屦。彫虫场屋亦偶然，屠龙海国还归去。斯人己远令人思，向来相识惊暮迟。取泉雨后茗同煮，对竹云深诗旋为。百年未半成朝露，地下秪今能怨慕。孤儿拜客不胜衣，老母啼看呕心句。眼前寂莫安足论，贞曜名香看刻文。仁人义士万金产，得不为尔摧心魂。"}