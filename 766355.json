{"id":"766355","title":"齐天乐 其二","dynasty":"清","author":"周之琦","text":"武昌官柳依依处，诗翁旧游曾说。啸侣身闲，哦秋句好，未信风流消歇。桐阴翠叠。为重续前盟，乍添新叶。扇底清芬，赋情应许汉皋接。香名传遍画省，况金昆墨妙，吟社同结。事往题襟，人来落帽。肯负萸红时节。披图意惬。见一角螺云，半湾芦雪。又触相思，剡溪今夜月。"}