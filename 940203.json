{"id":"940203","title":"赠二苏公","dynasty":"宋","author":"陈师道","text":"岷峨之山中巴江，桂椒楠栌枫柞樟。青金黄玉丹砂良，兽皮鸟羽不足当。异人间出骇四方，严王陈李司马扬。一翁二季对相望，奇宝横道骥伏箱。谁其识者有欧阳，大科异等固其常。小却盛之白玉堂，典谟颂雅用所长。度越周汉登虞唐，千载之下有素王。平陈郑毛视荒荒，后生不作诸老亡。文体变化未可量，万口一律如吃羌。妖狐幻人犬陆梁，虎豹却走逢牛羊。上帝惠顾祓不祥，天门夜下龙虎章。前驱吴回后炎皇，绛旂丹毂朱冠裳。从以甲胄万鬼行，乘风纵燎无留藏。天高地下日月光，授公以柄扶病伤。士如稻苗待公秧，临流不渡公为航。如大医王治膏肓，外證已解中尚彊。探囊一试黄昏汤，一洗十年新学肠。老生塞口不敢尝，向来狂杀今尚狂，请公别试囊中方。"}