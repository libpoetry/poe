{"id":"844244","title":"寿吕缦翁四首","dynasty":"清末民国初","author":"林朝崧","text":"四壁图书三径花，筱云庄舍是君家。琅玕屋后千枝竹，鼓吹堂前两部蛙。劝客中山玄石酒，居乡下泽少游车。白头见惯沧桑事，懒与闲人说梦华。廿载尊师拥彗勤，翩翩子弟总能文。谢庭兰玉三春秀，马帐笙歌五夜闻。代有才人通六籍，家传笔阵扫千军。祗今海外论风雅，先数高门纪与群。笠屐飘然入画图，可人风貌本清癯。邴原北海称龙腹，庞统南州号凤雏。晚岁手还勤执卷，平生口不解呼卢。时危且喜先畴在，种秫栽粳课仆夫。著书门户映花关，海屋筹添鬓已斑。长共灵光留鲁国，肯抛芝草出商颜。久叻世好葭莩末，曾接清尘杖履间。今日登堂逢览揆，为君杯酒赋南山。"}