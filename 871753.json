{"id":"871753","title":"大寒早行","dynasty":"宋","author":"石介","text":"万动皆休迹，五更独鸣鞭。星霜结凄色，风霰过长川。草暖犬犹睡，河冰马不前。城墙多有穴，村屋半无烟。饿虎寒犹吼，妖狐怪不眠。山空乱猿叫，树折一鸡颠。几处炉爣炭，何人坐有毡。崎岖转行路，凛冽逼穷年。脚指两个落，衫裳百孔穿。嘘唏鼻才润，僵直手难拳。身固冻不死，志当穷且坚。四方丈夫事，谁为泪潺湲。"}