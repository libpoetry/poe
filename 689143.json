{"id":"689143","title":"得五清先生消息尚客澧州怅然有怀作诗六首","dynasty":"明","author":"何景明","text":"憔悴东都士，吾师更可嗟。三年为逐客，万里未还家。暮阻巴山雪，春行楚岸花。江湖无路觅，流涕望天涯。昔遇南来客，曾传北寄声。飘零携百口，留滞傍孤城。泽畔骚人兴，周南太史情。天高地仍远，御谤竟谁明。洞庭西去路，消息几回闻。地僻难逢雁，天长秪见云。白蘋悲楚客，班竹怨湘君。宋玉哀师意，空传九辩文。夫子先辞国，嗟予亦罢官。生涯同去住，世事各悲欢。楚地江湖阔，巴山道路难。白头慈母在，雨雪更愁寒。迹为羁栖久，身因放逐劳。五溪淹日月，三峡尚波涛。梦里摧双翼，愁边见二毛。清风引归袂，名共蜀山高。儒行荆人识，文章澧郡传。夷方仍俎豆，客路半舟船。太守迎徐稚，诸生仰郑玄。独怜门下士，何日进彭宣。"}