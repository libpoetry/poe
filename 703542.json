{"id":"703542","title":"题作么山居十首","dynasty":"明","author":"释函可","text":"筑室最高顶，山高云逾閒。回看予住处，犹觉在人间。天近龙长护，山空雪独飞。祇愁林鸟出，带得世尘归。远山俯可拾，北斗近堪凭。共在白云里，君居第一层。仰卧星辰见，雪来白满床。更添檐上溜，冰柱列成行。无事扶筇出，远寻麋鹿游。莫行松底路，松子打人头。耕田馀半亩，今岁称大熟。小罐贮三升，大瓶贮一斛。粗粝可克腹，生涯实有馀。尽除今世事，留得古人书。参叶聊当茗，无人自一杯。门前屐齿响，定是老僧来。日午尚高眠，问人雪霁未。沙弥九岁馀，不识人间事。山巅如可上，更上一重重。总断樵人路，低头谢旧峰。"}