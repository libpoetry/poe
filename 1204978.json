{"id":"1204978","title":"水龙吟 雪次韵","dynasty":"元","author":"吴存","text":"一天云似穹庐，山川惨淡还非旧。兴来欲唤，赢童瘦马，寻梅陇首。有客遮留，左援苏二，右招欧九。问聚星堂上，当年白战，还更许，追踪否。却拥重裘深坐，看飞花乍无还有。老来拈笔，不禁清冻，频呵龟手。想见南山，少年射虎，臂鹰牵狗。暮归来脱帽，销金帐里，饮羊羔酒。"}