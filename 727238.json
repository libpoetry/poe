{"id":"727238","title":"洛阳道五首","dynasty":"南北朝","author":"陈叔宝","text":"喧哗照邑里，遨游出洛京。霜枝嫩柳发，水堑薄苔生。停鞭回去影，驻轴敞前甍。台上经相识，城下屡逢迎。踟蹰还借问，只重未知名。日光朝杲杲，照耀东京道。雾带城楼开，啼侵曙色早。佳丽娇南陌，香气含风好。自怜钗上缨，不叹河边草。建都开洛汭，中地乃城阳。纵横肆八达，左右辟康妆。铜沟飞柳絮，金谷落花光。忘情伊水侧，税驾河桥傍。百尺瞰金埒，九衢通玉堂。柳化尘里暗，槐色露中光。游侠幽并客，当垆京兆妆。向夕风烟晚，金羁满洛阳。青槐夹驰道，御水映铜沟。远望凌霄阙，遥看井干楼。黄金弹侠少，朱轮盛彻侯。桃花杂渡马，纷披聚陌头。"}