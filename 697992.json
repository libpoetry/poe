{"id":"697992","title":"秋夜听雨小饮二首","dynasty":"明","author":"赵完璧","text":"坐听微雨夜如何，小饮秋堂乐意多。脸上酡颜忘白发，杯中灯影晃金波。高台魏女空挥泪，片石羊公久自磨。今古滔滔春浪涌，一回长叹一高歌。莫教烦恼心常累，曾悟空门水不波。万古此生真可惜，百杯良夜岂为多。逐臣自笑山林僻，幽室还宜风雨过。纵酒放歌今不乐，寒蛩昏晓欲如何。"}