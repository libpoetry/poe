{"id":"696999","title":"哭黎惟敬秘书四首","dynasty":"明","author":"胡应麟","text":"此日朱明洞，谁同对浊醪。宦途穷执戟，人代绝抽毫。鸡犬闻天路，鱼龙泣海涛。传家大令在，忍睹凤凰毛。骤得天涯讣，真成地下游。罗浮残月堕，碣石断虹留。惨淡青黎阁，嵯峨白玉楼。梅花一万树，何处挂吴钩。石室瑶华閟，泉台玉树遥。神游今八极，宦迹旧三朝。客竞传中论，人谁赋大招。那堪潞河望，风色暮萧萧。邂逅为玄日，踟蹰射策年。飞觥桃叶下，授简竹林前。调已中华绝，名应大海传。乱山铜柱外，若个是新阡。"}