{"id":"1121264","title":"翁踏孤舟立","dynasty":"宋","author":"林希逸","text":"江远孤舟小，悠悠避世翁。望中留夕照，立处倚秋风。一叶烟波钓，千茎雪鬓蓬。短衣难掩骭，独棹似浮空。人影樯乌并，生涯宿雁同。得鱼随贳酒，醉卧荻芦中。一叶孤舟小，生涯在钓筒。群飞看雁阵，独立是渔翁。浪与头俱白，颜因酒暂红。片帆烟渚外，瘦影夕阳中。蓬鬓千茎雪，芦花两岸风。烹鲈吹荻火，隔岸呼儿童。"}