{"id":"1077227","title":"六月十八日同陈兴宗邓成彦志宏早会凝翠阁晚游泛碧斋","dynasty":"宋","author":"李纲","text":"高阁凝虚翠，虚斋泛碧川。七峰连秀色，万户锁晴烟。风物悲游子，登临集众贤。伊蒲修净供，香雾缭芳筵。嗜酒陶元亮，狂吟白乐天。嫩菱披紫角，新荔擘红圆。文字真清饮，溪山结胜缘。画桥横螮蝀，绣岭卧蜿蜒。落日生气霭，移舟信溯沿。星河光耿耿，风露气涓涓。山吐三更月，人游半夜船。乱萤行熠耀，宿鹭立联拳。尽兴忘归棹，衔杯约倒莲。乘槎疑犯汉，御气欲登仙。但有诗千首，何妨谪九年。深惭二三子，陪我亦萧然。"}