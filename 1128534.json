{"id":"1128534","title":"次韵中散兄及诸弟寄顾渚茶二首","dynasty":"宋","author":"葛胜仲","text":"苕溪溪上一茶神，三表遗经品藻亲。轻拂竞看云态度，初尝应惬舌根尘。草堂遥忆金沙水，花濑聊分紫气春。尤物从来常贵少，彭城园外即非真。健步苍头捷若神，露芽三日到情亲。轻瓯延喜凝珍玉，小硙邻虚堕细尘。便好相招十日饮，莫教虚负一年春。慇勤后讯当重饷，月六斋时供应真。"}