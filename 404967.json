{"id":"404967","title":"南浦·春水","dynasty":"近现代末当代初","author":"王韶生","text":"绿涨岸痕平，浴閒鸥、正是烟轻波暖。堤柳袅丝丝，燕飞来、低向縠纹新剪。斜阳曲榭，兰桡缓逐桃花片。回首陂塘清欲满。依约昌华旧苑。萋萋草色消魂，念断浦云流，孤舟旅倦。帆影落潭深，翻尘去、剩映素馨千点。予怀渺渺，不堪还听浮鹅怨。荔子湾头重过处，谁识此情难遣。"}