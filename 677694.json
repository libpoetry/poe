{"id":"677694","title":"桃源县送颜以仁回鼎城","dynasty":"明","author":"魏观","text":"层阿递流云，繁树散初旭。之子送我来，我送之子复。既上辰州船，犹闻武陵曲。江空岁云暮，离思泫盈掬。征鸿落寒音，微波汎晴渌。悠悠负芳辰，耿耿企旸谷。临分致深情，炯若佩琼玉。人生重天伦，朋友非外属。渺予尚真率，虚伪悲世俗。采采湘浦兰，猗猗鼎城竹。行将往从之，一浣延览瞩。"}