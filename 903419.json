{"id":"903419","title":"烛影摇红 灯夕玉照堂梅花正开","dynasty":"宋","author":"张镃","text":"宿雨初乾，舞梢烟瘦金丝袅。嫩云扶日做新晴，旧碧寻芳草。幽径兰芽尚小。怪今年、春归太早。柳塘花院，万朵红莲，一宵开了。梅雪翻空，忍教轻趁东风老。粉团香阵拥诗仙，战退春寒峭。现乐歌弹闹晓。宴亲宾、团栾同笑。醉归时候，月过珠楼，参横蓬岛。"}