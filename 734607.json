{"id":"734607","title":"文殊院观铺海歌","dynasty":"清","author":"曹贞吉","text":"蓬莱阁外海作山，文殊院下山为海。神物由来不易逢，天为吾徒浇块磊。白云一片涌空蒙，眼底千峰皆杳霭。只疑天一生水开穷荒，江汉朝宗此间汇。鳌身一抹映天黑，鲸波万里连渤澥。天都直可作员峤，莲蕊莲花馀蓓蕾。须臾长风吹散碧琉璃，浟湙茫洋竟何在？仙人游戏太神奇，我欲直上高空问真宰。"}