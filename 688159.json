{"id":"688159","title":"送李叔渊绣衣还朝","dynasty":"明","author":"朱诚泳","text":"青春豸绣几人如，玉斧从容引鹭车。买铁十年曾铸剑，典衣无日不收书。似闻彫瘵劳存问，那复豺狼待扫除。去近九重应简在，西行声价重璠玙。旧持宪节过西秦，衔命重来是故人。八郡风霜千里远，三场条格一时新。杜陵骨瘦多忧国，范相心劳总为民。料得巡边应有待，藩邦争识玉麒麟。"}