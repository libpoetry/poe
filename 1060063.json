{"id":"1060063","title":"雨中有怀","dynasty":"宋","author":"周行己","text":"世态纷戢戢，客愁亦不尽。坐窗木榻穿，百慨逢一哂。触眼败人意，喜事日益泯。小暑三日热，重我忧躁疢。崇朝一雨洗，意气觉清紧。焚香强起坐，曲肱听鸣蚓。出门复有观，物色相蠢蠕。危芳堕檐牙，水螾上阶楯。失势蛛坠网，得时朽蒸菌。矜飞啄泥燕，戢翼翔云隼。此理复谁论，中肠纷结缜。怀我平生好，意得如合吻。欧段屈薄宦，有如骥服靷。兖李困诸生，豪气浮海蜃。华李本达识，磊落忘畦畛。忼慨任关西，开口见肝肾。高蹈潘逸士，未能趋县尹。小王颇清修，对策如射埻。复有孙夫子，未许连车轸。聚散各异处，单车谢推引。言笑谁与欢，思逝如抽笋。作诗当晤言，为我发大辴。"}