{"id":"1136173","title":"废宅叹","dynasty":"宋末元初","author":"方回","text":"兹为何人宅，桂柏犹苍苍。楼阁已倾卸，下有室与堂。窗户半拆卸，髹漆留馀光。釜去存破灶，画剥攲颓墙。想见全盛时，日夜崇豆觞。书塾在其左，子弟声琅琅。问今安所往，岂不有死丧。死丧则不然，避兵移他乡。他乡亦不远，深阻踰涧冈。自古有避地，兵来尚可避。惟有避役难，追逮穷所至。昔住大宅人，今为忍冻民。"}