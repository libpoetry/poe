{"id":"1127518","title":"寄邹广道","dynasty":"宋","author":"彭汝砺","text":"陋学常嗟趣识迷，羡君先得正途归。直从前哲评高下，羞与时人较是非。长愤荆蒿埋杞梓，忽惊沙砾得珠玑。相从未几又相去，东望门阑心欲飞。夙昔闻君有古风，里闾邂逅一相逢。金兰密契虽深结，风月高吟未款从。宝玉如能庇嘉谷，微蒿终待倚长松。江头若有东归雁，时寄声音慰病容。"}