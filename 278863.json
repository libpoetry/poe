{"id":"278863","title":"塞垣送别","dynasty":"明代","author":"钱逊","text":"洛阳才子天机精，绘事早年先得名。峥嵘头角在胸臆，落笔满堂风雨惊。昨夜龙池飞霹雳，冯夷来朝海水立。移下南山百丈湫，倏见蜿蜒出东壁。有时一扫连六鳌，水族起舞翻波涛。李白骑鲸上天去，却乘赤鲤追琴高。禹门三月桃花水，鼓鬣扬鬐竞飞起。不似寻常涸辙鲋，俯首甘为暴腮死。笔端造化信有神，洞微自是君前身。老蛟化作白眉叟，夜植青藜求写真。刘郎刘郎画奇绝，今日河梁惜离别。酒酣重为歌呜呜，翻作阳关第三叠。"}