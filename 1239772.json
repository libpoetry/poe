{"id":"1239772","title":"次韵杨孟载观芍药作","dynasty":"元末明初","author":"徐贲","text":"轻阴酿绿寒犹薄，龟甲疏帘映朱阁。美人偏有惜花心，新水银瓶送红药。当阶惟恐流尘污，纤手笼春为花护。一捻芳容饱弄娇，胭脂细结玲珑露。綵贴单屏衬碧绡，微风才动见花摇。香凝腻粉肌全湿，影艳方诸脸半潮。高枝开满低枝捲，翠槛移来随凤辇。浓染如分织女机，巧裁似出宫娥剪。花情最重是何人，应有鸳鸯帐里身。不用传心题绮字，踏歌当为唤真真。"}