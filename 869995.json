{"id":"869995","title":"钱君倚示诗有归吴之兴为诗三十二韵以赠","dynasty":"宋","author":"司马光","text":"吴越为君土，崤函是我家。濯缨从吏事，倾盖聚京华。奕世交朋重，同僚分谊加。声光尝耳剽，臭味辱肩差。选士参县石，烝髦应椓罝。帝畿围日月，蓬堵积烟霞。咨访倾肝胆，推褒借齿牙。后来惭瓦砾，旁倚愧蒹葭。谈论寥天一，诙谐老柏槎。虚舟坦莫逆，璞玉瑩无瑕。信美陪游衍，胡为起咄嗟。劳歌尽乡思，旅梦各天涯。诚厌簪绅累，难堪狱讼哗。缿筒朝插猬，贯索暮如麻。霢霂沾朝服，蜩螗沸尹衙。宿奸牢窟宅，弊俗费鞭挝。鲚鲙思吹絮，羊羹忆卧沙。梅林连雨熟，梨味得霜佳。秋色城临水，春风路入花。稻肥初断蟹，桑密不通鸦。蹙衄浮盘芡，钩联卧垄瓜。江莼半卷叶，石蕨乍舒芽。风物随乡乐，山川苦道遐。若人才有裕，修已德无邪。正恐临髋髀，安能舍镆铘。怒飞期寖逼，肥遁迹犹赊。不比沟中木，微同井底蛙。果能真引去，谁复强邀遮。旋结蜗牛舍，还乘下泽车。闭门常反拒，醉帻任攲斜。林野游如鹿，泥涂蛰似蛇。故人时记忆，阳羡致新茶。"}