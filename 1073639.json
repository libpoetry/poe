{"id":"1073639","title":"臞庵","dynasty":"宋","author":"孙觌","text":"落日催行客，马上振短策。触途眉见赤，堕俗眼生白。安知青林中，有此江上宅。决眦破天藏，荡胸纳空光。一奁注寒晶，表里洞八窗。风水自吐吞，喷云忽满江。臞翁目如电，坐阅东海变。酒酣跨赤鲤，谒帝通明殿。霓裳月中闻，罗袜波上见。垂老寄渔商，家风在潇湘。虚舟自不系，倦鸟宁复翔。一榻如见容，拄杖挂钵囊。"}