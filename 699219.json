{"id":"699219","title":"蓬洲晚登一览楼自酌次壁间韵二首","dynasty":"明","author":"翁万达","text":"危楼百尺起孤岑，落日登临兴不禁。天近自无尘俗到，江空时有蛟龙吟。纤云依树巧疑坠，明月满城凉欲侵。华盖高高悬紫极，不妨独对酒杯深。高柏丛篁非故岑，凭栏极目思难禁。秦关遥识青牛气，粤海空怀白石吟。鸿雁不来乡信断，簿书无补岁华侵。劳歌慷慨何为尔，倘欲飞归秋又深。"}