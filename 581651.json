{"id":"581651","title":"南山遥祝图为同年地曹郎程宗鲁题","dynasty":"明","author":"苏葵","text":"南山嵂屼天地中，儿孙叠叠罗诸峰。势摩青苍压厚土，允亘宇宙无终穷。君家堂上双白发，气象恰与南山同。精神天授老弥健，世上无物能形容。飘飖不羡西王母，补导未数容成公。扶桑之干有时老，药炉薪槱需此供。千年丹鼎煮白石，百丈紫烟腾雪鸿。麒麟天上随飞龙，白云遥望南山东。膝边想献珍珠红，南山借祝罄乃衷。人间善愿莫过此，大块赫赫当渠从。"}