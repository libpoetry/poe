{"id":"564533","title":"借韵述怀","dynasty":"明","author":"孙承恩","text":"垂老寡欢趣，孤怀尚嵯峨。朝吟梁甫操，暮听濯缨歌。意豁掀髯笑，诗成把酒哦。关心时事切，入梦故山多。德业蹉跎废，光阴递续过。朋簪嗟异处，朝署喜联珂。未死终难已，无闻可奈何。但令车有辅，宁患斧无柯。幸际明良会，叨登鸾凤坡。愧将声土缶，滥拟厕云和。密勿钦韩范，边陲仗牧颇。愿言勤策励，宁敢惜奔波。愁叠千重嶂，肠萦九曲河。此生浮泡幻，尘迹转蓬科。秪益头颅雪，无由笑脸酡。感恩思陨涕，报国欲横戈。宇宙分多事，才贤盛那娑。好将忠作报，不负礼为罗。拟玉期无缺，为钢欲靡阿。讵应甘汩没，槁壤共沉磨。"}