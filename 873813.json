{"id":"873813","title":"鹅峰居士以地黄遗病翁因为作引","dynasty":"宋","author":"刘子翚","text":"君不见咸阳之原，泾渭之间。灵苗丛生绿芊绵，春风莽莽胶晴烟。天马嚼龁黄金涎，渴喷清浪香浮川。年深骏足宵腾迈，目有神光破昏昧。方经誇异傥不诬，伊人服之功必倍。君家种药南山隅，紫花褐实连庭除。长镵斸掘动云壤，婉婉尽拔生龙须。饮之清醥观其德，宛如君子弥温克。浮沈讵恤世论量，蒸曝益见中腴泽。我年三十号病翁，空斋药杵声珑冬。未能医国惭君赐，旧书且读蝇头字。"}