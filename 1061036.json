{"id":"1061036","title":"送彭渊才如北都","dynasty":"宋","author":"饶节","text":"我学如水马，尽日忙不进。结交有神奇，所得尽豪俊。十年困三舍，万事到两鬓。风流半零落，吾道或拘窘。彭侯南方来，超妙有远韵。落落涧壑姿，倒屣解吾愠。胸中几年读，正朔谨尧舜。盘盂百家伎，钩致得幽蕴。夜半一商略，气与山岳峻。方洋及卫霍，似是老行阵。峥嵘济时术，百未一见信。自言穷达机，默与寒暑运。功名盖偶然，未暇以身殉。伟哉君子勇，一语破幽愤。何时灯火底，怀抱为吾尽。"}