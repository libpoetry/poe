{"id":"1249048","title":"游鲤山","dynasty":"元末明初","author":"王逢","text":"乡山三十三，游鲤奠郊南。巀然独高大，秀掩东诸岚。土刚蓄炎精，崖仄削剑镡。我尝挹飞翠，远在沧江潭。波涛与伏兴，云雾相吐含。恍然穆王驾，八骏左右骖。又如琴高仙，脚踏朝蔚蓝。久思更徽号，新喜遂幽探。太白赋九华，后来成美谈。狂歌继其武，林间免愧惭。春风绿瑶草，秋霜红石楠。行将修月斤，为凿避世龛。蛟龙正格斗，鲲化谁其堪。"}