{"id":"947029","title":"水龙吟 和雪后过瓜洲渡韵","dynasty":"宋","author":"陈德武","text":"问津扬子江头，滔滔潮汐东流去。六朝文物，千年陈迹，几更乌兔。天限东南，水流今古，地分吴楚。喜壮游千里，桑弧蓬矢，功名事、儒生语。翘首石头城北，簇楼台、远连芳树。雪销天气，澄江如练，碧峰无数。银瓮春回，金山钟晓，梦闲鸥鹭。早归来，尽日风平人静，孤舟横渡。"}