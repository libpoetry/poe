{"id":"1109345","title":"效白公诗","dynasty":"宋","author":"刘攽","text":"不得起厌心，厌便住不得。不得作恋想，恋即去不适。厌生憎疾业，对面为怨贼。恋结贪著因，转脚落沈惑。上士体自然，知慧金刚力。中人勤埽除，补阙塞瑕隙。行莫到门返，饥莫看人食。欲验齐死生，且觑居官职。默坐念逝者，身存至头白。起行观病者，身健有馀力。出门视劳者，身閒免事役。入乡阅贫者，身足饱衣食。寓形天地间，幸已不失职。奈何不自休，汲汲复戚戚。大鹏弥九区，转动恐逼窄。鹪鹩巢一枝，随意翻羽翼。驰光无停留，驷马方过隙。君看北邙山，贵贱一真宅。"}