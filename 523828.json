{"id":"523828","title":"在狱闻余师杨公诬逮获释踊跃成咏十韵","dynasty":"明","author":"李梦阳","text":"六苑中丞府，三边大将旗。先皇亲授钺，报主独搴帷。朔漠威名壮，风霜鬓发衰。功高元避赏，道大不容时。丞史轻周勃，朝廷重子仪。未论遭鵩鸟，先巳纵涂龟。北固潜夫早，东山起谢迟。蛟龙没海阔，日月倒江垂。杖屦金山寺，文章铁瓮碑。终颁陆贽诏，四海渐疮痍。"}