{"id":"815385","title":"采桑子三首","dynasty":"清","author":"项鸿祚","text":"霜红一树斜阳冷，堕叶惊蝉。衰草如烟，倦枕支秋梦不全。浮名只为填词误，诗酒流连。花月因缘，写入乌丝尽可怜。镂金蹙雾红衫薄，妆罢嫌迟。出茧双眉，不遣春愁露一丝。粉笺银沫云蓝滑，待写新词。半晌寻思，闲教丁香画雀儿。艳词空冠花间集，不上云台。却上阳台，一读南华事事乖。谢郎朋齿狂犹昔，红粉成灰。蜡炬成灰，剩得闲情赋锦溪。"}