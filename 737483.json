{"id":"737483","title":"鲍山","dynasty":"清","author":"缪沅","text":"鲍山山色如眉绿，螺黛挽烟青簇簇。洞中闻有丫髻童，手把铜盂挹银瀑。金仙真诰落荒厓，猛虎道旁时慑伏。五色肉芝供客啖，驻景无劳更辟谷。朅来山下悄无人，间凭一杖桃枝竹。不逢羽客佩方符，但见归农驾短犊。山中居人留我住，地垆火暖新篘熟。我懒寻仙思采隐，径来就汝山斋宿。"}