{"id":"849220","title":"理学","dynasty":"宋","author":"卫宗武","text":"寥寥二千载，道统几欲坠。濂洛暨关中，浚源接洙泗。乾淳诸大儒，流派何以异。无极而太极，性命发其秘。先天而后天，理数稽其至。四书共群籍，精微穷奥义。五常与异端，辨析无遗旨。谓教以渐进，谓功可直遂。为说虽殊科，其归同一揆。践修本诚敬，讲贯非口耳。要在绝己私，浑然循天理。启钥以抽关，发蒙而警聩。后进有所宗，绝学得所继。作者蔑以加，百世或可俟。"}