{"id":"817091","title":"幼孙景逊教以唐诗多而不忘时向老母背诵以博果饵因占四绝句","dynasty":"清","author":"缪公恩","text":"风雪萧萧独闭门，竹炉拨火酌匏樽。新诗吟罢先登稿，更写唐诗授小孙。仅是三龄说四龄，丰颐细齿两眸青。一回雒诵清娱耳，字字珠圆水泻瓶。探得曾萱小睡醒，携书读与老人听。开奁按句酬佳果，半日支颐笑未停。孙非驽钝母康强，有禄堪支一岁粮。领得天伦真乐趣，不须人事扰回肠。"}