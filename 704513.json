{"id":"704513","title":"古贤图为谭生廷训题四首 渊明归庄","dynasty":"明","author":"黎贞","text":"黄阁朱扉是业缘，折腰懒向督邮前。抱琴倒挂茅亭下，翠柳黄花自在天。剡曲溪头近若何，扁舟风雪夜相过。象城亦有知音者，几度停云兴更多。绿柳青池护碧亭，无端风月畅幽情。观鹅到处堪消遣，岂独山阴写道经。杜曲探春春可怜，落花流水夕阳天。蹇驴扶醉归来晚，林外数声响杜鹃。"}