{"id":"1109302","title":"酬王定国五首","dynasty":"宋","author":"刘攽","text":"放逐朝恩本自优，衡山犹是古荆州。百年生计羞蜗角，九品人情看马头。炎瘴还归君不恙，风波别去我离忧。柔姬一唱阳关曲，独任刚肠亦泪流。岂有多方书五车，尔来留意就丹砂。谁将饱食仓中鼠，换取红莲火里花。三顾祇能矜彼善，万钟多不悟堪嗟。蟠桃结实何难俟，况值安期枣似瓜。贵公孙子族关西，失路青冥翅羽垂。当世朋游皆父行，古人方略足肩随。薄材老去欢倾盖，直气交新喜尽规。满目江山屡回首，白云流水付心期。江岸青枫连白蘋，片帆如箭射千钧。风烟何处喧嘘市，箫鼓谁家赛水神。雁鹜陂湖争就暖，杉松庐舍不知贫。滞淫何必多离恨，譬似生为泽国人。愿赐支离不肖身，幅巾田野任天真。我行三径一廛地，君即东阡南陌人。晏卧自轻车结驷，食薇从使甑生尘。漳滨卓荦桓公健，盛德由来必有邻。"}