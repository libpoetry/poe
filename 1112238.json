{"id":"1112238","title":"杨秘校秋怀","dynasty":"宋","author":"宋祁","text":"上天分四序，素秋独可悲。商风劲危条，寒露鲜繁蕤。依依燕去巢，嘒嘒蝉抱枝。抚物喟然叹，流光忽已驰。危衿恧新壮，华领移故缁。愿君策高足，无后功名时。凉风飒彫年，遥昔耿多虑。冽冽寒螀鸣，离离客鸿度。之子怀茂器，有志康庶务。未蒙徐乐召，方感董生遇。道局骏愿违，弦絙危响赴。此际怊怅情，偕之岁云暮。治畹当树兰，治林当植桂。兰生可香国，桂茂绝丛荟。邈哉志士节，所趣与人异。意经千古上，心包九垠际。道胜外物轻，矧复缰锁细。所以抢榆者，局局笑鹏翅。"}