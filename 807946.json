{"id":"807946","title":"画屏秋色  西城秋眺怀纬云弟久滞都门未归用梦窗词韵","dynasty":"清","author":"陈维崧","text":"放眼孤城侧。落照前、一派伤心秋色。叠浪喧豗，怒涛澎湃，西水关窄。听黄叶村中，乍扬砧响旋复抑。酿晚烟、如此碧。更节近茱萸，天连烽火，不许离人此夜，不成思忆。前夕。莲铜暗滴。梦重逢、帝里艳饰。锦筝银瑟，弟酬兄唱，烛红盏白。睡醒后含愁寄书，盼断无去翼。念久客、谁旧识。嘱付暮云知，今宵消尽也得，人在暮云以北。"}