{"id":"684649","title":"还山作","dynasty":"明","author":"王宠","text":"久欲归西山，嚣諠谩鞅掌。青阳丽江皋，兹焉谐所赏。岩馀白雪停，水接红霞上。地轴隐坟夷，天池汇泱漭。鲛人静安流，玄牝遗清响。秀色浴层峦，虚光涵万象。川原信沃膴，景物初骀荡。览化自靡穷，适性非外奖。彼美丘园贲，眷言兴我想。恭承休明日，九轨今一家。进则绾龟玉，退则蛰龙蛇。吾道苟不亏，安用事咄嗟。山川日閒旷，土风颇清嘉。躧步陵绝岘，流目玩归霞。鸣嘤蔼以豫，阳林荑渐花。风光枝上汎，日采水中华。感物眷弥结，悟空理已遐。永言咏玄寂，聊以遣纷拿。"}