{"id":"1231052","title":"送逯都水赴海运万户","dynasty":"元","author":"宋沂","text":"都水使者日边来，黄金虎符照漕台。笑持英簜入沧海，不比徐福求蓬莱。将军昔骑青骢马，风采桓桓丹阙下。紫髯如戟半成霜，议论精神更潇洒。今年运米发东吴，三百万石皆明珠。扬旗列戟耀云汉，伐鼓鸣金转舳舻。将军尚文今尚武，何物鲸鲵敢予侮。搀抢荡灭凋瘵平，报政归来奏明主。"}