{"id":"233257","title":"社日喜晴分韵得前字","dynasty":"宋代","author":"刘学箕","text":"夜来急雨淙飞檐，脱惊红日辉潭川。梨花有情朝露重，柳带无力春风颠。傍帘新燕低拂凉，入槛戏蝶相聊翩。今晨天气亦佳尔，一春未见兹晴暄。绿阴林下笑声好，萧鼓赛社祈丰年。金穰屡丰岂不好，米贱更苦人无钱。太公九府法已弊，楮币印出私相權。所司转变无善策，低昂用否难流傅。县官那更租税急，白纸不问黄傍蠲。穷民非负实无有，里正罚责殊可怜。吾侬虽乐此日美，釂白醉倒春风前。却愁烟雨暗春晚，米价顿长民尤煎。"}