{"id":"811972","title":"病中四首","dynasty":"清","author":"孙元衡","text":"一片秋云坠海邦，昨来对镜雪痕双。寒生药铫吹残火，风至毡裘拥破窗。伏枕似逃文士会，闭门不受酒人降。此间归思知多少，梦逐惊鸿渡皖江。物态浮观物理沈，瘴山浅历瘴云深。四时气有三时夏，一日风生半日阴。海外自知坚道念，病馀不觉长禅心。大通中散无由觅，九籥应难鍊紫金。半间七尺呻吟地，拥被披裘对夕曛。侵隐墨蚊何善伺，缘空朱蚁似多闻。芳樽独负忘归子，良药全凭抱节君。莫道前轩花有径，未能著屐已离群。几日淹留似醉乡，今来小愈坐胡床。羹调玉糁桄榔软，茶煮龙团椷榄香。糕字题成教女婢，纸鸢画就走儿郎。此翁得丧无何有，炙背扶人傍短墙。"}