{"id":"239282","title":"送赵使君老父吟","dynasty":"宋代","author":"彭龟年","text":"使君朝天骑霜啼，朔风猎猎吹裳衣。钲铙聒天山谷应，旌旂弄日龙蛇飞。帮人遮留留不得，壮儿截镫小儿泣。老翁数十相扶携，喘若筒吹行转疾。且行且止相叹嗟，若怨若慕言纷拿。一翁指我门前土，向时蓁莽今桑麻。自言新年年九十，旧使姓名多记忆。从头屈指细平章，清静安宁今第一。狡胥每欲挑民争，能令衽席生五兵。我公平易与民近，智巧有尽苦难行。里中少号刀笔，曾向公庭瞯消息。归来语我使君明，胸中是非纸上律。吾农疾苦年来多，公今归去谁抚摩。留公无计可奈何，呼儿起舞吾当歌。官家神圣似尧禹，蠖濩宫深有言路。借留谁格向来书，犹有民谣能取否。或闻朝廷虚柄臣，须公经济难逡巡。延英奏对刻易下，囊封且说江南贫。"}