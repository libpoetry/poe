{"id":"1112594","title":"大雪中李提举惠玻璃泉两榼二首","dynasty":"宋","author":"张耒","text":"南山春雪冻云凝，暗火青灯急霰声。栗烈残年新庆雪，玻璃美酒旧知名。饥肠未惯犹空吼，冻脸何知辄妄赪。隐忍且须留一榼，晴明待作探梅行。峰高冻雪埋苍玉，河静黄沙咽浊流。嗟我残年为远客，烦君双榼散羁愁。屠苏禦岁将传盏，綵胜宜春欲插头。痛饮须知谋日富，无田何用庆来麰。"}