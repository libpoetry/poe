{"id":"811372","title":"次韵奉答藕华","dynasty":"清","author":"丘逢甲","text":"烈烈南风沙扑天，武陵安稳种仙田。桃花流水无今古，閒过苍鹅出地年。伴食纶扉几日开，紫垣惊见坼三台。东门黄犬华亭鹤，都入香山感事来。响遏珠尘落殿楹，瑶池春宴按歌情。不知零落云韶部，可向秦楼逐凤鸣。啄屋乌多燕子稀，黑云如墨压城围。寻常百姓无家别，不独乌衣巷已非。休向人间更赋哀，迢迢云汉待昭回。擎天各展黄人手，重捧红轮出海来。"}