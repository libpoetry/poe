{"id":"693899","title":"夜谒张许二公庙","dynasty":"明","author":"陈仁锡","text":"二十四郡录元戎，一丸孤堞障环中。曲江齐唱升平乐，府制更张鱼钥空。魂魄毅兮如可作，胆肝铁也与谁同。风狂昼掩怍投拜，整顿山河北镐丰。嗟公逝矣瞿阳空，叹息谁者无梦翁。蘋藻古城旌义烈，萧条原野响寒虫。当年熊虎驰戎马，此日仳离叹转蓬。下土茫茫谁告语，双悬神镜照民穷。"}