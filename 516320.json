{"id":"516320","title":"鹦鹉洲阻风","dynasty":"明","author":"史谨","text":"南风乍休北风起，船头浪花洒船尾。梦断瑶台雪满衾，不知身在黄芦渚。自起推篷望南北，波浪蹴天云墨色。汀鹭沙鸥四散飞，饥肠何处求鲜食。却怪扁舟两渔叟，轻忽风波重糊口。身委蛟龙悔已迟，得鱼竟不思回首。洲上人家昼掩扃，老树怒挟秋涛声。祢生之骨已化土，千载空遗鹦鹉名。"}