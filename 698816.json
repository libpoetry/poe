{"id":"698816","title":"木渎八景 灵岩岚翠","dynasty":"明","author":"徐庸","text":"行殿销沉换化城，千岩万壑翠岚生。天风不散空濛影，一路丹青画不成。澄湖浸月水天同，万顷金波五夜风。丹桂白莲秋最好，水晶宫似广寒宫。椒兰采罢馆娃倾，香径惟存旧日名。游客春来吊遗迹，野花芳草不胜情。飞梁甃石架空虚，湖水通流自具区。莫谓晚来闲眺望，正宜题柱继相如。姜潭潭上钓船归，几树垂杨带落晖。笑斫锦鳞沽酒饮，醉敲铜斗舞蓑衣。红尘不上薜萝衣，一曲清歌与世违。斜日偶从山市过，几家鸡犬莫惊飞。锦峰重叠雪交加，散尽白云见日华。策杖莫辞山路远，试穿林麓探梅花。胥浦红霞照碧流，夕阳影里衬渔舟。望来不异天孙锦，一幅鲜明晚未收。"}