{"id":"814629","title":"乙卯，奉曹怀朴司马、曹馥堂司马栗主祀敬业堂，郑明经捐金为祭品，诗以志之","dynasty":"清","author":"郑用锡","text":"我爱两曹公，千秋血食崇。有基期勿坏，吾道至今隆。俎豆修闾里，河山感雨风。瓣香谁共爇，白叟与黄童。一掬苍生泪，捐金欲报将。去思留慄主，赛社奠椒浆。古谊儒生笃，明禋吏治光。年年祠下拜，遗爱在甘棠。"}