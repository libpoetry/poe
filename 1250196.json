{"id":"1250196","title":"游钟山","dynasty":"元末明初","author":"梁寅","text":"钟山旧游经十载，佳辰今喜登临又。清明况与数友同，春浓更觉诸峰秀。绀殿觚棱隐玄雾，閟宫幡幢昏白昼。古松尚讶龙屈蟠，怪石还疑鹿逗遛。偶逐樵人茧足趋，惊逢老僧雪眉覆。郁郁天花百和香，泠泠风篁七弦奏。东崖西崖绚金碧，前林后林开锦绣。扪萝或如啼猿抱，下坂急若流星走。少年兼戒垂堂险，素心默借神灵佑。名山共阅太史书，思傍精庐卜云构。"}