{"id":"798226","title":"帝台春 送竹樵方伯入觐","dynasty":"清","author":"俞樾","text":"幢葆启戟。迢迢赴京国。驿路早梅，喜挈清娱，同寻春色。咫尺觚棱金阙近，听宫漏、鹭鹓祥集。想从容，奏对明光，香烟细裛。驰玉勒。行紫陌。返第宅。召宾客。再省识帝里，莺花过，元宵后、大好艳阳风日。应有温纶自天降，前后主恩四持节。与吴下宾萌，又重联吟席。"}