{"id":"699356","title":"曾退如太史返棹江干雨甚宿杨上舍家令门僧持卷来观夜坐有怀敬题其末","dynasty":"明","author":"袁宏道","text":"兰蕊坐销红，长吟短噫中。游天车轴雨，撼地户邮风。梦去云连峡，诗来翠扫空。习家地上酒，何事外山公。山鬼莫吹灯，羁心感少陵。话中江渺渺，卷里岫层层。岚重千畦衲，云开九节藤。联床今夜雨，空对岭南能。"}