{"id":"813894","title":"春日偕雅亭弟入都谒选留别诸同好兼示雅亭","dynasty":"清","author":"陆文杰","text":"饮罢阳关酒一卮，骊哥声起动人思。难忘李杜论文日，漫说机云入洛时。驷马桥边新折柳，百花潭上旧题诗。巴山傥践重来约，定向西窗话别离。埙篪叶奏几经年，云栈迢遥共著鞭。自昔才人多入蜀，从来豪士爱游燕。连床风雨三更梦，满路莺花二月天。余不负丞君吏隐，可能同到锦江边。"}