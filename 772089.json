{"id":"772089","title":"鸣琴曲，次朱竹垞先生「听韩七山人弹琴」原韵","dynasty":"清","author":"林占梅","text":"我性嗜鸣琴，抱琴夜共宿。琴宜近水与高楼，琴楼构在池西曲。炉香袅袅弦初更，泉水流滩漱玉声。少时变幻调重转，万壑松涛顷刻生。海上移情历欲遍，蔽鲁龟山伤不见。抑扬挥洒神自閒，手挥目送长空雁。雁断衡阳声已悲，胡笳一曲倍凄其。我有名琴含太古，断绞斑剥光陆离。落指按弦吟注撞，清钟夜递来遥巷。逸韵悠悠夜未央，幽音袅袅霜初降。跌宕中间复寂然，万籁无声月在天。渊明嗜好嵇生癖，趣味深尝十六年。盟交愿与托终始，一生长伴閒园里。晚晴抱向池前鸣，引出波中双金鲤。"}