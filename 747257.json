{"id":"747257","title":"半截松为李?岩居士作","dynasty":"清","author":"陈圭","text":"写松须纵笔，撑突见高节。兹谁老秃为，精色入砚铁。岂伊风轮过，忽施鬼斧截。虬髯半盘云，鹤盖全偃雪。屃赑元气缩，礌砢苍烟结。硕体百尺围，厚地一丈裂。猿猱枝上攫，貔虎根下抉。女萝不敢附，仙脂自可啜。独存正直操，老互风霜阅。雷雨时砰訇，鞭电欻闪掣。孤危世所忌，拥肿匠乃劣。和峤善养晦，陶潜讵藏拙。翛然三径中，腰脊肯一折。不露颠末材，斯真栋梁杰。画手蓄此意，偶向尺缣泄。静者乃得之，迎晞叹奇绝。"}