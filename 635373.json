{"id":"635373","title":"留别诸子归耕西宁作","dynasty":"明","author":"成鹫","text":"居不愿武陵溪下宅，秦人已被渔郎识。食不愿首阳山上薇，夷叔先我曾忍饥。从前辙迹不足蹈，出门四顾将焉归。太行之高，牂羊牧其巅。洞庭之深，鱼鳖潜其渊。石室宛委，外人不得入。猕猴聚族，长子孙于其间。天地之大，既方且圆，尽人授宅还授田。岂无百亩还一廛，假我暂住终馀年。馀年百岁能几许，一身七尺如秬黍。冬日严寒夏蒸暑，海水多风山多雨。尘埃逼塞坏四堵，几欲奋飞无六羽。别君去，去何所，乃在无何有之乡，广莫之野。上无尧君，下无巢许。居此之处谁与处，赠君不能君自取。君自取，来何时。君不来，长相思。罗山旁，泷水涯。山有木兮屋有榱，隰有菅兮椸有衣。顽金出矿成镃基，黄犊三岁能负犁。耕田而食得不饥，抱瓮一日灌百畦。瓜蔬自摘还自炊，万事具足如取携。我之乐矣君未知，君未知，姑妄言之妄听之。"}