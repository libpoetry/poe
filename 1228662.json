{"id":"1228662","title":"寄刘济用万户","dynasty":"元","author":"刘诜","text":"君如襄阳杜征南，轻裘缓带峨两骖。岘花江笛边吏閒，风流千载成美谈。又如荆州庾征西，上流重镇雄孤罴。旌旗不动万马嘶，秋风飒飒纸自题。世家桓桓产燕朔，山川英气横诗槊。啖牛酾酒赤羽旗，读书挥麈青油幕。去年拥麾戍潮阳，貔貅六月飞风霜。溪潭鳄去洗瘴雨，沧溟飓息凝清光。暮春归帆拂鹭屿，满城酒香咽箫鼓。客来痛饮百尺楼，楼上青山浩无数。槐阴画戟列校满，榴花猩裙小姬舞。丈夫穷达固有命，才气腾驩天所赋。呜呼向来书生百年文字间，一日乘障如狄山。"}