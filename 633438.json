{"id":"633438","title":"寿赵太守雨三","dynasty":"明","author":"释今无","text":"缑山山上鹤发翁，丹颜玉指握芙蓉。霞光掩映五色珠，八方分照无遗踪。至人出入三世境，冰环圆转看无穷。夏口松间和璞瓮，永禅师德清光共。不识银河蛰一龙，但看碧树翔双凤。文藻飞扬蜀大苏，谪仙天上事非诬。宝公自识麒麟种，孝穆当年智力孤。韶阳郡守赵使君，中州正气摩青云。琼浆润泽冰雪操，治绩不特敷清芬。前身便是吉祥士，连联百岁隔纱纹。修成仁爱笔花发，千尺松根恣茂达。濯锦池边月影圆，黄河岸里波声阔。华藏门开帝网正，琉璃塔上悬明镜。弦歌既彻九成台，霜威先起蟠桃岭。龟章力大佛印小，应身大士如飞鸟。神明披朗器高浚，秘用其权通窈窅。初揖使若花树旁，恰如按指河岳光。喻法青莲当昼静，驱风白石声琅琅。品花觅草时相过，不须清磬烦嚣堕。陆亘石头用一呼，长庆蒲团经七破。琴鹤俨然清献公，作诗我与华严同。祝君一语为君寿，自然坚固昆吾铜。"}