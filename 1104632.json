{"id":"1104632","title":"朝谒太清宫九首 太尉奉圣号册宝用《真安》。","dynasty":"宋","author":"郊庙朝会歌辞","text":"上旻降监，介祉实繁。邦家修报，妙道归尊。增名霄极，奉册灵轩。茂宣圣典，永祐黎元。图书昭锡，典礼绍成。烝民何幸，教父储灵。钦承景贶，祗奉崇名。致虔宝册，垂祐基扃。犹龙之圣，降生厉乡。教流清净，道符混茫。大君肃谒，盛仪允臧。森罗羽卫，躬荐萧芗。簪绂济济，钟石洋洋。高真至止，介福诞祥。琳宫奕奕，黼坐煌煌。玉帛成礼，飙驭延祥。鸿仪有则，景福无疆。嘉应昭协，丕犹诞扬。金奏以谐，飙游斯格。灵监章明，皇心励翼。肃奉雕俎，来升綵席。享德有孚，凝禧无斁。钦崇至道，肃谒殊庭。顺风而拜，明德惟馨。飙驭来格，尊酒斯盈。是酌是献，心通杳冥。彼涡之壤，指李之区。千乘万骑，来朝密都。躬陈芳荐，款接仙舆。饮酒受福，永耀鸿图。邈矣道祖，冥几惚恍。常德不离，至真无象。引位清穹，降祥神壤。酌醴荐诚，控飙来享。醴盏在户，金奏在庭。笾豆有践，黍稷非馨。义尽蠲洁，诚通杳冥。言旋风驷，祚我修龄。"}