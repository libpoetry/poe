{"id":"1138857","title":"洛中郑悫三伏之际率宾僚避暑于使君林取大莲叶盛酒以簪刺叶令与柄通屈茎轮囷如象鼻焉传吸之名碧筒杯故坡诗云碧碗犹作象鼻弯白酒时带莲心苦丙寅五月宜兴州赏诚以此为题为赋十一首 其六","dynasty":"宋末元初","author":"陆文圭","text":"当年避暑使君林，暇日诸贤肯过临。荷带露香须缓折，酒无风韵莫轻斟。玉簪先透玲珑玉，金注徐倾潋滟金。叶底可能甘胜蜜，却怜小苦是莲心。"}