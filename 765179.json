{"id":"765179","title":"读《史记》四十首 其一 罪地脉","dynasty":"清","author":"张晋","text":"蒙恬筑长城，连连万余里。邀功暴黔首，阿意悦天子。堑山湮谷不可罢，役夫半死长城下。三世为将，道家所忌。何况秦人实寡恩，有罪无罪胡足计。蒙毅还祷，帝载辒凉。二世既立，扶苏已亡。将军握兵三十万，秦人杀之如刲羊。吁嗟乎！蒙氏诛高高未死，怨毒于人真甚矣。恬守边，高侍侧。恬不诛，高不释，此事如何罪地脉。"}