{"id":"285783","title":"摸鱼儿·便年年、仙源依旧","dynasty":"清代","author":"李慈铭","text":"便年年、仙源依旧，天涯老尽崔护。乱红一晌风前嫁，憔悴花枝无主。难遣处，那树上、流莺分付他何去。痴情漫诉。但嫩绿阴中，雨丝缭绕，流水学人语。还记得，香雪盈盈载路。绯霞天外齐吐。伤春只有花同我，怅说斜阳迟暮。嗟我误，悔不动、啼鹃再四留春住。知花怨否。想魂化扬烟，和愁和烟，泥我画船渡。"}