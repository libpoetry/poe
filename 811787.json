{"id":"811787","title":"忆江南","dynasty":"清","author":"关锳","text":"长相忆，最忆是江南。春水落花鸥梦阔，夕阳疏柳雁天宽。斜立各回看。长相忆，正月十三时。记得去年今日事，半窗灯影两人儿。一个画乌丝。长相忆，欲写锦书迟。几个伤心眠又减，一春无病瘦难医。欲说又瞒伊。长相忆，心上数归鞍。一角荒城三点塔，半帆秋水四围山。划满碧阑干。长相忆，对影自徘徊。安镜从无台不用，行船那见水分开。不信问瑶钗。长相忆，相忆在河干。过尽归舟人不见，晚潮初落柳毵毵。何处望江南。"}