{"id":"768596","title":"喜迁莺 留别","dynasty":"清","author":"沈岸登","text":"蕉园未暑。罩一幄柳阴，软沙堤路。蓼紫过墙，葵红亚槛，潇洒只同衡宇。留客小窗话茗，商略金芽词谱。经年矣，剪清缸重听，褪花凉雨。愁去。修门外，断雁数声，残月如钩处。街鼓铜龙，分明西苑，执手翻疑南浦。谁溯野塘秋水，寻得鹭盟鸥侣。须独自，买渔舟来往，柘湖烟树。"}