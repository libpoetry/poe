{"id":"1127748","title":"梅","dynasty":"宋","author":"曾丰","text":"太清储气置南荒，非我閒生谁足当。瘦可以风饶道骨，白难为月饱神光。宁教大庾有山色，莫管长安无国香。驿使借令不相外，孤芬未必合群芳。万物无先我得春，谁言骨立相之屯。御风栩栩臞仙骨，立雪亭亭苦佛身。不放乔松为独行，犹容修竹作同人。彼矜香色自孤者，不道未离香色尘。受命于天已背时，形模骨相岁寒姿。馨香事业清风觉，枯淡生涯皓月知。檐下横窗谁领略，溪边照水自娱嬉。岭南驿使虽相爱，送入京华岂所宜。"}