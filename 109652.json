{"id":"109652","title":"念奴娇·旧游何处","dynasty":"宋代","author":"赵鼎臣","text":"旧游何处，记金汤形胜，蓬瀛佳丽。渌水芙蓉，元师与宾僚，风流济济。万柳庭边，雅歌堂上，醉倒春风里。十年一梦，觉来烟水千里。惆怅送子重游，南楼依旧不，朱阑谁倚。要识当时，惟是有明月，曾陪珠履。量减杯中，雪添头上，甚矣吾衰矣。酒徒相问，为言憔悴如此。"}