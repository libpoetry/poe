{"id":"935185","title":"仆顷在征西大幕登高望关辅乐之每冀王师拓定得卜居焉暇日记此意以示子孙","dynasty":"宋","author":"陆游","text":"八月残暑退，秋声满庭树。岂无四方志，衰病迫霜露。辽东黄头奴，稔恶天震怒。南北会当一，老我悲不遇。子孙勉西迁，俗厚吾所慕。约己收孤嫠，教子立门户。黍稌暗阡陌，鹑雉足匕箸。永为河渭民，勿惮关山路。"}