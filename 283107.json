{"id":"283107","title":"呈观槿年丈","dynasty":"现代","author":"冒效鲁","text":"国岂患才难，端贵养士气。内充外莫御，治乱罔弗济。晚清习骫骳，反掌移重器。朝政以贿成，疆吏但尸位。亲民实扰民，囊括尽能事。名节久弗彰，责死供嗤鼻。墨巢有仁心，在昔称傲吏。厌厌百僚底，挺此不臣士。改世易帜耳，莫挽横流肆。园馆聚流人，嘲讽出忧瘁。贱子忝追陪，学行惭齿类。忆我宅朔方，觇国析利害。顾尝忤上官，不用等匏系。终焉遂初服，典籍托深契。公独容我狂，骨鲠任吐弃。每持莛叩钟，镗鞳振聋聩。濡笔成此篇，昌言恕无忌。"}