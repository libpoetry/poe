{"id":"153365","title":"和张谋父游石佛山观魏太武书","dynasty":"宋代","author":"贺铸","text":"中夏昔屯否，代邦天所开。鸿图属太武，不世英雄才。南洗洛阳血，西荡长安灰。毡车十万乘，略地驱风雷。一苇济长淮，筑宫瓜步隈。东邻拜牢饩，走使为婚媒。云旗即归路，览胜此悲徊。俯挥铁马鞭，顽石同陶坏。划成四大字，屹栗阴虹摧。沦精入崖壑，怒气羞蟠回。茫茫六百年，风雨生莓苔。伟迹寖销泯，威灵安在哉。生存贵无上，零落等尘埃。君为访古游，赋诗追七哀。人生谁不尔，莫负手中杯。"}