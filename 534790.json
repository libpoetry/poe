{"id":"534790","title":"送龙良卿使淮藩十四韵","dynasty":"明","author":"尹台","text":"诏使辞天阙，仙槎渺汉津。炎风吹驿路，赤日转轺轮。藩冑尊贤礼，天王展懿亲。元仪开墄陛，恤制降丝纶。驷马中朝节，輶轩上国宾。题桥誇昔柱，聘席感前珍。树引江帆色，花迎綵服春。红颜归锦昼，白发倚门晨。晓梦占鱼笋，秋思入鲙莼。驱驰千里道，忠孝百年身。怜我迹兹滞，因君泪满巾。瞻云亭屺岵，步月感参辰。每叹朋俦隔，徒怀原隰询。若行逢桂树，愿迟晚攀人。"}