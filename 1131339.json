{"id":"1131339","title":"次韵十绝 休官","dynasty":"宋","author":"楼钥","text":"人生宁问草堂资，乞得闲身且径归。惭愧舅甥俱就隐，澹然相对两忘机。故人惟赖几行书，今日谁能更访吾。旧日热心今就冷，向来已自得揶揄。客至何妨送与迎，门前罗爵亦人情。可怜寒士犹相望，时有饥来柳絮轻。杜门却扫寖多时，间傍人门亦漫为。茶灶笔床烟浪去，自疑身是老天随。幸身未老已先闲，到处时时尽醉还。更欲相邀莲社客，共寻精舍上孱颜。老去情怀百不宜，上楼腰脚觉舒迟。适斋异禀人难及，病起精神略不衰。但使心如水在槃，坐令四体自然胖。有人来问安心法，将汝心来与汝安。佚老无如大字书，聊将遮眼度三馀。有时忠义忽相激，间遇包胥与子胥。染须欲学少年时，笑杀当年荣启期。公道世间惟此耳，年来犹幸不相欺。闻道壶中别有天，能将俄顷比千年。千年俄顷俱成梦，只任天真却晏然。"}