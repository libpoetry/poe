{"id":"1232565","title":"杜鹃行","dynasty":"元","author":"李道坦","text":"吾闻昔有蜀天子，化作冤禽名杜宇。一身流落怀故乡，万里逢人诉离苦。西来纵呼巫峡间，楚台花落青春阑。台中魂梦久寂寞，行云日暮愁空山。明朝复向潇湘发，北叫苍梧江竹裂。竹间之泪花上血，怨入东风俱不灭。天涯无穷朝暮啼，王孙草绿不须归。哀哉王孙终不归，江南江北杨花飞。"}