{"id":"1243507","title":"浙江潮","dynasty":"元末明初","author":"叶颙","text":"浙江潮从海门起，溅沬飞流几千里。老龙奋拔沧海波，六丁怒决天河水。万马奔驰人尽惊，千夫贾勇众莫禦。滔天浊浪排空来，翻江倒海山为摧。固知神物善幻善变化，不然胡为若此之壮哉。狂风澒洞响天籁，长空隐约轰春雷。冲堤激岸势雄伟，舂崖啮石声喧豗。更秦历汉递唐宋，潮生潮落来往时时回。上浮银汉荡瑶浦，汹汹危澜铺练组。江神河伯尽出游，素车白马尤雄武。海若载鸾旌，冯夷击鼍鼓。龟蛇跃，长蛟舞。人言子胥怒未消，怒气突兀干青霄。吁咽吐雾如山高，咆哮呼叱声愈嚣。震惊溟渤鸣泬寥，直吞吴楚志意骄。于戏三纲五常自古有，至今礼法千载之下，明如日月之昭昭。君实有臣而杀，奚怨号员兮忠义非儿曹。岂不知此无君之罪将焉逃。少焉风定洪涛静，似闻予言发深省。水天上下玉无瑕，月白江空银万顷。"}