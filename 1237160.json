{"id":"1237160","title":"送乐伯善赴都三首","dynasty":"元","author":"郭天锡","text":"石磴云昏笋蕨香，江城花落燕莺忙。黄金台高地形耸，白玉堂深春日长。之子显擢神所与，吾道将亨民小康。临行握手出软语，东邻夜雨淋槽床。燕赵感慨鼓侠气，江湖摇落嗟虚华。艰危历尽为忧国，事业无成非恋家。江光隐现鱼龙窟，云海苍茫鸥鹭沙。桃花水长三月暮，片帆挟雨飞天涯。篆籀堆床窥逸迹，歌诗到耳遗古音。岁华正似阮孚屐，世事真成昭氏琴。剪毛肥羊快一饱，泛驾骏骨轻千金。暄风拂帽春衫薄，小憩官墙杨柳阴。"}