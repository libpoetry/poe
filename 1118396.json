{"id":"1118396","title":"湖上今岁游人颇盛戏作四首","dynasty":"宋","author":"陆游","text":"龙船看罢日平西，柳闇花秾步步迷。射的山前朱舫小，樵风泾上紫骝嘶。画船鼓吹载凉州，不到三更枉出游。忽有歌声出霄汉，谁家开宴五云楼。翠阜青林烟叠重，朱楼画阁雨空濛。禹祠西走兰亭路，一片湖山锦绣中。台府官醅岁岁新，兰亭春胜镜湖春。三山小瓮虽堪笑，也向湖边作醉人。"}