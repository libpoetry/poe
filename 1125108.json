{"id":"1125108","title":"感兴五首次韵和李希孝","dynasty":"宋","author":"晁补之","text":"海鸟御羊角，飘然凌紫清。有背如泰山，未觉毛羽轻。盐阳亦群飞，日景为不明。空仓自苦饥，安得有此名。人生须富贵，如俟河之清。草木竞荣华，春服亦已轻。桑田自足乐，未可居高明。君子顺天道，小人眷时名。长歌遗世情，沧浪之水清。铄金在众口，折轴由群轻。君子贵同尘，安事皎皎明。傥在子所呼，牛马亦我名。不肯埽一室，顾欲天下清。少日又不羁，颇复乡党轻。长年始羞悔，耳目尚聪明。何须更市药，小女故知名。春半寒未已，今晨天气清。弹冠适新沐，搔发亦良轻。但爱百鸟乐，复怜一窗明。干世宁可期，归耕良近名。"}