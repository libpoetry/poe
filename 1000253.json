{"id":"1000253","title":"幕中偶书","dynasty":"宋","author":"强至","text":"刘侯驱车东，幕府宾客稀。凭几独萧然，真与万事违。巢燕无世情，闲堂时一归。东风忽怒号，辄来撼窗扉。搅我静中趣，聒聒无停威。尘沙亦侵人，犹喜势力微。日暮风稍息，出户聊振衣。行吟视庭木，枝空但花飞。幽思感晚春，浩歌送斜晖。翟公大书门，怨激恐已非。俗物喜去眼，杜子吾庶几。"}