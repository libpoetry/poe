{"id":"1125469","title":"满庭芳 其二","dynasty":"宋","author":"袁去华","text":"麦陇黄轻，桑畴绿暗，野桥新碧泱泱。怕春归去，莺语燕飞忙。风定闲花自落，穿幽径、拾蕊寻香。曾来处，孤云翠壁，依旧挂斜阳。客愁，知几许，唯思径醉，谁与持觞。料文君衣带，为我偷长。苦忆新晴昼永，闲相伴、刺绣明窗。何时得，西风夜雨，枕簟共新凉。马上催归，枕边唤起，谢他闲管闲愁。正难行处，云木叫钩辀。似笑天涯倦客，区区地、著甚来由。真怜我，提壶劝饮，一醉散千忧。人生，谁满百，闲中最乐，饱外何求。算苦无官况，莫要来休。住个溪山好处，随缘老、蜡屐渔舟。虽难比，东山绿野，得似个优游。"}