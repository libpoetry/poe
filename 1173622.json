{"id":"1173622","title":"水宿遣兴奉呈群公","dynasty":"唐","author":"杜甫","text":"鲁钝仍多病，逢迎远复迷。耳聋须画字，发短不胜蓖。泽国虽勤雨，炎天竟浅泥。小江还积浪，弱缆且长堤。归路非关北，行舟却向西。暮年漂泊恨，今夕乱离啼。童稚频书札，盘餐讵糁藜。我行何到此，物理直难齐。高枕翻星月，严城叠鼓鞞。风号闻虎豹，水宿伴凫鹥。异县惊虚往，同人惜解携。蹉跎长泛鹢，展转屡鸣鸡。嶷嶷瑚琏器，阴阴桃李蹊。馀波期救涸，费日苦轻赍。支策门阑邃，肩舆羽翮低。自伤甘贱役，谁悯强幽栖。巨海能无钓，浮云亦有梯。勋庸思树立，语默可端倪。赠粟囷应指，登桥柱必题。丹心老未折，时访武陵溪。"}