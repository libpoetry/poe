{"id":"713752","title":"赠王给事 其三","dynasty":"明末清初","author":"屈大均","text":"读书芝阳山，子长祠在侧。土高风淳朴，大文以为则。灏气接周秦，含弘复金德。治水临沱潜，七年蠲寝食。忧旱索鬼神，五行哀失职。奉圭祀孔虔，孳孳以稼穑。汉江与争命，蛟龙戢其翼。身为淇园楗，决口于焉塞。上帝悯精诚，胼胝为沟洫。微官免为鱼，成功告禹稷。平生河渠书，至此得尽力。"}