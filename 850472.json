{"id":"850472","title":"坤成节南宫赐宴","dynasty":"宋","author":"孔武仲","text":"盛德千龄会，坤成四海观。南琛走交趾，北赆引呼韩。紫极经躔近，文昌步武宽。横天起嵩华，照地集琅玕。美酒来天禄，珍殽赐大官。炉烟凝栋宇，冰雪袭杯槃。瞻拜戎心服，山呼士气欢。风清百尺庑，花压两梁冠。雷作闻挝鼓，猱升看戏竿。华裀舒雾霭，妙舞起波澜。乔木秋声远，高城夕照残。天街淡佳气，振鹭杳归翰。"}