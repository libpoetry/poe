{"id":"887818","title":"过许醉吟痛饮月下戏书","dynasty":"宋","author":"吴可","text":"尘埃没我马，掉鞅吟公诗。诗中有江山，不觉在京师。下马自叩门，来寻元紫芝。欲扫名利心，笑挹丘壑姿。东檐坐无毡，北风吹酒卮。蟹螯互劝酬，坠车两不辞。听公击节吟，悲壮亦自奇。看公醉山倒，了不遣客归。客归意亦好，月色到处随。诗成月下写，淡墨任倾攲。平生不知韵，兴来聊续之。词达语更正，识者未必嗤。"}