{"id":"812372","title":"腊八由东阳至金华肩舆值雪，用洛翘赠行诗韵","dynasty":"清","author":"许传霈","text":"车驰一路静无哗，司马题桥今莫誇。天为旅人添好事，雪非诗意不飞花。空林落寞栖巢鸟，茅屋依稀卖酒家。嗟我仆夫殊老马，涂迷日暮怅三叉。漫道轻车似水流，苦行苦若我吟秋。帘垂终日嘲新妇，玉种千山学卧游。憀落荒村无犬吠，弓刀小队映蝥头。閒除篷雪融成水，题句邮亭佳话留。纵横驿路息吟肩，漫说明朝雪霁天。倦整行囊衫尽湿，独醒长夜枕频迁。邻家饭熟饶情话，渔市人归数酒钱。赢得竹居今住竹，一编怅触别时筵。连朝风雪去东阳，征路争如云路长。池傍堤高迷辙迹，履艰地滑甚冰霜。重城启钥衔枚走，深夜敲门煮酒忙。同是他乡行役者，书成寄与雁鸿行。"}