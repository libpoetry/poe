{"id":"119453","title":"芜湖感旧·下帆同乌栖","dynasty":"宋代","author":"陈造","text":"下帆同乌栖，挂帆逐鸡起。但见芜湖月，耿夜清如水。江左此壮县，我昔舟屡舣。诸公各敬客，款曲岂今比。酒杯惯邀留，妓围供燕喜。流连动十日，挥扫或千纸。旧游想如昨，故交今余几。逝者泉壤隔，存者参辰似。浪凭楚些招，盍寄相思字。可能唤巫阳，且欲托双鲤。"}