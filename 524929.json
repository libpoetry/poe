{"id":"524929","title":"中秋山中夜起玩月","dynasty":"明","author":"顾璘","text":"中秋万古月，城阙玩每同。今年展奇观，对此空山中。圆魄出东岭，海气开洪濛。长风扫浮翳，清辉荡遥空。吴山翠千点，错列指顾中。澄江动虚影，下彻鼋鼍宫。天地同一色，苍茫浩无穷。顾兔露其爪，冥冥避高鸿。把酒发商歌，声激河汉东。古今一瞬息，过客犹转蓬。而我寓宇内，薨薨侣微虫。生存不自乐，溘死徒忡忡。鸡鸣且莫寝，坐迟初阳红。"}