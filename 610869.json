{"id":"610869","title":"登匡庐排律二十韵","dynasty":"明","author":"邓云霄","text":"半划青天上，平临朱鸟旁。雄吞彭蠡阔，势压楚云长。九江纷缭绕，五岳互低昂。帝座通呼吸，神功接混茫。星辰分翼轸，宫观自隋唐。天池春浸月，瀑布昼飞霜。灵草三花秀，云屏九迭张。名山天地在，隐士姓名扬。披画昔神往，扶筇今兴狂。登临穷绝顶，顾盼尽遐荒。遥酹五老峰，累举千琼觞。回头近北斗，抗手揖东皇。杏林思董奉，丹灶忆旌阳。仙驭日来游，香炉气飘扬。吹笙黄鹤下，倚剑赤龙翔。小憩远公社，因寻李白堂。白莲全草没，彩笔半苔藏。感叹千年事，行回九折肠。浮生如梯米，幻界总沧桑。愿向山灵道，相传不死方。"}