{"id":"1238619","title":"大唐钟山进士歌","dynasty":"元末明初","author":"杨维桢","text":"睛如猫，须如茅，乌靴白简鸭色袍。元是钟山老馗唐进士，感君之赐何以酬君劳。虽生不得禄，誓死为鬼豪。老馗血食岂敢饕，宫中饱食有祅耗，擘而啖之如啖螯。乌乎若人使立朝，殿前秉笏山动摇。衔花有大耗，窃笛有大祅，肯使白昼见之而不枭。尔祅尔耗，根深蒂牢。君王养之，既吝且骄。跳河蹴陇，翻天之杓。乌乎老馗胡可招，乌乎老馗胡可招。"}