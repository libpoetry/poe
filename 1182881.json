{"id":"1182881","title":"游长安诸寺联句 招国坊崇济寺 其二 奇松联二十字绝句","dynasty":"唐","author":"段成式","text":"杉松何相疏，榆柳方迥屑。无人擅谈柄，一枝不敢折。中庭苔藓深，吹馀鸣佛禽。至于摧折枝，凡草犹避阴。僻径根从露，闲房枝任侵。一株风正好，来助碧云吟。时时埽窗声，重露滴寒砌。风飐一枝遒，闲窥别生势。偃盖入楼妨，盘根侵井窄。高僧独惆怅，为与澄岚隔。"}