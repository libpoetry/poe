{"id":"575873","title":"送友自馀杭归富春","dynasty":"明","author":"孙蕡","text":"君住西湖已清楚，胡为更忆庄遵渚。归舟昨日凌天风，湖水秋风似秋雨。忆昔狂游载酒行，画船为屋花为城。银筝度曲对豪客，纨扇题诗招小琼。小琼云鬟十八许，自按红牙歌白纻。歌罢流云咽大堤，舞回落月低南浦。高阳酒徒散如云，君亦携书隐富春。侠气未全消野兴，青蓑聊复谢尘氛。富春世外真林壑，不比西湖近城郭。杨柳当门春正深，珊瑚拂袖花初落。英髦岂必老江滨，天上应须有故人。重着羊裘趋凤阙，还将高卧动星文。"}