{"id":"687196","title":"喜雨","dynasty":"明","author":"吕㦂","text":"顷从宫闱灾，四方纷沴壒。至尊减膳频，远贡罢蚶蛤。旧京亦告旱，春荄郁如㷈。群公走祠祷，而我病床榻。鬓忧日益星，心斋户常阖。孰云苍苍高，有感响斯谷。俄然发轻雷，钟山遂云合。天瓢骏影乱，乐部蛙声閤。喜来不暇卧，起整头上匼。勿药谢携扶，僦屋志苫盖。晨趍太常园，嘉蔬青紫杂。望望长千里，溟濛暗金塔。昨蒙示新篇，乾鹊噪三匝。博哉武库陈，足以启衰飒。翻思情恼人，花时犹杂遝。高轩以予从，休衙待谁拉。吟多恐费笺，屐败将重蜡。糟妻颇解事，香醪出双榼。青春滋物初，满衣霾与壒。农家大小陂，暴露及螺蛤。呜呼生理微，萌甲几焚㷈。城中亿万户，户供龙君榻。司存下令严，屠肆经旬阖。厚禄不先忧，主恩何以答。事真倚伏殷，诚乃天人合。维我太宰公，隆望本黄閤。忠义发面颜，叩神免其匼。顿回云汉伤，欢声周白盖。区区蜥蜴谣，儿童浪喧杂。如麻雨脚来，不见城南塔。嗟余蒲柳躯，两睹星霜匝。诗陈丰年象，庶足慰萧飒。因之纪公德，独未厌纷遝。公生诚岳䧏，人可强排拉。才难不其然，宵吟对残蜡。借坡喜雨文，贺公以携榼。"}