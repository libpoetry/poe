{"id":"1138855","title":"洛中郑悫三伏之际率宾僚避暑于使君林取大莲叶盛酒以簪刺叶令与柄通屈茎轮囷如象鼻焉传吸之名碧筒杯故坡诗云碧碗犹作象鼻弯白酒时带莲心苦丙寅五月宜兴州赏诚以此为题为赋十一首 其八","dynasty":"宋末元初","author":"陆文圭","text":"露盘净植水中央，好借诗人引玉觞。象鼻巧能通叶柄，马蹄更与摘莲房。吸川不觉西湖阔，漱石尤便玉井凉。醉里兴来休折遍，也留数叶覆鸳鸯。"}