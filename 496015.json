{"id":"496015","title":"水调歌头 其五 题许司徒松皋书室","dynasty":"明","author":"夏言","text":"平皋松十里，紫气接函关。覆野乱枝如盖，上有鹤巢安。落日嵩云片片，秋水洛川渺渺，林黑雨龙还。昔闻广成子，曾此炼神丹。慨经罹，秦火后，六经残。我爱两程夫子，守道乐安闲。一自神龟呈瑞，天启中原文物，奎壁夜芒寒。白发司农老，筑室占青山。"}