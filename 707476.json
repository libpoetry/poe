{"id":"707476","title":"解语花 鸳鸯梅","dynasty":"明末清初","author":"王夫之","text":"罗浮月下，豆蔻胎中，许结同心侣。渐启朱唇。含浅笑、不倩绿衣歌舞。暄风疏雨。红袖敛、芳心自吐。一双双、永不分离，何事还含醋。照影银塘低觑。向香泥玉藕，暗中增妒。彩禽欲唼。还应惜、自趁桃波飞去。绿阴深处。尽抛与、多情细数。不差池、三十六双，作宜男绣谱。"}