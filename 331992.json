{"id":"331992","title":"贺新凉·得来韵再和","dynasty":"清代","author":"曹贞吉","text":"骀荡春如醉。踏东华、软红十丈，随他赵李。前路茫茫何所似，闷海难寻边际。得新句、佳名黔寄。闻道东山堪蹑屐，须磨崖、泼墨惊时辈。频置酒，群公喜。天南地北人同悴。叹婆娑、潘郎鬓影，经霜先敝。三世金环谁认取，顾况中情难巳。彼达者、延陵季子。槐绿垂垂侵麦秀，动归心、一片明湖水。长太息，吾衰矣。"}