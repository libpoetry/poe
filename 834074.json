{"id":"834074","title":"水调歌头 赐闲湖有烟柳数株，每当蘋飙告凄，不能无蕉萃迷离之绪，斜照无语，微波可怜，话春梦而已，阑写秋痕而弥瘦，红桥翠槛，渺渺兮余怀也","dynasty":"清末民国初","author":"易顺鼎","text":"依约白门路，吹透玉箫凉。阑干卐字曾倚，秋影压波荒。忆自湘麋瘦损，谁把画桥疏柳，愁得者般黄。流水送蝉语，容易又斜阳。灵和殿，章华苑，永丰坊。而今休问张绪，休问杜秋娘。堤上香骢何处，有个卷帘人待，烟雨悄相望。界破一条绿，无梦到红墙。"}