{"id":"597687","title":"金山引为潮州郭使君寿","dynasty":"明","author":"林大春","text":"君不见金城山，千寻奕奕高莫攀，古来贤达生其间。亦有十相来游寓，至今声实留人寰。又不见潮阳守，千载悠悠名不朽，投檄烟波鳄鱼走。济溺亨屯起斯文，后学先生称北斗。徽音胜迹兹已陈，吁嗟继者真何人。汉家有道林宗侣，虎竹符分南海滨。为询有道家何处，斗牛炫赫龙光聚。洛中曾共李膺舟，汝上论文黄叔度。一朝恩荐入彤庭，昂霄耸壑何崚嶒。是时楚越多奇士，惟有二郭偏齐名。天子临轩亲赐策，制下争看金马客。文学贤良三百人，滚滚登台更通籍。诏提刑狱下建州，三山九曲擅风流。扬州再见何水部，襄阳忽借山公筹。铜鞮拍手儿童唱，山公时饮习池上。野夫乘兴款仙扉，百遍相过亦不厌。归来岁序属新春，正值崧高降岳辰。欲假长篇持献寿，云笺彩笔空逡巡。当筵请效南山诵，愿君去作明堂栋。姓字行雕紫阁麟，雄辞直吐丹山凤。"}