{"id":"519134","title":"渭城少年行","dynasty":"明","author":"朱诚泳","text":"洛下春深柳絮飞，渭城少年应忆归。马蹄偶入城南陌，相逢却是长安客。为言前日发秦台，而翁传语需君来。千门万户燕皆至，北苑南园花正开。年少寻春须及早，挥鞭疾上长安道。一路春光绝可怜，懵腾忽过斗城边。两两新妆临渭水，纷纷游骑满秦川。秦川自昔羡繁华，王孙公子争豪誇。门开朱户星初出，燕设青楼日未斜。倚醉联镳过戚里，九衢见者皆兴起。玉辔摇风马更骄，斗鸡赌得肯相饶。閒寻红粉来金市，喜听黄鹂过灞桥。桥下倡家新酒熟，解鞍就向倡家宿。美人纤手弄琵琶，酒边双脸蒸红霞。黄金掷与买今夕，少年肯负秦川花。"}