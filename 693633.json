{"id":"693633","title":"黄仪部庭翠","dynasty":"明","author":"邹元标","text":"江头系艇苦旬馀，无奈前旌望竟虚。春鸟嘤嘤春水绿，与君相见更何如。君依珠斗侍明君，我傍岩头领白云。心境纤毫原不二，年年风月自平分。懒慵高卧钓台深，白鹤飞鸣递好音。无限心情难寄语，独将长啸振空林。年来白业事如何，驹隙光阴荏苒过。莫道心斋无个事，悬崖险峻误人多。"}