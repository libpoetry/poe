{"id":"816579","title":"次韵题李介人箑即送其之西征幕","dynasty":"清","author":"曾广钧","text":"太白仙人下晴昊，诗才剑气相鲜清。能于雪夜入淮蔡，似有间道行阴平。金盏泛君忧国泪，芳春负此阅耕情。恨君未袭偷簪智，妄语奇功事不明。吴壁昼驰知曲折，楚军蓐食遂熸师。多君虎口暂而免，告我牛庄势不支。幕府即今资羽檄，陪都犹自望鸾旗。赞成魏缝功名大，女乐歌钟共有之。"}