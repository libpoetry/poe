{"id":"182809","title":"猗猗堂下竹","dynasty":"宋代","author":"孔武仲","text":"猗猗堂下竹，我来初萌芽。生意甚蹇薄，才能出泥沙。狂霖一夕作，霹雳连轰车。回首未几日，其成何速耶。修然数尺高，秀色蔚以佳。余阴过盆池，喜跃见鱼鲑。乃知地道敏，不待岁月赊。念彼远游子，联翩入京华。势利勇奔趋，被服争豪奢。外虽逐喜好，顾盼相陵夸。中乃昏智识，有损无增加。曾竹之不如，徙比草木花。经风已簸落，枯槁良可嗟。而我方涉世，浩渺无津涯。因竹亦自悟，慨歌窗日斜。"}