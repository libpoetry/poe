{"id":"820696","title":"消树江云 自度曲，忆京中诸友","dynasty":"清末近现代初","author":"王易","text":"午窗独倚南薰畅，一编悄度残昼。猛忆前番，短烛清言，明月夜深时候。恰待长相守，更魂销，别离还又。分携后，江云渭树，何时尊酒。怕重问，三载京华，檐雨篝灯，盈盈冷泪殷袖。况是如今，岛瘦郊寒，风趣也非依旧。尘梦今无有，问天涯、故人知否。空翘首、一痕落日，数行烟柳。"}