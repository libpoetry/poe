{"id":"1103360","title":"郑北山之元孙扁其楼王适庄为书北山之英四字求跋为作诗","dynasty":"宋","author":"金履祥","text":"北山之高，屹屹南州。北山之英，尔公尔侯。诞此郑公，维国之器。有伟其才，有奇其气。不屑以洁，不震以强。权不离义，锻不柔刚。戎始归疆，人喜公虑。谓戎未觉，亟固我圉。既藩既宣，左秦右川。北仇方睦，西戎独严。壮兹远猷，卓兹伟志。一时之英，而不大试。高牙大纛，虎节铜符。东将宽民，乃公所馀。相维权奸，公以才忌。濒死荒陲，非公所悸。孰是叔季，而有斯人。孰是北山，而落其英。嗟我思公，去之百岁。思莫见之，见其后裔。维公之英，育多闻孙。尚继其志，而世其声。亦有适庄，景尔家世。北山之英，表此大字。北山之英，郑公之人。仰止攸同，矧其后昆。吉甫作颂，勉尔闻孙。郑公是似，北山之英。"}