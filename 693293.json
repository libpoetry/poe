{"id":"693293","title":"忆归二首","dynasty":"明","author":"苏仲","text":"说到求闲意便狂，是非荣辱已相忘。只身牛马随人唤，万事痴愚是我当。弃世祇缘谋世拙，逃名非敢为名香。山中剩有闲风月，携幼归来两径荒。名忝甲科非易得，官登别驾不为卑。十年食禄知踰分，两考无功敢自欺。驽马祇应贪栈豆，鹪鹩敢拟到天池。薄田可了山中事，行路高低各自宜。"}