{"id":"446108","title":"永遇乐 予自中学上调高校，语文组同仁置酒饯行，正五十年前此时也","dynasty":"当代","author":"傅义","text":"枫冷江桥，雁嗷芦岸，凉气侵苧。绛帐听骊，长亭祝酒，醉不成欢聚。轮声帆影，魂摇魄动，彩笔也应愁赋。念从兹，分飞劳燕，怎忘同舟风雨。临流返视，凌云英概，都付戏波鸥鹭。陇亩分秧，郊园观橘，劳逸偕吾侣。昔时欢笑，今朝浩叹，究竟为何如许！待分柬，槐荫醵饮，一倾肺腑。"}