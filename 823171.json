{"id":"823171","title":"击梧桐 白露，鹤田韵","dynasty":"清末近现代初","author":"赵熙","text":"朝色将霞，染红未已，天际乌云深浅。渐渐梧桐树，泪痕样、泻出啼珠万点。寒随老至愁多梦怯，身世磨牛转转。白露今朝节，叹物华换了，秋边人远。摇落见江关，漂零岁晚。各各燕山吴苑。七度哀蝉曲，凉叶下，顾影银屏双掩。遥望蒹葭何处，大旗残照，但湿云翠敛。任西风霜花吹到，齐响刀剪。"}