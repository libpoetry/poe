{"id":"698076","title":"赏莲","dynasty":"明","author":"钟芳","text":"荷影池光漾碧天，误疑西子浴平川。向人欲语笑声里，出水半攲樽酒前。戏奕枯棋忘胜算，坐依丛竹序生年。频来未厌观游兴，祇惜斜晖隔暮烟。渚蒲汀柳散薰风，六月新莲学吐红。并舞霓棠相伯仲，似怀萍梗自西东。亭开四面青山应，沼别三区碧水通。抚景乘闲须尽醉，莫缘毫末叹亡弓。"}