{"id":"130684","title":"送前人之董氏馆","dynasty":"宋代","author":"陈著","text":"雪溪公子清于冰，与人心事秋月明。黄尘满目分不入，却向嵩曲寻幽盟。山之趾，水之裔，花柳之时风月夜。避喧何必武陵源，得閒便是羲皇世。俗情诩诩有伪真，道义之交无故新。我今年已八十一，君今亦是半百人。日日聚首能几日，况我残阳出入息。闻君束书将有行，万里弱水在咫尺。相望怨被浮云妨，有梦难托清风将。岂是临分语太苦，此味昔我实备尝。一杯一杯莫辞劝，此酒中间胶漆酽。记得希夷一语不，优好之所勿久恋。"}