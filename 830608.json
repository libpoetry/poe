{"id":"830608","title":"烛影摇红·九月望后独游北海，步谭篆青九日登高韵","dynasty":"清末民国初","author":"夏孙桐","text":"虚度重阳，迟来霜树红如醉。过塘寒鸭避人行，还借残芦庇。小立石阑自倚。盼晴空、全消水气。萧寥诗境，便作濠梁，悠然心会。金粉迷茫，登临怕说先朝事。谁家哀笛送秋声，摇曳苍波坠。柳外斜阳尚蔽。乍閒愁、归鸿引起。怪他张翰，诉尽西风，莼鲈长计。"}