{"id":"789254","title":"贺新郎 葺旧庐示稚子用前韵","dynasty":"清","author":"王策","text":"祖德吾能说。忆当年、归耕谷口，浇瓜刈葛。种得梅花三十本，岁岁早春香雪。封老干、斑斓藓发。花里三间参佐屋，士龙居、独傍东偏月。最窈窕，又明瑟。音容十载泉台别。竟无端、破檐霜漏，坏墙风合。手缚把茅聊葺补，作苦全凭筋骨。要世守、门枢不绝。莫到儿曹抛掷易，学人家、驴券轻书铁。南村宅，竟瓜裂。"}