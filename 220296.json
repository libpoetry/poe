{"id":"220296","title":"送程思永·恭惟文简公","dynasty":"宋代","author":"李处权","text":"恭惟文简公，雅意在人物。一时推鉴裁，似秉袁许术。莘莘材馆盛，多自东床出。昌黎宰相器，气宇吞溟渤。门阑最前席，褒借难具述。爱贤前辈事，此道今谁恤。我生独何后，叹不及湔祓。声驰翰墨场，兴尽云霞窟。古来豪杰士，可杀不可屈。涂穷暂时尔，被褐未宜忽。之子乃名裔，秀爽开风骨。尚勉激颓波，典刑庶不没。"}