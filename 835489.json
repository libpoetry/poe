{"id":"835489","title":"燕山亭 甲辰腊月十四日，萍乡换船，泛醴陵渌水，出湘入涟，一日夜至山塘庄，喜而成咏","dynasty":"清末民国初","author":"王闿运","text":"细雨催春。兰桨顺流，回避残年风雪。十五尽头，早约还期，圆梦胜于圆月。鸳瓦油衣，从前意、如今都歇。佳节。只粥嫩糕甜，酒温香热。多少离合悲欢，算年去年来，大家休说。谁是倦游，那有闲情，朝朝替人伤别。若望归舟，乱山里、片帆明灭。山缺。刚见绮窗梅发。"}