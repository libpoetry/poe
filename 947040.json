{"id":"947040","title":"庆春宫/高阳台 立春","dynasty":"宋","author":"陈德武","text":"风送深冬，雪消残腊，天时人事相催。堂北迎萱，水东问柳，阿谁报道春回。土牛装罢，候葭琯、先飞律灰。宜春宝字，是处人家，罗绮筵开。三年客里情怀。千里亲闱，一寸灵台。彩燕金钗，青丝生菜，还思纤手安排。韶光是也，可人的、如今再来。介他眉寿，但愿年年，春酒盈杯。"}