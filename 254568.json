{"id":"254568","title":"水龙吟·挽留吴瞿安夫子","dynasty":"现代","author":"徐震堮","text":"伤心海雪诗人，抱琴竟向蛮中老。干戈满眼，田园万里，王风蔓草。药裹关心，长镵托命，瘴江春渺。记南明旧事，玉箫曾谱，缄愁地，今亲到。廿载湖山吟啸。都付与秣陵凄调。画船携酒，玄亭问字，前尘如扫。虎阜埋云，蛉川涨雨，骑鲸路杳。剩哀时馀泪，大招赋罢，洒霜花稿。"}