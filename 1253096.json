{"id":"1253096","title":"琴操二首 哀海东","dynasty":"元末明初","author":"宋濂","text":"我哀东海，而思之苦。彼何人斯，猛噬如虎。我不击之，我民之忧。纵不我与，覆以我为仇。苍天虽高，冤其有极。非血之呕，曷明心赤。泱泱大风，沉沉寒泉。舍旃舍旃，我尚何言。有妷者女，颜如舜英。诋我以丑，我其何伤。眩白为黑，古亦多有。自尤不遑，敢谁之咎。黄鹄飞来，其音訚訚。我心苟安，何戚弗欣。天上地下，命也奈何。命也奈何，焉知其他。"}