{"id":"588581","title":"黄龙洞天华宫故址","dynasty":"明","author":"黄佐","text":"危石盘紫霄，幽谷吐白雨。谁为真蛟蜃，架构穷莽楚。锄云得翠磶，缅想翚飞宇。甘霖羽盖地，町疃拱礼鼠。迢遥秦阿房，天运能几许。况持清海节，么么虫沙土。黄龙诧贞符，三芝望霞举。玉马朝洛州，执挺长降侣。馁魂久销燐，俎豆忽环堵。万物一指间，独契漆园语。"}