{"id":"515220","title":"寄题少华山","dynasty":"明","author":"程敏政","text":"山房一日启云缄，此地分明隔圣凡。玄石似当天狗堕，玉峰元出鬼工劖。珠帘直下千寻瀑，翠锦齐张九叠岩。砂拂涧毛红簌簌，露垂仙掌碧巉巉。桥横羽盖留真迹，室贮丹经锁秘函。蜃气半空浮殿阁，銮声终夕度英咸。十洲暖雾薰瑶草，万壑天风响雪杉。封禅可无群后集，往来疑有百灵监。蛟龙在下今犹蛰，萝茑盘空古未芟。揽胜谁飞王令舄，凭高时见浙江帆。微生愧乏神仙骨，迩岁容抛学士衔。林下每回思却老，人间何许更忧谗。吟筇漫踏新芒屩，野服仍裁短葛衫。幽谷紫芝应最盛，便期明日荷长镵。"}