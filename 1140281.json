{"id":"1140281","title":"代寿德兴尹","dynasty":"宋末元初","author":"陈普","text":"尧蓂五叶开元正，尧云五色辉紫清。渔歌樵唱乐宽政，今日公堂弥兕觥。江南春稚寒犹峭，东风先绿银峰草。银峰百草皆何私，邀得东风来独早。宽厚不愎父母心，父母万寿儿愿深。老稚尽作斑衣舞，来听春风堂上琴。黄金台上凝虚伫，碧云为捲琴声去。要令四海皆阳春，不但银峰沐膏雨。区区祝公在此诗，寸草莫报春阳辉。秉钧暂借牛刀手，八荒开寿如尧时。"}