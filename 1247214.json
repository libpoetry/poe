{"id":"1247214","title":"题南山秋色","dynasty":"元末明初","author":"蓝仁","text":"忆昔弱冠心冥顽，趋庭侍训溪南山。綵衣朝日动春色，蕙帐秋风生夜寒。三年奔走衡湘间，候问寝食通平安。归田在念竟莫遂，陟岵引领空长叹。结庐新阡陟松柏，捧土涕泪垂汍澜。仙人怪我久不返，画图寄示青㠝岏。云霞映隐石崖紫，霜露点染枫林丹。旧时猿鹤良有待，向夕渔樵相与还。催呼童仆与老母，杖藜入谷寻柴关。躬耕力学企先志，绝顶爽气穷跻攀。"}