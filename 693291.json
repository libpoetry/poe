{"id":"693291","title":"游君山六首","dynasty":"明","author":"苏仲","text":"万顷沧茫寄一山，山中元自隔尘寰。四围古木撑云汉，一带长藤锁石关。柳毅井边青草绕，轩辕台上白云闲。老僧也解知人意，山果供茶送客还。两年官守岳州城，一点君山眼底明。游览欲乘垂老兴，偷閒争得趁秋清。猿猴有识知回避，花草随行不辨名。独有湘妃祠庙古，至今香火藉山僧。孤山连水水连天，晚泊扁舟岂偶然。老鹳著巢依古寺，野猴争果落荒田。湿云护洞添寒气，落日中流起暮烟。嗟我老怀犹未倦，明朝重拟醉飞仙。雁来时节菊花天，游走何人敢过年。案牍已消官府事，酒杯先占水云边。烟笼古木看无厌，竹护禅房可借眠。到此顿令尘想静，白云于我共悠然。苍苍云岛是天开，可恨同寅不共来。妃子有灵空谒庙，飞仙无伴独登台。烟花笑我长簪鬓，风月催人又举杯。若道智仁何敢说，强贪山水不知回。一点青山一片云，湖中烟景四时新。居无庐舍惟禅寺，人有梵僧共鸟邻。入望渺然都是水，静观真觉不沾尘。乾坤此地无游览，醉梦人间度几春。"}