{"id":"1116187","title":"维心过邵子非溪亭夜话有伤时感旧之作索余次韵","dynasty":"宋","author":"沈与求","text":"官仪全复汉，盟会竞尊周。郊野多戎垒，衣冠半客游。地偏朋旧鲜，人老岁时遒。莫厌经过数，相看又麦秋。朝廷策数马，寇盗谷量牛。世乱思奇画，身闲喜胜流。鹓鸾霄汉侣，凫雁稻粱谋。得趣皆为达，那能陆荡舟。闻道津亭集，青灯夜色浮。鹳鸣惊独鹤，鱼伏避群鹙。月澹帆归浦，风腥网挂洲。语深投匕立，此意得无忧。虏帐师频衄，民穷粟屡搜。会须夷丧乱，宁敢厌征求。黄屋中天立，彤弓几日酬。寸心终耿耿，不独为春愁。心事空牢落，身名盍罢休。得闲羞彊聒，避谤巧淹留。老矣嗟如此，谁欤问以不。傥容亲杖履，不拟向丹丘。"}