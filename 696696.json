{"id":"696696","title":"送何仲默游关中六首","dynasty":"明","author":"郑善夫","text":"跨马出蓟门，马行不旋顾。丈夫重高勋，狭径有矩步。狭径非所遵，将子恐岁暮。多财乃善贾，长袖乃善舞。巍巍西昆丘，矫首以延伫。延伫如奈何，离居生怨惜。输心风雨夕，执手衢路侧。神交无古今，长道有羽翮。晤言念弥久，去去结松柏。女萝乘飘风，眷此中乖绝。弱齿逃篇翰，中逵谢华藻。深文用情性，鞶帨日已扫。箫韶奏虞庭，凤凰出琼岛。至音动天地，和者一何寡。永言承德辉，别尔乃草草。登高望咸都，送子过易水。朔风何萧萧，黄鹄逝未已。肴函列百牢，泾渭亘千里。西当太白窟，代有隐君子。长孺用高义，壶遂且远举。古道存遗编，眷尔托经始。崦嵫下西日，翳翳风景昏。虎豹扼九关，广利那复闻。重华不可晤，圣智乃沈沦。鸱鸢日连类，鹓雏遁其群。矢言引高步，行止遵时屯。杪秋行终南，箭括高刺天。黄河从天下，列宿相勾连。何意紫极北，狼嘴张其躔。南开蚕丛山，北俯邙与廛。广野阒无人，草生郁芊芊。尘飞苦无象，谷变会有然。行哉殖元气，皇图寿万年。"}