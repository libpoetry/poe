{"id":"1111967","title":"明逸宣义披仙馆","dynasty":"宋","author":"吴颐","text":"弟兄相踵上青冥，遗迹空馀压郡城。似惜高风久零落，故开华馆面峥嵘。楼台宛转明朝日，图史纷披照短檠。疑有双凫求紫府，檐间时送步虚声。仙境清闲识者稀，几人来此学幽栖。红泉瑶草春长在，流水桃花路弗迷。丹气犹涵阶下井，遗踪难认壁间题。祇怜星石今无恙，夜夜寒光北斗齐。"}