{"id":"503303","title":"赠桃源陈处士","dynasty":"明","author":"王恭","text":"逢君沧海心，脱略当世事。疏散义熙人，风流建安气。文章只掉三寸舌，如瓶注水争淋漓。先秦遗收汲冢秘，五经发难无留疑。桃源潇洒衡门里，悠悠逸兴东流水。布袜青鞋白苧衣，角巾野服乌皮几。去年著书梅陇山，今年濯足苔溪湾。身随幽鸟栖复远，心与孤云闲复闲。有时山水穷登眺，绿萝袅袅闻猿啸。林霜涧雨不逢人，手掇松枝向谁笑。有时中酒高窗眠，飘萧素发临风前。胸中况是丘壑美，身外能无缨冕牵。君不见终南青青几芳草，行人只道长安道。昨日青云相识多，五陵衣马今如何。"}