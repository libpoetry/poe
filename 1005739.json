{"id":"1005739","title":"子瞻在惠州以十月初吉作重九和渊明己酉九月九日韵余去年以此日奔避万山今日则有间矣有野人馈菊两丛对之叹息因继韵陶苏之后","dynasty":"宋","author":"舒岳祥","text":"去年十月吉，四山戎马交。携家走万壑，惟恐草莽凋。今日复此日，回睇龙舒高。青黄杂远树，丹碧暧微霄。黄华一斗酒，慰此两足劳。念兹一釜内，触之成烂焦。我穷天所怜，杯水解郁陶。冥心听回斡，聊以永今朝。"}