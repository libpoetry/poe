{"id":"1108452","title":"挽柳斋陈公四首","dynasty":"宋","author":"刘克庄","text":"夹辅曾调鼎，分忧屡建牙。虏犹闻范老，盗亦说宗爷。公晚参黄檗，人痴望白麻。临歧却荤茹，应怕念头差。已老乌衣巷，何心虎节门。予宁无可毁，公尚有流言。客散翘材馆，樵窥独乐园。空留殿后者，头白赋招魂。昔有罴当道，今无雀可罗。慭遗公已矣，殄瘁国如何。末句拈花笑，前知曳杖歌。晚交惟赵子，曾作诔文么。受学龙图老，于今五十春。常为惊坐客，不比扫门人。荐我烦金口，酬公盍漆身。自怜双鬓秃，扶惫演恩新。"}