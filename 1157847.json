{"id":"1157847","title":"题赠郑秘书徵君石沟溪隐居","dynasty":"唐","author":"白居易","text":"郑君得自然，虚白生心胸。吸彼沆瀣精，凝为冰雪容。大君贞元初，求贤致时雍。蒲轮入翠微，迎下天台峰。赤城别松乔，黄閤交夔龙。俛仰受三命，从容辞九重。出笼鹤翩翩，归林凤雍雍。在火辨良玉，经霜识贞松。新居寄楚山，山碧溪溶溶。丹灶烧烟煴，黄精花丰茸。蕙帐夜琴澹，桂尊春酒浓。时人不到处，苔石无尘踪。我今何为者，趋世身龙钟。不向林壑访，无由朝市逢。终当解尘缨，卜筑来相从。"}