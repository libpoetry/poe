{"id":"609886","title":"赠高日观比部","dynasty":"明","author":"韩上桂","text":"高视俯中原，山川多郁结。屈指历词场，大小各区别。角触牙争势不同，大鹏振翼摇轻风。鹰鹯燕雀一时起，高者入汉低飞蓬。吾粤挺然天之侧，罗浮屹峙撑南国。灵妙不数珠犀奇，晓气尚能悬五色。开元之世有曲江，国初先生五者良。手提只轮当大队，揽挈日月回精光。济南诸子多凌厉，逸气自是无一世。独言吾国有小梁，迭主齐盟纷结袂。中秘当年号老成，篆籀草隶工较精。桢伯书生颇趫桀，亦与等辈争高名。大雅琳琅间断绝，丝管啁嘈世所悦。衣钵谁人悟正因，文章有道存蜩掇。比部高公旷世才，大义亲承法眼来。梁李欧黎都及见，夜入寒潭剖蚌胎。大历丰神建安骨，六朝粉黛凋无色。玉琬常凌冰雪虚，宝剑乍视光犹逼。嗟予生晚后数子，得公引迪差可喜。大海津涯渺莫寻，一苇正渡亦如此。此事沉吟久未陈，世人笑我真狂生。因公感激具至意，醉歌袒裼如有神。人生世路常偪侧，去住功名若瞬息。满腹愁肠可奈何，寸心万古堪镌勒。词赋风流事岂徒，凤鸟既至河出图。昔贤鞭弭今犹在，此日须公金仆姑。师武臣力不失霸，置身肯在杨马下。"}