{"id":"199708","title":"外舅卫尉持节于此作尽心堂时与亲戚会饮今","dynasty":"宋代","author":"晁公溯","text":"卫尉筑此堂，栋宇真杰立。几容五百坐，可饮三千客。府中省文书，堂上会亲戚。金杯浪翻江，铜盘光吐日。侍女发清歌，华筵美遥夕。当时倏分散，回首遂陈迹。岂知吾继来，复见少长集。虽诚慰濶绝，得无感畴昔。在昔皆其孙，乐极悲且泣。欢娱殆不减，左右或太息。谅曾事卫尉，始壮今发白。诸郎各勉旃，宗族期烜赫。"}