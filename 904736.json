{"id":"904736","title":"病中谢三山问讯","dynasty":"宋","author":"李石","text":"我昔择师友，所至多朋俦。道义自然合，如以胶漆投。一官既已得，势利寻戈矛。向者市道交，日亲成日雠。仅馀山林士，共结方外游。一语不及俗，自是无悔尤。况乃生死事，同参无异谋。何暇及汝曹，惴惴性命忧。此间地步窄，椰子包山丘。三山妙僧杰，道眼宽处求。怜我本逐客，饥冻妻孥羞。有如呼云鹤，拍拍青泥沟。傥非香火缘，讵肯相恤收。阿璋栴檀林，手挽银河流。便欲洗俗辈，欢喜解我愁。阿兴两随我，五湖盟白鸥。对师思亡友，中书烂银钩。阿鉴殊可人，出世依大侯。禅学瑄演辈，圭峰家法优。人人蹴龙象，一笑风马牛。死鼠岂凤食，徒然嚇鸺鹠。行藏汝自用，吾生去来休。"}