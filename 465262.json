{"id":"465262","title":"小梅花 贺方回此调意态横逸，音节票姚，继声学步，不能有似万一也","dynasty":"当代","author":"邵祖平","text":"射虎手。雕龙口。洞门累累丧家狗。岸头巾。走风尘。不知邓禹笑我为何人。循环更迭遵何道。春要花开春亦老。卖痴颠。不值钱。文字饥来可煮者几千。酹北斗。赵颜寿。受命于天莫须有。意幡然。兴翩然。割烹伊尹宁肯直如弦。高楼西北杞梁曲。泪洗红妆悲别促。恨韶光。念沧桑。方叔平生难解用其长。"}