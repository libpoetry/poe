{"id":"581647","title":"送襄阳太守郭廷章六载奏最还所治","dynasty":"明","author":"苏葵","text":"襄阳太守汾阳孙，早向天庭敷万言。铜章墨绶应列宿，德布闾阎如解悬。旌能拔异先卓鲁，廌绣入侍犹鹏蹇。埋轮风采不足道，直气解使朝廷尊。一麾复领专城寄，周旋百虑惟元元。千年载睹羊叔子，六载奏最逢羲轩。承宣且更烦五马，未忍百姓攀双辕。八驺前鸣会有日，酌别暂尔倾芳尊。"}