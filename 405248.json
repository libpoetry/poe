{"id":"405248","title":"蝶恋花 同前","dynasty":"近现代末当代初","author":"金启孮","text":"碧甃风铃萧寺路。贝叶莲花，在在足千古。何必暗香深处住。虔心自把檀香炷。正是陌头飘落絮。休忆当年，月下叮咛语。一刻抛残千万绪。佛灯初上黄昏雨。最恨无情天上月。不照团圞，偏照人诀别。多少衷肠和泪说。叮咛唯恐音书绝。古道茫茫愁暗结。那堪巂周，促得归思切。尺素欲封还又折。五更茅店鸡声咽。"}