{"id":"704069","title":"办事官黄汉斌从予有年兹乞归省母口占四绝以华其行","dynasty":"明","author":"韩雍","text":"黄生从我久劳勤，况是平生志不群。忽忆慈亲乞归省，楚云湘水思纷纷。青油幕下效劳多，累荐无成奈若何。迟速从来皆有命，莫教初志便蹉跎。峨冠博带远还乡，绿酒黄花寿北堂。满袖西风昼游处，石牛山色倍生光。宁亲展墓望乡庐，我又封章达帝居。昭代用人遗逸少，重来从事莫踌躇。"}