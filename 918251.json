{"id":"918251","title":"次韵竹米","dynasty":"宋","author":"汪炎昶","text":"天灾集午未，岂意非虚传。忽从坦夷中，如堕崔嵬巅。年年稻半穫，间日民一饘。性命毫毛轻，骨肉草芥捐。惟类偶遗脱，此君所安全。春花簇坠露，夏实攒荒烟。陟危虎豹怒，缒峻萝葛缠。采揉簸壳净，蒸曝舂粒坚。捉筐儿裸股，力杵妇耸肩。功与稻粱并，状如牟麦然。俚语漫纪实，敢希辑为编。"}