{"id":"691914","title":"谒严先生祠","dynasty":"明","author":"李楩","text":"雨雪归舟泛碧天，布帆轻稳客称仙。滩头人寂瞻遗躅，祠下潭空忆往年。盖代经纶传渭壑，一竿烟水绘涛笺。先生不钓千秋誉，悔着羊裘几未先。寒冬雪积白云窝，高士祠前诵短歌。止水潜鳞嬉浪远，层崖逸翮宿烟多。真人位定通辰极，客宿光然亘曲阿。出处无心君自悟，南山有鸟北张罗。恁大乾坤恋一丘，归来长啸富山秋。台悬此地凭伸足，浪蹴何人稳着裘。过客浮踪颠鹿梦，逝川变态避渔舟。起君千载垂纶手，钓取鲸鲵战血休。龙蟠蠖伏总英雄，当日严刘意见同。应自茅庐曾定策，其如坚卧不言功。徵来素友惊天象，归去扁舟驾晓风。戴笠乘车平等事，古人丘壑傲王公。话旧清宵两不猜，遐心空谷自徘徊。汉宫花草经灰劫，严氏江山只钓台。映雪晴岚邀客至，浴波水鸟瞰人来。一竿揭揭烽烟净，定策群公未易才。故人天子乍成欢，刘季当年忆拜韩。司榻漫猜星犯座，披裘早觉暑生寒。自来良猎怜烹犬，是处清沦快伐檀。月满空山酣睡足，神仙富贵不相干。高踪追诵躁心安，千仞层层一笑看。白露求人咨榻好，红尘拍面上车难。王风雉兔悲投网，孺子沧浪许濯冠。历历桐君都看到，临渊肯作羡鱼观。归计蹉跎渡浙东，苍苍葭浦溯初衷。中原旗帜真人见，空谷烟霞乐事终。欲洗流泉成小隐，懒从劫火数英雄。一竿愿向先生乞，斗酒鲈鱼访醉翁。老卧高台自夙缘，无疆风月不须钱。峰峦对出临无地，云水相依乐有天。隔浦渔歌喧晓日，窥关鹤影戏朝烟。几先一着惟君早，采石江头憾谪仙。龙斗中原争一先，鸿冥天际静求全。临流不羡鲈鱼脍，避世还寻海岛缘。云壑勒铭惭后辈，磻溪猎梦自前贤。我来台上君千古，泛泛澄潭月满川。"}