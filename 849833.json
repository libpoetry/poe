{"id":"849833","title":"辛未中元记梦梦与一僧谈世事良久问答中有凡事如此汝曹勉之之语既而造一境如仙家居厥明用梦中八字为偈末章反骚 其二","dynasty":"宋","author":"王迈","text":"蘧蘧一梦中，了了三生意。法界如许宽，此生亦特寄。谁言玉局仙，元本是法器。不解自磨砻，因人亦成事。强颜游人间，聊作逢场戏。山色溪声中，略得些滋味。"}