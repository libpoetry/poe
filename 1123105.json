{"id":"1123105","title":"和叔夏视穫三首","dynasty":"宋","author":"胡寅","text":"閒客何如乐圣时，欣闻威凤再鸣岐。且将诗笔耕尧壤，宁记书囊集汉帷。日错碎金归野菊，风欺危绿战棠梨。殷勤云将丰年问，无奈鸿蒙谢不知。莫嗤公子务农时，后稷生民亦嶷岐。稻割黄金镰似月，汗挥白雨袂连帷。愿趋座上鸡和黍，未种胸中枣与梨。此乐若嫌儿辈觉，后知何以赖先知。天赐丰年岂不时，闵公荒度效徂岐。经丘烈日能焦扇，独夜秋风已泛帷。岂愧石兄推竹弟，聊斟杜酒破张梨。过门若有樊迟问，老子于中正遍知。"}