{"id":"1047560","title":"新作小屏","dynasty":"宋","author":"沈辽","text":"少年喜读书，偃仰在方床。不知昼日劳，常爱秋夜长。炯炯户牖明，翳翳灯烛光。我乐自有趣，骅骝步康庄。道学贵深思，千古浩无方。投机践圣域，所戒怠且狂。常鄙小人儒，不能志轩昂。蹈袭已陈语，何为浪皇皇。尔来四十岁，鬓发已如霜。回首念畴昔，此意殊未忘。曲屏倚方枕，可以寄彷徉。诲言示稚子，朝夕当此强。"}