{"id":"453867","title":"小石源雅集分韵得别字","dynasty":"当代","author":"傅义","text":"蓬壶谁提来，填此衡庐缺。犹带海波痕，冲荡蛟龙窟。或云水源山，洞辟不复闭。仙桃大著花，曈曈艳朝日。乃有小孟尝，欣然来筑室。轮奂八九间，石庭亦轩豁。薯酒储满坛，嫩蕨纷怒茁。可以饷嘉宾，四座霏玉屑。清茗瀹胃肠，丝雨膏沐发。竹风徐徐生，细熨额间缬。酒酣气益振，其可徒餔啜！石鼎重烹句，雅韵随分撷。各各抒怀抱，奚必论流别。余亦厕其间，怡怡忘耄耋。"}