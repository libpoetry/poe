{"id":"269249","title":"春从天上来·次吴彦高韵","dynasty":"现代","author":"吴湖帆","text":"舞歇歌零。但暗草惊风，废院流萤。岸断沙聚，江阔潮横，云树映掩苍冥。听琵琶弦里，似泣诉、几曲心灵。莫销魂，且寻诗北郭，携妓西泠。当年翠偎玉倚，念水殿凉天，漠渡疏星。潋滟金波，参差鸿影，明月照冷空庭。恍人生如梦，凭何处、入眼帘青。甚时醒。看一蓑漠漠，千点荧荧。"}