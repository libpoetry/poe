{"id":"1129857","title":"偈二首","dynasty":"宋","author":"释崇哲","text":"妙体堂堂触处彰，快须回首便承当。今朝对众全分付，莫道侬家有覆藏。山僧有三印，更无增减剩。觌面便相呈，能转凡成圣。一印印空，日月星辰列下风。一印印泥，头头物物显真机。一印印水，捩转鱼龙头作尾。三印分明体一同，看来非赤亦非红。互换高低如不荐，青山依旧白云中。"}