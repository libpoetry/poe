{"id":"521080","title":"梦入大第若官府有冠帔如命妇者肃容出果实为礼皆大如瓜将别赠以砚其言意之委曲不能详也记之以诗","dynasty":"明","author":"顾清","text":"海霞流光五色烂，瑶花风吹香不断。曲廊转入迷近远，朱帘素壁光凌乱。青衣传言凤凰啭，云鬟十二梳未遍。金龙水寒粟生钏，银屏窈窕深不见。朱扉哑然开半扇，屋梁初日晃如练。当轩揖我使我先，神清度远不敢眄。遗我五花文玉砚，雕盘异果珠琲粲，入手光辉不能辨。鸣鞘一声来天上，回身踏破梅花帐。"}