{"id":"1088935","title":"送张定叟","dynasty":"宋","author":"张孝祥","text":"戊子岁二月，定叟如南山。行李太匆草，问君何当还。敬展南阳阡，永慕涕已潸。毕事却登揽，纾子悲悴颜。群峰最高处，眼界穷尘寰。紫盖款佛刹，黄庭扣玄关。夜榻藉云衲，晓窗闯烟鬟。野饭荐笋蕨，幽寻剪榛菅。酒贱可痛饮，诗成要重删。勿作贾胡留，闺人赋刀环。归时买竹䶉，小破行囊悭。"}