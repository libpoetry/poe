{"id":"601052","title":"行行复行行","dynasty":"明","author":"梁绘","text":"行行复行行，丈夫志四方。讵敢念离别，而遗君子伤。晨兴掩妆镜，为君理轻装。呼邻沽美酒，携手上高堂。晋卮双寿母，欲语神先怆。姑视妾如女，妾视姑如娘。奉姑勤妇事，如女依娘傍。三千主中馈，羹饭娱姑嫜。所忧在白发，畏子摧肝肠。行行复行行，驱车陟高冈。袅袅堤边柳，阴阴陌上桑。送君自此归，相思今日长。"}