{"id":"750872","title":"建宁试院送杨晋熙广文丈归杭州","dynasty":"清","author":"谭廷献","text":"北来云气纷如墨，一春灵雨春无色。雷殷空山草木仆，饥禽塌翅危巢侧。殊方客子悲余春，消息乡闾不忍闻。昆冈玉石有余望，握手相看各苦辛。贼去仓黄问家室，千里归人气萧瑟。我有高堂胡不归，口不能言但凄怵。中流失船冯一壶，赤手救火空奋呼。书生乃尔等木石，艰危到此还歭䠧。先生意气吾乡里，同客天涯异行止。风鸣万竹仙霞关，晴见双台富春水。营门笳鼓任喧阗，补被孤征路如砥。再拜乞君谂吾母，未暇闺房念妻子。去作人间丁令威，人民城郭是耶非。魂梦相随度岭去，杜宇声中泪满衣。"}