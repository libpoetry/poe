{"id":"765072","title":"月华清 题陈其年填词图","dynasty":"清","author":"徐釚","text":"翠螺调墨，蕉叶迎凉，细写乌丝蚕茧。都道我，一生贪看，桃腮腻脸。怪髯奴、也撚霜毫，凝盼着、真真低唤。应恋。听偷声减字，霓裳重按。玉宇琼楼非远。羡徵车似水，子初荐。敕使填词，早遣宫娥传遍。猛惊醒、残月晓风，重回首、酒旗歌扇。休怨。拚青衫已老，紫罗今换。"}