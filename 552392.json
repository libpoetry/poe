{"id":"552392","title":"题四十三代天师无为仙人耆山庵三十韵","dynasty":"明","author":"宋讷","text":"先天涵太始，斯道本希夷。坱圠玄机露，絪缊大化滋。至人观徼妙，内境混冲熙。仙谱乘灵胤，名山表寿耆。云仍四十祀，道德五千辞。龙虎蟠丹鼎，蛟螭拥翠旗。卜居占胜地，环卫宿柔祇。员峤云中见，蓬莱海上移。阴崖悬北斗，阳境焕南离。翼翼清都近，重重翠雾披。天光生泰定，渊默契无为。雷雨昭灵贶，烟霞閟隐思。步虚风引佩，御气月乘辎。石室流琼液，玄田长玉芝。丹砂访勾漏，瓜枣致安期。画罨溪山胜，壶天日月迟。松花春酿酒，桐叶夜题诗。卿相门前辙，仙人石上棋。高风清可挹，逸驾邈难追。德泽征来裔，神功翊盛时。振振麟在薮，嘒嘒凤鸣岐。治世祯祥协，安居福履绥。宠章频贲饰，灵物久呵撝。朝觐观周典，衣冠仰汉仪。班行联鹭羽，光彩动芝眉。倾盖频相语，通家夙所推。青冥归鹤骑，紫气湿龙池。佳菊留霜艳，幽兰擢露蕤。尻轮惭莫御，羽馆阒难知。望望明河隔，江梅发旧枝。"}