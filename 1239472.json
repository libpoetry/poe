{"id":"1239472","title":"高房山寒江孤岛图","dynasty":"元末明初","author":"王行","text":"千山万山重复重，烟岚草树深莫穷。高堂大轴示宽广，要以笔力誇奇雄。青红苍翠满缣素，缺处残碧分遥峰。虽云眼底供一快，未见阔远开心胸。历观画史每如是，意谓此法由来同。昨尝凌秋㴑扬子，一舸缥缈乘长风。洪波舂天渺无际，出没但有孤轮红。中泠盘陀瞬息过，回首浮玉云涛中。乃知山水有佳处，到此始觉飞埃空。当时海岳应饱见，落墨便自超凡庸。不将层叠竞工巧，遂使气象齐鸿濛。平生爱画惟爱此，苦恨妙法无能攻。九州之表有人物，意匠彷佛宗南宫。莫言未入米家奥，百年犹数房山翁。兹图咫尺便千里，生绡数幅徒为功。亦知盘礴意有在，正欲逐米追高踪。爱之歌咏乃常理，好事况有天随宗。同观何人江海客，气似贯月书艎虹。文辞澜翻沛难禦，奔走风雨驱丰隆。古称珠玉在我侧，濡翰自愧言非工。黄尘城郭久见困，何地閒静能相容。诗成忽复三叹息，矫首长望青冥鸿。"}