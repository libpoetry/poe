{"id":"322377","title":"齐天乐·消寒分咏得煮雪","dynasty":"清代","author":"张玉珍","text":"一天寒意云边重，霏霏六花飘到。细压梅梢，匀铺草脚，片霎装成瑶岛。随风飞绕。正唤起陶家，幽情多少。待浣冰心，几回频带落英扫。红炉围坐小院，看铜铛满贮，珠露般皎。点入龙团，煎过蟹眼，沸处松声并闹。倾瓯味好。胜仙液琼浆，渴消应早。莫管豪门，暗中偷欢笑。"}