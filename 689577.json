{"id":"689577","title":"题画屏次国贤韵","dynasty":"明","author":"吴俨","text":"少年诵诗书，心恒慕伊周。蹉跎成老大，白发上我头。作羹不为梅，济川不为舟。金马石渠间，强陪英俊游。去年归故山，幸得两月留。坐石听啼鸟，持杯发清讴。岂敢肆雄辩，万物移春愁。自从到京国，仍怀杞人忧。故山不能见，画中容可求。长桥跨蛟溪，青山绕四周。闻君年少时，扁舟泊溪头。临深戒在心，坐卧不出舟。于今二十年，乃复思追游。追游不可得，官职相牵留。溪上采莲曲，山中采芝讴。采芝贵及春，采莲贵及秋。秋无蛟龙害，春无虎豹忧。二者不可兼，问君欲何求。"}