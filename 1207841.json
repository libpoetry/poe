{"id":"1207841","title":"四月八日访闽粤王无诸古城遂至莲花峰下僧寺寺乃唐王审知祠","dynasty":"元","author":"范梈","text":"维夏气清晏，原薮树茏葱。上弦适休暇，游咏紫烟中。石涧演新流，山苗含惠风。肥苧肤隐白，崇榴叶张红。抚节警代谢，未归忧心忡。承官鲜政术，但觉禄养丰。句稽困日月，始得如游骢。观省职何补，庶望裨至公。遗丘隐莎草，废刹在空濛。而况尘境事，斯理固有终。"}