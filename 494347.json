{"id":"494347","title":"寄题心期院诗","dynasty":"明","author":"湛若水","text":"心期在何处，十载念存存。不住五溪流，超然无相前。无相夫何如，有物为之先。举手见九华，回头看逝川。梦中此何景，与我同自然。前朝谁地主，高人王季文。昔为讲席地，今化梵林禅。天道有往复，邪正互相沿。闻虞并骢马，指顾来开山。徘徊两书院，仍结心期缘。黄堂有贤主，吴江诸席珍。双峰子柯子，同洗金沙泉。一洗心体真，再洗天地新。何以天地新，熙穆如初春。作诗矢心期，他时看浴云。"}