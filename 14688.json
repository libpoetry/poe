{"id":"14688","title":"跂乌词","dynasty":"唐代","author":"柳宗元","text":"城上日出群乌飞，鸦鸦争赴朝阳枝。刷毛伸翼和且乐，尔独落魄今何为。无乃慕高近白日，三足妒尔令尔疾。无乃饥啼走道旁，贪鲜攫肉人所伤。翘肖独足下丛薄，口衔低枝始能跃。还顾泥涂备蝼蚁，仰看栋梁防燕雀。左右六翮利如刀，踊身失势不得高。支离无趾犹自免，努力低飞逃后患。"}