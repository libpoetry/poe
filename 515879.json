{"id":"515879","title":"视茭陂","dynasty":"明","author":"周瑛","text":"周官叙沟洫，汉史志河渠。民命苟所关，故典曾备书。郁郁巴罗山，汇流向东趋。揵木阏回澜，灌此桑麻区。开建岁已久，版锸日以疏。坐令千金资，白日弃道隅。嗟予理敝郡，万事费爬梳。虽云簿书繁，安敢轻犁锄。父老孙孟献，切切以告予。有志事兴复，为力苦不纾。春初农务兴，薄言驾吾车。风雨入前村，道路何崎岖。上山履巉岩，下水涉沮洳。夤缘寻故址，飘动无嬴馀。逸道以使民，谅民无怨吁。万锸当云集，黍稷歌与与。"}