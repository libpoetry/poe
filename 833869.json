{"id":"833869","title":"琵琶仙 将踏雪白门，用白石吴兴词韵写意","dynasty":"清末民国初","author":"易顺鼎","text":"家在何村，问飞到、可是江南黄叶。溪路双桨敲冰，烟丝舞愁绝。兴废事、梅花不管，那知有六朝啼鴂。废苑红绡，柔淮绿减，商女能说。待收拾、毡笠狨鞍，要游过、明年放灯节。压遍紫骢蹄印，认桥通皂荚。何处觅、歌楼十里，拥玉人、坐看春雪。误道风柳吹香，酒徒将别。"}