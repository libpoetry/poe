{"id":"1070307","title":"和蔡待制放蝉一首","dynasty":"宋","author":"程俱","text":"放歌北亭渔，千古有生气。当时及物心，岂在坳堂内。如公有远度，寄此枝上嘒。定知肤寸云，四海不难至。应怜风露腹，不受尘土蔽。宁嫌壤中丸，聊复一引臂。初如飞鸟扬，下逐游鳞戏。终然跐清波，振翼出荷芰。斯须曳馀响，决起望阴邃。临风赠良规，毋以利昏智。禽鱼逐甘香，鼎俎芼姜桂。请观垂天鹏，纤缴安可冀。"}