{"id":"692550","title":"赐游东苑诗九章 斋宫","dynasty":"明","author":"杨士奇","text":"严严斋居，清庙之侧。高明澄肃，靡雕靡饰。帝时恭默，对越秉诚。有赫鉴观，锡祚万龄。翼翼圆亭，法象上玄。至朴不斲，适于自然。帝时端居，游思太极。茅茨土阶，允配尧德。凿方甃池，制仪坤舆。㵾乎湛渊，浑涵太虚。有丛其植，有群其潜。文王灵沼，圣人同心。湜湜澄渠，天汉其宗。凝如碧玉，衍如翠虹。发循宸居，流润下土。惟帝德施，周于天下。苍乎凌波，如戴神鳌。节乎峻严，如瞻崧高。上出氿泉，亦时出云。惟帝乐之，允契圣仁。天一所生，而出异源。或喷于龙，或跃在山。智巧之妙，浑然天成。周流畅达，允怡圣情。群植斯蕃，盎乎凝春。中和之推，时育之仁。惟帝之仁，始内及外。保合太和，爰暨四海。喁喁洋洋，以游以泳。洪纤异群，咸适厥性。爰适得所，莫敢以罟。矧帝之氓，而敢以侮。清云布阴，翠虬萦条。宛宛双绶，交系于匏。至和融□，毓奇斯植。表瑞灵苑，式昭帝德。"}