{"id":"626206","title":"辛酉岁","dynasty":"明","author":"黎景义","text":"纪元逢作噩，太岁在重光。今昔时多变，悲愉事靡常。六龙新御极，五马旧流芳。祖武昭来远，孙谋翼后长。顾兹三凤侣，于彼二难方。弱妹娱斑綵，严君惬菽浆。过庭非异鲤，同被曷惭姜。性分生何损，天彝乐未央。菲躬伊可庆，微命大堪伤。慈父强捐馆，孤儿幼绝肠。靡瞻情莫及，罔极德难忘。所赖熊丸苦，能教豹彩彰。割丝成孟子，画荻造欧阳。铅椠驰千古，埙篪和一堂。帷灯韬雪色，匣剑逼星芒。理义趋蒙峄，词华揖汉唐。裘箕为自善，构穫肯谁妨。涕息言希谊，澄清志迈滂。壮行虽有待，尚友正无疆。十载倏踰八，孜孜敢怠遑。"}