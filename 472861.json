{"id":"472861","title":"孙禹锡溪上双藤歌（溪在虞山之北，名曰藤溪）","dynasty":"明","author":"沈明臣","text":"溪上古藤如许大，不但一株且两个。苍皮万尺病蛟缠，白骨千寻老龙蜕。正值新春未作花，斜盘乱结蔓如瓜。牵黄袅绿蚓不解，走隙穿虚蛇入窠。圈环纽玦无不有，徽索缠绵纷左右。低从九地饮黄泉，高入五云吸天酒。根强五石瓮盘泥，枝联千手佛攀梯。雾蓊碧油幢盖密，风开翠幌洞门低。仙人宛矣乘风御，公子遥张青锦驻。花繁叶簇鳞鬣狞，风雨初来欲飞去。奇柯忽引上青天，彩绳牢绾堪秋千。夕阳静照百戏舞，紫丝步障流春烟。丹霜夜染枫林下，赤虬巧向秋空挂。我欲据此弹箜篌，人不敢窥山鬼怕。最爱水边连理树，夜深曾有仙姬遇。桃花不见武陵津，昔日相逢竟何处。"}