{"id":"502625","title":"题高漫士为王明府绘吴航胜览","dynasty":"明","author":"王恭","text":"无诸故国新宁县，西控雄藩古侯甸。文物遥通汉职方，河山旧入秦封建。霸气荣光几百秋，卉衣椎髻变中州。清朝礼乐弥寰宇，比屋弦歌见鲁邹。六平远树烟中出，百里清晖趣非一。一片沧波海屿秋，千门霁色扶桑日。沧波东逝日悠悠，忆昔英雄驻采舟。御国归龙何处在，太常云去至今愁。伸蒙岩头桂香晚，中丞石上苔花满。陈迹空馀野鸟飞，英声不逐浮云散。我侯远抱连城璧，僚佐相辉应籍籍。近郭行春露冕时，古台下马弹琴夕。风流墨客龙门士，挥霍霜毫寄深意。都将胜槩纪方舆，更喜贤侯重民事。"}