{"id":"1116252","title":"答林夫五颂次元韵","dynasty":"宋","author":"沈辽","text":"无心难与有心期，欲说无心已自痴。会得金刚本来性，此人与我合先知。白发生来何可惊，不求杂食岂须耕。山间一榻无馀事，但看山花枯复荣。海水浩荡烟苍茫，我欲求渡无舟航。东西路迷何苦渡，楞伽山下秋风凉。世间明闇一毫端，为底忙时不肯闲。水盛草深牛不动，始知缘业有多般。阿弥陀佛一炉香，欲道知时已是狂。若得医师除我病，何烦筋力更求方。"}