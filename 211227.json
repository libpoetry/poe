{"id":"211227","title":"送声父·罗浮主人袁公发","dynasty":"宋代","author":"郑侠","text":"罗浮主人袁公发，伟才逸气千人杰。二子轩昂有父风，妙年趣向天然别。邑之子弟亦好儒，远来迎子求师模。子非往教求即应，龟筮有决前光孚。春风正好偕行乐，子如健翮摩天鹗。秋闱从此卜亨途，回谢卑污翥寥廓。为我殷勤问袁君，夺人所好非前闻。"}