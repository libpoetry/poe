{"id":"560440","title":"题郑文康女弟贞烈事","dynasty":"明","author":"徐庸","text":"郑女名庆宜君字，生长儒门禀清气。首笄既簪择所归，嫁得良人姓彭氏。调和琴瑟逾岁年，良人抱疾俄沉绵。始期百岁为伉俪，岂料一朝成弃捐。哀号六日声不息，魄散魂消痛尤剧。誓于人世不复生，怀内孤儿竟抛掷。金塘水碧涵清秋，明珠入渊非暗投。零落芙蓉抱香死，凤凰惊散鸳鸯愁。此身虽死犹不死，贞烈他年照青史。高名奚独杞良妻，清风又见巴陵女。"}