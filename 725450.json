{"id":"725450","title":"三日侍安成王曲水宴诗","dynasty":"南北朝","author":"刘孝绰","text":"汇泽良孔殷，分区屏中县。蹑跨兼流采，襟喉迩封甸。吾王奄丰毕，析圭承羽传。不资鲁俗移，何待齐风变。东山富游士，北土无遗彦。一言白璧轻，片善黄金贱。馀辰属上巳，清祓追前谚。持此阳濑游，复展城隅宴。芳洲亘千里，远近风光扇。方欢厚德重，谁言簿游倦。"}