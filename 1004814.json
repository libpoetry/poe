{"id":"1004814","title":"水龙吟 寿吴尉七月初一","dynasty":"宋","author":"程霁岩","text":"夏秋晦朔之间，伊谁为作交承主。颙昂仙伯，挺生此日，宾凉饯暑。绛县老人，问将甲子，恰今岁数。举香山晏会，才先一载，愚深幸、获叨预。何以寿君初度。愿朱颜、年年如许。棘栖鸾凤，瑞浮鸂鶒，争如燕处。双桂渐香，灵椿好在，福全九五。向画堂深处，不妨重按，旧时歌舞。"}