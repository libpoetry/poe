{"id":"692859","title":"看花联句 其二","dynasty":"明","author":"杨爵","text":"与君斯邂逅，一叶报新秋。名姓谁知道，心情见尔俦。盍簪如有像，丽泽复何求。珍重朋来义，相期到白头。每过花前动我思，雨余复见长新枝。乾坤生意原无尽，物理乘机默与移。向日一心终自赤，盈园诸品独无缁。耐寒松柏千年秀，与尔同当天下奇。粉墙斜倚似含思，真蕊倾阳正满枝。雨露时从天上降，根荄曾向圃中移。无边心事终怀赤，满眼风尘不受缁。雅态自堪供玩赏，何须解语始为奇。谁云仁远未之思，物迩还怜一两枝。开落随时皆自得，晦明向日更难移。虽无脂粉容常艳，便出淤泥色不缁。一种天香元自异，姚黄魏紫未为奇。"}