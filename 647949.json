{"id":"647949","title":"颜谷辞","dynasty":"明","author":"杨士奇","text":"山青青兮郁盘，又英英兮白云。蔼嘉树兮颜谷，流泸水兮澄源。源左右兮上有原田，鱼潜泳游兮禾麻秀蕃。谷中之人兮连居接门，一姓盛大兮伯叔弟昆。不斲为饰兮朴之惇，夕还诵弦兮画行耨耘。嗟嗟夫子兮超哉拔伦，金玉为质兮组绣文。握廉秉节兮服义仁，袆椒茝兮有馥其身。逍摇徜徉兮以秋以春，胡不永世兮溘飘尘。嗟嗟夫子兮身去名存，怀不可见兮空可闻。世纷纷兮华薄群，安得硕人兮永亲。空望颜谷兮涕泗沾巾。"}