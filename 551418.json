{"id":"551418","title":"登玉皇阁","dynasty":"明","author":"徐熥","text":"杰阁开灵境，瑶坛接太空。层甍青嶂里，飞槛白云中。海上蓬莱岛，人间太乙宫。六鳌峰逶逦，五虎势巃嵷。渐与尘寰隔，还于帝座通。天都低日月，地轴隘华嵩。远眺龙台古，回看雉堞雄。阶生瑶草绿，炉伏大丹红。妙诀传金母，高幡捧玉童。骖鸾逢子晋，骑鹿揖韩终。自识玄关妙，因知道教崇。九仙遗迹在，何必访崆峒。"}