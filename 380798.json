{"id":"380798","title":"庆春宫·同羁夜集秋晚叙意","dynasty":"现代","author":"郑文焯","text":"霜月流阶，芜烟衔苑，戍笳愁度严城。残雁关山，寒蛩庭户，断肠今夜同听。绕阑危步，万叶战风涛自惊。悲秋身世，翻羡垂杨，犹解先零。行歌去国心情，宝剑凄凉，泪烛纵横。临老中原，惊尘满目，朔风都作边声。梦沈云海，奈寂寞鱼龙未醒。伤心词客，如此江南，哀断无名。"}