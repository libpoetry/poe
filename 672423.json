{"id":"672423","title":"阊门谣","dynasty":"明","author":"王弼","text":"苏州繁华天下闻，苏州繁华数阊门。门外狭斜不容毂，人声杂沓洪涛翻。大店小店如列栅，南货北货山委积。黄金论斛钱论车，到此消磨水沉石。文罗绣鞋成落机，烂如春云映日飞。岁供上用苦不足，连箱去作豪家衣。小瓶装酒满瓶腹，软蒲作包细绳束。千船万船走湖海，京师不饮葡萄绿。红楼百尺翠柳遮，中有绝艳如桃花。琵琶箜篌䀨天响，郎醉不知西日斜。高樯巨舸衔尾泊，贵客豪商往来错。水夫收帆槌大鼓，霹雳连声飞火炮。鸳针刺枕绣丝联，龙须编席青锦缘。帨柔叠素瑩欺雪，漆老远光轻抹烟。赤毫縳笔利戈戟，茧纸铺花呈五色。合欢帐带双鸾鶱，官样髻鬟云一尺。百需琐碎何所无，十万缠腰到处娱。夜阑酒醒人已散，隔浦还歌山鹧鸪。"}