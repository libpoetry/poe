{"id":"1108701","title":"喜仲晦除江西宪二首","dynasty":"宋","author":"刘克庄","text":"江卿二臬除书下，不与寻常遣使同。玉佩懒随小儿走，绣衣聊展丈夫雄。剑刀俗革田秋熟，贯索芒收圄夜空。想伴清言惟小谢，有诗毋惜寄衰翁。厌闻桑孔工掊克，少见龚黄出拊循。官吏但知行白简，壮丁多去入红巾。昔阳和少千村瘴，今福星来一路春。闻说崆峒方麦熟，幕中有作凯歌人。"}