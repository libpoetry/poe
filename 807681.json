{"id":"807681","title":"归朝欢  寿马殿闻太史五十","dynasty":"清","author":"陈维崧","text":"几载日华东畔住。吟尽上林卢橘树。暂因休沐卧家园，舍傍别筑莺花圃。晓峰晴可数。竛竮小髻添娇嫭。羡风光，鲚鱼吹雪，紫燕画梁乳。水榭潭香生一缕。閒课雏童煎日铸。定瓷翠滑最怜渠，南华且了朝来注。扫花蓬岛侣。群骖鸾鹤阶前舞。愿年年，朱颜绿发，双向镜中驻。"}