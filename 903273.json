{"id":"903273","title":"冒雨往玉照堂观梅戏成长篇","dynasty":"宋","author":"张镃","text":"幽人占断烟波景，不但春风翠红整。绕堂交互玉崚嶒，月中日下光迷影。连年勾引客来看，传得梅声满世间。西湖处士英爽在，大叫称屈挝天关。拜言臣生太清苦，孤山昏晓搜寒句。水边篱畔识疏斜，若说栽梅臣实祖。五湖散人张志和，读霓不中原夫科。门前水擅南湖号，也种梅花数百窠。贪吟岂悟无閒字，置之度外犹馀事。掩臣梅誉最难堪，荐菊泉荒空庙祀。帝曰往哉女雨师，张园梅开正及时。风标雾锁两旬日，今岁且使游行稀。从来奇观偏宜罕，何妨别具看花眼。不须缘木及守株，时来一釂玻瓈盏。晴多每厌蜂蝶狂，妖浓不类南枝香。未如就作水仙戏，水精缨佩鲛绡裳。素鳞宫阙龙牙床，瑶麟琪凤森骞翔。洗湔尘坌凝冰霜，是名清净富贵乡。举瓢无庸酌天浆，芳槽压酒银淋浪。桃花流水名渐彰，一醉百榼嗤斗量。和靖此乐恐未尝，大痴小黠声利场。得失分定休自忙，诗成鲤鱼为传将。一阅嗔妒俱巳忘，却须信我计颇长。"}