{"id":"1128307","title":"春日即事五首","dynasty":"宋","author":"舒邦佐","text":"正昼东风自展扉，双双燕子望巢飞。杨花却是元无定，吹落南邻不肯归。架上酴醾万玉浮，当年攀折为迟留。而今老病空相对，花不羞人人自羞。桃杏酣酣著意红，当时只要嫁东风。而今却被东风误，一片西飞一片东。鸣鸠乳燕寂无声，蜜熟花蜂亦懒营。睡起卷帘春已晚，竹篱穿笋两三茎。谷雨催秧蚕再眠，采桑女伴罢鞦韆。前村亦少游人到，牛歇浓阴人饷田。"}