{"id":"1238418","title":"江南怀古","dynasty":"元末明初","author":"叶颙","text":"仗剑出西游，来游帝王州。登高望故国，感慨弹箜篌。长歌四五发，云物惨不收。歌声忽悲壮，江汉不敢流。峨峨天目山，王气今已收。英主从北来，长驱势莫留。浮云捲旌旗，天兵动戈矛。国破佳人死，时危志士忧。遂令歌舞地，夜雨鸣松楸。野殿莓苔古，荒城鸟鼠秋。茫茫古帝魂，千古不可求。神飞故宫远，月出西陵幽。凄凉白云乡，寂寞芳草洲。我欲吊古迹，落日寒飕飕。无言一尊酒，悲风起闲愁。"}