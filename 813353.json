{"id":"813353","title":"以菊花饷恽薇孙学士诗来用渊明自拟作此答之","dynasty":"清","author":"李希圣","text":"喑吒风生戏马台，坐中诗笔斗清裁。王宏谢晦皆开府，独向东篱采菊回。尚忆先朝宰辅恩，图中山海写烦冤。荆卿匕首刑天戚，自割残英当夕飧。菊花无地寄遗芳，局促江山气不强。我见寄奴应北面，三擒天子到咸阳。南渡词人较短长，渊明竟与孔明方。无人更似刘玄德，不遣黄花换蜀桑。龙拿虎掷自匆匆，花落花开甲子中。试起当年狂阮籍，醉中相对论英雄。不为饥驱始叩门，时时觅路向桃源。韩亡秦帝皆閒事，忠义区区未要论。北伐经年走传车，刘生批答苦纷挐。閒情赋罢无馀事，来倚西风看菊花。葵麦摇春有底忙，牡丹谢后菊花黄。祗消几度东轩醉，已见齐台起建康。满地黄金句未讹，庾公尘起污人多。庸才坐笑桓灵宝，儒雅风流奈汝何。敛手推枰自不妨，成名竖子漫倡狂。延龄小试中山酒，大胜卢循续命汤。桑孔经纶计已差，算缗沽酒榷盐茶。武陵东接柴桑路，税到桃花与菊花。典午功名事事新，隐囊拄笏席凝尘。诸公对酒看花日，伐荻登洲已有人。半壁膻腥事已休，眼中沧海更横流。相从惠远庐山日，谁识攒眉万国愁。家国兴亡等一时，长沙勋德使人思。黄尘碧海须臾事，始觉羲皇是义熙。易水萧萧白日寒，单车西去报燕丹。诗人未必真平淡，寄语钟嵘仔细看。身世沈沦到永初，沙中力士计应疏。子房扰扰成何事，空读圯桥一卷书。破贼书来墨未乾，风流宰相等閒看。儿曹枣栗从他觅，一局残棋著手难。江左人才略等夷，前王后谢强支持。平生不解吟梁父，料理扁舟觅范蠡。荆州已失国西门，北府兵来鼓角翻。陵墓不移钟簴在，有人流涕望中原。九锡潘文已近裁，山阳下殿诏书哀。孤臣箧有曹瞒传，永夜残灯掩泪开。"}