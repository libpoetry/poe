{"id":"784239","title":"捕鱼","dynasty":"清","author":"李锴","text":"江潭之水琉璃碧，折苇残萧寒摵摵。縠波细叠峡风回，沙雨低飞渚烟积。横江截网网目张，大船小船环鸣榔。哀壑空响传丁当，冯夷罔象皆遁藏。呀嚇鰋鲤丽鱮鲂，轻鯈纤鲋难数量。红腴青颅纷杂沓，尖头舴艋苦迫狭。一岁生理一日尽，归路渔歌笑相答。前汀新月一钩起，重悲泼刺鱼跳子。"}