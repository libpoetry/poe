{"id":"1127992","title":"再游凤凰山寺","dynasty":"宋","author":"程公许","text":"人生出处岂前谋，岁一星周再此游。世故鼎来忧似海，壮心空在鬓先秋。戎车拥路抽身去，僧钵分香劝我留。扰扰战争何日定，从前变灭几浮沤。西康州隔暮云边，风去不来今几年。神眷此山良有以，客行何恨独潸然。瑞图那复来阿阁，王泽何当复下泉。定慧光中祈印證，等慈心与佛齐肩。"}