{"id":"1047794","title":"奉送安行弟赴博罗守","dynasty":"宋","author":"沈辽","text":"博罗四十雪上须，前年将兵出高奴。直取金汤癿名帐，卷旗夜过乌波涂。黠羌仓惶不暇战，即时破荡禽作俘。橐驰牛马以万计，白米青盐归我储。朝廷下令趣军赏，丹砂书檄黄金书。博罗解甲入帅府，归功老成为后图。汉兵百万若虓虎，弓剑劲利无全胡。不知黠羌欲送死，夭乐给事先六躯。群帅无功坐待命，天子神圣贷不诛。博罗奋髯笑呼卢，黄绶却参朝士裾。踰年都城困尘土，乞得一麾南海隅。江外山川旧游好，击鼓鸣笳联舳舻。秋风翻浪白如雪，美酒满船谁要酤。齐山老翁谢世故，不知门外贤与愚。相见欣然拂棋局，不妨游戏为欢娱。灊山金丹久已就，仙夫道友来相呼。博罗俯首窃自笑，薄命若尔何为乎。图形不止凌烟阁，迅步扶我青云衢。岂如小邦苟廪禄，画诺足以嬉朝晡。嗣宗已卜匡山宅，双林工簏青溪鱼。子归当在十载外，老境共寄江南墟。"}