{"id":"782632","title":"宝剑行","dynasty":"清","author":"戴亨","text":"洪钧陶铸昆吾冈，木厉遁辟山精藏。腾雷滚电揉阴阳，天神惊愕来趋跄。海岳为锷日为光，星辰的烁森锋芒。莫邪焚身干将亡，精魂幻结双龙翔。大江水阔磐石厚，淬砺寒光贯牛斗。团金镂玉献明王，旷代奇功垂不朽。割下银河天上水，大沛苍生无冻馁。割去太虚云与霞，天容日月增光华。割去泰岱嵩衡千万山，尽教大地成良田。剸蛟截兕魑魅惊，海不扬波陆路平。旋取人间心与胆，割去险巇留平坦。那堪终岁壁间悬，吴钩卞匣尘埃满。空教簏簌灿流霞，龙藻龟文气亦短。昨夜风雷匣中吼，千人辟易惊却走。天高路远鸊鹈稀，铜花锈紫镡龙口。叹息抽看破牖光，飞跃神威脱吾手。"}