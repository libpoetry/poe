{"id":"822518","title":"黄钟喜迁莺 题梅溪词集后，用本集韵","dynasty":"清末近现代初","author":"周岸登","text":"鲛宫泉滴。叹织绡输泪，海红愁隔。眼缬花空，珠尘玉碾，帘窣冷吟烟直。化身梅影瘦，寻旧月、前溪风色。放襟袌，问平戎上策，何与词客。游迹。尚记忆。南去北来，侧帽关山笛。画省含香，青衫索米，曾赋汴京凝碧。凤翎珍护好，文囿窜、江湖悽历。漫自惜，付雪儿按歌，吹梦无隙。"}