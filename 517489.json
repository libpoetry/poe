{"id":"517489","title":"薜萝山房歌为新宁王锡赋","dynasty":"明","author":"王称","text":"陶公柳庄萧索久，蒋生竹径开何有。何似君家隐处偏，开门萝薜向人悬。萝薜苍苍送晚凉，萦烟络月绕林塘。鸟啼密叶笼书愰，客去飞花满石床。寒侵细蔓秋仍薄，饮覆春泉香濯濯。夜深惟恐蛟龙争，幽处无论鬼神托。我忆山房昔访君，繁烟袅袅更纷纷。别后山衣梦中冷，何日重纫萝薜云。林间泉石题名久，涧畔莓苔藉醉频。缄藤为报故人意，瑶琴一曲山房春。"}