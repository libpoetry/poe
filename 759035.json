{"id":"759035","title":"金缕曲 题前朝女史李金生水墨花鸟卷，用中钱浣青妇人原韵。","dynasty":"清","author":"屈秉筠","text":"烟水萦归艇。剩萧萧、秋畦夕照，菊松三径。愁听念家山唱破，清泪明珠比瑩。借笔墨、闲情聊骋。绘出凄凉花鸟意，软红尘、不点生绡净。脂粉断，倍幽靓。宣和旧谱重思省。问当年、南朝烟月，雪泥鸿影。竹笑轩中春去久，一点佛灯低映。又收拾、笔床严整。展卷风流如可接，想鸥波、小梦同鸥醒。写不尽，韶光冷。"}