{"id":"1089270","title":"用前韵送彪德美","dynasty":"宋","author":"张栻","text":"尝嗜贵知味，短绠难汲深。读书不能发，但自成书淫。况复翻异说，潢流渺难禁。岂知言意外，妙此惟微心。初无古今异，岁月谩骎骎。五峰讲学地，叹息风雨侵。前时约同途，旧游怆追寻。鸣凤不可见，修竹馀清阴。斯文天未丧，千载发韶音。春风满天宇，鱼鸟自飞沉。河流贯霄极，芥舟胶寸涔。神交独吾子，妙处但微吟。文会匪易得，未应归故林。君无泉石癖，膏肓讵须箴。"}