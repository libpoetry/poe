{"id":"530805","title":"将进酒","dynasty":"明","author":"杨慎","text":"清酤如济，浊醪如河。君子有酒旨且多。我当起舞君当歌。歌乌乌，舞傞傞，歌舞未终良夜过。我首既濡君颜酡，古称贤达日饮何。人生安乐，孰知其他。将进酒，杯行迟。主人且勿喧，君子有所思。尧置中衢尊，文王法酒旗。共此融融欢，无愆抑抑仪。今汝年寿等乔松，名与金石期。将进酒，酒且终。乐相乐，乐无穷。"}