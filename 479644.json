{"id":"479644","title":"为潘克承题林良芦雁","dynasty":"明","author":"顾清","text":"林郎花鸟今代奇，水墨到处皆天机。长缣阔幅信手挥，妙处不属丹青围。江头雨深菱荇肥，枯槎折苇纷离披。鴐鹅羽冷畏远飞，雄雌两两相猥依。灵苕翠羽不自危，鸲鹆噤语晞玄衣。依栖俯仰各有姿，乍见几欲呼鹰师。乃知此老笔不疲，市朝山林时见之。鸡林相君知白诗，君家此本吾无疑。北风渐高禾黍稀，云飞日见江南归。吴江洞庭三泖涯，天空水远无拘羁，焉得扁舟从尔嬉。"}