{"id":"1214712","title":"龙头之西有伏龙山首枕巨海上有古寺云岚之气尝蒸蒸然如黄梅时唐会昌中诏毁天下僧寺寺僧作诗云云中有寺不容住天下无家何处归有旨得不毁癸酉岁余与族叔族弟及戴彦季同游获观先祖遗墨既暮余与族弟先归山半值大雷雨山上晴朗如故作诗以纪其事云","dynasty":"元","author":"黄玠","text":"青山如龙行且伏，渴欲饮海海不足。轻衫短屩小筇枝，独上龙头叩龙腹。龙腹空洞声豅豅，岂有神仓闭神粟。楝花风起鯼鱼来，远望渔艘似浮鹜。痛思我祖伯丰氏，遗墨宛然三过读。无食无家走千里，尚赖馀休守觚牍。瓜瓞子母相钩带，断蔓残根仅能续。徘徊瞻眺不胜情，贫贱何由复邦族。忽从岩半黑云生，归去惊雷撼崖谷。相望咫尺异阴晴，众客山椒我山麓。"}