{"id":"1074","title":"三月曲水宴得烟字","dynasty":"唐代","author":"王勃","text":"彭泽官初去，河阳赋始传。田园归旧国，诗酒间长筵。列室窥丹洞，分楼瞰紫烟。萦回亘津渡，出没控郊鄽。凤琴调上客，龙辔俨群仙。松石偏宜古，藤萝不记年。重檐交密树，复磴拥危泉。抗石晞南岭，乘沙眇北川。傅岩来筑处，磻谿入钓前。日斜真趣远，幽思梦凉蝉。"}