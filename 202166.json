{"id":"202166","title":"观文恪王公乐道院巽亭在城上下临潩水","dynasty":"宋代","author":"李廌","text":"氤氲蟠巽隅，峥嵘干斗魁。芜城佳气缅，茂林朱槛开。竹月静荫扃，松风绿摇杯。开轩清流度，隐几遥山来。恪公昔优游，弭节此裴回。言念平生容，翻然九泉哀。张老颂赵寝，雍门悲孟台。歌榭奄凝尘，燕阁郁生苔。侈靡一转盼，金碧复成埃。独无不忘者，安用尔为哉。恪公古遗直，劲气腾九垓。岂惟甘棠爱。将与故国偕。传家有元凯，上客尽邹枚。聊兴胜士想，愧无能赋才。"}