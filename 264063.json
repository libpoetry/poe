{"id":"264063","title":"木兰花慢·寄上元王木斋","dynasty":"清代","author":"文廷式","text":"听秦淮落叶，浑不尽、暮秋声。况清歌寂寂，斜阳黯黯，客思沈沈。题襟。那回去后，阻燕吴、迢递六年心。携手河桥又别，依然酒幔空青。男儿何不请长缨。挥剑刜龙庭。祇麻衣入试，金门献赋，那算功名。藏形。不妨操畚，学兵符、须入华山深。四野荒鸡唤晓，万重飞雁回汀。"}