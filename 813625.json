{"id":"813625","title":"赠朝鲜进士金山泉","dynasty":"清","author":"李璋煜","text":"高斋响檐溜，庭树生春风。繄予二三子，苔异岑则同。君乘果下马，入门气冲融。汉仪制仍古，秦语译难通。挥毫传四座，奋迅如旋蓬。壮年文采绚，簪裾世业崇。乃兄玉堂选，持被勤在公。晤言幸良觌，藻咏凌秋空。感兹发遐想，神游东海东。我闻都平壤，郭外山嶙峋。上有胥余墓，礼义牖斯民。八条虽半佚，人悫俗则淳。谁与绵道续，圃隐超等伦。微言尊洛闽，后进排王陈。臣节炳河岳，圣庑陪明禋。惜哉历星纪，著录多沈沦。渊源一回溯，君独追音尘。日本衒秘笈，绮丽不足珍。研精《洪范》理，力将《大雅》振。所期更努力，朴学传其人。沃沮高句骊，旧隶朝鲜地。南闾并右渠，四部汉所置。曩读班范书，略能观大义。览兹箕田图，画井食其利。七县设岭东，三州分牧使。为问王险都，今昔应殊异。甑山浿水间，指画穷奇閟。东译史尚存，海舶遥相寄。"}