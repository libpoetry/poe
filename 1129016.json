{"id":"1129016","title":"效陶四首用葛秋岩韵","dynasty":"宋","author":"释文珦","text":"坐石滋南风，幽抱和且衎。志唯在山水，身不关治乱。终曲遂忘言，举目送飞翰。所得皆天真，初不加习玩。山深自无暑，五月草树寒。颇有遁世乐，得之亦非难。岩翁我同流，邂逅成清欢。回首功名人，琐琐不足观。我居本山林，茅茨荫嘉树。肮脏尘网间，归心自西骛。吾驾今已返，终然守贞素。每思夜气清，起坐天未曙。"}