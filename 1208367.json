{"id":"1208367","title":"荥阳赵孝子（名璧字君璋）","dynasty":"元","author":"宋褧","text":"孝乃百行本，亲有罔极恩。亲恩何以报，持报百身论。事生或能尽，事亡鲜如存。赵君性诚笃，能窥曾闵籓。亲癠拜医师，既葬庐墓垣。身与木石居，泪零松柏原。动息抚遗体，哀痛伤心魂。读礼已无愧，抱恨终弗谖。过车式而敬，朝命表宅门。大哉永锡类，浇风庶能敦。"}