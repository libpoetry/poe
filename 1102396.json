{"id":"1102396","title":"荐福鲁山长老请赞","dynasty":"宋","author":"释月涧","text":"大江以东非生缘，大江以西非受经。行脚见宋朝三十七员恶知识，末后撞入天童布丝网里。折倒平生，视佛祖若大寇雠，视衲僧若大冤憎。五处住山，百无一能。无补宗教，不上传灯。效尤佛照授秀岩之法席，鲁山其克荷负，而道德深愧乎五宿观堂之老僧。谁费丹青，点涴太清。只好钓雪矶头，终朝笑看远山青。"}