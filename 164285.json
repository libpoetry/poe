{"id":"164285","title":"沁园春·画舸呼风","dynasty":"宋代","author":"李曾伯","text":"画舸呼风，长剑倚天，壮哉此行。指洞庭彭蠡，遍观吴楚，瞿塘滟澦，直上峨岷。帝语春温，军声秋肃，手济时屯开泰平。天应是，念蚕丛父老，公为更生。眼看四海无人。今天下英雄惟使君。想驰情忠武，将兴王业，抚膺司马，忍咎吾民。净洗甲兵，归来鼎辅，定使八荒同一云。经营事，比京河形势，更近函秦。"}