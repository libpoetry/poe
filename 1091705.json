{"id":"1091705","title":"赠黄君","dynasty":"宋","author":"王质","text":"君见雪山谭晦庵，晦庵南北隔山川。有命归来如二老，不然隐去自三贤。晦庵今年登五十，鬓华未改目光力。徘徊吴楚已多年，晦庵不急苍生急。君行车马衣冠衢，亦有晦庵相似无。君臣庆会第一格，晦庵何日何时须。横渠虽没尚可作，平生此事喜商略。君当长跪问横渠，子细平章句教错。大江朔风多涌波，上江下江且婆娑。古时贤士一时有，奈此庚辛甲乙何。"}