{"id":"680113","title":"兰蕙图","dynasty":"明","author":"商辂","text":"兰蕙比君子，其德为不孤。人物虽云异，气味乃匪殊。托根深林下，不与桃李俱。妖艳任纷纷，贞姿恒自如。共言王者香，宜为禁苑居。一朝移植后，雨露恣沾濡。芬芳异凡卉，馥郁盈天衢。采撷足纫佩，把玩堪怡娱。发舒似迟晚，蠲洁无终初。谁将幽静意，写此兰蕙图。对之逐清赏，尘虑焉能纡。呼童出门巷，止回俗士车。"}