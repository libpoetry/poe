{"id":"437174","title":"仿玉川子沙麓云鸿研屏吕唐卿藏","dynasty":"金","author":"赵秉文","text":"吾闻春秋纪年二百四十二，不书祥瑞书灾异。不知何年沙麓崩，六鹢退飞失其四。恒星不见夜有光，星陨如雨石在地。孔子讳鲁不讳宋，但记日有食之既。岂知沦影入石中，蟾蜍桂影俱蒙笼。初疑日中有两乌，双飞跳入姮娥宫。鹑火贲贲尾伏辰，状如赤鸟云非云。女娲炼就五色石，抟沙所作愚下人。史苏发占又端策，坎为曳月艮山石。兑升而云离奋翼，重兑为吕归有德。吕侯宝石到子孙，更遣赵子穷其源。齐赵马牛不相及，如何穷此造化根。世閒万事何不有，耳目之外难具论。海中时时发火焰，世界一一持风轮。一微尘内纳须弥，有顶天上犹昆崙。并却咽喉与唇吻，别有一句超乾坤。木人抚掌非耳听，石女怀胎亲眼闻。扇子筑著帝释鼻，鲤鱼惊翻东海盆。吾言非夸子夸矣，要与摩诘无言言。"}