{"id":"518591","title":"梧州送土酋岑猛岑瑬往讨饶贼","dynasty":"明","author":"张吉","text":"权珰鼓臂撼太清，九有崩腾如沸羹。攫金白昼作欢笑，饩养枭獍娱心情。苞苴竿牍势倒海，布流成风谁解改。潘郎猛心猛于虎，万事不知惟荐贿。东郊恶少张赤髯，欲取潘郎头作醢。横行蹂践一万家，曲眉卷发死如麻。踆踆赤子走不辍，泪血双滂殷土花。失律谁驱乌合众，狂来跳入姚源洞。三千性命等鸿毛，快剑长鎗业赍送。天寒岁莫霜雪暗，浮世空悲一场梦。汝提十万横磨甲，桂海春波觉犹狭。虺蛇积血腥锋铓，蛟蜃残骸牣唼呷。且看铁骑疾如风，鼠怪狐妖捲地空。宣尼惨淡居夷志，雾释冰消一啸中。"}