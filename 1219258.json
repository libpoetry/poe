{"id":"1219258","title":"赵松雪画马","dynasty":"元","author":"郑元祐","text":"地用莫如马，壶头竟何施？寒风善相不假式，何必郭家口齿谢家鬐？神驹龙变如何按式取，譬之图面八骏令人嗤。君不见房星精飞光，夜流拽练明。汉家都厩尽凡骨，冀之北土龙方生。儿能引弓射乌鼠，便解骑过宛王城。玉堂学士亲眼见，貌得风蹄耀流电。山人半世只步行，髀肉何曾识鞍韅。每每作诗题马图，千金骏骨世所无。人间空费粉墨摹，玄黄牝牡真成诬。"}