{"id":"1129599","title":"布袋赞","dynasty":"宋","author":"释居简","text":"赤脚才穿市，回头便笑人。手中果何物，弄物不知名。闭眼瞌睡，开眼业识。便恁么去，著甚死急。背后曾开鬼眼睛，虽然有眼又无筋。问他睹史宫中事，拈得乾鱼举似人。笑破古音前，回头尽可怜。只今无可笑，仰面笑青天。赤脚知晴，蹑屐知雨。只这一著，未敢相许。鱼乾拈起走长街，道是天宫带得来。铁奉化人顽似铁，阿师咍了更谁咍。正续无名，散圣无位。秦汉不收，惭愧惭愧。天上无，地下无。只这无无，已自涂胡。区区更回首，转见费分疏。"}