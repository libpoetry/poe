{"id":"801008","title":"得何义门太史凶信","dynasty":"清","author":"徐用葛","text":"汉代诸经师，一一得传授。君学谨派别，原本初讲究。一目下十行，毫发悉穿透。微言洞窾会，善发昔人覆。楮墨鉴古刻，灭烛能辨臭。偶逢谑浪虐，终得芳润漱。爱憎不入时，针石起颠踣。大节尤过人，五十终哀疚。门庭绝纤埃，廉介无苟就。听嫌直如弦，险道屡颠仆。颠仆不肯回，仍纠俗纰缪。欲杀皆庸流，吾敢同众诟。他日念斯人，文林应俎豆。"}