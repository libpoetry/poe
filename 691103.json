{"id":"691103","title":"城南姚氏园饯刘太宰与诸吏部晚会归得二首","dynasty":"明","author":"李东阳","text":"不到城南又隔秋，聊因送客驻行驺。林梢宿雨衣犹湿，树底斜阳席未收。岂谓东曹非旧约，须知下界有仙游。壁间谩作题名纪，聚散终同水上沤。园上高田园下池，秋来风物两相宜。红衣落尽莲初实，碧叶凋残树总垂。江左故人伤别久，省中仙客怪来迟。病回已觉诗情减，却为情多强赋诗。"}