{"id":"693168","title":"忆江南 湖上曲十二阕","dynasty":"明","author":"沈宜修","text":"湖上柳，罗带舞风轻。烟袅千条眠晓日，丝垂万缕拂春城。飞絮落繁英。寒食后，绿镜远山横。自少霸陵桥上折，长如芳苑殿前盈。浑欲不胜情。湖上山，一抹镜中弯。南北峰高青日日，东西塔锁碧环环。淡扫作云环。微雨过，满袖翠红斑。石蹬半连烟缭绕，蔓萝深护涧潺湲。遥望四天间。湖上女，高髻簇金钿。脂粉邀人随意傅，绮罗趁体及时穿。绰约晚风前。劳望眼，何处最婵娟。可是行云归楚岫，疑来解佩出湘川。空惹恼人怜。湖上酒，■■泛琼卮。一石休辞倾竹叶，十千堪买醉兰枝。玉碗绿浮蚁。春景媚，帘影曳芳时。色映水晶甘露滴，光分琥珀落霞飞。人在习家池。湖上水，流绕断桥横。渺渺泛连遥岫碧，溶溶浮向落花明。鱼浪簇青萍。环曲岸，漪练浸云平。棹引纤罗香拂拂，镜窥娇粉艳盈盈。歌管作波声。湖上风，缥缈楚江东。入面凉生■粉白，飘衣态捲舞衫红。花落水流中。光转蕙，泛漾正无穷。十里杏香吹不尽，四围麦陇拂来重。清气猎芳丛。湖上云，流影日氤氲。天上千重成蜃市，人间五彩作回文。徐起合还分。浮远盖，玉叶散晴曛。仙女瑶台衣作想，楚王巫峡梦曾闻。郁郁更纷纷。湖上月，白露暖空游。瑶彩圆澄苍落皎，素光遥接绛槎流。蟾影最宜秋。三五夜，洁映雪华浮。初见蛾眉临玉镜，还看团扇下琼楼。千里谢庄愁。湖上雪，银砾散奁华。黄竹歌残山夜月，琼林玉坠镜台花。沙雁泣悲笳。梅竹畔，粉蕊落轻纱。柳叶不分张黛巧，絮团还绕谢帘斜。白屋万人家。湖上雨，丝缕望朦胧。几度花催春梦晓，数声鸟唤画船濛。芳径洒流风。瑶草碧，望里失山峰。袅袅飘来沾袂湿，霏霏散去沐枝浓。回首暮云重。湖上草，金谷斗芳菲。细软昔承游辇驻，芊眠新衬勒骢肥。香露滴依依。游子远，平蔼弄斜晖。自有青袍比秀色，从教宝靥见罗衣。百卉正萋迟。"}