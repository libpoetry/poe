{"id":"8784","title":"暮春江陵送马大卿公恩命追赴阙下","dynasty":"唐代","author":"杜甫","text":"自古求忠孝，名家信有之。吾贤富才术，此道未磷缁。玉府标孤映，霜蹄去不疑。激扬音韵彻，籍甚众多推。潘陆应同调，孙吴亦异时。北辰征事业，南纪赴恩私。卿月升金掌，王春度玉墀。熏风行应律，湛露即歌诗。天意高难问，人情老易悲。尊前江汉阔，后会且深期。"}