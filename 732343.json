{"id":"732343","title":"鸡鸣","dynasty":"清","author":"钱澄之","text":"冬已过半夜偏长，愁人不眠独在床。寒鸡拥翰不肯叫，老鸱得气山头啸。山头有虎伺人行，伥鬼骑虎学鸡鸣。鸡在墙根鼓两翅，欲鸣不鸣时未至。村南村北闻犬喧，鸡未三唱勿出门。窗前山鬼太无赖，低头树下学人拜。遥遥古寺打钟声，一声一拜声声惊。鸡鸣一声天下白，千状万态从此灭。"}