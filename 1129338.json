{"id":"1129338","title":"和规和尚","dynasty":"宋","author":"释怀深","text":"老来心地烂如泥，卜得胥湖作虎溪。七十二峰烟浪阔，听他游子路头迷。去年西坞得相寻，雪竹霜竹一径深。圆屋青灯闻妙语，使人灰尽一生心。但得茅檐春睡足，何须石室较筹盈。遥知别后多萧散，坐听松风万壑清。镜像魔军方满目，浮云世事急抽头。倚蒲痴坐慵开口，诗债还能饶我不。"}