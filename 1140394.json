{"id":"1140394","title":"渔父辞","dynasty":"宋末元初","author":"陈普","text":"神农作耒耜，伏羲为网罟。耒耜之利以教耕，网罟是乃取鱼具。天启生涯资生灵，八政以食首为民。采山钓水利其利，国家租税自此征。悠悠江海老渔父，孤舟没齿居水浒。翠篷黄帽寄烟波，青箬绿蓑触风雨。风雨舟中历寒暑，月明夜宿荻花洲。潮落暮归芦叶渡，芦叶渡头有酒沽。卖鱼买酒浮江湖，醉中身似孤舟样，鞭脱不管桑大夫。江茫茫，月皓皓，江月江人容易老。月光长照江长流，中有白鸥閒似我。"}