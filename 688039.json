{"id":"688039","title":"莺啭皇州","dynasty":"明","author":"朱元璋","text":"絮飞莺啭柳垂青，春雨过时天正晴。新涧水流闻鼓韵，旧崖松扫听琴声。神州气象寰中盛，天阙风光世上明。犹有上林花似锦，殿阶仙乐凤笙鸣。禁城新柳叶成帷，隐映黄鹂深处啼。晴蝶逐风翻上下，晨鸡阅日唱东西。华衢紫陌人烟盛，绣户朱门烛焰低。景物美看茶酒肆，粉钿遥拥坐轻蹄。"}