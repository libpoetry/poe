{"id":"559714","title":"此味轩为本府王通判宗纪赋","dynasty":"明","author":"曹义","text":"会稽有佳士，华扁题新居。临轩不种菊，绕槛惟栽蔬。深春初雨霁，嫩绿盈庭除。多均性淳雅，乐此勤诗书。晨餐止姜芥，晚炊多菁薤。不慕腥与膻，澹泊心自如。年来已腾达，青骢映华裾。将谓厌梁肉，轩扁堪成虚。孰识君子心，穷达同一初。节操日弥坚，此味恒不疏。嘉训祖先哲，千载齐芳誉。他年纪青白，舍子其谁欤。"}