{"id":"473865","title":"刘会卿病中典衣买歌者因持絮酒就其丧所试之","dynasty":"明","author":"张献翼","text":"昨日经过欢燕时，满堂歌舞金屈卮。日日日斜舞长袖，夜夜夜深歌接䍦。今日欢情犹未足，炙鸡絮酒还来续。何戡虽善歌，唐衢亦善哭。一生一死复一杯，或歌或泣还成曲。座上多白云，门前总流水。人琴叹俱亡，风流浑不死。十千五千未满杯，三弦四弦已盈耳。佳婿佳儿垞帐前，故人故宴帷堂里。山阳笛，伯牙琴，至今千载为知音。平生尊酒若常在，生死交情深不深。"}