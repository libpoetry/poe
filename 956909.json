{"id":"956909","title":"甲辰除夜吟","dynasty":"宋","author":"范成大","text":"一年三百六十日，日日三椽卧衰疾。旁人揶揄还叹咨，问我如何度四时。我言平生老行李，蓐食趁程中夜起。当时想像闭门閒，弱水迢迢三万里。如今因病得疏慵，脚底关山如梦中。重帘复幕白昼静，户外车马从西东。若问四时何以度，念定更无新与故。瓶花开落纪春冬，窗纸昏明认朝暮。行年六十是明朝，不暇自怜聊自嘲。婪尾三杯饧一楪，从今身健齿牙牢。"}