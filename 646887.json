{"id":"646887","title":"九骚引 其五 愀离帏","dynasty":"明","author":"葛高行文","text":"离玄帐之五载兮，致桂酒而为羞。神剡剡而如见兮，目无睹而心忧。思旧爱之莫得兮，逝长往而悠悠。协清和之斌斌兮，护二仪之〖姽柔。阐坤德之英英兮，匹任姒而尹优。亲蚕桑以为务兮，性勤俭而采芣。持内则其纯备兮，克温恭而行修。想仪容之仿佛兮，意歔欷而难蒐。感霜露之不停兮，羌弃我于何游。胸闷闷而倦极兮，忽枕籍而如睹。垂灵袖之纳纳兮，呼余来而赠蘅草柱。女不闻乎阴阳兮，始太极而为主。天统一而万地兮，日月一而星数。妇以专一之为美兮，子众多而一父。阴伏阳以为德兮，阳统阴以为明。人在世之贞洁兮，没万代而垂名。昔洁洁之英媛兮，泪瘢瘢而寄情。身处仁而迁义兮，神飘飘而超太清。于是忽焉而大觉兮，生为梦而死灵。献兰蕙以告神兮，敢不取义以轻生。涤尘垢而不染兮，茹芙蓉之英英。餐秋菊之坠露兮，煮姊茗而供冰。清何顑颔之不舒兮，将荏苒而登帝城。"}