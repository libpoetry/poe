{"id":"698693","title":"菩萨蛮 赠赵二守","dynasty":"明","author":"夏言","text":"宝剑藏铨真国器。三晋当年曾揽辔。骢马避行行。中朝闻直声。谪官头未白。好作江南客。且莫叹穷途。功名属丈夫。借问谁为有道者。我识关中吕泾野。何必羡魁伦。当知第一人。文章繇道义。谈笑含经济。且醉石头城。大江门外横。从前岁月如流水。一生紫闼彤闱里。暮暮复朝朝。玉阶金水桥。青天眉月偃。左掖归来晚。夜夜故园情。梦回闻漏声。昨夜都门新过雨。秋水秋风生潞渚。有客正南行。图书画舫轻。文昌运执法。芒采光如月。路已近衡阳。思君湘水长。"}