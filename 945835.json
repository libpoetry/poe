{"id":"945835","title":"念奴娇 其四 寿姚橘州","dynasty":"宋","author":"陈著","text":"紧头上立，问如何、犹向清溪盘礴。应为春防须熟局，且借轻裘弹压。野聚晴炊，烟波暖唱，尽出江南北。从容归衮，三年功满棋柝。真个福比南山，谁无富贵，无此团圞乐。锦瑟瑶琴清对处，青紫诸郎参错。楚楚孙枝，温温婿玉，帘幕欢声拍。抠衣小子，寿公也趁龟鹤。"}