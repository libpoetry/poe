{"id":"1049823","title":"赠彭明微判官","dynasty":"宋","author":"郭祥正","text":"昔谒公家贤侍郎，一见许我能篇章。俸粳兵酒屡持送，时时解榻令登堂。今喜清风传令子，回首亨衢脱双屣。北堂归养太夫人，水陆珍羞称甘旨。深沈大第蟠蛇鳞，儿孙蓝绶何诜诜。有时宴喜列宾客，洞房粉黛桃花春。玉指纤纤拂弦索，轻云凝碧罗衣薄。主人快意妾争妍，松上女萝知有托。君不见景太傅，杀身本为功名误。又不见张舍人，朝为近侍夕为民。古来宠辱亦如此，安用浮云缠此身。爱君进退真得所，不负青春领歌舞。我方两鬓扑黄尘，梦寐江南思旧土。别君去，将拂衣，扁舟若渡历阳月，愿听新歌酩酊归。"}