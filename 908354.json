{"id":"908354","title":"观画文氏园小酌而归","dynasty":"宋","author":"李流谦","text":"冲暑去何之，城南水竹园。发箧得秘画，笔老不见痕。作者非俗士，噞喁不能名。王郎眼如月，指点见本根。解衣而盘礴，主人固可人。虚斋坐修竹，一面当暑烦。斜阳送暮色，无数乌鸟喧。漠漠芳树暗，涓涓流水浑。星斗挂檐端，馀影到清樽。行觞令不虐，捉麈语不繁。不知聊尔耳，佳处正难言。"}