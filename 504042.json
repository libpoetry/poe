{"id":"504042","title":"稼村赠乡人孙原璘","dynasty":"明","author":"管讷","text":"我家三里汀前住，茅堂政近桃花渚。学经不明欲归耕，佃得官田廿馀亩。有书尽卖买农具，甘作东屯种田父。侯疆既足把犁锄，饷妇尤能载筐筥。田中蟊稗日自除，墙下蚕桑春可取。秋风禾黍既登场，冬日鸡豚复盈圃。全家衣食幸馀饶，老稚那知有辛苦。东邻击鼓送农官，西舍烹羊祀田祖。且喜征科一事无，况是丰年好官府。县吏催租不下乡，半夜无人打门户。官粮输足私债无，一村帖然如按堵。自信于焉老此身，岂谓年来系簪组。汨汨黄尘没马头，白水青山竟虚负。羡君学稼如老农，久抱长材隐家墅。奉亲菽水喜平安，教子书诗识今古。我今不蚕亦不耕，素餐厚禄知何补。几时上疏乞东归，白头相寻愿为侣。与尔击壤歌尧年，五日一风十日雨。"}