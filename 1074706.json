{"id":"1074706","title":"游麻姑观","dynasty":"宋","author":"周紫芝","text":"清秋禾黍罢，南亩幽事少。凌晨有佳兴，振策事轻矫。微踪蹑飞猱，雄眺高木杪。上有仙子祠，栋宇颇倾挠。腾虚想云軿，遗像空鸟爪。黄冠三四辈，生意良草草。更欲问丹炉，云山遂穷讨。道人笑不言，此意未遽晓。但云须趣辕，山静虎出早。胜践良独难，仙事亦杳渺。了知世俗人，尘凡隔蓬岛。"}