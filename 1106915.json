{"id":"1106915","title":"诏知滁州军州事因题二首","dynasty":"宋","author":"王禹称","text":"晓直银台作侍臣，暮为郎吏入埃尘。一生大抵如春梦，三黜何妨似古人。不称禁中批紫诏，犹教淮上拥朱轮。时清郡小应多暇，感激君恩养病身。罢直金銮领一麾，依前憔悴咏江蓠。所嗟吾道关消长，岂为微躯系盛衰。尚愧临民为父母，终当学稼养妻儿。自怜此度辞京阙，犹胜商山副使时。"}