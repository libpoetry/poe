{"id":"4360","title":"咏史·文侯耽郑卫","dynasty":"唐代","author":"李华","text":"文侯耽郑卫，一听一忘餐。白雪燕姬舞，朱弦赵女弹。淫声流不返，慆荡日无端。献岁受朝时，鸣钟宴百官。两床陈管磬，九奏殊未阑。对此唯恐卧，更能整衣冠。蜀主相诸葛，功高名亦尊。驱驰千万众，怒目瞰中原。曹伯任公孙，国亡身不存。社宫久芜没，白雁犹飞翻。勿言君臣合，可以济黎元。为蜀谅不易，如曹难复论。六国韩最弱，末年尤畏秦。郑生为韩计，且欲疲秦人。利物可分社，原情堪灭身。咸阳古城下，万顷稻苗新。"}