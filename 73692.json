{"id":"73692","title":"苏武慢·十载燕山","dynasty":"元代","author":"虞集","text":"十载燕山，十年江上，惯见半生风雪。对雪无舟，泛舟无雪，不遇并时高洁。断港残沙，今兹何夕，一似剡溪归越。但掀篷、数尺梅花，人迹鸟飞俱绝。君不见、五老危巅，浮丘绝顶，笑我早生华发。返老还童，易粗为妙，定有九还丹诀。霁景浮空，天光眩海，一体本无分别。便堪称、六一仙公，千古太虚明月。"}