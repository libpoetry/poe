{"id":"918974","title":"薄幸","dynasty":"宋","author":"沈端节","text":"桂轮香满。送寒色、轻风剪剪。又还是、幽窗人静，梅影参差初转。念少年孤负芳音，多时不见文君面。漫快泻琼舟，浓熏宝鸭，终是心情差懒。谩就枕，浑无寐，□听彻、天边飞雁。闲愁消万缕，如何消遣。绣衾□忆鸳鸯暖。细思量、遍倚屏山，挑尽琴心，谁识相思怨。休文瘦损，陡觉频移带眼。"}