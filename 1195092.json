{"id":"1195092","title":"将归蜀留献恩地仆射二首","dynasty":"唐","author":"姚鹄","text":"自持衡镜采幽沈，此事常闻旷古今。危叶只将终委地，焦桐谁料却为琴。蒿莱讵报生成德，犬马空怀感恋心。明日还家盈眼血，定应回首即沾襟。江上长思狎钓翁，此心难与昨心同。自承丘壑新恩重，已分烟霞旧隐空。龙变偶因资巨浪，鸟飞谁肯借高风。应怜死节无门效，永叹潜怀似转蓬。"}