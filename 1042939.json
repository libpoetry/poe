{"id":"1042939","title":"送原甫帅永兴","dynasty":"宋","author":"刘攽","text":"读书当为王者师，论兵要作万人将。古来志士希两遂，白首儒生彼无望。骐驎一出凡马空，豫章蟠根岁逾壮。金华事业烂然新，徂西谋谟谁与让。旌旗蔽日红半天，笳鼓隘涂车万两。中军令出听无哗，秦山渭水皆东向。荒夷憺威霜雪明，属城阳和春日亮。赵张成事不足论，方虎遗诗犹可尚。龙文金铉待调饪，铉枢斡中付群当。西人欢歌公肯留，公车双鹿画轓上。"}