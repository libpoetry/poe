{"id":"1116136","title":"鲁国太夫人杨氏挽诗三首","dynasty":"宋","author":"汪藻","text":"有子升台衮，承颜况日长。鱼轩开大国，鹤发老高堂。忽报栽萱陨，空馀扇枕凉。他年黄阁地，谁举伯仁觞。白云终日望，方喜见庭闱。鼎食三牲养，貂冠五綵衣。回班仪未举，反哭事俄非。寂寞苕溪路，安舆去不归。承颜虽一子，扶膝有诸孙。寿祉膺难老，哀荣动至尊。秖今怀顾复，犹想对平反。天与牛眠地，何须返故园。"}