{"id":"829646","title":"端午后一日雨中","dynasty":"清末近现代初","author":"郑孝胥","text":"万重旧梦落江南，翘首燕云兴尚酣。谁觅塞翁谈夜起，绿杨深处是茅庵。窗间昼晦欲抛书，闭置长憎出有车。仅得小廊堪曳足，时来放眼即逃虚。野鸽翻空合又分，知时就食忽成群。黄粱一霎人间事，插翅高飞愧此君。对床听雨真佳境，爱说东坡与颖滨。老我廿年耽夜色，雨中偏觉一灯亲。"}