{"id":"325559","title":"忆旧游·叹啼莺树改","dynasty":"清代","author":"张祥河","text":"叹啼莺树改，吠犬篱荒，花事都非。恐是桃源境，笑者回痴煞，心绪关伊。一角袖罗红畔，点点口脂肥。指乳燕帘空，抛馀妆镜，曾照双栖。凄迷。记前度，秖病为谁慵，损了腰支。蓦见才匀面，道黄金何物，难铸相思。不道粉香吹散，凉雨一丝丝。怎负却芳春，远山愁恨眉样低。"}