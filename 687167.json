{"id":"687167","title":"顾华玉谪官全州二首","dynasty":"明","author":"刘麟","text":"暂屈高贤论未平，召归行见圣心明。共怜此夜参辰散，独向殊方瘴疠生。衡岳长沙才子路，澧兰沅沚故人情。中州父老忧何剧，堕泪甘棠有颂声。远道新恩意若何，到州惟有桂婆娑。气还光岳完名少，天晚才贤谪宦多。心逐雁书回岭路，香分兰佩隔湘波。千年屈贾真知己，尚想摛词独酹过。"}