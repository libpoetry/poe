{"id":"1195534","title":"牡丹四首","dynasty":"唐","author":"薛能","text":"异色禀陶甄，常疑主者偏。众芳殊不类，一笑独奢妍。颗折羞含懒，丛虚隐陷圆。亚心堆胜被，美色艳于莲。品格如寒食，精光似少年。种堪收子子，价合易贤贤。迥秀应无妒，奇香称有仙。深阴宜映幕，富贵助开筵。蜀水争能染，巫山未可怜。数难忘次第，立困恋傍边。逐日愁风雨，和星祝夜天。且从留尽赏，离此便归田。万朵照初筵，狂游忆少年。晓光如曲水，颜色似西川。白向庚辛受，朱从造化研。众开成伴侣，相笑极神仙。见焰宁劳火，闻香不带烟。自高轻月桂，非偶贱池莲。影接彫盘动，丛遭恶草偏。招欢忧事阻，就卧觉情牵。四面宜绨锦，当头称管弦。泊来莺定忆，粉扰蝶何颠。苏息承朝露，滋荣仰霁天。压栏多尽好，敌国贵宜然。未落须迷醉，因兹任病缠。人谁知极物，空负感麟篇。"}