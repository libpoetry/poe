{"id":"1104895","title":"戏张天觉","dynasty":"宋","author":"孔平仲","text":"踔跞英才比孟阳，合排三戟坐朝堂。鲈鱼莫忆江东鲙，竹叶聊煎仲景汤。屡选青钱文足羡，尝乘白马谏何强。知君每厉霜崖操，未怕朱云请尚方。当路埋轮气慨慷，身长九尺貌堂堂。高吟当似封侯祐，巧诋宁同小吏汤。幽阁画眉多窈窕，华巅饮酒自康强。知君博物饶才思，近试家传辟谷方。"}