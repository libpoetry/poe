{"id":"751463","title":"乞假省亲道中作","dynasty":"清","author":"刘树堂","text":"曜灵无停照，亲恩无尽期。罔极歌游子，游子同念之。太真忠谅士，绝裾将何为。虽曰王室故，其如子道亏。繄予甫髫龄，绕膝时提携。趋庭秉彝训，圣贤以为师。澄清摅素抱，卓立树宏规。屡贻卞和叹，中途空徘徊。登高望四野，樵子采兰归。借问荷锄者，采之将遗谁。云是奉高堂，用以佐瓶罍。我闻樵子言，恻恻令心悲。关中变仓卒，路断音书稀。就徵参帷幄，刁斗靖京畿。运会无终极，寒暑有转移。桑榆荣晚岁，爱日贵及时。一官何所恋，去去安足辞。北临大行道，嵚巇险如夷。浮名不误己，眷顾在庭帏。岂复朝还暮，迹阻神先驰。回心消壮志，守拙罄乌私。宁与鸡雏偶，讵随鸿鹄飞。"}