{"id":"295263","title":"忧乱·何处搀枪起","dynasty":"现代","author":"曹家达","text":"何处搀枪起，东南天一隅。危城忌投鼠，丛薄诈鸣狐。同与名空借，共和道亦殊。练丝悲墨翟，歧路哭杨朱。廉耻充然丧，纲常不可扶。营营降贼辈，滚滚搢绅徒。岂有心兵恃，全蒙口惠愚。知交化豺虎，涕泗满江湖。易水波犹定，钟山气不孤。元戎告三捷，指望造天诛。"}