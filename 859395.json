{"id":"859395","title":"饮裴侯家","dynasty":"宋","author":"王安石","text":"裴侯饮我日向中，四坐宾客颜皆红。扫除高馆邀我入，自出粜麦怜民穷。天边眼力破万里，桑麻冥冥山四起。野心探寻殊未已，更欲湔衣北城水。忽见碧树樱桃悬，下马恣食不论钱。赤星磊落入我眼，恐是半醉游青天。裴侯方坐尘沙里，役身救物当如此。我曹偶脱簿领閒，何忍爱惜一日闲。且归拂席饱眠睡，明日更看滁南山。"}