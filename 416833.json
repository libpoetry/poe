{"id":"416833","title":"烛影摇红 除夕用梦窗元夕微雨韵同声越赋","dynasty":"近现代","author":"胡士瑩","text":"冻雨荒斋，夜深春染窗纱浅。背邻儿女笑声多，断续东西院。簺博歌呼正暖。等閒将、残更守遍。围灯说梦，短帽风敧，疏襟尘溅。红烛谁家，泪珠弹破银筝怨。玉觞无味已多时，须折梅花看。最怕林鸦易散。好江山、愁中更远。画笳声里，明日新年，朱帘慵捲。"}