{"id":"1047576","title":"次韵酬泰叔","dynasty":"宋","author":"沈辽","text":"志士有不遇，繇来多感伤。末途长悯默，往事委冥茫。偃蹇乾坤外，推移日月长。初心寄林壑，何事袭轩裳。才地惭前辈，文华笑老苍。讨论聊自适，仕进亦惟惶。直欲驰千里，宁谁出一乡。典谟窥禹契，教化识轩唐。不信时难驾，焉知命弗将。士虽殊用舍，吾岂托炎凉。宝剑埋霜镝，明珠称夜光。三公犹可去，一命孰难忘。壮节深无累，高歌咏更锵。振衣辞旦望，逸迹寄朱张。管库心何愧，江湖幸退藏。朝辞汴师日，夜渡浙河霜。故国寻仙路，当年结客场。二毛虽老丑，一醉乃寻常。花圃风生席，云斋月满床。清歌怜落落，高论接琅琅。谁谓羁游地，还陪君子觞。众推朋好厚，不间弟兄行。斟酌南堂夜，逍遥甬水阳。长篇荷高意，他日结离肠。"}