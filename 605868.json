{"id":"605868","title":"送梁公益归五羊","dynasty":"明","author":"卢龙云","text":"自我违乡国，栖栖逐旅尘。腰肢曾未改，面目强看人。公事日纷纠，幽绪无由申。客从远方至，云是故乡亲。倒衣且迎客，悲喜难具陈。问客来何所，薄游遵海滨。江山恣历览，意气念沉沦。而我滞行役，感君相顾频。探囊多赋草，翰墨总鲜新。羡君耽著作，家学相因循。骚盟递雄长，嗣业踰簪绅。赠我皆珠玉，炫目豁心神。于我聊信宿，谈论辟荆榛。念当从此别，独行良苦辛。还家逼岁暮，梅花及早春。沧洲生事足，会有访垂纶。"}