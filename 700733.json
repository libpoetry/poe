{"id":"700733","title":"送徐使君参知山东政事二首","dynasty":"明","author":"戚继光","text":"监兵六郡节旄新，元是褰帷第一人。患难相将兰作佩，生平独立玉为身。曾消汉士沙中语，更却胡儿碛外尘。桑梓何因私帝泽，岁星今已在东秦。储胥百万识奇才，东向扶桑岳色开。潞水片帆看复合，丰城神剑去还来。离歌忽起山头月，酾酒能忘塞上台？君下三齐知忆我，朔风吹雁到蓬莱。"}