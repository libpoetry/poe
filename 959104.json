{"id":"959104","title":"乍晴观蜂房戏占","dynasty":"宋","author":"郑清之","text":"蜜蜂家计千头奴，日并花课供蜜租。粉红黄白各本色，拥肿双脚尻为车。采花归来不知数，一一到门如合繻。方春乳房涌金屋，子弟分王遣之国。广轮处处成甘州，馋口哜嚅不遗力。蜜脾割尽刲蜡肤，毕岁辛勤用谋食。秋深冬早未见春，嗅芳咀华来藻蘋。酿成糇粮香满室，日日饱衙知爱君。问谁食蜜还主臣，阜财富国今何人。"}