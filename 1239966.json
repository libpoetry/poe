{"id":"1239966","title":"春日陪诸公往戴山眺集暮入北麓得石床岩洞诸胜","dynasty":"元末明初","author":"张羽","text":"张宴凌崇颠，返策憩涧阴。南岑夙厌历，北麓今始临。危磴绝来术，崩壑瞰空潭。幽窦抱虚白，哀牝递清音。旁探闯窈窕，侧坐倚岖嵚。古苔文已驳，春蒲茸渐深。幽禽鸣相续，惊麌窜莫寻。扳萝罥修袂，折兰芳素襟。奇踪閟自古，胜赏发予心。虽微舞雩咏，敢谐溱洧吟。山河永衿带，微生终陆沉。愧乏古人操，将何视来今。"}