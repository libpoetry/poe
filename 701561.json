{"id":"701561","title":"翩翩者鹤贺吴子重闱荣寿三首","dynasty":"明","author":"黄佐","text":"亭亭州山阴，松竹何青青。上有九苞羽，下有千岁苓。栖息东王公，照耀南极星。鹍弦沸瑶席，绣幄开云屏。奕叶惠文冠，执法天子庭。佩结苍精龙，金绯明玉映。欢声彻霄汉，恩波告冥冥。宝日皛皛宣重光。玄冬丹峤瑶草芳。笙鸣瑟作广乐张。清歌妙舞回鸣珰。豸冠鹤发庞眉苍。振缨峨弁纷满堂。盈阶玉树侑王觞。瑞枣如瓜笑且尝。万岁千秋长乐康。"}