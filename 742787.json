{"id":"742787","title":"二陆草堂怀古 其二","dynasty":"清","author":"张吉安","text":"二陆优劣分，士龙较敦笃。东吴举贤良，于时年十六。入洛正翩翩，二俊张华目。出补浚仪令，平心断疑狱。干请拒黄门，词直气岳岳。王弼夜谭经，神鬼亦钦服。卢志工谮人，遂乃肆谣诼。造物岂不仁，一例遭荼毒。三世将不祥，西陵诛亦酷。天道本神明，报复如转毂。"}