{"id":"433805","title":"哭亡友傅萍七绝三十兼示其子女选十九","dynasty":"近现代","author":"薛青萍","text":"柬约南游续旧缘，山居花木有馀妍。燕云楚雨关河远，凶耗传来一泫然。临风读信泪千行，孤女孤儿枉断肠。玉骨香魂何处觅，黄泉碧落两茫茫。倩影姗姗缓步来，软红衫子称身栽。嫣然一笑情如醉，满院夭桃带露开。阿侬小字是连珍，听得郎呼格外亲。何幸萍踪能聚合，去年梦想到今春。二月东风早放梅，西郊览胜共徘徊。孤芳不比闲花草，未许游蜂浪蝶来。横祸飞来可奈何，温存软语解愁多。非君风义云霄薄，会向湖心蹈绿波。春水桃花映碧池，凭栏并立看移时。含情笑指鸳鸯侣，同泳同栖总不离。连袂姗姗信步游，古城墙下久勾留。相差三岁怜郎小，生怕难偕到白头。良宵践约喜相迎，多谢文君恋恋情。唯恐隔窗人听到，嘱郎谈笑莫高声。一张小影几行诗，赠与佳人好护持。留得当年春色在，朝朝常是看花时。触景生情泪欲流，精营西巷怕重游。京华人去无消息，庭院荒凉草自稠。曾挥彩笔划鸳鸯，画也风流梦也香。珍重春游图一幅，不知留与阿谁藏。远道寻君君未回，君回我去事堪哀。依然迎泽桥头水，无复惊鸿照影来。人影衣香梦里遥，银河枉费鹊填桥。贱贫终为儒冠误，金屋无缘贮阿娇。遗物犹存不忍提，骨灰何日返汾西。天长地久无穷恨，化作春风杜宇啼。往日相知苦未周，芳华都付水东流。平生每为亲朋哭，不若为君哭不休。玉照寒生点点斑，几多青冢葬红颜。尘缘断后仙缘在，会待寻君海上山。月中倩影已非初，缥缈风鬟云雾裾。愿乞丹青描意态，瓣香长供女相如。芳情未断藕连丝，挥泪吟诗哭友时。切望孤雏哀自节，联翩云路不差池。"}