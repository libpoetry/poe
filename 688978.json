{"id":"688978","title":"有酒歌四首","dynasty":"明","author":"何吾驺","text":"有酒有酒春将暮，今我不饮花如诉。夭桃结子海棠飞，小窗昨夜红无数。有酒有酒夏暑流，今我不饮松风飕。安得层冰踏赤脚，采莲花兮彼中洲。有酒有酒秋已生，今我不饮夜月明。湘床被冷螀鸣急，况复长空闻雁声。有酒有酒冬夜寒，今我不饮皮骨酸。梅花满天树满雪，心为一樽起绕阑。"}