{"id":"697291","title":"关忠义侯庙作二首","dynasty":"明","author":"胡应麟","text":"绛节绯袍气凛然，巍巍遗像识忠贤。河山万古精灵在，宇宙三分壮节悬。灿烂黄金辞操日，飞扬白刃刺良年。莫言遗恨章丘下，五夜英魂照玉泉。巨颡长髯貌绝伦，当年驰骑破黄巾。峥嵘正气钟三国，惨淡英风敌万人。缚禁已酬吞魏志，诛蒙犹现伐吴身。双旌异代盐池上，想像铙歌入帝宸。"}