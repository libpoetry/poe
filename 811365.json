{"id":"811365","title":"王寿山诗十首","dynasty":"清","author":"丘逢甲","text":"百盘路尽是山门，避世人犹宅址存。消受桃花千万树，梵王宫占武陵源。广福庵寒锁落花，开山初祖属吾家。欲寻凤髻峰前塔，斜日秋林噪暮鸦。下方僧院众山巅，百折林梢路更前。绝顶别开新世界，濛濛花雨散诸天。秋河挂树露华浓，残月衔山起听钟。花影满身寒不寐，不知身在最高峰。仙人去后碧云寒，丹灶无烟玉井乾。留得残棋一枰石，秋风吹客话长安。眼底闽山与粤山，霸图山色有无间。老僧不管人间世，黄叶满林秋闭关。鸣鸠春路忆幽探，耆旧遗闻选石谈。埋碧千年应不化，重镌诗碣蔡梅庵。遗墨残山觅旧劖，空林凉碧坠松杉。珊瑚宝玦消磨尽，满目寒云帝子岩。何处寒薇问首阳，名山竟遣落蛮荒。秋心瘦入诗人骨，箬笠峰头夕照黄。万方多难此登临，满径幽兰石气阴。欲把离骚当梵唱，谶除香草美人心。"}