{"id":"1095795","title":"天台宋紫薇光禄挽章","dynasty":"宋","author":"释居简","text":"闲适与康宁，山林只一人。风流两晋旧，翰墨四朝新。五裤歌宣化，三盘载演纶。垂杨闲意绪，华顶老精神。广乐千龄会，溟波几度尘。壶中留白日，庭下拥朱轮。荷嫩衣重制，兰馨佩更纫。玉颓千日酿，俗蜕百年身。赋里寻词客，桥边问应真。灵光犹在鲁，商岭谩逃秦。入社宜归洛，休耕不起莘。骑箕渺何许，长啸玉楼春。"}