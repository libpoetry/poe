{"id":"1237354","title":"题李成所画十册 夏山烟雨","dynasty":"元","author":"黄公望","text":"雨气薰薰远近峰，长林如沐晚烟浓。飞流遥落疏钟断，石径何来驻短筇。匡山过雨泻飞流，遥望香炉翠霭浮。试诵谪仙清俊句，浩然天地与神游。高阁崔嵬瞰碧江，布帆归去鸟双双。无边树色千峰秀，一片晴光落短窗。忆昔蚕丛开蜀国，崔嵬剑阁入寒云。荒郊寂寂猿啼苦，多少归人不忍闻。杰阁逶迤秋色老，霜林掩映暮峰横。居人自有閒中伴，坐对飞流意不惊。石磴连云暮霭霏，翠微深杳玉泉飞。溪回寂静尘踪少，惟许山人共采薇。市散谁闻野鸟声，短桥何处旅人行。莫嫌寂历空山道，隔岸丹枫刺眼明。大树小树俄变玉，千峰万峰忽失青。高人深掩茅屋卧，不羡围炉醉复醒。驰驱十载长安道，立马溪边暂息机。坐久竟忘归路晚，半空飞沫湿絺衣。万壑千岩拥翠螺，人家处处掩松萝。溪头静坐者谁子，赋就新诗拟《伐柯》。"}