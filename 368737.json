{"id":"368737","title":"洞仙歌·忆梅，辛未十二月十四日夜坐作，用屯田体","dynasty":"清代","author":"杨玉衔","text":"五月狂飙卷。江城地、梦破笙歌庭院。况邮亭门闭，蹇驴人倦。溪流涨、村桥中断。禁苑树、珍巢从鹤恋。春欲半。奈绿萼臞仙，信渺罗浮雁。一旦冲寒恰恰，破腊匆匆，借得东风，荡开寂寞蛮春，蓦地翠禽喧暖。巡檐不入高人眼。纵牧竖、初花摧折遍。思寄远。问签程、水驿山邮路千万。渐散乱。又忍事催琼琯。残英飞尽，诘朝尊俎嗟来晚。"}