{"id":"80971","title":"近村民舍小饮","dynasty":"宋代","author":"陆游","text":"秋风吹细雨，萧然濯炎炽。老夫疾顿平，甘食仍熟寐。春物财几何，摇落已复至。昔人喻死生，谓若屈伸臂。愚公顾不灵，白首没荣利；嗟予幸学道，了此直差易。三拜散人号，退志获早遂。弦歌万二千，尽力不能祟。瘦驴骨可数，渺渺入空翠；霜蟹初把螯，丝蓴小添豉。平生笑巨君，老啮乾肉糒。异味幸满前，万事付一醉。"}