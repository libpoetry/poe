{"id":"905442","title":"至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多馀暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至 其五","dynasty":"宋","author":"李至","text":"蓬阁多馀暇，扪心或暗思。学应无足日，发自有衰时。庶事曾经目，浮荣病切肌。何当卧云岭，方寸贮希夷。"}