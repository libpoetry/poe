{"id":"1130308","title":"送亲上人乞食三首","dynasty":"宋","author":"释德洪","text":"荆簪女，工采桑。画鸦女，衣罗纨。赤脚人，趁兔鹿。著靴人，饱食肉。百丈出家不害痴，一日不作一日饥。后生十指不点水，得便宜是落便宜。亲禅学道不檐板，自然公办私亦办。新年持钵走衡湘，要令一众毛孔香。虽应锋机，不是语句。鸭寒下水，鸡寒上树。不妨办众，推究自己。一手摸鱼，一手戽水。推开三玄玉锁，揩拭同真十智。要知天下南台，口含三十六齿。夜归候门立地笑，眼脑痴憨肚里峭。缘来点铁成金法，白揣与人人不要。以有梦幻身，安能亸饥渴。剃头舍饰好，则以乞为活。鍊尽世间心，方称閒披衲。格言非汝欺，馀尘尚诸学。吾师三界尊，食时亦持钵。春风吹湘云，万峰寒踢卓。出门一句子，团团生四角。"}