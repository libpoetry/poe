{"id":"812468","title":"满江红·余将赴杭，佩珣出词送别。余正在束装，悤悤勉和两阕","dynasty":"清","author":"许禧身","text":"绣阁名姝，喜潇洒、襟怀能几。鼓瑶琴一曲，万花生丽。长日春晖闺范静，谢庭咏絮承欢是。羡诗才、家学总渊源，无双侣。嗟小别，金阊地。难骤舍，攀留意。爱空灵妙笔，诗肠无底。赠句缠绵添别泪，二年琐事从头记。得余閒、清夜和瑶章，心还寄。两载倾怀，已留得、一番行迹。奈扁舟欲发，离愁切切。夏日清谈忘午卷，吟笺入手时翻阅。爱玲珑、体格态幽閒，仙才绝。纯孝志，诗书癖。和蔼性，簪花笔。喜闺中聚语，每亲翰墨。碌碌尘寰将若定，萧萧两鬓堪如雪。怪长亭、柳色总牵情，心难竭。"}