{"id":"1108693","title":"和警斋侍郎二首","dynasty":"宋","author":"刘克庄","text":"颜苍鬓秃旧词臣，几见台家局面新。栖碧山中真大隐，立红云畔是前身。鲁公昔有书干禄，杨子今无赋逐贫。纵使未能追绮皓，绝胜赐杖给扶人。家传岂有枕中方，敢向尧朝议大章。难入高贤真率社，且寻童子钓游乡。有西畴事咨衡宇，无北山移诮草堂。独恨才衰诗不进，傥容摘艳更薰香。"}