{"id":"1041481","title":"和圣俞十二韵","dynasty":"宋","author":"刘敞","text":"处世诚碌碌，白发生满头。所以不自惭，数从长者游。醉翁名世者，事业晞孔周。独立千岁外，邈然已难俦。韩范青云姿，奋飞起西州。徘徊霄汉间，下视轻蜩鸠。诗老最前辈，名声三十秋。篇章被海表，岂独鲁与邹。今我亲见之，执鞭乃所求。何况登其堂，举觞预献酬。清谈破群疑，嘲笑宽百忧。以此捐岁月，吾生同悠悠。"}