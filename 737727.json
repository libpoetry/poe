{"id":"737727","title":"咏史 其二","dynasty":"清","author":"纪迈宜","text":"兴废数之常，智愚性相反。乃萃一人身，古今觏亦罕。其始虽足快，其终弥觉惨。要为物欲昏，岂云识虑短。我爱萧雍州，英年筹略展。三十冠诸侯，一朝梁台建。潞州别驾豪，雷目箭横撚。净扫宫壶秽，告成岱宗检。享祚逾四纪，职贡逮荒远。范徐与姚宋，化钧美互斡。虽复溺释乘，亦颇称慈俭。开元继贞观，如乐谐箫管。胡为踬末路，迷途入坎窞。遂令地轴翻，苍生但余喘。朱、李特鄙夫，惟知工媚谄。宠任既有加，更复恣忌褊。谁召逆景来，竟纵禄儿返。白马鞚何骄，金鸡帐犹暖。化龙首未成，上天足笑蹇。终当就屠灭，痛已彻幽显。金瓯误撞触，霓裳妙婉转。蒲香幻影销，淋铃泪痕泫。呵呵殒台城，郎当疲剑栈。食子无下意，书次罪其缓。鹦鹉问上皇，凄凉空满眼。得失皆自我，此语宁无歉。回首跃龙池，风流徒怀缅。女宠及王夫，相倚如毂绾。兵役事戎狄，阴类每相感。一之或有蔽，沓来斯不免。弗戢终见焚，自垢安可浣。浮山众百万，尽付鲸波卷。哀哉南诏师，遗骼谁与掩。二君颇相似，佚事悲青简。更念苻秦氏，取败由自满。欲恃鞭断流，将谓山压卵。鱼羊忽食人，风鹤犹破胆。一溃心争离，重振力告殚。黩武戒良深，噬脐悔已晚。"}