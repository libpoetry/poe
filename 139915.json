{"id":"139915","title":"用韵答之·冬十有二月","dynasty":"宋代","author":"魏了翁","text":"冬十有二月，朞三日六旬。高怀局宇宙，良会惜参辰。乘兴访安道，扣窗呼孔宾。袭人薰蕙若，夺目烂犀珍。风景乾吟笔，林花眩醉裀。溪山逢旧识，水竹乐閒人。岁签逡巡换，春炜次第新。抚时嗟易失，涉道渺无因。循物探天运，冥心观我身。相期共无斁，不与迹同陈。"}