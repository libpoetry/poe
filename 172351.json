{"id":"172351","title":"望海潮·山涯海角","dynasty":"宋代","author":"陈德武","text":"山涯海角，天高地厚，长安举首何妨。万水朝宗，众星环极，平生此志无忘。亭上一翱翔。见烟收雾敛，凤翥龙骧。海色沧凉，金乌拍翅上扶桑。遥瞻咫尺清光。物无遐不烛，有隐皆彰。发蔀心劳，之官路远，篙师又促归航。不敢久徜徉。抱梧桐绮实，葵藿心肠。假我双翰，一朝飞上五云乡。"}