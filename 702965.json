{"id":"702965","title":"次洪都宪韵怀冯佩之宪副二首","dynasty":"明","author":"谢迁","text":"当年已怪冯唐老，一别于今又十年。洛社衣冠原有约，汝湖风月浩无边。衡门旧业荒三径，斗酒新欢拟百篇。更喜登临随意足，不劳重费买山钱。结社久惭违素约，归休今喜共馀年。悠悠世事俱身外，点点霜华渐鬓边。幸有赐金供客具，漫劳邮卒递诗篇。旧时行乐湖山在，明月清风不用钱。"}