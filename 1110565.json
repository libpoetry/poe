{"id":"1110565","title":"和叔毅田园五首","dynasty":"宋","author":"孙觌","text":"投组弃不御，负耒行且耰。颓景谢东嵎，新畬遍西畴。烟墟牛羊夕，水岛橘柚秋。呼儿具鸡黍，一醉漫烂酬。休文固多病，长卿亦倦游。敢厌蓬荜陋，渐喜桑榆收。散策尘外往，脱屐区中留。坐看黄叶落，一洗风雨秋。风旗喜初泊，野马不受鞿。万里涨江急，一棹秋风归。意行心自放，隅坐谈更剧。晨耕馌箪壶，夜绩课絺绤。感时百忧集，遇酒一笑适。五湖波浪阔，勿厌田庐窄。土膏燥不粘，山骨寒更瘠。伤心离离黍，触目青青穸。空畦理荒秽，流润滋霖霢。努力会有年，喜见乞浆客。"}