{"id":"699145","title":"荔枝 浪淘沙","dynasty":"明","author":"徐熥","text":"高树锦蒸霞。朱实清华。一丸寒玉裹红纱。万颗累累闽海上，不数三巴。西域枉乘槎。马乳休誇。剖开琼液碎丹砂。异品即今谁第一，犹说江家。丹实满林馣。耀日红酣。由来佳品压江南。汉苑杨梅应避色，卢橘香惭。沁齿有馀甘。玉液中涵。钗头一朵美人簪。记得乐天曾有句，映我绯衫。树树火连空。绿叶芃芃。朱颜妖丽玉肌丰。传说琅邪王少女，十八娘红。分摘满筠笼。锦绣成丛。半林香气度微风。却笑杜陵诗句好，只忆泸戎。驿骑走红尘。一笑华清。炎方何用献朱樱。天宝梨园新度曲，小部音声。鼙鼓动西京。妃子心惊。梨花魂断不胜情。翠袖红缯俱是梦，水绿山青。十里锦云乡。傅粉凝妆。红裙争看绿衣郎。黑□稍头朱柿小，玳瑁丁香。延寿品非常。尤胜陈江。绣鞋一种记闽娘。风送瑞堂香百步，结绿硫黄。一品状元红。金线金钟。麝囊吹散桂林风。黄玉紫琼真胜画，江绿丛丛。双髻翠云松。兰寿香浓。绿珠魂在玉堂东。五岭三巴无此种，独擅闽中。白玉瑩肌肤。轻衬罗襦。凤凰冈上锦千株。任是崇龟工墨妙，香味难图。百果更谁如。羞杀杨卢。品题犹说蔡君谟。蠲渴延年还补髓，一罐醍醐。庭静午风凉。荔子盈筐。小姬纤手解罗囊。玉腕冰肌相掩映，百步闻香。含笑问檀郎。何似侬妆。红颜薄命总堪伤。因忆骊山当日事，閒说明皇。"}