{"id":"816829","title":"招宝山","dynasty":"清","author":"蒋坦","text":"山川险阻控明州，此地曾烦圣主忧。月黑千樯环粤峤，天青一线见琉球。酸风岩穴猿啼树，夜气金银蜃作秋。一自中原戎马后，东南云气使人愁。黑祲茫茫海上生，怒涛日夕撼孤城。九天楼阁销镫影，大地星河落水声。自古江山难出将，至今草木畏言兵。不材自问同樗栎，敢效诸公浪请缨。"}