{"id":"757701","title":"水龙吟 题含翠阁主人遗影","dynasty":"清","author":"归懋仪","text":"万峰环绕西湖，一楼临水延空翠。花明柳亸，名姝国士，一双同倚。春梦回头，秋风信杳，彩鸾长逝。把碧涨三篙，落红万点，都化作、伤心泪。留下云笺密字。念征人、封成未寄。絮仿仙才，花传小影，钟情如此。驰骤风云，飘零琴剑，河阳憔悴。倩良工画了，新诗题遍，唤芳魂起。"}