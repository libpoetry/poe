{"id":"985088","title":"当可有诗索和章次韵答之","dynasty":"宋","author":"郭印","text":"日斜弄孤桐，妙趣寄无弦。暮天四垂幕，溪山当华筵。碧玉湛新醪，招集饮中仙。云车夜未散，短烛蟠青烟。合坐皆豪俊，风流踵前贤。佳客吾岂敢，追陪幸自天。人材未易得，终夜喜不眠。殊特见骚雅，武库森戈鋋。未能当笔阵，敢发一矢先。来意何以报，惭无锦段鲜。"}