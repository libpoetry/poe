{"id":"471085","title":"园中十首 其九","dynasty":"明","author":"唐时升","text":"鲁国有嫠妇，太息有余悲。岂惟忧宗国，我爱我园葵。忆昨三韩外，六载悬王师。太仓三百万，辇送沧海湄。今闻五将军，肆伐西南夷。狐兔恋窟穴，此岂关安危。传闻中朝议，何当恤疮痍。戎车久不驾，今且数驱驰。六军百战后，四夷不能支。旨哉诚高策，但恐中土疲。吾闻圣人言，佳兵不可为。"}