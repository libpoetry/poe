{"id":"161649","title":"题徐参议所藏唐人浴儿图","dynasty":"宋代","author":"王炎","text":"右相尝惭呼画师，技痒仍复拈毛锥。逼真谁作此赝本，亦有妙意生妍姿。中庭燕坐必主妇，绿云高髻香罗衣。嫣然嫔妾左右侍，前浴能言丹凤雏。娉婷及笄女公子，素腕拥项相携扶。两两为朋四髫龀，乳卢随逐相谐嬉。掌中看珠二少艾，捧腮却立鸦鬟奴。屏间拥膝袖玉笋，疑是梦阑颦翠眉。侧身背面按筝者，冰肌绰约不自持。床前跪起各姝丽，为儿理发抆涕洟。有犬斓斑受摩抚，与人习熟无猜疑。梳妆淡薄服制古，如见永徽贞观时。若非侯家及主第，人物无此美且都。荆钗布襦小家妇，生子不如山下麑。"}