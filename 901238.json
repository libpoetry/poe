{"id":"901238","title":"赭衣舂","dynasty":"宋","author":"张登辰","text":"赭衣舂永巷，酸风起暮杵。声声碎妾心，妾儿痛隔三千里。灞水欢迎骨肉恩，子母再见无由缘。谁将鸩羽饮龙子，晨猎上林如意死。妾耳纵能闻，妾目那能视。妾口纵能言，妾足安能履。白日改色天容愁，未央宫中桐叶秋。堂堂丰沛龙准公，三尺造汉烹英雄。击布归来尚无恙，预置股肱如指掌。明知戆勃可安刘，何为存妾子母无良谋。"}