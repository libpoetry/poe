{"id":"161811","title":"东风第一枝·雨蕊方桃","dynasty":"宋代","author":"张辑","text":"雨蕊方桃，晴梢渐杏，东风娇语弦管。爱香帘约馀寒，唤舞袖翻嫩暖。红颜清健，旧墨竹、扶疏手段。且碧窗、写就黄庭，画楫海山开卷。春自好、得花不淡。花又好、得春不浅。晓莺瑶佩秋生，月蘸翠尊波满。长逢花处，笑西母、霜娥偷换。要日边、争看貂蝉，彩侍更迎宣劝。"}