{"id":"673389","title":"题戴文进山水图","dynasty":"明","author":"陈玺","text":"叠巘层峦曲曲湾，中有罅地非人间。幽人静观适忘形，辄向阴厓结茅亭。亭前山色青可续，亭下溪流瑩如玉。邀朋终日话绸缪，藐视乾坤真一粟。老树号风出林杪，浮云飞尽青螺小。曲栏干外少人行，对面长空落飞鸟。轻衫细葛暑不知，万象觉来清悄悄。正是南华诵罢时，呼童扫叶烹新葵。噫嘻此图谁所为，云是戴氏无声诗。戴氏山水称绝奇，笔端造化媲王维。谪仙孙子如我期，便欲跨鹤临清漪。"}