{"id":"704474","title":"秋风三叠","dynasty":"明","author":"黎民表","text":"秋风袅袅流清商，朱华零落绿草黄。明月委隙回素光，寒螀夜啼候雁翔。膏炉沉燎朱火扬，空房独宿私自伤。凝思关山绕羊肠，杳难致之双明珰。蘼芜易莠菊易芳，君何远游长相望。秋风淅淅玄夜狙，黼帷高张华烛孤。严霜被野鸣蟪蛄，塞鸿沙鸨相喧呼。惨惨白露栖庭芜，回身悃阁愁且旴。不觉涕泗沾衣裾，白云在天丘陵纡。杳难致之红罗襦，梁间夕鸟犹相于，别长会促谁与须。秋风凄凄霜霏霏，薄寒夜透琉璃扉。玄蝉抱枝露气微，疏灯耿耿流黄机。中房泪下如绠縻，金方路遥消息稀。杳难致之双明玑，三星煌煌承夜辉，何为淹留忆忘归。"}