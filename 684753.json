{"id":"684753","title":"席上","dynasty":"明","author":"王彦泓","text":"拾翠南湘有二姚，风情天付眼眉腰。翻成绣谱传人画，会得琴心充客挑。合德何须分月彩，阿环那更怯风飘。凤头踏草归应晚，已定逢欢第五桥。帘前烛后暗追寻，薄怒佯羞笑自深。弄玉寄将充下体，簸钱时已极关心。难投闲隙猧当户，易涉嫌猜麝染襟。早信个人心更暖，若为尪怯到如今。画帘初轴异香敷，佩响徐来不待呼。舞鬓坠钗松翡翠，歌唇尝酒泾珊瑚。娇啼露滴千条箸，妙转风搓一串珠。芗泽乍闻心便醉，况劳持爵劝淳于。"}