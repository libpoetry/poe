{"id":"693603","title":"奉简朱侍御座师","dynasty":"明","author":"邹元标","text":"天王简命重南巡，绣斧遥临法象新。荒郡何缘重拜睹，菲才有赖再陶甄。一封慷慨忧民计，十载间关报主身。章贡水澌流欲尽，共言骢马早行春。圣主恩深贾谊才，风流又上豫章台。峨冠掩映云霄迥，彩笔凭陵日月开。铃响堂空疑乍至，鸟栖鹤唳喜重来。人传郡阁梅花瘦，夜夜精光烛斗台。曾持三尺驻江城，野鸟山花识姓名。白鹭应同贞节白，青螺能及使君清。暂宽郊甸埋轮意，须记邮亭卧辙情。寂寞侯芭难载酒，殷勤想见旧诸生。北望齐东眼欲穿，相传击壤独归田。河山摇动搴帷色，父老欢腾揽辔年。棣棣威仪今不减，棱棱丰骨尚依然。桃花未识朝天急，隔岸深深绾画船。"}