{"id":"661374","title":"杀虎行","dynasty":"明","author":"史鉴","text":"城西之山旧无虎，草浅林疏少依阻。白日咆嘷忽见之，横行食人难指数。官兵捕虎争负戈，上下陵谷交张罗。一虎跳梁悉惊溃，何况众口腾其多。怒视耽耽犹负嵎，山民撄之摏以殳。黄斑纷披血膏野，相与屠戮残其躯。呜呼养兵资禦侮，见虎何为怯无武。龙沙茫茫天四垂，走马胡儿猛于虎。君不见肉食轩乘将门子，遇敌几人能致死。"}