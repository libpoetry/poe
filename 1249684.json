{"id":"1249684","title":"严将军战马歌","dynasty":"元末明初","author":"谢应芳","text":"往闻齐军夜路迷，老马前导人追随。又闻的卢跃檀前，汉业复立西南陲。古来良骥称有德，未有骁腾能杀贼。将军两马驮贼来，云雾四起生风雷。红绡帕首尔何物，霜蹄一踣成飞埃。军前认主鸣且舞，惊倒熊罴与驱虎。群凶胆落不敢追，官军凯还槌大鼓。马兮马兮诚有功，须知感物由元戎。将军接迹武惠功，煌煌史册书勋庸，尔马名示垂无穷。"}