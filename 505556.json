{"id":"505556","title":"赋徐公子澄碧轩十二韵","dynasty":"明","author":"唐之淳","text":"赐第古城东，池连旧辟雍。画檐涵浩渺，素壁动冲融。公子闻轩处，长云野望通。影沉南寺塔，声浸北山钟。曲槛临流得，横桥到岸逢。龟翻荷盖雨，莺掷柳丝风。莎借秋帘绿，萍欺晓幔红。蜗传书法古，鱼识阵图雄。舞剑惊飞鹤，谈诗起蛰龙。自天恩泽溥，向煖墨华浓。气浥研朱露，光浮射鸭弓。我思分钓石，莫遣碧苔封。"}