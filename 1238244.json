{"id":"1238244","title":"对景吟","dynasty":"元末明初","author":"王冕","text":"湿云不飞山雪满，越王城头鼓声短。晓来溪上看梅花，虎迹新移大如椀。老乌缩项如冻鹥，呼群强作婴儿啼。红桃翠柳眼欲迷，旧时纨裤今涂泥。淮南千里无烟火。淮东近日多军马。寸薪粒粟不论钱，行客相看泪盈把。如何五陵年少郎，卖田去买青楼娼。吴歌楚舞不知夜，归来也学山翁狂。明朝酒醒入官府，方知不是城南杜。落花风急雨潇潇，索莫无言面如土。"}