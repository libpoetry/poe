{"id":"583866","title":"子昂画马行","dynasty":"明","author":"黄衷","text":"我吟杜甫画马诗，恍惚已识乘广姿。中宵栩栩到梦寐，跃身飙电思天墀。写生容有夺天巧，子昂此幅人嗟咨。攒花且莫赏毛质，房星变幻俦能知。驼经西寺徒善相，章台腾踏还狂驰。帝闲十二岂无地，蒺藜健勒髯胡骑。伏胡皂枥为胡老，楚材晋用良可悲。乌乎，楚材晋用良可悲。"}