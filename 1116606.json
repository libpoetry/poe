{"id":"1116606","title":"端午帖子词：皇太妃阁五首","dynasty":"宋","author":"苏轼","text":"午景帘栊静，薰风草木酣。谁知恭俭德，綵缕出亲蚕。雨细方梅夏，风高已麦秋。应怜百花尽，绿叶暗红榴。辟兵已佩灵符小，续命仍萦綵缕长。不为祈禳得天助，要令风俗乐时康。玉盆沉李滟清泉，金鸭嘘空袅细烟。自有梧楸障畏日，仍欣麦黍报丰年。良辰乐事古难同，绣茧朱丝奉两宫。仁孝自应禳百沴，艾人桃印本无功。"}