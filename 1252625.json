{"id":"1252625","title":"和杨和吉二首","dynasty":"元末明初","author":"郭钰","text":"读书头白苦无多，自判才名易灭磨。耆旧凋零霜后木，世情翻覆雨中荷。数家烟火惟闻哭，三月莺花谁复歌。薜荔绕垣茅屋小，缘君开径日相过。海棠雨外半含啼，病起吟情懒更题。匹马看花空老大，还山采药自幽栖。欲寻仙馆窥丹鼎，曾借渔舟度碧溪。门巷总非初到日，渚蒲汀柳望都迷。"}