{"id":"1142291","title":"乡曲诸名宿不鄙老朽移樽见过风谊甚古语笑甚欢辄借昌黎人日城南诗韵少见谢意","dynasty":"宋末元初","author":"牟巘","text":"人生贵合并，造物忌嘲弄。颇与同社阔，正坐两骭冻。南城七日游，前事诸贤用。但愁茅屋陋，不足置宾从。此会岂偶然，岁月日时共。四癸义可取，三壬老堪送。况有蹇东阳，初不减潘葑。渴吻久已燥，乐饮宜一纵。笑谈更温克，容与非倥偬。永言戢厚意，拜嘉敢不重。"}