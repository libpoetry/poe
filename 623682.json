{"id":"623682","title":"采珠行","dynasty":"明","author":"欧必元","text":"天倾西北极，地更尽东南。洪涛杳无际，岳立撼前山。气蒸霞作蜃，珠结露光涵。珠光惨澹浮天末，朗映罗浮山上月。不羡秦庭有木难，梁王照乘何须发。出疆久与翡翠齐，尺五天高应莫达。有道今王御紫宸，后宫西子多效颦。□宝香车浮鹤辈，五色流苏绚綵云。汉武隋杨不复陈。自从静摄昭阳殿，百官罕识君王面。宁夏初收奏捷功，又报碧蹄空血战。普天无吏尽征诛，数载江南饥疫见。去年南亩稼初成，良家六郡调西征。男啼女哭关山别，谁当一剑答生平。今年辄下采珠诏，贵人貂珥出承明。亲捧丝纶尺一牍，长破鲸鲵千万舳。不教州县苦豺狼，宁忍生灵坐鱼肉。更拥楼船出六洋，颇似龙骧下二蜀。采珠复采珠，今古意何殊。明主捐琛佩，瓦砾视璠玙。遗珠弃沧海，谁为泣珊瑚。一朝得遂充筐篚，随方旅进龙颜喜。秦殿何堪愁翠环，汉宫无乃推簪珥。抱玉宁生卞璞悲，投珠虚拟孟尝耻。采珠复采珠，何用采珠行。书生感激目前事，寸管聊将颂圣明。东南民隐殷忧尽，愿得随珠入帝京。"}