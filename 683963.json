{"id":"683963","title":"吴比部范太史邀游岘山二章","dynasty":"明","author":"王世贞","text":"吴兴岘山色，不减襄阳紫。气馀清和候，人是东南美。亦有艖头鳊，佐之若下醴。炊烟隔岭出，渔唱菰芦起。醉谓故所知，何必羊叔子。改席延绪飔，披襟向晴昊。日染馀不水，烟平浮玉岛。顾见青芙蓉，了了透蘋藻。季重追旧欢，巨卿吐新好。勿云兴易尽，新月在前道。"}