{"id":"746997","title":"洞庭湖大雪作歌","dynasty":"清","author":"陈同","text":"天低野阔云堆墨，倒压全湖湖水黑。纷然快雪破空来，上下湖天此飞白。雪轻到水水交融，瞥现昙花本无迹。那知玉戏幻天公，转瞬船头已数尺。平湖皓皓四望空，黛痕碧露三两峰。平时君山满湘竹，冻折琅玕斑不红。此是钱塘破阵舞，组练明光麾白羽。玉龙鏖退搅空飞，败甲残鳞坠如雨。又疑张乐觞百神，琼华岛阔玉雨匀。霓裳队散百花舞，龙堂贝阙霏珠尘。媵予杂遝鱼鳞鳞，珠斿羽节湘夫人。粉泪远洒九疑去，耐寒离立云中君。虚无玉驷骖灵均，招来片片玻璃魂。我时银海光初眩，不暇清吟矜白战。赏奇呼酒岳阳楼，笑拉仙人共狂咽。醉横铁笛吹落梅，六出花飞遍南甸。"}