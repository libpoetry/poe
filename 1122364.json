{"id":"1122364","title":"乙卯元宵多雨","dynasty":"宋","author":"姜特立","text":"腊前雨势已翻盆，腊后淋漓到上元。灯火不张蟾彩暗，笙箫有禁霤声喧。麦田闻道水盈尺，里巷想应泥没门。闷坐孤吟无好况，三杯冷落对黄昏。连年旱气民愁食，及至春来又雨霖。湿麦卧泥难辨草，寒蔬入市贵如金。灯辉不到愁人眼，节物空惊老者心。且喜今朝日光出，更须风力扫重阴。"}