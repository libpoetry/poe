{"id":"815853","title":"南乡子 云林招游三官庙看海棠，不果行，用来韵答之","dynasty":"清","author":"顾太清","text":"正好看花天。漠漠轻阴扬柳烟。最是海棠娇太甚，跹翩。半要人怜半自怜。风信莫狂颠。艳色能留几日鲜。分付封姨休扫却，嫣然。似带余酲晚更妍。小叶碧玲珑。十二栏干护几重。不是不知春已去，随风。且向枝头逞艳红。花气霭房栊。芳意憨憨睡思浓。倦态倩谁扶欲起，冥濛。和雨和烟入画中。首夏半晴天。曲水无由系画船。恨不共君同一醉，尊前。饱听飞琼绿绮弦。尘事惜萦牵。再到花时又一年。佳会自应多韵事，相连。遮莫红妆绿柳边。"}