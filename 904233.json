{"id":"904233","title":"送范彦覃","dynasty":"宋","author":"李处权","text":"春风恼百物，物物不禁渠。水为盎盎绿，柳亦毵毵舒。芳菲遽如许，流光亦须臾。谁令更别离，此恨当何如。外门有人物，照映冰玉壶。茹古髯似戟，说兵胆过躯。中外已践更，能事乃绪馀。主馈孟光贤，郎君千里驹。人生得此乐，底事犹区区。兹行谒贤相，袖有时政书。世家治剧手，陶冶宁舍诸。我老不适用，饥寒出无驴。论亲无党近，分义何敢疏。吾儿似我拙，久已分龙猪。一闻词赋功，决科良起予。山林与钟鼎，愿言今则殊。岁寒苟在兹，勿忘双鲤鱼。"}