{"id":"692109","title":"宿华顶玉井楼","dynasty":"明","author":"李攀龙","text":"玉井通溟海，朱楼冠削成。波传潮汐到，槛接斗牛平。虎魄侵灯出，莲花傍枕生。拂盆云发暗，映掌月珠明。犯座人间象，浮槎世上情。不愁更漏绝，石鼓自能鸣。不寐芙蓉冷，幽栖薜荔惊。灵胡秋赑屃，毛女夜妖精。暗穴龙蛇走，深林虎豹耕。星连棋石布，雨共洗盆倾。霜绝千寻锁，风邀五舌笙。岂因临帝座，呼吸变阴晴。"}