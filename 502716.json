{"id":"502716","title":"书陈思中钟山草堂","dynasty":"明","author":"王恭","text":"东人结庐云水间，有时飞梦游天关。西人白马长安道，身寄玉堂心在山。草堂只在钟山口，石门南头岱溪右。古木垂萝绕四檐，红泉翠壁当虚牖。怜君白面鲁诸生，却爱幽居隐姓名。兴来满载东山酒，春至还寻谷口耕。卷幔横经坐曲房，穿林著履采芸香。天寒煮茗僧同榻，月出弹弦鹿近床。岩扉近舍多幽处，向子何须更长去。心远能忘朝市喧，机閒自得烟霞趣。独鹤孤云任此身，至人舒卷道为邻。草堂亦有山灵在，莫学周颙却笑人。"}