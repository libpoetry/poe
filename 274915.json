{"id":"274915","title":"乙丑纪灾诗","dynasty":"清代","author":"李必恒","text":"何年湮息壤，千里发胎簪。洪泽陂难障，淮南害独深。尾闾原地势，降割岂天心。十万生人命，经旬突不黔。报道归仁决，须臾涌浪高。羊头何滚滚，釜底自滔滔。草木先秋萎，鱼龙竟日号。不堪容膝地，霪雨又萧骚。即以城为岸，惊涛直撼城。长湖无鸟过，六月已凉生。野哭何人急，讹言半夜惊。全家风浪里，秉烛坐深更。泛宅知无计，危楼且共存。半间连榻灶，八口杂鸡豚。呕泄情怀恶，燔烧泪眼昏。皇天吾不怨，幸免作鱼鼋。藻荇牵高树，荒村八九墟。人情争纲罟，劫运到诗书。大厦何当庇，他乡好卜居。可怜空际雁，无处觅泪洳。眼见污邪尽，高原卷亦空。疗饥思圣米，御湿觅山芎。不没城三版，难租地一弓。奇灾经几见，骇绝白头翁。司空奉帝命，曷以拯灾黎。上策惟通漕，奇勋在护堤。归墟迷海口，沙路塞云梯。财赋维扬地，何堪竟作溪。五行多错迕，谁与问京房？谷洛将无斗，淮黄久失常。禹功真不再，天变故难详。激荡悲风起，哀音彻大荒。"}