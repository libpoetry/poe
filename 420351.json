{"id":"420351","title":"澡兰香 佩兰","dynasty":"近现代","author":"沈轶刘","text":"辛荷泌馤，橄榄分英，藿蕊润馨暗袭。兼莲韵远，比菊清多，掌上露华谁浥。羡幽姿、肯下香兰，闲倚风枝迟立。花午砌阴深，照影疏阳犹翕。绝妙新秋几案，砚角堆青，好添茶笈。宜窑试荈，祭盎和蒿，暑梦醒来微涩。汗初消、晚圃追凉，重点葡萄冻汁。算故事、别馆耕烟，曾栽云粒。"}