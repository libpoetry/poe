{"id":"697157","title":"次公携酒招游弇园山池登缥缈楼二首","dynasty":"明","author":"胡应麟","text":"缥缈飞楼逼汉开，河山四望转崔嵬。石驱瀛海千峰立，池划昆明万岛回。曳杖星辰干帝座，吹笙云雾绕仙台。莫言缑岭堪忘世，指点遥天鹤驭来。层台飞观曲相连，彷佛丹梯象外悬。半壁霞生林屋底，八窗云起洞庭前。鼋鼍岸坼藏山夜，乌鹊桥成叠石年。醉望玉楼天尺五，帝阍谁召笔如椽。"}