{"id":"1129495","title":"南山阻雪","dynasty":"宋","author":"释居简","text":"裂竹声乾搅夜林，宽裁玉楮漫重衾。遥知凹凸先平满，未暇崎岖探浅深。冻折衣棱须煖熨，明穿檐隙怕寒侵。西湖冻合方连底，独钓无人傍涌金。密密疏疏忽满林，小斋冷直欠绫衾。旋疑蟾毂行春晓，细看蝇头到夜深。已有四郊三白瑞，更无一点软红侵。庭除层砌皆明洁，长笑当时侧布金。"}