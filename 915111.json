{"id":"915111","title":"太平寺水郡人徐友画清济贯河","dynasty":"宋","author":"杨万里","text":"太平古寺劫灰馀，夕阳惟照一塔孤。得得来看还不乐，竹茎荒处破殿虚。偶逢老僧听僧话，道是壁间留古画。徐生绝笔今百年，祖师相传妙天下。壁如雪色一丈许，徐生画水才盈堵。横看侧看只么是，分明是画不是水。中有清济一线波，横贯万里浊浪之黄河。雷奔电卷尽渠猛，独清元自不随它。波痕尽处忽掀怒，搅动一河秋色暮。分明是水不是画，老眼向来元自误。佛庐化作金柁楼，银山雪堆风打头。是身飘然在中流，夺得太一莲叶舟。僧言此画难再觅，官归江西却相忆。并州剪刀剪不得，鹅溪疋绢官莫惜，貌取秋涛悬坐侧。"}