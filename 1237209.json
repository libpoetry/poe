{"id":"1237209","title":"就学东平嘉祥道中书事二首","dynasty":"元","author":"曹伯启","text":"行潦萦纡会古溪，一行白鸟自高低。敝裘恐惹途边棘，疲马愁颠雨后泥。思入石林风浩浩，吟成沙草日凄凄。相逢莫问经行地，万壑千崖总是迷。梦回午枕倦闻声，野鸟抟空隐见形。积水还同流水碧，远山翻比近山青。霞迎杂佩新荷灿，风揭麻衣野菊馨。安得画师频点笔，归来移入纸方屏。"}