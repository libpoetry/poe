{"id":"725472","title":"归沐呈任中丞昉诗","dynasty":"南北朝","author":"刘孝绰","text":"步出金华省，还望承明庐。壮哉宛洛地，佳丽实皇居。虹霓拖飞阁，兰芷覆清渠。圆渊倒荷芰，方镜写簪裾。白云夏峰尽，青槐秋叶疏。自我从人爵，蟾兔屡盈虚。杀青徒已汗，司举未云书。文昌愧通籍，临邛幸第如。夫君多敬爱，蟠木滥吹嘘。时时释簿领，驺驾入吾庐。自唾诚䃤玞，无以俪璠玙。但愿长闲暇，酌醴荐焚鱼。"}