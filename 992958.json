{"id":"992958","title":"送淮南转运李学士君锡","dynasty":"宋","author":"梅尧臣","text":"王都重兵廪，命使总八方。淮南舟车冲，三楚笼利长。惟时有才彦，数计等桑羊。八月赐诏行，朱旆插大航。汴湍入秋涨，东鼓下镗镗。今日发大梁，明朝过睢阳。睢阳授经地，父老认道旁。同业八十人，或贵或为郎。先生殁大官，弟子无荷囊。乃知诗书传，要在明三纲。隋末闻仲淹，来学去佐唐。唐初称名臣，鲜及杜与房。亲见慕义人，专门起辉光。我闻房杜流，已显惟王张。云汉几万里，星宇争耀芒。归来立螭头，莫爱鱼稻乡。"}