{"id":"1004042","title":"行黑水谷三十里以耳目闻见有赋","dynasty":"宋","author":"程公许","text":"自过三泉境，纡回谷道中。居民虽渐复，生理顿成空。败屋翳蒿径，颓墙荒棘丛。稻田多宿莽，麦陇间铺茸。耕织岂当废，伤残甘忍穷。遑怜已死骨，使得掩幽宫。梨粉偏饶白，桃腮也自红。羁游愁满眼，感愤气填胸。家计艰营葺，人谋有异同。熟为根本虑，无使浪施功。"}