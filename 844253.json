{"id":"844253","title":"五月一日沧玉、锡祺、笛亭、槐庭、藻云及舍侄仲衡集予无闷草堂，喜而有作","dynasty":"清末民国初","author":"林朝崧","text":"联翩裙屐访西畴，满眼溪山喜气浮。半道未携清酒候，诸君姑为白云留。也知野外无供给，随意田家有唱酬。遥比竹林人恰七，嵇琴阮啸共千秋。篱门犬吠故人来，陡觉光辉照草莱。吟兴应嫌鹅鸭闹，酒怀暂对水云开。闲居物外花三径，雅会尘中岁几回。却忆匡山莲社客，晨星寥落剧堪哀。佣耕奉母岂能贤，隔断尘嚣地自偏。陶令闲情消秫酒，邵平生计托瓜田。时危碧海栽桑后，身老青山学道年。畴昔知音多见弃，诸君犹赏伯牙弦。衡茆蠖屈寸心违，小集题襟傍翠微。晓雨半林鸠语杂，薰风十顷稻花肥。田园诗老忘机好，贫贱交能耐久稀。从此薜萝幽径熟，相思时一叩柴扉。"}