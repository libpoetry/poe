{"id":"1217494","title":"送太师掾陈德润归吴省亲","dynasty":"元","author":"乃贤","text":"列戟三槐第，王章九锡臣。鸣珂皆贵戚，弹铗尽嘉宾。公府多甄录，先生蚤见亲。下帷谭亹亹，开阁礼谆谆。春瓮蒲萄熟，朝槃苜蓿新。大夫忻契合，丞相屡咨询。不厌甔无粟，宁甘甑有尘。寸心县噬指，千里动思莼。解袂燕台下，扬舲潞水滨。岸花迎客帽，云树暗江津。捧檄娱亲舍，还家及暮春。岂须誇禄养，自可厚彝伦。贱子漂零久，经年旅食贫。诗成空感激，愧尔远归人。"}