{"id":"332941","title":"南浦·咏萍","dynasty":"清代","author":"梁德绳","text":"水暖熨靴纹，怪无端，揉碎澄湖千顷。镜影倚娇酣，鱼龙舞、一搦纤腰初整。飞花滚滚，为谁催作春阴冷。便拟扁舟从此去，早有桃鬟相等。几番皱损柔蛾，误天涯、荡子萍飘难稳。幸自不知愁，凝妆竟、莫向翠楼轻凭。黏天腻绿。添它南浦魂销尽。待得晚来风乍定，吹雨濛濛愁暝。"}