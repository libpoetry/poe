{"id":"825664","title":"左臂痛","dynasty":"清末近现代初","author":"郑孝胥","text":"壮年喜习劳，不用颇自惜。匆匆过六十，未觉减筋力。饥餐倦乃卧，恃此神以适。犹能免乘兴，无事滞形迹。去冬稍不快，有气阻胸膈。左肱且酸楚，夜寐苦反侧。岂甘就逸豫，屈指日月积。魂梦久未宁，渐使须发白。沈思若省悟，何间顺与逆。恒情犹在己，造物讵汝释。观化自我始，忧乐奚所择。置之成坐忘，层霄施羽翼。"}