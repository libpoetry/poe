{"id":"747564","title":"京师九日同人慈仁寺祭顾先生祠呈同集诸君子 其三","dynasty":"清","author":"左宗植","text":"今日已重九，城郭秋气爽。雅游从群贤，载酒谒遗像。平生书局随，席间劣函丈。华檐芘髡缁，藻井护龙象。尚德抑虚无，后死有吾党。云何祀二百，社祭典久旷。繄赖张与何，祠构事草创。青红坏壁侧，三楹位东向。罗拜十七人，祭酒布衣长。精神感冥漠，灵魄接惝恍。想见两度游，白发倚筇杖。将身王尼车，戴首逢萌盎。沈吟述古作，惨澹旧京唱。空余两髯叟，旧识孤鹤状。尽日号西风，寒涛送悲壮。"}