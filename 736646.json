{"id":"736646","title":"太湖舟中望洞庭诸山","dynasty":"清","author":"吴铭道","text":"今朝震泽行，动荡玻璃色。四万八千顷，浮天杳无极。东西洞庭山，缥窈如泼墨。与我相周旋，招之不可即。冉里那复返，毛公久灭迹。可怜水犀甲，石蕝化深碧。更闻此山中，幽人无岁历。老死不出山，何由识兵革。回头笑句践，藉手妇人力。一朝良弓藏，解使大夫惑。去去不足道，此水可亡国。"}