{"id":"211635","title":"昔游诗·昔游桃源山","dynasty":"宋代","author":"姜夔","text":"昔游桃源山，先次白马渡。渡头何清深，鸿鹄在高树。白马亦洞天，昔人有奇遇。洞门不可见，但闻水声怒。瞻彼羽人宅，乃乘方船渡。修廊夹五殿，重阁映千树。规模象魏壮，回合绿阴护。山椒望五溪，壶头入指顾。故宫在其北，屋瓦带松雾。古杉晋地物，中空野人住。外围四十尺，内可十客聚。我游瞿仙馆，坛上表遗步。邓下八叠坡，一亭众妙具。两山抱澄潭，老木枝干互。瞻前秀而迥，坐久凛难驻。桃源独不邮，僻在宫南路。山行转深邃，狙猿纷上下。石窦出微涓，令我意犹豫。昔闻渔舟子，水际见洞户。今看去肖远，定自后人误。惆怅却归来，此游不得屡。于今二十年，历历经行处。"}