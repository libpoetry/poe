{"id":"852265","title":"中秋夜试院寄子平","dynasty":"宋","author":"文同","text":"忆初我来时，夜色如墨障。心常念明月，几日西南上。松梢倚楼角，一玦偃相向。渐见轮中物，依稀吐形状。今宵东岭外，滟滟金波涨。人间重此夕，一岁号佳赏。而我督秋试，锁宿密如藏。细务纷满前，约束甚鞿鞅。无由奉朋侣，彻晓坐清旷。之人富才华，笔力趫且壮。谁陪把樽酒，露下与酬唱。南墙咫尺地，使我起遐想。人生此良会，可惜已虚放。独立中夜归，俯首入书幌。"}