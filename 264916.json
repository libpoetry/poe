{"id":"264916","title":"瑞龙吟·去武汉将之蜀中","dynasty":"现代","author":"王陆一","text":"京华路。频忆歇指歌深，约眉山住。青春尽在狂夫，逸清付与，水痕花雾。倚金缕。无限柳绵芳草，轻尘千步。何辞绕梦池塘，为春请命，天涯夜雨。曾是莫愁湖涨，碧波斜日，飘沉菰米。高阁唤回流莺，休去秋渚。将谁扫叶，似共才人数。总心上、年年爱好，蹉跎俱度。故国愁如堵。可怜去后，湖湘怅望，行又藤萝浦。瞿塘水，声声啼鹃相诉。起依北斗，是城孤处。"}