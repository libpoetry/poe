{"id":"816312","title":"乾四明咏四首 柏","dynasty":"清","author":"黄毓祺","text":"何年古殿柏森森，指出西来一片心。不信无情能说法，阿谁悟得雪岩钦。共惜参天古杏残，一株抛向隔墙看。夜来月出生清影，依旧只林双树寒。天寒地冻雪迷离，忒杀风流这一枝。屋角有人能古调，拈来无孔笛中吹。广福庭前乱竹丛，三茎烟雨四茎风。美人来自潇湘浦，恰与君心一样同。"}