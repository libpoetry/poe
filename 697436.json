{"id":"697436","title":"送安头陀还兰阴作同少傅公四首","dynasty":"明","author":"胡应麟","text":"野鹤孤云去路长，袈娑随处谒空王。楞伽一卷焚香坐，先到裴公绿野堂。百丈金身照绿苔，青莲璎珞护瑶台。天龙一指犹堪竖，莫诧西方大士来。十年湖海话禅机，归问云山旧衲衣。后夜月明金锡冷，遥空笙鹤不停飞。六洞三山次第看，白云回望满长安。何须更觅莲花藏，一代金轮属宰官。"}