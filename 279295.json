{"id":"279295","title":"雨淋铃·夜窗听雨，孤雁和之，客感深矣。因调夹钟羽平叶一解","dynasty":"现代","author":"周岸登","text":"寒雨连江，暮城严鼓，倦旅清宵。欹枕细数檐花，潇潇下、窗纸频敲。翠衾冷逼梦惊，误灯影红摇。甚雁声、偏搅愁人，未教到耳已魂销。还理断弦翻苦调，望神京、一发霾云表。有泪不洒觚棱，嗟予季、戢羽天寥。信沈道远，怨鸿响、凄绝南谯。怅夜永、羁绪鳏鳏，暗里青鬓彫。"}