{"id":"1236587","title":"梅花百咏和冯学士海粟作","dynasty":"元","author":"明本","text":"见非恍惚梦非神，雪后霜前分外真。疏影暗消三弄月，半联凄断独吟人。岁寒摇落孤根在，江驿荒凉往事尘。碎嚼幽香清可挹，玉奴无复更临春。玉箫起处暗惊神，曲缓瑶台逸韵真。泉石几年云冷鹤，关山万里月愁人。香凝老树调风味，影落寒窗枕隙尘。檀板金樽久岑寂，微吟不减昔时春。目送空山远驻神，似曾相识倍情真。半床素被铺寒玉，一幅生绡画美人。爽入冰姿欺国色，怅随哀曲黯京尘。三郎正爱《霓裳》舞，珍重椒房自惜春。曰云堆里晓飞神，道骨翛然一太真。古岸埋香多是雪，寒岩欺影四无人。因风寄远愁应老，坐雨辞根恨未尘。剩欲巡檐赋归隐，共君心事答閒春。征路愁迷黯动神，穿林入谷自寻真。亭亭有意冷移玉，黯黯无言空怅人。梦断阳台半云雨，泪空青冢几沙尘。馀芳消歇繁华起，野水苍烟意自春。眼花落井眩双神，雪步迢迢见欲真。澹墨画图横玉影，黄昏庭院倚阑人。唾绒犹认窗间迹，啼粉空馀镜面尘。消得黄金铸成屋，年年雪里贮芳春。水中仙子镜中神，夜夜相携入梦真。陇雁哀残埋玉地，朔风吹老弄蟾人。寒添灞上双眉冻，愁压江南几屐尘。雪里不嫌情味苦，一枝占断九州春。横影伶仃似有神，半清浅处独呈真。数枝冲澹晚唐句，一种孤高东晋人。上苑清房谁耐雪，庐山玉峡肯蒙尘。是中天趣那能识，惜被东风漏泄春。梦来曾忆二郎神，花影愁端语最真。月浸一庭寒水玉，梦惊孤枕断肠人。不堪往事从头看，总欲新诗得句尘。啄木敲门窥我醉，四山寂寂鸟啼春。忆昔君平勘卜神，青衣应是日时真。云开巫女多娇面，浴出杨妃一丽人。竹叶杯浮苔砌月，豆荄灰暖纸窗尘。惊春恐落群芳后，先到名园逐上春。遗情极像白拈神，仙与吟翁意气真。月晓忆同林外饮，酒醒愁恨曲中人。荒溪独照山初静，寒影相持雪亦尘。每惜半檐风露重，起披玉毳伴琼春。朵中飞下玉霄神，仙韵娇姝一粉真。冰晓浴乾银浦水，雪篱愁损草堂人。名姬骏马空词笔，废苑荒台老战尘。冻野苍茫天四惨，两行啼雁独伤春。"}