{"id":"823078","title":"绮寮怨 吊杜步云、樊孔周，清真韵","dynasty":"清末近现代初","author":"赵熙","text":"唤此人间何世，老天知醉醒。为往日、二老销亡，山河影、步步新亭。思君如今更酷，光天下、夜黑燐自青。竟先后、化作长星。空山叟、破屋珠泪盈。去岁记寻雁程，江楼坐上，当官盼到黄琼。按拍三清。善才韵，有谁听。甘人乍逢魑魅，酒后语，梦中情。茅斋少城。芙蓉万树外，风露零。"}