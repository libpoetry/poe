{"id":"452720","title":"法藏讲寺行","dynasty":"当代","author":"王引","text":"先生思出时午半，扣锁遗匙浑梦幻。安之聊当百策功，回首春荫无馀算。行行城市作优游，信脚路歧日正炫。转处黄墙起丛林，随喜不用师兄劝。寺号法藏无百年，宗属天台非禅院。木鱼云板声亩馀，看了僧面看佛面。僧多粗鄙佛少龛，烛满铜台香满案。岂无极乐摹画图，但见破壁挂神幔。居士彼岸祈同登，俗士归家失所便。忽听梵唱昔未闻，弟子群课往生愿。前生后世信渺茫，愿凭坚忍持一念。偶尔执著事可为，终化泡影逝逐电。我入红尘为客久，收拾芥子积万担。挟山超海谢不能，百念交攻同冰炭。今如是观一拂衣，如释重负口称善。譬如心匙启心锁，满甑醍醐置顶灌。欲禁手舞足蹈时，须倾美酒千杯换。日暮游子更何之，此心安处即家县。讲经老僧应微嗔，临窗逡巡门外汉。"}