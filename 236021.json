{"id":"236021","title":"和许尉仙田舍野老有可邻之态壁间之什","dynasty":"宋代","author":"李吕","text":"乞糴民宵征，出糶官夙驾。艰食间填壑，灾星未退舍。七闽况多山，厥田惟中下。年登谷粟贱，逐末贪白话。一逢岁不稔，大半为饥者。公私久匮乏，谁欤可资藉。哀哉南亩农，长年服耕稼。倾囷了租赋，仅逃吏胥骂。东作已无粮，贪赇宁论价。负逋罄产傥，求售忘早夜。逡巡生计尽，失所安足讶。尉仙明达人，出语补风化。咄彼兼并家，敛衽当愧谢。"}