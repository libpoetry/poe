{"id":"683409","title":"后芳素轩四首","dynasty":"明","author":"王世贞","text":"夏阴无不可，饰我轩中容。枕簟渐相媚，琴书时自慵。萍间尺咫月，竹隙两三峰。更有会心处，招提来夕钟。剥啄都不应，饭余贪昼眠。卿仍卿礼法，我与我周旋。偶适鱼鸟性，渐谐花竹缘。挥毫得小语，不解唤诗篇。兴来呼蜡屐，去踏雨余山。恋此枪榆境，仍楗薜荔关。浮云时一憩，倦鸟复相还。觞咏信云美，犹然妨我闲。欲谋高枕路，聊引一编书。乍可为蝴蝶，那能老蠹鱼。竹阴侵径合，蕉影入窗疏。却笑遑遑者，何烦责宰予。"}