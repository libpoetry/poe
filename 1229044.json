{"id":"1229044","title":"蚕连","dynasty":"元","author":"王祯","text":"捲去绿云桑已少，箔头有丝蚕欲老。月馀辛苦见成功，作簇不应从草草。南北习俗久不同，彼此更须论拙巧。北簇多露置，积叠仍忧风雨至。南簇俱在屋，施之蚕北良未足。南北簇法当约中，别搆长厦方能容。外周层架蒿草平，内备火患通人行。饲却神桑丝已吐，女洒桃浆男打鼓。作茧直须三日许，开簇团团不胜数。我家多蚕方自庆，得法于今还可證，免似向来多簇病。"}