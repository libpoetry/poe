{"id":"695399","title":"严州名宦九首 梁任昉","dynasty":"明","author":"林光","text":"新安太守梁任昉，出自秘书为郡长。为政清省少繁苛，不事边幅人咸仰。郡有蜜岭及杨梅，绝除冒险休供饷。卒然不带新安物，四十九年刚属纩。浣衣为歛杂木棺，武帝闻之动悲赏。百姓追思久不忘，旧祠立在城南上。宋公在唐鲜匹俦，开元胡事刺睦州。监杖杖轻亦细故，朝堂执法那容优。御史大夫遂落职，天教贤牧兹来游。当时政绩必可纪，史家脱略难搜求。范公诗咏宋开府，乾坤仰止何能休。牧之岂止诗家流，池州改刺来睦州。经图史册朱稽载，善政美绩知无由。侍郎裴公理盐铁，江淮民隐归咨诹。公为致书白其事，积弊侃侃明珠求。忠言激切对官长，州政安肯容奸蟊。花前中酒有遗句，至今人士还歌讴。宋有遗直田表圣，立朝侃侃司谏诤。官由补阙知睦州，兴国八年州甫定。斯时礼教犹未兴，公来振鼓斯文柄。诗书俎豆觉斯文，学庙巍巍美兼并。圣经贤传请成均，特旨依然来帝命。风化从来在所先，案牍何劳乱心镜。范公昔任司谏时，岁逢蝗旱江淮饥。于时上疏遣巡视，遂命安抚公亲之。开仓振乏患不给，折役丁口咸蠲施。条陈救弊十数事，用度不节民应疲。忽闻郭后又遭废，上书伏阙诤非宜。朝廷遂下睦州命，十口迢递向天涯。子陵公案久未判，天教来竖桐江碑。节高器大雨推极，无乃欲吐胸中奇。公云重父必重母，正邦先正家为仪。糟糠之妻尚变易，贫贱之交从可知。子陵双眼光耿耿，夫岂不解知几微。我曾吊祭陈数语，操戈敢傍公藩篱。乌龙山色尚清绝，仰公遗迹唱诸诗。铁面御史衢州英，立朝赫赫扬芳声。纠弹那复避权倖，国本未立殷忧形。披肝露胆向仁祖，朝言夕有睦州行。睦州正在家邻境，况复水媚而山明。市羊岁且为民患，栽茶无地税还征。移文抗疏获蠲免，至今遗爱人犹称。致堂胡公字明仲，侍御徽猷名已重。绍兴六年刺睦州，政教兼兴民载颂。文定衡山远寄书，父子之间相谕讽。一年作郡怠易生，宜作三年勤御众。远大之业积累成，莫谓未迁生怠纵。学宫改作实自公，建宁人物称群凤。南轩先生魏公子，平生理学究渊旨。有为无为看几微，天理人欲分彼此。晦翁东莱俱托交，讲磨历历穷疑似。官值秘阁本清要，乾道五年州刺史。不疾而速不严威，丁盐钱绢奏蠲止。淫词简斥旅名山，学门改创因公始。华阳伯爵景定封，从祀千年应未已。东莱先生生婺州，金华人物谁与俦。早年英发志斯道，经史百子深穷搜。发为文章根至理，纵横宕激磨清秋。朱陆诸贤咸友爱，知公挺拔非凡流。乾道五年州运转，公持木铎兹来游。道传何必论官爵，员外博士非公侯。庠序翻然士丕变，担囊负笈来相求。春秋笔底宏著述，芟夷繁秽开扬裒。南轩相续为州牧，主宾协赞漆胶投。芝兰本不殊臭味，力夫政教民歌讴。人生遇合事非偶，两贤秩祀相匹休。我来未暇寻枝叶，深探欲问公源头。"}