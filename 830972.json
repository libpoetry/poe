{"id":"830972","title":"壶中天 破砚","dynasty":"清末民国初","author":"陈宝琛","text":"衰残石友，尽相从劫后，磨墨磨人。整个金瓯看撞碎，画山一角偏珍。对此畸形，依然介性，恋恋剧多情。旧毡虽敝，与伊同伴寒呻。坡老苦说无田，枯还食汝，遭际总承平。乱世全身差自幸，璧完能望陶泓。不见铜山，系囚流窜，惟有断碑亲。半圭乌玉，蛰居聊送馀生。"}