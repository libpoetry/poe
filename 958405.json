{"id":"958405","title":"观溪涨","dynasty":"宋","author":"郑刚中","text":"入夏天不雨，溪流仅成派。一夜涨梅霖，拍岸辄澎湃。冲犯无堤防，奔腾起湍濑。鸥鹭惊以翔，虾鱼鼓而快。聒耳如殷雷，声势殊未怪。晓风吹乱云，日出阴气退。所谓暴集者，萦纡已如带。浩浩北海若，遐想见尊大。溟漠函万象，吞吐容百怪。小哉此溪流，其涸可立待。是以古君子，德量戒褊隘。"}