{"id":"826823","title":"八声甘州·省女弟常熟，呈庞郦亭先生","dynasty":"清末近现代初","author":"金兆蕃","text":"倚东风、徐卷双湖云，春烟点轻帆。讯年时杖履，寻梅看竹，题满苍岩。意度醇醪公瑾，诗律少陵严。并铸林泉乐，百感都芟。早岁天南旌节，念樱珠笋玉，便解朝衫。讶陶轮迅转，至竟别仙凡。苦人閒、白衣苍狗，揽沧桑、剩梦掷松杉。渔舟稳，许相从否，白木长镵。"}