{"id":"513123","title":"题画寄杨提学应宁","dynasty":"明","author":"沈周","text":"我随草木生长洲，索居自耻无朋俦。于公辱知亦既久，十年蔑面无时酬。寻常开缄见谏议，言语亦得通绸缪。终然玉树隔眼物，碧云明月心悠悠。适来宦辙道桑梓，老臂无翼从之游。仙人可望不可致，聊以远梦寻丹丘。梦空人远相忆在，因写江山消我忧。寄公高堂我偕拜，一日素壁开清秋。"}