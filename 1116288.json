{"id":"1116288","title":"五言次韵和君实苦雨三首","dynasty":"宋","author":"沈遘","text":"浩浩雨不止，寥寥风且寒。敢言裘褐具，尚幸室庐完。弥月天形晦，无时辙迹乾。田皋何处在，谁复顾萧兰。不见清秋月，悠悠雨过弦。重阳初未解，委照固无偏。安得长风御，都驱宿蔼旋。还当三五夕，圆魄独当天。积潦高秋后，幽居病客心。每怜荷折盖，犹爱菊包金。独坐有馀恨，临觞莫厌深。多情省郎直，永夜祗清吟。"}