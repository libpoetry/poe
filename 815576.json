{"id":"815576","title":"送姚姬传郎中假归桐城","dynasty":"清","author":"翁方刚","text":"纵观当代述人文，前辈诸公用意勤。清庙明堂庀梁栋，深山大泽蓄风云。开元大历非空貌，秀水新城莫漫云。君去重编《海峰集》，肯随北地乞余芬。几宵东观翻书手，忽拨残更岳顶云。示我天门詄荡语，如披玉策赤青文。飞扬逸气鞭鸾凤，窈渺清斋写典坟。江畔皖公山纵好，有何岩壑可留君。"}