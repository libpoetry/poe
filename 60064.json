{"id":"60064","title":"至严州遗文员外焕代致其母平安意也","dynasty":"明代","author":"魏观","text":"升堂拜慈母，容色穆以和。两孙慰目前，炯炯琼玉柯。呼名使之拜，拜罢仍抚摩。问我之金华，与子相见么？再拜覆母言，道取严陵过。平安致母辞，所处居有那。行行及二旬，始达江之沱。殷勤上槐省，闻子行已他。槠概早晚来，又恐说者讹。同袍重交游，为子笑且歌。香搴紫薇花，酒泛金叵罗。好怀尽倾倒，不觉衰颜酡。西轩尽潇洒，地僻情不颇。风生绿槐枝，月转乌龙坡。银灯漏疏，照见庭前莎。高踞严武床，微作杜甫哦。诸公怜髦荒，不复加谴诃。虽然出欢爱，狂简同一科。睡觉双目明，残星在银河。慨然会真意，披衣舞婆娑。明发不可留，王事毋蹉跎。题诗勖佳友，美玉思琢磨。闲情渺无穷，扁舟溯晴波。"}