{"id":"704386","title":"佛日拟游西山不果次甫竟申独往赋此寄之","dynasty":"明","author":"黎民表","text":"三山曾记手曾携，步壑穿林自不迷。茗椀香花随佛供，白云流水问禅栖。气冥瀚海千岩暮，天入中原万象低。丹屐十年游历遍，锦帆龙舸梦湖西。悬梯千仞俯层峦，松栝阴森夏亦寒。玄岳烟尘浮大陆，玉泉流水散桑乾。罡风上击飞凫远，丹壑重临借杖难。岩下阴书终可遇，一龛灯火待来看。"}