{"id":"720980","title":"示从游诸子三首","dynasty":"明末清初","author":"王夫之","text":"七载相怜巳久如，寸心未展祗相于。诸君怀玉空弹鹊，老汉直钩尽钓鱼。大易圈叉唯父母，上天时物在诗书。勿劳载酒询奇字，便草元文亦子虚。千林潇洒试金风，万里秋清一夕中。正好腰镰收玉粒，不妨停辔看霜红。层层剥笋方逢肉，缕缕穿针未损绒。欲遣平皋新雨透，先将利剑断雌虹。今人笑古古笑今，笑将在口或在心。携杖穿云云不惹，褰衣涉水水何深。他人有梦难代说，夜半索枕自幽寻。莫拟船山如布谷，斜阳高树认归禽。"}