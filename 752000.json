{"id":"752000","title":"戚武毅公宝刀歌谢莱阳徐明府桂宝同年","dynasty":"清","author":"王懿荣","text":"昔年曾刻《南塘集》，今朝喜得戚家刀。刀轻如纸光如水，两行款识秋芒豪。上镌万历十年字，是时公居蓟镇地。登州戚氏岳家军，铸刀初成姓为记。忆昔浙闽与三边，公所到处皆凌烟。虏酒朔风不成醉，精神炯炯三百年。几经流传济南驿，徐侯得之若拱壁。银函未改明时装，鸊鹈血染苔花碧。我今持节过莱阳，下马直上徐侯堂。徐侯宝刀举相赠，知余团练兼御防。千金挂树生不疑，楚弓楚得千古奇。即今防边无二义，关东诸将何离披。北洋舟师更无论，一掷二千六百万。遂令穷岛逞天骄，海夹虾夷任滋蔓。朝廷命我治乡兵，徐侯与我同岁生。俯仰东南天半壁，酒酣斫地泪纵横。"}