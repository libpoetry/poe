{"id":"613512","title":"送吴将军良卿就试大司马","dynasty":"明","author":"李之世","text":"燕山九月飞阴雪，画角城头声咽咽。司马辕门牙帐开，十万材官分队列。令旗卓处鼓三严，马首嘶澌蹄超忽。朱缨皑甲晃寒光，满臂骍弓如抱月。万人丛中逞好手，目快意迟惜始发。飕飕鸣镝贯垂杨，盾鼻濡毫奏策章。宫花插鬓袍如血，五凤楼前谒君王。"}