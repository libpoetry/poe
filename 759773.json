{"id":"759773","title":"崧里烈妇篇为门下士大埔何寿慈妻萧氏作","dynasty":"清","author":"丘逢甲","text":"吾门有何生，其才清且美。弱冠赫有声，不愧名家子。火色法宜贵，祗忧不寿尔。奈何衿未青，一鸣竟长已。有妇氏曰萧，从容殉之死。吁嗟乎！造物忌才尤忌名，何生惟有才，不幸与之撄。烈哉妇！乃以一死婉婉上与造物争。才虽可死名不死，岂非赖此闺中英？君不见崧里之山高嶪嶪，崧里之水扬益洁。中有峨峨双绰楔，天荒地老名不灭。"}