{"id":"402702","title":"归燕曲 怀云塘旧家","dynasty":"近现代末当代初","author":"田翠竹","text":"燕归来，归何处？云塘梦绕堤边树。堤边树，树初花，多少流人惜旧家。旧家侬住云塘浦，曲槛疏寮形态古。墙短青摇薜荔风，窗幽绿酿芭蕉雨。鸡犬淮王未化仙，桑麻老浦锁寒烟。白撑早雪平阶菊，红漾高花绕宅莲。门前一带青溪水，杨柳曾栽三四里。牧童轻吹野鹭飞，渔歌唱入斜阳里。卅年居处水云身，梁上呢喃燕语春。茶乳芬芳能却病，诗魂隽雅不辞贫。洞庭一旦波涛起，胡骑南侵势未已。潇湘水泛血痕腥，貔貅心入危碉死。蜗居遂被寇酋居，户外朝朝吼战车。雀角穿残松下屋，鼠牙啮破壁中书。黍离不尽家山恸，还家剩有灯边梦。双燕东飞再度来，旧巢仍否栖梁栋？景物江山异昔时，主人离散各天涯。乡心月里分三处，相望空教涕泪垂。清明寒食愁中度，纸钱谁扫先人墓？杜宇声声欲断肠，松楸瑟瑟如含怒。如含怒，怒心高，杀贼何妨问宝刀。宝刀稳握将军手，将军直逼虾夷走。虾夷走，曙光微，旧家入眼影依稀。影依稀，景芳菲，桐花落，柳花飞，燕儿归，人亦归。"}