{"id":"886481","title":"灵岩","dynasty":"宋","author":"何子举","text":"灵岩之境最超卓，高隐翠微浸碧落。迢迢一径倒青松，壁立危门敞虚阁。敞虚阁，见寥廓，万叠青山连海角。山田疏密布棋文，行看远近分凫雀。入虚堂，真邃寞，太古以来天所凿。上如屈曲老龙腰，下似空明巨鳌壳。豁然平铺如琢削，低不碍人高可摸。洞彻中开隐籁传，虚通远映飞光铄。烟岚前后如帘幕，洞户东西迢锁钥。明月宵涵两玉壶，白云晓度长银索。壶天春秋长不恶，琼室夏凉冬燠若。老僧雪夜不新炉，童子炎天尚狐貉。夜静风清冰露薄，天碧境寒河汉烁。泠泠风吹叱斗牛，浩浩清声生万壑。我欲飞王乔之凫，呼丁令之鹤。架羽仗之轻车，奏灵台之妙乐。披星机绘素以为衣，举金茎沆瀣以为酌。呼群仙以遨游，休此岩而宴乐。酒容渔父参，棋许樵夫著。不知乌之东飞，兔之西跃。相将远逐无穷滨，逍遥永脱尘缘缚。"}