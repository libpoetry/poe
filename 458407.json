{"id":"458407","title":"五月十二日饮茶于雁荡合掌峰下随书","dynasty":"当代","author":"卢青山","text":"卢郎久作山水客，梦逐山水南复北。前宵薄醉卧西湖，推枕身在雁宕侧。雁宕容色古无方，奇雄险秀纷堆积。垂虹下饮碧湫寒，合掌上与苍天逼。三步一石石异形，五步一水水异色；峰峰怪变炫巧淫，一步一回态已易。颇疑太古有好事之顽仙，手持大帚如鹏翼。尽扫浙中佳山水，囊而厝此归一辑。我来磬折疲长腰，逢水一漱石一揖。初时目眩神迷茫，心定愈觉神危特。群山只自持其躯，漠然曾不我一瞥；我觉山怀诡谲心，森森欲以威相胁。使我足心生凛寒，透骨而上冰背脊；使我膝僵不能行，坐听飕飕竖毛发。吁嗟汝山汝水自天成，焉有所图有所识？徒以微躯渺蜉蝣，对汝巍巨畏怵惕。人生有心真可幸，抑有不幸下动植：处彼一石已如斯，况处宇宙苍茫隙。"}