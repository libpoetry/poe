{"id":"797012","title":"探芳信 重九前一日，大兄赴城北买菊归，各赋小词记事","dynasty":"清","author":"庄盘珠","text":"向城北。问野圃浓霜，这番消息。道寒花都放，莫迟去寻觅。携奴荷锸随黄蝶，踏断残芜碧。忽惊看、一簇斜阳，满篱霜色。金盏为君拭。有疏影疏香，移来书室。几日帘前，经岁又相忆。忍寒翠里灯花下，一一重搜剔。趁重阳，细雨轻烟澹日。"}