{"id":"1077530","title":"次韵王尧明四旱诗 酺祭","dynasty":"宋","author":"李纲","text":"闵旱意不乐，驾言游近坰。田父纷在野，祭酺方乞灵。借问何以然，东皋产蝗螟。主张有神物，薄礼羞微馨。神歆庶灾熄，敢爱酒满瓴。导我试往观，戢戢初插翎。剪穗齐若刀，抱秆牢如钉。异哉天壤间，孕此妖孽形。群族既蕃衍，气类屯臊腥。仲尼所不堪，纪异垂麟经。畀火见周雅，捕瘗闻唐庭。人力自足胜，何须诘冥冥。聪明实依人，正直神所听。区区觞豆间，厥德安足铭。谁能起云师，霈雨驱疾霆。一洗羽孽息，寥落如晨星。"}