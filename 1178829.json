{"id":"1178829","title":"诗偈 其一○三","dynasty":"唐","author":"庞蕴","text":"大唐三百六十州，我暂放閒乘兴游。瞬息之间知事尽，若论入理更深幽。共外知识呷清水，总是妄想无骨头。却归东西山道去，不舍因缘骑牯牛。后望青山平似掌，前瞻汉水水东流。试问西域那提子，遗法慇勤无所求。自入大海归火宅，不觉乘空失却牛。有人见我归东土，我本元居西海头。来去自然无障碍，出入生死有何忧。"}