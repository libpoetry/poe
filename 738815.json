{"id":"738815","title":"题程花隐先生云海图","dynasty":"清","author":"马朴臣","text":"先生逸荡负奇气，鹤眼云心渺尘世。壮年才盛比春涛，激昂天下无难事。黄金随手赠交游，矢口不谈田舍计。囊锋不用归海滨，一树花开一回醉。我与嗣君莫逆交，秋宵治酒论文字。酒酣清兴豁双眉，笑述平生游得意。曾携补被上黄山，冷宿峰颠最高寺。东方欲白残月明，山僧唤起惊幽睡。为言云海正当时，急起披衣开户视。瀰漫一气凸凹平，六六莲花浮碧蒂。非烟非雾疑软绵，溶溶盎盎满空际。始也荡漾若鳞动，既且湁潗如鼎沸。澜翻百颗琉璃球，浪卷千叠冰丝被。少焉日出影沧浪，渐升已作胭脂丽。银涛闪烁眼迷离，窊隆忽起峰峦势。黄映成金山胜玉，玉垒金山光眩眦。山中海复海中山，云师狡狯恣游戏。晓风吹作千髻鬟，诸峰依旧递苍翠。长啸青天揖白云，下山仿佛如梦寐。急呼好手绘为图，抚图触象犹能记。我闻语罢屡惊叹，先生夙世神仙类。从来绝景不易逢，东坡海市祷而致。足蹑天根瞰云府，呵驱风雨神灵契。三山有无弱水迷，五岳嵯峨芒履费。琴声杖影画图间，目溯心洄日一至。黄山无日无游人，不遇奇人奇不出。请题一语复先生，本来云海在胸次。"}