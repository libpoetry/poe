{"id":"825471","title":"又题雨山所藏黄石斋文治论卷子","dynasty":"清末近现代初","author":"郑孝胥","text":"尼山论人先史鱼，有道无道直如矢。石斋可与史鱼匹，毕生不屈得其死。奇哉斯人乃多艺，文辞书画皆绝美。迂僻疑当含瓦石，广平梅花定何理。忍盦昔藏泼墨卷，莲叶戏蟹半入水。《孝经序论》杂骈散，蔡夫人书犹可喜。忍盦久亡不可见，今见此捲毛发起。雨山端人能宝此，殷勤使我题纸尾。我与石斋虽乡里，亡国则同他无似。略谈文字尚难追，北山遗臣谁敢比？"}