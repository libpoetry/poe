{"id":"704448","title":"伏暑经桐庐道中","dynasty":"明","author":"黎民表","text":"清浅无如七里湾，层崖飞瀑下潺潺。子陵不为南阳起，赖是清源有此山。丹霄回首梦魂惊，避暑还催奏赋成。沧池何处堪停跸，笑指荷花放舸行。草烂松枯太剧晴，转多烦热是舟行。惊湍夜入还家梦，疑是青林风雨生。玉盘盛水贮甘瓜，蝉鬓迎风翠袖斜。冰水如山供坐客，骄阳不入五侯家。"}