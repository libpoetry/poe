{"id":"627469","title":"铜鼓歌","dynasty":"明","author":"方国骅","text":"辛丑二年驾黄龙，抚摩河伯鞭驱风。朝发夕至见铜鼓，铜鼓簴县神上宫。初见殊形胆若怯，跂翼古异心推崇。传自马援伐蛮方，得此交趾夷甸中。刻列星辰及牛女，魑魅魍魉无能逢。丹翠金石杂其状，恍惚太上鬼斧工。更凿龟螭踞其背，一阴一阳立雌雄。父老相传国初时，击之声震千里洪。水旱灾祲告海若，伐鼓鼓响神来宗。至此正统北狩年，萧养作逆据大东。僭王改号侮诸夏，欲取两鼓归贼中。百神奋怒不肯与，贼窃其一归艨艟。风雨雷电海水黑，此鼓跃入溟濛空。以后击雌雄辄应，离别凄惨难为容。迩来好事铸其匹，钜细新故岂等同。近闻儋耳之间山崩裂，流沙激出铜鼓公。体制尺寸恰相类，民欲归神贪天功。相君有力夺异贝，袭诸记室深房栊。俗人耳食未尽信，怀古感慨思其踪。昌黎石鼓子瞻和，前后两歌歌鏦鏦。方生歌此分鼎足，不负神天魂梦通。"}