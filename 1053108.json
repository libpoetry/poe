{"id":"1053108","title":"归宗道中","dynasty":"宋","author":"释道潜","text":"朝日未出海，杖藜适松门。老树暗绝壁，萧条闻哀猿。迤逦转谷口，悠悠见前村。农夫争道来，聒聒更笑喧。数辰竞一墟，邸店如云屯。或携布与楮，或驱鸡与㹠。纵横箕帚材，琐细难具论。老翁主贸易，俯仰众所尊。区区较寻尺，一一手自翻。得无筋力疲，两鬓埋霜根。吾乡东南会，百货常源源。金镮衣短后，群奴列昆崙。通衢旅犀象，颠倒同篱藩。鲛绡与翡翠，触目亦已繁。少壮供所役，耆年卧高轩。翁今处穷独，未易听我言。且当具盐米，归家饭儿孙。"}