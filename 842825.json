{"id":"842825","title":"送张文襄公归榇","dynasty":"清末民国初","author":"陈宝琛","text":"风吹尘沙如黑烟，城郭惨澹飞纸钱。弥天心事一棺了，丹族此去无日还。为臣独难古所慨，谢安裴度宁非贤？移山逐日老不给，矧更百虑镵其天。漫漫修夜大星失，觇者于国犹哀怜。寸丹灰尽料未死，傥吁宗祖通灵乾。太行蜿蜒送公处，卅载岂意重随肩？对谈往往但微叹，此景追味滋涕涟。九原何者算无负？踯躅四顾伤残年。"}