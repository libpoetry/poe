{"id":"1104822","title":"蒋帝庙","dynasty":"宋","author":"马之纯","text":"一尉为官亦已轻，后来封爵一何荣。骨青相貌由来异，羽白威神俨似生。尝遣阴兵随义旅，不从私铸长奸萌。自当血食钟山上，仍与钟山换却名。爵以封王从六代，谥为庄武自南唐。缘何血食垂千祀，为有威灵庇一方。魏有钟离寻败走，秦屯淝水辄奔亡。虫生火起徒妖怪，载记还应择未详。"}