{"id":"69390","title":"游陈氏园有感","dynasty":"元代","author":"杨维桢","text":"陈家园，野塘基。千金花锦地，千年子孙期。历岁未半百，池台生橹葵。红楼在西家，无址遥相移。主公规戒石，草中字离离。妾流厮养妇，客散屠沽儿。尚有庭中树，高蔓女萝枝。飞来双燕子，岂识春风悲？嗟我陈家园，盛衰固有时。我闻陈主公，义侠犹见推。挥金周所急，解佩酬相知。君不见西家龌龊子，生女作门楣。娇客灭门户，重令后人嗤。"}