{"id":"904701","title":"送王瞻叔总领","dynasty":"宋","author":"李石","text":"吴山浮海青，蜀山粘雪白。两山相西东，渺渺万里隔。一官谁卑高，博士省中客。岁月成后先，去住作分拆。先生何时来，六经尚遗泽。衣钵肯付我，颇任弟子责。须髯襄阳翁，龙凤出窟宅。典刑耆旧内，卿月耀词伯。归路入西湖，官梅已堪摘。好将软红书，博此千顷窄。夷吾王郎孙，江左书竹帛。临风失惊呼，看刷九霄翮。"}