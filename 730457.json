{"id":"730457","title":"同治十年仲冬消寒第三集岘樵前辈扮东老屋时前辈方钩校韵学因属木夫作此图居无何遂闻备兵巩秦阶之命明年仲春图成乃使南皮张之洞题诗上方为作长歌纪之","dynasty":"清","author":"张之洞","text":"琉璃厂东大宅有朱藤，新城诗老渔洋居。献纪文达直西苑，乃以槐西名其所著书。嘉道儒宗阮太傅，生晚未见见此宣南庐。主人几易乃归洪洞董，庭中何有历历种白榆。春荚可食夏荫可休息，如此嘉树岂待韩宣誉。当年太傅婆娑在其下，蒐讨金石图籍为嬉娱。坐中宾客尽魁彦，朱钱吴刘桂武臧翁瞿。太傅还山此树亦憔悴，幸不斩艾同薪樗。屋好今日主亦好，揱尔而纤白晰微髭须。发箧堆书齐斗栱，哦诗树下咳唾风生珠。十年禁近出乘障，庭柯欲别烦踌躇。重来十月复西去，惜此膏流节断空心枯。自言结习岂容一日废，展卷烂烂铅黄朱。二百六部经手勘，陈广毛增心苦为刊除。良夜清尊展文宴，问奇树义相爬梳。我朝字学音学称绝诣，钩经擿子排陈吴。顾江戴段皆卓绝，要眇不免稍纷挐。乎水并部乃为休文诟，江左合音翻病紫阳疏。人口具有宫商角徵羽，欲削歌麻两部得非诬。形有孳乳声岂有先后，胡取华严字母张浮屠。但当古今画畦界，安用胫脚齐鹤凫。开皇八贤偶夜集，左陆右薛参刘卢。酒阑把笔论韵事，束缚学子谁能踰。魏渊有言我辈定则定，安知发蒙解惑非吾徒。绣衣官贵例丰泽，君坐好翠形容癯。陇首云飞王事急，那得仰屋笺虫鱼。此屋曾阅词人数百辈，可惜千金碑版归屠沽。宋玉故宅傥非来庾信，风流文藻今日成荒芜。后之视今亦犹今视昔，爱人思树看取陈生图。"}