{"id":"883106","title":"峡中歌","dynasty":"宋","author":"孙应时","text":"峡中翠壁何峥嵘，排空百雉如层城。重楼复道明丹青，神剜鬼刻斧凿精。呀然裂入兀不崩，飞流罅出悬珠璎。旌旆夹道缤逢迎，霜锋雪锷立万兵。奇峰十二剑削成，真赝等好不可评。天柱拔立千仞擎，团团石骨瑩玉冰。傍有岩穴半开扃，飞仙之宅凝神清。虾蟆下饮腹不盈，背负阴壑深窈冥。金碧满洞层云生，泓泉泠泠琴筑鸣。林端黄牛老不耕，滩回白日随人行。石马只耳梦偶灵，神祠箫鼓何铿铿。江流万古郁不平，四时雷霆风雹声。天垂匹练相回萦，日月避隐韬光明，朝云暮雨犬吠晴。山腹人家真画屏，亦有竹阁连松亭。褰裳可登呼可应，但愁蛮语无由听。我来溯峡才几程，所见如许心骨惊。阳台滟滪次第经，磨砺笔锋吾敌勍。"}