{"id":"46549","title":"阳山·我登此山巅","dynasty":"明代","author":"高启","text":"我登此山巅，不知此山高。但觉群山总在下，坐抚其顶同儿曹。又见太湖动我前，汹涌三十万顷烟波涛。长风吹人度层嶂，不用仙翁赤城杖。峰回秋碍海鹘飞，日出夜听天鸡唱。中有一泉长不枯，乃是蜿蜒神物之所都。老藤阴森洞府黑，树上不敢留栖乌。常年祷雨车，来此投今符。灵旗风转白日晦，马鬛一滴沾三吴。岩峦苍苍境多异，樵子寻常不曾至。探幽历险未得归，忽听钟来涧西寺。此时望青冥，脱略情尘世。白云冉冉足下起，如欲载我升天行。古来名贤尽何有，唯有此山长不朽。欲呼明月海上来，照把长生一瓢酒。浮丘醉枕肱，洪崖笑开口。天风吹落浩歌声，地上行人尽回首。"}