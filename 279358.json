{"id":"279358","title":"竹马儿·抒感，借叶石林韵","dynasty":"现代","author":"周岸登","text":"此身似、扁舟横江泛海，有谁推挽。记南骖桂岭，西徇邛笮，沧波云巘。自笑投老风尘，昆仑睡起，壮怀空远。猿鹤怨家山，指峨眉天外，萝扃楹藓。息壤今犹在，神州信美，岁华非晚。休嘲阮狂嵇懒。努力须加餐饭。浪说四海为家，买山招隐，无地安从办。苍茫独立，谁是盟鸥伴。"}