{"id":"708653","title":"满庭芳•题金虎文峤庵词","dynasty":"明末清初","author":"沈谦","text":"树合清圆，波澄潋滟，算来几日新秋。风帘自上，虹见雨初收。肠断花间妙句，桐阴下，引满金瓯。都休论，移宫换羽，一味是离愁。高楼。窥淡月，鹦哥影动，茉莉香幽。教雪儿缓唱，试谱箜篌。翻忆历城淮海，千年后、再见风流。空筵伫，芙蓉未老，白鹭下汀洲。"}