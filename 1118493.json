{"id":"1118493","title":"春晚出游六首","dynasty":"宋","author":"陆游","text":"风急名花纷绛雪，土松香草出瑶簪。且呼野艇西村去，未必微云便作阴。王孙草生与阶齐，女郎花发乳莺啼。街头卖酒处处贱，信脚觅醉无东西。柳暗人家水满陂，放翁随处曳筇枝。村深麦秀蚕眠后，日暖鸠鸣鹊乳时。禹吾无间圣所叹，治水殆与天同功。三千年事一炊顷，窆石嵯峨烟霭中。岌岌高丘近道边，寂寥翁仲卧荒烟。生前意气今何在，寒食无人挂纸钱。鸣机裂素制春衣，煮酒香清雁鹜肥。倒社相呼共行乐，三挝鼓近是船归。"}