{"id":"782634","title":"醉歌行赠叶圣嘉医士","dynasty":"清","author":"戴亨","text":"辽海海厉鞭疫魔。驱风鼓浪注滂沱。鬼语呼人幻丽娥。调笑夜月邀女萝。阴风潜袂舞傞傞。浃人肌髓成沈疴。叶生橘种城东阿。疲癃到处回春和。独我痼疾奇且颇。痴癖钝礧填胸窝。纵使阴阳掌握搓。十人九视咸吟哦。力疾曾经冒雪过。但言沽酒且高歌。园蔬剪摘春婆娑。侯■不羡天酥酡。盍簪玉树珊瑚柯。分曹对阵列鹳鹅。争雄树鼓击灵鼍。酒政恣意生烦苛。酬酢杂遝挥仙螺。目眩狂华朱颜酡。参差众醉声喧啰。避席欲逃遭主诃。罚杯大叫金叵罗。叵罗注酒何其多。众宾魄夺惊倒戈。振颈独效长鲸呵。举觥倒泻倾江河。二竖错愕争搬挪。百窍尽为浮蚁窠。安能纤悉容其他。天地混沌低昂讹。胸怀澒洞生洪波。六腑重结鸣相摩。毛髓洗伐膏盲瘥。人生岁月易蹉跎。少壮几时奈老何。愁戕虑贼纷逶迤。当之鲜不磷于磨。逢场痛饮真神科。刀圭玄霜尽祸囮。安得与君百年三万六千日日饮中山之酒三百金卷荷。糟丘曲车高筑罗列相嵯峨。"}