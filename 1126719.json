{"id":"1126719","title":"又用前韵谢叶宰","dynasty":"宋","author":"黄干","text":"谁推双毂绕天飞，短发萧疏蚤是迟。肠断金钱门外月，晓天秋露稻花时。明招古木叶千层，山自浮云溪自横。春树莺藏无觅处，遗编灯火屡吞声。岁晚投身糟瓮傍，旋除野服著公裳。折腰可愧更无米，赢得虚堂一味凉。世事年来最可悲，开口不得洛与伊。两君论交大左计，芋栗不足充人饥。"}