{"id":"481850","title":"夏日同吕民部宴台山阁书赠邑令沈丙","dynasty":"明","author":"王称","text":"林吹绕横塘，山亭挹众芳。琴尊延胜引，环佩集仙郎。高咏挥琼麈，飞泉激羽觞。葛轻衣入暑，玉冷簟浮湘。凤渺辞丹掖，鸾缄贮缥囊。群峰屏遍列，一水镜牵长。宝瑟频调柱，清歌迥绕梁。涧花开互对，山鸟下成行。已判徵仙事，还疑到醉乡。染尘惭汨没，毕景恣徜徉。桂域流初魄，松梢促晚凉。幽期殊未已，书此报河阳。"}