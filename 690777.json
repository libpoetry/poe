{"id":"690777","title":"三月十九，有感甲申之变三首","dynasty":"明","author":"张煌言","text":"燕山春老泣啼鹃，屈指号弓十八年。阙里麟游书莫载，桥陵龙逝鼎仍迁。玉衣晨举黄尘染，铜狄秋眠碧血捐。欲赋「黍离」无限恨，依稀风雨故宫前。当年群盗满长安，仓猝宫车弃百官。旗散黄龙争解甲，桁虚朱雀罢鸣銮。攀髯犹惜须眉少，压纽空悲羽翼单！独使至尊殉社稷，千秋青史未曾宽。汉家天仗肃仙班，一掷金椎不复还。苜蓿祗肥秦塞外，樱桃谁荐晋陵间！魂招蜀望花同碧，泪染姚华竹尽斑。何处旌旗皆缟素，好传露布到阴山？"}