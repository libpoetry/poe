{"id":"233820","title":"登见山楼·太守终南为客王","dynasty":"宋代","author":"黄庶","text":"太守终南为客王，出入厌倦马与车。与山朝夕欲还往，作楼近在室一隅。主人去久山寂寞，正值青帝催焦枯。我拘簿书甚杻械，摆脱步上提酒壶。郊原犹未见春色，似据水墨长安图。也知好景天更惜，高峰常是云模糊。安得风伯持大篲，扫洒百里如屏铺。显昧万状古诗国，收拾可秃千毫书。我来愿作风雅户，醉倒坐待明月夫。去家若有岩下梦，免复夜夜寻归途。"}