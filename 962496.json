{"id":"962496","title":"送新四川茶马","dynasty":"宋","author":"度正","text":"庆元二年春，有诏来自东。曰东川漕臣，忧国尽变通。东川十五郡，连年岁不丰。国计仅以足，民力几穷空。赖兹经纶手，调护遂奏功。曰维榷牧司，有言惊圣聪。咨尔予漕臣，佥言尔惟忠。往哉其抚事，惟和惟其中。蜀人闻天书，喜气如春风。窃思斟酌权，大概不可穷。在昔元祐间，委付失狂童。苞苴肆分行，锥刀到心胸。小苏抗章论，大苏以诗攻。至今百世下，得失烂如烘。明公冰霜姿，材业尤雄雄。剸割一指间，妙用付天工。鸟兽虽无知，好恶人则同。觌德自来驯，遇暴辄兴戎。从兹三边人，稽首不敢凶。蜀人愿公留，天子将思公。谓公曰还归，其以来年冬。"}