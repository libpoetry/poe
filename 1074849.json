{"id":"1074849","title":"题大着肚并引 其一","dynasty":"宋","author":"周紫芝","text":"平生颇笑王会稽，坦腹惊动郗家儿。暮年羞涩为怀祖，计较毫末如儿痴。嵚?更诮周郎鄙，自说空洞终何为。达人大观无不可，无盐未必非西施。了知倚杖清言者，外示夷旷中难窥。不如此老身如寄，万事模棱真得计。掉臂行歌眼看天，拥膝长吟腹垂地。羞遣家奴捧玉环，肯为门生作经笥。白肥如瓠君莫轻，终年贮酒真酒罂。结喉道士倘复见，敢托石鼎讥彭亨。"}