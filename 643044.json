{"id":"643044","title":"送周应常归馀杭","dynasty":"明","author":"胡奎","text":"大涤洞与华阳通，中有许郭仙人踪。青山九锁翠蛟舞，明月孤悬天柱峰。雷渊子，双青瞳。颜如丹砂发如漆，呼吸沆瀣凌空濛。手把五色金芙蓉，翩然骑云朝九重。天寒猿鹤久相待，诏许飞佩还山中。太乙真人坐莲叶，银汉无声波帖帖。滴露轩前夜气清，石函云冷青瑶笈。还山二月春风来，玉屏洞口桃花开。寄谢山灵傥相许，吹笙弄月登萧台。"}