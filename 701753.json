{"id":"701753","title":"赏菊和坡山二首","dynasty":"明","author":"黄衷","text":"穗石仙城五岭南，诗情彷佛见湘潭。定排白日期高会，直卷黄河对剧谈。树里飞泉寒掩镜，屋边晴岫碧摇簪。何人笑认柴桑里，松菊毵毵古径三。浮生今逐日行南，便拟移家住菊潭。世事但逢曹相饮，风流当就阿戎谈。云霄末路成初服，道德私心愧盍簪。问我别来何所见，两狙相向泣朝三。"}