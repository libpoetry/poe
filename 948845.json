{"id":"948845","title":"送汤相守绍兴二十韵","dynasty":"宋","author":"周必大","text":"汉辟萧居守，周兴毕保釐。安危元注想，中外自随时。忆昨生戎马，谁知死佛狸。天其永我命，王乃大巡师。收拾炉锤手，经纶管籥司。南图忘震荡，北上得逶迤。铜刻新符兽，金涂旧印龟。从容时属耳，填抚效如斯。帝意仍调鼎，亲荣宁拥麾。班衣加画绣，通帛杂牙旗。馀力今循霸，洪钧昔相夔。斯民先已觉，此地更何为。玉帛涂山会，银黄越将垂。图经千古事，宾幕几人诗。有客叨恩顾，无才负己知。身留蓬岛直，梦度浙江湄。投劾难何有，登庸恐不迟。行逢三月禊，看即百钱赍。祖饯纷离席，班迎指后期。一夫非自喜，正为太平基。"}