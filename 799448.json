{"id":"799448","title":"上海遇彭芾亭病还江西","dynasty":"清","author":"范当世","text":"去年我病江城下，君行作官具裘马。今年我游东海滨，君病还家百事舍。君官我游都可怜，病榻攀望如飞仙。去年今日恰周岁，尔我相代心熬煎。昔君至浦濒我去，今我去沪濒君至。我行两度皆迟迟，遇君宁得非天意。不然朋旧各四方，何必甘苦都与尝。所以为君一挥涕，仍当欢喜临壶觞。君不能饮我心恻，安得与君分气力。江湖盘曲山峻高，远哉遥遥不得息。握君强别无他词，养心为上身次之。人生钜细信有命，从今歧路先无悲。"}