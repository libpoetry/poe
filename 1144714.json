{"id":"1144714","title":"次赵可大见赠二首","dynasty":"宋末元初","author":"龚璛","text":"江浦有捐佩，幽兰共芳馨。解后展良晤，习容观玉声。翱翔谁与偕，即之溯修名。友士常来足，蹇予车盖倾。寒宵念邻居，皎月临中庭。信知西坡翁，老眼千载明。士生有穷达，不辱斯为荣。美哉慈乌诗，倚歌鼻酸辛。矫矫寸草微，茫茫天地恩。人人有此乐，回看亲舍云。何如奉菽水，晼晚严晨昏。但云谷口耕，名为京师闻。"}