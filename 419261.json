{"id":"419261","title":"莺啼序 壬申春尽日倚觉翁此曲，追悼彊村先生","dynasty":"近现代","author":"龙榆生","text":"凄凉送春倦眼，问芳林怨宇。甚啼损、红湿山花，似泣春去无路。旧题认、苔侵败壁，斜阳冉冉江亭暮。怅临风、笛韵悲沈，梦痕尘污。病起红楼，对酒话雨，溯追游几度。又铅椠、商略黄昏，断缣閒泪偷注。忍伶俜、银灯自剔，更谁识、当世情苦。故山遥、听水听风，总输汀鹭。巢沤未稳，旅魄旋惊，夜台尚碎语。咽泪叩、天阍无计，道阻荒藟，日宴尘狂，懒移宫羽。狼烟匝地，胡沙遗恨，他年华表归来鹤，望青山、可有埋忧处。伤心点笔，元庐早办收身，怨入历乱箫谱。流风顿歇，掩抑哀弦，荡旧愁万缕。漫暗省、传衣心事，敢负平生，蠹墨盈笺，瓣香残炷。疏狂待理，沈吟何限，深期应许千劫在，怕共工、危触擎天柱。萋萋芳草江南，戍角吹寒，下泉惯否。"}