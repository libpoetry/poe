{"id":"313578","title":"贺新凉·五月二十五日记事","dynasty":"现代","author":"卢前","text":"久矣齐生死。便埋身、一抔黄土，等闲间耳。只惜未能将革裹，孤负平生豪气。剩一点、丹心无昧。自此从容归上界，信诗书、沾溉垂危际。何苟免，我行矣。钢鸢过尽群呼起。戴吾头、敛魂收魄，又来人世。但觉眼前森鬼域，弹片枪痕而已。炸不了、坚强意志。以齿还牙终必报，肯投降、屈服非人子。重誓约，洗兹耻。"}