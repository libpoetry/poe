{"id":"1060434","title":"寄题蔡州鲁公祠堂","dynasty":"宋","author":"洪朋","text":"鲁公岩壑姿，劲气不可及。岁寒万物尽，松柏当霜立。由来邪正间，厥势不相入。公当肃代后，窜斥复相袭。呜呼蔡州殒，义激壮士泣。周曾计不浅，希烈竟见执。从古皆有殁，忠烈泰山岌。使君拊遗迹，丹青辨呼吸。壮公临大节，生气何当挹。高咏两贤篇，临风黯于邑。"}