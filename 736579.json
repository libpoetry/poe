{"id":"736579","title":"新柳行","dynasty":"清","author":"佟世思","text":"烽烟漠漠昏芳甸，千条新柳当春见。遥忆高楼万里人，晓来坐听娇莺啭。高楼南望已沾巾，妾梦还伤塞北春。去年此日相思树，今日今年肠断人。别来不觉春光蚤，春光减尽朱颜老。妆台明镜倚春云，陌上雕鞍映青草。可惜青青掩画楼，狂夫何事觅封侯。开帘怕见杨花落，化作浮萍逐水流。"}