{"id":"1249989","title":"碧梧翠竹堂分韵得带字","dynasty":"元末明初","author":"吴克恭","text":"长夏梧竹阴，偃薄适所爱。良朋四方至，叙此承嘉会。雅意几宿昔，神交一倾盖。莲芳玉山酒，芹碧松湖菜。风流五侯鲭，□水郎官脍。高郎雅眉宇，郯生富清裁。短李善长谈，医缓辄雅拜。张颠矜道妙，僧彻持醒戒。歌喉间宝瑟，舞影回兰旆。题扇琼英忿，张筵翠屏对。杂乱虽无次，妍丑各有态。良游信所惬，佳赏心亦快。兹会安可期，明当返予载。回望玉山云，川长水如带。"}