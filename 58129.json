{"id":"58129","title":"送归开甫之信都","dynasty":"明代","author":"俞允文","text":"百里长城县，山回万壑纡。阳坡眠觳觫，阴洞产于菟。紫笋披云摘，青兰带草锄。土风饶险劲，案牍少欢愉。卓茂存心古，钟离与众殊。名高翻忤俗，道大不因愚。此日腾交戟，何人悔失珠。九方沉藻镜，万匹混迍夬。自是龙为友，无烦舄化凫。周王求八骏，非尔欲谁须。"}