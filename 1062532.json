{"id":"1062532","title":"游西塔寺分韵赋诗怀汪信民以渊明停云诗岂无他人念子实多为韵探得念字","dynasty":"宋","author":"谢逸","text":"昨夜山头月，照我杯潋滟。今朝云外山，寸碧若新染。人境两清绝，座客只君欠。俗子百无用，胜士一可念。君如苕溪女，不妆有幽艳。又如白堕醪，虽久味愈酽。雄文山有云，高论圭无玷。胸怀极坦夷，了不限城堑。胡不侍明光，峨冠佩长剑。宁甘广文冷，青灯对铅椠。何当襆被归，莫待孟光窆。放杖先生席，罢趋邦君坫。晚行蝉噪山，晓起鸡号店。到家先过我，信若符节验。门前马未嘶，屋上乌可占。呼儿拂几席，唤妇熨襦襜。欲具韩子餐，恐乏鱼菜赡。但当蒸瓠壶，莫笑卢公俭。老气得酒豪，灰寒尚复焰。虚心叩至道，膏肓待君砭。"}