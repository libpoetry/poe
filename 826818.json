{"id":"826818","title":"台城路·题蒋盥庐师庾岭探香图","dynasty":"清末近现代初","author":"金兆蕃","text":"江楼玉笛声凄戾，枝头翠羽惊散。何处罗浮，山遮海隔，花与罗浮同远。流年暗转。问香雪千岩，摧残何限。漫妒髯苏，桄榔村外几回见。东门祖帐珍重，一枝聊折赠，离筵箫管。谁信但年，春风词笔，化作明妃哀怨。相逢太晚。试执讯南鸿，香浓影淡。多恐师雄，梦魂寻定遍。"}