{"id":"1215284","title":"寿龙翔长老欣笑隐","dynasty":"元","author":"丁复","text":"玄雨高秋集九龙，东天震旦主诸峰。青蜺座踞黄金筑，紫凤书衔白玉封。赐到屡鸣官寺鼓，召归兼听御楼钟。雄文独步专三氏，大法全提正五宗。筵拥方来无数众，仓分邻住有馀舂。诗留杜甫频茶椀，社许陶潜更酒钟。凉夜热眠贪梦蝶，清朝苦思困吟蛩。昙华世界惭吾晚，桂子天香喜气浓。住世几何论小劫，陈诗再拜谢疏慵。随班作客应长席，归醉从儿且小筇。"}