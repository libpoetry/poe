{"id":"138871","title":"和陶始作镇军参军经曲阿韵哭陈能之","dynasty":"宋代","author":"吴芾","text":"陈公行古道，出处尽堪书。俯仰端无负，初终总一如。粤从为剧邑，平步上亨衢。正色主风宪，弹劾靡亲疏。故虽频补外，直性不可纡。召还方进用，谓当推绪余。一朝忽撄疾，力请归旧居。竟化辽东鹤，不作北溟鱼。哀哉名世士，天胡赋分拘。有子传衣钵，无钱治室庐。"}