{"id":"175894","title":"秋怀·哲人叹逝川","dynasty":"宋代","author":"刘子翚","text":"哲人叹逝川，志士悲廪秋。流光不暂停，忽忽岁欲周。凉飙袭迥野，飞霜皓盈畴。华林失鲜辉，奔溪杀湍流。万化傥日徂，吾生难独留。而我苦不乐，徘徊复何求。世途多轨辙，今行非昔谋。徒尊耿耿意，龃龉固莫投。时乎不再来，岂余敢怀尤。王道炳日星，历聘疲轲丘。归欤既改旆，浩然亦架辀。寂寞甯子歌，栖迟长卿游。客嘲徒自解，天问终不酬。长揖未免烹，说难竟遭囚。行藏或大谬，圣贤共悠悠。含思疚愤积，念往川途修。煌煌青春姿，蹉跎恐兹由。谅非宏达观，那能齐百忧。"}