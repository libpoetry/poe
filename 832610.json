{"id":"832610","title":"惜红衣 其一 张园秋晚，草木变衰，昭倚扶病来游，感话近事，和白石","dynasty":"清末民国初","author":"朱祖谋","text":"倦侣哀时，长谣送日。断愁无力。病里登台，霜林媚红碧。当唇注酒，持一笑、刚肠从客。喧寂。凉雨雁声，识殊方栖息。明镫广陌。盈掬狂尘，沧波荡愁藉。湛卢迸泪，去国海西北。断得故山归思，何地钓游寻历。酹晚英无语，知是谁家秋色。"}