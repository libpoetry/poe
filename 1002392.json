{"id":"1002392","title":"送赵有翼监丞造朝供职","dynasty":"宋","author":"曾协","text":"君侯昂然百夫雄，近之和气如春风。扬眉高论多折衷，众人敛衽称名通。发为诗章灿璧琮，气豪笔健敏且工。口占欲使十手供，春云容与朝霞烘。肯如空阶号秋虫，槁项岩穴甘老穷。是将织文裨衮龙，润色造化分天功。奏之清庙流笙镛，宜使正笏趋槐枫。发舒平生学古胸，时吐奇论惊群公。久矣高门映衰宗，金兰投分自诸翁。我尝联曹愧凡庸，竭蹶道上昔所同。朔雪扑面花蒙茸，六龙先路如云从。重来苕溪奉从容，好若胶漆始且终。先后唱和如歌钟，君还清班朝九重。我将毂下居治中，他时涉笔朱墨丛。已见矫翼凌长空，一笑道旧双颊红。"}