{"id":"199227","title":"贺新郎·晓印霜花步","dynasty":"宋代","author":"刘过","text":"晓印霜花步。梦半醒、扶上雕鞍，马嘶人去。岚湿青丝双辔冷，缓鞚野梅江路。听画角，吹残更鼓。悲壮寒声撩客恨，甚貂裘、重拥愁无数。霜月白，照离绪。青楼回首家何处。早山遥、水阔天低，断肠烟树。谁念天涯牢落况，轻负暖烟浓雨。记酒醒、香销时语。客里归鞯须早发，怕天寒、风急相思苦。应为我，翠眉聚。"}