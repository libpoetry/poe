{"id":"140407","title":"吴疾愈约客游湖上园","dynasty":"宋代","author":"张镃","text":"平生志四方，岂愿宋三窟。超凌风中骥，振迅霜后鹘。无何足受湿，步履遽臲卼。投鍼痛循筋，濯药热透骨。重缠袜中絖，懒顾囊内笏。长怀络宾王，旷迈困沉泊。胸蟠经纶业，与气共振拔。纷纷灞上旅，太增贵肥腯。傥其尚细谨，俗眼愈超忽。临垆指醇酒，洗涤去泥淈。器宏事果遂，阔步黄金阙。宿来病殊减，砌域可踔越。拘挛日既深，得差兴尤发。湖山想贻笑，相忘两逾月。霜光著红小，幽香逗疎樾。风晴春一似，携具任仓卒。招邀二三子，才思涌难竭。却愁费吾诗，笔端口方讷。"}