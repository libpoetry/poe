{"id":"508483","title":"题朱用浮孝友卷","dynasty":"明","author":"倪谦","text":"韡韡常棣华，粲粲紫荆树。眷彼柯叶荣，由兹本根固。嗟哉弟与兄，同胞均乳哺。形从一体分，何异手足顾。京城缮甲兵，淮南歌尺布。浇风日逾扇，紾臂视如路。畴能念天显，二惠忻仅睹。承欢共克谐，干蛊胥远骛。凄凉伯氏埙，天涯遘沈痼。姬旦彼何人，仲也心切慕。恳恳捐此身，乞代仰天呼。高玄弗见察，大梦竟难寤。绝笔脱尘凡，遗言激衷愫。瞑目赖有依，旅榇护归祔。友爱本因心，至性天所赋。砥柱屹颓波，古道独回溯。厚德闻四方，辅世非小故。千龄孝友名，可以垂竹素。"}