{"id":"386329","title":"金缕曲·春日感作","dynasty":"清代","author":"刘琬怀","text":"梦影双丸逐。渐消磨、辋川烟水，平泉花木。龙脑一炉茶七碗，悔不襟期偏俗。分领略、人间清福。漫问禁烟明日事，且瞢腾、闲展离骚读。山鬼笑，湘君哭。也知生世原空谷。太匆匆、隙尘过马，隍阴覆鹿。我是个中参透惯，冷眼花前银烛。独倚遍、碧栏干曲。满径云停门自掩，种琅玕、几树森森玉。听春雨，长新绿。"}