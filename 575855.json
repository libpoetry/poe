{"id":"575855","title":"虹县行","dynasty":"明","author":"孙蕡","text":"虹亭村落如秋花，十里五里方一家。山城县治开草野，草屋低窄旋桑麻。丁男当官应徭役，妇女看家种山麦。汴沟淤塞无稻苗，麦足家家黍为食。野桑养蚕收茧丝，枣根染丝来作衣。秋湖水落莲芡盛，腊月雪深鹑兔肥。岁时浇酒五月暮，但愿开云雨如注。蚕成麦熟官事闲，柳堤人唱桑阴树。"}