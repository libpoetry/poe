{"id":"275105","title":"香岩阁·九顶露莲萼","dynasty":"清代","author":"李呈祥","text":"九顶露莲萼，千岩转逼窄。凿空绣紫苔，冰乳垂滴沥。青松紧如拳，怒虬蹲绝壁。佛阁驾百船，凌空飞崒嵂。仰盻天一痕，欲前足不力。禅榻杳无人，云洞遂深阗。钟鸣川谷幽，霜清寒月夕。崖崩古殿摧，庭虚落叶积。秀从恒岳分，路向台山陟。祀典既迁移，精灵岂久寂。檀施见经营，静侣还驻锡。岳灵绛节朝，大士灯光白。游者坚道心，万古清凉宅。"}