{"id":"219140","title":"田家苦·何处行商因问路","dynasty":"宋代","author":"章甫","text":"何处行商因问路，歇肩听说田家苦。今年麦熟胜去年，贱价还人如粪土。五月将次尽，早秧都未移。雨师懒病藏不出，家家灼火钻乌龟。前朝夏至还上庙，着衫奠酒乞杯珓。许我曾为五日期，待得秋成敢忘报。阴阳水旱由天工，忧雨忧风愁杀侬。农商苦乐元不同，淮南不熟贩江东。"}