{"id":"541923","title":"赋得万山形胜歌赠胡明府子仁","dynasty":"明","author":"谢榛","text":"万山形胜，新安高据开城闉，江连三百六十滩头多绿蘋。移根拔秀归何人，独收两间元气津。梧桐正花雨露春，凤凰振翼文彩新。海霞绮丽耀侵晨，影落巨波翻龙鳞。片霞可握文可擅，左能万化右千变。大将纵横谁不见，老成已识古人面。岂学傍门色求茜，美人自是金闺彦。壮图不凡且京县，北瞻斗极倚楼遍。闻说蒲城古迹仲由堂，满地月浮寒光如素练。"}