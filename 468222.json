{"id":"468222","title":"天井关","dynasty":"明","author":"谢肃","text":"昨发太行驿，今登天井关。关上一何异，宛若城郭环。晋河缭其下，羊肠上回盘。松柏被厓谷，迅飙凄以寒。敛衽东北顾，千里接冈峦。云霞屡变灭，可以纵遐观。壮哉河北脊，元气结厚坤。都邑多附丽，熙熙生齿繁。宣尼此迂辙，宫墙尚言言。汉帝犹巡幸，云中旌帜翻。如何曹孟德，乃有摧轮欢。脩坂虽诘曲，徐行岂云艰。日暮山气肃，好衣良苦单。努力驱车去，眄彼龙门山。"}