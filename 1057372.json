{"id":"1057372","title":"赠前住瑞竹寔禅师","dynasty":"宋","author":"刘弇","text":"清矑上人四十馀，二十爰祝发与须。惟桑与梓旧螺水，四维陁典卧起俱。阳岐有嫡嗣曰勇，得法殆亦西佛如。昂昂出世建业寺，譬土囊口纳众嘘。金耏子有吼物志，卷钵摄筇重趼趋。玄契妙悟似不偶，得未曾有才斯须。生平学解一朝尽，贰负臣忽脱帝拘。无端梅柳漏春信，成蹊桃李言略无。顷抛瑞竹依章浒，埋照接衽最下徒。楮衾菅席聊卒岁，末俗未觉谁龙猪。苍岑白涧谢人境，南若楚岳旁匡庐。斜幅绕胫凑初学，蝉联大刹知几区。又其甚者控阛阓，金碧烂日倾国都。如师不使正法席，笑众释子何朱愚。玉虎蛰音久不吐，是使一世狻猊虚。陋禅趁块掩孤唱，何啻鸡蹠堤江湖。泸川南子素狂直，为不平者有矣夫。虽师理自无固必，欲得垂手可后乎。由来世事多反覆，使我北望长嗟吁。"}