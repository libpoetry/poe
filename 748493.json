{"id":"748493","title":"丁卯冬日作","dynasty":"清","author":"汪士铎","text":"万类分歧途，心为不羁马。衔勒一以缓，顿辔若襄野。塞阱杜其几，蔽明义已下。见好思则迁，觼軜不可把。素衣倏染缁，康庄终焉舍。哲人懔朽索，养之以欲寡。顾其驰骛念，犹同金在冶。朱君防衔撅，御以风与雅。科斗辨周鼎，雷回罗商斝。峄山秋访碑，漳台春寻瓦。竹窗炉熏清，摩挲日陶写。世无九方歅，谁学古人者。兹譬鸣和鸾，协采齐肆夏。昔为江汉游，悔未结汐社。徒令望晴川，思君如白也。"}