{"id":"1108283","title":"南山十咏 鸣弦峰","dynasty":"宋","author":"刘仲堪","text":"奇峰枕高岸，回合藏云烟。直上数百仞，倒影浮清涟。民传舜南狩，向此鸣朱弦。至今万籁寂，雅韵犹泠然。兹亭最高峙，势与群峰仵。层轩一以临，万物皆下顾。赓歌音久绝，缔构意何古。猿鸟岂有知，腾翔如率舞。嵌空在山半，天设兹闲敞。清虚生昼白，高迥传遥响。穷应到真境，憩暂祛烦想。岩石如可耕，此地堪长往。嵚崟才数仞，逦迤极幽致。藤萝与苔藓，蔓延相□□。青天鍊可补，沧海鞭难至。造物者何为，并此侪魑魅。翼翼素王宫，誇倚高峰右。烟云覆幽邃，树石丛奇秀。丹青古冕服，赭垩新缔构。率土被儒风，九夷信何陋。四楹倚岩壁，一径临烟坞。诜诜讲习罢，济济生徒□。振衣嘉树阴，浴德青江浒。舞咏自忘归，何须在邹鲁。缘云忽上征，檐庑如翚翅。横经就一隅，负笈来千里。止同矍相圃，阅类公超市。静听弦诵声，杳在层峦里。飞阁敞东轩，俯瞰长江泻。晨霞晃梁际，晴虹隐波下。诸生肄业馀，群吏时享罢。清风四座来，兹焉纵嘉话。八卦既成列，幽赞天地功。邈哉九圣意，究此□堂中。□机□严□，华□□涧松。□□理傥析，欲游学□踪。凿石导行径，刊木罗居室。微云□总户，青岚照缃帙。洁士□□堵，志人轻尺璧。况近□山水，勉旃此游息。"}