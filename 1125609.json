{"id":"1125609","title":"上中书陈舍人三首","dynasty":"宋","author":"袁燮","text":"鸣玉青琐闼，挥毫紫微垣。仰参鸾鹄翔，俯视燕雀喧。异时忧世士，才学穷根源。亦有济时策，无因通旁阍。公居清切班，日对龙颜温。嘉会千一遇，论思毋惮烦。士方负材业，高价敌璠玙。一朝声称减，碌碌盆盎如。贵名岂不欲，名盛复难居。所以古君子，谨终如厥初。自公到京国，闻望倾万夫。愿言益进德，名与天壤俱。重明丽宸极，万国熙王春。翘首望德政，从今斯一新。当年羽翼客，休戚一体均。致主欲尧舜，规模戒因循。古来王佐才，宇宙归经纶。期公继前作，百世称伟人。"}