{"id":"597205","title":"喷玉岩","dynasty":"明","author":"梁柱臣","text":"层峦合沓岚烟簇，玉虹卧断苍山隩。晓吸沧江百尺澜，却向岩前溅飞瀑。喷沫流珠下翠微，千岩错落散明玑。声传石窦逶迤转，白满寒潭历乱飞。精融液泄气惨冽，万古清秋长不竭。初疑云雨暗巫阳，转讶梁园夜飞雪。遥空隐隐半如雷，坐令叠嶂无氛埃。直窥素练烟中起，却似银河天际来。潨涛汹涌拂绝壑，涧户无风自挥霍。触石浮云冻不翻，当窗木叶先秋落。落叶亭亭乱晚霏，绝怜空翠湿人衣。别有清流断肌骨，龙吟石上涓涓出。纷披百道下松门，月明几处翻萧瑟。朅来濯足兹山头，恍惚如寄匡庐游。水帘石室无溽暑，披襟兀坐清烦忧。下看涘溘一长啸，千山日暮断猿愁。"}