{"id":"721017","title":"杂咏","dynasty":"明末清初","author":"王夫之","text":"曲岸平塘小径通，山坳倚杖避回风。知谁扑速林间响，雀啄霜馀数子红。暝烟欲捲任栖迟，断嶂云光射岭西。恰似半晴三月雨，林梢只少子规啼。罂粟苗轻翠瓣娇，水仙胎满暗香飘。丁宁雪霰休凌藉，任打窗前败叶蕉。问病人稀樾径閒，朝飞孤鸟暮飞还。麇䴥避虎昨宵过，乱蹴泥黏碧藓斑。"}