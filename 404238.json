{"id":"404238","title":"绮罗香·秋怀。丙午，一九六六年","dynasty":"近现代末当代初","author":"黄咏雩","text":"无尽江山，无端风雨，泥我拍栏吟跳。刻骨相思，叵耐玉人娇小。奈青空雁帛书沉，更沧海、鲎帆影渺。念钿车、轣辘天涯，天涯况又日斜了。伤心波上断梗，极目烟中秃柳，冥迷昏晓。一片秋声，不在树间林杪。正隐约、抱叶寒虫，忒凄凉、辞巢饥鸟。掩窗儿、帐冷灯昏，游仙痴梦绕。"}