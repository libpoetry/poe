{"id":"686308","title":"送俞大尹钦取御史之京","dynasty":"明","author":"史鉴","text":"徵贤诏下五云深，鸾凤齐飞入上林。骢马候朝趋阙下，绣衣听漏立花阴。登车素有澄清志，簪笔宁忘献纳心。寄语行人且相避，汉廷桓典重于今。诏许推贤送上天，此行真不异登仙。郡中岂独闻三异，囊底何曾受一钱。已解铜章辞外补，定持霜简拜新迁。长洲苑里甘棠树，留与吴民说往年。"}