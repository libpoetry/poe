{"id":"205117","title":"法宝·后得智生功德聚","dynasty":"宋代","author":"释重显","text":"后得智生功德聚，大悲留演润禽鱼。贯花虽自科千品，标月还归理一如。过量劫应期广布，刹那心合未忘书。四衢道内抛红焰，五欲波中绽白蕖。排斥众魔登寿域，引携诸子上安车。义天星象荧荧也，辞海波澜浩浩欤。违背此恩难拯拔，遭逢末世岂踌躇。闻来半偈须相学，惜去全身莫共居。飞辩恨曾亏激问，颐幽欣且免长嘘。生生顶奉辉心镜，廓照尘劳信有馀。"}