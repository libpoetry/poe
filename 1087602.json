{"id":"1087602","title":"与诸同寮谒奠北山过白岩小憩","dynasty":"宋","author":"朱熹","text":"联车涉修坂，览物穷山川。疏林汎朝景，翠岭含云烟。祠殿何沈邃，古木郁苍然。明灵自安宅，牲酒告恭虔。肸蚃理潜通，神虬亦蜿蜒。既欣岁事举，重喜景物妍。解带憩精庐，尊酌且留连。纵谈遗名迹，烦虑绝拘牵。迅晷谅难留，归轸忽已骞。苍苍暮色起，反旆东城阡。"}