{"id":"1207449","title":"念奴娇 为王约斋绍明寿","dynasty":"元","author":"魏初","text":"离骚痛饮，问世上功名，毕竟何物。眼底谁能知许事，只有双凫仙客。一局残棋，两窗疏翠，谈笑挥冰雪。红尘千丈，定知不到雄杰。昨日黄菊篱边，渊明招我，逸兴悠然发。今日秋香犹好在，请对玉芝仙骨。富贵谩人，云翻雨覆，枉换青青发。不如高卧，浩歌且醉明月。"}