{"id":"1233147","title":"陪吴编修子高孔掾史澄道宴岳阳楼分韵得航字","dynasty":"元","author":"周巽","text":"雁过巴陵晚，凭轩感兴长。天低入云梦，地迥接衡湘。青草迷空阔，苍梧隔杳茫。花飞天岳雨，木落洞庭霜。欲借仙槎去，犹怀广乐张。空山祠夏禹，孤屿拜英皇。迁客情无极，思君意不忘。汀兰春自绿，林橘晚初黄。风雪双蓬鬓，江湖一苇航。屈原初去国，王粲久思乡。竹简藏书壁，梅花冷玉堂。诗家传李杜，翰苑失班扬。自惜叨陪浅，深惭学识荒。登楼鸣绿绮，前席奉清觞。积雨湖光霁，微风秋气凉。罢琴吟眺处，云树暮苍苍。"}