{"id":"486147","title":"秋华亭槜李鲜于伯几篆颜）","dynasty":"明","author":"释元璞","text":"片玉山西境绝偏，秋华亭子最清妍。三峰秀割昆仑石，一沼深通渤澥渊。鹦鹉隔窗留客语，芙蓉映水使人怜。桂丛旧赋淮南隐，雪夜尝回剡曲船。北海樽中常潋滟，东山席上有婵娟。紫薇花照银瓶酒，玉树人调锦瑟弦。醉过竹间风乍起，吟行梧下月初悬。一声白鹤随归佩，何处重寻小有天。"}