{"id":"814564","title":"日本武藤百智以诗问余于天津余为言其国人冈千仞使往见之乞一言为先遂赠二诗","dynasty":"清","author":"范当世","text":"郁郁龙堂接蜃楼，当时货殖比诸侯。如何马足风尘际，尚有虫吟草木秋。眉眼知为同命惜，文章须使盛年愁。箧中他日诗千首，过我江南扶海洲。昔闻海上冈千仞，邈若神山不可望。谁识英英大邦杰，担簦来上我师堂。超闻合是卢行者，朴学犹为卜子商。念尔师资能近取，千秋名业定无疆。"}