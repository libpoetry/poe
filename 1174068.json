{"id":"1174068","title":"赠崔融二十韵","dynasty":"唐","author":"杜审言","text":"十年俱薄宦，万里各他方。云天断书札，风土异炎凉。太息幽兰紫，劳歌奇树黄。日疑怀叔度，夜似忆真长。北使从江表，东归在洛阳。相逢慰畴昔，相对叙存亡。草深穷巷毁，竹尽故园荒。雅节君弥固，衰颜余自伤。人事盈虚改，交游宠辱妨。雀罗争去翟，鹤氅竞寻王。思极欢娱至，朋情讵可忘。琴樽横宴席，岩谷卧词场。连骑追佳赏，城中及路傍。三川宿雨霁，四月晚花芳。复此开悬榻，宁唯入后堂。兴酣鸲鹆舞，言洽凤皇翔。高选俄迁职，严程已饬装。抚躬衔道义，携手恋辉光。玉振先推美，金铭旧所防。勿嗟离别易，行役共时康。"}