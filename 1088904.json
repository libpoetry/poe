{"id":"1088904","title":"暑甚得雨与张文伯同登禅智寺","dynasty":"宋","author":"张孝祥","text":"老火陵稚金，聚作三日热。舟行湘江上，蒸煮到鱼鳖。黑云起东北，一震山石裂。不知雨来处，但见风卷叶。银河倚天泻，高浪舞飞雪。只听打篷声，已觉凉意惬。岸傍古佛屋，楼殿颇嵽嵲。不辞冲泥去，一看雨脚阔。吾宗紫岩客，穷苦志不慑。自我来浯溪，奔走已旬浃。我懒久废学，愧子来挈挈。相携得伟观，为子炽然说。愿子领话头，吾今指摽月。"}