{"id":"809320","title":"夏日瀛台许奏事诸臣网鱼携归","dynasty":"清","author":"玄烨","text":"西苑颇幽邃，崇台俯畿甸。鲜云荫修廊，南薰披广殿。水木既周遭，卉物亦葱茜。岚光翠欲流，林晖清可荐。于兹涤烦暑，敢曰恣游衍。眺远畅阳和，居高协灵撰。朝来览封事，洒洒意忘倦。高阁昼漏移，彤墀集群彦。靖共往汝谐，勤劬答予眷。姑为池籞游，从容任所便。投纶锦鬣飞，举手纤鳞见。委蛇退食心，庶几娱式燕。"}