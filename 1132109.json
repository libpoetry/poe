{"id":"1132109","title":"访陈与机县尉于湘潭下摄市","dynasty":"宋","author":"戴复古","text":"清淡守风节，当官若隐居。自称为漫尉，人道是迂儒。俸外无炊米，公馀但读书。王门多贵戚，道眼视如无。买得南坡景，创成西尉司。宅幽连寺观，地广带亭池。能事事易了，役民民不知。题诗记颠末，政不假人碑。吾里不识面，他乡喜见君。数朝相款曲，杯酒接慇勤。清挹湘江水，笑开衡岳云。归心逐回雁，转首叹离群。"}