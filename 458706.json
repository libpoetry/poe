{"id":"458706","title":"二月二十四夜长安母家听雨 其二","dynasty":"当代","author":"卢青山","text":"茫茫春宿夜，切切雨来时。顾壁陈众杂，倒乱旧橱帷。雨既不可睹，唯以听成痴。缅知天远黑，万里绕四围。湘灵低有瑟，嘈嘈渐成吹。刀风当暗运，达旷复入微。众窍和仍稳，匀弱无稍颓。不能急如鼓，涓涓略如丝。玄音昧渺窈，莫识其所之。恍恍若有至，旋觉还自疑。容或悄入梦，梦实无可期。久坐抚衣冷，似丧似沉思。丧者吾丧我，思者不可知。四顾凄且寂，无语泪沾衣。"}