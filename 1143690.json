{"id":"1143690","title":"杂兴十首","dynasty":"宋末元初","author":"方一夔","text":"前程在处暗危机，脱迹红尘入翠微。清水一竿张钓具，白云四壁挂樵衣。马惟画骨空嗟瘦，龙不点睛那解飞。差有陈编相伴住，时将诗句洗前非。老去蹉跎万事休，襟期甚不入时流。倦飞已作归林鸟，懒起犹如落草牛。一点眉黄无宦况，五分头白为诗愁。玉人期我沧洲上，未拟他年赋《远游》。已更门户自持锄，谢绝交游与世疏。处变卿还用卿法，养高吾自爱吾庐。屏张前世无声画，架插今生未见书。水北山人偏解意，求分半席间樵渔。冷落门墙绝似冰，夜窗风雨耿孤灯。采盆任我翻成雉，涴墨从渠点作蝇。休说文章祇小技，由来富贵总无能。依稀杨李无人忆，但忆瀼西杜少陵。紫绶绯裳印佩金，我于数子总无情。傍人门户传书客，投老田园识字氓。世变委怀无逆顺，事机到手即功名。子房收敛英雄迹，谁说神仙在谷城。人境无缘断俗喧，丁宁牢闭两柴门。五更孤枕客怀恶，半世青灯书眼昏。有日空为无日计，醉时还道醒时言。白云久有南山梦，不待他年毕嫁婚。骎骎镜里鬓霜侵，偶占溪东十亩阴。风雨四时无尽藏，松篁终夜有馀音。家藏为米难糊口，日课除诗罕用心。谁说仓曹任窖谷，近来家富屡千金。先生高寄此林泉，懒拙方知此乐全。足屦两忘便不借，人琴俱隐付无弦。云归书帙留残润，日上香盘袅细烟。勘破世纷无一事，又拈枯笔续前编。不仙不释不居官，久狎渔樵作往还。细雨饱眠一黄犊，白云秀拔几青山。浮生往事真成梦，举世谁人最得閒。惆怅伏波粗意气，暮年犹向五溪蛮。生平缪计百无成，衰白如期入镜明。鸟不惊猜无忤物，人多怒骂渐逃名。襟怀落落怜孤影，岁月悠悠过半生。老去自知无处用，只留双眼待升平。"}