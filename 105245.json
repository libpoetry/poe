{"id":"105245","title":"依韵和答王安之因石榴诗见赠","dynasty":"宋代","author":"梅尧臣","text":"当年仕宦忘其卑，朝出饮酒夜赋诗。伊川嵩室恣游览，烂熳遍历焉有遗。是时交朋最为盛，连值三相更保厘。谢公主盟文变古，欧阳才大何可涯。我於其间不量力，岂异鹏抟蒿鷃随。见君弟兄入太学，俊誉籍籍闻一时。而今两鬓各已白，偶因赠酬言及斯。升沉是非休要问，百岁欢乐谁能期。"}