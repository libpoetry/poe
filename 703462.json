{"id":"703462","title":"杂题画 钱舜举折枝","dynasty":"明","author":"释妙声","text":"目极江南有所思，馀□风雨落花时。钱郎应恨春归尽，独倚东风写折枝。陇上辍耕春雨馀，牧儿黑色短裙裾。只疑李密归田去，牛角胡为不挂书。帝子南征竟不还，墨云零落九疑山。偶因碧草牵春梦，得到潇湘二水间。飞锡来从日本东，受斋因过海王宫。坐中貌得珊瑚树，犹带蓬莱水殿风。忆昔涪南献荔枝，美人宫里一开眉。劳民轻结当时怨，看画深令后代悲。尚书天上早知名，长忆君王听履声。回首白云山万叠，苍梧何处最关情。凤毛新沐翠毵毵，春近瀛洲雨气酣。晚下紫微归思切，长身独立望江南。五马浮江一化龙，琅琊王业藉诸公。江南春草年年长，若个能追万里风。何人画此好头赤，绝胜天厩玉连钱。龙媒散落在何处，苜蓿秋风生暮烟。此马真从西域来，圉人高鼻复于思。将军新受征南钺，藉尔追风百战才。故国江山入莫秋，烟波留与后人愁。古今不预兴亡事，只有沧浪独钓舟。五马南来王气空，石城江水动秋风。客儿岂是忘机者，欲向东林结远公。梦入梨云路不分，幽香多在定中闻。起来写得横窗影，寄与山中满谷云。罗含宅前春水生，一柱观头黄鸟鸣。吴船多上荆门路，我欲因之万里行。春水微生雪乍融，偶然行过御沟东。倚风三弄昭华琯，凭仗飞花莫恼公。海棠枝上聚么禽，相逐相呼乐意深。偷入太仓时一饱，岂知鸣鹤在东林。汉家新得蒲梢马，赐与韩嫣大出游。绿树黄鹂忽惊起，金丸飞落殿西头。越柏画松松露骨，老龙怒拔灵湫立。天池一夜飞霹雳，月落庭空影千尺。孔明庙前江水深，千载尚见柏森森。越僧西行不到蜀，何以写得青铜阴。"}