{"id":"975853","title":"送李邕州","dynasty":"宋","author":"项安世","text":"一官全似飞鸿翼，不在天南即天北。朝辞白马阿得脂，暮长蛮夷老夫国。不知广源洞里侬智高，何似仇池顶上杨难敌。傍人自叹吾自歌，静处安身最长策。蝤蛑闻说背如鼋，龙眼见来形似橘。桄榔之粉白于面，椰子之泉甘胜蜜。妇能瀹饼儿啖果，翁自右浮还左执。天明坐衙将吏走，饭罢收厅乌鸟佚。人生如此亦何求，但愧君恩与民力。君不见江陵有叟白髭须，一榻十年穿两膝。"}