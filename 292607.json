{"id":"292607","title":"新雁过妆楼·对酒当歌","dynasty":"现代","author":"张克家","text":"对酒当歌。壮夫志、何妨托与春婆。昨非今是，争似不二维摩。树外王郎酬谢傅，市头列子遇韩娥。叹尊前、人皆老大，一笑颜酡。曩时潞河买棹，看锦鳞泼剌，钓叟篷矬。起来吟月，东北白练横波。凉宵露珠的历，漫量去、鲛宫泪多。青衫在，有香痕尘渍，都无奈何。"}