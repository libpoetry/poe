{"id":"433135","title":"感时十五年秋","dynasty":"近现代","author":"郭风惠","text":"指挥若定真无敌，欲洗乾坤仗甲兵。曾见八千随项羽，可能五百死田横。中州风雨哀残垒，末路英雄算劫枰。一样步兵登广武，世间竖子又成名。草草恩仇似此休，不妨胡越与同舟。十年世论同瑜亮，一旦天心判项刘。长白未应王气尽，上苍又见帝星不。江波滚滚横长槊，料否儿孙作楚囚。"}