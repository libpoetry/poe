{"id":"611311","title":"勾漏洞歌寿明河家兄五十又一","dynasty":"明","author":"邓云霄","text":"君不见铜柱之标高插天，合浦潮与南溟连。明珠翠羽光华然，估客十万矜腰缠。我兄侠气凌铜柱，射策武闱力如虎。丈夫七尺肯低眉，五湖四海随轻橹。纷纷珠翠不入眼，一掷黄金动如土。适兴惟寻勾漏丹，往来洞口几盘桓。白云莽互蒸丹灶，玄鹤翩跹集石坛。稚川亲为传仙决，饮以流霞兼玉屑。才观半局已千年，笑指南溟当一啜。谁言跨鹤上扬州，此日丹成恣远游。遥看蓬山迎倚杖，宁论海屋与添筹。有弟有弟奇无匹，踞坐衡山观日出。朱鸟飞飞送远书，盘中只进苏耽橘。"}