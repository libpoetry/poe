{"id":"470580","title":"南归诗十九首 其十六 渡江遭风几覆泊润州闸口同子将步至北固山后礼观音洞观石壁","dynasty":"明","author":"李流芳","text":"十年渡扬子，狎此如衽席。今始识风波，呼吸投不测。举世皆骇机，避就本无益。不死亦偶然，馀生真可惜。不然此春光，遂与成永隔。出险心已夷，聊共子游息。望中指北固，沿溪花的的。言诣山之阴，仰观快奇壁。伟哉铁柱峰，㟏岈疑斧劈。傍有衲子居，幽洞秘丹碧。洞中少寒暑，龛灯伴朝夕。嗟余风波民，何由得此适。幸已脱鱼腹，复尔耽旦宅。稽首礼大悲，终然度苦厄。"}