{"id":"1120962","title":"古断肠曲三十首","dynasty":"宋","author":"周端臣","text":"髻云松滑亸鸾钗，清减羞临玉镜台。蛱蝶也知人寂寞，一双飞过杏墙来。催花一霎雨依微，芳径泥香草色萋。可是一春天气冷，牡丹开了未莺啼。被拥娇寒晓梦春，起来无事翠眉颦。金瓶拈得双青杏，掐破中心见个人。竹叶裙纱摺摺香，荷风占断晚西凉。年来欢事愁边减，别后秋更梦外长。条风窗户柳阴阴，云碧春衫熨水沉。花里小栏人不到，流莺啼起去年心。梦破巫山生色屏，锦囊情薄歇馀馨。关河春晚无消息，肠断楼前杨柳青。无计消除夜漏长，罗衾熏彻旧时香。十分又是凄愁处，雨歇芭蕉小院凉。香凝薇帐春风院，酒涴榴裙夜月楼。閒把花枝思往事，旧欢都变作新愁。一筛凉雨歇亭皋，菡萏无香可得消。玉簟怯秋眠未稳，阿谁楼上夜吹箫。团扇多情手尚携，金风庭砌拒霜开。断肠一夜西楼雁，不带书来带恨来。破除难尽是恩情，却怕恩生怨亦生。思念不休心惑乱，梦惊人语似郎声。一股金花擘断钗，两行玉箸界香腮。近来自觉冰肌瘦，柳绿春衫放窄裁。井梧和雨下银床，梁燕随风别画堂。二十五声秋漏永，梦回各自耐思量。锦屏残睡思忡忡，心绪无聊酒易中。柳院藓厅慵不到，斑鸠啼煖落花风。风色翻成料峭晴，閒期女伴踏青行。怪来昨夜灯花好，却是今朝斗草赢。花庭梨雪叠香痕，燕子归来亦断魂。懊恼一场春不管，月明空自立黄昏。裛裛罗巾泪粉光，绿琴哀怨调凄凉。芳容自觉随风老，落尽桃花暗断肠。窗下亲裁白苧衣，日长花影上阶迟。不堪杜宇啼春苦，又是去年肠断时。金风几日老庭莎，经下窗棂换碧纱。天气已凉人尚远，晚妆羞戴丽秋花。玉纤无力怯梳头，镜里容颜见自羞。一阵落红帘外雨，十分春是十分愁。旧家院落旧秋风，只有当时人不同。惆怅一窗无用月，为谁凉夜晒梧桐。脩竹生烟晚逗阴，翠罗香袖怯寒侵。恨同社燕身为客，怕剥秋莲苦在心。压髻慵簪双凤钗，伤心羞觑合欢鞋。折花暗卜郎音信，旋系罗裙走下阶。双蛾颦翠恨天涯，睡起蜂黄沁脸霞。燕子日长深院静，东风无力到杨花。春娇残醉睡初回，索酒扶头强起来。金斗压灰熏笃耨，玉瓶?水养徘徊。蜂蝶飞飞春事忙，煖风池馆百花香。连花折得青梅子，怕触心酸不敢尝。楝花筛雪糁苍苔，人未归来燕已来。满眼春惊连日老，两眉愁是几时开。依旧斜阳燕子楼，共谁把酒话閒愁。韦娘去后西风老，烂漫黄花满院秋。弹罢瑶筝歇雁行，月移花影上回廊。离情不奈秋萧索，更著寒螀管夜长。小雨班班湿画栏，一番重做杏花寒。春衫拈起还慵著，却忆天涯客袂单。"}