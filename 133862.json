{"id":"133862","title":"新迁书斋颇为清旷偶书呈全董二秀才并示倒良","dynasty":"宋代","author":"司马光","text":"长夏暑候浊，云火高巑岏。岂徒肌骨烦，木卷川流乾。新居得南斋，楹槛稍虚宽。森罗对草树，晓暮清阴寒，汛扫布几簟，气体粗可安。图书虽非多，迹足备览观。圣贤述事业，细大无不完。高出万古表，远穷四海端。於中苟得趣，自可忘寝餐。况今有道世，谷禄正可干。朂哉二三子，及时张羽翰。力学致显位，拖玉簪华冠。毋为于博弈，趣取一笑欢。壮年不再来，急景如流丸。"}