{"id":"182800","title":"与谬开甫自淮南同行赴举相别二十五年复相遇","dynasty":"宋代","author":"孔武仲","text":"束书吾初走夷门，倾盖得君恨不早。兰溪驻马复相逢，二纪飞驰如电埽。惜君憔悴力不任，顾我沧浪发先皜。忆昔同行气颇骄，青骢马快鞍鞯好。荒山破屋风豪横，大泽长堂雪倾倒。高谈洒落见天机，健句纵横滤腹稿。辛勤始得到京邑，文辞不入春官考。可怜六翮委沙泥，坐看群仙上蓬岛。壮年多难寸心折，劲镞已衰难破缟。而君施设有余才，西佐元戎夺城堡。牛刀拂拭试一县，如引沧浪灌行潦。归来赴诉天子庭，正欲披腹呈瑰宝。片辞未吐疾先入，藜杖扶行色枯槁。篮舆复指天涯去，长川横滥声浩浩。骅骝不日归王闲，那久低摧卧霜草。"}