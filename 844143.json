{"id":"844143","title":"题烈妇张沈氏殉节事古体九解 其二","dynasty":"清末民国初","author":"陈肇兴","text":"妇姓沈氏名心娘，十八于归张家郎。举案齐眉慕孟光，如胶如漆乐且未央。忽忽五年，载弄之璋。二竖入室，夫病于床。求神问药，泪睫承眶。一朝怛化，五内崩裂如沃汤。大哭一声，气结无语。娣姒急申救，阿翁欲言不言泪如雨。曰汝有孤儿在，旦夕须哺乳。长跪谢阿翁，妾心坚如铜。儿生有祖累姑嫜，妾身虽死儿可长。夫没无人侍巾帚，妾身不去谁为偶。黄泉会有相见时，升天入地妾从之。明珠为夫敛，绮罗为夫装，执绋扶柩上北邙。归来拜姑泣。绾我同心缕，著我嫁时衣。孤灯耿耿酸风吹，尺组毕命人不知。人不知，举家奔救乌乌啼。生同衾，死同穴。青冢巢鸳鸯，飞鸣自成匹，谓予不信如皦日。人慕妇，烈且贞。我作歌，戒贪生。吁嗟乎，女子仗义能杀身，何乃国家多全躯保妻子之庸臣。"}