{"id":"503802","title":"从军妇","dynasty":"明","author":"郭奎","text":"良家女，新梳北髻学边语。狐皮裁帽纻丝衫，马上徉羞见亲故。黄巾盗贼乱中华，去年烧我父母家。天朝命将专征伐，强兵争夺颜如花。颜如花，命如叶，此身一失无名节。忆昔姑家纳采时，灯前豫绾同心结。嫁夫誓拟齐蛾眉，谁知万里为军妻。木绵帐低风日恶，五纹刺绣思深闺。思深闺，难再得，人生莫愿多颜色。东邻女伴丑且贫，乡里不出成家室。"}