{"id":"828423","title":"戴文节公遗砚刻梅花一树萦绕四周左侧镌鹿床居士制五字微有损文予以廉价得之铭其背曰质损而神完犹取义而仁全世皆弃而苍虬所专昔文节以书有破体不为宣宗所喜又为穆相彰阿画山水便面未设色穆以为轻己遭谗斥退后居杭州殉粤匪之难予有感于公之遗事为作此诗","dynasty":"清末近现代初","author":"陈曾寿","text":"鹿床自制梅花砚，铁石风流宋广平。只合随身玉堂直，岂期沦劫锦衣城。书耽破体原臣罪，画爱寒山不世情。润饰承平让公等，终然退斥出孤贞。"}