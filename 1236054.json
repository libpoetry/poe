{"id":"1236054","title":"题金台集四首","dynasty":"元","author":"张起岩","text":"崇天门下听胪传，台阁联翩四十年。今日悬车归故里，杖藜携酒落花前。玉带难围老病身，庙堂补报乏涓尘。衰年作别情怀恶，秉烛题诗赠故人。爱君谈辩似悬河，更喜交情古意多。长使马周贫作客，令人千古愧常何。百尺高楼易水东，千金曾此彀英雄。君来却在承平日，先策诗坛第一功。"}