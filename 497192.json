{"id":"497192","title":"梅花篇初春偕山甫始馀长倩三隐君及儿子允文过湖上邓尉聚坞诸山为十日游制三百字","dynasty":"明","author":"张元凯","text":"载酒出山郭，探梅过水涯。客閒来看早，岁闰较开迟。渐以明村落，俄将暗路岐。纵横乱若荠，远近积如茨。无间阡连陌，宁分陇与陂。盈门春烂日，比屋素封时。皓练千箱启，珠玑万斛遗。丛丛藏古寺，寂寂压疏篱。比麝香逾远，成虬影太奇。瑶林仙圃接，玉树谢家移。秀色堪容与，寒光更陆离。鳞鳞纷藓甲，鹤鹤俨花枝。南国凭传信，深宫任点眉。晴犹漙雪片，暖尚挺冰姿。秾李何嗟及，夭桃奚以为。未开先自洁，纵落亦无疵。明烛当宵照，清泉傍晓滋。扫英童并戏，啄蕊鹊争窥。弄笛从吾好，调羹匪尔思。孤高偏被岭，宛媚故临池。即是山之利，还为土所宜。好留明月伴，忍负白云期。但许幽人识，那令显者知。间松贞不愧，倚石介同持。便可携琴往，谁当荷锸随。杜陵唯索笑，何逊独题诗。彭泽忘栽柳，商山罢采芝。兴馀剡水曲，住遍辋川湄。胜事良堪纪，芳辰不可追。斯游殊汗漫，聊且解人颐。"}