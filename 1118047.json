{"id":"1118047","title":"幽居述事四首","dynasty":"宋","author":"陆游","text":"曾会兰亭醉堕簪，后身依旧住山阴。琴传数世漆文断，鹤养多年丹顶深。涤砚滩头无渍墨，吹箫月下有遗音。小诗戏述幽居事，后有高人识此心。颓然掩户不妨奇，又赋幽居第二诗。大药鼎成令虎守，精思床稳用龟支。壶中自喜乾坤别，局上元知日月迟。更就群童闲斗草，人间何处不儿嬉。落叶平沟日满廊，幽居又赋第三章。喜无俗事干灵府，恨不终年住醉乡。上树榜船虽老健，疏泉移竹亦穷忙。山僧欲去还留话，更尽西斋一炷香。舴艋东归喜遂初，频拈枯笔赋幽居。细烧柏子供清坐，明点松肪读道书。苍爪嫩芽开露茗，红根小把瀹烟蔬。年来自许机心尽，颇怪飞鸥自作疏。"}