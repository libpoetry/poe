{"id":"611247","title":"余濒行金陵诸词客分赋都下名胜兼傅之丹青壮我行色舟中无事披册展读忽然技痒赋寄酬之共得二十八景诗如其数 其二十二 鸡笼山","dynasty":"明","author":"邓云霄","text":"不听迎潮报晓声，徒闻古寺号鸡鸣。崇台观象星辰近，高阁凭虚沆瀣清。雨过后湖浮翠黛，烟销双阙映葱菁。欲寻帝子翻经处，书带萋萋草自生。"}