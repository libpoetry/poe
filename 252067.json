{"id":"252067","title":"燕山亭·伏虎寺坐雨","dynasty":"现代","author":"邵祖平","text":"衣剪寒云，迷岭漾空，冉冉茅檐低度。龙驾降霄，夹辇花冥，楚宫艳趋神女。漫谷腥涛，有暗老松鳞藏雨。茶苦。正寺宇尊严，虎头秋暮。遥想张乐钧天，伴万谷笙钟，溪毛酣舞。香绕案清，秀接蓬莱，相逢玉皇高处。鸾镜尘侵，谁料理，二峨眉妩。凝伫。律霁转翠深扑户。"}