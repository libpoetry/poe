{"id":"720882","title":"清平乐 梅蕊","dynasty":"明末清初","author":"尤侗","text":"烟姿玉骨。淡淡东风色。勾引春光一半出。犹带几分羞涩。陇头倚雪眠霜。寒肌密抱疏香。待得罗浮梦破，美人打点新妆。秋风泽畔。小草霜华染。比似杨花吹不断。却被雁衔天半。月明野渡苍茫。伴他枫叶吴江。堪笑白头老子，夜寒尚倚红妆。懒妆草草。怕说春光好。几日伤春吟未了。一幅乌丝残稿。昼长午梦初醒。碧桃花下微行。闲唤侍儿消遣，小楼偷放风筝。"}