{"id":"258710","title":"雨后看并玉所控诸峰","dynasty":"金朝","author":"冯璧","text":"并玉如高人，壁立九千仞。一日不见之，令人生鄙吝。春深木叶敷，秀色益濡润。结茅寄僧蓝，晴碧时得趁。老宿诧孙峰，隅侍到龆龀。连延青一色，枚数须谛认。溟濛空翠间，我亦疑未信。朝来云气昏，埋没瑜匿瑾。如苍梧政愁，湘妃郁思舜。重阴俄解驳，霮濧夕晖衬。娟娟忽层出，历历分远近。云峰互吞吐，千状才一瞬。出奇如孙吴，相降如廉蔺。如众星拱辰，如侯伯入觐。接武如朋簪，承迎如价傧。负固如吴楚，争长如齐晋。怪诡如夷蛮，骈罗贡琛赆。窘蹙如擒获，系累将就衅。如应龙神灵，蛰卧时奋迅。如天驷超轶，坰牧税羁靷。如雄对改容，失箸骇疾震。如猛士无哗，攒槊俟严阵。独两峰巍然，魁杰俨崇峻。光辅岳柱天，郁为中兴镇。降生申与甫，周室偾复振。诗传配崧高，百世磨不磷。"}