{"id":"554439","title":"抗云楼","dynasty":"明","author":"胡俨","text":"会稽之山郁嵯峨，若耶之水清阳波。王家高楼入霄汉，绿水青山佳致多。看山长傍雕阑立，衣袂不知空翠湿。八窗潇洒绝红尘，卷帘直放流云入。四时云雾宿檐楹，玉宇寥寥灏气清。手援北斗天枢近，歌动银河织女惊。海波翻霞初日晓，空明迥接扶桑表。青鸟西飞呼不来，瑶池坐见蟠桃小。越王台空啼鹧鸪，范蠡扁舟隔五湖。东山人去风流远，秦望雨来烟树孤。德佑平章遗旧业，子孙流传今七叶。乔木阴阴世泽深，文献足征光煜耀。朅来从仕寓京师，谒我求赋新楼诗。杜陵右臂偏枯久，展卷长吟两鬓丝。"}