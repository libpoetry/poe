{"id":"465228","title":"南浦 过江津黄荆街旧庐感题","dynasty":"当代","author":"邵祖平","text":"征尘飐帽访黄荆。几水旧居停。书室难忘风雨，留客胜长亭。茶婢喜明松火，汲清泉，戛响小铜瓶。记酒呼篱落，茶传纤手，曾荷主人情。倚笑老梅那树，舞虬枝，犹抠短窗棂。赣水吾庐何在，愁忆旧毡青。安得绿深初夏，看扶疏，绕屋读山经。叹对花间，恼几时，门外大江横。"}