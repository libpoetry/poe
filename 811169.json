{"id":"811169","title":"村居书感","dynasty":"清","author":"丘树甲","text":"衮衮诸公野马尘，天涯何处著閒人。浮家万里非真隐，结客千金不算贫。沧海怒涛愁日暮，大荒劫火悔舆薪。登临欲觅冈千仞，长啸秋风脱幅巾。隐市原来厌俗尘，林泉终许属閒人。主人半亩聊分住，归客全家且食贫。得地数弓谋小筑，买山千树喜添薪。渡江子弟谁英物，独倚孤松岸角巾。"}