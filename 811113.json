{"id":"811113","title":"念奴娇 皋谟叔时方侨寓吴门，发春有乘龙之信，故次首及之","dynasty":"清","author":"王策","text":"吾家大阮，最爱花耽酒，多愁善哭。近借一枝栖茂苑，触眼吴宫麋鹿。剩水残山，英雄儿女，谱尽伤心曲。高凉激楚，声声响戛哀玉。不用感慨兴亡，只我曹身世，尽多翻覆。昨日春风今日雪，万木一时齐秃。天岂怜才，人方杀士，此意知之熟。不如同去，东皋稳跨黄犊。卧龙山下，映明妆十里，粉红蛾绿。中有仙姿犹独立，淡比霜前白菊。听说新春，笙箫十院，并唱乘鸾曲。钗声花气，只愁消尽君福。当日鹤市曾游，馆娃人一笑，许迎金犊。五夜西风三月雨，惆怅看花杜牧。山影眉同，波光眼似，君笑吾当哭。此情休问，铜荷泪飐残烛。"}