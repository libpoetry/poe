{"id":"699943","title":"飞来寺","dynasty":"明","author":"郭棐","text":"扁舟又度飞来寺，惭见江鸥数往回。览胜沈卿原有赋，留题罗隐是仙才。层崖古树云同绽，绝壁悬流雪作堆。如此山川足行乐，几时高步钓鱼台。名山一眺欲攀萝，宿雨凄迷意若何。风动犀潭金锁冷，云封猿洞紫烟多。旧游有句慵题壁，新思无端且纵歌。回忆美人湘水上，鸣弦谁伴鼓云和。青鬓南来又几秋，跻攀还忆昔同游。丛篁窗外僧閒卧，凝碧湾前水乱流。云树远天双过雁，芙蓉深处一登楼。不堪回首沉香浦，芳草蒹葭思转幽。兰棹依依度碧湍，漫缘紫逻上层峦。清泉飞响雨鸣阁，短杖穿林翠湿冠。金鲤迹随江水没，白猿声断岭云寒。销沉往事休相问，唯有琪花独耐看。"}