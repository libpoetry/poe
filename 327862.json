{"id":"327862","title":"绮罗香·闰七夕","dynasty":"清代","author":"张槎","text":"瓜果重陈，鹊桥还驾，屈指刚经一月。忙煞天孙，又把灵机丝辍。寒温话、此际无多，别离情、这回休说。乞天公、再闰三更，人间天上均欢悦。谁知我独含愁，却似褪节黄杨，禁声啼鴂。钿盒金钗，一度一番呜咽。针楼上、人去尘封，犊鼻裈、近来斯裂。便重重，綵结红丝，尽是荀郎血。"}