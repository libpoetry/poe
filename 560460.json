{"id":"560460","title":"赠文化萼长老","dynasty":"明","author":"徐庸","text":"芙蓉缥缈摩苍穹，洞天林屋居其中。神仙敢独占斯境，金碧涌出如来宫。鼋头绝顶幽奇处，锡杖曾分一方地。宝殿香台属化成，青松翠竹添佳致。开山老祖非常伦，得道能令龙虎驯。三乘说讲万人听，近远处处扬清尘。后来弟子相继续，孙□又见温如玉。法雨慈云任卷舒，清泉白石消尘俗。我来吟玩喜逃禅，兜率谁知别有天。匡庐旧诧东林胜，结社何妨拟白莲。"}