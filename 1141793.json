{"id":"1141793","title":"送盛庶斋任衢教","dynasty":"宋末元初","author":"龚璛","text":"淮南木叶纷然堕，大江君挟清秋过。远游意气今其始，万折浙江须一苇。钱唐看尽生色图，乱山勿辨越与吴。老子西湖诗未了，钓台烟雨是前途。雨馀悬瀑玉练飞，杂花隐树芳菲菲。经行我忆好晴景，碧波漾人青嶂围。地皇滩底骇浪翻，篙师歘急争木猿。水亭门外君系缆，此地可著殷渊源。石格仙家对谁弈，木奴迎霜斗如实。携二三子挥墨汁，书来扬州千里难。乡之贤侯主衣冠，日传西安安问安。"}