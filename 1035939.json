{"id":"1035939","title":"寿叔文","dynasty":"宋","author":"苏轼","text":"烨烨苍龙宿，腾光射斗杓。嘉时钟间气，○契在丛霄。感会风云际，承恩雨露朝。史才资笔削，使指载歌谣。十载霜威重，连○弊俗消。赐环归画省，鸣玉率英寮。典礼还咨伯，寅○合佐尧。谠言文石陛，正色紫宸朝。共说门阑喜，谁云天路遥。一龙今在沼，三凤并仪○。道在须调鼎，谋深鄙○貂。高情真邈邈，逸气更飘飘。仙果虽迟熟，灵椿信后凋。东山何足羡，会是蹑松乔。"}