{"id":"926071","title":"满江红 其六 赣州席上呈陈季陵太守","dynasty":"宋","author":"辛弃疾","text":"落日苍茫，风才定、片帆无力。还记得、眉来眼去，水光山色。倦客不知身近远，佳人已卜归消息。便归来、只是赋行云，襄王客。些个事，如何得。知有恨，休重忆。但楚天特地，暮云凝碧。过眼不如人意事，十常八九今头白。笑江州、司马太多情，青衫湿。"}