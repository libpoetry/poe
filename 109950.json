{"id":"109950","title":"贺新郎·萤","dynasty":"宋代","author":"赵闻礼","text":"池馆收新雨。耿幽丛、流光几点，半侵疏户。入夜凉风吹不灭，冷焰微茫暗度。碎影落、仙盘秋露。漏断长门空照泪，袖衫寒、映竹无心顾。孤枕掩，残灯炷。练囊不照诗人苦。夜沈沈、拍手相亲，騃儿痴女。栏外扑来罗扇小，谁在风廊笑语。竞戏踏、金钗双股。故苑荒凉悲旧赏，怅寒芜、衰草隋宫路。同磷火，遍秋圃。"}