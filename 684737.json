{"id":"684737","title":"吴行舟中漫兴","dynasty":"明","author":"王彦泓","text":"率尔东游不裹粮，斜风洒雨遍船凉。都无长物惟存砚，净扫闲心剩爱香。十载索居成懒癖，一生多累为柔肠。欢筵到处兴悲感，羞听狂时旧乐章。睡足空船夕照黄，水程三日酒为粮。招谗宋玉因词貌，助懒嵇康是老庄。好友仅能同笔砚，美人难与共杯觞。醉偕俗客无聊甚，聊当长歌哭几场。"}