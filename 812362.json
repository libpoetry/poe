{"id":"812362","title":"春怀","dynasty":"清","author":"许传霈","text":"高楼极目惨烽烟，此日登临气黯然。战血色斑芳草地，悲歌声缭杏花天。奇才姑负弓刀利，词客谁销兵甲坚。隐隐春光依旧到，澄清揽辔问何年。我生漫道不逢辰，有志愿从屈处伸。半壁山河留义士，十年征战祸庸臣。烟消村市楼台静，雨霁郊原草木新。怕听湖边双燕子，呢喃偏向故园亲。"}