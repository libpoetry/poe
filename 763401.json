{"id":"763401","title":"沁园春 题顾荇文碧梧翠竹堂","dynasty":"清","author":"吴绮","text":"山水之间，丘壑存焉，为谁所居。是玉山往岁，雅人遗意，金昌此日，野客新庐。百尺青瑶，千竿碧玉，映带浓阴五亩馀。当清昼，听凤吟鸾啸，天籁徐徐。红桥仄径萦纡，更着个茅亭对绿渠。况龙文藻思，烟云能赋，虎头妙笔，瀛海堪图。都谓先生，可称高士，为圃为农并读书。吾深羡，羡此中大隐，却胜菰芦。"}