{"id":"703770","title":"摘茶八首","dynasty":"明","author":"释函是","text":"南方有嘉木，穿地一二尺。其树如瓜芦，孤根终不易。尝产丹丘山，服之生羽翮。海蠃烂石中，春至颇堪摘。虽非穆陀种，可以愈瘕癖。一饮营卫舒，再饮寤终夕。三饮通神明，清风起两腋。采采勿伤株，伤株枝叶竭。先春秖有一，托根乃见异。荒瘠本从天，沃土非所寄。生长千峰上，饱饮烟霞气。石花首剑南，紫笋湖州次。不关物性纷，禀受亦足累。天宇固自真，见闻岂容易。甘露既在手，安得子尚味。双林傅大士，结庵颛所事。三春日云暮，言采东山薇。薇熟兼粝香，日永食易饥。正午彊加餐，既饱神昏疲。一觉至西逝，倒照疑朝晞。谁当过鹙子，饮我霜华杯。双眸忽如电，群峦依旧时。微猋散林薄，夕景上楼台。行旅望村烟，蠃角四山催。落落孤云外，远见耕锄归。日暖气初敛，抽芽畏春霖。蒸焙贵当时，活火候晴岑。睡足与禅足，一杯松风吟。傥家安足识，相对维白云。宁可作苍头，不慕王侯珍。绝色当谁辨，素涛兼玉尘。予意岂在兹，七盌无馀心。一日两三回，振枯散遐襟。此味播九区，陆羽非知音。昨日采新笋，上上蠃峰巅。报道蝉翼肥，今年胜往年。当暑庶有赖，不学黄山仙。住山先种茶，次乃言耕田。耕田百日功，种茶期三年。饥渴不切身，身泰心悠然。客至粟一盂，烹葵当割鲜。继以惊雷荚，带露和春烟。岂秖六不羡，还待日高眠。瑞草产高山，乃不受灌溉。鲜妍漭沆间，何曾别天地。遇浊混不齐，清中煞有味。自洁涤人烦，于物匪无利。寘之邦国上，难与邾莒比。时或逢高人，大瓢聊以试。白云浮太虚，骤雨松声细。岂必登蓬莱，只在玉泉寺。我也沾馀沥，释然薄兰芷。茗能祛肉毒，又能解宿酲。肉毒中身浅，中心当奚平。举世皆醉人，谁为沃寒清。我无此二疾，携瓶趁早春。出山云作沫，拂水暖猋轻。岂直扶颜色，将以濯馀生。武夷栽自昔，至今空知名。不可献天子，萱带徒自荣。当时苏学士，极口羡甘馨。酌水贵知源，须是石头城。缥色入磁盌，水蔎难为名。善饮不得味，谁闻月涧声。冷煖何关舌，云外获其真。能仁当自别，祇有蔡先生。"}