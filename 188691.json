{"id":"188691","title":"夜登清微亭云阴掩翳东北有雨少顷月出皎然复","dynasty":"宋代","author":"傅察","text":"融融暑未阑，悄悄夜方午。命驾聊叩门，寻幽得兹土。俯瞩但苍茫，前瞻何卤莽。万籁正虚无，群生各安堵。蝉啸作笙箫，蛙鸣当钟鼓。凫舄政参差，诙谐惧狎侮。岂惟冠盖倾，已觉肝胆吐。坐久隐奔雷，天边垂密雨。疏木列宾朋，众峰自臣主。萤火落明星，炉烟袅青缕。那能胜酒杯，所欣瞻德宇。高歌屡激昂，失喜或俯偻。萧飒濯尘襟，清虚湛灵府。快如仙爪爬，酒若头风愈。须臾出金盘，照曜开玉户。映浪杂琼瑰，穿帘间璧组。斯游岂前谋，后会人逆数。欢馀岸纶巾，语约挥松尘，可能伴鸡栖，亦复随蝶栩。广寒会可升，试为刷翎羽。"}