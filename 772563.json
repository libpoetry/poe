{"id":"772563","title":"题谢君生圹","dynasty":"清","author":"王学潜","text":"水秀山环草木荣，细寻龙脉筑佳城。罗盘好自占方向，墓石曾亲写姓名。半世逍遥囊有句，一身健在冢生荆。他年蹑屐登高去，服得仙芝羽蜕轻。一山如画静云烟，好證先生翰墨缘。矍铄人宜添鹤算，绵长地已得牛眠。不须死后坟留剑，只要生前酒作泉。寿域铺张延客席，依然世上活神仙。磊落襟怀绝点尘，一斑文字见精神。浮沉世事休相问，生死关头敢认真。村女踏歌疑吊客，山灵虚左待诗人。定知马鬣千秋在，为禁樵苏垄草新。"}