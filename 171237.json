{"id":"171237","title":"寄同年新涂王宰梦弼","dynasty":"宋代","author":"五迈","text":"玉笥高嵯峨，异石光灿皠。紫盖有佳人，出为花县宰。佳人秀吾宗，天姿最高垲。饮水抱丝弦，纫兰纕蕙茝。畴昔纠郡掾，辩狱亦几殆。人命我所争，斗粟何足爱。上官翻相知，剡荐异寮寀。及膺民社寄，直道肯息悔。以柔克高明，为政尚慈恺。农扈饱春和，荒年独不馁。猾吏履薄霜，洗手畏纳贿。桑间雉正驯，壁上鱼多鯘。昔我在湘幙，相从垂两载。书生守方拙，时妆不入队。惟君雅知心，刮目赏奇磊。君有桃李栽，我独芙蓉采。无何风木悲，天乎余何罪。归欤泣焄蒿，久矣婴病痗。除夜接君书，乌栏墨璀璀。访问死生余，警语鞭不逮。为言刚近仁，直性终难改。近乃加和平，痛自铲光彩。万事必宗道，众流须纳海。随时少屈伸，正直固常在。再拜君之言，书绅戒荒怠。时事苦间关，谁欤穆天縡。来书尚可为，苍生久相待。"}