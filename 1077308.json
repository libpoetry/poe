{"id":"1077308","title":"又次韵中秋长句","dynasty":"宋","author":"李纲","text":"凉风吹空明月高，清光万里见秋毫。银云栉栉方解駮，河汉掩映如波涛。须臾扫尽无多子，天影悠悠碧于水。冰轮正午久停鞭，群动寂然声不起。谛观此月真跳丸，山河倒影犹蛇蟠。桂华耿耿巳澄洁，秋气凛凛增清寒。前年望月都城汴，只恐中霄风雨变。一杯相属有情亲，侧耳歌楼闻鼓板。今年望月沙阳山，照我心如铁石坚。美人千里共明月，遥想闺中只独看。空庭步月更幽好，白露漙漙湿烟草。开编况对古圣贤，发愤忘忧不知老。男儿本自甘贱贫，富贵名传能几人。题诗对月到日出，锦囊何似庞眉客。"}