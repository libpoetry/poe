{"id":"697560","title":"春宫曲四首","dynasty":"明","author":"胡应麟","text":"昨夜春风拂苑墙，三千南内斗红妆。朝来凤辇花前过，报道君王入上阳。残雪初消太液前，御沟晴日柳如烟。披香殿上承恩早，千缕黄金拂御筵。长门花满月华高，云锁珠帘护碧桃。夜静南宫歌吹发，新声遥奏郁轮袍。玉阶草色上窗纱，深锁葳蕤隔翠华。添罢晚妆无一事，白樱桃下试琵琶。"}