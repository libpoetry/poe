{"id":"1026788","title":"服除送兄弟还都","dynasty":"宋","author":"韩维","text":"日月忽已远，再见新谷升。丧期有常数，吉我衣与襟。俯仰自悲咤，泪下肝胆崩。尚推立身报，未即泯馀生。肃肃忠宪公，秉德辅休明。报国有遗意，训言犹在听。况兹世厚恩，兄弟秩王庭。一朝出门去，事业各自营。上当答君仁，下以为亲荣。独此抱痾瘵，谢喧守柴荆。扫冢奉时祭，履田课春耕。既无公家责，聊徇狷者情。出处虽云异，要以道为程。"}