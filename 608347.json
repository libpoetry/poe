{"id":"608347","title":"于三水口别侍御七弟 其一","dynasty":"明","author":"区大相","text":"鞅掌缠世务，老至不遑居。承惠还乡井，含辛去田庐。辍棹三江口，分手万里途。万里予怅望，三江子踟蹰。再出缘义役，屡别使情疏。一身难自料，万事剧纷挐。登途虞折轴，临川戒衣袽。既乖一木任，敢望五鼎需。群策皆摈处，独力将焉如。方谋毕吾役，及尔遂悬舆。"}