{"id":"651148","title":"新安行赠王广文","dynasty":"明","author":"薛瑄","text":"西通崤沔东洛阳，涧流曲折波浪浪。连峰叠巘互低昂，溪桥野店遥相望。函关开豁地一方，新安老树浮高隍。山回川合郁苍苍，储精孕秀不可当。钱君若水慎行藏，急流勇退何徜徉。韩侯擒虎智力强，高勋亦可铭太常。其馀豪杰皆昂藏，弱毫未易俱谈扬。王乔古洞南山阳，世传铁斧殊荒唐。洪炉烈焰徒煌煌，百炼不改纤毫钢。古来雷斧坠穹皇，阴阳抟结成锋铓。铁斧无乃类此行，胡为末俗相惊惶。我行爱此山水乡，往来屡宿芹頖堂。芹頖广文情慨慷，时能取乐行华觞。诸生罗列芝兰香，争持斗酒浇我肠。醉来意气何扬扬，为之放笔扫秕糠。掇拾故迹百十忘，颇胜燕石为琳琅。欲行不行意徊徨，明朝别思俱茫茫。"}