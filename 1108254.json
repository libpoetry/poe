{"id":"1108254","title":"次韵萧元隆见寄二首","dynasty":"宋","author":"刘才邵","text":"国朝制策得群贤，隆栋才高异众椽。温诏久颁崇旧典，英辞初喜见新编。伫登文陛三层峻，还寄家声万古传。圣主忧民收远策，欲令枕奠得安眠。麟阁岧峣倚碧天，道山宿直烛如椽。谁怜老眼今多病，喜读危词屡绝编。一鹗奋飞方远举，双鱼缄素肯轻传。益思张胆论时事，未敢昏昏只醉眠。"}