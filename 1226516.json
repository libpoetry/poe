{"id":"1226516","title":"余山林多暇瞌睡之馀偶成偈语自娱纸墨少便不欲记之云衲禅人请书盖欲知我山中趣向于是静思随意走笔不觉盈帙故掩而归之复嘱慎勿以此为歌咏之助当须参意则有激焉 其七","dynasty":"元","author":"清珙","text":"满头白发瘦棱层，日用生涯事事能。木臼秋分舂白朮，竹筐春半晒朱藤。黄精就买山前客，紫菜长需海外僧。谁道新年七十七，开池栽藕种茭菱。"}