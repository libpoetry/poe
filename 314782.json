{"id":"314782","title":"一萼红·坏墙阴","dynasty":"现代","author":"龙榆生","text":"坏墙阴。有黦颜堕蕊，华发忍重簪。幽径榛芜，斜阳泪满，兵气仍共沈沈。卧枝罥、馀腥未洗，破暝霭、凄引响羁禽。髡柳池荒，沈沙戟在，波镜慵临。太息天胡此醉，任残山剩水，怵目惊心。战舰东风，戈船下濑，谁办铁锁千寻。算惟见、当时皎月，过南浦、空漾万条金。悄立危亭欲去，风露秋深。"}