{"id":"790438","title":"三高祠","dynasty":"清","author":"王家枚","text":"滩名钓雪桥垂虹，三高曾此托高踪。霸越功成变名姓，偶思鲈脍因秋风。更有自号天随子，茶灶笔床居甫里。三贤出处有后先，要之各自全其天。亮节清标足互映，千秋能识巢由性。湖波湛湛绕祠前，令人洗得名心净。谁其图象石虚道，谁其建堂赵伯墟。至今我欲瓣香爇，低徊往复更踟躇。"}