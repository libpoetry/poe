{"id":"748076","title":"将游浙江魏默深舍人赋诗赠行次韵奉答","dynasty":"清","author":"杨季鸾","text":"束发已授书，励志非不早。惊忧百无成，未壮心已槁。犹随弃繻生，西逐长安道。惜无蜀道篇，惊喜倾贺老。徒乘弱水舟，不见仙人岛。金光何时拾，愁多讵能扫。旋游吴越去，子兮中似捣。千岩自此寻，万壑从今讨。相期阮与刘，共入天台好。"}