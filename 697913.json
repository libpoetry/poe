{"id":"697913","title":"老妇叹镜词二首","dynasty":"明","author":"胡奎","text":"妾有团团古时镜，在匣浑如月端正。朝朝持向玉台前，秋水芙蓉两相映。自从十五画脩蛾，白发相看尘渐多。绣得合欢双宝带，今朝携上街头卖。满城新镜照新人，此镜无人定高价。妾有团团嫁时镜，比似青天月端正。少年锦带绣芙蓉，照妾颜色如花红。妾今对镜头如雪，辜负青天端正月。"}