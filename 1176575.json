{"id":"1176575","title":"奉和袭美太湖诗二十首 太湖石","dynasty":"唐","author":"陆龟蒙","text":"他山岂无石，厥状皆可荐。端然遇良工，坐使天质变。或裁基栋宇，礧砢成广殿。或剖出温瑜，精光具华瑱。或将破仇敌，百炮资苦战。或用镜功名，万古如会面。今之洞庭者，一以非此选。槎牙真不才，反作天下彦。所奇者嵌崆，所尚者葱茜。旁穿参洞穴，内窍均环钏。刻削九琳窗，玲珑五明扇。新雕碧霞段，旋破秋天片。无力置池塘，临风只流眄。"}