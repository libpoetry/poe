{"id":"558340","title":"进士卞华伯奚元启用齐字韵联句因掇其遗韵","dynasty":"明","author":"张弼","text":"玉河堤畔跨青骊，蹀躞香尘再四嘶。凉吹萧萧收宿雨，遥空泄泄散晴䨑。主人延客供山茗，诗老留题遍赫蹄。林薮号烟惊虎豹，沧溟跋浪纵鲸鲵。王乔谢俗初成道，西子来吴甫及笄。百里飞甍迷复道，九霄杰阁垒骈枅。阴何见此浑惊愕，李杜闻之亦惨悽。方信二公鸣世凤，苦吟我独触籓羝。迂疏深愧才何用，痴绝应遭俗所诋。千古韦编空矻矻，半生缝掖自媞媞。宸居有约陈三策，学海无边测一蠡。每许清高凌古柏，何能酝藉似春荑。锦堂银烛屏摇雀，玉椀清冰箸冻犀。回雪舞童身□鸟，遏云歌妓领蝤蛴。兴来健笔频频埽，吻燥甘瓜屡屡刲。又向张湾理归棹，漫从燕市买行烓。明朝执手红亭别，旧路愁人碧草萋。渺渺澄江飞断雁，亭亭落日噪寒□。回思难弟心如结，喜祝慈亲齿更齯。三十年华身正壮，四千道路面成繄。才高不让题鹦鹉，剑瑩时还淬鸊鹈。莫以缥囊誇月露，好于紫塞埽尘□。诗成自合承簪绂，圭璧宁容杂甑窐。倾盖交情抵胶漆，赠言有味胜饧䬾。千钧弩矢君须重，休逐儿曹妄射鼷。"}