{"id":"230974","title":"枫桥诗·二十送上乡老书","dynasty":"宋代","author":"陈舜俞","text":"二十送上乡老书，白发堂上欢愉愉。岐亭酒罢不忍别，二百馀里来姑苏。枫桥古岸冬十月，霜风切骨草木枯。拜起欲去更付嘱，携手泫然双泪珠。明年偶中崇政第，赤城山下欣迎扶。穹苍不与夺荣养，星霜未周罹明诛。颜色不见已三岁，肝血泣尽留形躯。隐沦无业养慈老，骫骳又作卑官图。还道枫桥旧别地，依依风物春阳敷。人烟山色一如昨，齿发独改亲则无。万杵入心交落涕，水边且欲留行橹。平生一天已无戴，纵得寸禄何为娱。时乎穷达又未决，行矣愿报生前劬。"}