{"id":"246920","title":"秋可哀·秋可哀兮哀秋日之萧条","dynasty":"魏晋","author":"夏侯湛","text":"秋可哀兮哀秋日之萧条。火回景以西流。天既清而气高。壤含素霜。山结玄霄。月延路以增夜。日迁行以收晖。屏絺绤于笥匣。纳纶缟以授衣。秋可哀兮哀新物之陈芜。绸筱朔以敛稀。密叶槭以损疏。雁擢翼于太清。燕蟠形乎榛墟。秋可哀兮良夜之遥长。月翳翳以隐云。星胧胧以投光。映前轩之疏幌。照后帷之闲房。拊轻衾而不寐。临虚槛而褰裳。感时迈以兴思。情怆怆以含伤。秋可哀兮哀南亩之菜（当作莱）荒。既采萧于大陆兮又刈兰乎崇冈。"}