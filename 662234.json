{"id":"662234","title":"送刘司直先生使淮府","dynasty":"明","author":"石宝","text":"朔风吹南骑，宛转如游龙。中夜戒仆夫，行行未从容。麒麟殿前初降节，华萼楼外犹闻钟。君言入耳那敢宿，飞云极目何重重。翰林主人留不得，江南碧草生春色。乘风欲濯大江流，惊散鸳鸯与鸂鶒。江流潺潺几千里，君王恩深如厚地。赤社遥看金册来，故乡又见文星至。君不见昔日巴蜀还相如，县官先驱光里闾。佳哉此行良似之，志况不在驷马车。胸中锦绣万段馀，时乎可卷亦可舒。但恐江山未容尽高兴，讲殿日来催进书。"}