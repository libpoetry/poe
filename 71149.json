{"id":"71149","title":"天门行·天门高高俯四极","dynasty":"元代","author":"王逢","text":"天门高高俯四极，寸田尺地登版籍。泽梁无禁渔者多，瀚海干戈恣充斥。去年官饷私敓攘，今年私醝官价偿。屠烧县邑诚细事，大将不死鲸鲵乡。烹羊椎牛醉以酒，腰缠白带红帕首。定盟歃血许自新，御寇征蛮复何有。国家承平岁月久，念汝纷纷迫糊口。羽林坚锐莫汝撄，慎勿轻夸好身手。春风柳黄开阵云，号令始见真将军。"}