{"id":"687189","title":"海天吟阁二首","dynasty":"明","author":"华汝砺","text":"千古幽怀付酒杯，群公暇日此登台。雨余松翠侵一上，风暖荷香隔座来。醉后乾坤容潦倒，醒时湖海重徘徊。凭栏共拟登高赋，自愧应非王粲才。高阁吟来赋钓矶，双双白鹭傍人飞。欲消繁暑须拼饮，故惜残花忘却归。四海风尘吾已老，一生落拓世仍违。绿萝不浅沧州趣，笑我从前迟拂衣。"}