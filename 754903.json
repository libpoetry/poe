{"id":"754903","title":"寄怀孟缇姊京师","dynasty":"清","author":"张纶英","text":"朝瞻出岫云，日暮不归山。昔我送君行，一去会面难。道路既阻修，人事日益艰。悠悠楚江远，渺渺燕云寒。抚兹五中裂，念往恻肺肝。昔别十六载，契阔意回环。相逢未经岁，握手不尽欢。骊歌促遵道，泣涕如汍澜。感姊视我厚，霜鬓孩提看。勖我抚孤儿，辛勤答重泉。如何舍我去，寤寐无时安。寒燠莫我顾，疴痒孰与言。尺书千里来，谆谆教愚顽。洗心涤烦虑，铭此金石篇。君如青松枝，劲质含清妍。我如拔心草，摇落愁霜天。安得凌长风，送我至君前。相依共辰夕，庶慰迟暮年。"}