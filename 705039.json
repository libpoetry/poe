{"id":"705039","title":"游小金山","dynasty":"明","author":"霍韬","text":"天上松风入耳来，剔灯孤坐妙高台。水流自壮中流响，尘梦都从午梦回。胜览几人双蜡屐，隐忧随日满腔埃。吟馀老鹤江天过，疑亦山灵为我陪。落叶风吹暂掩关，敲冰吟对老僧閒。火融霜气红归树，烟化泉声白到山。近砌竹炉茶正熟，绕窗松径鹤初还。若令坡老重来日，万劫都同转盼间。"}