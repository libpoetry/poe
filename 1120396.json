{"id":"1120396","title":"庆东宫生辰四首 日重光","dynasty":"宋","author":"周必大","text":"太阳象真主，阳月应诞期。少阳比储君，生近重阳时。明两盖自然，何待卦画知。形容谩辞费，咏取重光诗。崔豹称明君，如月有规轮。戴皓论副德，桂满自长春。况乃秋夜永，万里无纤尘。愿歌重轮句，照耀率土滨。季秋日在房，房心乃明堂。煌煌心前星，于兹侍天王。休符协上象，九月诞元良。太史言有證，重晖照无疆。旧闻西北海，巍然峙瑶山。高辛贤太子，制乐山之间。坐阅几春秋，不老常朱颜。至今重其润，恩波浃人寰。"}