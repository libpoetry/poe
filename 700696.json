{"id":"700696","title":"红线诗五首","dynasty":"明","author":"屠隆","text":"结束戎装剑陆离，月华星彩共低垂。严城秋冷铜焦死，魂断三千外宅儿。龙文匕首髻乌蛮，一霎遥空响佩环。街鼓未休营卒卧，满身风露魏城还。直拂银河织女机，天风飒飒泛霞衣。手持北斗黄金合，千里关山度若飞。忽离琼筵下玉阶，湘裙低覆蹋云鞋。情知不是人间别，歌散香销十二钗。金银宫阙是侬家，暂插鸾钗拂鬓鸦。一逐孤云天外去，朱门空锁碧桃花。"}