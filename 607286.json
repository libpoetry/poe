{"id":"607286","title":"冬日雨中过瓦官寺分赋得九青韵","dynasty":"明","author":"卢龙云","text":"朔雪年来少，玄冬雨复零。风驱寒作阵，烟锁翠为屏。闭户宁高卧，怀人忍独醒。冲泥循野径，驻马叩禅扃。身世元漂梗，朋游乍合萍。笑谈多会景，礼法尽忘形。芳润鸡园遍，慈云鹿苑停。品茶偕陆羽，颂酒对刘伶。林隐僧寮暝，灯连佛殿青。厨分香积饭，诵听法华经。授简矜词丽，论文聚德馨。蒲团淹坐久，檐溜转泠泠。"}