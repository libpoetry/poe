{"id":"369057","title":"齐天乐·铃声","dynasty":"清代","author":"杨芳灿","text":"耳鸣不是闻鼙铎，铃声晚来凄警。古堠烟寒，空槽月落，一片宫商相应。清圆入听。更似怨如愁，助人销凝。夜雨唐宫，千年恨事劫灰冷。花丛旧游堪忆，绾风绒索动，香梦初醒。鹦母帘前，猧儿帐底，不是者般情景。千回记省。问飘荡行踪，甚时方定。伴我心旌，共摇春夜永。"}