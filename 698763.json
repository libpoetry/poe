{"id":"698763","title":"鸡山十景 其二 日观","dynasty":"明","author":"徐宏祖","text":"天门遥与海门通，夜半车轮透影红。不信下方犹梦寐，反疑忘打五更钟。北辰咫尺玉龙眠，粉碎虚空雪万年。华表不惊辽海鹤，崆峒只对藐姑仙。万仞同归一壑沤，银河遥点九天秋。沧桑下届何须问，直已乘车到斗牛。白云本是山中物，南极祥光五色偏。蓦地兜罗成世界，一身却在玉毫巅。"}