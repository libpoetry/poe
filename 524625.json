{"id":"524625","title":"飞来峰","dynasty":"明","author":"顾璘","text":"灵峰自何来，嵚嵜待苍凤。羽翮不肯敛，时时欲飞动。海云结轮囷，㟏岈互勾控。虚房缀悬蜂，横梁亘垂蝀。巨灵苦雕削，真宰资玩弄。初临侧躬入，稍深复轩洞。蹈危若浮槎，瞰空疑覆瓮。洼深日影坠，谷转风驭送。阴森絺衣寒，踯躅芒履重。班荆趺旧席，剜苔纪新颂。归来眠不稳，一夜劳噩梦。"}