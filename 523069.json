{"id":"523069","title":"二月四日部署宴饯徐顾二子","dynasty":"明","author":"李梦阳","text":"春日载阳官署幽，东吴二子过我游。庭空日斜吏人散，窅然何异经林丘。今晨惊蛰暖气达，昨夜哀鸿呼故俦。中庭古槐苍藓溽，上有百鸟何啁啾。仓庚交交刷其羽，君看巨细各有求。明时冠轩几邂逅，得暇胡不攀淹留。自从去年识徐顾，令我意气倾南州。徐郎近买洞庭柂，顾子亦具钱唐舟。浮生飘转若飞藿，倏忽聚散谁能谋。风光烂熳况复尔，愿写清壶销客忧。故人若称不好饮，举杯入唇还复休。妙歌时时激慷慨，鄙夫何以答绸缪。严柝沉沉静夜色，北斗倒挂城南楼。秪恐天明驱马出，揽袪延望河之洲。"}