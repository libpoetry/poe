{"id":"685285","title":"哭同年刘景元谕德三首","dynasty":"明","author":"王鏊","text":"迂癖平生不受针，两迂相合作同襟。伤哉贾氏清时泪，皭若杨公莫夜心。郢质既亡谁为斲，伯牙虽在罢弹琴。高坡门巷西州路，短笛斜阳落叶深。落日船头见素帷，梦中昨夜哭君时。交游四海今谁在，心事平生我最知。博失郑侨疑莫问，直怀叔向泪空垂。临终老眼犹能视，免得区区谏用尸。壮气胸中屼不平，九原埋骨尚峥嵘。抗章未请朱云剑，属纩仍全子路缨。坐上直言常骇俗，暗中清节不求名。奸谀未死君先化，史钺何年地下成。"}