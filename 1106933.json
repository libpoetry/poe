{"id":"1106933","title":"春居杂兴","dynasty":"宋","author":"王禹称","text":"两株桃杏映篱斜，妆点商山副使家。何事春风容不得，和莺吹折数枝花。春云如兽复如禽，日照风吹浅又深。谁道无心便容与，亦同翻覆小人心。闲写新诗十数篇，晓来铺向竹窗前。无端燕子欺人睡，故落春泥污綵笺。一夜春雷百蛰空，山家篱落起蛇虫。无端蚯蚓争头角，触破莓苔气似虹。"}