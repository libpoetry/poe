{"id":"1132210","title":"松江舟中四首荷叶浦时有不测末句故及之","dynasty":"宋","author":"戴复古","text":"夜听枫桥钟，晓汲松江水。客行信匆匆，少住亦可喜。且食鳜鱼肥，莫问鲈鱼美。垂虹五百步，太湖三万顷。除却岳阳楼，天下无此景。范蠡挟西施，功名付烟艇。秋风吹客衣，归兴浩难写。寒林噪晚鸦，红日堕平野。篙师解人意，舣棹酒旗下。扁舟乃官差，舟子吾语汝。汝为我作劳，吾亦不汝负。好向上塘行，莫过荷叶浦。"}