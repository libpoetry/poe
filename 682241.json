{"id":"682241","title":"告中题斋阁红梅四首","dynasty":"明","author":"于慎行","text":"花时伏枕殢归情，纸帐罗浮梦未成。不是宫霞分片色，空教笛里落春声。瑶台旧日侣群真，雪骨冰肌别有神。化作彩云销不得，多因染却汉宫春。疏枝向月倚雕阑，粉色盈盈镜里丹。为忆故园春色早，愁时只作杏花看。姑射山中绰约姿，嫣然额上点胭脂。妆成却得东君笑，不信红儿是雪儿。"}