{"id":"722702","title":"罗敷媚","dynasty":"明末清初","author":"龚鼎孳","text":"一湖风漾当楼月，凉满人间。我与青山。冷淡相看不等闲。藕花社榜疏狂约，绿酒朱颜。放进婵娟。今夜纱窗可忍关。木兰掀荡波光碎，人似乘潮。何处吹箫。轻逐流萤度画桥。白鸥睡熟金铃悄，好是箫条。多谢双高。折简明宵不用招。情痴每与银蟾约，见了销魂。尔许温存。领受嫦娥一笑恩。戏拈梅子横波打，越样心疼。和月须吞。省得浓香不闭门。清辉依约云鬟绿，水作菱花。苏小夭斜。不见留人驻晚车。湖山符牒谁能管，让与天涯。如此豪华。除却芳樽一味赊。"}