{"id":"350336","title":"金缕曲·狂歌被酒，赋此剧哀","dynasty":"清代","author":"程颂万","text":"艳魄埋无地。幸人间、葬花有冢，浇花有泪。月满秦楼箫声冷，吹破人天绿意。吹不散、玳筵罗绮。叱起海红帘底雾，怕酒波、不撼沧溟起。将时节，一重洗。鄂君留得经年被。损盈盈、昨宵风浪，鲛宫尺咫。楚望已无春可饯，相送奈何天里。恨不把、花幡揉碎。料得此身无处着，上江楼、独把危阑倚。千叠岫，万重水。"}