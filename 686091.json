{"id":"686091","title":"答惟学王孙二首","dynasty":"明","author":"卢龙云","text":"几缘结客傍词林，高论逢君足赏音。薄宦俸囊淹桂玉，淡交朋谊托兰金。并驱鞭弭千秋事，相忆河梁两地心。别后魂销春草绿，每凭新咏豁尘襟。江山曾为远人留，记忆中朝意亦优。策足久多行路叹，量才初试过都游。宦情似奕今于昨，时序如流春复秋。同调知君能念我，客星长望碧云头。"}