{"id":"672636","title":"画山水为费廷言司业题","dynasty":"明","author":"杨守阯","text":"一幅鹅溪绢，纵横数尺宽。良工先泼墨，妙手旋施丹。物象罗胸次，天机到笔端。宏开千顷泽，夐出万层峦。远近浓还淡，高低险复安。遥岑眉黛蹙，列岫剑峰攒。濯秀森琪树，飞空下玉湍。烟霞俱带润，林壑似生寒。几处重重屋，谁家曲曲栏。空青排闼入，澄碧捲帘看。红叶危将堕，苍苔湿未乾。云中无犬吠，潭底有龙蟠。潦尽沙矶路，峰回石磴盘。小桥通别墅，轻棹度前滩。触目皆佳景，游心恣大观。拟寻灵运屐，犹戴贡生冠。玩物情休荡，匡时志欲弹。何当画无逸，持以献金銮。"}