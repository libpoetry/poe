{"id":"1222693","title":"投赠刑部尚书不忽木公","dynasty":"元","author":"赵孟頫","text":"胄子何多士，明公特妙年。诗书师法在，簪绂相门传。曳履星辰上，分光日月边。帝心知俊彦，群望属英贤。大木明堂器，朱丝清庙弦。吉人词自寡，君子德为先。断狱阴功厚，优儒礼数偏。我非天下士，人谓地行仙。山好双游屐，溪清一钓船。赋诗时遣兴，好客恨无钱。政尔韦编绝，俄闻束帛戋。风尘驱驲骑，霜雪洒鞍鞯。别妇经春夏，离乡整四千。家书愁展读，旅食困忧煎。郎位蒙超擢，官曹幸接联。屡闻哦鄙句，信或有前缘。知己诚难遇，扪心益自怜。樊中淹泽雉，春晚怨啼鹃。骥病思丰草，鸿冥羡远天。仁言如借便，白首向林泉。"}