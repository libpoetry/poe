{"id":"423036","title":"比那莲山水之胜，前游曾有诗纪之。自西班牙桥溯瀑流而上，攀跻崎岖山径间可六七里，得一湖，其上更悬瀑布二；更上，则雪峰际天矣，此前诗所未纪也。今岁复游，补之如次","dynasty":"近现代","author":"汪精卫","text":"峨峨青芙蓉，去天不盈尺。一水孕其内，湛然作寒碧。水光聚峰影，绛缟互明灭。有如置明镜，倒映天际雪。雪花飞入水，水与雪同冽。又如拓金盘，于此承玉液。昔闻太华顶，天池中荡潏。此水将毋同，终古流不息。挹彼天上泉，泐此山中石。荡为千顷波，挂之万仞壁。遂令百里内，变化杳难测。连峰走风雨，尽涧鸣霹雳。我来临清流，毛发为洒淅。水面如镜磨，水心如箭激。回飙之所薄，巉刻露山骨。谷风挟阴冷，白日澹无色。既舣湖上舟，复憩岩下穴。石危松不挠，雪沃花更洁。悠悠无心云，荒荒断肠碣。繁星揭中夜，下听众流咽。"}