{"id":"1157122","title":"曲江感秋二首 其一","dynasty":"唐","author":"白居易","text":"元和二年秋，我年三十七。长庆二年秋，我年五十一。中间十四年，六年居谴黜。穷通与荣悴，委运随外物。遂师庐山远，重吊湘江屈。夜听竹枝愁，秋看滟堆没。近辞巴郡印，又秉纶闱笔。晚遇何足言，白发映朱绂。销沈昔意气，改换旧容质。独有曲江秋，风烟如往日。"}