{"id":"1117140","title":"再和十首","dynasty":"宋","author":"苏辙","text":"涧草岩花日日开，江南秋尽似春回。旋开还落无人顾，惟有山蜂暖尚来。江上孤城面面山，居人也自不曾闲。蜂游蚁聚知何事，日夜长桥南北间。城郭村墟共水云，槿篱竹屋映柴门。隐居亦有高人在，岸帻无言倚钓轩。一官疏散自疑仙，三考应成醉日千。早病固须闲地著，多忧长被达人怜。养生尤复要功圆，溜滴南溪石自穿。近见牢山陈道士，微言约我更三年。张公诗社见公名，白首山城叹不平。坐客要闻新乐府，应须湓口琵琶声。高情日与故山期，鸿鹄谁言也倦飞。且听渔人强哺啜，坐中羁客畏公归。天为多才故欲禁，府门摧落涨江深。鼎新翠壁排精铁，涌出飞楼直百金。楼上青山绕四垂，画桥百步引朱扉。落成当与公同上，一看长江白练微。歌舞留宾意自多，华灯数问夜如何。白头病客无才思，惯卧茅檐长薜萝。"}