{"id":"687435","title":"奉赠松皋太宰二首","dynasty":"明","author":"孙承恩","text":"郁郁乔柯手自栽，秀分东岳藐徂徕。冰霜万壑看凌厉，云雾中天日往来。造化独私培养力，明堂须倚栋梁材。眷言仰止森严地，常藉清阴庇九垓。移来巨植自高嵩，九仞重泉起蛰龙。柱国已看充禹贡，名称应不羡秦封。贞姿向日心偏切，香叶流云影自重。胜地钟灵无尽已，更多材美继前踪。"}