{"id":"401909","title":"血压三首","dynasty":"民国末当代初","author":"聂绀弩","text":"西川逐客更西征，只有头颅可代行。方诩心期秋水阔，忽惊血压海潮生。戚忧贫贱平常事，衰病流徒未死情。三十万言书大笑，一行一句一天刑。乾坤斗大一囚颀，四顾千山尽赭衣。血压猛高情仿佛，大人难说势岿巍。山中木落权枯卧，陌上花开或缓归。三十万言书好在，岂真吾道遂全非。尔身虽在尔头亡，老作刑天梦一场。哀莫大于心不死，名曾羞与鬼争光。馀生岂更毛锥误，世事难同血压伤。三十万言书说甚，为何力疾又周扬。"}