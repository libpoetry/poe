{"id":"1253266","title":"腊月癸亥立春喜晴三首","dynasty":"元末明初","author":"陶宗仪","text":"一冬霪雨动弥旬，今日初晴值立春。八表荡除阴沴尽，万民瞻睹太阳新。土牛綵仗寒犹冱，蔬甲雕盘绿未匀。林下老翁增寿纪，宫花不上小乌巾。开岁三元尚一旬，东城箫鼓已迎春。辛盘切出丝丝细，花胜簪来朵朵新。柳眼蹙金犹浅嫩，梅腮傅粉已轻匀。腊醅缸面浮香蚁，不负吾家漉酒巾。霖潦相仍几浃旬，和风丽日逗香春。龙精戒旦阳交泰，天子崇文历换新。槛外柳高金缕弱，庭前草短翠茸匀。老夫还怕馀寒在，煖耳难除白氎巾。"}