{"id":"686388","title":"题沈参戎风木图","dynasty":"明","author":"叶春及","text":"万家葱郁太湖滨，佳气吴阊疋练新。过眼千钟悬鹳雀，伤心高阁画麒麟。天空落木萧萧下，岁暮长空淅淅频。有客览图愁独立，因君回首泪沾巾。百岁光阴隙里过，悠悠天地竟如何。惊看逝水奔流易，忍见飞云出岫多。漫说千钟酬罔极，谁怜三釜叹蹉跎。悬知大孝终身慕，愁绝为君赋蓼莪。"}