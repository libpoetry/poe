{"id":"815642","title":"伤春","dynasty":"清","author":"袁树","text":"几树莺啼酒半醺，声声唤起杜司勋。初三斜月今宵见，第一春雷昨夜闻。愁欲遣时偏听雨，梦初回处尚疑云。沈郎腰本无多少，又被东风瘦几分。乍减东风二月寒，雨痕犹湿小阑干。荷珠倾处重圆易，蕉叶开时再卷难。绿酒我能浇块垒，黄粱人自梦邯郸。柳条惹得离情乱，只管青青系玉鞍。"}