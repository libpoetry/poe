{"id":"685665","title":"行赣州道中爱其山川丛僻田家茅屋半带云烟拟作隐居诗十首以寄幽怀倘他年解组便可山斋实事非浪语也","dynasty":"明","author":"邓云霄","text":"青山万迭锁回溪，花发源深客自迷。啼鸟渐阑春寂寂，樵歌远山竹林西。云气淋漓不可收，山腰洞穴有龙湫。高田数顷无忧旱，夜夜泉声屋上流。万丈峰头架石桥，微闻鸡犬落青霄。耕耘休课儿孙辈，雨过黄精自发苗。山间自有四时花，霜后丹枫艳似霞。昨过西岩汲新水，邻家又送小春茶。晚禾收罢散鸡豚，浊酒时携过近村。野老不知尧舜力，别开深洞创乾坤。枕上飞泉响四山，万花如雨水潺潺。醒来已向山灵语，不许飘花到世间。绳床窗下自眠云，巢许元来不事君。新造松花春酿熟，开尊烧笋醉斜曛。稚子骑牛过野坡，自吹横笛和山歌。柘弓射雉归来晚，犹说前冈兔更多。闻道城中数万家，暑深如火气蒸霞。何如濯足溪潭里，闲数游鱼踏白沙。雪压浮桥玉树孤，叩门邻叟共携壶。陶然已到羲皇世，不数香山九老图。"}