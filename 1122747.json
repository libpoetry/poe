{"id":"1122747","title":"谨和老人初冬寓笔十绝","dynasty":"宋","author":"洪咨夔","text":"平泉草木须臾梦，金谷莺花一撮尘。富贵若生根到底，两家占断别无人。是非不验道应坏，祸福无凭天也荒。便使曹瞒生卖履，已赊王衍死排墙。何人地下管天条，不是皋陶即是萧。金埒谩誇钱过斗，铁围宁问玉垂腰。当场弄出百般奇，傀儡棚中老偃师。满眼机关无着处，到头线索有收时。两仪亦有盈亏数，万物难逃出入机。一把牙筹空自苦，盖棺着得几通衣。避风台上深情宠，偃月堂中尽意谋。争柰天公无面目，满林黄叶一番秋。煮茗烧香双赤脚，捡书洗研一苍头。斯文兴丧由天在，未用安排地起楼。元子扫空桓氏业，窟郎荡尽李家风。前人留得儿孙立，何患鸾枝不长桐。方穷蔡泽问唐举，未遇邺侯逢懒残。触石起云能沛雨，不应长作旱雷看。命有穷通分虎鼠，事无得失尽鸡虫。东篱独有黄花在，挹取寒香寿阿翁。"}