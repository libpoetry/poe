{"id":"1117429","title":"芍药四首","dynasty":"宋","author":"邵雍","text":"花不能言意已知，今君慵饮更无疑。但知白酒留佳客，直待琼丹覆玉彝。一声啼鴂画楼东，魏紫姚黄扫地空。多谢化工怜寂寞，尚留芍药殿春风。含露仙姿近玉堂，翻阶美态醉红妆。对花未免须酣舞，到底昌黎是楚狂。阿姨天上舞霓裳，姊妹庭前剪雪霜。要与牡丹为近侍，铅华不待学梅妆。"}