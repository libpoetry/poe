{"id":"1047117","title":"冲寂观","dynasty":"宋","author":"蒋之奇","text":"楼阁郁穹窿，清都幸此逢。兔藏贤令井，鲸吼贰卿钟。花覆瑶台暗，香飘宝鼎浓。仙居赤城洞，人住玉霄峰。棋响风敲竹，琴栖月在松。云霞随步武，猿鹤伴从容。湖涨销千尺，山浮黛色重。人间真福地，物外是灵踪。鹫岭标香刹，蛟溪接近封。枌榆偏在念，桑梓更惟恭。学道功成就，冲霄愿必从。他年随羽化，横跨葛坡龙。"}