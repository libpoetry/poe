{"id":"722711","title":"罗敷媚  戏和友人席上有赠","dynasty":"明末清初","author":"龚鼎孳","text":"镜台谁写西湖影，谈抹浓妆，步屧生香。秋水亭亭玉一行。清溪烟雨青山画，金粉鸳鸯，醉是何乡。花月须排一万场。琼铺十幅葡萄锦，舞月歌霞。整整斜斜。活现芙蓉一朵花。能行能坐能欢笑，真率风华。蛱蝶谁家。却趁香风到若耶。红桥宛转支机畔，银汉天梭。一寸秋波。好处偎人不在多。云绡雾縠官家样，宫画双蛾。热到心窝。试作胭脂汗底罗。空阶璧月团珠露，分外玲珑。人是春风。吹得银缸一片红。水晶帘下深深见，略耍朦胧。万事飘蓬。收拾繁弦急管中。"}