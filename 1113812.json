{"id":"1113812","title":"丙寅十月二十二日孟坚理旧箧见纯老送行诗有见及语因次其韵三首","dynasty":"宋","author":"李光","text":"南来偿宿债，一笑悟前身。白首痴顽老，清朝放逐臣。休传江左梦，愁见海南春。鲁叟乘桴意，他年莫问津。衣冠双阙远，烟瘴百蛮深。不记朝天路，难忘拱极心。任从生死病，莫问去来今。身似孤云远，闲飞不作霖。窜流今六载，无复望天朝。象魏阙云远，宝陀山匪遥。音书时有继，风义未全凋。只有猕猴性，年来亦渐调。"}