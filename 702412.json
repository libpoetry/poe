{"id":"702412","title":"与杨君谦仪曹刘振之鸿胪游灵岩遇雨","dynasty":"明","author":"程敏政","text":"夹岸吴山扫黛青，酒船随意泊沙汀。帘收晚雨三家市，旗飏薰风十里亭。沪渎旧名馀战地，灵岩佳迹播图经。同来莫遣游情败，僧榻何妨一夜停。冒险乘舆度岭腰，石苔青遍雨萧萧。野人笑我游何健，客子凭谁酒易消。鸟外云深唯见塔，鸥边溪涨欲平桥。望中似觉山容喜，知有新篇慰寂寥。细雨斜风破赏缘，壮游奇兴独森然。采香径古云千壑，响屧廊空草一川。羁客坐贪船似屋，主人情惬酒如泉。溪山灯火论心地，不道相违是隔年。"}