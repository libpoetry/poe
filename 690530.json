{"id":"690530","title":"去冬病困六旬开岁病目半月宝安卜筑又复愆期尹用平邓玄度诸君子数以书来念我深矣不能裁谢赋此代书时目眚未瘳令门士捉笔忧生戚戚情见乎词","dynasty":"明","author":"张萱","text":"久拟菟裘卜乐郊，迟回何事辍于茅。笼中未畜三年艾，肘后空传五日胶。老马嘶群惟恋栈，拙鸠将妇未居巢。罗浮春色知疏漏，谁向江头问柳梢。年来二竖数猖狂，蛇影含杯蚁战床。杨柳月迷青雀舫，蓬蒿春寂白驹场。求方欲向东门伯，伏魄几为南面王。遥忆旗峰帘洞主，停云应共惜春光。"}