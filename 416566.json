{"id":"416566","title":"木兰花慢   秋夜","dynasty":"近现代","author":"刘凤梧","text":"一年今夕好，正月朗、晚晴时。睹银汉流辉，玉绳吐彩，桂蕊荣枝。依稀素娥耐冷，笑人间红粉泪双垂。客子离乡更苦，天涯有梦难归。低徊，更静漏声迟，悄立没人知。怕苍苔露湿，渐侵罗袜，上溅征衣。相思，芙蓉变色，怅江干箫鼓画船稀。争奈西风起也，忍看鸿雁南飞。"}