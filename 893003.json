{"id":"893003","title":"上春晦日到西湖呈转运叔文学士","dynasty":"宋","author":"宋祁","text":"春遍西湖上，湖漪绿胜醅。惊鱼迎濑跃，斗鸭拥波来。柳已缘烟重，花仍赴暖开。侧汀烟媚筱，卧石水衔苔。岸转横杠度，川穷饮舫回。暗浮虫聿役，閒立鹭毰毸。野畔平如界，林蹊润不埃。光浮好云日，影倒静楼台。山色乘晴露，霞容著暝催。溪行凡几曲，恨乏昔人才。"}