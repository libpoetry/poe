{"id":"541877","title":"同李兵宪廷实刘计部伯柬宴集因谈五台山之胜遂赋长歌","dynasty":"明","author":"谢榛","text":"残冬游五台，几步一徘徊。石罅松根出，云端山势来。地接龙荒莽无际，疏林但见冰花开。绝顶下连万丈雪，阴崖长积千年苔。经过险巇有藜杖，天许诗人独放旷。青山不断马头前，红日忽翻鸦背上。我来转折无尽时，奇处复奇难形状。焉得江南顾凯之，为予写成岩壑障。五台山高齐插天，开辟有色同苍然。平生想像劳梦寐，到时飘逸如登仙。蹑屩越丹崖，挥手拂紫烟。化城金界未深入，远公逝矣谁相延。灵脉永存功德水，彷佛彻耳来飞泉。令人心思净于洗，不根突出纷青莲。指点烟岚动广席，何当鹫岭共攀缘。二君壮图逢昭代，岂暇联辔游山川。向予叹息且酌酒，日下圭峰重回首。"}