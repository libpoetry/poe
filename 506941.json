{"id":"506941","title":"送都御史熊槩之南京","dynasty":"明","author":"杨荣","text":"晓风吹花飘紫陌，陌上青青杨柳色。绣衣骢马何煇煌，祖帐临岐送行客。客初拜命出都门，意气偏承明主恩。霜威凛凛孰敢犯，狐兔敛迹鲸鲵奔。强摧弱植安田里，闾阎处处讴歌起。还朝入对重敷陈，九重顾盼天颜喜。南京宪台席久虚，特承宠眷荷新除。玉壶酒尽意不尽，欲别不别仍踌躇。知君此去肃风纪，要使声华满人耳。不见当年揽辔流，千古芳名照青史。"}