{"id":"527672","title":"三山春宴图歌","dynasty":"明","author":"何景明","text":"自有三山镇京口，形势跨绝东南山。江吞海吐互变见，参天峙地何巑岏。凭风倒影万楼阁，动摇缥缈虚无间。色开岛上金银阙，气接天中龙虎关。我从唐翁画图见，大夫指点三山宴。仙人骖鸾倏来往，烟鬟雾佩流云霰。江桃千春一放花，海桑亘古终难变。开图为雁长生词，却讶丹青山水奇。白浪闪灼金芙蓉，青天静拭青琉璃。蓬莱下用六鳌载，缑岭遥将双凤骑。地灵生人本非偶，祷尼降岳理亦有。大夫家住三山口，綵衣归来奉翁母，愿言寿比三山久。"}