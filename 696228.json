{"id":"696228","title":"秋答尹宪副先生","dynasty":"明","author":"罗钦顺","text":"顿收佳什见情亲，一字都来不犯尘。秋院挥毫风正爽，晓窗开卷墨犹新。论心每忆同游处，矫首难忘奉别晨。门带清流山附屋，暮年新酒共谁频。天赋微才谅有垠，误蒙新命出枫宸。平生漫许心非石，何道能令鬼不神。报乏涓埃惭厚禄，愁深江海系斯人。争如未老身先退，林下清风世所珍。十年一曲采芝歌，高挂朝冠保太和。风采至今传蜀土，文章从昔重贤科。情萦藻句能多寄，光照寒门辱再过。休怪报章成怠缓，两曹重叠簿书磨。"}