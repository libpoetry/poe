{"id":"1120841","title":"王兴周以苏养直诗见借今日偶携至直舍且诵且已自喜亦自笑也为题三诗因效其体","dynasty":"宋","author":"周紫芝","text":"江湖久入平生梦，猿鹤空怀老去羞。输与苏郎门日月，小舟长系白蘋洲。身如倦鸟欲归去，盟与白鸥真复寒。更把后湖风月句，着官仍对吏书看。有树移云尽欲平，牙签卷尽俗尘清。谁知吏案文书里，时有沧江风雨声。"}