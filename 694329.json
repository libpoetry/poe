{"id":"694329","title":"次韵顾别驾奉寄彭司寇","dynasty":"明","author":"陈献章","text":"今代为官到六卿，闽中此老最光荣。面前路阔身须退，关下人嗟代有名。晚秫还家新酿熟，溪锄试手药苗生。相看不厌壶山好，笑拂松根坐月明。二疏谁参汉大夫，都门今卖送归图。岂无经济酬当宁，已道头颅非故吾。自古功名关宠辱，几人廊庙不江湖。木兰之水清无恙，以配先生不可乎。"}