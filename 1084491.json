{"id":"1084491","title":"望天台赤城山感而有作","dynasty":"宋","author":"王十朋","text":"神仙境界无战争，奚用漆此巍巍城。吾闻秦皇昔多欲，富贵已极贪长生。蓬莱方丈欲亲到，车辙马迹无时停。万骑南巡适吴越，天台咫尺行将登。仙山不容肉眼见，天为设险藏神灵。山中采药使未返，鲍鱼向已沙丘腥。秦为防胡筑紫塞，连年不恤生灵害。天亦防秦甚防胡，赤城高峙烟霞外。神仙要非求可得，祖龙可笑徒劳役。当时刘阮本无心，花笑水迎山自辟。我向丹丘数往来，群仙杖舄未容陪。挥毫欲续孙公赋，愧无掷地金声才。目极苍崖千万丈，世无仙骨那能上。直须内外两丹成，驾鹤骖鸾如指掌。"}