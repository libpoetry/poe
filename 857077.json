{"id":"857077","title":"上邵宝文","dynasty":"宋","author":"王令","text":"出处身之道，穷通命所关。孔犹闻宋逐，轲亦退梁还。兹道方中否，流风有后艰。客来方病宪，人戚不堪颜。士有高山仰，身尝逸驾攀。径心思古到，独手欲今扳。憔悴穷年学，乖疏五两纶。鱼盐闻古隐，畎亩识今闲。蹈海时何谓，无田力亦孱。清醒甘泽畔，富贵奈墦间。进壮羝羊触，行屯乘马班。食贫欣道在，愠见笑儿顽。时已输雌雉，心犹耻瘠环。偶逢邦有道，喜眷涕无潸。观水求窥海，知天愿适山。虽归滕国圣，尚贱许行蛮。进效无横草，希仁等弃官。圣门犹进惑，惠政况先鳏。自道非能赋，几希不敢删。误知何以报，忠信赤心殷。"}