{"id":"1107513","title":"閒题","dynasty":"宋","author":"叶杲","text":"县花初种已成林，三尺儿童父母心。堂上春风生意足，弦歌一曲尽清音。寻常巷陌燕徘徊，带得春风去不回。沧海连天云浪阔，寄将消息上蓬莱。燕泥犹认旧柴扉，帘影玲珑度落晖。细数归期春早晚，一天风絮满池飞。小园日日管弦声，花落花开若有情。春色何时到侬屋，愁风愁雨过清明。桃李春风又一场，蹴毬墙外落花香。劝君莫道归期近，惟有临归日最长。鞦韆墙外入斜晖，过尽残花客不知。春色三分桃李去，一分犹在绿杨枝。"}