{"id":"684177","title":"登岱","dynasty":"明","author":"王弘诲","text":"石磴丹梯入紫宫，寰中五岳最称雄。登封七十传前古，浩劫三千接阆空。松老尚含秦代雨，桃深疑有晋人风。寻幽直到蓬莱顶，胜览乾坤兴未穷。岳顶高居上帝尊，东南王气俯中原。白云缭绕千峰合，翠石崚嶒万壑奔。朝捧金乌来海市，暮穿瑶鹤过云门。谈天未道邹生诞，九万扶摇信可论。河山十二杳无涯，法界玄超望转赊。景入壶中采日月，坐来衣上满烟霞。缑山直拟随仙驭，牛渚真看犯客槎。婚嫁何年异禽尚，胜游五岳尽为家。人间信自有丹丘，汗漫聊从此地游。玉简金函空寂寞，琪花瑶草几春秋。射牛不用儒生议，望马堪从胜迹求。一自大观归老眼，寻常指点遍齐州。"}