{"id":"813679","title":"喜申凫盟至都门","dynasty":"清","author":"杨思圣","text":"意外劳相访，秋风人正闲。喜深无一语，惊定始开颜。款款悲霜鬓，迟迟话故山。长安非昔日，莫畏鹤书还。不堪今夕会，重忆乱离初。人老干戈里，交存生死余。山川几命驾，涕泪共裁书。十载还耕约，相看愧鬓疏。望极燕山暮，相逢感泣多。人间遗玉碗，故物指铜驼。恨血千年碧，龙池永夜波。雄图今已矣，尚有酒徒过。"}