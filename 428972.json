{"id":"428972","title":"登爱宕邱望海示同游黄任轩","dynasty":"近现代","author":"杨寿杓","text":"入山何必深，乘兴偶戾止。天风吹我衣，俯视见城市。地高尘自远，人逸心乃喜。悠然望东海，非曰濠梁比。轻帆小于叶，三五烟波里。浩渺岂无涯，吾道在观水。退坐绿阴中，同证妙明理。斜阳穿树来，幽赖萧萧起。日暮不可留，斯游曷云已。何当买林泉，归去陶潜里。"}