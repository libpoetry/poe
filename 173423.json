{"id":"173423","title":"弦歌堂·曹务日以浑","dynasty":"宋代","author":"王洋","text":"曹务日以浑，令君心自清。散彼愁欢气，化作难愉声。欢愉何所寄，寄此弦歌鸣。歌如珠累累，弦以桐铿铿。顾此三尺匣，中有万古情。大弦含春温，赤甲随勾萌。小弦羽虽细，一奏壮士惊。次第徵角招，向日葵心倾。商以表节义，皎皎秋霜明。敛之五音全，昭氏无亏成。鼓之播万物，草木同敷荣。令君保此器，常得心和平。知君本抱道，岩壑依云耕。瓶粟朝不饱。强起从簪缨。素琴常在御，朝阳鸣箫笙。萧然古槐下，时乎一再行。亭午百吏散，永日垂帘旌。舟车自冲会，我道无将迎。笔役眩朱墨，恺悌消纷争。诛求绝敲榜，升合均瓶罂。和风动千室，暖律鸣嘤嘤。会令今上饶，乃类古武城。问君何能尔，但守一守诚。吾闻古衣吏，惠养先孤恂。不闻棠阴中，高灯照长檠。大雅有夷路，小鲜无急烹。令君实儒素，不肯尊钱兄。吾心如平田，衎乐物自生。勿言桐乡陋，子孙传令名。勿言百里狭，列宿符郎星。愿君守此志，终始不变更。岂惟人道顺，可与神理并。辱君示琬琰，报德匪瑶琼。他年挟薰风，期君拂天枨。"}