{"id":"569034","title":"谭道人自豫章来致宗良王孙诗一编为订而序之复成兹章示宗良","dynasty":"明","author":"王世贞","text":"客从西江来，鲤鱼衔双结。鱼腹了不腥，兰芬中自发。王孙天潢秀，兴词何勃郁。奔腾失前辈，摆脱谢时杰。调古意必新，才工理非别。力回彭蠡澜，欲表匡庐截。四顾无当心，徘徊取真悦。敬礼昔杳然，玄宴本虚劣。笑此垂尽躯，为君千秋设。"}