{"id":"997344","title":"赠陈公益","dynasty":"宋","author":"黄庭坚","text":"陈子善学问，正色锄其骄。束身居言前，析理在意标。心随出处乐，性与寂寞超。安安而雅雅，不以行险徼。王良驭骥子，冉弱六辔调。自吾与之游，忘味如闻韶。志道斯近神，庄生说承蜩。顾恐陈子止，谁能中道要。我求一饭饱，黄绶强折腰。取舍不由己，悲哉马衔镳。长啸天地閒，搔首独无聊。雅约青山云，伊人与逍遥。有如渝此盟，白日尚昭昭。平时多英豪，楚楚在本朝。吾徒固长物，分当老箪瓢。"}