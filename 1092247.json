{"id":"1092247","title":"和张孝伯雪窗诗韵","dynasty":"宋","author":"丘崇","text":"洞门阴阴无俗客，楼观清雄使君宅。晴窗妙墨灿银钩，要比粉闱冬夏白。秀将嵩少只檐间，恍如积霰观商颜。蓝田塞关底足异，城阳郡楼那可攀。窗中四时同一念，不作寒温颠倒见。试看炎蒸定有无，始知此景无迁变。都城畏日腾朝光，趑趄奔竞车马行。腼面内热者谁子，来此为卿心骨凉。"}