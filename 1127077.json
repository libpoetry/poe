{"id":"1127077","title":"定风波","dynasty":"宋","author":"黄庭坚","text":"把酒花前欲问溪。问溪何事晚声悲。名利往来人尽老。谁道。溪声今古有休时。且共玉人斟玉醑。休诉。笙歌一曲黛眉低。情似长溪长不断。君看。水声东去月轮西。小院难图云雨期。幽欢浑待赏花时。到得春来君却去。相误。不须言语泪双垂。密约尊前难嘱付。偷顾。手搓金橘敛双眉。庭榭清风明月媚。须记。归时莫待杏花飞。上客休辞酒浅深。素儿歌里细听沈。粉面不须歌扇掩，闲静，一声一字总关心。花外黄鹂能密语。休诉。有花能得几时斟。画作远山临碧水。明媚。梦为胡蝶去登临。准拟阶前摘荔枝。今年歇尽去年枝。莫是春光厮料理。无比。譬如痎疟有休时。碧甃朱阑情不浅。何晚。来年枝上报累累。雨后园林坐清影。苏醒。红裳剥尽看香肌。"}