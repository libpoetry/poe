{"id":"812674","title":"题画","dynasty":"清","author":"吴历","text":"陌头柳色暗毵毵，欲写离情忍泪缄。春雁可怜齐向北，那堪游子在江南。雨歇遥天水气腥，树连僧屋雁连汀。松风谡谡行人少，云白山青冷画屏。春风阡陌草初平，远岫烟浮细雨晴。白屋门前乌桕树，夕阳高下鹧鸪声。梦回西望碧山微，一水斜阳鸟不飞。欲采青黄莲子叶，寄君先制卧云衣。绿摆杨枝生白烟，茅堂深掩半溪边。二年踏雪燕台畔，辜负梅花月影眠。杨白花飞楚水东，竹林西转竹桥通。扁舟载酒冲烟去，一路潇湘泼墨中。谷口闲闲云气收，松杉高下自成丘。草堂且喜终南外，束帛无劳任白头。萧疏竹木倚江滨，石脚披莎拂浪新。一带远山衔落日，草亭秋影澹无人。"}