{"id":"695180","title":"春日遣兴四首","dynasty":"明","author":"林大钦","text":"烟晴花发春菁葱，鸟语虫声幽事同。看待笋根供饱饭，青鞋又过竹萝中。辟草移花任所为，交加花竹最参差。虚传稼穑分诗兴，却笑柴荆学士宜。桃李无言花自秾，娟娟蜂蝶恁相从。祇因烂熳关幽兴，遮莫交游却太慵。百花丛里结幽亭，万草青青照独惺。墙外谁知有世事，人间休说太玄经。"}