{"id":"1106235","title":"寄郑龙川子汝瞻岩翁二首一叙别怀一谢惠端砚","dynasty":"宋","author":"王迈","text":"汝瞻当日预文盟，七十人中最妙龄。别久恨无书寄雁，夜深犹记案帷萤。我叨天幸登科甲，子盍心期绍品丁。后会阿蒙须刮目，流声不减国兰馨。寄我端溪玉一弯，文房取友此其端。眼中厌看珊瑚树，掌上忻擎紫马肝。底用千金求国手，拟封九锡霸词坛。他时游宦南州路，免载囊中只石还。"}