{"id":"225433","title":"玉山避寇·前年十月间","dynasty":"宋代","author":"邓肃","text":"前年十月间，胡兵满大梁。小臣阻天对，血涕夜霑裳。去年十月间，左省谪征商。扁舟归无处，江浙俱豺狼。今年十月间，叛卒起南方。官兵且二万，一旦忽已亡。一身幸无责，奉亲走穷荒。天宇如许大，八口无处藏。空山四十日，画饼诳饥肠。朅来古招提，和气霭修廊。迎门有禅伯，梵行照穹苍。却念客无归，烧猪饭苏郎。方袍二百指，祖灯其复光。中有护法人，义气干天枪。倒床得甘寝，不知冬夜长。明朝曹夫子，破浪飞危樯。入门郁春色，满船载琼浆。高谈惊霹雳，佳句刻琳琅。那知奔窜中，一乐得未尝。何当扫阴雪，四海共春阳。便携我辈人，浩歌归醉乡。世事如奕棋，臧否均亡羊。蓑衣可钓月，底处是金章。"}