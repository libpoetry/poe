{"id":"298830","title":"和乩仙一清道人刘将军行","dynasty":"清代","author":"华蘅芳","text":"明灯熠熠香成灰，灵符飞去诗魂来。为言昨宵洞庭晏，坐有佳客同倾杯。赋成长句赠谁某，金刀之忏将军才。平沙茫茫木不律，食叶春蚕又下笔。新诗索和句瑰奇，累牍连篇自录出。将军刘姓是阿谁？就君诗意思风期。吾闻当年刘越石，吹笳退敌有神策。幽魂毅魄终古存，昨夜与君或同席。然而职官之制今古殊，军门之称昔所无。又况将军部下辖兵有定额，何以十百千万奇零不整累累如贯珠？想是当时三万七千五百一十有二卒，实与将军同袍同泽同战同捐躯。然而君诗论成不论败，往复揣摩大可怪。得毋将军今日犹生全，梦魂来与君周旋。雏姬窈窕二八年，天阴泥滑路几千。君亦携去登华筵，男女杂坐何喧阗。淳于一石已醉眠，归来独自大可怜。我知不必真有此，此是君之寓言耳。子仪光弼俱于秋，人物否臧有所指。事权不属空杞忧，吾恐彭篯亦夭死。为我行乐猜迷藏，人生何必为侯王？"}