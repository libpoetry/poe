{"id":"700142","title":"吾与吟","dynasty":"明","author":"顾允成","text":"只对青山不著书，鸢飞鱼跃见天机。嗒然隐几吾忘我，梦觉人间是与非。只对青山不著书，窗前绿草自菲菲。蒲团坐破何烦补，此意从来知者希。只对青山不著书，无声无臭悟渊微。閒亭小阁无他事，剩与春风伴浴沂。只对青山不著书，江门老子亦依稀。声声色色原无两，枉判低昂费指挥。不对青山不著书，出于机也入于机。曾似有无双遣却，夜深乌鹊绕南飞。亦对青山亦著书，廓然顺意莫猜疑。无端并入庄生梦，蝴蝶原来便是台。箪瓢疏水意何如，乐在其中境转舒。古人冷淡今人笑，漫被浮云点太虚。浴沂风雩兴超然，童冠三三春暮天。古人冷淡今人笑，傀儡场中闹岁年。鹪鹩偃鼠总蘧蘧，归休无用天下为。古人冷淡今人笑，豆羹箪食见须眉。首阳山下日凄凄，敝屣侯封向采薇。古人冷淡今人笑，玄武门前血溅衣。桐江滩上雪霏霏，独拥羊裘一钓垂。古人冷淡今人笑，南山又见北山移。五柳萧萧映绿阴，先生不知何许人。古人冷淡今人笑，纷纷争媚玉楼春。紫芝先生年六十，生平未尝见女色。古人冷淡今人笑，二八嫦娥不离侧。伯鸾卓尔似人龙，且向吴门学赁舂。古人冷淡今人笑，以隶相尊倒托佣。男婚女嫁既已毕，子平山游不复出。古人冷淡今人笑，儿孙马牛何时逸。少文好游有奇僻，老疾名山图在室。古人冷淡今人笑，泰山当前眼如绌。罗冲万金原不足，君平百钱自有馀。古人冷淡今人笑，却将不足奉有馀。仲蔚蓬蒿雅没人，闭门养性略荣名。古人冷淡今人笑，击鼓求亡大过情。短褐持蔬自奉宾，驎之父子水潾潾。古人冷淡今人笑，反命厨人代野人。一坐藜床五十年，幼安当膝处皆穿。古人冷淡今人笑，累褥重茵自在眠。一琴一鹤亦已清，如何屏去不留行。古人冷淡今人笑，前呼后拥小儿惊。酒或三行或五行，主宾会数而情真。古人冷淡今人笑，司马家风邈绝伦。喜怒哀乐未发前，此中气象作何观。古人冷淡今人笑，憧憧思虑汹狂澜。予欲无言见仲尼，子渊终日只如愚。古人冷淡今人笑，咸辅颊舌口嗫嚅。"}