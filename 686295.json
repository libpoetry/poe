{"id":"686295","title":"梁台六咏 赤峰晴雪","dynasty":"明","author":"史谨","text":"峰头云散日初升，色露微霞云尚凝。回首谢安高卧处，石床萝磴玉层层。粼粼浅碧露沤沙，两岸枫林接断霞。数点征鸿云际落，暗传秋信入芦花。山形如印阁晴空，翠压秦淮秀所钟。几度登临斜日里，白云红树影重重。草暗颓垣似断峰，孤村遥带夕阳舂。无边烟树重重合，多少人家紫翠中。漠漠江流际碧天，烟村渔屋断堤连。孤舟尽日无人渡，长系芦花浅水边。一堤烟柳集昏鸦，两两渔舟渡浅沙。短笛自吹无调曲，暗惊栖雁入芦花。"}