{"id":"1248921","title":"题画赠岳道士","dynasty":"元末明初","author":"倪瓒","text":"义兴岳道士，野鹤如长身。我知弥明徒，不是侯喜伦。结喉吟肩耸，铁脊霜髯新。手中石棋子，头上漉酒巾。久居离墨山，自谓无怀民。丧乱不经意，松陵留十旬。香云作舆卫，长松为主宾。既滋数畦菊，复种二亩芹。乐哉以忘死，道富宁忧贫。为我具舟楫，相期桃花春。"}