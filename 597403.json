{"id":"597403","title":"虞卿","dynasty":"明","author":"梁有誉","text":"列国乱无象，说客竞驰轶。虞卿信豪举，蹑蹻售奇术。藉藉入赵来，英风孰能匹。高谈析世纷，众辨欻如窒。见齐功莫当，搆秦虑何密。始获双璧酬，终居一城逸。谁悟论纵智，讵悔归梁失。节高弃相年，书著穷愁日。嗟哉浊世士，徇时树名实。荣臻朝享鼎，机伏暮涂锧。何如舍之去，名成功亦毕。寄谢后世人，鉴观存简帙。"}