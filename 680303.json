{"id":"680303","title":"凉州行","dynasty":"明","author":"陈䞇","text":"四野黄沙何浩浩，凉州城外往来道。防秋半是他州兵，几向穷边增筑城。城头一望云漠漠，不知何处是咸京。汉儿年来娶羌女，羌儿能为汉言语。虽资牧畜是生涯，近学耕锄仍种黍。雪花片片拂毡衣，望见狼烟远起时。将军须臾急传令，满营皆竖长旌旗。月落呜呜吹画角，帐中犹作龟兹乐。"}