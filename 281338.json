{"id":"281338","title":"元宵追哭亡侄子佩","dynasty":"现代","author":"林朝崧","text":"哭汝未吞声，年华暗中换。搴帷见明月，团圆正月半。去年当此时，系缆南台岸。箫鼓沸榕城，满街灯彩烂。与汝访连枝，酒杯乌山畔。骨肉聚他乡，谈心乐且衎。佳节应候来，旧游如梦幻。江东春物佳，念汝不留盼。红楼喧管弦，侧听肝肠断。未审长眠人，好景同谁玩？倘能怀六亲，鬼哭应至旦。"}