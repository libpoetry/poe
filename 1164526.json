{"id":"1164526","title":"北邙古墓","dynasty":"唐","author":"宋之问","text":"君不见邙山苑外上宫坟，相接累累萦蔓草。宫亭远识南宫树，逶迤辗作南宫道。一朝形影化穷尘，昔时玉貌与朱唇。锦衾香覆青楼月，罗衣娇弄紫台云。越娃楚艳君不见，赵舞燕歌愁杀人。游鼙倏掩寂无晤，蛾眉何事须相妒。九重见日闭鸳鸯，三泉今夕开狐兔。驻马倚车望洛阳，御桥天阙遥相当。佳人死别无归日，可怜行路尽沾衣。"}