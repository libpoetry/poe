{"id":"173711","title":"游金山·蓬莱三神山","dynasty":"宋代","author":"鲜于侁","text":"蓬莱三神山，横绝巨鳌背。鳌倾海水动，一峰失所在。飞来大江中，盘礴几千载。化为金山居，龙象错朱贝。夙昔爱山水，江湖不暂忘。君前或剖竹，匏击古维扬。隐然绝胜地，旦旦遥相望。不意二君子，招携一苇航。高蹑云梯，阔视皦溟涨。潮来隐天地，万里掷白浪。波清云汉净，澄流迷下上。更深月正中，山影杳无象。蛟龟四面穴，形势三洲壮。融结即难穷，丹青殊莫装。苏侯韵高远，邵子雅趋尚。奇观极无边，幽等端未放。浮生阅流水，清晨造方丈。毕景趣言归，侵星摇两桨。"}