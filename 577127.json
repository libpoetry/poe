{"id":"577127","title":"雅集图为许谦赋","dynasty":"明","author":"陈琏","text":"东坡先生百世师，落笔顷刻成珠玑。桃巾紫裘坐者谁，晋卿王公美丰仪。二姝夹侍双鬟垂，风韵自是名家姬。丹阳蔡君性坦夷，座隅凝伫真若痴。何人为写渊明姿，云是龙眠李伯时。子由傍睨方注思，鲁直挥箑来何迟。碧虚擘阮众所推，少游嗜之犹渴饥。米君南宫书法奇，千丈石壁蟠蛟螭。仲至仰首频嗟咨，髼头捧砚空朵颐。圆通谈禅世莫知，巨济谛聪忘其疲。岂独山水供游嬉，亦有童稚相追随。石床棐几宁别施，唯陈琴尊与鼎彝。诸公之乐乐在兹，至今图画形歌诗。击丸蹴鞠徒尔为，如此雅集胡不宜。"}