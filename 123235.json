{"id":"123235","title":"送子文杂言","dynasty":"宋代","author":"范成大","text":"队谷云低梅雨多，黄山涤源溪涌波。南风匝地送归客，双桨下濑如投梭。严夫子，君举酒，我其为君歌。万山丛丛石凿凿官居破屋巢烟萝。杜鹃晓啼猿暮叫，客行到此真蹉跎！穷愁无复理，一饮三叹息。城东黉舍有佳人，邂逅使我加餐食。同乡更同调，目击心已传。蛰虫欲作雷奋地，万籁方寂风行山。吹竽唤我醒，连鼓相追攀。飙车电毂不可辇，但觉两腋生飞翰。狂歌不必终曲，戏弈不必满局。有时不揖上马去，出门大笑惊僮仆。穷乡眼冷见未曾，道上嗫嚅相指目。云此狭隘何以有二士？直恐翩翩跨黄鹄。广文组解登王畿，诸公贵人争劝归。常日心期有定论，赠行不惜重费词。腰金佩璐众目好，汗简沉碑千载痴。一尊有意重山岳，五鼎无心轻网丝。严夫子，应领略，别後频书相发药。我既为万顷之狎鸥，君勿作九皋之鸣鹤！"}