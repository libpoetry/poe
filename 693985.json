{"id":"693985","title":"孟春廿七夜集写叶山房赏灯奉和云淙先生大韵","dynasty":"明","author":"陈邦彦","text":"九十春光未有涯，锦堂留赏兴逾佳。拚教晓漏催银烛，纤月犹能炤六街。槛外新红取次增，兰缸点缀复相仍。酒酣试倚前檐望，道是花枝是綵灯。冒雪寻芳醉几回，买舟重见碧桃开。名园未厌看灯久，待熟池头树树梅。玄云初结暗笼纱，雨脚风梢剪剪斜。漫向中原歌倬汉，天南今有雒如花。"}