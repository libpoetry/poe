{"id":"697873","title":"登玉虚阁赋游仙词二首","dynasty":"明","author":"胡奎","text":"五山出东海，巨鳌十五头。帝遣戴山足，勿使西南流。至今云霞间，上有白玉楼。琪树丽阳冈，瑶花被玄洲。麻姑有书信，方平或未游。寻真谅不远，怅望凌高秋。琳宫倚虚碧，瑶海含清辉。翩翩花鸟使，日暮云中归。弱水隔玄圃，三山横翠微。明月为我佩，丹霞为我衣。天颜觐咫尺，晃朗朝金扉。"}