{"id":"1108866","title":"送真舍人帅江西八首","dynasty":"宋","author":"刘克庄","text":"谏书元不为求名，上有穹苍鉴至诚。索虏传观皆动色，岂知难悟汉公卿。闻道泉人截?留，翰林从此去吾州。村中父老相持泣，但祝今侯似故侯。舶客珠犀凑郡城，向来点涴几名卿。海神亦叹公清德，少见归舟个样轻。应对诙谐路亦开，汉家天子日招徕。当时惟有胶西相，不向平津閤里来。淮汉沄沄战血腥，蜀山鬼哭不堪听。如何一线江西路，独现奎星并福星。自昔安危等置棋，系人著数匪天为。何因国手来当局，要看开奁布子时。少小闻人说复雠，至今禾黍遍宗周。自怜谢病离军去，始听王师下海州。身已为民与世疏，的无一步离村居。昨朝出郭迟公至，废了窗间数叶书。"}