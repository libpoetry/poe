{"id":"285645","title":"念奴娇·病怀无赖","dynasty":"清代","author":"李慈铭","text":"病怀无赖，又归期耽误，禁烟时节。黯黯轻阴留薄醉，罗袖夜来寒怯。烛底新妆，尊前私语，一日都难别。东风心事，流莺多半能说。还记昔岁初逢，小庭今夜，正映濛濛月。弹指桃花回作梦，恨事眉头重叠。燕子光阴，杜鹃乡里，愁把垂杨折。相怜南望，吴山天际如发。"}