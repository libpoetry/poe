{"id":"689306","title":"真州送林明府携家还乡","dynasty":"明","author":"佘翔","text":"故园何处是，闽海路漫漫。儿女天涯泪，穷愁世路难。新诗工谢朓，往事拙潘安。一卧秋江上，鲈鱼满钓竿。枫林摇落候，有客赋将归。湖海十年梦，星霜两鬓稀。田园存晚计，萝薜遂初衣。回首云霄迥，天涯万事非。携家寻旧隐，岂为鹿门期。客久薪如桂，愁来鬓有丝。风尘悲荏苒，戎马苦驱驰。归去盟猿鹤，岩居更不移。"}