{"id":"1119801","title":"再和时可二首","dynasty":"宋","author":"陈渊","text":"芝眉不见忽经旬，屡出新篇故恼人。应共翰林争敏捷，岂如开府但清新。鸡豚且入他乡社，桃李何殊故国春。白发苍髯共携手，从来管鲍两忘贫。甲子公今不记句，磻溪垂钓岂其人。安心有道年年健，出语无尘字字新。斗智莫争三十里，贪生何用八千春。直须准备新年醉，无地容锥未是贫。"}