{"id":"1109475","title":"挽许通判二首","dynasty":"宋","author":"刘宰","text":"妙年故府接英游，盍上周行展壮猷。再命去天仍不远，此心于世澹无求。奏功仅许临岩邑，投老才能贰大州。总为当时人物惜，于公行止一虚舟。问讯吾邦鹤发翁，惟公遗爱百年中。轻刑竞喜椼杨脱，薄赋谁嗟杼轴空。远卜虽孤桐邑望，贞游还喜葛仙同。从今枌社添尸祝，一念遥应肸蚃通。"}