{"id":"423483","title":"蝶恋花·旧藏林天素绢本画幅，作钩勒设色花鸟，题云：景丽春华，一枝稳寄，物犹如此，而况于人乎。兰窗无事，作此写意。知我者谅之。林雪凡。三十二字一行。下钤林雪天素二印。夙好蒐集胜朝以来文人才媛诸名迹。流风余韵，多可憙者。此帧尤所爱玩。壬辰忽失之，极意踪迹不可得。荏苒数载，时时往来于怀，追省旧事，因成此词，以存一段因缘。剑返延津，或非无日，聊自慰其惓惓而已","dynasty":"近现代","author":"吴昌绶","text":"院本双钩翻画稿。搦管沈吟，独自含愁袌。绿腻红酣春未老。不知花好侬眼好。采伴西湖夸窈窕。绢素回风，艳迹流传少。清供玉台香篆袅。绝怜羽化银杯杳。"}