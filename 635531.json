{"id":"635531","title":"舟过南海神祠纪胜五十二韵","dynasty":"明","author":"成鹫","text":"方舆会有极，元气混无涯。四大水轮住，千江海印持。昆崙接云汉，溟渤潴天池。万派宗南澥，群峰巩北维。祝融熙帝载，习坎答南离。庙貌崇今古，明禋洽岁时。堂皇依岛屿，制度出班倕。波影摇银壁，霞光罥玉墀。周垣丹以雘，夏木蔽还亏。朱凤翔阿阁，雕龙绕绣帷。神君端黼黻，像教肃威仪。徽号丝纶锡，恭文碣石垂。金题悬日月，铜鼓列雄雌。邃寝齐眉媛，回廊斫额夸。纲珠交掩映，香篆互参差。花雨承珠靸，晨风满桂旗。百灵纷总总，群动信熙熙。帝力夫何有，神心予所知。溯洄由夙昔，俯仰在今兹。浮海身将老，轻舟晚更移。潮平黄木港，花发谷王祠。越陌寻芳径，磨崖读故碑。鸿文推哲匠，弘构仰成规。土木因时革，沧桑任运为。槃谈遵世谛，慷慨有遐思。延伫看山色，沉吟续楚辞。飘零悲泛梗，珍重荐江蓠。工祝传神语，征人指路岐。禅心通陟降，逸兴入逶迤。隔壁寻僧话，沿阶引鹤随。海光钟寂寞，旦过客栖迟。香积浑薰莸，蒲团厕菉葹。太虚宁轸域，周道岂平陂。怅别东林社，裴回古殿基。亭高名浴日，海阔见朝曦。石磴缘苔藓，雕甍枕碧漪。兴难辞跋涉，行不厌孤危。历巘舒清啸，凭栏咏古诗。坡公留墨沈，词客叶埙篪。蜗篆明还灭，龟趺仆更欹。摩挲瞪两睫，取次策双眉。蜃气呈真幻，鲛宫集瑰奇。虎门天锁钥，鱼石郡藩篱。螮蝀穿云脚，凫鹥浴水湄。渔家收蚬米，田舍足粳糜。几处烽烟熄，三春士女嬉。神人胥庆快，老少自扶携。俗俭芹堪美，年丰酒可酾。桑麻仍旧业，鸡黍订前期。莲国程伊迩，桃源路不迷。欲随江燕住，却恐野鸥疑。明发乘虚舫，洞天寻圣师。"}