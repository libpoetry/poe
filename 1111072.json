{"id":"1111072","title":"恭挽宣仁圣烈太皇太后四首","dynasty":"宋","author":"毕仲游","text":"受遗开嗣圣，约礼避前人。听览从公议，艰难付老臣。宫车闾阖晚，帐殿巩原春。似待吾君长，云轩即上宾。听朝惊屡辍，端拱异平居。垂殿帘初彻，因山道已除。书遗长乐记，音断濯龙车。诰下犹加惠，华夷定宴如。因革功兼至，权宜道可称。力扶天步稳，端拱太阳升。椒寝移彤管，泉关付漆灯。须知天子孝，不独改园陵。勋业三朝盛，哀荣万国同。人疑无外戚，家不选中宫。天泣时零雨，神游恐御风。忧劳如治水，九载亦成功。"}