{"id":"1118905","title":"游岘山次韵三首","dynasty":"宋","author":"陈与义","text":"夜度一程云，平明踏山址。山神岂妒我，飞雨乱眸子。重岳衮衮去，前杰后俊伟。晦明更百态，始望那及此。路穷得精庐，税驾咨祖始。老僧千金意，佳处相指似。先生一笑领，得句易翻水。安石未归山，却要山料理。奇哉此一段，惊世无前轨。酬山以快饮，春蕨正滋旨。一丘傥许予，高卧饱松髓。城中谩拄笏，那知有兹事。高人买山隐，百万犹恨少。客儿最省事，有屐一生了。东庄良不遥，十里望缥缈。萦纡并麦垄，翠浪四山绕。先生滞鹿车，去程通凤沼。暂来山泉上，思与飞云杳。云北接云南，一径绝纷扰。竹林怀风雨，目断极窈窈。从来无世尘，相对真不挠。龙儿争地出，头角已表表。先生嘱支郎，勿使斤斧夭。终当乞一杖，险路扶吾老。转路山突兀，众山之所望。懒融不下山，揖山会虚堂。大空出盘嬉，小空时侍傍。我游瞻铁凤，力尽随木羊。石窗非人世，意欲淩风翔。巉巉窗中人，出定发有霜。过眼几浮烟，关身一禅床。教我安心法，入鸟不乱行。似知使君尊，起炷柏子香。陇云亦堪寄，分作我归装。好在窗前竹，伴师老苍苍。"}