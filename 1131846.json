{"id":"1131846","title":"和慎思诗呈同院诸公","dynasty":"宋","author":"蔡肇","text":"图书从所好，英俊此焉依。奎壁重开照，琳琅尽得归。地严宫漏转，门掩吏人稀。子有诗三百，西江咀宝玑。客去衣裳懒，更长灯烛光。随身一书笈，贮腹万雕梁。梦旧传青馆，封须拜皂囊。羽翰从此正，天步赤霄长。诸彦联翩入，斯文迤逦回。滔滔引溟涨，烂烂缭岩隈。此地身拘窘，他时心往来。倡酬真有味，顾我独非才。"}