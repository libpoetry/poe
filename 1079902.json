{"id":"1079902","title":"城中纪事","dynasty":"宋","author":"吕本中","text":"生平足艰窘，可叹不可言。两遭重城闭，再因群盗奔。今兹所值遇，我岂不与闻。脱身保儿女，恐辜明主恩。傍徨不忍去，敢计生理存。昨者城破日，贼烧东郭门。中夜半天赤，所忧惊至尊。是日雪正作，疾风飘大云。十室九经盗，巨家多见焚。至今驰道中，但行塞马群。翠华久不返，魏阙横烟氛。都人向天泣，欲语声复吞。我病未即死，尔来春既分。剥床供晨炊，两眼烟已昏。岂无好少年，可与共殊勋。志士或不耻，有身期报君。塞水须塞源，伐木须伐根。子莫笑短拙，荆蛮生伍员。"}