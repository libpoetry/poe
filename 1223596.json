{"id":"1223596","title":"閒居纪事二首 其一","dynasty":"元","author":"蒲道源","text":"客从长安回，叙阔访邻里。貌悴于去时，因而问所以。客悲向我言，此行幸脱死。长安遭饥荒，食尽到糠秕。升合贵不赀，珠金何足恃。凌晨出求籴，于于如栉比。暮归持空囊，菜色皆相似。老弱困且羸，行随墙壁倚。村墟向昏黑，剽掠群凶起。咸云田中麦，苗枯无雨水。今年如弗收，炊爨当易子。予闻重叹嗟，祸及乃至此。八政食为先，周书本微旨。天下苟有饥，稷思若由己。梁惠战国时，民粟知移徙。一夫不获所，古人心愧耻。如何填沟壑，遽忍立而视。此邦粗偷生，唇亡寒及齿。嗷嗷食口众，身不亲耒耜。今朝听此言，徒增惊悸耳。"}