{"id":"118057","title":"再和·蔼蔼才名世","dynasty":"宋代","author":"苏辙","text":"蔼蔼才名世，骎骎日转禺。一时同接淅，平昔共栖梧。揽辔真壮士，拥旄良丈夫。尘埃脱缁绶，水石慰霜须。胜地来相失，清樽未暇俱。射余空见帖，铸罢只观橅。归计何当决，徂年贵早图。槛中终为食，韝上耻闻呼。顾我千羊毳，平生一钓舻。微官不须满，也复试游吴。"}