{"id":"698715","title":"西江月 次朱希真三阕","dynasty":"明","author":"夏言","text":"岁月急如流水，功名虚似浮云。何须劳苦百年心。行止繇来是命。岂得人情胜旧，从教世事更新。笑谈且与俗相亲。好恶胸中自定。对景不妨头白，逢春且放眉开。莫教闲事恼心怀。容忍些儿何碍。尘土难寻道侣，山林应属奇才。朱衣翠袖两边排。不似柴门自在。白日如如兀坐，中宵栩栩酣眠。兴来临水更看山。怀抱了无萦绊。不要许多荣利，只图些子清闲。麻绦草履布衣衫。学个道人打扮。宝泽楼前月满，琼恩堂后花明。耳边箫鼓动江城。元夕故园风景。去岁今宵内苑，承恩赐宴观灯。人间天上最关情。却笑萍踪无定。举世昏昏醉梦，几人心眼惺惺。山窗春睡正冥冥。想见高斋唤醒。江上云雨滕阁，湖边烟水徐亭。莫将喧寂挠虚灵。便是黄庭内景。宝泽楼前明烛，琼恩堂后焚香。金盘瓜果侑瑶觞。等待团圆月上。端拜广寒仙姊，遥瞻北斗星皇。朱颜不改寿年长。更愿麒麟早降。"}