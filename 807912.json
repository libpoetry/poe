{"id":"807912","title":"贺新郎  双鱼问为阎牛叟赋","dynasty":"清","author":"陈维崧","text":"军马台城里。记当年、君留建业，妾家吴市。江左英雄今谁在，太息周郎已矣。空还剩、斜阳燕垒。一派大江流日夜，捲银涛、舞上青山髻。烦为我，递双鲤。寄书殷浩轻獧子。却翻言、旁无知者，臣开臣闭。笔格簪花挑来觑，不是一缄红泪。也不赋、竹竿鱼尾。昧旦鸡鸣相庄甚，笑白头、吟与盘中字。儿女态，裙钗气。"}