{"id":"721888","title":"送刘生之金陵就昏","dynasty":"明末清初","author":"屈大均","text":"少年频首路，江左问乡园。廉吏难为子，忠臣易有孙。礼方恙雁执，诗有兔丝言。自此孤生竹，依依泰岱尊。此去非为客，枌榆是故都。婿怜齐赘好，儿念羽林孤。烈祖丹书在，先人素业无。鸡鸣思大母，回首白头乌。外舅吾知己，殷勤为致书。地非三楚旧，人是六朝馀。散带难云卧，牵船已岸居。不知徐庾笔，奇丽复何如。"}