{"id":"647598","title":"苏台柳送人还越中","dynasty":"明","author":"王汝玉","text":"姑苏台前杨柳枝，万缕千条拂地垂。江南八月秋光暮，忽逢归客苏台路。归客新从江背来，金鞍暂解憩苏台。苏台杨柳犹堪折，相送归程到东越。东越迢迢路尚多，离怀别思将如何。请君共醉台前酒，听我新翻杨柳歌。杨柳歌残声可怜，却忆苏台全盛年。苏台全盛今衰改，唯有台前杨柳在。台前杨柳最娉婷，荡日摇风无限情。昔时绿带荫驰道，今日长条拂古城。古城下瞰百卷洲，洲上别君令我愁。别后相逢在何日，明年台上柳丝柔。"}