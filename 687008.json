{"id":"687008","title":"送萧子所之九江谒刘太守楚奇","dynasty":"明","author":"刘崧","text":"嗟子频年事远游，又携书剑谒邦侯。浔阳乱后多公馆，樵舍新来有客舟。野树尽含山雨润，江花初结渚云愁。钓耕得似归来好，甘竹溪南有故丘。丞相提兵阙下来，淮南幕府一时开。从军王粲应能赋，草檄相如独擅才。万里关河通驿骑，五云楼观接蓬莱。乡山寂寞兵尘里，愁绝征人奉使回。双塔金光隐夕阴，孤城寒气日萧森。山围叠嶂黄牛耸，水落回塘白石深。凉日松杉空苒苒，秋风禾黍自沉沉。东南千里兵尘合，愁绝春时怅望心。上人伐木东乡去，城下渡江秋水深。百里云山还独往，几时烟寺却重寻。衲衣尚想南军送，贝叶应同西祖吟。回首青原峰上月，相随应解照归心。豫章城阙倚晴虹，公子东归道路通。表里湖山烽火后，东西楼观画图中。谁家杨柳秋霜落，何处芙蓉暮雨红。锦带吴钩看腾踏，临岐呼酒别青骢。曾公岩在通天侧，旧是曾公自凿通。东望不堪遭乱后，南归却忆向岩中。春阴虎卧千峰雪，日落猿啼万壑风。城市别来应少见，看云长是忆曾公。清秋绝顶俯巑岏，危磴如行百八盘。北雁不来天窅窅，南船初上水漫漫。人亡已叹秦筝废，事往空悲赵璧完。落日昏鸦愁满目，若为渡海逐飞翰。紫霞楼上左仙翁，还向南塘在玉隆。虚阙飞凫云影外，乱山骑虎月明中。铜驼荆棘秋风落，铁柱波涛海气通。别后玉箫浑少听，令人长忆万年宫。故人为我致山鸡，十里筠笼谢远携。绣尾喜当寒草见，锦毛愁向落花迷。仙岩尚忆栖云石，书馆应怜踏雪泥。饮啄未能谙野性，题诗先遣报南溪。"}