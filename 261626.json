{"id":"261626","title":"百字令·冬夜冯洁士大行招同","dynasty":"清代","author":"丁之翘","text":"群贤毕至，恰围炉促膝，寒冬风物。板屋三间僧院冷，人倚蒲团半壁。劈兰阄题，分笺染翰，竞吐阳春雪。看君用意不虚，今代诗杰。最是黄菊花残，双螯斗酒，高兴还频发。笑指墙东千个竹，烟里夕阳明灭。画阁谁家，箫声清婉，袅袅歌如发。醉中分手，树头犹挂残月。"}