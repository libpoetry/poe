{"id":"765523","title":"忆旧游 竹抱轩消夏初集咏夕阳","dynasty":"清","author":"杜文澜","text":"正高城霁雨，独客登楼，怕近黄昏。暮色明千树，带归鸦数点，红到柴门。醉颜更教长驻，天影散霞纹。称暗柳凉蝉，深帘晚燕，重倒金尊。征人在何处，傍疏林策马，频问前村。渺渺烟波阔，剩乱帆半叶，挂上离痕。旧游记寻湖畔，芳草懒晴熏。自路隔雷锋，悠悠望绝东去云。"}