{"id":"1211479","title":"中秋月夜泛舟于金陵石头城","dynasty":"元","author":"萨都剌","text":"秦淮流水西复东，倒涵天影磨青铜。飞廉扫空出海月，明珠飞入琉璃宫。著我扁舟二三友，江上雪槎泛牛斗。笑语人间两岸灯，进君江上一尊酒。醉来起舞听浩歌，宛如玉树春风和。世间乐事古来少，天下月明今夕多。六代江山自潇洒，潮落潮生石城下。人生得意当欢游，此月此水年年秋。"}