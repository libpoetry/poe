{"id":"992041","title":"次韵和永叔石枕与笛竹簟","dynasty":"宋","author":"梅尧臣","text":"溪上枕部龙卵石，蕲匠簟制蛇皮纹。客从东方一持赠，竹色蒸青石抱云。磨沙斲骨自含润，饱霜吊节无留尘。京师贵豪空有力，六月耐此炎蒸剧。旱风赤日吹热来，大厦高檐任雕饰。头颅汗匝无富贫，虽有颁冰论官职。官高职重冰则多，日永冰消难更得。唯公扫室施枕簟，迎凉自感东方客。东方客应非俗昏，能使贤人心体适。贤人何以偏伏人，天下才名方赫赫。我吟困穷不可听，昼夜蚊蚋苍蝇声。蝇如远鸡耳初感，蚊若隐雷空际鸣。葛厨顶绽屋蝎堕，菅席中裂麻经横。平生赋分只煎炒，安有禄玉琉璃清。犹胜昔年杜子美，老走耒阳牛炙死。因思杨恽废时言，但愿人生行乐尔。公今事业在朝廷，去就尤当慎终始。待公睡足秋风来，去奉高谈挥麈尾。"}