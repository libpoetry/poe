{"id":"1124150","title":"寄怀在伯三首","dynasty":"宋","author":"赵蕃","text":"沅水与湘水，合流俱洞庭。如何君于我，乃隔影与形。沧江鸥鹭野，深林兰蕙馨。含章斯发发，遂性逐冥冥。我苦千里役，儿荒三月书。役苦殆委顿，书荒廑垦锄。夜雨倒湖水，春耕竞田庐。事贵在勇决，尔胡但居诸。倏尔听鸣鴂，慨然悲众芳。春事且衰歇，吾行可相羊。问年踰不惑，嘐嘐斯谓狂。益矣多闻友，从之道阻长。"}