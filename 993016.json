{"id":"993016","title":"送薛氏妇归绛州","dynasty":"宋","author":"梅尧臣","text":"在家勖尔勤，女功无不喜。既嫁训尔恭，恭己乃远耻。我家本素风，百事无有侈。随宜具奁箱，不陋复不鄙。当须记母言，夜寐仍夙起。慎勿窥窗户，慎勿辄笑毁。妄非勿较竞，丑语勿辨理。每顺舅姑心，况逆舅姑耳。为妇若此能，乃是儒家子。看尔十九年，门阃未尝履。一朝陟太行，悲伤黄河水。车徒望何处，哭泣动邻里。生女不如男，天亲反由彼。"}