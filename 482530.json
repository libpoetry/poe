{"id":"482530","title":"下瞿塘","dynasty":"明","author":"孙蕡","text":"我从前月来西州，锦官城下十日留。回船正值九九节，巫山巫峡风飕飕。人言滟滪大于马，瞿塘此时不可下。公家王事有程期，敢惮微躯作人鲊。人鲊瓮头翻白波，怒流触石为漩涡。柁公敲板助船客，破浪一撇如飞梭。滩声橹声历乱聒，紧摇手滑橹易脱。沿洄划转如旋风，半侧船头水花没。船头半没船尾高，水花作雨飞鬓毛。争牵百丈上崖谷，舟子快捷如猿猱。拢船把酒聊自劳，因笑轻生博奇好。吟诗未解追谪仙，天遣经行蜀中道。巴东东下想安流，便指归州向峡州。船到岳阳应渐稳，洞庭霜降水如油。"}