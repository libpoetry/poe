{"id":"1073647","title":"洞庭善庆堂置酒小诗寄之","dynasty":"宋","author":"孙觌","text":"幽绝小蓬壶，参差见画图。乱青山四出，一碧水平铺。洲蕊红相照，沙茸细欲无。莲房骈百子，橘圃聚千奴。布谷休催种，提壶且劝酤。楚腰飞燕燕，秦缶和乌乌。便旋惊回雪，连娟引贯珠。西风催画鹢，落日咏骊驹。浩荡川原隔，惊呼岁月徂。寥寥清夜梦，直拟控抟扶。"}