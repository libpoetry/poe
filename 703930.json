{"id":"703930","title":"双鹤","dynasty":"明","author":"韩日缵","text":"尝读浮邱石室文，胎仙变化气氤氲。慈恩塔里曾题句，阿阁巢中亦并群。九转丹成鸣中律，千龄翮就举翔云。双飞隔雾相呼切，缥缈蓬山路不分。仙质来从十二城，接翅联翩戏太清。自隔蓬瀛思旧侣，但逢云水称閒情。意慵不羡承轩宠，卧稳宁惊滴露声。竹下松间栖亦得，抟扶莫问九霄程。徘徊阶下去仍还，清响遥传碧落间。曾伴裴公栖紫阁，更从处士放孤山。风标玉立凝霜洁，朱顶砂明映日斑。刷羽非无霄汉意，幽情但爱主人閒。昂藏风格自翩翩，万里三山不记年。雪翅喜从莎径舞，霜衣偏向月阶鲜。音调玉轸如相叶，影入朱袍更可怜。仙骨肯为人近玩，直须跨去步轻烟。"}