{"id":"874312","title":"九日鄂渚登高楚观分得能字","dynasty":"宋","author":"刘过","text":"一山如龙来，起伏力不胜。老夫跨其脊，半空欲飞腾。尚念同游人，一二东南朋。税驾为小留，木末朱栏凭。远水天共阔，秋风响饥鹰。城郭千万家，营垒相依凭。年年重阳节，高处尽可登。南楼与北榭，游览昔所曾。插花楚观上，醉舞仅所能。惊倒地上人，白日看上升。"}