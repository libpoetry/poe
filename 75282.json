{"id":"75282","title":"送华山隐归西湖故居","dynasty":"元代","author":"王士熙","text":"方士求仙入沧海，十二城楼定何在？金铜移盘露满天，琪树离离人不采。轩辕高拱圣明居，群仙真人左右趋。青牛谷口迎紫气，白鹤洞中传素书。珊珊鸣佩星辰远，寂寂珠庭云雾虚。修髯如漆古仙子，玉林芙蓉染秋水。九关高塞不可留，归去江湖种兰芷。山头宫殿风玲珑，玄猱飞来千尺松。闲房诵经钟磬响，石壁题诗苔藓封。欲向君王乞祠禄，安排杖屦来相从。"}