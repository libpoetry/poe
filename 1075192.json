{"id":"1075192","title":"试湖阴徐道久笔","dynasty":"宋","author":"周紫芝","text":"山中三窟遭荡焚，十年遗种无礽云。管城已老既谢事，柔毛遂出收微勋。骚人手握奴隶管，人间自此无莸薰。徐生晚出颇自喜，妙伎天与人皆闻。羝羊退舍栗尾避，族非东郭不肯论。往岁江南说诸葛，至今有口皆能言。眼前厚利聊取足，身后典刑宁复存。骍牲自是犁牛出，忠臣岂但孝子门。古来取士贵阀阅，未必元成俱有孙。"}