{"id":"925060","title":"滕王阁","dynasty":"宋","author":"苏辙","text":"客从筠溪来，攲仄困一叶。忽逢章贡馀，滉荡天水接。风霜出洲渚，草木见毫末。势奔西山浮，声动古城嶪。楼观却相倚，山川互开阖。心惊鱼龙会，目送凫雁灭。遥瞻客帆久，更悟江流阔。史君东鲁儒，府有徐孺榻。高谈对宾旅，确论精到骨。馀思属湖山，登临寄遗堞。骄王应笑滕，狂客亦怜勃。万钱罄一饭，千金卖丰碣。豪风相凌荡，俳语终仓猝。事往空长江，人来逐飞楫。短篇竟芜陋，绝景费弹压。但当倒罂瓶，一醉付江月。"}