{"id":"704631","title":"同伍国开谭元定游西山杂咏二十首","dynasty":"明","author":"黎遂球","text":"都门西出马蹄骄，望望山光路不遥。尽是内人香火寺，月明湖上听笙箫。新柳风吹与浪黄，画桥东去玉泉长。年年三月花飞节，得入宫门泛御香。贵戚庄园隔寺开，夕阳流水绕亭台。为留进上诸花卉，不放閒游载酒来。玉泉山后数家村，亦有先朝太子园。不识建文坟上树，落花狼籍燕衔喧。景皇陵殿昼深深，老监龙钟出绿阴。望去也多妃主葬，白云松柏共萧森。龙爪槐生似柳枝，寺前双植武宗时。额名弘化金书字，内有中官免死碑。共说神宗驾幸时，侍臣朝立碧云墀。因看秃发龙衣像，向揖西来面壁师。传闻诸帝过陵傍，却与中官一样装。独有龙衣双骑夹，野人亲得认祥光。陵园西过瑞云扃，世庙神宗辇步经。寺有香山称独翠，轩承御笔写来青。肃皇因侍宝慈游，宫女和南满殿头。天眼品题真绝称，侍臣恭纪老僧留。神庙好题清雅字，永安禅寺挂东轩。更看海淀虚亭上，笔力端严体势尊。路上弘光石十盘，排生翠柏作阑干。太平天子曾来住，虎步龙行绕复看。虾蟆石下落花疏，双井流泉度曲渠。引出小池桥底过，绿波摇动见银鱼。土木征亡有范安，紫芝崖下葬衣冠。游人解说当年事，不比寻尝近侍官。郑同当日使朝鲜，梵宇回将样式传。宝殿叠安千佛座，外头如窣堵波圆。禅房花竹映林隈，绀榭朱阑半不开。每近清明霜降日，安排官使上陵来。寿安山下塔如城，舍利中藏宝气明。识得宪宗真达孝，寺前看有御碑铭。娑罗春树放花浓，此处英宗幸六龙。地是旧元兜率寺，布金重建落成工。半陟高丘望帝乡，分明凤舞与龙翔。朝来隐听春雷起，却是操兵内教场。剩有梅花供写诗，都看开早却开迟。上林桃李东风遍，肯信深山更几枝。"}