{"id":"1125909","title":"酬陈掾留题小山二首用次来韵","dynasty":"宋","author":"郭祥正","text":"我爱小山石，翩翩鸾凤姿。胡为不飞去，似与幽人期。志泽未及物，收身聊自嬉。不教三径荒，宁歌吾意词。旧交安在哉，岁晏逢子知。殷勤结惠好，琅玕分一枝。兹山何亭亭，郁有高人姿。朝容白云过，夜与明月期。幽兰翠碧秀，好鸟鸣声嬉。更逢佳客来，惠好留美词。遂令一丘乐，能垂千载知。殷勤谢陈子，蒹葭倚琼枝。"}