{"id":"936546","title":"闻孙岩老挂冠叹仰之馀辄赋长句","dynasty":"宋","author":"陆游","text":"圣贤在世龙行天，出处何至为物牵。后人竞作驹伏辕，未死奄奄如九泉。郫孙公者山泽仙，巉岩玉骨寒入肩。哦诗调苦乱嘒蝉，燥墨瘦字丑不妍。诸公好之挽使前，六丁力尽山嶷然。奏书告老不待年，脱手径上岷山巅。吾侪一官自纠缠，俛首鞭箠不自怜。强欲作诗诵公贤，事伟辞卑难并传。"}