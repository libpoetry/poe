{"id":"761217","title":"金缕曲 野水用顾蒹塘庄眉叔唱和韵","dynasty":"清","author":"谭献","text":"野水方清浅。拂篷窗、暮云如盖，一痕流电。昨日牵舟今帆下，绝似风前花片。惭愧杀、红襟新燕。杨柳层层深似幄，笑闺中，坐老闲针线。春梦好，那堪选。丝繁絮乱征衣点。化浮萍、依然身世，者番驱遣。玉笛暗飞人何处，冷落旧家闲院。更谁倚、乘鸾双扇。秦女但留颜色在，待逢他，箫史开生面。天一笑、雨声遍。"}