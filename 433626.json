{"id":"433626","title":"西安杂题四首","dynasty":"近现代","author":"程千帆","text":"骊宫已烬曲池湮，七十西征到渭滨。初践少陵眠食地，峭风稊柳不胜春。达夫清壮岑奇峭，杜老沈雄意更哀。拾级便应登雁塔，终南晴翠扑眉来。吴钩越甲出秦坑，妙相犹凝战伐尘。曾扈始皇吞六合，雍州子弟六千人。发家诗书一炬灰，祖龙当日亦惊才。凄惶没世龙蹲叟，枉费微词记定哀。"}