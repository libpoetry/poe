{"id":"1129256","title":"偈颂一百四十一首","dynasty":"宋","author":"释师范","text":"前三后三，今日明日。达磨不会，九年面壁。祖师巴鼻，衲僧巴鼻。有些巴鼻，全没巴鼻。灵山话月，曹溪指月。递代相传，證龟成鳖。一个是一个，两个是两个。东土小释迦，西天胡达磨。卞璧骊珠成滞货。今朝又值四月八，天下丛林皆浴佛。清凉有令不能行，随例大家厮淈?。十四十五，贱如泥土。十六十七，贵如金璧。此意分明说向谁，天上人间惟我知。来住清凉寺，匆匆一个月。闲时闲有馀，忙时忙不彻。谁知忙与闲，秤锤浑是铁。舜若多神笑点头，骄梵钵提长吐舌。瞿昙瞬目，迦叶破颜。山僧闻得，咬定牙关。一叶落，天下秋。一尘起，大地收。新罗打铁火星飞，烧著庐山罗汉院里王和尚脚指头。碛境庙大王忍痛不禁，直得通身汗流。起来道恩大难酬，笑倒沩山水牯牛。寻常月是中秋月，中秋月是寻常月。看来真个只寻常，道是寻常又还别。别别，无物堪比伦，教我如何说。云从龙，风从虎，圣人作而万物睹。雪峰辊三个木毬，禾山老一味打鼓。海水扬波，须弥作舞。皇天无亲，惟德是辅。阳春曲，无弦琴。声偃六律，韵排五音。月冷兮风清，山高兮水深，举世有谁知此心。索寞清凉寺，家风实可怜。白云迷谷口，黄叶聚阶前。衲破通身冷，柴生满室烟。谁知今日事，不异普通年。鹤唳于天，鱼跃于渊。涵波泳月兮悠悠，乘云驭风兮翩翩。时哉时哉，不可得而明焉，令人长忆老南泉。客从远方来，遗我径寸璧。中有四个字，不必重拈出。一不得收，二不得放。是则迦叶擎拳，非则阿难合掌，志公不是闲和尚。老胡半夜见明星，瞎却平生两眼睛。直至如今无摸索，一回举著一伤情。春日迟迟，春风浩浩。灵利衲僧，点即不到。唯有东村王大翁，放牛吃我溪边草。和麸粜面，夹糠炊米。半夜三更，瞒神謼鬼。冷地有人觑见，直得左手掩鼻。谷熟豆熟，粥足饭足。仰面看天，两手扪腹。衲僧用处，了无定度。握土成金，握金成土。八月十五，月圆当户。夜半正明，天晓不露。取个眼兮耳必聋，舍个耳兮目必瞽。君不见老长沙弄爪牙，一踏踏倒小释迦。将谓是个老大虫，元来却是一只虎。一冬二冬，你侬我侬。暗中偷笑，当面脱空。虽是寻常茶饭，谁知米里有虫。岂不见南泉道夜来好风，吹折门前一枝松。一饱忘百饥，人人尽展眉。太平无事日，唱个啰啰哩。过去已过去，未来亦未来，即今名现在，现在安在哉。年年是好年，日日是好日。好事大家知，今朝正月一。人看人，火照火。无杂坏，忘彼我。一拽石，二搬土。三分甜，七分苦。粪箕拈起两肩担，飏下钁头无觅处。安居结制，现前三昧。普化摇铃，老卢踏碓。这两个老冻侬，顽处似牛皮，烂处如坏絮。虽然各有机关，争奈浑无展处。只么低头懡㦬归，不知忘却来时路。一止一切止，一动一切动。入荒田不拣，信手拈来用。昨日有人从西川来，却得江东信。说道赵州亲见老南泉，镇州萝卜三斤重。摩腾入汉，平地风波。达磨西来，重增殃祸。作者相逢，你西我东。水归沧海，月上孤峰。放出城中老鼠，咬杀村里大虫。因甚如此，闽蜀同风。鼻绳拽脱上梅溪，横卧千峰适所宜。岂谓业缘逃不得，依前拽耙与牵犁。上元正月半，无油不点灯。谁人知此意，有月上危层。去年梅，今岁柳。颜色馨香，依旧依旧。住亦无可说，去亦无可说。窦八布衫穿，金刚嚼生铁。三门佛殿，一见便见。踢倒净瓶，撼动门扇。你不识我，我不识你。狭路相逢，脑门著地。仁者见之谓之仁，智者见之谓之智。夜暗昼明，天平地平。三日一雨，五日一晴。达磨大师不安本分，被人打落当门板齿，庐山归宗和尚无端拭坏一双眼睛。十字街头道得一句，三家村里使不著。三家村里道得一句，十字街头使不著。正觉山前，双林树下。弄假像真，弄真像假。临风哮吼戴嵩牛，顾影嘶鸣韩干马。今朝七月一，明朝七月二。一日是一日，几个知惭愧。重阳九月九，个个尽知有。吃了茱萸茶，多是眉头皱。唯有陶靖节独欢颜，解道采菊东篱下，悠然见南山。信息既通，奉君尽忠。风从虎兮云从龙。迦叶擎拳，阿难合掌。黄面瞿昙，全无伎俩。新乳峰一时见了，却烧沉香供养。从教人道是罚是赏。方交正月一，又过了五日。世事冗如麻，光阴劈箭急。东边有知事，西边有头首。山僧赢得倚栏干，尽日仰头看云走。春日晴，黄莺鸣。山花似锦，汀草如茵。堪悲堪笑，公塘寨里王节级到处巡捕，自己不知不觉，打失一双眼睛。这老秃，无面目。不具些子慈悲，却有十分恶毒。喜亦不可近，怒尤不可触。我昔被渠禁害，逼得顽蛇生足。以至今日烧一炷香谩礼三拜，要且笑不成笑哭不成哭。此冤此恨若为伸，唵部临唵齿临。佛法也不会，世法也不会。一夏九十日，瞎驴随大队。二由一有，一亦莫守。新罗日午打三更，回首面南看北斗。堪悲堪笑，黄面禅和到处行脚，只管将鼻孔东边嗅西边嗅。自己鼻尖上有一点粪，十个五双因甚不觉臭。曲中直，直中曲。有增减，无数目。等闲放在暗窗前，冷地令人看不足。本色行脚人，须具行脚眼。千个与万个，多是空檐版。秋江清浅时，白露和烟岛。支筇寂寞中，望断无人到。上下三指，彼此七马。似有似无，半真半假。乳峰被人问著，五年分疏不下。阿呵呵，笑倒东村王大姊。语是谤，寂是诳。拟即乖，动即丧。明眼人，难近傍。绝尘情，忘伎俩。江西马大师，南岳让和尚。一冬二冬，叉手当胸。珠钻九曲，直在其中。上元正月半，灯火连霄汉。千人与万人，聚头相共看。作家相见，有底凭据。迥无人处，聚头共语。寂子无端撼茶树。眼底年来胡种灭，丛林喜见太平时。太平消息谁相委，只许张公李老知。万木惊霜风，千林著秋色。堪笑寒山子，到处觅不得。乳峰今日开炉，不会挑灰拨火。大家衲被幪头，只么团圞打座。不求诸圣，不重己灵。从他门外区区，世路扰扰红尘。夏了秋，秋了冬，冬了春，思量也是慕西秦。声前一句，不封不树。坐断舌头，如何通吐。昨日有人从天台来，却往径山去。临济为睦州所误，雪峰遭岩头毒手。没齿衔冤，万世不朽。前面是悬崖万仞，后面是荆棘丛林。两边烈焰火聚，于中如何转身。赵州老汉在青州，作一领布衫重七斤。今朝正月一，只是寻常日。就中殊异处，遍界铺银色。王道平平，其寿绵绵。渔歌樵唱，共乐尧年。无为焉，无私焉，乾坤一统旧山川。万别千差处，事同一家。事同一家时，万别千差。太白山前水磨日夜轮转不歇，乳峰寺里参退吃茶。纵无所畏，说大脱空。虽有希求，辨最上供。智度菩萨母，容受一切法。然于一切法，而离分别相。分别既离，诸法如如。蜀江万派朝沧海，闽岭千寻插太虚。击鼓升堂，大众云集。佛法有底商量，今日热如昨日。克期取證，系缚盲驴。休夏自陈，且莫鬼语。秋高增爽气，夜寒添夹被。草虫吟壁根，黄叶飘庭际。直得山僧展转返侧，喜而不寐。阿呵呵，伸脚元在缩脚里。面面相看，眼眼厮觑。衣外别传，有甚凭据。倒却门前刹竿著，凤栖不在梧桐树。火焰为三世诸佛说法，三世诸佛立地听。听在说处，说在听处。听说两忘，如何剖露。经入藏，禅归海。唯是马簸箕，拈弄有馀态。每遇中秋玩月时，寻思直是令人爱。大惠老汉无端，随后说难说易。拈得口兮失却鼻。坦坦平如镜，弯弯曲似钩。无人收拾得，飏在粪堆头。无味乃真味，真味真无味。若知真味者，更不说真味。曾闻一饱忘百饥，今日山僧身便走。云门一曲，从来无谱。韵出五音，调高千古。就中妙旨许谁知，几拟黄金铸子期。我有一语，非甜非苦。既遇知音，如何通吐。夜来点得柳土獐，如今变成尾火虎。灵山山上葛藤树，引蔓牵枝遍界生。惭愧波旬推倒后，东西有路与人行。狸奴白牯，相共證明，大难大难。碧眼黄头，亦须莽卤。黄连甜，甘草苦，发机须是千钧弩。从这里流出，滔滔无尽日。巨浪涌千寻，谁知无一滴。韶光烂熳时，百卉皆妍秀。处处有春风，村村自花柳。灵云眼里添钉，玄沙袖中出手。除非自解倒骑驴，一生不著随人后。太白峰前收阵脚，鉴湖归唱村田乐。无端调转入新丰，谁知错处非常错。直得洞水逆流，乳峰倒卓。石女攒眉，木人泪落。此曲如今谁共闻，越山无际天无垠。三日前，五日后，药若不瞑眩，厥疾弗瘳，折脚云门见睦州。今朝九月九，谈禅不开口。若是陶渊明，攒眉便回首。篱边黄菊正芬披，一枝两枝三枝四五六七枝。一句子，墨漆黑。无把柄，有准则。碓捣东南，磨推西北。清寥寥，白滴滴。匙挑不上，针劄不入。是则是，须知花发不干春，切忌寒灰煨杀人。千讨万讨讨不见，都不要讨却成现。十字街头逢阿爷，眉毛盖眼胡须面。天上星，地下木。见便见，休□速。老瞿昙，空捏目。三七日，心返复。从此拿空便脱空，天上人间遍流毒。带累儿孙直至今，医得耳聋成瞎秃。鄮峰虽与同路行，却不与他同处宿。拟即差，动即隔。忘伎俩，绝声色。两手揶揄懡㦬休，东村有个王大伯。凤凰台畔，玉几峰前。筑著磕著，夙世生冤。有一物，黑似漆，亘古今，无人识。却被秋虫知，唧唧空叹息。而今拈出普请看，分文不直。人皆竞赏中秋，惟有山僧不管。大都天上月圆，只是寻常月半。行不动尘，语不动唇。现成行货，黄金白银。君不见洞山老，问佛直答麻三斤。轻如鸿毛轻，重若丘山重。安排不得处，信手拈来用。虽是死蛇，却要活弄。衲僧门下，无可不可。热则到处乘凉，寒则围炉向火。饥则餐，困则卧。执法修行，如牛拽磨。二月春光明媚，是处花酣柳醉。五湖四海禅流，切忌开眼瞌睡。来无所从，南高峰，北高峰。去无所至，东涧水，西涧水。幻泡忽灭，證得乌龟成白鳖。清风未已，须信高原元不死。名不得，状不得，复是何物。见得到，用得亲，不由别人。有时恁么，有时不恁么，无毛鹞子贴天飞，带角大虫当路卧。当明有暗，当暗有明。口说如哑，眼见如盲。门外一条通驿路，朝朝暮暮有人行。炎炎六月，飘风洒雪。百丈耳聋，黄檗吐舌。海阔山高谁与论，一回饮水一回噎。瞿昙你自瞿昙，达磨从他达磨。佛法有底商量，各自归堂向火。半真半假千家货，非实非虚百宝囊。尽底打开都见了，有谁合火共分赃。现前三昧，了无向背。雪压楼台，风号松桧。内空外空内外空，四大五蕴不可得，山河大地不可得。不可得亦不可得，舜若多神面皮黑。拄杖子，难摸索。有时喜，有时恶。搅动沧溟，冲开碧落，何如普化摇铃铎。形名未兆，文彩全彰。短者自短，长者自长。黄面瞿昙徒自说黄道黑，胡须达磨何须历魏游梁。长忆江南二三月，鹧鸪啼处百花香。三月春将老，万木献青杪。微雨湿残红，泉声杂幽鸟。堪悲堪笑，寒山子，归不得，忘却来时道。万籁声沉沉，虚堂夜寂寂。不见寒山子，未免空相忆。休相忆，元来在这里。今朝八月二十五，记得洞山离查渡。韶石山头打不回，追至如今无本据。问佛便答麻三斤，何似庭前柏树子。苍鹰搦卧兔，猫儿捉老鼠。万籁风悽悽，千林露滴滴。塞雁起平沙，夜虫吟破壁。举一不得，举二放过一著，更听拄杖子露个消息。无道可学，无禅可参。黄头碧眼，徒话指南。雾敛云收天宇宽，门前幸有千朵青山万朵青山，徘徊赢得倚栏干。横说竖说何曾动著舌头，逆行顺行总是家常茶饭。有准绳，无畔岸，吾道一以贯。一阳生，万汇生。正当生，作么生。群阴消殄，吾道大亨。一年十二月，此月乃当尽。一月三十日，此日方起头。此日即是寻常日，那里是起头处。此月即是寻常月，那里是尽头处。声前句，量外机。明历历，峭巍巍。举者既少，见者亦稀。抖擞多年穿破衲，褴毵一半逐云飞。春风浩浩，春雨绵绵。花凝晓露，柳带寒烟。造化无作而作，万法不然而然。达磨九年空面壁，善财走得脚皮穿。浅闻深悟，深闻不悟。迷逢达磨，赵婆呷醋。木中有火，钻之始明。矿中有金，炼之始精。诸人分上各各有无价之宝，如何甘自溺于阴入之坑。一夏逡巡已过半，往往精勤成懒慢。幸然底事十分现成，因甚到夜打叠不办。君不见赵州末上见南泉，何似雪峰参老观。阿剌剌，横该抹。天何高，地何阔。碧眼与黄头，徒自闹聒聒。育王恁么道，也是将盐止渴。一处通，处处通，手头活落，脚下玲珑。常记南泉提起处，刈禾镰子快如风。仰面看天，低头觑地。明眼衲僧，讨甚巴鼻。岂不见山前明觉寺里有个陈阇黎，解道苏噜苏噜悉哩悉哩。前月只此月，后月亦此月。何得尘世人，竞赏中秋节。九日当佳节，黄花处处新。相逢多醉客，少见独醒人。打草只要蛇惊。七佛已前，无消息处有消息，那个不知。七佛已后，有消息处无消息，是人不会。知不知，会不会，璞玉浑金，泥团土块。一年十二月，只馀此一月。此月极尽处，又见明年月。循环既无端，何劳强分别。锦包特石，铁裹泥团。现成活计，格外乡谈。明眼衲僧会不得，月移梅影上栏干。二月十五，瞿昙灭度。诸天悲泣，群魔鼓舞。春色依依，花木芳菲。满眼满耳，绝毫绝釐。惟有子规知此意，一声声道不如归。黄檗树头蜜果，破席袋里珠珍，愈藏愈显，日久日新。争似飏从闲壁角，听教人道不逢春。少林消息绝，大地一团铁。愁杀寒山子，无言倚寥泬，悲风流水声呜咽。五五二十五，六六三十六。纵以大衍数，终是数不足。数得足，无不足，碧眼黄头，口哑舌秃。我与这老汉，本自无交涉。狭路偶相逢，欢喜成冤结。此结不可解，此冤不可雪。唵喷喷㗶㗶敕摄。朝碌碌，暮悠悠。非懈怠，非精修。华亭船子，北地赵州。九旬今已满，那事竟如何。无为无事人，往往成蹉跎。育王敢道不蹉跎，少年曾决龙蛇阵，老倒还同稚子歌。"}