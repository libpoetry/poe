{"id":"843227","title":"二十七日玉尺山房吟集实甫归有五叠之作五叠赋答","dynasty":"清末民国初","author":"陈宝琛","text":"光禄有吟台，社饮数数至。但期谐里耳，谁料接仙气。佳联觅双璧，断句锻七字。大雅诚所羞，土风庶未坠。怪君亦癖此，翻然肯来惠。悬知运筹暇，颇不耐闭置。杯盘例真率，谈笑谢虚伪。六时花竹间，万事浑拨弃。鼕鼕街鼓动，苦促送归辔。君如长袖舞，笑我类尪瘵。贾勇信有馀，他题况迭试。为诗更筑台，避债吾亦帅。"}