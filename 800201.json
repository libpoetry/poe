{"id":"800201","title":"落花篇","dynasty":"清","author":"徐釚","text":"洛阳城外花如绮，洛阳城内歌钟起。一夜东风吹满枝，片片花飞逐江水。江水春流暮转深，江干日暖生紫蘋。参差碧树波光里，荡漾红潮愁杀人。忆昔郊原全盛日，芳菲千里春如织。香车翠幰掩红妆，宝勒金羁跨紫陌。陌上游丝争绕树，娇莺乳燕纷相度。桃李蹊成白日斜，棠梨院锁黄昏暮。谁料繁华类转蓬，纷纷堕紫又飘红。杜鹃血染胭脂里，蛱蝶魂迷芳草中。叹息年光空自好，玉颜零落凭谁保？花谢花开无尽期，委地飘阶不须扫。别有佳人敛翠眉，翩翩衫袖泪双垂。明年依旧花争发，开落庭前知为谁？"}