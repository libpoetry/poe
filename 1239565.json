{"id":"1239565","title":"癸酉岁徐枢密第赏雪","dynasty":"元末明初","author":"王彝","text":"雄鸡日落鸣嘐嘐，天形咫尺悬如匏。黑风不作黄云交，将军宴客具行庖。酒饮马湩驼峰肴，燕姬珠帽翠垂髾。色压秦娥河济娇，十四冰弦杂雅咬。白翎鹊起声嗃嗃，鼓簧间以筊与?。居客之右我拔茅，不持寸铁势炰炰。真官是时群走㺜，煎海簸弄相讥嘲。灵雨一霎吹旗旓，堕地不湿俯可抄。六出吐葩坤有爻，天与为巧谁裁绡。万家机杼织老蛟，五彩绚烂嫌混淆。一色拟覆天地凹，缤纷迭舞凤九苞。回旋欲寻阿阁巢，左左右右尾相捎。噤彼百鸟喧啾啁，何有多声春鹘鸼。砉然撇去攉然抛，振髭万骑俱鸣鞘。空中击球众呶呶，须臾群飞食稼蝥。扑簌绣户千蟏蛸，黄芦划然间双㹲。飒瑟马厩剉芰茭，乱点水面倏而消。清沦见底非投胶，惊凫嘎嘎或唆唆。吴西诸峰聚叫庨，头角一变冰潭蛟。千树玄圃迷林坳，旸春争先羯鼓敲。我怀魁垒异斗筲，屡奋屡蹶志不挠。拔剑起舞风飙飙，昔闻真龙卧朔郊。太师在旁如老虓，阴山狐貉僵莫跑。手搴毡帷复其殽，功成四海亲同胞。鸿基不阻东西崤，生物岂择地肥硗。养不率化䝤与猫，性则贪狼心惛怓。撅食冻鼠甘如麃，织罽编蓬为□嚆。跳踉溪谷嘻呵剿，将军忠孝天所教。幢节翳雉纛树牦，生死管乐□尸狡。讵有犀首敢哓哓，三千健儿面䫜顤。有力超乘捷登轈，驰生马驹刷且刨。角弓在韔寒裂弰，黄牛炽火帐中炮。行将平蔡归奏铙，勤王不独贡厥包。我诗排战虎旅哮，小敌簸口大敌䜈。呵笔作字硬语聱，角声冻咽梅花梢。"}