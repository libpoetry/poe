{"id":"730564","title":"扬州文汇阁四库全书残叶歌","dynasty":"清","author":"毛澄","text":"纯皇郅治深宫闲，羽陵蠹简高于山。飞仙卷幔帐殿启，衮衣步坐开天颜。亲禦丹毫加点勘，漏箭将终月西暗。翻然藜火照人间，欲网珊瑚归铁缆。荒林破冢夜有光，东璧射地寒生芒。大开虎观购遗佚，九州岳牧皆奔忙。诸儒校纂目睛丧，直拓殿庭排缥缃。侍书内史跪进膳，玉觥满饫蒲萄浆。序录初成屡召见，跽聆褒贬提宏纲。字字曾过圣人手，每逢子午生天香。更怜禁禦人罕至，特贮行宫及山寺。此事古无今始闻，万手丛钞衍巾笥。老龙借读亦解嘲，五更攫取乘风涛。苍崖很石爪痕裂，琅函半惹腥涎胶。转眼邗沟烽火急，按籍徵名百亡十。金山楼阁烧成灰，西湖弃纸无人拾。一编乍展先呜咽，段段银光布纹涩。摩挲想见乾隆日，《崇文总目》那能及。墙隈短檠秋雨湿，空山回首飞云立。腐儒寒饿何能为，独抱残经草间泣。"}