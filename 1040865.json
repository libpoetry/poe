{"id":"1040865","title":"屈原嘏辞","dynasty":"宋","author":"刘敞","text":"维时仲夏，吉日维午。神歆既祠，锡辞以嘏。曰：朕之初生，皇揆予度。嘉朕以名，终身是守。抑岂不淑，不幸逢遇。离悯被忧，天不可诉。宗国为墟，宁敢自贼。惟朕忍生，岂不永年。悁悁荆人，是拯是怜。赴水蹈波，岁不废旃。既招朕魂，巫祝昔先。岂朕是私，将德是传。沦胥及溺，初亦不悛。其后风靡，民益轻死。匪朕之心，是岂为义。妇吊其夫，母伤其子。人讯其端，指予以詈。予亦念之，其本有自。昔朕婞直，不为众下。世予尚之，谓予好怒。昔朕不容，自投于江。世予尚之，谓予弃躬。既习而斗，既远益谬。被朕伪名，污朕以咎。朕生不时，乱世是遘。民之秉彝，嘉是直道。从仁于井，朕亦不取。汝禁其俗，幸怀朕忠。好竞以诬，一何不聪。我实鬼神，民焉是主。其祀其祷，予之所厚。予惧天明，焉事戏豫。予悯横流，焉事竞渡。予怀尧舜，焉事狎侮。汝惟贤人，曾不予怒。徇俗雷同，讥予以好。履常徇直，切谏尽节。人神所扶，未必皆福。去邪即正，何以有罚。曾非予怀，可禁其伪。毋使佞臣，指予为戒。锡尔多福，畀尔庞眉。使尔忠言，于君毕宜。"}