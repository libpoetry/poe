{"id":"925360","title":"龙井僧全示寄庵枢密程公累篇季文弟新什求余继其末一首","dynasty":"宋","author":"苏籀","text":"程苏中兴什，同庵有后前。前朝沙门首，辨净超卓然。耆宿失闻聪，饫参馀小全。龙泓风篁巘，荏苒二十年。缁俦几换易，岩崿岂变迁。亭亭百岁杉，泠泠九渊泉。梵音扰龙性，玄解忘鱼筌。有客辇瑰诡，无情施缯钱。佛法伫隆兴，般若须人传。更令观刹丽，但俾子孙贤。三空正觉路，一喻实相圆。不替人天师，重新演教禅。"}