{"id":"687541","title":"清江引","dynasty":"明","author":"孙承恩","text":"篷窗雨来声洒洒。静听心神快。持杯怅远人，厌世羞尘壒。吾将乘桴浮碧海。篷窗雨来人未寝。早已知寒信。暂借酒留春，无奈霜堆鬓。兰缸幽幽频落烬。篷窗雨来声可数。洒壁还飘户。香醪且自斟，佳句谁同赋。离愁黯然怀极浦。篷窗悄然闻夜雨。淅沥无时住。飘萧风送来，倏忽还吹去。前溪水深添几许。篷窗雨声长复短。半是风吹乱。鹧鸪巫峡中，杜宇潇湘岸。平生壮游今已懒。篷窗雨来声滴点。惹起情无限。春风杨柳枝，流水桃花片。我思美人南浦远。篷窗雨声纷复整。飘忽全无定。频添霜雪髭，渐减风云兴。病来瘦容羞对影。篷窗雨来鸣屋瓦。良友同佳话。浮生固有涯，老健应无价。镜中朱颜何处也。篷窗雨声鸣复绝。小酌消长夜。聊将忘世纷，且共耽清暇。人生百年谁是者。篷窗雨馀还袅袅。静听吾情好。弦中山水音，笛里关山调。明朝小庭生碧草。篷窗雨来声渐响。默坐心虚旷。萧萧丛竹间，簌簌梧桐上。灞陵潇湘真髴髣。沉沉雨深当夜午。爽气浮轩户。情忘水竹居，梦断长安路。洗胸中从来尘与土。耳边萧萧还袅袅。风雨同时到。前村烟花微，远寺钟声杳。可人不来添静悄。兰灯摇摇秋夜永。淅沥生清听。平添烟水深，洗濯苔矶净。朝来吾将乘钓艇。风声雨声连四野。萧散篷窗下。一杯聊自持，万虑无萦挂。长安道中泥没马。"}