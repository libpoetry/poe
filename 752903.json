{"id":"752903","title":"苦雨","dynasty":"清","author":"张祖继","text":"黄梅霪雨江山气，祇在江南卑湿地。畿南无山亦无江，大风一起尘飞扬。竹木灰石远难致，以柴盖屋土筑墙。倾河倒海天瓢浆，土化为泥泥压床。七十病翁佯聋瞽，室人交谪默无语。通夜露处鸦落巢，连日断炊鱼在釜。四民皆以食为天，阴阳不燮安种田。宰辅谁能继姚宋，救时无术非无权。名言尝闻吕叔简，发泄太早总归旱。闰逢夏五多凶年，祇愁饥馑不得免。何况临海时用兵，国家租税那忍缓。天津桥更啼杜鹃，南来地气何时返。"}