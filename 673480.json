{"id":"673480","title":"骑牛图","dynasty":"明","author":"刘珝","text":"三月山城雨初霁，林木阴森足人意。萋萋芳草高原中，溶溶流水苍苔际。而此游者属何人，蒲山公子龙蛇身。汉朝四百年间事，黄牛背上书声频。閒来一鞭击牛角，怀抱纷纷常作恶。东都有策万言多，大事难成终落莫。我观自古大丈夫，遗臭流芳真两途。乃若元邃深可叹，千秋徒把青编污。"}