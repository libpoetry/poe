{"id":"831005","title":"水龙吟 舟中望岳","dynasty":"清末民国初","author":"程颂万","text":"巨灵横劈东南，青天一发蓬莱白。火云烧海，雄风吼雾，壮哉金阙。九面峰回，数帆湘转，半江晴色。问祝融峰顶，潮阳去后，有几个，文章伯。苍莽天西落日，度群鸦、乱峰飞越。神君七二，上封重九，灵光荡击。笑杀书生，壮游腰脚，健如飞鹘。欻一声狂啸，鱼龙梦醒，破寒潭碧。"}