{"id":"1146706","title":"梦到沙州奉怀殿下","dynasty":"唐","author":"佚名","text":"一从沦陷自天涯，数度恓惶怨别家。将谓飘零长失路，谁知运合至流沙。浪漫有幸达人主，惟恨天才遇尚赊。日夕恩波沾雨露，纵横顾盼益光华。光华远近谁不羡，常思刷羽抟风便。忽使三冬告别离，山河万里诚难见。昨来魂梦傍阳关，省到敦煌奉玉颜。舞席歌楼似登陟，绮筳花柳记跻攀。总缘宿昔承言笑，此夜论心岂暂闲。睡里不知回早晚，觉时只觉泪斑斑。"}