{"id":"813397","title":"哭沈方舟三首","dynasty":"清","author":"李果","text":"去冬送汝江上行，今年哭汝隔淮城。念汝寥落走四海，白头客死难为情。岂无当路可投足，苦心自许无人告，中夜辈歌恒刺促。黄河风高波涛恶，雨雪严冬古寺泊。来船去马不敢行，鹙鸧哀叫鱼龙跃。乡国迢遥渺何外，西隔金陵东浙渚，魂招不来奈何许。平生笔力足拒石，西河药亭争避席。故老诗成《海岳篇》，诸陵绝塞吟霜白。卅载同袍魂梦劳，相思落月临江皋，雁飞何处求其曹。"}