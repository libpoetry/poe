{"id":"465371","title":"水龙吟 呈微昭并简宛春","dynasty":"当代","author":"浦江清","text":"匆匆聚散申滨，江山如此同萍寄。天涯倦羽，商量不定，欲归无计。故园莺花，浮生堪念，悲笳声里。但看君点染，烟霞满眼，可真有，桃源地。一曲骊歌宫徵。向扁舟月明千里。征程杳渺，栖迟哀怨，两般滋味。珍重灯前，忧愁风雨，莫轻憔悴。待他时剪韭，笑呼儿女，认桑田泪。"}