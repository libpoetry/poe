{"id":"809658","title":"康熙四十二年夏秋间恒雨为菑山左尤甚朕夙夜靡宁宵旰焦劳减膳撤乐坐不安席自冬至夏自夏至秋未尝晷刻少安虽设法拯救几乎难保幸四十三年二麦大熟秋成颇佳饥者未转沟壑穷者皆得衣食实非朕之凉德所感赖上天之所鉴祐也故喜而不寐作长歌以示","dynasty":"清","author":"玄烨","text":"璇玑玉衡齐七政，祇惧敏德天眷命。百志惟熙亮天功，六府三事须主敬。天地无私本至公，人事有违失五正。水旱从来不可测，全赖有司勉安定。癸未夏秋恒雨频，二麦秋禾皆没沦。州县无策万姓逃，父子流离呼苍旻。奏疏纷纷连早夜，手书的的察忧贫。蠲赋蠲赈诏数下，民食维艰岂不询。截漕施惠恐不及，遣官分养诫沾均。人力虽尽惟时难，唯天至仁不绝食。甲申春夏风雨调，麦陇翛翛众喘息。夏苗遍野双穗多，舆情颜解去菜色。山左编氓閒且乐，畿南黎庶喜而康。从此休息须谨慎，防灾备患岂有伤。闲邪存诚勉官吏，清廉奉职守封疆。民脂民膏供尔禄，痛痒莫知误筹量。宗子家相同胞义，勿使丛脞述职方。"}