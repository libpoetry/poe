{"id":"702892","title":"感事二首","dynasty":"明","author":"谢与思","text":"中丞本意宁于越，手捧天书拥玉骢。巴蜀西来惊不定，咸阳东望烧成空。因悲百室平遭戮，坐使三军转奏功。为问晋时谭笑客，可能长剑静秋风。东南草奏急飞翰，圣主忧时不暂宽。斧钺尚留秦士卒，市朝难辨汉衣冠。当年玉食空谈国，昨日坭封且拜官。自笑为郎牢落甚，独将团扇拂尘看。"}