{"id":"478547","title":"暮投承天习静房与老僧夜酌复和清虚堂韵一首","dynasty":"明","author":"沈周","text":"临昏细雨如撒沙，城中官府已散衙。空林古寺叶满地，墙角仅见山茶花。系舟未稳促沽酒，布帘尚曳河西家。老僧开门振高木，宿鸟续续番鸱鸦。松寮竹榻古且静，人影凌乱灯含葩。殷勤小行颇展敬，酾酒莫及先烹茶。更添香炷侑清啜，坐久不觉蒲牢挝。三杯破冻聊尔耳，俗虑脱臆如人爬。浮生岁月聚散过，抚事感老徒兴嗟。净方频来亦夙契，敢惜片语偿烟霞。"}