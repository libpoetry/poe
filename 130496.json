{"id":"130496","title":"齐天乐·蜕仙飞佩流空远","dynasty":"宋代","author":"陈恕可","text":"蜕仙飞佩流空远，珊珊数声林杪。薄暑眠轻，浓阴听久，勾引凄凉多少。长吟未了。想犹怯高寒，又移深窈。与整绡衣，满身风露正清晓。微薰庭院昼永，那回曾记得，如诉幽抱。断响难寻，馀悲独省，叶底还惊秋早。齐宫路杳。叹往事魂消，夜阑人悄。谩省轻盈，粉奁双鬓好。"}