{"id":"160238","title":"和吴九王二十八雪诗","dynasty":"宋代","author":"韩维","text":"方冬气潜温，得晚阴始重。狂随风力翻，怒若云面涌。中微玉霏屑，后盛毛纷氄。寒光动城阙，甘滋入田垄。鹏骞海水飞，骥愤盐车覂。索楼巧作层，覆道高城甬。群方破昏雾，万物被光宠。涂歌涵太和，送贺仰高拱。判官坐丞华，赋诗掩垂陇。貂裘拥宵谈，金杯落晨捧。此兴吾不薄，君门旦当踵。"}