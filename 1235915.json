{"id":"1235915","title":"江浙省段照磨吉甫于予为同年友至顺癸酉会于吴门今春书来寄近诗十馀首遂和其次韵张伯雨新居四绝句以答时同年吕仲实佥浙西宪并以柬之","dynasty":"元","author":"宋褧","text":"流水阊门画舸横，姑苏台上暮云平。五年一觉吴宫梦，珍重归鸿肯寄声。越水吴山未了青，越调吴歈尽可听。自恨昔年骑马过，钱唐佳处不曾停。寻芳缓步玉津园，掷果闻呼石洞猿。更说公馀多乐事，酒船撑过涌金门。葛岭跻扳屐齿苔，旧游山鸟不相猜。绣衣使者虽同调，不许联镳共往来。"}