{"id":"417501","title":"霓裳中序第一　废园","dynasty":"近现代","author":"寇梦碧","text":"凄风飐冻蝶。落日荒波衫雾灭。门冷金蟾暗齧。更零碧酿烟，残红飞雪。欢悰顿歇。扶旧栏、铅泪犹结。昏灯悄、采虬欲舞，古壁凝成血。愁切。懒歌新阕。任粉蠹、秋词半箧。孤怀何计赋别。记蕙被春温，茜帐云热。万花回笑靥。绮梦断、幽期怕说。归来剩、琴丝蛛网，冷挂一弓月。"}