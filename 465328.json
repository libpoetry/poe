{"id":"465328","title":"金缕曲 冬至日，饮蜡梅花下作","dynasty":"当代","author":"张崇光","text":"诗酒生涯旧，恰相逢、佳辰长至，蜡梅开又。腊信寒中舒磬口，一样横斜香逗。记九日、题糕时候。酬罢黄花余旧酿，好移来、重把芳樽侑。飞一盏，祝花寿。朝来料峭酸风透。行渐欲、条条玉箸，寒凝檐溜。遮莫围炉花下醉，醉倚美人缃袖。且休说，冬肥年瘦。三万六千沉醉后，好同眠，纸帐消清昼。歌一曲，梦中奏。"}