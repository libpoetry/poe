{"id":"704424","title":"卧芝山房为传木虚弟木剡作","dynasty":"明","author":"黎民表","text":"茆盈兄弟昔餐霞，回首松门几度花。留得玉芝逾橘井，炼成金骨胜丹砂。新种龙仙叶叶长，春风吹作辟邪香。那能白日骖鸾去，手把璚枝献紫皇。高卧深山抱玉书，商歌一曲意何如。只愁四海云罗密，又出人间护汉储。闭门日日草玄文，阶下熏成五色云。灵药不将鸡犬试，仙坛今已候王君。"}