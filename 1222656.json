{"id":"1222656","title":"次韵周公谨见赠","dynasty":"元","author":"赵孟頫","text":"池鱼思故渊，槛兽念旧薮。官曹困窘束，卯入常尽酉。简书督期会，何用传不朽。十年从世故，尘土满衣袖。归来忽相见，忘此离别久。缅怀德翁隐，坐羡沮溺耦。新诗使我和，矉里忘己丑。平生知我者，颇亦似公否。山林期晚岁，鸡黍共尊酒。却笑桓公言，凄然汉南柳。"}