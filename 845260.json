{"id":"845260","title":"兰陵王 寒夜有寄","dynasty":"清末民国初","author":"樊增祥","text":"凤城侧。茜袖谁家擪笛。纹窗静、深掩翠绡，窥户琼蟾堕西北。沈烟锁屈戌，香息，郎衣染得。东廊畔、纤屧去来，隐约莲?印苔隙。相思又今夕。谩点逗心犀，拂掠须漆。冬花盦里填词客。任翠羽双啅，绮琴三弄，玉梅才放二分白。早飞上宫额。脉脉。熨瑶席。奈绣被寒深，薄酒无力。绿枨细掐连环百。待密寄罗帕，玉纤亲擘。来朝相见，述昨梦，杏靥赤。枕屏侧。小玉催人弄笛。翻一曲、桃叶艳歌，恰似江南望江北。凭栏酉到戌，删却，黄昏也得。瑶阶静、梅萼半开，逗引疏香绣帘隙。含颦几朝夕。且暗掐经珠，轻拭琴漆。芳心早许梁园客。好佩玉双赠，镜菱双照，鸳鸯成就到头白。忍蹙损莲额。脉脉。展兰席。叹刻画朝云，抛尽心力。春宵一刻黄金百。待烛下重见，凤团亲擘。教郎须记，绣枕畔，泪尚赤。"}