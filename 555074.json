{"id":"555074","title":"一乐堂为章丘教谕方君子大赋","dynasty":"明","author":"黄仲昭","text":"乌山一脉青如龙，山前郁郁佳气钟。方家有堂䇄当中，堂中乐事应无穷。白头二老肃以雍，年华七帙颜犹童。膝下诸郎笃友恭，埙篪迭奏諠春风。灵椿谖草长青葱，荆花棣萼尤纤秾。此乐由来世罕逢，君家得此谁能同。况有白眉双阿戎，文章五采称人雄。伯兮身已凌层空，仲也气亦吞长虹。龙章不日膺褒封，兹堂乐事当益隆。"}