{"id":"1122297","title":"先贤八咏 三闾纫兰","dynasty":"宋","author":"姚勉","text":"三闾纫佩秋，志在公子兰。荃不察予衷，江干泪潺湲。斯莲君子花，几为佛所污。先生独拈出，万世知向慕。腰不为米折，头独采菊低。晚节名元亮，思与隆中齐。孤山养孤鹤，宜与梅为邻。处士若轻出，梅花应笑人。先生人中豪，志不肯司马。一曲广陵散，绝世不可写。安石廊庙姿，岂不娴将略。氐奴惊伟人，良已先得著。平生忠义心，一饭不少忘。臣甫宁饿死，愿君尧舜唐。殿前伸脚时，奴视高力士。群阉旁吐舌，翰林醒不醉。"}