{"id":"496303","title":"苏武慢 次虞韵，写怀一十二首 其十四","dynasty":"明","author":"夏言","text":"灵鹫山前，葛阳溪上，野老园开后乐。花木平泉，风烟绿野，不减迂翁西洛。前辈高情，浮生旧梦，回首千年如昨。叹乾坤、元气长存，吾道未应萧索。耳边闻、边境无虞，丰年多黍，扶杖岂胜雀跃。篱下鸡肥，瓮头酒熟，唤取比邻共酌。有客相过，兰舟夜泛，箫鼓笙歌间作。醉归时、斗柄横斜，月转宝楼西角。"}