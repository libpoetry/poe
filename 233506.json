{"id":"233506","title":"奉檄往哭象山复会葬及归自金溪留宿本县仙乐","dynasty":"宋代","author":"杨简","text":"道士清晨喜告余，昨朝膏露降濡濡。夜来舆从留山观，此瑞端呈邑大夫。我闻之言半疑信，踏破晓光上孤峻。巍然古殿汉天师，水绕丹炉叶明润。旁观复折取以前，连日祥应讵偶然。我亦尝审甘如饴，是谁执此变化权。益信人心自灵妙，莫执人神定名号。此机不动万象沈，此机一发靡不到。此机不属上下中，此机非西南北东。此机无远亦无近，此机至正而大公。此机夫人之所有，何不自贵自善守。寸善微萌天地知，小恶开元祸随后。皇天无亲亦无常，愿言孜孜兢兢悠久而无疆。"}