{"id":"285679","title":"疏影·牵萝小住","dynasty":"清代","author":"李慈铭","text":"牵萝小住，借槿篱蔓架，商量逃暑。过了花时，犹有清阴，消得几番梅雨。垂杨金楼无人惜，枉自学、汉宫新舞。最怜数、摺芭蕉，解展绿窗愁绪。多少红芳嫁后，指双鬓渐见，星星如许。此去江南，便问鸳鸯，也道凌波非故。横塘旧种田田叶，怕写尽、盘心清露。等甚时、共载吴娃，醉遍五湖深处。"}