{"id":"941171","title":"送剑浦王丞","dynasty":"宋","author":"陈宓","text":"二松虽在眼，三径每兴思。到官未数月，归袖西风披。雅志不可屈，凌晨骑难追。视彼嗜进者，宁能无忸怩。月湖老居士，勇退世所知。年未至谢事，一疏摅天墀。卧家不肯出，八年山水嬉。秀句满泉石，无因寄目窥。见为我致谢，吾今鬓成丝。试郡了无术，空餐愧鳏嫠。行矣还山林，逢人频寄诗。"}