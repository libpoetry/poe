{"id":"787652","title":"用西洋法照象，诗以纪之","dynasty":"清","author":"许传霈","text":"铸金象人物，后世易青丹。丹青成容易，不若铸金难。所以金能寿，画图偶尔传。然犹有传者，良由致力全。画家言画法，点睛越数年。智竭神乃见，阿堵传笔先。何来西域制，迩时成大观。有水黝其色，瓶注秘不宣。云是采仙药，合成费万钱。天朗气亢爽，裙屐集喧阗。红日当头朗，明镜睻目鲜。彼镜摄此镜，容貌别嗤妍。沃以涓滴水，气勿临风迁。倏忽擘素纸，须眉呈宛然。我来偶为此，形影化无端。岂有精妙识，能达秋毫颠。大都人工巧，不能夺上天。吾闻药石性，不比金铁坚。逾时性弛药，色亦化云烟。嗟哉人寿世，百年空往还。我象欲示后，何先我生湮。难易分久暂，至理实无边。海外多奇术，孰能逃圣言。我相本非相，作此随俗缘。家室识今吾，玩而老我焉。若夫真面目，自来多不刊。英姿来飒爽，瞻拜古衣冠。"}