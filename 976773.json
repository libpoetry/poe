{"id":"976773","title":"谢舜元以墨竹为赠","dynasty":"宋","author":"家铉翁","text":"我家苕源山深处，万竹森森饱风雨。一从脚踏黄沙堆，不见此君四寒暑。夜来有梦到家山，苍筠翠干犹依然。觉来欲赋不得赋，谁能为我传其天。东邻萧然岁寒客，寓意于物无留迹。当年亲识洋州孙，写得寒梢数千尺。怜我卧疴少佳悰，卷送四壁泠然风。笔端妙处夺天巧，与我胸中生意俱无穷。高阳台下见此两奇特，子新之梅舜元竹。后先俱为洞山来，夜夜白虹贯茅屋。"}