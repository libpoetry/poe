{"id":"1082466","title":"岱岳篇雪中送华山人东游","dynasty":"宋","author":"薛朋龟","text":"七十二君已绵邈，乾坤只今留岱岳。烟书云篆吊秦碑，万圣千灵朝汉朔。白日雕幡路相望，夜深仙乐张天上。日观天门踊跃登，芒作双鞋藜作杖。匹练吴门见几人，向来寂寞空山春。溪花谷树忽生色，一朝若为山人新。君行正直年华谢，山雪纷纷向君下。去看九州玉削成，孤高始信岱岳名。若趁长风竟飞举，鹅毛柳絮同身轻。"}