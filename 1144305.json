{"id":"1144305","title":"迓王书史六邑劝课回四绝","dynasty":"宋末元初","author":"杨公远","text":"雕鞍骏马骤如飞，正是春风柳絮时。夹道居民争看处，青红小队曳旌旗。一犁雨足快耕农，可卜今年岁事丰。喜见四郊生意好，秧针刺水麦梳风。杜鹃声里莫春天，桑柘村村绿似烟。分茧称丝将有日，吴蚕今已起三眠。匆匆出郭又经旬，和气薰蒸处处春。料得锦囊诗拍塞，寄来曾拜一篇新。"}