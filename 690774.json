{"id":"690774","title":"步韵和曹云霖「浯岛秋怀」二首","dynasty":"明","author":"张煌言","text":"荒烟残烧越王台，忆昔雄图今倍哀。丹叶三秋何事老，翠华六诏几时回？才从鹭岛怀人远，忽得鱼书对客开。诗律迩来知渐细，高吟低唱且徘徊。天长地阔总伤秋，闽峤寒云路更悠。戴汉节旄空自脱，沼吴薪胆向谁谋！百年形胜留天堑，一望风烟达帝沟。堪笑鱼龙还寂寂，祗应陵树锁江流。"}