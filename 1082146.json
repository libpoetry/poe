{"id":"1082146","title":"为李邦臣题丛桂堂","dynasty":"宋","author":"刘才邵","text":"君家外孙吾祖母，生长舅家晓图史。平时教诲子与孙，深念昔人立门户。因言仙李传芳远，外氏且从中允数。天将善庆萃其门，盛事老人目亲睹。七宝轮高风露清，丹枝翠叶纷旁午。玉阶迢迢无路通，诗书为作冲天羽。从子传孙世已稀，兄弟同攀复如许。太守好贤为出迎，冠盖如云沸箫鼓。名声藉甚里闾传，岂假老人为重举。区区此意岂有他，欲汝读书转勤苦。汝家先世不乏人，折桂里名因汝祖。一时声价动场屋，相继登科亦四五。才丰报啬理难晓，在其子孙岂虚语。良农不为旱辍耕，多稼终闻饱仓庾。亲姻中外贵相辉，莫向明时守环堵。慈颜幽隔三十年，岁月堪惊如骤雨。追惟义方不敢坠，到今婚友情相与。还喜君家世益昌，芝玉煌煌照庭宇。月娥剩与长孙枝，不厌频频来折取。"}