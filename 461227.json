{"id":"461227","title":"夜飞鹊","dynasty":"当代","author":"冯永军","text":"孤鸿向何处，身亦孤鸿，江畔独向西风。长堤衰柳罥残梦，思量往事成空。人生一弹指，叹如今萧瑟，首若飞蓬。流光谁劝，系长绳，斜日犹红。搔首问天无语，慷慨共谁论，辜负吟筇。十载江南倦客，依前落拓，深愧吴蒙。乍惊寥唳，似当年，萧寺闻钟。恐尘心难浣，滔滔浊浪，扰扰鸡虫。"}