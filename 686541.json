{"id":"686541","title":"题倪冬官小画五首","dynasty":"明","author":"石宝","text":"花枝袅袅雀双双，昨夜东风到竹窗。野客情多何处写，旋挼花蕊浸春缸。野鸟将雏意自真，牡丹花外往来频。谁知委巷茅檐下，亦有嗷嗷待哺人。春入瑶花又竹枝，依依寒雀向阳时。相呼相应皆吾乐，却恐鲲鹏亦不知。花覆阑千金翠明，日高娇鸟睡初醒。不知人倚西风外，吟得新诗几字成。海榴花外往来时，大鸟劳劳小鸟饥。谁道吕生徒作画，分明如诵蓼莪诗。"}