{"id":"1128065","title":"小圃茅亭初成即事十绝句","dynasty":"宋","author":"程公许","text":"手斸西墙择地偏，疏篁惯与养风烟。锄荒当得经纶否，聊作仙曹小有天。一时花木斩新栽，露萼烟苞逐渐开。好事人人能爱惜，莫教容易拥蒿莱。小筑分明是隐沦，何妨随分乐青春。诸君莫笑茅茨陋，野意萧疏更觉真。诗情不惯吏尘嚣，心事偏耽野趣幽。纵使酒尊空北海，客来一笑也风流。海棠数点渐娇春，匝地何时簇锦茵。不耐汲泉劳日课，夜来一雨陡精神。未能手剑血长鲸，只合瓜田老邵平。斗粟驱人成底事，漫将吟啸寄高情。凿池取月未伤廉，何必莲峰诧藕船。少待清渠通绿溜，醉歌绿幰鉴明蠲。北风眯目涨烟尘，寒勒花容也自颦。袖手何能供草檄，等閒题遍锦江春。五百风光巧作寒，晚春未可试衣单。只应杀气迷关栈，便觉人情有两般。醉里眉攒万国愁，杜陵聊复傲沧洲。扶持何代无人物，鱼鸟飞沉得自由。"}