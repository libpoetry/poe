{"id":"602331","title":"登端门楼","dynasty":"明","author":"陈履","text":"端门峙前朝，峨峨侵云端。班趋切瞻向，可望不可攀。首夏当扫除，白日开重关。我来候纶音，咫尺迩天颜。言从荐绅徒，登跻纵奇观。崇墉一以陟，窈窕循朱栏。举手摩青霄，此身若飞翰。左窥閟宫严，右览皇社宽。圜丘屹南郊，城阙连西山。俯瞰十二衢，车马填阓阛。吁嗟皇居壮，亿载磐石安。愿言崇令德，念哉帝业艰。"}