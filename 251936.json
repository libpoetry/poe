{"id":"251936","title":"忆旧游·题秋雪庵观芦图","dynasty":"现代","author":"邱登成","text":"向吟魂泊处，载酒携歌，来就蒹葭。旧梦萦怀际，正风摇断梗，月照平沙。水云自写秋意，凉露湿鲛纱。念几度游踪，逡巡雁信，恍在天涯。些些。乱愁起，便叩罢禅关，空惹咨嗟。醒醉浑无奈，但登楼弹指，泪逐空花。江山不管兴替，归去一灯斜。对素笔霜缣，伊谁染出尘外霞。"}