{"id":"194689","title":"立秋日破晓入山携枕簟睡於禅静庵中作诗","dynasty":"宋代","author":"毛滂","text":"西风安起无人乡，云深万籁含清商。山容便与新秋净，稻花已作丰年香。断蝉抱柳咽残月，卧霞排雾通朝阳。过桥寺影出疏木，入户竹色来低墙。蒲团纸帐两寂寞，独有老桧磨风霜。东堂老子喜睡人，来借一榻乐未央。含风涟漪开玉脊，小屏晚绿横潇湘。梦寒支枕风入发，过眼冉冉茶烟苍。红薇花阴煮玉醴，满瓯飞雪置我旁。平生世味总如水，老大纵健肝膈凉。翛然此意不可道，卧看石竹凝孤芳。"}