{"id":"1130338","title":"四偈","dynasty":"宋","author":"释德洪","text":"妒忌之火，焚烧善根。增恶果报，坏好名闻。以著我故，见慢增胜。瞋所盖缠，心不清净。大则坏国，小则杀身。从古至今，数如沙尘。既会爱憎，当衣慈忍。如是进者，名真随顺。见胜进者，心生嫉妒。以苾刍相，包蛇虺怒。不敢以身，而先天下。三人同行，必有师者。孔老之圣，行已如此。奈何怀瞋，而称释子。子以缘差，我故痛告。尽世间心，乃可学道。瞋恚现行时，无明所迷醉。不知自之失，但见他人是。如人在暗处，见外不见里。大哉圣人学，事事必求己。曹溪传祖位，夜舂先屈身。童子诵句偈，乃称曰上人。南山證果位，天神常伏膺。自以本持律，不敢称大乘。"}