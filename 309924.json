{"id":"309924","title":"念奴娇·次宫悬韵","dynasty":"现代","author":"邓桐芬","text":"忍冬花外，渺翩翩、银翼遥天凝碧。似水年华，虚负了、风雨楼台朝夕。竹动清风，雁回浅渚，盼断闲消息。秋光何去，可怜无计知得。应念落魄兰成，平生萧瑟，投老伤为客。浅醉闲眠堪自足，忍将浮名轻掷。洒落襟期，疏狂意气，耻叩王侯宅。臣心如水，近来非复凄恻。"}