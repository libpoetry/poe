{"id":"713829","title":"将归东粤省母留别王二丈亹祁四丈骏佳","dynasty":"明末清初","author":"屈大均","text":"磨剑未屠龙，弯弓未射虎。郁抑英雄姿，念我有慈母。白云东去复西飞，万里罗浮今又归。白云散尽露秋月，炤见高堂鬓如雪。鬓如雪兮我心忧，孤鸾朝饥鸣啾啾。惟尔仙人居射的，可有玄梨应我求。钱塘之水入海流，蒲帆明朝去悠悠。回首山阴最相忆，骨青髓绿园绮俦。只将一片盘龙镜，长挂君家十二楼。"}