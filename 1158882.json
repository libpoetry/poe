{"id":"1158882","title":"归沛县道中晚泊留侯城","dynasty":"唐","author":"刘长卿","text":"访古此城下，子房安在哉？白云去不反，危堞空崔嵬。伊昔楚汉时，颇闻经济才。运筹风尘下，能使天地开。蔓草日已积，长松日已摧。功名满青史，祠庙唯苍苔。百里暮程远，孤舟川上回。进帆东风便，转岸前山来。楚水澹相引，沙鸥闲不猜。扣舷从此去，延首仍裴回。"}