{"id":"1112771","title":"秋感二首","dynasty":"宋","author":"张耒","text":"秋日无远晖，秋草无美姿。残蛩吊白日，寒鸟悲空枝。时节一如此，余出怅安归。强歌不成音，还坐空涕垂。感动百虑游，触心遂纷披。弃捐勿复道，日暮眠吾帷。秋山多远声，日暮尤百态。鸣风落高树，清涧泻寒濑。鸣蜩默谁怜，瘖死不偿罪。蛩啼独不已，有愬未逢解。天时激汝曹，宁自知进退。吹嘘成踊跃，刍狗忌撤祭。庭空月宵挂，园冷露晨沛。嗟哉心虽忘，俯事还感慨。"}