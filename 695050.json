{"id":"695050","title":"哭张启东四首","dynasty":"明","author":"林大春","text":"昔年闻汝讣，凄断恍虚无。今日迟予至，那堪见汝孤。乾坤馀短剑，霄汉哭长途。回首忽三载，秋坟卧绿芜。五岳行堪遍，诸山入望低。高谈天地晚，浪迹死生齐。楚璧终难献，燕台怅欲迷。犹怀鹦鹉赋，归卧凤凰溪。留滞值时危，高才合数奇。相看戎马日，送尔国门时。江汉孤舟远，秋风鸿雁迟。谁知当日泪，不是为生离。论交千载上，世路眼俱青。抗节怜徐稚，卑栖似管宁。南海悲朝露，西京返使星。归来馀一哭，山雨为凄零。"}