{"id":"677086","title":"江南春二首 其二","dynasty":"明","author":"李流芳","text":"天平山头石如笋，松阴落日游人静。射渎千帆曳练光，胥山万水留寒影。响屧廊空履痕冷，馆娃旧事沉宫井。鸱夷归来裹角巾，吴台越榭皆烟尘。春水生，春潮急，西泠渡头莎岸湿。我欲渡江潮已及，对岸千峰万峰碧。阖闾勾践空城邑，男儿功名几时立。眼看身世如漂萍，驱车策马将何营。"}