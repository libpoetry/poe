{"id":"696735","title":"徐仲仁以使君天上来六诗投赠遂歌山中人次韵答之","dynasty":"明","author":"郑潜","text":"我本山中人，樵歌紫阳雪。攀桂游文场，观潮渡江浙。自惭驽钝质，鞭策殊汗血。胜地屡登临，蟾光几圆缺。煮石惊羊群，汲泉分雀舌。箪瓢常晏如，粱肉厌饕餮。早岁际升平，壮怀弥激烈。中年罹忧患，空负持宪节。孤桐韵逾清，野鹤心更洁。君爱秋萤飞，乍明还易灭。我本山中人，渴饮松下露。松肪酿春酒，和月共吞吐。一瓢甘自醉，漓薄亦不恶。澹然有真味，醲滟反成痼。常恐樽罍空，或贻友朋怒。万里困风尘，十年负幽趣。平生陶靖节，耿耿见寐寤。初非薄轩冕，且复事农圃。难效西施颦，虑失邯郸步。故园归何时，委心任吾寓。我本山中人，元非庙堂瑞。何由适真性，颇恨误虚誉。躬耕苦无力，读书粗识字。山林寄萧散，庭草自交翠。苍松振龙髯，新篁堕琼腻。清风入南轩，一笑复嗟喟。悬知相如璧，争似灵运屐。半生江海游，浩荡不可记。谅非经世才，聊写咏归志。游川一丘壑，潇洒足风致。我本山中人，何意纡紫绶。空怀恋主心，莫措医国手。大哉乾坤内，囿此人物薮。汨汨九衢尘，萧萧五门柳。炎凉逐时好，宠辱多颜厚。别来几经年，衰发等樗朽。何处寻草堂，兹山拓松牖。虽无谷口田，赖有墙头酒。坐望白衣人，慰我停云友。明月满前川，相过独邻叟。我本山中人，棹歌来九曲。閒乘驾壑舟，静爱隐屏绿。溪上石可渔，云边药可斸。岚翠湿紫霞，林霏散清旭。观风历闽峤，转觉叹羁束。苟禄耻素餐，疲民廪无粟。投閒分之宜，躁进非所欲。高岗可振衣，碧涧可濯足。孰云继辋川，庶以咏盘谷。诗成谢良朋，亦可敦里俗。我本山中人，君亦山中客。山中何所有，白云共朝夕。朝看仙岩青，暮对庐岳碧。林暗幽鸟巢，山明见人迹。新诗喜联篇，相去仅咫尺。萧萧松下风，凿凿涧边石。莫遣志愿违，从教富贵迫。聊和还山吟，晴空送云翮。"}