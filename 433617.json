{"id":"433617","title":"诵子苾近作十年春梦总成婆老去始知才已尽及短发乱梳头诸句感叹今昔不能入睡辄作小诗奉寄此亦少陵所谓老妻书数纸应悉未归情也二首","dynasty":"近现代","author":"程千帆","text":"伤别伤春幼妇词，灯前红袖写乌丝。巴渝唱遍吴娘曲，应记阿婆初嫁时。歌云酒雾趁飞光，理鬓薰衣语笑香。看碧转朱朱转碧，女孙今已解扶床。"}