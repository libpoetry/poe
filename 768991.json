{"id":"768991","title":"斗百草·雨中芍药","dynasty":"清","author":"黄之隽","text":"恣意喧妍，片云浓处天无赖。做雨成丝，弄花如水，几度斜飘密洒。一枝枝、是酒后憨情，浴馀困态。向碧玉栏边，妖娆侧倚，亸鬟低黛。应恨繁华迟暮，生未逢春，九十韶光浑不在。腮影香沾，泪痕珠浥，为怜伊、将离谶改。休持赠、牢抱芳心风前耐。晚晴外、约佳人、玉纤试采。"}