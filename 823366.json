{"id":"823366","title":"水龙吟 叶遐庵丈五十寿，次吴梦窗韵，庚午在沪","dynasty":"清末近现代初","author":"吴湖帆","text":"岸巾青鬓风流，素怀莹抱明如镜。旧家采笔，词仙秋梦，吹笙花影。画阁笼佳气，天香袅蟠夔周鼎。看嫏嬛翠拥，珊瑚藻绚，玉签细，银钩劲。还省。云窗韵静。酒阑时、丹铅引兴。中州盛业，元丰残稿，辛勤重整。散锦春江上，芙蓉艳、十分芳景。愿年年唱此，阳春曲好，载韶华永。"}