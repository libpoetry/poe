{"id":"694992","title":"有怀九章寄北途滨江诸友九首","dynasty":"明","author":"庞嵩","text":"江水何茫茫，北风送南寒。搅我幽人怀，极目驰江干。曲江植芙蓉，大道良不远。乘风说飞翰，爰葺甘泉馆。此去即梅关，一窍谁凿之。千秋仰嵯峨，金鉴真人师。望望青原山，昔侣白鹤仙。杳矣东廓翁，念之成潸然。桐江即严江，挺挺念庵宅。安得从明斋，于焉永嘉客。新泉浚留都，济济濯缨侣。语默本同心，岂以岐出处。玉女开澄潭，盘盘玉阳洞。养静时闭关，煮石谁人共。欲驾扬州鹤，憩息甘泉窝。仰瞻仰宸楼，下盼庭树柯。我怀孔多方，道远莫致之。酩然事高酌，以慰遐相思。"}