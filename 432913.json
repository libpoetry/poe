{"id":"432913","title":"住天心永乐庵三日得十绝句","dynasty":"近现代","author":"施蛰存","text":"少日曾先天下忧，中年怀抱落洽洲。残山剩水无归计，来占伽蓝一曲楼。香积厨中笋似兰，头陀作供愧酸寒。不知山外艰生事，犹胜槐斋苜蓿盘。已办泥涂甘曳尾，底须成佛复生天。眼前香火亦寥落，惟有文殊伴普贤。四山风静紫烟凝，独坐聊师入定僧。却为冥心搜物外，昏鸦归尽懒呼灯。左跛行者三分古，垂发沙弥一味憨。般若堂前闲打坐，无禅也似有禅参。虫响初喧山窈冥，禅堂僧散佛灯青。沉吟忽了恩仇事，抽取楞伽四卷经。欲从幽壑探嶕峣，负杖行歌意自遥。误入龙窠采茶路，一溪横绝未施桥。云外楼高晓易侵，每朝晴日乱摇金。起来便向三门坐，闲听松篁出梵音。岩头雨过云堪掬，树杪参横天可扪。呼吸不期通帝座，笑谈惟恐动乾坤。遥青近赭相辉映，雨岫晴峦各晦明。祇欠下弦虚月色，夜窗何以发诗情。"}