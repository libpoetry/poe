{"id":"653325","title":"张复阳山水图为李信题","dynasty":"明","author":"张宁","text":"南山道人天发机，平生墨妙探幽微。胸中山水自许大，千仞复振冈头衣。笔锋未下见丘壑，欲挽关荆驱李郭。一种荒閒寂寞乡，苍茫蓊郁烟霏落。目断寒涛不尽山，寥寥宇宙一人间。夕阳欲送晚色至，寒意暗逐秋潮还。秦宫汉殿知何有，玉帐牙樯今在否。前人已往后人哀，忙地何如閒地久。孤云起尽水穷津，潭影山光相照贫。超然坐到无言处，风雨不动天长春。道人此意无人识，一幅生绡露遗迹。惟有风流李谪仙，汪洋宦海閒鸥立。"}