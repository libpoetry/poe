{"id":"1126387","title":"谭仁季以二诗见贻走笔次韵","dynasty":"宋","author":"曹彦约","text":"风声久想杜陵珂，坐对忘年可烂柯。但觉清谈挥玉柄，也知文律敌金科。螳螂欲振难当辙，鼹鼠终微漫饮河。从此巽堂风月好，满腔茅塞半消磨。诗才清不羡沧浪，曾向欧曾接瓣香。万里相逢书逊志，百年几见易含章。君温有脚开春盎，我暗无心得夜光。可奈文场催战急，阵云飞动正堂堂。"}