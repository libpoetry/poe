{"id":"591823","title":"苏子川席上观舞歌","dynasty":"明","author":"欧大任","text":"燕京九月霜花落，蹇驴夜走城南陌。请谒难窥许史门，邀欢独造苏卿宅。苏卿薄禄有清酤，西台御史为上客。玉觞引满炙肥羊，自称无以娱宾乐。须臾红妆立帐前，激楚结风舞交错。扇开衫影乱明霞，帕掩钗光薄金爵。鬓云百转匝花钿，举袂飘裙忽欲仙。钏边露腕双双玉，毯上行尘步步莲。应节低鬟依促拍，逐行挥翟人繁弦。行云送曲那能住，曼睇横波谁不怜。金吾将军笑频顾，秘书先生目犹注。胡髯山人侠者流，耳热酣呼亦豪举。持觞将炙奈乐何，马跃鸡鸣不知曙。巴渝迭舞白纻歌，主人寿客金叵罗。西台痛饮仍大爵，苏卿膝席情更多。卿也起家曹濮下，严亲尚书号横野。秉钺云中节制遥，驱胡漠北威名大。绛侯世业有亚夫，穰苴兵法传司马。君不见东山饮酒赌墅人，苏卿尔岂沉酣者。"}