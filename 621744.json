{"id":"621744","title":"感物","dynasty":"明","author":"郭之奇","text":"有鸟自南来，情质与众殊。毛羽心矜贵，栖啄意閒都。众鸟笑其异，去之令之孤。蒿目层霄上，欣随黄鹄徂。中道黑云蔽，黄鹄不之俱。零落长风下，窜伏依泥涂。回视归巢燕，恋主色敷腴。微观鸠鸴态，决起竞揶揄。延颈致鸠燕，自处诚区区。雄鸡昔断尾，冀以全微躯。鸾凤生今世，苞彩尚可虞。闻弦虽欲坠，铩羽未全输。幸脱人机蔚，敢辞已交瘏。戢飞今自敛，独立旧难扶。终思云外鹄，偶忆水中凫。不碍鹍鹏翼，鹍鹏莫怒呼。不争鸡鹜食，鸡鹜莫交瘉。纷纷枳棘内，矢怀绝觊觎。观时愧不早，翔集幸终图。"}