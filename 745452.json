{"id":"745452","title":"过九江望匡庐峰","dynasty":"清","author":"黄本骐","text":"踉跄北归志不得，扁舟独棹过浔阳。匡君抗手远相迓，旗旄列仗排青苍。凌霄一炷炉烟直，窣地九叠云锦张。江流转转抱飞黛，窈窕影动晶奁光。喷薄有情吐奇秀，雕镵无语开混茫。谪仙永叔久不作，寂寥终古穷篇章。舟行回复绕山麓，云花帆叶随低昂。我爱看山山看我，怡然晤对神相忘。瀑帘千仞挂绝壁，耳根风籁鸣璁珩。安得一瓢日坐饮，涤荡积痞湔愁肠。前行灊霍秀遥峙，神风又借辞马当。"}