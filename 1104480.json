{"id":"1104480","title":"汉宫春","dynasty":"宋","author":"无名氏","text":"江月初圆，正新春夜永，灯市行乐。芙蕖万朵，向晚为谁开却。层楼画阁。尽卷上、东风帘幕。罗绮拥，欢声和气，惊破柳梢梅萼。绰约。暗尘浮动，正鱼龙曼衍，戏车交作。高牙影里，缓控玉羁金络。铅华间错。更一部、笙歌围著。香散处，厌厌醉听，南楼画角。玉减香销，被婵娟误我，临镜妆慵。无聊强开强解，蹙破眉峰。凭高望远，但断肠、残月初钟。须信道，承恩在貌，如何教妾为容。风暖鸟声和碎，更日高院静，花影重重。愁来待只殢酒，酒困愁浓。长门怨感，恨无金、买赋临邛。翻动念，年年女伴，越溪共采芙蓉。"}