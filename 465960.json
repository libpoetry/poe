{"id":"465960","title":"西元零五年一月十七日腊八悼赵公 招兮","dynasty":"当代","author":"添雪斋","text":"漭沧碧海倚城偎，群浪招兮不得回。荒夜潜滋无量事，暗途寐守大悲摧。劫馀何地容新鬼，敕下此间添佛灰。锥耳天风知毋语，今冬故已绝惊雷。天意浮云俱幻也，溷然歌哭已当途。或观此雨北原下，或逐狂潮西海隅。老木嶙峋沉死水，长街濩落贯神都。三千里皆夜风起，所以幽深不可逾。寒冬十六屡相催，极速风云天界回。不许哀吁是国命，却知冥莫有悲台。宿冰月下沉如墨，谤木年来影愈灰。眼底奔流朝与暮，蒐求一树槁枯梅。"}