{"id":"560530","title":"澹庵诗","dynasty":"明","author":"徐庸","text":"越来溪上艾荆榛，隐居辑得庵居新。宜堂间构但求淡，不饰不雕惟任真。养真孰谓足傲世，藏脩固知能远尘。诗书长慕上古圣，踪迹拟学先天民。景幽正比颜子乐，道在任教原宪贫。汗樽杯饮得所□，大羹玄酒求其淳。稀音至味娱乐岁，纸帐竹床留好春。披星亦有赤藤杖，裹雪讵无乌角巾。姚黄魏紫何曾种，黑秬□粇堪食用。云子子佃客输□，月团时喜山僧送。腥唇熊掌奚谁嗜，笋脯菜根聊自奉。兴同浮蚁久忘情，心与盟鸥频积梦。小篆蝇头字八分，断纹焦尾琴三弄。一披一玩下青藜，再鼓再弹来白凤。唐虞时世幸遭际，陶柳诗文称歌诵。清风从此迈古今，海内纷纷竟难共。"}