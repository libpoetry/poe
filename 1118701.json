{"id":"1118701","title":"杂兴四首","dynasty":"宋","author":"陆游","text":"足弱仅能行，齿摇常欲堕。扶持赖药物，苟幸一日过。事来强酬答，其实惟欲卧。平生许文休，岁晚依马磨。兰台遗漆书，汲冢收竹简。辛勤万卷读，不负百年眼。围座浩纵横，插架高?嵼。一笑顾吾儿，银艾何足绾。寿年本偶尔，亦与富贵同。一日复一日，遂作八十翁。几杖称大耋，貂蝉号三公。信手忽成卢，孰为拙与工。少年岂知酒，借醉以作狂。中年狂已歇，始觉酒味长。湛湛瘿樽绿，酌以红螺觞。醒醉不可名，兀坐万事忘。"}