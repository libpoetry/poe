{"id":"602362","title":"再酬艾汝会秀才","dynasty":"明","author":"陈履","text":"我居南海湄，君住西江沚。相去天一涯，踪迹渺难拟。自从挟策上皇州，十年几渡西江水。西江江水清且深，云间秀出多峰岑。往来维舟重凝眺，山川云物系我心。地灵自是应人杰，仰止高山怀往哲。祥麟威凤满郊原，芳躅高踪远相轶。此地衣冠宋代强，雄文杰出称欧阳。文山忠烈昭天地，至今日月争辉光。后来豪杰森森起，贤名俱是标青史。金牛高蹈称一峰，玉铉勋庸羡东里。近时罗邹世羽仪，儒雅风流予所师。只今群公俱已矣，吁嗟逸驾谁堪追。吉州此日信多士，瑰奇见尔龙门子。振藻人传白雪声，班荆我识青云器。羁栖俱在黄金台，日暮过逢把酒杯。醉来时把珠玑吐，星辰错落青天开。怜君行年未四十，深壑神龙正方蛰。匣中剑跃风雨鸣，笔底诗成鬼神泣。丈夫出处会有时，转眼便是风云期。岂但文章埒班马，直须事业等龙夔。自笑清狂何所有，意气相逢却非偶。长篇赠我重南金，高谊看君齐北斗。"}