{"id":"507415","title":"冶城怀古","dynasty":"明","author":"李昌祺","text":"趍朝退北阙，吊古来西州。忠贞结缨处，松柏馀荒丘。萧条伯气歇，惨澹寒云浮。嗟哉晋多士，孰奋匡君谋。壸也真丈夫，毅然无匹俦。父子著伟烈，奸谀詟芳猷。英姿俨遗祠，信史芬馀休。疏钟冶城晚，落木秦淮秋。我来事蒐访，往迹犹可求。如何忠孝名，不在旷达流。诚知清谈高，宁执鄙吝优。同朝江左贤，颡泚徒怀羞。徘徊凝望久，日落长烟收。"}