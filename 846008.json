{"id":"846008","title":"买坡塘/摸鱼儿 和李玉田韵","dynasty":"宋","author":"无名氏","text":"喜西风、朝来如约，新凉一雨初霁。家山望断知何处，渺渺长天秋水。空眼底。叹雁杳鱼沈，尺纸无人寄。芸窗草砌。渐影颤疏桐，声敲落叶，孤枕怎成睡。逢场戏。遮莫悲秋憔悴。今朝有酒须醉。尊前待唤佳人道，为雪藕丝轻脆。闲省记。便笑口频开，一岁知能几。归期尚未。且蜡屐兰桡，湖山深处，同赏月中桂。"}