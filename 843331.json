{"id":"843331","title":"渡黄河西岸行万山中","dynasty":"清末民国初","author":"俞明震","text":"积土如穹庐，叠石如夏屋。落日如车轮，奔驰入荒谷。风含万里声，草无一寸绿。人言开辟时，地水相抵触。至今水裂痕，纵横贯山腹。山腹俯千寻，其下窈而曲。当年海底形，一一森在目。昆崙西来脉，矫若龙蛇伏。积气尽东趋，尾闾成大陆。神功不到处，留此鸿荒局。八月雪花飞，高峰削寒玉。盘天入泱莽，度地有盈缩。欲穷变化根，心远境转促。翻羡北窗人，卧游一丘足。"}