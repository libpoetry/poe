{"id":"822400","title":"忆旧游 鸳江旧感，用山中白云韵","dynasty":"清末近现代初","author":"周岸登","text":"记琼箫紫峒，玉貌珠喉，共引离尊。晓月窥冰井，正云帆待发，霞袂轻分。酒边散愁无计，桃叶倚桃根。指郁水漓波，旧红新黛，同是销魂。温存。问谁识，验帕上香痕，襟上啼痕。瘴雾侵梅骨，似坡仙南去，犹惜朝云。海天暗增沈恨，潮汐变晨昏。怕杜牧重来，梨花雨泣深闭门。"}