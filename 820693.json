{"id":"820693","title":"沁园春 自嘲","dynasty":"清末近现代初","author":"王易","text":"咄尔王生，数载栖栖，身世如何。笑缁尘染遍，风霜自苦，青衫敝久，岁月忙过。楮墨徒劳，醁醽长醉，诗酒因何便入魔。擎天愿，底男儿事业，尽付流波。穷途阮籍狂歌，念有限年光等刹那。但春花秋月，仅供笑傲，燕尘汴水，总是蹉跎。对影无言，支颐垂泪，宋玉愁多恨更多。君知否，向白云深处，自有槃阿。"}