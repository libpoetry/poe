{"id":"766584","title":"陌上花 水仙王祠茗憩","dynasty":"清","author":"黄燮清","text":"寻芳倦也携船，还到画中祠宇。雾阁烟屏，合付华山神女。入门两树银龙活，鳞甲尚含残雨。向回廊、细绕疏篁丛蝶，尽成幽趣。指山光、水帘漪半卷，叶叶新荷堪数。一榻茶烟，静对落花无语。十年未破闲烦恼，难定东风飞絮。愿蒲团、借我焚香听法，镜尘休污。"}