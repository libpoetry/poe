{"id":"1178655","title":"谒禹庙","dynasty":"唐","author":"孟简","text":"九土昔沦垫，八方抱殷忧。哲王受《洪范》，群物承天休。源委有所在，勤劳会东州。稽山何峻极，清庙居上头。律度非外事，辛壬宁少留。歌谣自不去，覆载将何求？灵长表远绩，经启蒙宏猷。孰敢备佐命，天吴与阳侯。玄功馀玉帛，茂实结松楸。盖影庇风雨，湖光摇冕旒。质明箫鼓作，通昔礼容脩。骍牢设旧物，洿水配庶羞。深沈本建极，傲很亦思柔。阴怪尚奔走，灵徒如献酬。恍疑仙驾动，静见宿云收。竹树依积润，菰蒲托清流。谬兹领百越，忽复历三秋。丹恳谅可荐，庶几无年尤。"}