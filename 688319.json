{"id":"688319","title":"次尹宣文赠行韵二首","dynasty":"明","author":"江源","text":"梅子成坡我复来，十年怀抱一时开。舣舟江浒二三日，拍手尊前几百杯。花径叹谈忘主客，柳营旌节肃风雷。洪都庾岭还相接，从此逢春为寄梅。音书两寄玉京来，喜甚灯前浣手开。夜月池台千里梦，春风弦管十年杯。北溟奋激淩霄翮，南粤声名吼地雷。更贺边城无一事，大开东阁咏官梅。"}