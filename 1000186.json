{"id":"1000186","title":"依韵和李评文思","dynasty":"宋","author":"强至","text":"我心烱烱君应识，万事都慵独吟癖。二年客眼看京华，可见无媒进无益。势门所喜在佞豪，直语空拳无一怿。爱君挺拔生贵家，不学庸儿醉朱碧。两提试笔赋翰林，落落金声天上掷。改丞殿省头不回，直把群经重研摭。相逢怜我犹滞濡，四十金闺未通籍。势门宜不容此身，赖有君家好投迹。书斋延坐开新编，光焰文章追祖白。更邀诗社同襟期，脱略形骸一疏戚。公侯必复君勿迟，志士由来轻尺璧。"}