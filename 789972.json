{"id":"789972","title":"吴大云帆济沧海图","dynasty":"清","author":"何栻","text":"我昔乘海槎，欲上蓬莱峰。天风忽引去，误入牛女宫。天孙遗我支机石，笑语黄姑款生客。低头却指三神山，但见濛濛云气白。虚无宫阙金银台，下有弱水空潆洄。身无羽翼不飞度，世人谓我非仙才。东方肯受群儿笑，鹤骨嶙峋自成傲。今我已从天上来，那信飞仙修不到。少篯洗髓湔尘凡，灵符偷诵声喃喃。呼来一片云，裁为千尺帆。君但扬帆君莫误，径欲乘风向何处。忆得同时学道人，独立瀛州久延伫。玻瓈水，琼瑶路，我来鼓枻送君去，天上神仙本无数。"}