{"id":"759143","title":"念奴娇 寄杭州蕙愉大姑","dynasty":"清","author":"李慎溶","text":"故园秋暮，怅光阴别后，风梭过眼。欲把离愁传尺素，争奈银笺嫌短。听雨帘栊，扫花台榭，处处寻思遍。回头欢境，算来空付微叹。多少胜迹前朝，香车画楫，尘影如潮满。明月江山曾入梦，却被箫声吹断。遮莫年来，镜中云鬓，湖柳丝偷换。新游须记，酒痕襟上休浣。"}