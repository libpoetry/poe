{"id":"422737","title":"琵琶仙 答巽观","dynasty":"近现代","author":"卢前","text":"何事残鹃，不能忘、锦片江南风月。春到多少花开，花前旧人别。愁损了、楼阴柳叶。更谁惜、几枝啼血。望帝魂归，巫云梦冷，莺燕消息。又还听吹角空城，去迢递、东风渐无力。收拾一窗春雨，付伤心词笔。偷减声里，移宫换羽，第四弦、激荡凄切。指顾咫尺山河，竟成吴越。"}