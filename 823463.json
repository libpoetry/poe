{"id":"823463","title":"抛球乐 次柳屯田韵","dynasty":"清末近现代初","author":"吴湖帆","text":"等閒裘带相映，轻缓潇洒。想当初、莺燕队侧，罗绮筵前，粉屏如画。渐舞起、丝管吹飞，恰酒心、朱阑凭亚。取次倦蝶笼花，亸凤迷云，邀月葡萄架。对小桃呈媚，魂凝露井，夜梨深闭，情移碧野。俊侣好容仪，又措止、盈盈多风雅。道名姓随分，韩寿换香，裴郎倚马。似处金谷园林，会调笑、密语回廊下。浅温存，秾缱绻。恼煞红嫣翠姹。纵拚万斛，难量明珠声价。洞房掩隐，绿窗寂静，体贴休把春光贳。便卜栖宅院，玉台婉韵，誓盟海石，荆钗美化。天赋素心人，漫怅惜、紫陌花开谢。待白首共偕，有谁争舍。"}