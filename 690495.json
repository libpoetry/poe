{"id":"690495","title":"贺李观察伯东参豫章中书行省事四章","dynasty":"明","author":"张萱","text":"鸣饶叠鼓郁江头，紫气遥惊傍斗牛。五岭云霞留藻缋，千秋琬琰属雕锼。登坛曾建中丞节，参省仍分帝子州。共喜西京词赋客，已从方岳领诸侯。苍梧云气正飞扬，宛宛双旌指豫章。悬肘玉辞麟篆旧，装腰金赐荔枝黄。曾闻尺檄收炎海，更拥名藩控大江。从此斗间增气色，君家原是古下将。才名八斗汉廷闻，牛耳于今已属君。题榜敢烦王大令，登楼不数顾将军。装无端水半拳石，袖有罗浮一片云。为问诸生频授简，可能领略五千文。与君同调复同时，何事登龙较独迟。竭泽喜逢河润广，攀辕空望德星驰。南州未下陈蕃榻，东国先歌召伯诗。自惜郑公迁镇后，浣花花事与谁期。"}