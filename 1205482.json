{"id":"1205482","title":"金缕词 送上官子东之昆山州幕官","dynasty":"元","author":"张翥","text":"烟草长洲苑。渺姑苏、旧游麋鹿，岁华云晚。多少吴宫花月恨，春去春来不管。只付与、行人凄断。君去风流宾幕里，把今情、古意供裁剪。珠唾湿，玉烟暖。相逢尽看金杯满。信人生、好怀有几，梦长缘短。白发峥嵘三千丈，底用云揉雨染。且斗取、尊前强健。为问浮槎还到否，便乘之、直上三山远。看瀛岛，水清浅。"}