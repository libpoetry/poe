{"id":"1060491","title":"杜十归自海堧别业说夜行一段事令予与徐十长短调书之","dynasty":"宋","author":"洪朋","text":"建宁禅界清如水，杜陵独夜荒村绕。刹幡寂寂走前溪，素沙白水相荡照。只今欲渡叫渔舠，但闻春丛野狐嘷。野狐鸣呼不足道，行路难行豺虎骄。邂逅舟横却无楫，向来藜杖撑白月。可羡渊鱼两两游，随意溪毛短短出。呜呼此时胜事故不恶，杜陵归来为予说。"}