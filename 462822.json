{"id":"462822","title":"染霞山房红叶","dynasty":"当代","author":"幻庐","text":"郊坰渐稀辙，蹈远清秋节。霜意排野云，杰阁环眺阅。四厢子胥潮，百磴苌弘血。峰攒女娲炉，石锻嵇康铁。拉杂燎祝融，凤皇鸣丹穴。燧人惜燔种，地火判力竭。遮羽阳乌嚣，熔浆昆仑决。渴奔夸父死，烬息轮寂灭。速然复速化，亘古遗孤孑。斧劈鎏金紫，抚揽掌尤热。遂令僵蛰苏，肺肝转激烈。春花娇美人，秋叶凛豪杰。翻使叶之名，高跻花之阙。冰弦咽春阴，秋爽裁锦缬。青女偕东君，光明相绾结。艳夺朝夕霞，顾影两幽绝。托心止流水，索题失轻亵。默默发晚晴，为付茫茫雪。毋庸感遇合，毋庸伤离别。迟暮任伶俜，捃拾休搴撷。"}