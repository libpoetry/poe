{"id":"223530","title":"绮罗香·候馆深灯","dynasty":"宋代","author":"张炎","text":"候馆深灯，辽天断羽，近日音书疑绝。转眼伤心，慵看剩歌残阕。才忘了、还著思量，待去也、怎禁离别。恨只恨、桃叶空江，殷勤不似谢红叶。良宵谁念哽咽。对熏炉象尺、闲伴凄切。独立西风，犹忆旧家时节。随款步、花密藏春，听私语、柳疏嫌月。今休问，燕约莺期，梦游空趁蝶。"}