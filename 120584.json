{"id":"120584","title":"戒饮三诗·中古避世者","dynasty":"宋代","author":"陈造","text":"中古避世者，或以饮自名。世网未易脱，颠眩宁其情。嗟哉竹林子，哜茹日瓶甖。时既谢周汉，顾肯羡久生。中圣怜徐邈，种秫想渊明。卯金当涂高，委质吾颜頳。偕我偶盛时，生亦未易轻。况子淑茂资，天骥趣修程。论才应时须，挺志为亲荣。亲言铭肺肝，盍师陶士衡。"}