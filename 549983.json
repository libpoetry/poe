{"id":"549983","title":"明孔山偈呈性甫","dynasty":"明","author":"范景文","text":"怪哉明孔山，灵窦一线白。嵌空彻玲珑，巧似鬼工擘。人言达摩师，此中曾面壁。眼光不转观，坼此通明石。我来仔细参，此义了难索。使以眼观空，空将何所坼。若空可坼时，空亦成滞迹。譬如苍苍天，烁日一轮赤。谁为舒长眼，点破长空碧。今有看日人，晶华纷相迫。为是眼射日，为是日所射。欲作如是观，益增万重逆。腐儒谈道理，谈此曷容易。请君下一语，以之当笺释。"}