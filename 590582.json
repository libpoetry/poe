{"id":"590582","title":"往长沙府送浏阳庠士入应督学岁考至东屯渡遇邦伯夏凫溪先生命回县治事已对应公请免而委同寅东嵎李三尹代之先是自十九夜发舟至廿二通宵烛花不落光焰非常果得此报喜吟一首","dynasty":"明","author":"张天赋","text":"客舟连夜烛开花，气魄辉煌实可誇。顶盖团团如月上，傍生冉冉带风斜。遥思太乙浮莲叶，更想张骞泛汉槎。驻足东屯听消息，凫溪辞我入长沙。"}