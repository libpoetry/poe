{"id":"701739","title":"煎茶和赵侍御二首","dynasty":"明","author":"黄衷","text":"缕烟何处烛清虚，知是乌台退食初。青咮出笼分乳雀，絮花浮鼎噀游鱼。竟陵录后名方远，顾渚春前叶已疏。渴梦十年消未得，寒泉谁致惠山馀。桃花初乞楚山春，歌罢新辞已动人。双井密云香讵歇，八公甘露迹空陈。湘瓷闻色宁同格，卢碗浇烦觉有神。岁晏因君方赏味，小斋擎盏忆相亲。"}