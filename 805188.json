{"id":"805188","title":"台城路 桃溪忆旧","dynasty":"清","author":"傅宾贤","text":"泛秋一叶斜阳里，昔游检点曾到。寒馥蒸霞，幽香宿雾，浓翠四山萦绕。天涯芳草。隔梦影模糊，醒同花笑。赢得浮名，惊心怎伴闲鸥老。清游情兴未了。看枫丹日紫，晚景逾好。乌帽欹斜，桐鞋宽褪，吹满客尘多少。催归众鸟。只落叶堆阶，和烟慵扫。凉夜愔愔，霁蟾催上早。"}