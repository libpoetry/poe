{"id":"493742","title":"闻浚城河喜而有述二首 其一","dynasty":"明","author":"庞嵩","text":"五岭三江会，星躔应斗牛。越佗分汉治，宫阙奠羊州。白云隆北镇，南汇海珠浮。文物驯开拓，衣冠入鲁邹。何年轻作改，城角斜分流。顿令风气泄，百疹生疵忧。穷极有变通，群公集嘉猷。东西引泉涧，合注城南陬。若臂抱心腹，若襟敛重裘。精淑自此完，祯福交来遒。人和挽地利，天时亦为谋。景山员维河，商业云孔修。姬周卜洛食，伊瀍亦绸缪。再拜贺吾广，永言遘鸿休。"}