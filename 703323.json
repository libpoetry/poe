{"id":"703323","title":"登飞云顶","dynasty":"明","author":"释今无","text":"四百峰头始尽登，青鸾无力让乌藤。百蛮烟雨随方下，四极星辰已可凭。灵鸟不啼闻远瀑，归云忽到失崚嶒。仙飙来往寒威劲，毕竟能閒尚是僧。午夜扶桑拂眼明，金盘出海上方清。洪濛气掩牂牁水，阿耨池深沆瀣情。云被最低峰折碎，花悬极险树皆平。虎头门外如杯涌，白首虚吟笑此生。"}