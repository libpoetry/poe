{"id":"279715","title":"赠章琬芗·石崇击碎珊瑚枝","dynasty":"清代","author":"李振钧","text":"石崇击碎珊瑚枝。化为綵笔光葳蕤。蜀王入贡西川锦，鸳鸯组织金缄垂。就中妙手得未有，况是年少翩翩时。江左人文自昔盛，乃尔弱冠名声驰。美人性情秋水活，公子才藻春华披。石家名驹谢家凤，此生仙骨来瑶池。我自五龄入小学，经史十五通其辞。万言已试书三上，廿载相随酒一卮。秋花春月年年度，乌帽绯衣事事迟。文章有命谁青眼，富贵如云自白眉。谭深不惜出肝胆，虚名安用求人知。与尔相期在千古，纷纷都付长安儿。"}