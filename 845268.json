{"id":"845268","title":"转应曲","dynasty":"清末民国初","author":"樊增祥","text":"春早。春早。一笠红罗亭小。姗姗缟袂谁扶。手折梅花玉如。如玉。如玉。雪后园半树。春晓。春晓。梦被啼莺惊觉。海红步障微寒。淡画文君远山。山远。山远。无奈颦深笑浅。春睡。春睡。昨夜东风沈醉。起寻碧玉搔头。笑问萧郎见不。不见。不见。祇在珊瑚枕畔。芳草。芳草。瓜字韶年最小。窄衣初试鞦韆。笑堕春风鬓蝉。蝉鬓。蝉鬓。归对镜鸾重抿。新月。新月。来照瑶房锦瑟。杏红罗帔嫌单。门掩梨花峭寒。寒峭。寒峭。著得郎衣偷笑。红杏。红杏。暖雨曲江春嫩。旧罗裙系枝头。欲趁东风嫁休。休嫁。休嫁。留待尚书归马。团扇。团扇。持许谢娥遮面。绿罗裙带低垂。微雨珠帘燕飞。飞燕。飞燕。银烛海棠庭院。桃叶。桃叶。记折缃梅赠别。归期已过蔷薇。更待明月絮飞。飞絮。飞絮。因甚不教春住。香径。香径。百草千花相映。裙腰软绿如烟。拾得春人翠钿。钿翠。钿翠。上有秋兰并蒂。消渴。消渴。不奈黄藤酒恶。松风蟹眼初翻。新瀹花瓷月团。团月。团月。刚似绯桃小靥。双井。双井。也抵建溪新饼。嫩银莲叶茶舟。白耳团花小瓯。瓯小。瓯小。莫等竹垆汤老。荷粉。荷粉。池面一张秋锦。凤州新柳毵毵。不及柔奴手纤。纤手。纤手。笑折荷花劝酒。檀炷。檀炷。掩苒半庭香雾。看星独倚西楼。雁带两三点秋。秋点。秋点。夜雨残更泪眼。秋柳。秋柳。白下蛾眉怨否。吴霜欲下还迟。不点潘郎鬓丝。丝鬓。丝鬓。独自倚楼看镜。秋雁。秋雁。飞过玉河南畔。天孙书问黄姑。识得愁滋味无。无味。无味。拥髻灯前低睡。秋雨。秋雨。钗剔银缸无语。黄昏独掩虚帷。月转西楼未归。归未。归未。门外猧儿惊吠。今夕。今夕。记得仲秋十七。扇头有女乘鸾。天上常仪镜圆。圆镜。圆镜。钗燕角巾厮并。花下。花下。闲听红娘抛打。一秋逤逻慵弹。百蝶罗衿佩兰。兰佩。兰佩。可似扇头香坠。蛩语。蛩语。梧叶堕阶如雨。西风昨夜新寒。不卷绯罗绣帘。帘绣。帘绣。珍重兰猗菊秀。来暮。来暮。日上高楼凝伫。楼前烟雨萋迷。杨柳千条向西。西向。西向。长记渭城低唱。"}