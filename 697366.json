{"id":"697366","title":"夜登金华绝顶慨然有怀作步虚词五章","dynasty":"明","author":"胡应麟","text":"两袖明星拂绛河，天风吹客上嵯峨。无劳更觅梯仙界，半夜鞭龙入大罗。长揖元君向紫宸，中天楼殿矗金银。如花座上三千女，携手先过第一人。礼斗坛边下夕阳，焚香绝顶奏虚皇。不知谁唤群仙到，零乱星河白玉床。一谪仙班下海涯，梦魂长绕阿环家。西华旧业荒芜甚，老却瑶池万树霞。左揖龟台右木公，仙坛瑶草暮茸茸。金华自有骑羊客，漫许留侯事赤松。"}