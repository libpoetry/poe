{"id":"573891","title":"发都昌","dynasty":"明","author":"邵宝","text":"彭蠡古来称险绝，其间左蠡尤滕说。两山对峙舟中行，白浪乘风昼翻雪。都昌枯坐三日来，一日东风帆早开。匡庐云外露轻碧，水如新镜无尘埃。苍烟茫茫隔重浦，风力催帆更双橹。行行指点落星湾，宛在中央手堪拊。南康太守送我船，船头忽见瀑布泉。飞流未便解肺渴，自觉清兴同神仙。我今西南访黄鹤，一水之间望官阁。棹歌起处天风长，行尽澄湖帆未落。"}