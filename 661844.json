{"id":"661844","title":"马嵬之南数百武为逆珰刘瑾故宅噫杨妃以此地没而瑾复以此地生岂事有适然欤均足示戒","dynasty":"明","author":"郑岳","text":"明皇西幸蜀，嵬坡驻銮旂。六军不肯发，宛转缢蛾眉。悠悠百世下，抚迹空嗟咨。妖氛岂未散，阉竖复生兹。怀奸窃大柄，国势欲潜移。事颇天宝类，幸尔亟诛夷。群奸起嗣虐，四海成疮痍。乱阶鉴妇寺，永垂万世规。"}