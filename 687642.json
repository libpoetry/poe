{"id":"687642","title":"峡山寺三首，其三与郑御史李逾国同登时再召赴阙","dynasty":"明","author":"孙蕡","text":"峡束沧江万壑雷，梵王楼阁倚天开。山从中宿城边去，水自连州港口来。云叶卷时猿献果，雨花飞处客登台。青鞋未访和光洞，奏赋金门亦壮哉。竹里维舟陟翠微，闲门临水欲嵚巇。云生佛殿飞来处，猿啸山僧出定时。断刻尚馀梁日记，古松犹偃汉朝枝。烟霞二妙应相笑，盛世藏珍负夙期。明日青阳逼岁阑，绣衣聊得共跻攀。云铺鹤背浮金殿，风引猿声怨玉环。薄宦岂堪长作客，故乡惟有一登山。绳床睡暖梅花月，输与蒲庵老衲闲。"}