{"id":"744150","title":"月夜再至濂泉","dynasty":"清","author":"王文诰","text":"海月渐蔼空，斜注一峰凸。霜缟披山肩，其趾列积铁。夜泉触耳寒，发我游兴热。径转嘉树阴，茧步到山裂。水帘月半垂，帘动映澄澈。背树坐莓苔，暗摸辨古碣。移时月当顶，穹林地成雪。栖鸟忽翻枝，散花空际撇。零乱满衣裾，亭亭自莹洁。俄觉蔽浮云，纷纷扑地灭。揽之不盈手，飘堕玉环缺。三五阙珠龟，疑有蟾蜍窃。岂其朏魄影，天晴还未列。秉阴窍山川，和光不能泄。人生类此境，久要匪易结。好景亦长明，散去使心折。梦入露气清，惟闻歌一阕。瑶台落步虚，底事匆匆别。酌酒条尘虑，隐映泉幽咽。引指飞一光，太虚无点缀。三叹觅回踪，兀然见屹?。遥待转重轮，山花已如血。"}