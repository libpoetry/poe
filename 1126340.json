{"id":"1126340","title":"酒泉子","dynasty":"宋","author":"曹勋","text":"霜护云低，竹外斜枝初璀璨，仙风吹堕玉钿新。度清芬。叹寒冰艳了无尘。不占纷纷桃李径，一庭疏影冷摇春。月黄昏。爱景催暄。初向晴梢舒玉点，修筠霭霭隔婵娟。更清妍。东风欲到冷霜天。常记孤山残雪路，一枝流水小桥边。卧疏烟。惨惨西风。人与两州俱不见，一江残照落霞红。橹声中。汀花蘋草六朝空。人向赏心增远恨，闲云犹绕建康宫。古今同。帘幕闲垂。密密围毡红兽暖，有人陌上冷征衣。未成归。檐间鹊语卜归期。应是疑人犹驻马，琐窗日影又还西。翠眉低。"}