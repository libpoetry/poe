{"id":"1108634","title":"戊午元日二首","dynasty":"宋","author":"刘克庄","text":"过去光阴箭离弦，河清易俟鬓难玄。再加孔子从心岁，三倍周郎破贼年。耄齿阻陪鸠杖列，瞽言曾献兽樽前。磻溪淇澳吾何敢，且学香山也自贤。败絮萧然拥病身，久疏朝谒作閒人。公卿各趁黄麾仗，宾客谁看乌角巾。菱照无情难讳老，杏梢作意已撩春。卧闻儿女夸翁健，诗句年光一样新。"}