{"id":"612514","title":"五子雅集倡和诗三十韵并序","dynasty":"明","author":"邓云霄","text":"相逢犹忆十年前，结社曾依净土莲。夜静虚坛寒近斗，风清疏磬远浮天。岂寻方士求仙药，自掩高斋学草玄。帘外烟霞双白板，灯前风雨一青编。交缘七子心先契，谊重千金誓莫捐。飞盖西园羞附乘，挥杯竹里笑群贤。秋堂榻为徐陈下，春水舟因李郭连。入室同心能有几，借光贫女更堪怜。句传梦笔争呈巧，语擅雕龙各斗妍。倚阁并吹藜杖火，临岐先着祖生鞭。那知分手燕京里，竟逐浮云越海边。望断蒹葭人不见，采残杜若雁难传。关河远隔春风面，山水时虚夜月弦。路暗剡溪千尺雪，梦迷天目万重烟。吴会还飞令尹舄，江头喜泊孝廉船。花前携榼空怀昔，眼底连枝怅未全。牛半星文神自合，雌雄神剑势犹骞。公车偕上逢今日，郎署栖迟已隔年。岁月冯唐伤易老，酣歌方朔浪称仙。把衣稍叙寒暄语，闻笛翻惊涕泪悬。再寻旧馆非前主，相对长檠共黯然。往事只看川阅水，消愁须贳酒如泉。鹔鹴裘解沽琼液，琥珀杯浮映玳筵。曲奏梨园堪击节，谈回麈尾可忘筌。豪来投辖传筹饮，醉后欹巾枕股眠。景运龙飞当九五，才人鹏奋起三千。曲江指我曾游处，上苑看君夺锦鲜。富贵荣华真过眼，萧曹周召许齐肩。致身宁羡横腰印，不朽非关负郭田。促膝未忘今夜约，殷勤挥洒托鸾笺。"}