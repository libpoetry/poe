{"id":"1158922","title":"奉饯郑中丞罢浙西节度还京","dynasty":"唐","author":"刘长卿","text":"天上移将星，元戎罢龙节。三军含怨慕，横吹声断绝。五马嘶城隅，万人卧车辙。沧洲浮云暮，杳杳去帆发。回首不问家，归心遥向阙。烟波限吴楚，日夕事淮越。吊影失所依，侧身随下列。孤蓬飞不定，长剑光未灭。绿绮为谁弹，绿芳堪自撷。怅然江南春，独此湖上月。千里怀去思，百忧变华发。颂声满江海，今古流不竭。"}