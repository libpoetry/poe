{"id":"691723","title":"南溪秋泛三首","dynasty":"明","author":"李梦阳","text":"闻说南溪径尺鱼，渔人何事网常虚。鱼行碧苇深先见，网入寒潭迥不舒。东舍刈禾摇夕浦，西邻决水溜秋渠。平生肉食忧空切，此日临渊意有馀。乍见鸬鹚立钓矶，还惊翡翠掠波飞。汀葭挽宿濛濛雾，野竹晴含宛宛晖。谢传未忘舟楫兴，楚臣空恋芰荷衣。苍茫水落云泥静，怅望林翁却自归。却向林亭观水硙，暂移沙舸蹑云堆。奔湍迅毂元相激，石窦桐标故不摧。旋影动摇波底日，断声吹转地中雷。何人解识机心事，后世徒矜造化才。"}