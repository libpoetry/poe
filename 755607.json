{"id":"755607","title":"双山寓庐","dynasty":"清","author":"严永华","text":"应龙矫天阊，威凤巢阿阁。敢与燕雀齐，所志但帷幕。偕隐双山间，一廛差可托。讵爱岩涧幽，聊寻亲友乐。和气含古春，雅怀申新酌。镜中罢晓妆，晴翠当窗落。春色方骀荡，乘烟命笋舆。升高望苕霅，上有先人庐。鞠荒元亮径，蒿没仲蔚居。所思隔云水，欲往徒趑趄。乾坤同逆旅，古人已启予。随分笃古欢，怀抱且自摅。山斋新雨霁，时觉花药薰。隔溪白发姊，遗我冰雪文。开缄一何丽，锦织天孙云。吾家十姊妹，君独思不群。阿兄富文藻，笔扫貔貅军。何当联白社，驻此青山曛。玉蜍跃东海，清辉照虚室。偶坐怀抱开，相与理瑶瑟。赏心惟良知，笃好贵真率。如月恒当头，如桐日横膝。愿效高柔贤，陋彼莱妻逸。三复河洲篇，与子以为弼。"}