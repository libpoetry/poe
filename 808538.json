{"id":"808538","title":"周太学敬心","dynasty":"清","author":"严遂成","text":"圣人宝莫大于仁，刻玺曰宝始嬴秦。秦垢何足污后人，汉腊不祀盗莽新。传至后唐焚于火，石氏改制玉一颗。元亡漏落桑乾河，渔者获之于网罗。非秦旧玺乃石玺，是亦一石而已矣。何苦连年远斗争，新鬼故鬼烦冤鸣。辎重绝幕弃于地，换此亡国不祥器。当时谏臣谏刑不谏兵，兵出皆以元为名。疏陈及此周太学，其言便是卞和玉。卞和玉，圣人宝。胠其箧而逃者谁，地老天荒王保保。"}