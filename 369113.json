{"id":"369113","title":"水调歌头·为冯墨香题自在舟吹笛图","dynasty":"清代","author":"杨芳灿","text":"烟水渺无际，自在泛轻舟。一声袅袅横竹，隔浦和渔讴。薄宦三茅山下，旧宅三高祠畔，风月足佳游。閒梦驿桥雨，按拍谱蘋洲。长干曲，桓家步，尽勾留。据床为作三弄，四座散清愁。随意含商咀徵，乘兴提鹇挈鹭，踪迹信沈浮。吹彻玉龙曲，浩荡海天秋。"}