{"id":"662259","title":"大陆行","dynasty":"明","author":"石宝","text":"大陆泽水秋泠泠，苇花初白荷盖青。红裙荡桨红波靓，八月江寒犹采菱。菱角槎牙芡实满，明珠紫贝多零散。白日清歌应石淙，黄昏鸣佩随归伴。西风作恶凋苧衣，秾华回首叶飞飞。塞鸿嘹唳江南归，阳和渐减霜生威。百年富贵转眼非，昔人游处尚依稀。水头屏营见渔火，深夜洞房清泪微。"}