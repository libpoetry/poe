{"id":"566213","title":"哭张子言一首","dynasty":"明","author":"黄省曾","text":"髫岁陟文园，怀铅早峻翻。栖身蓬作宅，抒咏藻成言。国彦要芳缔，朝绅爱绮论。醉乡虚绿酒，穷巷傲华轩。作客贤人聚，平生处士村。赋金怜自掷，德凤惜无鶱。山壑常飞舄，王侯不辍辕。四愁随白发，三径接青门。去害能调马，游冥巳化鲲。在吴欣把臂，客冀狎同樽。草觅黄香巷，花求平子垣。道亲披对屡，心赏和酬繁。露也朝何速，荪乎夜莫援。往秋犹寓雁，今日忽伤鹓。桃剩沿源思，云留访岳魂。御沟琴水咽，河表剑霓昏。遥展生刍奠，哀衿为尔烦。"}