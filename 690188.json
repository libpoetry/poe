{"id":"690188","title":"玉冈宅同刘松石道长赋海棠用唐人锦瑟诗韵二首","dynasty":"明","author":"张羽（凤举","text":"梅花零落入新弦，蜀海棠犹早占年。垂蒂最先迎戏蝶，落红应不到啼鹃。香微剩许呼仙侣，艳冷如知避瘴烟。为道玉峰春意满，更看桃李共依然。生憎羯鼓杂鸣弦，忽对花丛忆去年。娇艳真看如中酒，返魂应解逐啼鹃。湖山静夜深凭月，灯火回时小障烟。刚被东风轻唤醒，尚饶春睡欲茫然。"}