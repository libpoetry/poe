{"id":"1244070","title":"和罗贞仁达见寄","dynasty":"元末明初","author":"郭钰","text":"纷纷世事何为者，杀气腾空龙战野。万国疮痍未得瘳，十年奔走终无暇。痛哭呼天昼杳冥，泪痕血点布袍腥。愁霜逐日催人老，厉阶在昔知谁生。忆昨先皇振天怒，尽四海外遵王度。官曹裘马连青云，父老讴歌足春雨。我自甘为樗散材，石田山下锄蒿莱。骨相判知无肉食，对客长笑心悠哉。先生未肯老丘壑，云海苍龙奋头角。碧桃红杏皇州春，缘谁竟负看花约。空谷著书追昔贤，文章落手人间传。长风吹云出山去，使我不见心悬悬。出处情知各有志，故旧何人共心事。离别中年自不堪，芳草閒愁满人世。海波几许成桑田，麻姑消息鱼沉渊。小山桂树秋风老，待君归去知何年。"}