{"id":"845980","title":"永遇乐 庆李守正月十九","dynasty":"宋","author":"无名氏","text":"才过元宵，又经四日，门设弧矢。信道长庚，当年降瑞，缘是诞生李。葱葱佳气，今朝重见，洋溢门庭多喜。这英贤、文章冠世，取青拾芥难比。那堪绿鬓、朱颜年少，暂试牛刀百里。迤逦黄堂，平章风月，见说清如水。彩庭兰玉，森然挺特，捧献椒觞归美。愿从今、增崇福寿，川流山峙。"}