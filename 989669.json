{"id":"989669","title":"空城雀二首 其一","dynasty":"宋","author":"曹勋","text":"去年已生子，今年复生孙。主人既昏乱，国破家亦焚。宫馆变禾黍，万人无一存。朝伏蓬蒿下，暮宿荆莽间。岂不念俦侣，岂不怀玉山。俦侣高飞毙缯缴，玉山迢递多鹰鹯。又不见咸阳三月火不灭，吴宫万户飞灰烟。春鸿社燕尚烧死，况复黄口乏修翰。喜无挟弹儿，空城姑所安。"}