{"id":"1127456","title":"前日以诗赠贾麟进士继蒙和答而杨蟠从事亦随次元韵鄙思不休辄复自和二篇","dynasty":"宋","author":"强至","text":"贾生俊辩凌诸老，二十汉廷冠插脑。魁奇远裔空传家，惨淡壮年翻却扫。巧心用过金几缗，愤泪顷乾玉三抱。五湖梦数归何时，四海形单生不造。乡宴无心听鹿鸣，时平有口歌鱼藻。每舒意气拂剑光，懒把穷通叩蓍草。江河饮肺吞阮刘，风月吟肠笑郊岛。君才慎勿恃晚成，俗态由来尊少好。众人竞进皆揠苗，独子甘贫犹嗜枣。囊装未抵一羽轻，笔力堪支泰山倒。闲身自放垄上耕，愁面谁怜泽边槁。幽寻骑马衫覆鞯，冷卧乏毡床露藁。无劳儿女悯滞材，岂竟乾坤厄吾道。从前平步封公侯，亦有逢辰出舆皂。光华圣旦发可晞，涵泳儒流身已澡。收还事业幸未迟，揖取功名须及早。不然一世成虚生，虽曰百年如实夭。公朝富贵弗汝悭，仕路高车似麻稻。爱君气干霜松老，一见相投许肝脑。岂同世上秋叶交，不及岁寒如电扫。有才无命三十强，寂寞吟斋膝长抱。愁来遍踏公卿门，绽褐不缝谁改造。文章直吐元化胚，天朴岂须施斧藻。长篇下笔纵立成，一字未曾伤草草。辞源奔注吞众人，有似惊潮没孤岛。善君取友论片能，不学常情求百好。琢磨六艺相与游，我愧性灵昏椹枣。平湖绿净时招邀，烂熳清尊为君倒。客涂见月凡几圆，倦马声饥奴色槁。路傍甲第欺儒冠，奴厌腥肥马馀藁。我疑造物偏膏粱，富贵何缘悭有道。贯糜巨室君空囊，朱紫摩肩君衣皂。大鹏宁合安寻常，怒翼天池终刷澡。功名岂必收目前，两鬓未银犹得早。颜彭骨朽千万年，漫与后人论寿夭。君其努力攀青云，盛醉春风酿香稻。"}