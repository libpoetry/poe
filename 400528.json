{"id":"400528","title":"琐窗寒   少帆辑粤词搜佚，多半故人蘦落之作，倚此寄题，依玉田玉笥山韵","dynasty":"民国末当代初","author":"饶宗颐","text":"作茧悲丝，镌怀聘月，意多言外。情非梦殢，咽断寒蝉声里。伴清宵、风凄露重，馀音已搅银河碎。自海绡去后，词坛冷落，空想高致。还是。飘零意，纵豆蔻青楼，迷离烟水，京华憔悴。算几辈、又成新鬼。更何堪、落日玄猿，哀筝弹出沧桑泪。莫重吟、草长江南，愁根生乱苇。"}