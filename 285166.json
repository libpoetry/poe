{"id":"285166","title":"秋霁·残照离亭","dynasty":"现代","author":"胡士莹","text":"残照离亭，问旧袂京华，几染尘色。闹叶辞秋，阵云流暝，病怀暗销吟力。故园乍息，野桥一桨莼波碧。念水国。应笑、浣花江上少年客。临槛驻笛，坐月移尊，旧游低徊，诗酒今寂。对西风、霜襟细说，芦花先我头竟白。何处鹧鸪行不得。怕乱烽起，惊见满地江湖，雁投荒渚，马嘶危驿。"}