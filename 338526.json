{"id":"338526","title":"春云怨·志感","dynasty":"清代","author":"许诵珠","text":"刍尼晓咶。喜好音传到，泥金三捷。奈是隔墙春色，细雨杏花人自折。揽镜含矉，挑灯匀泪，似梦如尘最凄切。逐客天涯，愁人楼上，两地共呜咽。逢人强解眉头结。试轻罗小扇，佯遮双蝶。梁燕金堂污泥黦。妒煞呢喃，两两于飞，向人痴绝。雨柳腰纤，露桃肌瘦，此恨向谁诉说。"}