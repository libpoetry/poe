{"id":"1106896","title":"翟使君挽歌","dynasty":"宋","author":"王禹称","text":"丹旐换红旌，萧萧五马鸣。今朝为旅榇，昨日是专城。爱子方之蜀，遗书未到京。贰车郊外送，挥泪满尘缨。国史书勋伐，州民颂乐康。岂唯存柏椁，亦合葬桐乡。黄壤千年恨，青山六里长。空馀铃阁畔，寂寞菊花香。未满三年政，何妨五月期。理言归葬速，遗爱出山迟。樯翣穿云过，铭旌著雨垂。洛阳多故吏，号泣住灵輀。"}