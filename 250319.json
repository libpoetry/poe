{"id":"250319","title":"赠李叔龙以尚书郎迁建平太守诗","dynasty":"魏晋","author":"挚虞","text":"我有良朋，时惟李生。拊翼岐蜀，翻飞上京。明试以功，聿骏有声。三载考绩，剖符建平。惟彼建平，居江之濑。明明在上，率下和会。谁谓水深，曾不浮芥。谁谓旷远，王道无外。亦既受命，作式南蕃。枢机之发，化流夷蛮。多见阙殆，以慎尔愆。无自立辟，而逾短垣。龙爱同泉，凤恋共林。之子云往，我劳弥深。既有行李，以通其音。南龟象齿，实将云心。"}