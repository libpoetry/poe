{"id":"816404","title":"沁园春 汗","dynasty":"清","author":"黄燮清","text":"点点星星，带水芙蕖，娉婷似伊。渐引针手腻，暂抛金线，按徽指滑，易润琴丝。帕揾桃花，衫黏杏子，想像温泉出浴时。花阴里，笑迷藏捉得，热了冰肌。依稀似露还非，带粉气、盈盈怯不支。正栏干凭遍，就风携扇，秋千扶下，避月松衣。酒后微生，茶馀略透，湿晕猩唇一点脂。黄昏近，倩檀郎分帐，只许相思。鬼也仙乎，绰约因依，风前细腰。记珠帘偷度，如云渐远，粉墙遮住，似月难招。独帐灯残，离筵酒醒，长夜能经几次销。无人处，认相思庭院，芳径斜抄。苗条倩影难描。但趁著、游丝过灞桥。被竹声带起，微闻金佩，花阴吹转，惯怯琼箫。瑟瑟惊秋，悠悠成梦，一剪湘兰泣楚骚。红窗静，怕紫烟飞去，好护冰绡。两点微波，阁住星眸，思量可怜。看香痕和墨，秋风题扇，零丝界粉，春雨凭栏。别母盈盈，催妆脉脉，是喜还悲欲嫁天。伤心处，叹谁人解得，月底花前。凄然断了还连。直透出、梅心一缕酸。记投怀掩袂，问欢薄幸，支颐泣枕，借梦缠绵。鸾镜慵开，蛾眉见嫉，也似才人失意年。无聊夜，替青衫呜咽，湿晕鹍弦。"}