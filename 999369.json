{"id":"999369","title":"新居成茂恭以诗见贺次韵奉酬","dynasty":"宋","author":"喻良能","text":"子美堂工始上元，断手乃在宝应年。顾我无能为杜役，有此屋庐差不难。欲移脩竹梅花亚，暮霭朝烟迷上下。室远地偏来者谁，时有相思稽老驾。平生愿足不愿馀，底用虚名更著书。虽无拄腹五千卷，且有山阳宅一区。海内长句君最好，辱致新篇为善祷。鸡豚社酒幸不远，来往他年成二老。"}