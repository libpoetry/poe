{"id":"644261","title":"病中作","dynasty":"明","author":"释宗泐","text":"此疾从何生，形容遽憔悴。默默求其端，体弱易为致。始受寒热攻，恍然若沉醉。兀坐强自持，倒卧终不寐。朝闻树间蝉，意觉秋风至。夜窗月逾明，悲蛩搅情思。尝窥卫生术，吐纳运六气。呼童具杵臼，稍复亲药饵。今辰眼忽明，展书识文字。起绕中庭行，两足如重膇。况逢亢阳灾，高旻尚炎炽。粳稻化为茅，粝食恐不备。一身固多患，又复念时事。不到无生域，空为有形累。"}