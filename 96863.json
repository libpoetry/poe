{"id":"96863","title":"乐岁歌·早禾登场无余粒","dynasty":"宋代","author":"赵蕃","text":"早禾登场无余粒，晚禾结穟俱全实。如闻自入夏秋来，十日一雨晴五日。去年夏旱秋与同，早禾半获晚禾空。未云收获告毕工，十家九家愁叹中。岂知今年有丰殖，父子相安妻反室。东坡先生故尝言，民自天民天定卹。我今千里方来归，释担先题乐岁诗。其谁传似闾里儿，乘时闭籴将安施。"}