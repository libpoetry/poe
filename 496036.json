{"id":"496036","title":"沁园春 其三 送刘侍御佥宪闽臬","dynasty":"明","author":"夏言","text":"白日青天，绣衣骢马，归自钱塘。正快睹中台，法星明润，忽看南徼，宪节回翔。碧海三山，武夷九曲，迢递风烟接故乡。怜君处，仙帆秋水，那得相将。嗟予素食朝堂。畏满目、波涛日夜狂。念相业无成，鬓毛先老，君恩未报，身世都忘。按辔观风，停车问俗，好为闾阎作主张。秋空里，尚远瞻雕鹗，横击豺狼。"}