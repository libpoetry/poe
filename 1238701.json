{"id":"1238701","title":"医师行赠袁鍊师","dynasty":"元末明初","author":"杨维桢","text":"大茅先生上天司死生，每岁考挍月之二日为嘉平。至今华阳有仙会，会则鬼兽叫啸丹光明。上帝又闵其人之枉死，必生仙医有如贞白者，代居山中救愚氓。自从贞白上仙去，杏林剪伐橘井夷沟坑。越七百岁乃有袖云氏，弱冠学道朝天京。天子问道赐爵秩，师拂衣去还山自吹鸾鶮笙。不烧丹，不辟谷，不餐日月精，不役罡诀甲与丁。人有奇疾弗能名，郁如病草无勾萌。师一视，挛者伸，瞽者觌，跛者行。问之无㕮咀之剂、针石之兵，惟有日两炊饭折足铛。乃云太上亲传一管笔、三轴经，无忧祖师传至我，我奉行之无足惊。吾闻上古俞跗善疗疾，不施汤液，尚须皮毛解剥净洗五藏腥，如何三经一笔乃尔灵。人报以金掷之如瓦砾，以廉售欲岂比长安清。亦何必隐居辛苦注草经，呜呼人生喜怒悲乐病易成，须发日槁为星星。便从鍊师乞浆啖火枣，青华定录共共见茅君盈。"}