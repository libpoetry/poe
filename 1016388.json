{"id":"1016388","title":"为高芝大卿寿","dynasty":"宋","author":"释宝昙","text":"江南江北梅雨村，山东山西将相门。谢天为产此英杰，一洗瘴雾中黄昏。斯文槃槃古都会，象犀珠玉如云屯。富商巨贾不易售，独许王谢窥藩垣。周家草木本忠厚，几遭雨横春风颠。试将尺箠付其手，定御六辔驰幽燕。天回地转诚有日，小屈皂盖仍朱幡。风流太守民父母，向来狱市多平反。圜扉寂寞度晴书，鼠辈亦复环诸孙。太平无象此其象，亟挽画鼓当华轩。黄金百镒锦千两，半以寿客馀歌樽。功名富贵两成就，我亦鸡犬随腾骞。"}