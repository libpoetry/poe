{"id":"472799","title":"东海游仙歌简王学士元驭王中丞元美","dynasty":"明","author":"王叔承","text":"昙阳仙子王家姑，幼从节烈参虚无。七年服气绝烟火，玉楼明月寒冰壶。精光射天天欲坼，列宿群真自相迫。凭虚密谛五千言，语落天香翠绡隔。座上非时荔子红，空中当昼霓裳白。一朝丹就扶桑晓，海东家近蓬莱岛。左持星剑右挥麈，芙蓉之冠簪七宝。灵蛇故绕飞升台，仿佛茅龙与青鸟。歌成混沌谢蜉蝣，吹断琅璈人世小。丹霞一缕通紫京，瑶华双颊桃花明。九月九日金母宴，西池使者迎飞琼。手辞万众洒然去，青莲拥蜕秋蝉轻。是时余坐苍龙岭，独鹤横空见仙影。黄菊杯摇赤羽幢，知是天台籍新逞。玉堂学士本仙吏，怪得金闺出灵异。女且开班玉帝宫，眼底英雄齐夺气。仙机缥渺人不闻，秘诀乃授琅琊君。文章信有神仙骨，漆园傲吏才如云。许碏谪地为酒狂，狂余落魄希蒙庄。采真方寸成丘壑，五岳真形醉里藏。自从子晋缑山后，往往仙人喜姓王。缥缈仙机何不有，笑倩琅琊问南斗。方平昨得麻姑书，五百年来别未久。它时相见昆仑巅，沧海桑田几重九。希夷先生只好睡，东方小儿善盗酒。"}