{"id":"816641","title":"赠中宪大夫四川崇庆州牧常公殉节诗","dynasty":"清","author":"焦和生","text":"妖氛仓猝起金川，慷慨儒臣奉檄年。报国孤忠生气凛，捐躯大节史宬传。锦城祠在寒云杳，雪栈神留皎月悬。试向西州问遗老，歌思惠爱尚凄然。白山辽水蔚菁英，噀血衔须共擅名。临难从容真国士，冠军义勇属书生。丝纶应使忠魂慰，簪笏常留奕叶荣。鹤驭归来今几载，悲风谡谡动边城。"}