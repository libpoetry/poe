{"id":"744747","title":"留章杰家五日辱杨三高二沈二丁倪二奚大周大王二张三高大先后枉顾归舟赋此以志清集","dynasty":"清","author":"严元照","text":"秋风吹菰芦，凉意入清霅。维舟玉湖畔，始见翠屏叠。故人别江乡，岁月熟羊胛。归装无黄金，潦倒一长铗。尊酒相劳苦，尘土尚满颊。平生二三子，元赏意所惬。终朝开竹径，巾笠日三接。山光遥映几，墨花纷满䈉。疏桐隔院响，五日客心怯。怅焉挂轻帆，风雨秋一叶。推篷重回首，水云隐城堞。不见薜萝人，蘋花怨归楫。"}