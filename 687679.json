{"id":"687679","title":"次张仲举诗韵四首","dynasty":"明","author":"孙蕡","text":"重重叠叠水南峰，五五三三石上松。钓艇荡归春雨足，草堂犹有白云封。江上依稀栗里峰，峰前隐约故园松。征鸿尽向南天没，不为离人寄一封。远游三载别青峰，见画长思问竹松。归棹五湖烟水阔，柴门应有落花封。云连江上九华峰，露沐仙家五粒松。但使风光如画里，馀生不羡五侯封。"}