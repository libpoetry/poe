{"id":"1236229","title":"客中即事四首","dynasty":"元","author":"杨载","text":"渐觉星星两鬓皤，推愁不去奈愁何！客中忘却春光度，惊见前林嫩竹多。终朝矻矻坐书帷，春去春来总不知。怪得山禽如有意，隔窗撩乱踏花枝。几日悬悬雨不休，客窗孤迥使人愁。杜鹃啼切知何处？坐对云山万木稠。美木千章绕故宫，如烟如雾塞虚空。路冲南北山冈断，披拂能来万里风。"}