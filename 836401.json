{"id":"836401","title":"沁园春 其二","dynasty":"清末民国初","author":"叶昌炽","text":"蔽日迎风，早暮阴晴，天然羽幢。每朝霞初起，浓阴似盖，书帷月上，共卷昏黄。澹漾帘波，低围步障，又似屏风六角张。翩翻影瞥，秋千飞下，翠襼红裳。回廊立尽斜阳。到今岁花时欲断肠。叹朝朝暮暮，凄凄切切，空言蠲忿，忧反难忘。花落花开，优昙一现，慧业灵根总渺茫。人间世，真电光石火，难遣彭殇。"}