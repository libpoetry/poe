{"id":"1116462","title":"寄李简夫宫使五首","dynasty":"宋","author":"苏泂","text":"归来手接一封书，累幅春冰字字珠。便欲篮舆从此去，好风吹过烛溪湖。嘉言深味道之腴，启钥抽关许自如。顾我但将行脚误，输君全得病工夫。觅得骊龙颔下珠，几年参请遍江湖。只今同味仍同病，惟有亲朋李简夫。扁舟来往雪模糊，一句当头道得无。不是诗人磨不死，欲将身凑剡川图。节第茫茫逝水如，髯朱宁复与之俱。绝怜老子经行地，一笑知心更有无。"}