{"id":"624801","title":"别辜端敬给谏","dynasty":"明","author":"谢宗鍹","text":"大江东去悠，暮潮千里平。怨别柳花飞，对酒北固明。伊昔洽心许，早达飞华缨。抗怀振颓流，气与秋旻横。横尘暗东国，荼毒被氓萌。上天未悔祸，罪已轸皇情。献纳当有筹，如何阻孤征。眷阙方子牟，倦游类长卿。出处本殊辙，运命谁能争。卑伏束壮士，枥马蜷局鸣。坐抚方徂时，俛仰空复情。岐路各踌蹰，离魂今夕惊。"}