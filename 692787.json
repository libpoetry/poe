{"id":"692787","title":"鹧鸪天 戊申初度","dynasty":"明","author":"杨慎","text":"宦海风波记昔年。天涯青镜感华颠。过堂未悟钟将衅，睨柱谁知壁偶全。周卦气，卜先天。日斜鼓缶月明前。笑看太白成三影，便是维摩不二禅。绿粉名园暑燕开。池红水碧两徘徊。竹西仙叟藏春坞，莲北诗人半月台。三凤兆，八龙才。不论燕桂与王槐。丹霞夹月华星出，长照金樽映宝罍。"}