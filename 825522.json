{"id":"825522","title":"徐室女新华哀诗","dynasty":"清末近现代初","author":"郑孝胥","text":"女子幼入学，稍长绝可喜。所患在务外，相率风斯靡。沪滨盛学校，吾见亦众矣。家家掌中珠，化作蛇与虺。异哉徐室女，天性秉孝悌。其兄远游学，阖室奉祖妣。能承大母欢，以女兼孙子。恋亲且好学，不嫁尝自矢。文字渐有名，浩瀚若秋水。徐君出示我，涕下不可止。女亡二十一，短折定何理？盈盈玉雪枝，忽作尘土委。人言才妨命，悔痛实无比。所馀仅翰墨，魂魄必依此。谁能哀以辞，吾女将不死。我闻心骨悲，弥明亦长已。彭殇那足较，飘忽同逝晷。妄歆人间福，欲纂厌世史。此哀何时忘，泪面不必洗。"}