{"id":"1141239","title":"贺新郎 海棠次刘草窗韵","dynasty":"宋末元初","author":"熊鉌","text":"旧事凭谁诉。记锦宫、初试浓妆，前身天女。玉辇行春娇侍夜，浴殿温泉轻注。一点点、猩红啼吐。绣屋篝香春睡足，细温存，怕遣惊风雨。春梦散，黯凝伫。韶华寂寞今何许。想故宫、柳亦凝愁，倚栏停舞。欲趁啼鹃归月下，可奈川回山阻。倩万里、鹄来衔子。工部无诗虽结恨，道无香、更恨痴人语。拌绝艳，付黄土。"}