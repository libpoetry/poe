{"id":"740609","title":"骆马湖","dynasty":"清","author":"朱筠","text":"数掠马陵尾，右顾骆马湖。马饮河腹满，有时吐其余。减水坝在下，出内河之梳。亦如梳马毛，其行自卷舒。六塘亦近之，通漕供仓储。赋艘来东南，水柜佐转输。侧闻庙堂上，刻石宏远谟。此诚关国计，制用耕畜初。粒粒岂易致，守谷夷吾书。古人防菜色，亦有非常虞。运之川则利，藏之仓勿疏。"}