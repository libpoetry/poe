{"id":"1143441","title":"寿李仲明同知","dynasty":"宋末元初","author":"陆文圭","text":"新息父贾彪，南阳母杜诗。束吏如官奴，护民如婴儿。李侯妙政术，千古同襟期。高寒月半弓，清粹玉一规。掘菜朝为齑，脱粟暮作糜。但闻读书声，不闻儿啼饥。褚衣敝再浣，枥马瘦莫骑。今朝侯生辰，父老持酒卮。厨传寂如水，不知侯所之。介寿古有言，此意亦复辞。独立古梅下，遥赴天仙期。"}