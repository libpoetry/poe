{"id":"409737","title":"予游山中归，得深侄海棠巢集饮为寿诗篇，次韵寄和","dynasty":"近现代","author":"方守敦","text":"山林多幽兴，市声厌鸦雀。我昨山中游，满眼桃花灼。当年武陵人，避世亦云乐。岂必皆神仙，丹霞起飞阁。俯仰今何世，古人如可作。希风结云巢，兹言徒为谑。烽烟黯宇县，百年怀抱恶。芜秽彼南山，不种谁为获。荒亭草色静，吟思淡何若。将老惜春光，诗才要量度。汝昨尺书至，慰我情寂寞。名花霄汉楼，佳句映蟾魄。人生忽半百，啸傲凭江郭。努力制篇章，诗人岂沦铄。哀时事何补，千日酒共酌。嘉会此可常，孤游予福薄。"}