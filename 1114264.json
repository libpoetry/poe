{"id":"1114264","title":"丞相张公筑室湘江之上若欲远人间事尽心于山水之乐以奉寿母而末章以忠孝诏诸来者寓意深矣索诗寄之","dynasty":"宋","author":"李弥逊","text":"蕙櫋兰橑湿青红，衡岳湘江一望通。晓日云烟随几杖，春风花草近房栊。赤松未结忘机伴，绿野聊从避俗翁。更欲将心何处尽，山河全露妙明中。庭前兰玉走斑衣，堂上埙篪乐寿卮。永昼牙签纷简帙，深庭豹尾卧旌旗。笑谈自有江山助，勋业从来草木知。许国尚馀忠鲠在，此心还与岁寒期。"}