{"id":"697192","title":"寿舒封翁七秩二首","dynasty":"明","author":"胡应麟","text":"寿域晴开傍海隅，安期双舄渐凌虚。秋明南极三天上，夜燕西池万里馀。鹤算定知同绮皓，扁舟宁假问陶朱。虚疑卓氏临邛盛，次第黄封照里闾。青雀西来瑞气浓，方塘秋色照芙蓉。华阳是处传丹箓，渭水何人敌素封。桂树阶庭巢六鹤，棣华天阙近双龙。翩翩叔宝今华发，尚记东床卧日容。"}