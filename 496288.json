{"id":"496288","title":"酹江月 次韵答顾东桥翁见四阕 其四","dynasty":"明","author":"夏言","text":"清词曾寄，楚江头、俯仰又成今昔。想见当年挥彩笔，摇动三江七泽。凡桂洲前，青云楼下，剩有烟霞迹。灵岩玉洞，真是神仙窟宅。何时双舄飞来，一筇相伴，共领看山敕。却把平生诸翰墨，留记名山石室。我爱桥翁，江南才子，一代文章伯。山中无事，芳尊但少佳客。"}