{"id":"1117457","title":"道装吟","dynasty":"宋","author":"邵雍","text":"道家仪用此衣巾，只拜星辰不拜人。何故尧夫须用拜，安知人不是星辰。道家仪用此巾衣，师外曾闻更拜谁。何故尧夫须用拜，安知人不是吾师。安车麈尾道衣装，里闬过从乃是常。闻说洞天多似此，吾乡殊不异仙乡。如知道只在人心，造化功夫自可寻。若说衣巾便为道，尧夫何者敢披襟。"}