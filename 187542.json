{"id":"187542","title":"挽齐斋倪尚书","dynasty":"宋代","author":"刘宰","text":"南山有孤松，屹立几寻丈。雪根雨露滋，藤萝巧相傍。高柯撑青空，落落不可上。辽东白鹤归，城郭固无恙。饥鸟拾馀粒，巢燕倚飞幌。芝田杳何许，鼓翮超蓬阆。尚书千载人，馀子岂辈行。方时鄙俗学，制行多矫亢。我独道其常，曰彼非至当。世事有翻覆，阴阳日消长。谁其倡攻伪，欲使尽一网。我独持其平，工辨直与枉。前瞻岂尚同，后顾亦非党。介然两不合，兰佩拂千嶂。惟皇思建极，正直首延访。几趋銮禁直，屡侍金华讲。三黜柳士师，一念齐得丧。岁晚复来归，旧德世所仰。文昌岂不贵，台星连两掌。贞元朝士少，正始遗风荡。淹留感时事，去去得初尚。湖光浮盏斝，岩花开步障。意行无物累，静寄绝尘想。寥寥香山翁，胜处备相倣。虽临大化尽，不放葵藿向。遗秦手自书，治忽犹指掌。内欲八柄专，外欲四聪广。国本欲先定，以击四海望。国势欲自强，不受夷虑诳。于今一开卷，星斗照穹壤。奄奄气将微，耿耿神愈王。更为一夕留，泰然须昧爽。庶几华封祝，不使臣子旷。从容有如此，岂留智力强。平生刚大气，胸次妙冲养。我生不及门，知敬如达巷。九京不可作，千古恨悢悢。"}