{"id":"1106881","title":"闻秀实归自临安有新作戏以小诗寄之四首","dynasty":"宋","author":"王洋","text":"永丰西角绿丝垂，尽日无人可得知。闻道梨园采新曲，长安十样画宫眉。宫妆十样向眉头，传道人间不解愁。说与眉端向人意，元和才子旧风流。才子风流是当家，曾传旧语到天涯。文章烂漫铺红锦，合向天边弄彩霞。天边五色彩霞新，笔下应无笔外尘。一曲奏时天一笑，光摇柳宿万枝春。"}