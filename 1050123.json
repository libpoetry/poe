{"id":"1050123","title":"送钱公瑾长官","dynasty":"宋","author":"郭祥正","text":"群山凌皓雪，修途无点尘。寒梅数枝发，持送北归人。人归向瑶阙，头角屈以伸。十年困尘滓，一旦乘风云。大用多晚年，请看钓渭滨。又如四公子，长揖取名勋。其馀琐细辈，为君何足陈。我忝交君印，俯颜愧斯民。疲驽追逸骥，浇漓杂醲醇。物理有屯泰，贤愚固难伦。感君重然诺，西郊待归轮。非君肯卑屈，谁复许相亲。"}