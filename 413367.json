{"id":"413367","title":"甲辰人日大雪书事用东坡聚星堂诗韵","dynasty":"近现代","author":"施蛰存","text":"浮生万事随黄叶，嘤求犹欠剡溪雪。新正七日再飞霙，人愿天从亦奇绝。微云词客林下姿，未接芝兰早倾折。琼瑰一卷在怀袖，馨香不歇字不灭。吾今老聩无拘检，碧海游鲸岂容掣。来坐春风百尺楼，步障蒸霞眼生缬。絮盐佳句已缤纷，欲与六花竞霏屑。玄言雅语如贯珠，画卷吟编供展瞥。东京俊及出红妆，咳唾真堪赓世说。归来恍似玉山行，挹得灵光利心铁。"}