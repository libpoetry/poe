{"id":"436753","title":"封仲坚挽词","dynasty":"金末元初","author":"段克己","text":"但怪经过少，那知生死分。穗帷徒见像，尊酒罢论文。楄柎人为具，邱坟志共闻。世无韩吏部，为尔借卢殷。窀穸无时旦，行年甫过先。归心终莫遂，遗恨竟空填。伯道名虽著，中郎业不传。素书功未卒，谁为理残编。卖药安垂老，看书祗自资。依依姑射恨，渺渺奉先思。谁恤萧存后，徒昌东野诗。孤魂招不得，独坐涕垂颐。萧散青牛客，伊余有素期。诗成先取示，酒熟预令知。夜被尝同覆，朝筇复共支。岂期行乐地，回首总成悲。谁谓如胶漆，中年永别离。崩摧五内热，契阔一生悲。对月听歌处，围炉把酒时。凄然独不见，何以慰相思。"}