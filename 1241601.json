{"id":"1241601","title":"君子有所思","dynasty":"元末明初","author":"刘基","text":"晨上龙首山，徘徊望咸京。交衢错万井，甲第连公卿。鞍马相照曜，冠盖如云行。扈从金宫归，赐酒银瓮盈。前庭列驺骑，后苑罗倾城。宠极妒心起，欢馀骄气生。田窦巧相夺，萧韩互摧倾。快意在一时，报复延戈兵。范雎掉柔舌，穰侯去彊嬴。宁知幽燕客，接踵夸雄鸣。茫茫前车辙，遗迹犹未平。胡为不自悟，坐使忧患并。二疏独何人，千载垂令名？"}