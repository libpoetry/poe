{"id":"700040","title":"杂谣六首","dynasty":"明","author":"陶安","text":"东南风起水流东，折转双帆横使风。莫言不及顺风速，还胜撑篙急浪中。船住堤边同采薪，船行炊饭日初晨。众喜涌沙船得脱，烹鹅酾酒赛江神。新觅篙师两少年，默然无语静行船。同来黄帽欠谙练，每日喧争聒耳边。两个渔舟烟水中，见我相违如燕鸿。生怕军来觅鱼蟹，不知船里载诗翁。来往船儿都起篷，天公那有两家风。上流不及下流速，安得人心喜一同。雨淘沙碛炫银色，浪打石根如斧痕。近日船军少登岸，松山窝处已成村。"}