{"id":"814183","title":"五台山金莲花诗","dynasty":"清","author":"陈裴之","text":"五台山色本清凉，种出金莲满上方。宝相千层围法界，琼蕤四照散天香。风裳水佩游仙引，月地云阶选佛场。为问几枝开并蒂，瑶池长覆紫鸳鸯。一花一叶一因缘，阿耨池边种几年。喵德水涵众香国，华鬘云拥四禅天。灵根漫佐伊蒲馔，嘉树应翻贝叶编。旧是文殊留影地，折来还供法王前。映日流辉艳绮霞，山庄移自梵王家。九天湛露凝仙掌，一路春风护属车。照影绿环灵沼水，分看红出苑墙花。宸游玩物非无意，定有遗芳望翠华。"}