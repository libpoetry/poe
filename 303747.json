{"id":"303747","title":"霜叶飞·息庵自旧京缄寄西山红叶和君任","dynasty":"清代","author":"陈方恪","text":"玉颜生小。辞柯恨，瑶姬初下林岛。凤城西去眼偏明，误讨春人到。惯祗说、寻芳倦了。为谁重舣仙源棹。又醉约登临，晚霭合、寒鸦噪尽，几销斜照。休忆过目繁华，骊宫高处，顿隔霜信云表。舞裳轻断逐飞烟，认哀蝉悽调。更一霎、流红梦渺。人天偷换相思稿。念寄情、江南岸，拥髻灯前，恁时怀抱。"}