{"id":"126650","title":"观棋长吟·院静香深昼掩扉","dynasty":"宋代","author":"邵雍","text":"院静香深昼掩扉，竹间闲看客争棋。搜罗神鬼聚胸臆，措致山河入范围。局合龙蛇成阵斗，劫残鸿雁破行飞。杀多项羽坑秦卒，败剧苻坚畏晋师。座上戈鋋尝击搏，面前冰炭旋更移。死生共抵两家事，胜负都由一着时。当路断无相假借，对人须且强推辞。腹心受害诚堪惧，唇齿生忧尚可医。善用中伤为得策，阴行狡{左犭右会}谓知机。请观今日长安道，易地何尝不有之。"}