{"id":"873767","title":"兼道携古墨来墨面龙纹墨背识云保大九年奉敕造长春殿供御龙印香煤旁又识云墨务官臣庭邽监官臣夷中臣子和臣卞等进盖江南李氏物也感之为作此诗","dynasty":"宋","author":"刘子翚","text":"长春殿古生荆荟，犹有前朝遗物在。锦囊珍重出玄圭，双虬刻作蜿蜒态。枯皮剥制弄几刓，断玦精坚磨不杀。吾闻李氏据江左，文采风流高一代。当时好玩不独此，器用往往穷奢汰。徵工选技填御府，不惜千金为赏赉。治兵唐推英卫精，治民汉许龚黄最。惜哉取士不知术，妙手独得庭邽辈。真主驱驰八极中，荒王逸乐孤城内。汗青得失更谁论，尤物竞为人宝爱。嗟余视此真粪土，事有至微犹足戒。投文欲往吊江流，幽魂未泯应惭悔。"}