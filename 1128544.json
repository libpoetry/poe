{"id":"1128544","title":"赠鲍钦止二首","dynasty":"宋","author":"葛胜仲","text":"锦窠朱绂亦何荣，辞剧求閒责自轻。聊喜青葱供俯仰，未应红腐较奇赢。久知飞鸟有真意，谁信鸣鸡非恶声。只恐朝端阙司隶，又将敛手避威名。红尘衮衮厌朝班，官寺深藏洛尾湾。识擢早惊郎位峻，招寻今见水仙閒。高标自置羲皇上，俗眼从教季孟间。仓氏一官宁久困，禁途供奉政才难。"}