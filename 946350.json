{"id":"946350","title":"送叶正则赴浙西宪幕","dynasty":"宋","author":"陈傅良","text":"频年送行客，酒罄诗不工。最晚与君别，柰此百感丛。岐山有鸣凤，雅颂移豳风。于时二老生，出处海上同。曹刘对匕箸，失色一语中。明朝蜀江水，不与灞浐通。人心起毫末，世故关鸿蒙。乃知贫贱交，不下王霸功。霜根宿病骥，云帆背蜚鸿。秋水能隔人，白蘋况连空。相从自束发，各去随转蓬。今怀欣有合，后会苦未重。鲈鱼直万钱，羊酪醅一钟。愿君养盛年，我友半已翁。"}