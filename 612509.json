{"id":"612509","title":"与韩孟郁夜坐论诗诠叙其意得五言排律六十韵岂谓进退古今必无纰谬然嗜痂之癖何妨梁肉人各有见毋务党同观者宜有以恕之","dynasty":"明","author":"邓云霄","text":"浩荡千古心，流连一壶酒。堂虚明月夜，榻下如兰友。论诗穷奥窔，秘藏抉枢纽。微茫风雅前，廓落骚些后。已将混沌凿，未觉针铓剖。至味出牺尊，古迹存蝌蚪。分水敞逸宴，河梁振词薮。东西擅二京，魏晋矜群手。朝华虽尽披，夕秀足不朽。清声陆机鹤，淡色陶潜柳。齐梁工绮靡，隋陈益昏蔀。六代鲜洪钟，百曲应覆瓿。唐誇沈宋妍，尚堕徐庾臼。谁能挽颓波，独立众匠首？李杜并衔辔，王杨可驱走。二曜夺星辰，五岳低陵阜。更有紫霞姿，飘出青莲右。摩诘若梵呗，应物如岩浏。寂寥彭泽意，复发襄阳口。天籁薄丝竹，仙裾厌琼玖。独游蓬岛外，不与尘寰耦。钱郎扬清风，高岑绝氛垢。凤箫乘月弄，石磬迎秋扣。粗豪韩退之，峭刻柳子厚。苦心无遗力，镂骨时露肘。因知天工趣，不在毛颖取。贺仝伤鬼怪，郊岛真窭叟。元白击土鼓，籍建鸣瓦缶。晚唐转纤碎，古法纷荡蹂。飞卿倚门妓，商隐浓妆妇。禅宗入野狐，艺圃生稂莠。宋调嗤腐儒，元曲鄙乳勃。冥行弃策杖，失路怜蒙瞍。皇明叶吹万，泰道回阳九。金石奏广庭，秬鬯扬清卣。宗工醉醍醐，下土觅滫醙。北地屹崆峒，诸家尽培塿。奔腾风震天，要眇丝穿藕。元气盘其间，万象罔不有。众喙任输攻，长城坚墨守。雄视实绝伦，挺出固非偶。信阳舍津筏，逞臆开户牗。陆篱雉映波，焕烂鸡吐绶。终属片琮清，那似长鲸吼。岂宜呼伯仲，止合称甥舅。格律日渐移，浮薄风相诱。七子盟俨然，千秋知能否。与白云紫气，枝指复骈拇。好画失真龙，吠声肯类狗。相勉探玄珠，毋徒珍敝帚。书期富五车，学必窥二酉。夏虫妄语冰，航海唯佔斗。勿失前哲规，而开后人咎。君看汉掌轻，远让齐宫丑。芳菲槿易谢，苍郁松偏寿。调高和或希，论定传应久。馀堂仅旋马，种蕙已盈亩。闭关无剥啄，抱膝绝喧揉。君来连坐卧，言出互弹纠。莫嫌供给薄，折葵剪新韭。"}