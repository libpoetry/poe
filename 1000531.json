{"id":"1000531","title":"登上封半山而雾大起叹而有作","dynasty":"宋","author":"彭龟年","text":"忆昨雨霁投招提，五峰幻出如新沐。僧言一月无此奇，正直由公感通速。倾曦已没暝霭生，伫立危亭看不足。遂扶晨策陵岖嵚，要识祝融真面目。轻阴阁雨日将升，浅雾喷云生半腹。晦明变化在俄顷，山鬼无端太翻覆。东西南北杳不知，天柱诸峰固难瞩。因思世事无不然，氛垢时多少清淑。良辰一遇信可欣，浊世相遭匪予辱。湘累为此赋远游，要待棋终看结局。嗟我宁能待汝清，原隰征夫驾方趣。安得韩公剑倚天，决断浮云取新旭。"}