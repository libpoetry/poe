{"id":"55475","title":"挽吴都督四十韵","dynasty":"明代","author":"史鉴","text":"文皇临御日，震怒灭残胡。下诏求名将，惟君冠武夫。扬旗频扈从，略地效驰驱。左广兼追蓐，前茅特虑无。交绥斩当户，围合走单于。马骤黄砂碎，膏涂白草枯。穷兵逾遬濮，喋血度余吾。入塞长歌凯，还京促献俘。成功由力战，制胜叩神谟。爵禄初行赏，山河拟剖符。丽城分甲第，报宴出宫壶。倭寇侵辽碣，妖尼煽益都。徂征连得隽，元恶尚逋诛。荆楚重防守，江淮更转输。登台躬讲武，鸣鼓榜衔舻。叔子风流远，公孙政绩殊。散金周下士，枉驾礼寒儒。画壁悬犀甲，华裾被鹿卢。精光腾闪?龠，尘土暗模糊。受命南中讨，麾军陇右趋。瘴云披立帜，蛮鸟避弯弧。铎鞘难施巧，罗罝喘未苏。罪人斯授首，获丑放为奴。郡县斜通海，雷霆直过泸。浪夷来铸剑，越睒贡调驹。帝念勤劳久，才宜翊赞须。禁垣留宿卫，督府管机枢。盈满常思惧，挥谦每自图。封章陈老病，舟楫渺江湖。鄂主园林旧，蘋溪水石俱。花枝迎舞袖，香月照吹竽。暮景优游乐，浮生奄忽殂。庙堂咸悼惜，部曲尽惊呼。赐葬恩偏厚，星移冢易芜。冈形侔伏虎，宰树集啼乌。惨淡悲风起，凄凉落日晡。爪牙嗟已矣，边鄙属多虞。往事于今异，雄心死后孤。有知应指发，如在盍捐躯。狂客忧时泪，衣巾为尔濡。"}