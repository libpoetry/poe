{"id":"1050487","title":"和颖叔千岁枣","dynasty":"宋","author":"郭祥正","text":"彼美祗园枣，珍同玉井船。后期千载熟，今日万珠圆。地润仍依佛，栏深自羃烟。结花虽最晚，藏核莫如坚。鸭脚看何小，鸡头美未全。种来谁共老，服久必成仙。大食移根远，番禺记蒂连。旧名稽药录，新赏著诗编。甜出诸饧上，香居百果前。黑腰虚羡尔，红皱岂为然。柔脆怜金凤，飘零难木绵。讽包丹荔赋，精夺宝刀篇。静夜风回海，清秋月蘸天。綵山要客集，翠颗绕枝骈。邂逅为公寿，婆娑与世延。暮钟催酒散，嘶马引旗旋。今作中州瑞，原从异国传。何当广栽植，欲以慰饥年。"}