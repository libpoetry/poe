{"id":"889584","title":"夜来同诸公泛舟湖中乐甚因更潭名作北湖乃作拙句呈诸友亲聊以纪一时之胜云","dynasty":"宋","author":"吴芾","text":"北山万仞罗翠屏，下有湖水镜面平。山影静倒千丈碧，波光冷浸一天星。自有此湖知几岁，居人日日常经行。但知湖水鸭头绿，谁人向此含幽情。我来正值秋容媚，野旷天空风物清。烟横木末斜阳晚，云散溪头明月升。放舟直入波深处，水鸟窥人元不惊。天晴水暖鱼亦乐，时见泼剌波间鸣。持竿举网忽有得，满座欢呼山岳倾。水面黄花更堪爱，盈盈伫立如娉婷。栗玉簪头红一点，随风翠带还相萦。兴来不觉千钟尽，众宾皆醉无一醒。渔榔敲罢棹歌起，十里犹闻笑语声。谪仙死后无此乐，我今此乐真难并。人生适意未易得，此湖从此宜知名。要配北山长不朽，酹酒更告山之灵。我欲结茅湖上住，尽使湖光入户庭。枕流漱石过一世，不妨清处时濯缨。更酿此湖作春酒，招我四海良友朋。夜夜扁舟同载月，樽前吹笛到天明。"}