{"id":"946667","title":"伤春词","dynasty":"宋","author":"陈棣","text":"春风兮飔飔，春日兮迟迟。草木秀兮原野，兰茝芳兮水湄。美人去兮何所，白云深兮莫窥。望极浦兮掩泪，倚危槛兮怀思。嗫嚅兮鳦语，连娟兮蝶飞。感微物兮灵偶，私自怜兮芳时。玲珑兮琼佩，沉寂兮蕙帏。对芳时兮太息，岂独凛秋兮足悲。香消悴兮□鸾镜，愁委积兮堆蛾眉。登山临水兮有兰梦，断雁沉鱼兮无锦诗。鶗鴂鸣兮众芳衰，春冉冉兮不可羁。人生行乐兮将何之，王孙王孙兮胡不归。"}