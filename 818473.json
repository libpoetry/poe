{"id":"818473","title":"七月十三日偕宽仲宗武登仓园新楼凭眺至月上","dynasty":"清末近现代初","author":"陈三立","text":"邻园过雨秋生枝，魂魄踊跃苏癃疲。襄阳耆旧导我出，亦有柱史相攀随。突兀楼观跨溪水，新髹朱紫光葳蕤。并倚栏楯染凉色，完杨柳插青琉璃。蝉嘶虫语漏缝隙，洗波浓黛连城陴。游鯈可数红蓼底，微欠钓叟蹲孤罴。斜阳如谷覆钟阜，饥理粲粲颅骨奇。深藏陵墓耸危塔，分晴草树犹离披。南朝风物赚一瞥，安问烽燧含疮痍。主人不归笑把酒，看移大月成罘罳。晚鸦下逐带桥影，翻弄吟抱鸣笳悲。"}