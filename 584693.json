{"id":"584693","title":"后乐园","dynasty":"明","author":"黄衷","text":"我怀范希文，功名满宋室。清篇出警语，切寓经济术。落落江湖心，惕惕庙堂日。缅邈数百年，志士有执辙。予也寒饿姿，蚤岁滥甄拔。仰公北斗标，箕尾讵恍惚。驽骀怯长途，明时抱衰疾。尘缨罥神武，俯首委蓬荜。偶营一亩园，芜亭榜拙逸。秋林露远山，几案纷散帙。农圃尽宾友，经旬废巾栉。于焉奉遗训，幽悰晏萧瑟。"}