{"id":"1116906","title":"次韵王正仲蒲传正二月十五日奉祠高禖二首","dynasty":"宋","author":"苏颂","text":"视草名臣奉汉祠，祝禖才胜长卿迟。诗成雅类占宜芾，乐阕欣同梦射罴。宫殿肄仪临百子，神明歆德荐三釐。凌晨拜胙归天阙，杲日煌煌照上枝。涤牢宫醴被禋时，物吐华心睡景迟。禁掖嘉祥开覆燕，祠官先兆应维罴。阳郊类帝重封土，宣室思贤正受釐。天锡子孙千亿报，年年玉叶长新枝。"}