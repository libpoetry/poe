{"id":"180739","title":"陪诸公登南楼啜新茶家弟出建除体诗诸公既和","dynasty":"宋代","author":"陈与义","text":"建康九醖羙，侑以八品珍。除瘴去热恼，与茶不相亲。满月堕九天，紫面光磷磷。平生酪奴谤，脉脉气未申。定论得公诗，雅号知凝神。执持甘露椀，未觉有等伦。破睡及四座，愧我非嘉宾。危楼与世隔，万事不及唇。成公方坐啸，赏此玉花匀。收杯未要忙，再试晴天云。开口得一笑，兹游念当频。闭眼归默存，助发梨枣春。"}