{"id":"923310","title":"次韵签判张太博移竹","dynasty":"宋","author":"苏颂","text":"梁苑有脩竹，移来正得时。新开一斋馆，分植两轩墀。璅碎青金影，纤圆碧玉枝。物应人共美，性与地兼宜。渐喜声成韵，毋伤色暂衰。宁因恶土变，自与好风期。窗闼常相对，阑干不用施。看怜朝露爽，坐觉昼阴迟。拟富非侯等，亲邻见凤姿。燕杯留几席，画笔置藩篱。护长防将折，删枯欲更滋。破忧谈将解，化恐误仙骑。节耸蛟螭骨，苞翻虎豹皮。竿长终劲挺，根困任离披。肯顾柯亭赏，休思渭水持。吟馀毫亦健，灌罢器频攲。戴谱须书此，淇园未羡之。七贤尝伴侣，六逸重犹夷。缅继斯人躅，如吹仲氏篪。萧然发清思，赖尔作良知。"}