{"id":"1108168","title":"隆祐太后挽歌辞三首","dynasty":"宋","author":"刘子翚","text":"三朝钦母训，四海被仁风。仓卒垂帘政，艰难取日功。仙游暌懿范，孝慕惨皇衷。寝隧休华饰，灵輀必返嵩。谥易徽名正，恩加戚属优。素心潜道妙，盛化秉坤柔。握玺终存汉，为梁实配周。愿书班马纪，万古播芳猷。俭约身为率，忧勤寿岂延。钟残长乐夜，日断泰陵烟。归驭应奔月，馀勋赖补天。伤心南渡日，一棹赣江船。"}