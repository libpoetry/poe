{"id":"708450","title":"沁园春  其二","dynasty":"明末清初","author":"龚鼎孳","text":"君勿过河，浊浪滔滔，鱼龙奋扬。乍城头吹角，秋阴萧瑟，桥边问渡，烟柳冥茫。珠树三枝，银缸一穗，醉里乡心低复昂。凭夜话，较青山紫阁，何计为长。偶然游戏逢春。有恶客冲泥兴也妨。羡人如初日，芙蕖掩映，门开今雨，裙屐回翔。此客殊佳，吾衰已甚，安用车轮更转肠。相权取，且酒宽嵇阮，花驻求羊。"}