{"id":"158056","title":"和礼之喜雪十二韵","dynasty":"宋代","author":"强至","text":"水官司冬不举职，天地当凛气辄温。顽风伺隙倒天令，扫荡不使繁云屯。阴崖邃谷殆穷腊，空有雪意乘朝昏。宿荄老玘亦借便，欲洩阳气芽株根。往往百怪窃窥视，思以沴疫伤群元。赖吾太守为民切，百拜默与上帝言。臣因视民问农计，亟雪犹可望有年。知民所欲弗帝告，安用备位称守藩。至诚一发动天听，霄垠地堮俄琼璠。混然上下共一色，直疑元气犹胚浑。狂风埋藏反失势，却授威柄还水官。既云丰年在冬雪，豫拟痴腹盈朝餐。"}