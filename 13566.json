{"id":"13566","title":"酬别蔡十二见赠","dynasty":"唐代","author":"权德舆","text":"伊人茂天爵，恬澹卧郊园。傲世方隐几，说经久颛门。浩歌曳柴车，讵羡丹毂尊。严霜被鹑衣，不知狐白温。游心羲文际，爱我相讨论。潢污忽朝宗，传骑令载奔。峥嵘岁阴晚，愀怆离念繁。别馆丝桐清，寒郊烟雨昏。中饮见逸气，纵谈穷化元。伫见公车起，圣代待乞言。"}