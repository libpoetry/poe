{"id":"1136191","title":"郑无贰和予杂言有缘督之句用韵谢之","dynasty":"宋末元初","author":"方回","text":"可食不必驼峰肉，可居不必鸱尾屋。竹篱菜羹人得知，此中有士定不俗。东里先生癯似鹤，閒门不受童蒙渎。七弦琴外棋一枰，七星冠上巾一幅。忽然一日紫阳虚叟来，暂肯朦胧开睡目。朝闻客子代穰侯，暮见河阳诛汧督。居然鹏鴳自不齐，孰谓熊鱼俱所欲。平生此老世人嫉若雠，至此方知夔一足。无心敢徼失马福，勿用小荣包大辱。富儿贵公百花尽，吾曹冷落如残菊。君不见老氏故书教我云，守雌守黑为溪谷。会当访公更谋一大醉，幕天席地鼾卧无南北。"}