{"id":"1113021","title":"拙轩偶书三首","dynasty":"宋","author":"张侃","text":"归来开一室，复以拙为名。道在何妨小，身閒不用荣。柳丝愁断续，花靥笑轻盈。只此观天运，逢时物自成。廊深人罕到，益友两三人。得意文章妙，相忘情味真。蜂来窥砚水，燕去润香芹。如此逍遥过，胸中无点尘。侵晨门外立，山色已浮春。斫竹流溪水，提篮择细鳞。柳浓将作絮，梅小未生仁。自拆红泥酒，歌呼到北邻。"}