{"id":"703475","title":"沈阳杂诗二十首","dynasty":"明","author":"释函可","text":"草草四十载，乾坤一病身。腊深颜益厚，祸酷意无瞋。性命岂由我，饥寒常累人。西邻有二老，谈笑见天真。西风吹破寺，泥佛坐何年。一雁起庭际，数声空唳天。远书谁可寄，饱食我方眠。禅律浑忘却，安能效磨砖。世事看亦见，边城忽已秋。尘沙必在面，虮虱又缘头。欲笑从他笑，多愁总莫愁。所知居不远，来往尽风流。盛衰自今昔，佛岂限中边。竿木随身戏，针锥任众贤。到山先数马，入室但分钱。亦有二三子，休嗟吾道邅。辛苦法王子，深慈将奈何。肉残无足食，骨碎可重磨。大网嫌鱼漏，高林畏鸟多。不如魑与魅，犹自喜人过。瘦日射枯杨，荒荒欲断肠。老狐来瞰室，饿虎易过墙。岂为高明误，空遭纸笔殃。南中有义士，风雨每同床。此地暑易尽，家家闻捣衣。拽车水牯瘦，击鼓鬼娘肥。风景连年是，人情半刻非。老僧惟一钵，每日饱方归。白日只斯须，频年乞海隅。罪多识命贱，书到益身孤。秉拂寻顽石，题诗答腐儒。明知乡国没，仍梦到西湖。北里有遗老，寻诗尚未还。定知题落叶，随意到空山。白昼全无韵，棋枰久已閒。好携秋爽色，一洒户庭间。白鹤亦有泪，悲凉与世同。要从今日事，稍见古人风。笛里声初断，囊中药屡空。只留天一线，呼吸可能通。侧立向空荒，风吹恨愈长。文章宜溷厕，牛骥共禅房。不识梅花白，惟誇麦子黄。秋来瓜独好，小摘齿牙香。老翁时问讯，不死近何如。梦里数竿竹，床头一卷书。为人终直率，对客怪粗疏。午后睡方足，行行过草庐。可惜团团月，还来绝塞明。照人幽近死，到地自无声。孤雁忽然过，远钟何处鸣。岭南应更苦，夜夜落荒城。卫霍名何减，山头旧札营。乍闻吹落叶，犹似走残兵。原草缠幽恨，河流带哭声。最愁秋雨后，燐火向人明。未到秋风起，先令破衲寒。但拚身一掷，久与世无干。日月看倏去，林泉到处残。如何昨夜梦，颗颗荔枝丹。几载望乡信，音来却畏真。举家数百口，一弟独为人。地下反相聚，天涯孰与邻。晚风连蟋蟀，木佛共含辛。佛命亦如线，西方有剩莲。贝翻成大贾，笙吹比神仙。弟子黄金贵，弓裘白日鲜。雷同吾岂敢，只合抱沙眠。沙坡台下土，春老草难生。行路践心髓，游魂怯旆旌。乌贪天养子，狐拜月成精。当日无贫富，锋刀不世情。天地不可必，春风或度关。阴山一半揖，遗老共生还。杖指乌衣巷，船归黄木湾。亲朋未尽鬼，恸哭后开颜。"}