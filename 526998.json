{"id":"526998","title":"浔州东津驿书感","dynasty":"明","author":"潘希曾","text":"沿回左江湄，至止东津驿。游子怀往事，恻怆泪沾臆。昔在景泰中，蛮獠祸孔棘。我祖宪府英，提兵此驻节。疆场赖敉宁，蛇狶就俘馘。王事诚辛勤，营星陨中夕。去今六十载，相传犹仰德。嗟予小弱孙，寡昧何所识。王命使南交，幸兹吊遗迹。天涯岁云暮，寒风吹独立。"}