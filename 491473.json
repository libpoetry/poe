{"id":"491473","title":"题耕读轩为吏部主事顾硕赋","dynasty":"明","author":"刘崧","text":"我从前年改初服，冒荣坐请公家粟。寻章摘字勘科律，压几堆床披案牍。文深有害心愈惕，食饱无功颜自恧。常怀战慄趋府署，岂有游歌到庠塾。实忧慵惰饥欲死，复恐荒嬉昧所属。今晨览君田庐咏，往日嗟余去从卜。君才特达当庙堂，我志依微渐朴?。何由放斥遂归休，扶耒朝耕仍夜读。"}