{"id":"117698","title":"次韵子瞻病中赠提刑段绎","dynasty":"宋代","author":"苏辙","text":"京东分东西，中划齐鲁半。兄来本相従，路绝一长叹。前朝使者还，手把新诗玩。怜我久别离，卷帙为舒散。谁言穷陋邦，得此唱酬伴。相逢倾盖间，晤语何旦旦。宦游少娱乐，缠缚苦文案。能于王事余，时作楚词乱。臂如近膏油，未肯忘濯盥。贤豪真勉强，功业畏缭缓。伊余独何为，旧籍西南贯。窃禄未遑归，自笑嗟已懦。方当四海寒，恋此一寸炭。主倦客欲留，逡巡要夺馆。奈何独见收，软言强温暖。此意定难酬，还予授子粲。"}