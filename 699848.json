{"id":"699848","title":"荅人见寄","dynasty":"明","author":"郭奎","text":"五色新衣照日鲜，平生湖海气飘然。茅容孝养如今日，苏武生还忆去年。秋水芙蓉花共洁，岁寒松柏操弥坚。巴人拟和阳春曲，昨夜援琴理七弦。独立汉廷如汲黯，欲羁南越等终军。威容面折千金诺，议论风生万马群。浓花池馆开春酌，落日江亭惜路分。想到清秋无限兴，坐题桐叶寄殷勤。自伤孤雁影翩翩，避弋南来折复旋。塞上牧羊几陷贼，中山寻鹤托游仙。黄冠偶倩傍人正，宝剑谁为烈士捐。华发秋来垂两鬓，江湖憔悴任吾年。"}