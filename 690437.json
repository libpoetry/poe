{"id":"690437","title":"湛园褉事赋得五言近体三首","dynasty":"明","author":"张萱","text":"上巳逢休浣，名园得过从。分朋惭下驷，结客尽元龙。共籍花间草，遥看槛外峰。清欢殊未厌，新月逗疏钟。乐事名流集，芳春藻思催。合钱频乞俸，得酒且登台。绮石云容矗，香渠雪宝开。主人原解褉，曾濯锦江来。傍斗龙文合，邀云綵笔同。朋簪三巳酒，花信几番风。初绿蔼高树，疏枝留晚红。怜春须觅句，莫遣客尊空。"}