{"id":"102783","title":"碧落洞·槎牙乱峰合","dynasty":"宋代","author":"苏轼","text":"槎牙乱峰合，晃荡绝壁横。遥知紫翠间，古来仙释并。阳崖射朝日，高处连玉京。阴谷叩白月，梦中游化城。果然石门开，中有银河倾。幽龛入窈窕，别户穿虚明。泉流下珠琲，乳盖交缦缨。我行畏人知，恐为仙者迎。小语辄响答，空山自雷惊。策杖归去来，治具烦方平。"}