{"id":"165934","title":"送直阁杜君章守齐","dynasty":"宋代","author":"晁补之","text":"杜公文史不读律，平反世称徐有功。官为列卿位亦显，皋陶事与礼乐同。书生骫骳笑法令，弦歌不媿陵陂中。众贤和豫治乃举，但愿主圣朝廷公。白头典校汉天禄，未烦载酒如扬雄。自言臣老应报国，五马便去如飞鸿。京东耳闻事可数，似说振贷仓储空。裕民诚患力不足，措国岂与民俱穷。才难所要遇事了，仁厚未免无能蒙。囊中餐玉百未试，干越在匣光生虹。却嗟鈆椠坐弃日，伊我何补羞儿童。力能如虎安敢尔，鬓毛幸未成老翁。亦思一郡效尺寸，官卑未许伸喉咙。饱知世事秪坐啸，又看马鬣吹西风。平生放意在云水，落身尘土禽闭笼。经时无酒对佳客，借与歌舞开心胸。公行媌曼载双舸，谁与客劝琉璃锺。"}