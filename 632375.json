{"id":"632375","title":"雪斋落成","dynasty":"明","author":"释函可","text":"四海少邻并，况兹东复东。登阶惟鹤迹，挂壁有诗筒。岂为儿孙计，聊安君子穷。委怀存宋拓，论事据枯桐。千卷万卷在，两人三人同。快谈当圣代，高咏寄玄穹。云过一床影，月来诸境空。难容金络马，共老竹编虫。世界半窗隔，神明寸管通。囊开馀积雪，帘捲渡飞鸿。稠叠深秋色，浑含太古风。人情轻故旧，天意勘英雄。览镜添髭白，烧泉扫叶红。浮生只若此，大业在其中。前往后犹待，隐然抱厥躬。"}