{"id":"994873","title":"贺刘使君","dynasty":"宋","author":"黄公度","text":"于门为国产英贤，淮海钟灵五百年。松竹千寻森气节，江湖万顷渺情田。白头未握封侯印，皂盖犹分刺史天。俗变农桑皆犊佩，家传恺悌只蒲鞭。敛容不动吏曹畏，清坐无言上意宣。四野欢声丰岁里，西山爽气寿杯前。篱边陶菊千苞折，阶下尧蓂一叶鲜。香火祝公三入后，却来平地作飞仙。"}