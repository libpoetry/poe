{"id":"508970","title":"喜迁莺 词赠南京太常少卿莆田陈公赴户部侍郎之召时李立之少卿尚留南寺","dynasty":"明","author":"倪谦","text":"帝城清晓。见彩凤衔来，九重丹诏。宠溢弓旌，光生轮帛，云有圣恩宣召。伟器惜居閒散，雅望合登枢要。典三礼，有一夔自足，何须双妙。争道旧曾向。粉署蜚英，久矣推清操。政贰民曹，班联常伯，看展经邦才调。趣驾曹参乍别，前席贾生初到。敷奏处，听薰弦阜物，世跻熙皞。"}