{"id":"1125089","title":"东皋十首","dynasty":"宋","author":"晁补之","text":"屋名尽挂陶家榜，人物应惭菊畔身。解作文章肯归去，不应陶后说无人。郭外朝阳一卷斜，青槐厅事带丘麻。路逢扶辔双童问，不是城东太尉家。小阁高原最上头，下床莫遣许公羞。如今老罢栏边意，不是元龙百尺楼。壁间最好营丘笔，卧看三峰忆旧过。梦入幽林小溪去，绝胜千骑向南柯。新植青桐小径成，两行萱草一时荣。春风百卉芳菲尽，长夏幽花却称情。登登策策不须呼，时动圆荷触短蒲。五步濠梁亦堪乐，相忘何必是江湖。四海萍逢两弟兄，百年胶漆岁张陈。红尘陌上相逢子，华发林间偶坐身。尺五城南未足高，只今小杜更飘摇。暮烟疏雨从君胜，玉子文楸听我饶。李君禅味诗情里，解作黄金不润身。目断白衣檐酒阒，何妨聊破一垆春。城市何妨亦隐沦，贾君无意向红尘。东皋瓜豆如云处，慊我幽栖不卜邻。"}