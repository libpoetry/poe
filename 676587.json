{"id":"676587","title":"洗衣行","dynasty":"明","author":"郑鹏","text":"若耶溪中新水满，女郎浣濯溪边晚。微波荡岸湿金莲，返照侵衣明玉腕。洗衣最恨啼痕多，不洗啼痕将奈何。杵重心忙臂转弱，斑斑血泪难消磨。徘徊指顾荷花语，妾愁茎内丝千缕。摘来不断复相联，谁识莲中心更苦。洗衣洗衣复洗衣，菰蒲风急鸳鸯飞。鸳鸯双飞看渐杳，何事人生不如鸟。"}