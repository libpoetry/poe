{"id":"685040","title":"梧冈精舍为罗锦川题","dynasty":"明","author":"王渐逵","text":"两厓秋色静分妍，中贮烟霞小洞天。影入罗浮孤晓嶂，精从河汉散晴川。十年萍迹空馀梦，此日松关更有缘。题作梧冈非托始，纪名应在大初前。梧冈冈上凤皇鸣，凤向鸣时故故生。旭日九苞元自戢，德辉千仞向谁评。光涵岩穴秋仍伏，潜入鸥凫晚更盟。笑我罗浮云外侣，漫骑黄鹄听吹笙。"}