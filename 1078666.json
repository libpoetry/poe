{"id":"1078666","title":"游西台院暑雪轩观石镜","dynasty":"宋","author":"喻汝砺","text":"城中苦伊郁，兹轩独高鶱。连甍动参差，错畦横阡眠。雪峤正孤峙，若与我周旋。远翠浮荡瀁，轻鸥下联轩。密竹罥幽径，新蒲澹清涟。初游惬馀怀，既久幽念攒。慨彼泉下人，灼灼夸令颜。忽然坠榛莽，窈窕不可援。一镜空复情，况乃块石顽。哀哉彼愚子，婉娈情所牵。差胜茂陵公，更訹方士言。"}