{"id":"936024","title":"夜卧久不得寐复披衣起呼灯作草书数纸乃复酣枕明旦作此诗记之","dynasty":"宋","author":"陆游","text":"才下多阨穷，地僻罕人客。半生走四海，竟无第一策。暮年忽大悟，惟有紧闭门。朝作一池墨，弄笔招羁魂。初若奔騄骥，忽如掣蛟鲸。鬼神森出没，雷雨更晦明。飞扬兴已极，投笔径就床。酣酣一枕睡，不觉幽梦长。手携避秦人，行上腰带鞓。下视河流黄，仰看天宇青。大呼自惊觉，夜半灯欲死。茆檐雨点滴，身乃在万里。挑灯影突兀，顾问汝是谁。留侯虽强食，轻举亦何疑。"}