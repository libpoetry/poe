{"id":"992689","title":"哀国子黄助教","dynasty":"宋","author":"梅尧臣","text":"儒者务欲博，诵说穷冬秋。衣裙未及解，含珠以见求。闽称黄夫子，常恐学不流。有徒如浮萍，匝匝围刳舟。聚书将万卷，载行无马牛。去年来京师，满箧分寄投。半在吴楚间，半入赵卫陬。昨日大官荐，青袍变绨裘。今朝为异物，寸禄与命雠。独闻邯郸公，哀之使敛收。曷其禀赋薄，安得被王侯。旅殡欲焉托，定将葬何州。生为四方游，死当不择丘。岂必归故乡，万里过山头。"}