{"id":"834977","title":"瑶华 赵尚书家昙花","dynasty":"清末民国初","author":"奭良","text":"日边仙种，海上移来，刚到天中见。夜沈沈候，有双双、雪蕊歘开徐敛。金尊罢宴，恰点缀、疏帘低槛。素心人、坐对怡然，钩月初临影浅。小盆丰叶敷腴，似青琐轻摇，粉团微颤。频催明镜差解意，留得新妆半面。幽香晴逗，分一缕、飘飏鼻观。祝年年、应节同心，刻画玉真圆满。"}