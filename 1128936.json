{"id":"1128936","title":"天台山中十首","dynasty":"宋","author":"释元肇","text":"道丧几千载，不复还其淳。强者用诈力，弱者伤夷沦。芒芒大块中，何人得其真。已矣难重陈，吾将谁与邻。千山万山中，翠薜相交罗。春风来何迟，积雪常峨峨。折木有清响，采薇闻远歌。不因寻石桥，长年无人过。面对香炉峰，朝昏起云雾。飘飘无定形，忽被风吹去。去去还复留，半挂长松树。悠然会我心，政自有佳趣。四时多幽禽，日日鸣前林。呼唤烟树重，应答山水深。静中无别响，独听有馀音。载歌仍载吟，半晴还半阴。涧底有清泉，日夜鸣涓涓。风声过树头，月色当窗前。起坐不成寐，白发悲流年。向来称达人，两耳何缘溅。山中产灵药，四望清蔼蔼。神仙久不逢，世上何人采。桃源路岂遥，蓬莱非隔海。惟有天地根，古今常独在。兰生在深林，众草相陆沈。微承雨露滋，积受霜雪侵。幽芗时一吹，樵牧空见寻。采采当我前，远此违世心。红红白白花，万万千千树。开亦不知名，落亦不知数。幽禽来上啼，野鹿衔将去。可望不可攀，四向高无路。野草纷其类，托根孤高地。谁荣谁瘁之，动摇春风至。凄迷烟雨中，碧满闲庭际。王孙归不归，山深易寒气。为爱檐前竹，特立万竿玉。萧萧送雨声，沈沈照窗绿。风雪凌压之，可摧不可曲。澹然如幽人，长年在空谷。"}