{"id":"511861","title":"题九老图","dynasty":"明","author":"童轩","text":"我闻神仙人，往往不易得。斯图绘九老，乃类瀛洲客。容颜尚渥丹，须发尽垂雪。想当香山游，高会总英特。安定司马胡，冯翊卫尉吉。刘郑宜可肩，卢张亦同列。就中老居士，颇忆姓是白。平生慕出仕，稍稍著勋业。一朝服官政，归兴浩若决。复有元爽翁，齿数已过百。僧人如满徒，少日共乡陌。投闲时盍簪，气味迥无别。临流抚鸣琴，倚杖听啼鴂。长松雨初过，草色翠如叠。优游竟忘疲，聊以卒岁月。予亦旷达人，奔走困仕辙。何年预斯会，不俟残齿缺。愿陪衣冠后，石涧采薇蕨。"}