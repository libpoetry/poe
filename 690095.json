{"id":"690095","title":"懊憹诗和彭孟阳三首","dynasty":"明","author":"张乔","text":"自来恩怨本无端，爱即如珠在玉盘。妾命久知飞絮薄，郎心新作落花看。红笺未许传方胜，绣带空教破合欢。谁信栖鸳春梦稳，等閒平地有波澜。每忆双栖畏影单，迫人霜月五更寒。若为别去终成梦，祇是情深易作澜。香艳乞怜心冷尽，繁华骄宠意销残。愁来欲采忘忧草，不佩时难佩亦难。满腔离绪泪成澜，半焰残灯伴晓寒。怀抱不开今日事，梦魂犹泥昨来欢。银绡忍割同心带，宝镜愁窥并影鸾。一尺白罗聊写恨，凭君时展枕前看。"}