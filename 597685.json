{"id":"597685","title":"旋波宗丈少与予同举茂才异等盖长予四岁今年己卯为华甲重逢腊月之望其初度也内正齐眉二郎伟器叠见孙枝拜舞堂下可谓人间乐事因为古体二十韵以贺之","dynasty":"明","author":"林大春","text":"髫年相对人如玉，两家先子号伯叔。君今容鬓似苍松，予亦矍然称老翁。吾家小儿才学步，君有机云能作赋。嗟予澹荡且薄游，怜君留滞数经秋。莫言老手慵折桂，留却高枝与儿辈。莫道儿曹数尚奇，人生得意自有时。是日登堂值花甲，新月再圆梅再发。彩衣起舞正翩翩，又得明珠掌上看。况复齐眉堪并寿，行见飞黄竞驰骤。他年栗里扬休风，不说燕山与河东。"}