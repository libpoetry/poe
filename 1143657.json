{"id":"1143657","title":"次韵萧饶州见寄","dynasty":"宋末元初","author":"仇远","text":"至人本天游，上古惟野处。如何种菊者，亦胜封千户。万钟且唾去，况复问阿堵。先生东陵侯，成败久目睹。几程上金台，一节绾铜虎。肯从赤松游，餐芝擘麟脯。温故穷丹铅，投閒弃圭组。自是横江鲸，终然辞网罟。独醒笑众醉，此举冠千古。二疏三高后，欲数指难偻。毋烦北山移，猿鹤当起舞。昔寓南国居，日与荛牧处。今营西郭居，官梅映窗户。砚山如可博，尺度先画堵。此计当勇决，结构须快睹。伐藤断长蛇，卧石凛伏虎。山厨富笋蕨，客至当脩脯。野芳散红紫，粲粲五杂组。放怀山水窟，脱迹名利罟。平泉绿野堂，盛事追往古。愿学樵夫拜，相从丈人偻。应笑趋炎人，奴颜八风舞。"}