{"id":"924483","title":"次韵子瞻过海","dynasty":"宋","author":"苏辙","text":"我迁海康郡，犹在寰海中。送君渡海南，风帆若张弓。笑揖彼岸人，回首平生空。平生定何有，此去未可穷。惜无好勇夫，从此乘桴翁。幽子疑龙虾，牙须竟谁雄。闭门亦勿见，一嗅同香风。晨朝饱粥饭，洗钵随僧钟。有问何时归，兹焉若将终。居家出家人，岂复怀儿童。老聃真吾师，出入初犹龙。笼樊顾甚密，俯首姑尔容。众人指我笑，缰锁无此工。一瞬千佛土，相期兜率宫。"}