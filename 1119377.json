{"id":"1119377","title":"立春前一夕雪二首","dynasty":"宋","author":"陈造","text":"天仙几夜集瑶台，剪水筛琼不受催。直遣瑞花将腊去，尽驱和气与春回。坐窗客有吟飞絮，对酒人应唱落梅。雪与相如俱末至，可能草赋压邹枚。雪龙侵夜正衔枚，破晓郊原玉作堆。云叶攀翻徒自舞，瑶花顷刻为谁开。土膏已遽宜农事，綵胜何妨映酒杯。幻作冰壶天一噱，梦回品物各春台。"}