{"id":"438064","title":"题刘德文戏綵堂","dynasty":"金","author":"刘迎","text":"邮传文书日旁午，过眼不容留顷许。先生遣决谈笑间，退食归来奉慈母。吾不爱锦衣荣归誇梓里，吾不爱绣衮徒步登槐府。传家所爱作宁馨，入室不愁无阿堵。堂中怡愉奉颜色，堂下嬉戏同儿女。十分寿斝汎醇酎，五色綵衣纷杂组。映阶萱草弄春色，循陔兰叶荣朝雨。先生蕴藉古人似，早岁声名天尺五。拘縻岂合坐冗曹，献纳直宜趋禁所。更书屈指今几日，伫看褒诏传天语。龙光歆艳动庭闱，汤沐疏封分郡土。芝封钿轴烂云锦，羽衣宝帔辉金缕。形容何止入画图，歌咏亦须流乐谱。区区贱子独何幸，晚喜宗盟同鼻祖。他年一笑约升堂，万石尊前拜严姥。"}