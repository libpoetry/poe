{"id":"938526","title":"三犯渡江云/渡江云 旧平声，今改入声，为竹友谢少保寿","dynasty":"宋","author":"陈允平","text":"风流三径远，此君淡薄，谁与伴清足。岁寒人自得，傍石锄云，闲里种苍玉。琅玕翠立，爱细雨、疏烟初沐。春昼长，秋声不断，洗红尘凡俗。高独。虚心共许，淡节相期，几人闲棋局。堪爱处，月明琴院，雪晴书屋。心盟更许青松结，笑四时、梅矾兰菊。庭砌晓，东风旋添新绿。"}