{"id":"943746","title":"有叹 其一","dynasty":"宋","author":"陈造","text":"应事如应敌，收功端有素。诗乃随景迁，预计几胶柱。鼓吹月明秋，当时亦佳句。见卵求时夜，竟为阴云妒。想像蕲为工，故智那用据。向来东游意，梦境骚人赋。出郭带月行，过山冲雪去。风力马欲却，寒气鸟不度。旧拟忽新偶，自笑邯郸步。与世甘数奇，失意资一悟。覆却从万方，翛然随所遇。吟情形前影，尘事风外絮。"}