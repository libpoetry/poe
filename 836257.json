{"id":"836257","title":"湘春夜月 沪上感旧，用黄德文韵","dynasty":"清末民国初","author":"陈衍","text":"怪春江、许多油碧愁痕。重问人面桃花，依旧是朱门。能几渡江桃叶，已有人迎接，剩得桃根。更替人指点，珠宫旧榜，题字犹存。江皋解佩，惊鸿照影，沈醉天昏。拥髻银灯，何苦共、落红惆怅，同调伤春。窥江胡马，望眼烽烟，早销魂。待不去，向花丛、取次低头，只合除却巫云。"}