{"id":"555077","title":"寿林君叔孟八十","dynasty":"明","author":"黄仲昭","text":"君不见束广微，岁旱祷雨苏民饥，民祝寿考无穷期。又不见窦禹钧，平生阴骘通神明，五子贵显身康宁。我爱林家东谷翁，二公之德将无同。为兵输税宽囚系，为民输粟瘳疲癃。命服已看旌义槩，八旬况复逢时泰。儿孙群戏老莱衣，宾朋共祝庄椿岁。从来积善流庆多，始终一德求靡它。德日益新寿益永，还看孙子登高科。"}