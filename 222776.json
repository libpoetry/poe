{"id":"222776","title":"山中井·乾元肇初气","dynasty":"宋代","author":"蒲寿宬","text":"乾元肇初气，坤母乃六之。谁明爻象意，凿出混沌奇。所以击壤民，饮水源不知。空山有古甃，夜气方归时。明月照我牖，独起携军持。一瓢饮沆瀣，凉意生肝脾。下以浇丹田，上以滋华池。潇然脱尘土，举身入希夷。神人授我诀，欲以疗我饥。归来煮白石，精馔琼为糜。"}