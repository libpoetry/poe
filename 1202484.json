{"id":"1202484","title":"无俗念 火候不正","dynasty":"元","author":"王吉昌","text":"周天火候，要升沉飞伏，无差无错。气运前升穿绛阙，透上九天熏烙。两目难开，终为大患，急急须臾拨。迁延岁月，变成魔境沦落。六神失御猖狂，三尸放荡，五贼俱成恶。要镇炎炎归玉路，深入神宫恢廓。三盗循环，相交水火，锻炼成丹药。驱驰归正，得醇贤圣糟粕。"}