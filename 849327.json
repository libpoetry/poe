{"id":"849327","title":"上亲庭寿","dynasty":"宋","author":"卫泾","text":"中兴申甫来高崧，卜人吉梦占维熊。生贤应有造化工，吾家积善庆所钟。公跨鸾驭从蓬宫，襟怀廓落凌秋空。居乡惠爱先困穷，谭笑万户生春融。在官履行洁且忠，此心须信天可通。福善有道非滥蒙，岁寒乃知柏与松。从今风虎依云龙，扶摇万里乘长风。结知丹扆恩厖鸿，金貂赤舄华吾宗。尊荣安寿仁之功，从教绿鬓宜方瞳。义方垂教惭倥侗，青毡欲使扬祖风。勉策驽驾追逸踪，它年乐事来迎逢。燕山嘉誉难独隆，宴堂清晓祥云浓，槐庭昼永阴重重。千岁风月谁与同，敬祝王母偕仙翁。"}