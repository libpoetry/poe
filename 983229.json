{"id":"983229","title":"念奴娇 其二 和人韵","dynasty":"宋","author":"袁去华","text":"水边篱落独横枝，苒苒风烟岑寂。踏雪寻芳村路永，竹屋西头遥识。蕙草香销，小桃红未，醉眼惊春色。罗浮何处，断肠无限陈迹。憔悴素脸朱唇，天寒日暮，倚琅玕无力。岁晚天涯驿使远，难寄江南消息。自笑平生，怜清惜淡，故国曾亲植。百花虽好，问还有恁标格。"}