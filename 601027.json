{"id":"601027","title":"仙弈石鉴","dynasty":"明","author":"黎民怀","text":"石楼巀嵲临沧海，岩前霞石何磊磊。削成棋局方且平，□位中分成两垒。白发参错罗星文，藤萝掩覆蒸风云。蛇鸟尚惊鱼复阵，犀象无乃昆阳军。空山犹闻下子响，霹雳一声愁魍魉。林越萧萧霜倒飞，万壑千崖气森爽。鸾旌孔盖望不来，樵斧剥蚀馀苍苔。亡羊歧路竟何事，龙争麟斗俱尘埃。菖蒲可采桂可食，且看赤日扶桑隈。"}