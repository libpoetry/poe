{"id":"1059030","title":"送崔子厚朝散倅安州","dynasty":"宋","author":"邹浩","text":"君家如武库，人物常森森。伯氏妙难测，一笑冥古今。蒲团与藜杖，终然作知音。王事挽以去，岁杪霜雪侵。轻轩奉白发，遥指甑山岑。臣子难有已，忠孝亦已深。南方拥兵刃，调发多呻吟。使民还击壤，屏星实分任。况乃功业本，从来在无心。独恨锁天北，谁与同瑶琴。"}