{"id":"587688","title":"桂丛十章","dynasty":"明","author":"霍韬","text":"桂之树，春雨秋露。饱浥雨露，根硕既固。浩浩昊天，永锡雨露。桂之蟠，石侧流泉。泉流涓涓，桂蟠桓桓。显允君子，匪也矢永谖。桂之根，白石齿齿。水流桂根，绵流石髓。蟠哉桂，永千万祀。桂之植，白石凿凿。石膏桂滋，石肤桂肌。蟠哉桂，永千万祀。桂之蕃，倚天扫云。云飞自北，云飞自南。匪北匪南，悠悠我心。蟠哉桂，永千万春。桂之枝，白露零零，铁干玲玲。白露秋春，于千万年。蟠哉桂，永千万年。桂之叶，则翠且老。桐乌于飞，亦集以傲。吁嗟乎，桐千万年。吁嗟乎，桂千万年。维是桐桂，永矢忘年。桂之华，寒天之馨。桐乌于飞，亦集斯鸣。显允君子，亦听鸟鸣。维此鸟鸣，觏此花馨。胡然而遭也，百千万龄。桂之实，亦坚既好。累累壮垂，露雨之冒。匪也竹猗，匪也桃夭。君子是宴，以傲天锡难老。桂之丛，醇气醲钟，和气融冲。不于尔物之隆，而于尔孕族之隆。浩浩昊天，惟尔宗是崇。尔宗是崇，载亦令终。后昆是崇，桂之丛。天锡尔令德，裕后无穷。"}