{"id":"815823","title":"次秩满留别台阳韵送夏宝成","dynasty":"清","author":"陶绍景","text":"和风拂拂满春堧，极目洪涛接远天。海外文传苏玉局，公馀词媲柳屯田。心悬朗鉴从衡准，珠瑂璇源任折还。共识君才原十倍，典型矜式藉高贤。瀛海搜奇万象妍，此行正值艳阳天。襟期淡似鸥盟浃，气谊亲如雁序联。以德绥番留硕画，惟宽化吏示蒲鞭。相看愧我非彭泽，镜里新霜老少年。"}