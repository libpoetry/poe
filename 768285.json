{"id":"768285","title":"金缕曲 送鲍子韶入江西尚将军幕","dynasty":"清","author":"龚翔麟","text":"客许真无定。乍重逢、劳劳亭下，片帆思逞。且尽临分杯中物，小住长干烟艇。猛记得、春深三径。朱沈风流双点笔，井桐花、嫩拂斜阳暝。吟别曲，又秋冷。平戎上策今谁并。看书生、援袍草檄，笑谈俄顷。潭影閒云西山暮，不浅登楼清兴。更远渡、章江如镜。懊恼泽家南禽语，想听残、瘴雨船窗凭。盼消息，早梅赠。"}