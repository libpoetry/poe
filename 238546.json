{"id":"238546","title":"谢郑如晦饷酒诗","dynasty":"宋代","author":"高斯得","text":"渊明久闲居，欲酿苦无秫。萧条倚东篱，目断杯中物。可以王荆州，白衣来扣寂。高情属天云，于今照方策。我穷交旧绝，门外无行迹。旧时如海肠，辙鲋等枯涩。谁怜东溟臣，西江分一滴。嗟哉子立贤，肯念黄州客。清酒冬百壶，昔酒夏千石。陶然北窗下，但觉天地窄。东西高虽异，南北郑能一。感荷吾子德，酬报乏珪璧。但诵昌黎诗，以谢郑群锡。"}