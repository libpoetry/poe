{"id":"802675","title":"台城路三首 其二","dynasty":"清","author":"项鸿祚","text":"暝烟寒飐秋星碧，低低傍帘穿户。露洗还明，风吹不灭，团扇轻教黏住。迷藏院宇，正蟾月窥人，又无寻处。画烛银屏，坠欢空有碎蛩诉。清宵漏长梦阻，悄惊梧叶下，凉影飞度。瘦竹虚廊，枯兰断甃，曾照离魂归去。相思更苦，任尘黯书灯，练囊谁贮。解认前生，草根栖暗雨。"}