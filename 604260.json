{"id":"604260","title":"九月十二日儿孙扶侍登狮峰醉归放笔","dynasty":"明","author":"张萱","text":"老人觔力济胜难，老脚却欲常登山。寻幽独往不挂杖，振衣竟日穷跻攀。天南一峰立江面，嵂崒万仞云霞间。人言此峰是狮子，云霞若缀拳毛斑。百兽惟狮雄且武，钩瓜锯牙能食虎。城中有虎已择人，白骨支撑莽如堵。狗亦学虎殊咆哮，嗟狮垂头不回顾。更闻上有古灵湫，勺水曾将神物贮。三年一吐颔中珠，能为科名卜其数。探渊久欲撄其鳞，底事蹄涔数杯土。天飞岂亦常泥蟠，穴处能无鳅鳝侮。骊兮狮兮奈若何，孤青顽碧空嵯峨。羊肠诘曲驾灌木，鸟道偪侧盘云萝。呼儿且扫一拳石，覆掌幸有双仙螺。燮台拾薪炊不托，炳焯敲石烹酥陀。侧弁光瑩跪进酒，稚尧绕膝歌傞傞。东来两水皆西注，跳波却送斜阳去。两点东西未了青，羊城烟翠鹅城树。扶胥海口罗浮西，孤刹亭亭屹天柱。我曾梦草新宫铭，西望蓬莱杳何许。六鳌已驾三山来，树拥云归不知处。归云酿雨雨不飞，扑衣云片疑春絮。前山雨过后山晴，雨逐云归人逐雨。眼力却笑脚力慵，酒魔转苦诗魔攻。重阳昨日妒风雨，今来我欲乘蜺虹。屐痕已破螺子绿，雪鬓笑插萸房红。谁云登山灾可避，我却局地途终穷。自怜数遇择人虎，凭谁唤起蟠泥龙。吁嗟乎，东华尘土北窗风，草露石火将无同。儿曹慎莫负老脚，得酒便把金芙蓉。相期岁岁千秋日，日日同登狮子峰。"}