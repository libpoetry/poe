{"id":"439435","title":"山家七首","dynasty":"金","author":"周昂","text":"秋日山田熟，山家趣转奇。垄苞银栗缀，墙蔓绿云垂。野饭留佳客，青钱付小儿。主人愁丧乱，数数问边陲。萧飒晚风凉，高杠引旆长。岭云残宿阵，陵日湛晨光。已作依刘表，终须问葛疆。俯身驰万里，未觉鬓毛苍。年深师欲老，秋至敌还轻。但使财思义，犹多死易生。指挥无险阻，感激在精诚。万古麒麟阁，何曾浪得名。简易军中事，川原入望多。草平铺碧锦，山远出青螺。远愧桃花水，重临杏子河。去年关塞意，萧䬃起悲歌。赤涧蟠双阙，青山壮一门。放歌游远目，箕踞得高原。地险劳天设，边戈厌日屯。庙谋新控扼，万里可雄吞。官舍暂投辖，塞垣还着鞭。路移新岁月，心醉好山川。方丈何由到，桃源恐浪传。相看不隔水，遗恨惜他年。翡翠长松秀，氍毹细草斑。屡经新渡水，不数旧看山。太华愁登陟，终南费引攀。岂知图画景，长在马蹄间。"}