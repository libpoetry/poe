{"id":"1241150","title":"敬题谕淮安朱安抚诏后","dynasty":"元末明初","author":"王逢","text":"九鼎沸莫止，大厦倾莫支。太阴初阳不得烛下土，小龙望望闽之陲。六宫掩泣向北去，孤臣凭城尚南顾。也知天命有所归，忍为生灵贷生路。当时不死良为此，至今人说姜与李。君家富贵八十年，露台风馆啼猩鬼。世事茫茫难具论，遗诏幸得传诸孙。乌丝细字书题罢，黄叶乘秋正打门。"}