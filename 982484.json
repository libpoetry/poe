{"id":"982484","title":"和刘仆射感旧言怀寄苏左丞左丞昔守南京仆射方为幕客今同为执政作此诗仆射诗略记其一联云论文青眼今犹在报国丹心老更同","dynasty":"宋","author":"秦观","text":"三禁提衡系扰龙，拜无烧尾有家风。班行旧号青云士，宾主今为黄閤公。烱烱坐屏云母隔，珊珊行佩水苍同。自惊初到蓬莱上，便见骊珠出海宫。"}