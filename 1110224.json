{"id":"1110224","title":"次潭州通判范寅秩韵","dynasty":"宋","author":"吕颐浩","text":"胡尘一动隔吾乡，旋向丹丘筑草堂。方效潜鱼游河渚，忽随飞雁到衡阳。雨馀南陌千峰翠，春日东郊百草香。身在湖湘归未得，梦魂时到旧居傍。经纶无术致时康，何事连年住庙堂。退伴农夫耕晓月，闲陪渔父钓沧浪。壮怀衰谢休鸣剑，旧学荒芜耻面墙。别乘意勤贻雅什，续貂深愧不成章。"}