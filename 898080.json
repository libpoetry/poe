{"id":"898080","title":"寄李端叔二首 其一","dynasty":"宋","author":"张耒","text":"束发闻至道，荣辱久齐观。中年婴世故，已复傲忧患。閒居虽荒寂，几杖颇清晏。悠悠閒晷景，草草贫寝饭。狂言无为发，浊酒醉自劝。与君通家旧，迩者颇屡见。相望岂示远，数舍隔异县。吾人师佛祖，妙旨得忍粲。敛藏避世俗，未免逢侮讪。坐令鬓垂雪，犹把从事版。尺书每见警，妙语珠在贯。复君进明德，同遂丘壑愿。"}