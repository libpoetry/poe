{"id":"665882","title":"送周方伯入楚五十六韵","dynasty":"明","author":"郑善夫","text":"南来日月浅，歘作洞庭游。宦达多离坼，旌麾还阻修。人情乌石雨，仙路豫章舟。树直黄陵庙，花明白鹭洲。攀轩啼老少，拥彗振王侯。毒草祠能久，濂溪井尚留。贤声望宰辅，伊昔盛才猷。八辟参邦典，群疑反楚囚。青莲分黑白，丹笔斡宸旒。退食惟书卷，攒眉视贵游。坐兹不速化，宁自向明投。先帝需梁栋，春官杂枓樛。匪材随鉴澈，是岁辱甄收。分忝门生列，知悬孺子酬。青云长契阔，白帝正岣嵧。公去安边徼，余归滞故丘。数年鳞杳杳，两地鬓飕飕。诸葛绥西土，文翁化益州。夷酋达礼乐，武弁冠貔貅。自古贤人远，殊方圣主诹。朔风吹鸟道，春雨下龙湫。天共滇池远，人兼泮水幽。两川思几杖，六诏赖怀柔。僰俗元来野，华风今始流。文鹓既翙翙，鸣鹿亦呦呦。欲见唐虞理，何烦猿狖愁。几时卿月照，复尔使星浮。三晋悲歌切，中原盗贼稠。徬徨家室走，感激岁时遒。道在无荆棘，时艰任寇雠。终焉脱虎口，直拟谢蝇头。天欲昌王室，帝能追马周。风高沙塞暮，草歇雁门秋。十二事皆举，权豪势不勾。食刍无款段，出牧尽骅骝。世待英雄急，公宜物色求。无诸所胙土，马亮载鸣驺。玉节沾应得，风谣采未休。先声靖强禦，能事属歌讴。霄汉瞻洪翮，泥涂非好仇。狄笼充实忝，徐榻下何绸。愿縳南山虎，翻惊北海鸥。倚风悲骀荡，望斗念伛偻。贫贷邻人粟，寒披季子裘。热中闻舐痔，毕意避牺牛。名位争相笑，悲歌不自由。谁能见客意，何以解吾忧。夜雨听希旷，春波转缪悠。大廷稽职业，南服趣恩庥。江汉雄藩镇，夔龙注庙谋。双旌一以远，千里秪须抠。即欲随黄鹄，终知愧秃鹙。草深鹦鹉冢，天迥岳阳楼。范老端忧乐，祢衡招咎尤。独醒心缕缕，北面意慺慺。公若登三事，须张竟野罘。"}