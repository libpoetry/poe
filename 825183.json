{"id":"825183","title":"武建军资念塔歌","dynasty":"清末近现代初","author":"郑孝胥","text":"武建孤军戍南荒，边乱虽平士多亡。亡者入地塔出世，含哀郁怒凌苍茫。龙州西山日欲落，双江奔流动城郭。倚天神剑忽飞来，雪脊霜峰见棱锷。夹岸遥看人共指，俯映浮桥断江水。疮痍瘴疠意全消，孤标祇在斜阳里。君不见男儿为国躯可捐，伏波遗庙尚岿然。铜柱沈埋无觅处，州名犹自唤文渊。"}