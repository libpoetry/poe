{"id":"512472","title":"九日无菊","dynasty":"明","author":"沈周","text":"今日九月九，无菊且饮酒。明年九月九，有菊亦饮酒。有花还问酒有无，有酒不论花无有。好花难开好时节，好酒难逢好亲友。一杯两杯长在手，六印何消金握斗。三杯五杯不离口，万事莫谈瓶且守。瓶云罄矣我即休，载欲谋之已无妇。天应私我身独在，天不全人花乃后。迟之明日兴还存，紫蕊青苞得开否。倘看烂漫即重阳，借酒东墙恼邻叟。"}