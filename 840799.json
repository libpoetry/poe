{"id":"840799","title":"小孤山","dynasty":"清末民国初","author":"金武祥","text":"九派来浔阳，巨漫汇吴楚。屹然小孤山，中流作砥柱。陡峭绝倚傍，矗立峙今古。玲珑一峰秀，烟云互吞吐。何年祀仙姝，凿翠辟殿宇。旁有彭郎矶，附会资谐语。一棹溯空江，迷离值微雨。篷窗纵遐瞩，兹山快先睹。风利不得泊，登山兴偏阻。扁舟东下时，斯游会当补。"}