{"id":"835269","title":"忆旧游 辛丑除夕，溯江至十二圩大兄官舍度岁","dynasty":"清末民国初","author":"沈曾植","text":"尽冻云拂帽，霁雪湔衣，鼓枻重来。潮出扶桑下，送行人西上，遮莫东回。津头关吏借问，前度客繻开。甚三宿天留，一行月厌，鸥鹭休猜。东轩传鹊喜，道人随佳节，春动深杯。南北东西路，暂白头兄弟，笑索官梅。风轮浩荡，吹我马骨蓟丘台。报江上青山，好留颜色归梦催。"}