{"id":"813410","title":"冬暮村居杂咏，寄叔白七首","dynasty":"清","author":"李宪噩","text":"寂寞应甘分，清泠味若何？四时欲行尽，一岁又闲过。夜雪晓方觉，朔风晴更多。寻常闭门坐，抱膝自吟哦。翳翳荒烟合，村家近晚餐。犬偎日阳短，鸟啄木声乾。暗牖寂已暝，茅檐低正寒。闲愁方岁晏，触次亦无端。暄时此亦静，寒月更须闲。野客雪中去，村僮城里还。新书借未读，旧句定犹删。聊复倚藤杖，门前看暮山。贫后依荒坞，忧来行近园。雀争墙外树，牛入路旁村。日落昼风止，烟寒冬岭昏。樵人归又晚，深巷叩柴门。盥漱临堂户，清霜日气澄。炉灰留夜火，砚水结晨冰。事少常如客，情多始羡僧。疏慵生自惯，何处著人称？茅堂耽夜坐，布被恋朝眠。诗句还随历，身名不称年。森沈残腊日，错莫早阴天。只对陶公集，闲哦饮酒篇。孤吟知兴远，闲坐亦深更。僮睡呼不醒，镫昏挑暂明。夜寒如有悟，钟尽即无声。晓寄城中客，还能识此情。"}