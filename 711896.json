{"id":"711896","title":"程周量出守桂林作此寄之","dynasty":"明末清初","author":"陈恭尹","text":"凤凰昨夜衔天语，天遣郎星向荆土。北阙新辞粉署云，南行且作芃苗雨。双旌晓出都门高，八桂遥开秦郡古。一时送者皆太息，千载延之今再睹。纷纭饮饯日不暇，错落诗篇读旁午。共惊才子守一麾，岂识仁人利须溥。天生贤俊以为民，坐保清华独何取。始安岭外多阻深，戈甲虽销犹疾苦。生事唯应职荷锄，人家大抵稀环堵。更加杂处有兵卒，况乃流徙多浮窳。兼资宽猛昔所闻，丕变诗书亦其矩。虎符龙节既在操，秋杀春生能自主。惟君昨在司马日，眼利机明孰能伍。笔前进退万将帅，阶下驱驰半熊虎。称旨尝闻西使秦，宣恩往者东临鲁。囊中馀智办有馀，斗大数州宁足数。下国聊开历块蹄，天池会理搏风羽。炎州故人日相忆，十年不见心如许。方候归艎到海涯，宁知取道从湘浦。白竹湖头秋月高，为君一把西江橹。"}