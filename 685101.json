{"id":"685101","title":"山中苦雨","dynasty":"明","author":"王渐逵","text":"草暗松关樵迹稀，溟濛山色障重帷。行人不答中原望，尽向芳岩带雨归。厌扶蓑笠傍山台，石溜飞泉转涧雷。嬴得一番春意好，蕨薇深长丽花开。年来贫病苦相遭，老屋春深未缉茅。可是青山原有意，翠榕深护绿萝交。几旬不出意何穷，静检遗经较异同。忽听儿童报晴霁，杖藜看日上孤峰。"}