{"id":"209689","title":"赠江器博·先生行年今七十","dynasty":"宋代","author":"吴则礼","text":"先生行年今七十，值杖端如孤鹤立。江天小雨作许奇，洲渚横斜雁行湿。先生隶法老更精，未要中郎作典刑。笔含钟鼎小篆意，启齿要须斯与冰。先生宿昔爱弹琴，不爱越琴爱雷琴。摩挲龟背蛇跗纹，太和款识尤出伦。先生真已弃百事，旧参尧典腕典字。端有江湖著老儒，笑大耳儿长结眊。学书初不论永和，书到石鼓才不磨。不见吏部石鼓歌，住载安得类骆驼。"}