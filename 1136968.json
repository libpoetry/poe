{"id":"1136968","title":"水龙吟 其五 和南剑林同舍元甲远寄寿韵","dynasty":"宋末元初","author":"刘辰翁","text":"多年绿幕黄帘，瓶花黯黯无谁主。荀陈迹远，燕吴路断，何人星聚。四圣楼台，水仙华表，冷烟和雨。但徘徊梦想，美人不见，空犹记、铁炉步。过尽凉风天末，堕华笺、行行飞翥。一端翠织，锦鲸茅屋，天吴惊舞。念我何辰，涸阴冰子，生怜金虎。恨儿痴不了，山川悠缅，共君黉宇。"}