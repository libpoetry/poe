{"id":"949600","title":"疏影 梅影","dynasty":"宋","author":"周密","text":"冰条木叶。又横斜照水，一花初发。素壁秋屏，招得芳魂，彷佛玉容明灭。疏疏满地珊湖冷，全误却、扑花幽蝶。甚美人、忽到窗前，镜里好春难折。闲想孤山旧事，浸清漪、倒映千树残雪。暗里东风，可惯无情，搅碎一帘香月。轻妆谁写崔徽面，认隐约、烟绡重叠。记梦回，纸帐残灯，瘦倚数枝清绝。"}