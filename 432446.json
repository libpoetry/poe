{"id":"432446","title":"临江仙八首","dynasty":"近现代","author":"沈祖棻","text":"望断小屏山上路，重逢依旧飘飖。相看秉烛夜迢迢。覆巢空有燕，换酒更无貂。风雨吟魂摇落处，挑灯起读离骚。桃花春水住江皋。旧愁流不尽，门外去来潮。经乱关河生死别，悲笳吹断离情。朱楼从此隔重城。衫痕新旧泪，柳色短长亭。明日征程君莫问，丁宁双燕无凭。飘零水驿一星灯。江空菰叶怨，舷外雨冥冥。一棹蒹葭初舣处，依前灯火高城。水风吹袂酒初醒。镜中残黛绿，梦外故山青。月堕汉皋留不得，更愁明日阴晴。涉江兰芷亦飘零。凄凉湘瑟怨，掩泪独来听。百草千花零落尽，芙蓉小苑成秋。云闲迢递起高楼。笙歌随酒暖，灯火与星稠。霏雾冥冥闾阖远，凭谁诉与离忧。吟边重见旧沙鸥。巴山今夜雨，短烛费新愁。寂寂珠帘春去也，燕梁落尽香泥。经年归梦总迷离。抛残锼玉枕，空惜缕金衣。乔木荒凉烟水隔，杜鹃何苦频啼。凤城几度误心期。凭阑无限意，肠断日西时。昨夜西风波乍急，故园霜叶辞枝。琼楼消息至今疑。不逢云外信，空绝月中梯。转尽轻雷车辙远，天涯独自行迟。临歧心事转凄迷。千山愁日暮，时有鹧鸪啼。"}