{"id":"276261","title":"与故人季涵论书","dynasty":"清代","author":"李宪乔","text":"季生贸然来，袖出手中字。盘辟竞点画，邀我相指似。我书本无法，敢为对以意。观书如相人，神骨当有异。肤立岂能久，中乾固难恃。颜柳苏黄徒，天与君子气。刻轹相耸削，跌宕转严毅。正如冠剑臣，谈笑皆国计。粪土弃么璅，空洞见胸次。有时就欹偃，白眼青天醉。却视黄泥人，颠倒灵娲戏。以此常自足，穷老无悲喟。有志我未能，敬为吾友遗。双钩与悬腕，暇日请从事。"}