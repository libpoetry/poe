{"id":"1237648","title":"书顾耕石侍讲","dynasty":"元","author":"元熙","text":"烟水空濛万象虚，西湖画景付樵渔。一从学士新诗出，纵有荆关画不如。星使词曹节屡颁，三巴五岭驻征鞍。巫阳底事催归早，长吉箜?付广寒。长安结队走名场，触目珠玑夜有光。毕竟心传家学远，虎儿妙腕继元章。吴都狂客最驰名，夙抱清才杂艳情。读万卷书行万里，诗家例住锦官城。鹍弦高唱大江东，词句堪称一代雄。从此弓衣传绣遍，好将佳话播吴中。群纪交情托麝煤，一回展玩一颜开。凭他半幅鹅溪绢，抵得黄金百镒来。"}