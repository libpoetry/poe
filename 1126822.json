{"id":"1126822","title":"司马文正公挽词四首","dynasty":"宋","author":"黄庭坚","text":"元祐开皇极，功归用老成。惟深万物表，不令四时行。日者倾三接，天乎奠两楹。堂堂宁复有，埋玉恸佳城。国在多艰日，人如大雅诗。忠清俱没世，孝友是生知。加璧延诸老，櫜弓抚四夷。公身与宗社，同作太平基。献纳无虚日，居然迹已陈。清班区玉石，宝历顺星辰。更化思鸣鵙，遗书似获麟。易名无异论，今代两三人。毁誉盖棺了，于今名实尊。哀荣有王命，终始酌民言。蝉冕三公府，深衣独乐园。公心两无累，忧国爱元元。"}