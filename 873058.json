{"id":"873058","title":"游水乐洞诗","dynasty":"宋","author":"任希夷","text":"万舞列帝所，九韶奏虞庭。群公日拱北，星斗光荧荧。兹辰适休沐，联骑来郊坰。爱此一泓玉，中有太古声。细响叶宫祉，大音希咸茎。自然天籁鸣，独许幽耳听。镇以潜虬灵，卫以石兽狞。佳哉乐兹游，驩言举彼觥。谁欤昔经始，今已归明廷。巨丽所未睹，幻眇真难名。健笔哦五字，当代推善鸣。清幽极模写，细读令人醒。"}