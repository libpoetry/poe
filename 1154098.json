{"id":"1154098","title":"紫阳真人歌","dynasty":"唐","author":"卢象","text":"君不见先生耳鼻有仙骨，自号狂生中有物。金华侍讲三十年，儿戏公卿与簪笏。青门抗行谢客儿，健笔连羁王献之。长安素绢书欲遍，主人爱惜常保持。每叹二疏不足道，复言四皓常枯槁。去年寝疾弥数旬，神鬼盈庭谋一老。长男泣血求司命，少女颦眉诵《灵宝》。还如简子复归来，更与洪崖同寿考。上书北阙言授箓。税驾东州愿修道。初闻行路犹未信，果达吾君谓之好。山阴旧宅作仙坛，湖上闲田种芝草。镜湖之水含杳冥，会稽仙洞多精灵。须乘赤鲤游沧海，当以群鹅写道经。皇恩赠诗四十字，明主赐金三十镒。供帐倾朝一送归，双童驷马从兹出。回看紫绶若轻尘，远别青门嗟故人。鸳鹭差池攀羽盖，虹霓夭矫翊车轮。田田列侍浮丘伯，曾子荣过朱买臣。余高若是有先觉，灭迹归根从大朴。千载悠悠等令威，十洲漫漫思方朔。归去来，青牛顿足少迟回。忽然云雾不相见，唯有飘飘香气来。"}