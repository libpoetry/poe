{"id":"480557","title":"徐用和侍御所藏云山图歌","dynasty":"明","author":"李东阳","text":"何人醉写云山图，浮云澒洞山模糊。空明射地日漏影，稍觉树林开扶疏。平原苍莽不知处，忽有细路通榛芜。茅堂枕山半阁水，卷幔正对前峰孤。幽人深居不出户，纵有邻舍无招呼。低头把卷苦吟讽，语暗不辨楚与吴。中流棹歌似相答，欲断未断声呜呜。云多水阔望不见，知是沧洲旧钓徒。长安六月晴复雨，若非尘土还泥涂。城中见山如见画，刚可仿佛求形模。山犹可见水莫涉，尺潦岂足容长舻。十年旧游忆南国，岁月催人非故吾。鹦鹉洲前汉阳树，此景此诗今有无？因君此图意披豁，便欲买棹游江湖。"}