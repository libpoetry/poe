{"id":"722812","title":"望江南 乡思","dynasty":"明末清初","author":"梁清标","text":"清明候，细雨晓风和。树里青帘春酝美，水边红袖丽人多。处处醉颜酡。家山好，春色满平芜。花片参差裘马客，柳丝摇曳水云图。远浦立鹈鹕。东郊外，暖日水粼粼。一路杏花寻幕燕，几行杨柳渡溪人。沙细碾车轮。踏青云，遥指绿阴村。斜袅金鞭晴试马，高烧银烛夜开樽。芳草滞王孙。西村里，淼淼水拖蓝。一缕墟烟青似织，数峰岚色碧可簪。可唤小江南。犹堪忆，歌舞向朱楼。小玉多情金缕曲，雪儿带笑锦缠头。长使彩云留。清欢夜，偷眼认檀郎。锦瑟偎灯肠断句，青丝堕马内家妆。私语口脂香。休虚度，寒食草青青。荇叶桥边沽酒路，秋千影里卖花声。金弹打流莺。桃花水，相约放船来。菱叶田田鲜鲤出，槐风剪剪小舟开。送酒百壶催。灯花剪，杂坐漏偏迟。欲写乌丝嗔燕子，将输楸居倩猧儿。芗泽乍闻时。"}