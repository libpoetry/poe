{"id":"540692","title":"盐城送侄怀慎游杭州","dynasty":"明","author":"赵完璧","text":"壮夫慷慨吴楚游，飞虹浩气湖天浮。我欲从之滞衰骨，风流美事输先筹。束书腰剑觞高楼，北风日夜吹兰舟。片帆望迷残雪浦，孤鸿声断沧烟洲。寒梅三弄出淮水，黄鹤一跨轻扬州。得鱼沽酒风月阔，閒云远水情思悠。丈夫宏图岂鹿豕，乾坤胜概开雄眸。雪涛澎湃江千里，芙蓉秀削峰峦起。海头怒激子胥潮，桥边苔老黄公履。江山人物尽繁华，黄金紫玉何足誇。收来图画寸心曲，赋拟班张五色葩。剡溪尽兴一返艇，锦城虽乐终还家。椒盘迟尔起颂花，华灯焰焰醺紫霞。春宵客梦惊天涯，悬河慰我卧游赊。"}