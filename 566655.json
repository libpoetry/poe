{"id":"566655","title":"予作花十二种多风势中有榴花题其卷首曰石醋醋骂座","dynasty":"明","author":"徐渭","text":"洛阳城中崔处士，花园麝起花妖至。封姨十八太颠狂，石家醋醋新高髻。醋醋能娇百带牢，珊瑚枝上织鲛鮹。明珠似月摇难落，冰住黄鱼白鳔胶。封姨身重不能斤，翻杯湿却石家裙。初来竞唱迎姨曲，转眼翻为骂座人。朱唇粉晕山眉远，愁来皱断春蚕茧。石娘娇小不辞觞，夜深潮浅腮红软。金铃不动仗崔徽，明岁冯他十八姨。借问当时诸女儿，可似此中数抹蓝燕脂。噫吁嘻，胡蝶灰，黄蜂锥。封姨之风丰隆雷。问画图，有与无。十八姨，胡为乎。高阳酒徒，燕市狗屠。耳热之后，秦筝呜呜。明日重阳，无钱可沽。十八姨，胡为乎。十指握钩，五白呼卢。夜叉子都，同醉一垆。十八姨，胡为乎。"}