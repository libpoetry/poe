{"id":"1115853","title":"代意二首","dynasty":"宋","author":"杨亿","text":"梦兰前事悔成占，却羡归飞拂画檐。锦瑟惊弦愁别鹤，星机促杼怨新缣。舞腰罢试收纨袖，博齿慵开委玉奁。几夕离魂自无寐，楚天云断见凉蟾。短梦残妆惨别魂，白头词苦怨文园。谁容五马传心曲，祗许双鸾见泪痕。易变肯随南地橘，忘忧虚对北堂萱。回文信断衣香歇，犹忆章台走画辕。"}