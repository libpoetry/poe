{"id":"744066","title":"甘泉山","dynasty":"清","author":"吴文溥","text":"清辰策马暮留宿，尽日看山兴未足。崭岩路绝披蒙茸，百道山泉挂双目。忆昔避暑五月中，挠旃翠羽森溪谷。泠风飞落通天台，寒门云雾虚徘徊。马犀夜走金璧景，太古玉树高花开。泱漭神坛连紫极，七星北户招摇来。西京文章动王眷，武皇扈从皆仙才。长卿丽笔不曾赋，子云藻思嗟何暮。故知此物亦有数，独向苍崖问歧路。"}