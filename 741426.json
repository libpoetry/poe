{"id":"741426","title":"寄巴陵杨明府乞君山茶次东坡和蒋夔寄茶韵","dynasty":"清","author":"秦武域","text":"人生饮啄无非缘，百年遇合随所便。粗粝腐儒饱即可，谁能水陆穷芳鲜。独怜有好渐成癖，嫩蕊活火烹新泉。日铸郑宅昔曾试，碧瓯玉乳浮花圆。一自买舟下南楚，便如渴鲸思吸川。二月雷动蓓蕾结，家家摘取当新筵。岳州黄翎品最上，浥湖注目遥生涎。几叶润喉破烦闷，陋他蜡面膏须研。巴陵神君治第一，君山贡物如当年。拣选金芽献天子，王公次及谁能先。而我独为乞少许，但搜拙句无须钱。殷勤烦君倒筐笥，白绢三道斜封缠。寄到山家百拜受，肯付稚子姜盐煎。江上清风朗月夜，七碗啸傲凌前贤。陆羽卢仝今已矣，后之来者谁媸妍。诗成亟写博君笑，珍重他日还相镌。"}