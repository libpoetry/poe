{"id":"769621","title":"满江红·六皆重过敝邑，水阻兼旬，游醮极欢，于其行也，赋此送之 其二","dynasty":"清","author":"陆震","text":"别思匆匆，惜无计、得留君住。念此去、寒汀野渚，冰坚可渡。几个归人残雪岸，一肩行李斜阳路。较春初、一倍泪痕多，如铅注。离别恨，都休诉。问后会，知何处。叹人生聚散，飘蓬落絮。风雨莫教魂梦隔，音书肯使鳞鸿误。更为余、传语到高堂，思尤苦。"}