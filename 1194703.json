{"id":"1194703","title":"绝句六首","dynasty":"唐","author":"杜甫","text":"日出篱东水，云生舍北泥。竹高鸣翡翠，沙僻舞鹍鸡。蔼蔼花蕊乱，飞飞蜂蝶多。幽栖身懒动，客至欲如何。凿井交棕叶，开渠断竹根。扁舟轻袅缆，小径曲通村。急雨捎溪足，斜晖转树腰。隔巢黄鸟并，翻藻白鱼跳。舍下笋穿壁，庭中藤刺檐。地晴丝冉冉，江白草纤纤。江动月移石，溪虚云傍花。鸟栖知故道，帆过宿谁家。"}