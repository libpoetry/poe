{"id":"285639","title":"贺新郎·且作团圞计","dynasty":"清代","author":"李慈铭","text":"且作团圞计。有蓬头、翾风房老，恭心獠婢。使指浣衣萱草辈，银鹿青猿差备。争进食、欲令公喜。雪样餈糕花样肉，更黄鸡、玉面淘来腻。京雒食，故乡味。练裳荩箧都搜抵，胜相嘲、影妻椅妾，乏人料理。只念白头花烛伴，独自牵萝乡里。愧割肉、东方难寄。比似买臣差不恶，便从公、饿死宁相弃。下床客，百年礼。"}