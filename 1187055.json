{"id":"1187055","title":"留上李右相","dynasty":"唐","author":"高适","text":"风俗登淳古，君臣挹大庭。深沈谋九德，密勿契千龄。独立调元气，清心豁窅冥。本枝连帝系，长策冠生灵。傅说明殷道，萧何律汉刑。钧衡持国柄，柱石总朝经。隐轸江山藻，氛氲鼎鼐铭。兴中皆白雪，身外即丹青。江海呼穷鸟，诗书问聚萤。吹嘘成羽翼，提握动芳馨。倚伏悲还笑，栖迟醉复醒。恩荣初就列，含育忝宵形。有窃丘山惠，无时枕席宁。壮心瞻落景，生事感浮萍。莫以才难用，终期善易听。未为门下客，徒谢少微星。"}