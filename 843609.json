{"id":"843609","title":"翠楼吟 春信","dynasty":"清末民国初","author":"王闿运","text":"不分春来，柳条无赖，蓦地报人春信。新年才几日，更打探、花期远近。窗梅遥问。料青苔点点，落英盈寸。谁知道、碧桃开了，刘郎未省。长恨。花事匆匆，怕红无三日，绿阴成阵。海棠娇小惯，且先趁、东风赌俊。好春无尽。总不如今年，暗催离怨。沙泉畔、踏春行处，夜雷惊笋。一角钟山，朝朝拄笏，宦情不如归兴。君恩容卧治，且饶与、皋兰轺乘。公才须称。喜六旆红停，皖山青映。新开府，早秋衙鼓，雁声遥应。还认。油幕看人，问故人别后，好风谁赠。白蘋江上句，料难共、吴兴争胜。戟门香凝。有得意诗篇，赏心图帧。君知否、楚云楼阁，有人闲凭。"}