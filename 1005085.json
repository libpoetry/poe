{"id":"1005085","title":"再游天童山回吴与权诸友夜集","dynasty":"宋","author":"舒亶","text":"太白崭岩几百尺，仙人一去无消息。临云时复倚栏干，独看千峰万峰碧。昨夜长须城里回，报道湖上秋风来。醉园雨过月台冷，篱根白菊看看开。却杖青藜趁流水，目送征鸿下山觜。蓬船荅浪绕丛芦，咫尺烟汀几万里。忽见江头江月白，纷纷笑语城东陌。一尊此酒一枰棋，未到懒堂犹是客。"}