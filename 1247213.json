{"id":"1247213","title":"白雪歌","dynasty":"元末明初","author":"蓝仁","text":"南州大雪从来少，数日山庄三尺厚。一点游尘着处无，四檐明月连宵有。琼树应迷谷口樵，玉蓑不脱溪边叟。清池片石叠寒毡，远岫疏松排秃帚。鸢肩独耸费吟哦，鹤发相辉惜衰朽。梅清竹瘦转凭陵，鸟仆猿僵罢飞走。孤烟冷舍自无聊，横宝当途谁得取。宜消瘴疠拯群黎，忽报丰登随众口。高士轩中爱煮茶，将军帐下催斟酒。种石辛勤璧在田，照书烂漫珠盈斗。阴崖北向云影开，旭日东来涧声吼。眼前光景渐消磨，石门天柱长回首。"}