{"id":"1249295","title":"哭汪遁斋二十四韵","dynasty":"元末明初","author":"戴良","text":"诗礼趋庭日，风尘筮仕辰。献荆思报国，捧檄冀荣亲。肇典丹阳校，旋苏海邑民。渔盐千古旧，弦诵一朝新。浩荡王纲解，艰虞国步屯。遂令娱綵士，几作负羁臣。天地裨忠孝，云山获隐沦。陶潜犹纪晋，黄绮肯归秦。体病相如渴，家伤原宪贫。将何具甘旨，并□窘晨昏。善事行惊俗，高居德照邻。儒言存道脉，野趣任天真。里巷称耆艾，乡邦礼缙绅。时方瞻故老，世忽哭斯人。莫驻桑榆景，翻全宠辱身。声名应不泯，传播必殊伦。循吏光前史，文场殿后尘。遗音悲贾鵩，绝笔叹姬麟。有客含情切，长涂洒泪频。知心遗鲍叔，交谊失陈遵。零落今如是，襟怀孰可陈。未悬徐墓剑，空忆汉江纶。独立西风里，老吟东海滨。此生何所托，歌罢复沾巾。"}