{"id":"813840","title":"曹仁宪谨荣寿","dynasty":"清","author":"苏衮荣","text":"何年生甫诞维崧，阖邑趋尘拜下风。案牍判馀神最暇，金银气识眼能空。琴鸣善治饶供职，馆辟翘才亦养蒙。为计行旌初至日，欢声一一已呼嵩。神君飞舄乍鸣驺，小范胸兵克壮猷。团练使民皆有勇，戈袍为我赋同仇。鱼来入釜驱三面，雀亦飘翎遍一州。张弛只知持国体，独醒不肯笑时流。斯民何幸使君来，两袖风清济世才。疾苦输情佥志协，闾阎生计上心栽。鸿都经示童蒙告，鸡斗衅清鼠雀猜。陶冶能将群类铸，南山佳气满蓬莱。讲席斯文课切磋，肯因小邑废弦歌。新成试院觚初破，自是虚堂鉴不磨。哕却鸾旂丝竹奏，输将鹤俸鼓钟和。奎声辉映弧星朗，到处葵忱听玉珂。五载铜章此绾符，神仙风度解双凫。公堂鉴影金悬镜，止水盟心玉在壶。鞅掌几层劳抚字，折腰独不假驰驱。千秋寿祝修佳传，循吏将来是循儒。洛阳自昔会耆英，閒气又钟大雅生。丹壑趋庭诗礼教，紫陵晋爵梓桑荣。宦乡无奈思鲈脍，舆望殊深称兕觥。介寿跻堂登夏校，南飞一曲有馀情。"}