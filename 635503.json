{"id":"635503","title":"五星躔度歌","dynasty":"明","author":"成鹫","text":"大哉圆象齐方舆，仰观俯察均皇图。紫垣北极帝所居，太微天市邻京都。十二次舍罗交衢，二十八宿为蘧庐。五行五纬随居诸，黄道赤道相驰驱。有时累累如贯珠，有时落落分方隅。群分类聚岂有殊，声应气求良不孤。昨宵星聚牛女墟，占星夜发天官书。三台八座弘庙谟，连城合璧皆璠玙。岁星乃是中大夫，太白曾为仙酒徒。火南水北持两枢，镇星静镇番与禺。文明应运交相孚，登高作赋谐笙竽。明月皎皎藏冰壶，景星熠熠辉含誉。昭回云汉澄江湖，璿玑错落光石渠。赓歌逸韵追唐虞，天清地宁游以娱。南皮宾从多应徐，谈天邹衍胡为乎。众星拱北今何如，天门无路曳长裾。噫欷歔，星辰在天人在涂，比肩接踵争先趋。迟留伏逆数不诬，勾已芒角徵则符。著明垂象会如此，何能怫郁长守株。吾将以尻为轮，以神为马，六气之辨以为车。追飞流，排彗孛，挟五曜而游乎六虚，身虽老矣心区区。噫欷歔，大哉圆象齐方舆，身虽老矣心区区。"}