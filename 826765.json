{"id":"826765","title":"木兰花慢·题陈圆圆入道小像","dynasty":"清末近现代初","author":"章钰","text":"是寒簧下谪，呼小字，悟残生。叹万里苎村，十年槐国，大梦全醒。明明。旧时镜子，褪红花、自哂画难成。回首䳨仪拥仗，皈心鸡足传灯。鸿冥。情网透层，屑休道，阿环曾。信蛾眉绝代，蘼芜儒服，与斗娉婷。潜形。太阴何处，展遗缣、恍遇洛川灵。故事卿家记否，妙常先噪香名。"}