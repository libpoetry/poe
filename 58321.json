{"id":"58321","title":"出万年寺逾岭下涧观仙人赶石道中奇胜遂至浦","dynasty":"明代","author":"岳岱","text":"栉发下层峦，回望孤云絺。岭际熠东光，云中树莫辨。清旦闻哀蝯，涧谷知深浅。谿壑多悲风，飒飒林叶卷。纷纷劳应接，行行得奇选。百降复千升，既出还似返。始谓尽崎嵚，旋更得平衍。凄凄树含霜，灿灿花云罥。孤怀欲谁语，世虑忽已遣。逶迤石成群，奔驰若可转。洑流深叵测，山径益迂缅。虽令素心洽，忍见仆夫喘。浦口下归舟，川途日晼晚。"}