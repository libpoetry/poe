{"id":"541930","title":"岁杪行上德平镇康安庆三王","dynasty":"明","author":"谢榛","text":"陶潜昔日居柴桑，诸儿嬉戏时相将。吾生多累何感伤，况复离合殊无常。烛儿长成亦自强，解念衰颓来异乡。敝裘风雪能禁当，心事未了向平忙。其如旅馆惟空囊，空囊出暴悬斜阳。欲收元气通诗肠，山林胡为忌老狂。倏忽云起天迷茫，似恐夺秀归东方。凭高举手酬一觞，千峰万壑幽思长。岂独杖藜经太行，更搜五岳成文章。奚奴窃笑立我傍，谓予晚节比松篁。却与片时閒商量，穷冬几促典衣裳。只须拥衾不下床，梅花春信隔宫墙。终朝岑寂对冰霜，汝曹好为扫中堂。垂帘兀坐焚名香，神游四海同春光。春光颜色不凄凉，于今好客多淮王。"}