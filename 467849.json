{"id":"467849","title":"行香子 遣怀二首","dynasty":"当代","author":"黄绮","text":"岁暮凝寒。地异情迁。漫图来、真静真闲。北窗帘卷，不减清欢。看阴晴日，溟濛树，有无山。人生行乐，不是超然。笑浮云、富贵何年，豪情一往，莫负樽前。要醒还醉，歌且咏，舞而颠。一夜风寒。落叶庭宽。听迢递、雨断更残。灯昏青壁，欹枕闲看。甚总无梦，似无泪，也无言。轩窗帘幕，苦忆当年。伴清幽、雪到梅边。鸦啼夕照，莫近阑干。觉人偏散，岁偏暮，月偏圆。"}