{"id":"950347","title":"郊祀庆成","dynasty":"宋","author":"周麟之","text":"紫极三阶正，黄宫一气旋。迎阳周吉土，练日汉甘泉。考典陈商辂，占祥察舜璿。朝冠纷璀璨，斋幄湛蟺蜎。荔席方颙若，油云已廓然。瑶源尊始祖，绛节从群仙。碧瓦霏烟外，雕梁丽日边。大音谐美乐，芳荐列嘉笾。默喜云孙燕，深期鼎祚延。六虬纡制跸，九庙辟崇筵。郁鬯香稃熟，芝楹瑞叶连。醇牺登硕俎，肃倡被朱弦。孝奏灵咸格，诚存礼不愆。清晨登玉轪，綵仗揭龙旃。虎旅罗三卫，蜺旌亘百廛。展容趋泰畤，裒福对苍圜。扆坐张皇邸，帷宫驾采椽。鼓钟传禁漏，星月粲高躔。蠖略车回斗，荧煌衮象天。华支金擢秀，雅奏玉鸣鋗。虚次停垂佩，登坛俨奉瑄。兰生芬献斝，电燎郁升烟。气晏樵蒸焜，天澄境落褰。涓成均拜胙，抃庆趣摩肩。凤盖端闱敞，蝇书惠泽宣。自欣千载遇，叨贰六卿联。簪笔雕舆上，扶圭绣黼前。独多亲日表，敢后赞云篇。帝德惟天大，臣心匪石坚。愿言陪虎拜，宝历万斯年。"}