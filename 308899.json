{"id":"308899","title":"孤鸾·张篁溪有哀逝之作，自京师托题墓道","dynasty":"现代","author":"赵熙","text":"香魂秋晚。道过了重阳，瘗花东莞。细草燕丝，绿得檀郎肠断。棠梨殡宫一所，哭春云粤山回雁。留下文姬小集，印泪痕千点。算此生离别事何限。总沧海无家，人远天远。未老篁溪，梦里钓丝全乱。牵牛凿天不到，盼银河、碧鸾飞转。渺渺愁心，万古有佛桑花见。"}