{"id":"102580","title":"作书寄王晋卿忽忆前年寒食北城之游走笔为此","dynasty":"宋代","author":"苏轼","text":"北城寒食烟火微，落花蝴蝶作团飞。王孙出游乐忘归，门前骢马紫金鞿。吹笙帐底烟霏霏，行人举头谁敢睎。扣门狂客君不麾，更遣倾城出翠帏。书生老眼省见稀，画图但觉周昉肥。别来春物已再菲，西望不见红日围。何时东山歌采薇，把盏一听金缕衣。"}