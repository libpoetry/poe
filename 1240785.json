{"id":"1240785","title":"红酒歌","dynasty":"元末明初","author":"杨维桢","text":"扬子渴如马文园，宰官特赐桃花源。桃花源头酿春酒，滴滴真珠红欲然。左官忽落东海边，渴心盐井生炎烟。相呼西子湖上船，莲花博士饮中仙。如银酒色未为贵，令人长忆桃花泉。胶州判官玉牒贤，忆昔同醉璚林筵。别来南北不通问，夜梦玉树春风前。朝来五马过陋廛，赠以同袍五色彩。副以五凤楼头笺，何以浇我磊落抑塞之感慨？桃花美酒斗十千。垂虹桥下水拍天，虹光散作真珠涎。吴娃斗色樱在口，不放白雪盈人颠。我有文园渴，苦无曲奏鸳鸯弦。预恐沙头双玉尽，力醉未与长瓶眠。径当垂虹去，鲸量吸百川。我歌君扣舷，一斗不惜诗百篇。"}