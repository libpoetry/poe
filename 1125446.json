{"id":"1125446","title":"宁浦书事六首","dynasty":"宋","author":"秦观","text":"挥汗读书不已，人皆怪我何求。我岂更求荣达，日长聊以销忧。鱼稻有如淮右，溪山宛类江南。自是迁臣多病，非干此地烟岚。南土四时尽热，愁人日夜俱长。安得此身作石，一齐忘了家乡。洛邑太师奄谢，龙川仆射云亡。他日岿然独在，不知谁似灵光。身与枝藜为二，对月和影成三。骨肉未知消息，人生到此何堪。寒暑更拚三十，同归灭尽无疑。纵复玉关生入，何殊死葬蛮夷。"}