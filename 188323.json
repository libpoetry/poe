{"id":"188323","title":"贺新郎·醉见千山面","dynasty":"宋代","author":"葛长庚","text":"醉见千山面。晚晴初、蝉声未了，鸟声尤远。知道仙人丹灶在，尚有陈灰犹暖。但只恐、松枯石烂。笑问年华应不换，又如何、洞里笙箫断。还念我，去归晚。千岩万壑猿啼遍。一思量、一回懊恨，一回泪眼。岂是自家无仙骨，尚被红尘牵绊。要分此、烟霞一半。当日朱仙和葛老，更老黄、亦合同萧散。上帝近，永容懒。"}