{"id":"520406","title":"近雁塔有坡二曰胭脂曰翡翠其春游之盛盖极于开元天宝间矣观其命名之意则当时游冶之乐犹有可想见者因成二律情见乎辞 其二","dynasty":"明","author":"朱诚泳","text":"虾蟆陵下曲江边，传道开元乐事偏。金缕罗襦相斗靡，粉容花貌各争妍。雏莺历历歌喉细，飞燕盈盈舞袖翩。今日凄凉成一梦，淡烟衰草接平川。"}