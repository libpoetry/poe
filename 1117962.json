{"id":"1117962","title":"山园杂咏五首","dynasty":"宋","author":"陆游","text":"祠禄留人未挂冠，山园三亩著身宽。百年竟向愁边老，万事元输静处看。花径糁红供晚醉，月天生晕作春寒。汗青事业都忘尽，时赖吾儿举话端。残春终日在林亭，散发披衣醉复醒。科斗已成蛙閤閤，樱桃初结子青青。鱼游沧海宁濡沫，禽慕雕笼即剪翎。薄晚东风吹小雨，笑携长镵伴畦丁。桃花烂熳杏花稀，春色撩人不忍违。俗客年来真扫迹，清樽日暮独忘归。鱼行池面红云散，鹊起枝头绛雪飞。莫道颠狂无诉处，卧看香篆掩斋扉。已过社雨尚春寒，小醉初醒怯倚栏。柳带花移宜土润，鹤和雏养要笼宽。孤翁白首投村社，诸彦青云接羽翰。谁信幽居多乐事，晚窗儿女话团圞。春光何止二分空，寒食都无数日中。密叶成阴花寂寂，旧巢添土燕匆匆。纸鸢收线愁风恶，秧马掀泥喜雨濛。堪叹今年衰更甚，苍颜纵醉不成红。"}