{"id":"1121879","title":"鲜于谏议挽词三首","dynasty":"宋","author":"范纯仁","text":"左蜀称多彦，唯公第一流。青蒲曾悟主，白首未封侯。名节传千古，英灵掩一丘。平生僚友分，怀想涕难收。命矣才中寿，天乎丧哲人。逢时身已病，达晚志难伸。清俭贫弥乐，文章老更醇。贻谋有馀庆，孙子自振振。曾向西都陪白社，同为御史带乌纱。盘筵真率无多品，歌舞相参作一家。连日赏穷伊阙寺，乘春看尽洛阳花。那知遥作终天别，不预乡人挽葬车。"}