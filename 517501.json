{"id":"517501","title":"题嘉禾杨郡守绿野亭","dynasty":"明","author":"王称","text":"南藩开别邸，五马驻仙軿。地接三吴壮，山连百粤青。簪缨延上客，诗酒聚文星。妒舞花当户，传歌鸟近屏。园丁供核篚，野老献茶经。架展黄封轴，门题墨客铭。白云随捲幔，华月似窥棂。雅趣林泉洽，幽怀海岳冥。徐生高士宅，扬子草玄亭。未足同风调，徒应袭露萤。须知颍川政，鸣凤下郊坰。"}