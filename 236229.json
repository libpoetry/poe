{"id":"236229","title":"陈漕生辰代杨文作","dynasty":"宋代","author":"仲并","text":"六管阳初复，前宵月尚圆。长庚俄梦李，崧岳故兴宣。国使新恩数，忠臣夙眷偏。节龙开远目，衣绣耸华年。日月声名起，风雷号令传。自应威动岳，曾是力回天。相国关中粟，尚书地上钱。委藏淹府库，飞挽乱车船。南獠元归地，西方正拓边。定知新将饱，尤赖我公贤。赫赫兰台旧，飘飘凤沼仙。终焉还魏阙，聊尔驻荆川。曲学联珠履，非才污彩笺。千秋期鹤寿，万里附鹏骞。"}