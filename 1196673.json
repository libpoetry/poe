{"id":"1196673","title":"奉和武功学士舍人纪赠文懿大师净公","dynasty":"唐末宋初","author":"徐铉","text":"旧国荒凉成黍稷，故交危脆似琉璃。高人独喜汤师在，手把新文数道碑。满卷文章为世重，出尘心迹少人同。腾腾自得修真理，不管浮生觉梦中。文似春华铺晓陌，思如泉涌注长江。诗情道性知无梦，频见残灯照曙窗。已洁心源超世表，却缘诗句有时名。初闻行业如耆宿，及见容颜是后生。只有閒情搜景物，不将客鬓惜流光。京华才子多文会，众许清词每擅场。惠远禅师名素重，维摩居士室皆空。群公竞有诗相赠，组绣珠玑满袖中。南朝人物古犹今，只恐前身是道林。处处经行常自适，不妨谭笑不妨吟。往往冥搜宵不寐，时时任性昼仍眠。高情丽句谁偏重，圣代词臣李谪仙。霜髯病叟掩闲扃，禅客相寻有故情。每忆江南初识面，至今犹得爱才名。"}