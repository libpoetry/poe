{"id":"1127030","title":"次韵师厚病间十首","dynasty":"宋","author":"黄庭坚","text":"贝锦不足歌，请陈江汉诗。美人出江汉，窈窕世未窥。折兰不肯佩，告我以蚕饥。独归岂惮远，三危露如饴。德人更疢疾，术智益洒落。反身见万古，道不在卜度。胸中有镆铘，老境要志弱。谢公赋达生，达生真可托。引镜照清骨，惊非曩时人。天地入喻指，芭蕉自观身。陈力则已病，征财又室贫。古来支离疏，粟帛王所仁。菹寒知园秋，饭白问米贱。妇孙劝甘旨，霜兔颇宜面。黄花不举酒，佳句馀嫪恋。经行宴坐堂，鼠迹书几砚。桃李一春期，松柏千岁永。经玄事寂寞，发白官閒冷。草绿艾如张，波清蜮司影。东里与无趾，渠有幸不幸。病馀儿废锄，门巷草芊眠。来者何所闻，披草足跫然。封侯谢骨相，使鬼无金钱。梦作白鸥去，江湖水黏天。民生自煎熬，煮豆以萁爨。居然忘本根，光阴不供玩。藏山夜半失，乌合归星散。因病见不生，达人果大观。开田种白玉，饱牛事耕犁。雨露非无泽，得秋常苦迟。猛虎擅文章，斑斑被诸儿。长松抱劲节，惟有岁寒知。谢公莳兰苕，真意付此物。惠然风肯来，香为一披拂。遥知醉吟姿，黾勉向朱绂。支筇橘柚黄，僧屋对像佛。身病心轻安，道肥体癯瘦。好怀当告谁，四墙枣红皱。负暄不可献，扪虱坐清昼。端有真富贵，千秋万年后。"}