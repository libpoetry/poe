{"id":"814413","title":"感述","dynasty":"清","author":"林占梅","text":"愁绪牢骚可奈何，不堪子夜又闻歌。人情阴险鱼藏剑，世态炎凉雀设罗。好客方思追北海，吟诗讵料累东坡。雨云翻覆浑无定，负义人真世上多。填胸礧块郁难开，遥望中原总可哀。伏阙贾生空上策，助边卜式肯输财。螳螂枉奋当车臂，骐骥终非伏枥才。入市无人收骏骨，黄金何日筑燕台。"}