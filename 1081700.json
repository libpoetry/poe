{"id":"1081700","title":"宁国道中","dynasty":"宋","author":"沈与求","text":"山石荦确行路难，山风萧萧吹早寒。十步九歇仆马瘁，兔蹊鸟道穷跻攀。崖谷空笼瀑泉走，碎玉零乱飞前滩。石堤捍水几百级，落处疑有蛟龙盘。两山之间开畎亩，石罅著锄那得宽。前村后村烟火冷，土墙茅盖常掩关。我行不知记近远，官游岁晚良自叹。岂如家家一饱外，鸡豚社酒相追欢。那知亦有简书畏，里胥剥啄惊衰颜。"}