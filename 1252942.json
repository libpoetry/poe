{"id":"1252942","title":"春兴七首","dynasty":"元末明初","author":"刘基","text":"柳暖花融草满汀，日酣烟淡麦青青。枝间好鸟鸣求友，水底寒鱼陟负萍。异县光阴空荏苒，故乡蛇豕尚膻腥。感时对景情何极，悼往悲来总涕零。勿听屋角闹晨鸠，起看园林绿渐稠。小雨霏霏涵日过，新泉细细入河流。残花断柳虚归计，远水他山聚客愁。鸿雁南飞限苍岭，伤心何处问松楸。于越山城控海壖，春风回首忽经年。忧时望月青宵迥，怀土登楼白发鲜。江上波涛来渺渺，云中鸿鹄去翩翩。暮寒细雨馀花落，梦绕天涯到日边。会稽南镇夏王封，蔽日腾空紫翠重。阴洞烟霞辉草木，古祠风雨出蛟龙。玄夷此日归何处，玉简他年岂再逢。安得普夫休战伐，不令竹箭困输供。卧龙山奠越王都，群水南来入镜湖。苦怪桑田非旧迹，还惊雉堞是新图。白波翠霭浮天际，绿树青莎到海隅。便欲投身归钓艇，不知何处有莼鲈。深春积雨感年芳，暮馆轻寒透客裳。翠柳条柔先改色，紫兰花冷不飘香。山中虎豹人烟少，海上楼台蜃气长。燕子新来畏沾湿，一双相对立空梁。忆昔江南未起兵，吴山越水共知名。蘋萍日暖游鱼出，桃李风和乳燕鸣。紫陌尘埃嘶步景，画船歌管列倾城。于今征戍诛求尽，翻对莺花百感生。"}