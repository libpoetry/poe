{"id":"1786","title":"捣衣篇·秋天瑟瑟夜漫漫","dynasty":"唐代","author":"刘希夷","text":"秋天瑟瑟夜漫漫，夜白风清玉露漙。燕山游子衣裳薄，秦地佳人闺阁寒。欲向楼中萦楚练，还来机上裂齐纨。揽红袖兮愁徙倚，盼青砧兮怅盘桓。盘桓徙倚夜已久，萤火双飞入帘牖。西北风来吹细腰，东南月上浮纤手。此时秋月可怜明，此时秋风别有情。君看月下参差影，为听莎间断续声。绛河转兮青云晓，飞鸟鸣兮行人少。攒眉缉缕思纷纷，对影穿针魂悄悄。闻道还家未有期，谁怜登陇不胜悲。梦见形容亦旧日，为许裁缝改昔时。缄书远寄交河曲，须及明年春草绿。莫言衣上有斑斑，只为思君泪相续。"}