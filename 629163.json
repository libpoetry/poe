{"id":"629163","title":"啸楼诗自选后集怀陈燮伯却寄","dynasty":"明","author":"李云龙","text":"陈生萧条有远托，翩翩自是鸡群鹤。引将沧海洗心魂，眉宇尝浮秋水绿。好从幽谷采芳兰，少在人间多在山。我昨传书托飞鸟，诗筒曾带白云还。去年送我粤江侧，解衣为我壮行色。酒酣弹剑发悲歌，长风怒号江水立。只今年才二十馀，丰骨满面多虬须。见人退逊噤不语，谁知袖有骊龙珠。客途落落寡所遇，一片肝肠无处吐。相思目断西江云，归梦夜迷南浦路。江头杨柳黄金枝，又向天涯绾别离。故园春色还何似，折得梅花持赠谁。"}