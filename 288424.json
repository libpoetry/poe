{"id":"288424","title":"薄倖·十年尘梦","dynasty":"现代","author":"袁克文","text":"十年尘梦。甚一觉、歌鸾泣凤。似记得、尊前稠叠，酒付泪珠催送。算江南、花月停匀，何时了得春愁重。念翠袖朝笼，红妆宵罢，今也凭谁与共。但一自、思量后，曾几顾、锦鞍雕鞚。怕言寻芳去，销魂前路，当筵忍听梅花弄。又荒鸡动。便柔情不减，教谁红豆殷勤种。天涯倦矣，还醉葡萄旧瓮。"}