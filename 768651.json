{"id":"768651","title":"东风第一枝 咏萧山白杨梅","dynasty":"清","author":"沈皞日","text":"荔熟衣青，桑深葚紫，枝头颗颗将坠。露盘未碍珠圆，凉柯乍疑星缀。湘湖珍果，谁攀摘、寄来情意。向冰厨、轻糁吴盐，初试玉环纤指。浑不渍、羽衣缟袂。浑不染、縠纹素蕊。牙龈那似梅酸，石窗渐消暑气。玻璃小盏，正一色，琼浆同醉。看吟屐、重问西泠，犹记隔江风味。"}