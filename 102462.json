{"id":"102462","title":"廉泉·水性故自清","dynasty":"宋代","author":"苏轼","text":"水性故自清，不清或挠之。君看此廉泉，五色烂摩尼。廉者为我廉，我以此名为。有廉则有贪，有慧则有痴。谁为柳宗元，孰是吴隐之。渔父足岂洁，许由耳何淄。纷然立名字，此水了不知。毁誉有时尽，不知无尽时。朅来廉泉上，捋须看鬓眉。好在水中人，到处相娱嬉。"}