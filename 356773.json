{"id":"356773","title":"百字令·苇西一舸","dynasty":"清代","author":"冯煦","text":"苇西一舸，是晋祠遗老，旧谭经处。汲冢坠文如扫叶，不辨何今何古。一卷烟空，百年电谢，有客重凝伫。琴歌谁续，沙边羁雁能语。记否交顾攀张，负乾坤清气，来守穷章句。一任淮南尘澒洞，赢得垫巾麾麈。枚宅孤吟，韩台罢钓，莫误寻秋路。披图枨触，甚时还叩幽宇。"}