{"id":"685346","title":"十三绝句","dynasty":"明","author":"王鏊","text":"白草茫茫走乱沙，边风猎猎动胡笳。燕山台殿虽然好，宣府元来是我家。少年天子重边功，乌帽戎衣手角弓。行遍渔阳并上谷，并无虏骑到云中。安化跳梁即日平，中原群盗敢纵横。鸿都造乱谁堪使，除是君王自领兵。彭蠡风帆一箭收，九江安庆是安流。说与藩王徐送款，亲臣无数要封侯。天子临江渡六军，长江无浪天无云。笑杀当年魏文帝，武夫空复有千群。缚得名王气转雄，凯歌声里拥元戎。发踪不用萧丞相，合与官家第一功。燕云漠漠锁重楼，八骏驱驰正未休。莫道十旬犹不返，金陵原是帝王州。二水三山入豫游，八方无事更何忧。秦淮流水悠悠在，好与官家造酒楼。相国移家江水湄，金山望幸已多时。太平金镜无由进，愿得回銮一顾之。三顾频繁亦未閒，金陵东下是金山。分明铁瓮头边路，载得贤人与共还。赵普元为社稷臣，君臣鱼水更何人。难虚雪夜相逢意，海错犹堪佐酒巡。北固山前驻翠华，殷勤来访相臣家。太湖怪石惭多倖，也得相随载后车。赓歌千载盛明良，宸翰如今更炜煌。漫衍鱼龙看未了，梨园新部出《西厢》。"}