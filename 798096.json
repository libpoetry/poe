{"id":"798096","title":"沁园春  为泗州谢震生广文题照兼送其之任山阳","dynasty":"清","author":"陈维崧","text":"我爱先生，其冷者官，其热者肠。羡康乐宣城，君之家世，蠙珠浮磬，此是家乡。人道马曹，我知鱼乐，苜蓿堆盘也不妨。吴绫上，问传神阿堵，何物长康。才成半阕凄凉。忽念尔将离黯自伤。记淡月微风，曾经批抹，好花新茗，相与平章。此去淮阴，古多恶少，我欲来游醉几场。君求我，在韩侯台下，漂母祠旁。"}