{"id":"505980","title":"送唐孟实还绩溪","dynasty":"明","author":"程通","text":"冰霜严冬月在丑，客邸萧条独株守。掩卷暂向桥门行，忽然遇我平生友。掀髯一笑临风前，殷勤询问同携手。举杯聊慰别来思，夜雨西窗频话旧。况复遗我蒙山茶，亦欲报之乏琼玖。明朝送别龙江头，一首新诗一卮酒。来时密雪绽红梅，归路东风舞官柳。到家如见交游者，道我问讯今安否。"}