{"id":"1119472","title":"次韵赵帅登平山堂","dynasty":"宋","author":"陈造","text":"东皇未慭养花功，远近娇红乱老红。胜赏已容陪隽轨，凭虚仍喜受雄风。小?蜀井寒冰齿，旋俯波光碧蘸空。更看诗翁落椽笔，弹丸句法许谁同。平章景物我何功，犹博宾筵醉颊红。欢甚锐戈思却日，吟馀豪兴欲凌风。急觞泛滟春浮渌，掺鼓喧轰雁堕空。白雪拜嘉仍袖手，汗颜终恐坐雷同。修月于今第一功，后车九万蜀笺红。诗供寒食莺花课，袖拂平山杨柳风。匝坐蕙兰歌似剪，生香笑语酒如空。胡床不减南楼兴，今古风流正自同。"}