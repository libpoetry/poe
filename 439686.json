{"id":"439686","title":"九叹 其三 怨思","dynasty":"汉","author":"刘向","text":"惟郁郁之忧毒兮，志坎壈而不违。身憔悴而考旦兮，日黄昏而长悲。闵空宇之孤子兮，哀枯杨之冤雏。孤雌吟于高墉兮，鸣鸠栖于桑榆。玄猿失于潜林兮，独偏弃而远放。征夫劳于周行兮，处妇愤而长望。申诚信而罔违兮，情素洁于纽帛。光明齐于日月兮，文采耀于玉石。伤压次而不发兮，思沈抑而不扬。芳懿懿而终败兮，名靡散而不彰。背玉门以奔骛兮，蹇离尤而干诟。若龙逢之沈首兮，王子比干之逢醢。念社稷之几危兮，反为雠而见怨。思国家之离沮兮，躬获愆而结难。若青蝇之伪质兮，晋骊姬之反情。恐登阶之逢殆兮，故退伏于末庭。孽臣之号咷兮，本朝芜而不治。犯颜色而触谏兮，反蒙辜而被疑。菀蘼芜与菌若兮，渐藁本于洿渎。淹芳芷于腐井兮，弃鸡骇于筐簏。执棠溪以刜蓬兮，秉干将以割肉。筐泽泻以豹鞟兮，破荆和以继筑。时溷浊犹未清兮，世殽乱犹未察。欲容与以俟时兮，惧年岁之既晏。顾屈节以从流兮，心巩巩而不夷。宁浮沅而驰骋兮，下江湘以邅回。叹曰：山中槛槛余伤怀兮。征夫皇皇其孰依兮。经营原野杳冥冥兮。乘骐骋骥舒吾情兮。归骸旧邦莫谁语兮。长辞远逝乘湘去兮。"}