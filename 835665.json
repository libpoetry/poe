{"id":"835665","title":"金缕曲 得王楘丞舍人书，用李良年徵君答朱十韵","dynasty":"清末民国初","author":"胡薇元","text":"几共燕台醉。记年时悤悤判袂，一肩行李。漂泊长安畴知己，况向蛮江天际。感尔日琅玕缄寄。换取金龟双耳热，只四明狂客称同辈。闻屐齿，跫然喜。天涯黯澹容憔悴。正相如成都落魄，鹔鹴裘敝。鹅管调银书细字，心事凄凉而已。恁萧育杜陵男子。肝胆照人坚宿诺，指秋波并澄沧浪水。多少恨，且休矣。"}