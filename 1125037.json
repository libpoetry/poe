{"id":"1125037","title":"与秦少章题汉江远帆五首","dynasty":"宋","author":"晁冲之","text":"楚山全控蜀，汉水半吞吴。老眼知佳处，曾看八景图。江山起暮色，草木敛馀昏。谁感离骚赋，丹青吊屈原。雪埋凤林寺，浪打鹿门山。今日江风恶，郎船劝不还。江阔雁不到，山深猿自迷。传闻杜陵老，只在瀼东西。石似浣沙石，江如濯锦江。征帆向何处，云雾晦蓬窗。"}