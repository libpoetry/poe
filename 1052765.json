{"id":"1052765","title":"赠王君仪","dynasty":"宋","author":"陆佃","text":"尝思孔子昔在世，门生弟子三千人。大哉卷舒圣人道，弦歌讲诵邹鲁滨。立身非以利欲诱，至诚惟学义与仁。雍容德艺愈磨厉，烜赫光辉弥日新。追尘力行慕汲汲，忘疲善诱思循循。外荣岂就卿相位，内乐惟知探道真。所以万世作师法，望之仰之如北辰。吾尝苦爱孟子语，渊源事业醇乎醇。得君达欲善天下，陋巷穷惟周一身。当时举世谓迂阔，进退何妨吾屈伸。纷纷流俗何足托，以道优游能自遵。瞥然顾彼万钟禄，有如聚散空中云。乃知君子所为学，志将忧道不忧贫。君仪建德一儒士，笃学沧溟陶粹纯。年强有志辟邪说，气壮力苦锄荆榛。放出森森梓杞材，秀枝烂漫敷青春。读书侵暮即然烛，为文夜坐常达晨。谁悯颜瓢啖藜藿，自怜范甑生埃尘。每云外物未尝恤，披卷动能经累旬。有时挥笔泻霖雨，但闻霹雳飞车轮。云开雾散却晴霁，清风淅淅无纤尘。佳花美木竞妍秀，高山远岫皆嶙峋。有时高谈倾耳听，又如天马超昆崙。回顾驽骀百千辈，疲筋竭力安可群。我嗟才识顽且鄙，书斋日得相依亲。勤勤顾子能如此，固宜使人长书绅。"}