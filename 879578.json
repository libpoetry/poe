{"id":"879578","title":"责庲","dynasty":"宋","author":"刘学箕","text":"我生不辰八岁孤，伯父薨逝叔父无。长才十五立志苦，不敢怠惰知读书。汝生父子不识面，母慈育字如捧珠。那知汝更命苦极，八龄甫及母亦殂。幸有阿叔相持扶，叔亦痛念同气馀。辛勤鞠养力尽瘁，五载为汝六请师。固知门户要人兴，切切训诲口欲枯。有言弗听日益懒，乖劣气习移下愚。朅来值我有行役，恐汝质变为小夫。携俱不惮数千里，跳走健胜猿与狙。水行为汝爱江湖，出陆每愁山险纡。川途忧愁念虑苦，摩拊岂啻亲子如。傍舟终日捞虾鱼，坐舆人夫肩□□。□呶徒自费牙颊，事不获己施鞭蒲。潜窥谛视不少改，谑浪笑傲仍前初。圣经有味懒不读，对字粗晓平侧呼。吾家七世身业儒，忠孝学术誇乡闾。汝当更明所自出，挺挺当代文公朱。不悛祇为先德羞，失教何异犬马猪。稍长面目益可憎，侪辈戏弄人见疏。我今极口复汝说，速宜悔念毋忽诸。嬉游傥更不检束，命也奈何吾已夫。"}