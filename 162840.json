{"id":"162840","title":"瑞鹤仙·赋梅","dynasty":"宋代","author":"辛弃疾","text":"雁霜寒透幕。正护月云轻，嫩冰犹薄。溪奁照梳掠。想含香弄粉，艳妆难学。玉肌瘦弱。更重重、龙绡衬著。倚东风，一笑嫣然，转盼万花羞落。寂寞。家山何在，雪後园林，水边楼阁。瑶池旧约。鳞鸿更杖谁托。粉蝶儿只解，寻桃觅柳，开遍南枝未觉。但伤心，冷落黄昏，数声画角。"}