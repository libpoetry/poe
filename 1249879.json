{"id":"1249879","title":"芝云堂以蓝田日煖玉生烟分韵得日字","dynasty":"元末明初","author":"昂吉","text":"凉风起高林，秋思在幽室。维时宿雨收，候虫语啾唧。池浮荷气凉，鸟鸣树阴密。主人列芳筵，况乃严酒律。客有二三子，题诗满缃帙。双双紫云娘，含笑倚瑶瑟。清唱回春风，靓妆照秋日。人生再会难，此乐亦易失。出门未忍别，露坐待月出。"}