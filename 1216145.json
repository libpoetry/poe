{"id":"1216145","title":"哭宪使巴克实彦卿","dynasty":"元","author":"周伯琦","text":"清时多显达，名使忽沦亡。气槩万夫特，才华百代良。烛妖悬藻鉴，剸兕厉干将。搏击风霜甚，铨衡杗桷当。山涛公服众，张敞法威强。持节巡行远，观风号令扬。埶摧狐兔胆，泽被蜑猺乡。课最超恩级，迁乔赞庙堂。登瀛非左次，移病辍高翔。畿宪重来肃，民蟊自致戕。埋轮声震岳，戢羽谤盈囊。遂有贺兰役，其如陇道长。众思还表著，谁料困膏肓。霄汉无雕鹘，山川失栋梁。朋知皆雪弟，志士总嗟伤。昔别儒班日，叨陪讲席行。音谐流水趣，赏剧禊亭觞。已矣惟荒土，悲哉对夕阳。形骸云雾杳，名姓简编香。幸有池中凤，奇毛续世祥。"}