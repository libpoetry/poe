{"id":"1222890","title":"新安芍药歌","dynasty":"元","author":"袁桷","text":"洛阳花枝如美人，点点不受尘土嗔。轻朱深白铸颜色。高亚绿树争精神。那如新安红芍药，透日千层光闪烁。碧云迸出紫琉璃，风动霓裳凝绰约。我闻种花如种玉，尽日阴晴看不足。微云澹荡增宠光，细雨轻濛赐汤沐。何人看花不解理，香雪纷纶手中毁。酒酣跌踢空低昂，得意须臾竟如此。翩翩骕骦云中君，爱花直欲留青春。青春如流欲归去，明年看花君合住。"}