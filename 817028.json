{"id":"817028","title":"挽姚安甫明经祖泰二首","dynasty":"清","author":"缪九畴","text":"师门结契莫君先，角艺名场昔比肩。博浪副车虽误中，阳湖学派夙耑研。诗声独抉三唐秘，礼教终期二子传。馀事鬻书修里巷，中锋笔法亦超然。绛帷一纪设东城，接席倾谈倍有情。甫送慈輀安宅兆，忽婴末疾辍书声。仙方不救沈疴起，噩耗俄闻举室惊。执绋未能心耿耿，人琴抱痛隔幽明。"}