{"id":"1112102","title":"闻蝉有感三首","dynasty":"宋","author":"宋祁","text":"初闻蜀树蝉，含喝晚风前。便把凄凉意，催成摇落天。易惊惟远客，所得是流年。空腹悲何事，繁于五十弦。残蜕抛何处，新声集迥枝。岁芳鵙后妒，露信鹤前知。风坞嘶清御，霞梢咽暝规。此时兼一叶，并助长年悲。劳君惊暮节，助我思流年。嘒若横吹管，繁如未破弦。城残嘶外月，林暝噪馀烟。块坐秋风里，潘郎鬓飒然。"}