{"id":"506296","title":"赠张才仲","dynasty":"明","author":"刘璟","text":"君不见江东王谢家子弟，骨格风流皆济济。流风遗俗传至今，故家文物众所钦。会稽名山神禹迹，东山兰亭声藉藉。英芝家世袭忠贞，儿孙文雅长相承。葵阳病翁称老拙，才仲犹孙更清彻。冰壶玉露殊森爽，清庙朱弦应疏越。我一见之心则悦，酌以清酒诲以说。亹亹听我谦罄折，知其中平无妄蹶。他时叔长必登□，愿无自满更磋切。著鞭奋迅追前辙，赠言有尽意未辍。"}