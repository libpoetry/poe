{"id":"690886","title":"王方伯削平粤寇诗以志颂","dynasty":"明","author":"李之世","text":"陡崖一线透重关，自古梯航通百蛮。民杂汉夷因产孽，地邻山泽易藏奸。雕戈指日虹霓避，羽扇临戎将士閒。黄木湾头时饮马，战袍微渍血花殷。天南锁钥镇雄藩，虎帐居然节钺尊。马上轮刀冲贼阵，牙前献馘到辕门。销兵士解寻耕犊，逃难民归放牧豚。从此重溟波渐息，荣光如注洗朝暾。水陆兵符两道分，登坛号令势如云。连天飞寨轰雷破，横海风帆纵火焚。汛扫莫教留后患，颜行谁敢逆前军。也知百粤长城借，还仗犁庭净虏氛。海内骚然仰度支，东南物力尽彫疲。可堪号泽窥关日，尽是炊骸拆骨时。十郡河山归掌握，诸曹刍粟属分司。凭将一柱扶天手，重勒镇蛮两字碑。"}