{"id":"943976","title":"明妃曲","dynasty":"宋","author":"陈造","text":"汉宫第一人，只合侍天子。四弦春风手，可用入胡耳。天生国艳或为累，金赂画工宁不耻。玉颜初作万里行，朔风黧面边尘昏。路人私语泪栖睫，况妾去国怀君恩。穹庐渐耐胡天冷，政复难忘心耿耿。夜深拜月望长安，顾叹当时未央影。胡雏酌酒单于舞，铭肺千年朝汉主。传闻上谷与萧关，自顷耕桑皆乐土。向来屯饷仍缯絮，庙算年年关圣虑。但令黄屋不宵衣，埋骨龙荒妾其所。"}