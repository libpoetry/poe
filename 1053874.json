{"id":"1053874","title":"寄常父","dynasty":"宋","author":"孔平仲","text":"愁霏久不霁，翳此白日光。阴风薄庭柯，落叶堕我旁。萧条秋气高，百感搅中肠。侧观南飞雁，肃肃尚有行。念昔来此土，弟昆各康彊。二季皆鸑鷟，梧桐殒朝阳。踟蹰故所游，墟墓草已荒。会合须臾期，去日一何长。吾兄近仳别，咫尺非异方。官守畏简书，羁绊不得骧。如星限河汉，东西但相望。江鱼肥可荐，庭菊粲以芳。峥嵘时节晚，谁与共一觞。伯氏副边城，苦寒天早霜。石火虽云煖，不如还故乡。群飞隘霄极，弱羽因飘扬。禄薄未足饱，胡为久皇皇。古人有三高，彼岂悦膏粱。愿言同斯志，毕景事耕桑。"}