{"id":"1012572","title":"宣和甲辰三月三日山谷寺偶成是时欲下长芦也","dynasty":"宋","author":"释正觉","text":"温风在山谷，青紫班芳妍。浩然春公心，不作彼此偏。其来初无像，荣事亦自然。云容淡如鹤，草色齐腻烟。竹萌裹豹裤，蕨茁引儿拳。盘箸富可喜，齿颊甘亦便。山水濯尘念，风云会前缘。苇江怀道人，拥众几两千。顶门眼照世，胸中海吞川。同雏丹山巢，羽成各翔迁。而今欲住集，相见而忘年。执鞭驱并驾，未愧无綵鞯。白鸥行作伍，水蔬对烹煎。抚摩青石牛，不得陪高眠。将趋皖口市，就买莎郎船。回首谢诸祖，觉法吾所天。慧灯耿不夜，心花芳枝联。后日儿孙辈，莫怪森罗前。"}