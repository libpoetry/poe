{"id":"698042","title":"游海珠寺","dynasty":"明","author":"赵善鸣","text":"渺渺洇波护佛灯，回澜光浸海云腾。涛声入座清饶几，客子维舟静对僧。两岸楼台随景见，长江帆影与时更。此中妙义原无住，正是禅家第一层。云飞泉落两悠悠，积雨初收听鹁鸠。眼底自怜僧可共，腰间那有带堪留。亭台几日吟将遍，水石何时话再投。更与相期烟火外，乱崖森树竹门幽。泛泛仙槎偶北来，光涵四面水潆洄。推开东阁收江月，分得南溟入酒杯。境界离人真可爱，鱼龙吹浪莫轻猜。两涯烟火声相接，笑我中流是岛莱。"}