{"id":"769633","title":"贺新郎·吴陵俞园观演邯郸梦剧及诸伎走马","dynasty":"清","author":"陆震","text":"水槛真空洞。细听他、临川妙曲，感怀尤重。人世繁华原易了，宁独明朝是梦。还须作、梅花三弄。小语雏姬应一笑，问吹箫、何日能骑凤。只惯把，雕鞍控。前堤草软香尘动。便幽燕、轻獧年少，逊伊纵横。座客一时欢笑极，争把金瓯相送。有狂客、忽焉沉痛。昨上蜀冈高处望，玉勾斜、麦秀罗青陇。中尽是，红颜冢。"}