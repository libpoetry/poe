{"id":"721738","title":"柑","dynasty":"明末清初","author":"屈大均","text":"今岁壶柑子，霜稀颇不甜。味回须十日，香在且双奁。摘恨松皮少，归劳素手纤。就中鱼冻者，幸未使君嫌。冬至甘酸杂，黄堆几案迟。凝心霜瓣冷，浸齿玉津滋。阳擘皮方好，阴乾核更宜。明年多买蚁，尽护故园枝。载自端州远，青黄满一槎。气寒纯是雪，香熟总如花。盘里多秋色，怀中有露华。人言洞庭上，朱橘让纷葩。开笼閒数数，大小爱圆匀。香雾长濡手，甜霜每在唇。藏时须待腊，寄日欲当春。儿女争怀袖，欢声动隔邻。至日争攀摘，离离尚满柯。山人分未少，县令赠偏多。皮厚春能到，瓤乾腊欲过。儿童纷赌核，食奈太寒何。"}