{"id":"199193","title":"百花堤·如玉水中沙","dynasty":"宋代","author":"曾巩","text":"如玉水中沙，谁为北湖路。久翳荒草根，未承青霞步。我为发其枉，修营极幽趣。发直而砥平，骅骝可驰鹜。周以百花林，繁香泫清露。间以绿杨阴，芳风转朝莫。飞梁凭太虚，嶢榭蹑烟雾。直通高城颠，海岱归指顾。为州乏长材，幸岁足秔稌。与众饱而嬉，陶然无外慕。"}