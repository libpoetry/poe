{"id":"581608","title":"分韵得饮字送王懋伦佥宪还蜀","dynasty":"明","author":"苏葵","text":"邂逅长安秋，挥金取市酝。不烦丝竹声，只作文字饮。未酣气先豪，剧谈恣齿吻。指阐河洛幽，挑抉天地隐。俯仰复何惭，得失付一哂。白璧原无双，埃尘曷能泯。昔立苍螭头，操觚近龙衮。今为乌府豪，铸颜试标准。简阅在帝心，九迁属明允。勋名本无涯，麾谢邯郸枕。"}