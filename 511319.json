{"id":"511319","title":"枕上","dynasty":"明","author":"陈献章","text":"江门水上庐山颠，蒲团展卧羲皇前，洗手一弄琴无弦。江门之水常渊渊，月光云影江吞天，安得古今名家如刘文靖、庄定山题一言，洞视千古如浮烟。江门水与银河连，又何必栖栖向钓鱼台上来打眠。夫然后信性气果江湖，行藏动星象，同符羊裘老子，未化之迹、可见之形，以为旷世之贤而思齐，其贤也耶。"}