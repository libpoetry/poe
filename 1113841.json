{"id":"1113841","title":"孚先兄示诗颇怀愤悱且有杜门不出之誓连日病目不能答今小愈因成三绝句奉寄以广其意","dynasty":"宋","author":"李光","text":"荆玉灵珠祗自珍，闭门觅句未全贫。先生不出人难测，应有清风动四邻。发愤潜心正下帷，一经传授宁馨儿。三间茅屋真堪隐，十亩荒园未暇窥。云出无心鸟倦归，季鹰当日最知机。心空一任他人谤，道在何妨举世非。"}