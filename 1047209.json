{"id":"1047209","title":"谨次君倚舍人寄题惠山翠麓亭韵","dynasty":"宋","author":"焦千之","text":"余爱兹山昔屡游，回环气象冷清幽。茂林滃郁叠苍翠，宴坐潇洒风飕飗。密甃积藓迸泉眼，飞翚比翼参云头。径边谁开青步障，客来共泛紫玉瓯。每思乘兴可独往，尘缨未濯莫我留。胜处尽至心未厌，健步历览势挟辀。平生趣向与时背，泉石夙志略已酬。兹山独以泉品贵，乃得嘉名传九州。譬人其中贵有物，源深混混难穷搜。支公此去久愈爱，自我佳句忘百忧。忽蒙远寄煮岩壑，而我方欲千里求。愿公早见疑蛇解，急诏当应易剡舟。"}