{"id":"788762","title":"绮罗香 秋柳","dynasty":"清","author":"杜贵墀","text":"断槛扶慵，危桥倚困，日日无情烟雨。旧识萧娘，不是者般眉妩。直瘦到、金缕衣宽，断魂比、玉门关苦。念漂萍、泊絮都非，斜阳空付乱蝉语。年年嘶马陌上，看一般憔悴，无聊张绪。草草繁华，枉了浪摇颠舞。残月寺钟外愁来，晓风岸，酒边人去。便饶是，吹断情丝，也还留恨缕。"}