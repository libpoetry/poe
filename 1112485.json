{"id":"1112485","title":"丞相惠诗复次前韵","dynasty":"宋","author":"张守","text":"学道居惭邴曼容，典刑今向海边逢。德容璞玉长涵润，才刃硎刀始瑩锋。养寿不忧潘鬓二，趣装行觐舜瞳重。期公展尽调元手，盛取勋名勒景钟。开函三复似南容，入眼清诗左右逢。绝唱自应开奥窔，全提谁敢触机锋。朱弦清越宜三叠，宝玉森罗富五重。袖手吟边无好句，冥搜空恨五更钟。"}