{"id":"814778","title":"和古樵郭明府见寄原韵","dynasty":"清","author":"金朝觐","text":"依恋慈云去住身，宦游何处不劳人。栽花且采灵关药，载酒重寻丙穴鳞。三辅河东曾假郡，半旬京兆又移邻。笑君却似南飞雁，有意迟来作后宾。羡君说法现全身，也是胪传第一人。鹏路高骞难比翼，龙门近接欲攀鳞。临江鞭影辞千里，还浦珠光照四邻。恰似行文无定格，有时移主可为宾。"}