{"id":"487485","title":"郑客行寓清郡赠中伯丈","dynasty":"明","author":"张元凯","text":"仲尼老于行，柳下援而止。殊无怀土情，郑客乃如此。郑客吾乡老缝掖，不根嫚戏无推择。西游落魄走邯郸，国有贤王虚左席。日留朱邸曳长裾，贵幸何须驷马车。但虑才高忌严忌，谁言赋不如相如。冠缨曾绝感知己，锦茵醉吐花靡靡。无端压倒玉堂人，只因撰出金楼子。内家日给买文钱，外舍私为桃叶怜。解将交甫明珠佩，博得文君绿绮弦。秋风客散平原第，齐东陋巷蓬蒿翳。不无岳牧致苞苴，自有州司能拥彗。我来犹得称通家，相逢烂醉听琵琶。卫水清霜照明月，鹔鹴裘映芙蓉花。自言仅免穷愁逼，无奈头无一茎黑。纵梦非熊入后车，不如安载归乡国。"}