{"id":"543558","title":"八哀诗 其八 秘书南海黎公民表","dynasty":"明","author":"胡应麟","text":"嶪嶪罗浮颠，上有瑶石台。秘书起岭表，恍若登峨嵬。古心亦古貌，多艺仍多材。悠然葛天氏，醇朴逾婴孩。青衫困一第，十上仍徘徊。龙门实有策，狗监嗟无媒。匏瓜讵足系，一命沾蓬莱。拙宦三十年，羽毛日摧颓。风骚炳一念，壮志浩不回。高歌掩陆谢，丽赋酬邹枚。梁欧日倡和，王李时沿洄。馀工入翰墨，落纸皆琼瑰。龙章剪薤叶，鸟迹行莓苔。八分走夷貊，四体摅云雷。邕斯有绝诣，锴铉无兼裁。缅思穆皇世，京华盛游陪。杯盂洞肝腹，土木馀形骸。横当贺老盼，谓我青莲才。三留瀫水棹，十寄罗浮梅。老成倏凋谢，涕泗横蒿莱。"}