{"id":"820725","title":"霜花腴","dynasty":"清末近现代初","author":"王易","text":"茂陵病起，尽醉吟，平生自笑儒冠。老圃英浓，晓天霜饱，秋愁遣却应难。碧云梦宽。漫独携、尊酒花前。愧年来，怪侣狂朋，笠簦风雨旧盟寒。无限繁华销歇，但萧萧落叶，送尽残蝉。爽气催诗，绮怀如酒，飞毫写向兰笺。待寻钓船。伴五湖、波月娟娟。算归时、检点尘襟，共谁和泪看。"}