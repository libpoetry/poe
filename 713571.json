{"id":"713571","title":"赠颜君","dynasty":"明末清初","author":"屈大均","text":"复圣之子孙，大宗在曲阜。峨峨司勋郎，与我知交久。曩者游西秦，声诗相可否。黄河石华鱼，华阴槐曲酒。风俗爱宗周，酣歌亦击缶。洋洋风雅篇，正变无不有。夫子昔删诗，先师尝左右。三百所弦歌，琴声满窗牖。龟山与猗兰，二操亦在手。子孙被流风，德性尝敦厚。世为鲁大夫，文献十而九。宗器多圭璋，孔氏称甥舅。光禄善五言，人诵秋胡妇。遗响在黄门，一赋如琼玖。司勋正始声，比兴无其偶。赋诗存讽谏，美刺绝不苟。君也为哲兄，埙篪如一口。陋巷有神灵，文章作渊薮。分支去温陵，礼乐遥遵守。闽海接泗沂，先学相师授。公本济世才，辉映桃陵后。为政历朔南，声教先孝友。含吐黄钟音，中和以自寿。复圣乃春生，一阳为物母。以配复初爻，龙潜未见首。元气在素王，司徒能多取。公也益含弘，光大庶无负。"}