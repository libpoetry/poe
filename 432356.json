{"id":"432356","title":"感咏八首","dynasty":"近现代","author":"杨寿杓","text":"旅况萧然付浊醅，金裘零落病燕台。故园松菊秋无恙，欲赋渊明归去来。岁月侵人短鬓增，频年行脚似孤僧。爨桐身世无穷感，莫向天涯问广陵。一秋苦雨感相如，潦倒愁乡赋索居。行箧诗文休浪播，故人传遍绝交书。缝衣京洛怅前游，秋老寒生季子裘。又是重阳时节近，满城风雨助人愁。子美穷愁不废词，长镵遥寄七哀诗。飘零萍迹三千里，秋尽江南梦未知。不惜红绡买艳歌，章台走马意如何。浮萍飘泊杨花舞，分占愁心若个多。羽书飞集汉家营，幕府犹谈纸上兵。寄旅情怀关塞怨，宵凉风雨鼓鼙声。惆怅吾生未有涯，穷途欲驾步兵车。消愁知有愁多少，要问长安卖酒家。"}