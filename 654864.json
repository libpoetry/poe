{"id":"654864","title":"梦仙吟","dynasty":"明","author":"倪岳","text":"我昔梦到蓬莱宫，三山对峙沧海东。玉楼十二接天上，地位不与尘寰通。萧萧亦有绿发者，群居岂独黄眉翁。我揖仙翁问宝诀，喜我骨相非凡庸。招我骖鸾跨白鹤，神游八极乘长风。飘飘双袖凌云起，霞裾星佩声瑽瑢。振羽扶桑倏万里，凌绝倒影冲鸿濛。才经弱水已璚岛，忽历太华仍崆峒。人间虽有八骏足，奔腾何处追奇踪。兴倦归来动觞酌，落日送尽西山红。仙城迢迢拂衣入，绣褥坐我青芙蓉。红莲万炬光夺目，云窗雾阁相玲珑。金光分遗万年草，沆瀣泻落琉璃钟。冰盘异馔杂麟脯，琅璈雅乐卑丝桐。谓我饭我绝佳味，斫鲙欲取灵鳌供。舟人深入破烟水，渔竿一掣惊蛟龙。碧潭夜浸珊瑚冷，银丝削出鳞甲空。酒酣大嚼发真趣，竦身长啸声如钟。耳边授我鍊药说，还丹有术轻参同。昆崙瑶树亦可折，何必远游寻赤松。我拜仙翁谢嘉惠，誓将脱屣长相从。邻鸡喔喔忽惊觉，满庭落叶霜华浓。起望瀛洲不可见，怅然极目孤飞鸿。"}