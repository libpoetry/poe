{"id":"1130844","title":"次韵昌甫并帖斯远五首","dynasty":"宋","author":"韩淲","text":"一亭寒美老弥明，閒里经春自喜晴。拄杖披衣随处歇，有时应觉意和平。求田问舍可成家，拥鼻东山又有涯。今古经营几人物，辋川图画玉川茶。经年归住水南山，满眼高林猿鸟攀。尽日无人开竹牖，有时呼仆扫松关。遁于荒野乃閒人，胶扰其谁不染尘。乘兴相过事幽讨，从来高会祗荀陈。煖翠浮岚不可摹，画师徒自费区区。吟边若解收拾得，始信丹青一笔无。"}