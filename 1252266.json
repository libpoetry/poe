{"id":"1252266","title":"次潘鹏举喜雨韵二律","dynasty":"元末明初","author":"叶颙","text":"海若冯夷尽效诚，阿香巽二更多情。电驱铁骑穿云出，水决银河半夜倾。宇宙已清天下势，桔槔无复月中声。冰肌玉骨凉如许，何但仓储喜满赢。苍龙将雨出山来，天为生灵息祸灾。甘泽既能随愿足，片云未必为诗催。稻畦已溢平畴水，蕙帐仍轰动地雷。剩欲搆亭题志喜，只疑人怪老坡才。"}