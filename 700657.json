{"id":"700657","title":"清平乐 春","dynasty":"明","author":"高濂","text":"桃花杨柳。试问春来否。水上笙歌花下酒。兴托百篇八斗。华裾翠袖翩跹。香车宝马联骈。芳草醉扶游客，夕阳鼓打回船。荷花十里。鲜妍裁锦绮。翠叠红铺香盖水。零乱轻雷过雨。阴阴柳暗长行。习习荷风荐凉。短棹人归烟月，笛声吹满沧浪。树红云白。秋冷山衔碧。十二桥边霞影赤。摇落芙蓉堪惜。孤舟荡破深烟。日日看花水边。花下闲容白发，杖头剩有青钱。湖烟羃䍥。山白云堆叠。千顷冰花寒皎洁。蹊径银铺曲折。兴来沽酒山家。吟看玉树含葩。策蹇断桥残雪，孤山折得梅花。"}