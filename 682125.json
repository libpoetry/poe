{"id":"682125","title":"题画二首","dynasty":"明","author":"于谦","text":"江村昨夜西风起，木叶萧萧堕江水。水边蘋蓼正开花，妆点秋容画图里。小舟一叶弄沧浪，钓得鲈鱼酒正香。醉后狂歌惊宿雁，芦花两岸月苍苍。同云蔽天风怒号，飞来雪片如鹅毛。须臾群峰失翠色，等閒平地生银涛。探梅诗客多清趣，瘦蹇冲寒溪上去。只闻风送暗香来，不识梅花在何处。"}