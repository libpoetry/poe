{"id":"745959","title":"病马行","dynasty":"清","author":"林则徐","text":"生驹不合烙宫印，服皂乘黄气先尽。千金一骨死乃知，生前谁解怜神骏。不令鏖战临沙场，长年驿路疲风霜。早知局促颠连有一死，恨不突阵冲锋裹血创。夜寒厩空月色黑，强起哀鸣苦无力。昔饥求刍恐不得，今纵得刍那能食。圉人怒睨目犹侧，欲卖死皮傥酒直。马今垂死告圉人，尔之今日吾前身。"}