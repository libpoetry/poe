{"id":"991817","title":"亢阳和欲行舟者","dynasty":"宋","author":"梅尧臣","text":"春秋书闵雨，乃见先王制。有意在黎民，山川无不祭。今者望云霓，青天绝纤翳。为坛割舒雁，盘血陈水汭。于时颇精虔，奠爵必亲涚。向夕有微阴，扫然还复霁。吾闻先儒言，阳骄不能闭。此时系穹旻，己力安所诣。宣王云汉诗，曾不鉴上帝。恨无奡荡舟，空自思跃蜧。"}