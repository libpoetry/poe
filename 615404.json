{"id":"615404","title":"采石登太白楼作","dynasty":"明","author":"李孙宸","text":"牛渚山前采石矶，回波乱石相撑支。上开石壁烟霞岛，连峰相向势崄崎。我来欲访吾家老太白，天风飒飒吹我衣。白也天上长庚星，偶落人间留姓名。供奉金銮聊玩世，往往斗酒自沈冥。凭陵意气山岳折，浩荡胸怀河汉倾。一从挥手谢金阙，把酒山头问明月。千秋留此谪仙楼，馀韵流风未销歇。蛾眉亭碣没蓬蒿，两岸青山片月高。只见长江汩汩万里送寒涛，极目齐州瀛海渺忽如鸿毛。楼中之人去不复，楼外斜阳芳草绿。人生徒苦自结刺，弹丸不及流光速。奈何不饮，日为浮利浮名成龌龊。松簧似奏清平曲，长夜岂照金莲烛。不知何人与公沽酒共夜台，白杨萧萧野花开。空馀文章千古云汉共昭回，使我今日徘徊瞻眺彷公跨鹤乘云欲下来。公乎公乎，何不跨鹤乘云遂下来。"}