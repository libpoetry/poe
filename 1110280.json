{"id":"1110280","title":"又寄潼川漕仲房","dynasty":"宋","author":"孙应时","text":"巴蜀劳肤使，溪山隔岁华。一身知许国，万里岂忘家。腊雪装归辔，春风阅禁花。君王定前席，不必赋长沙。郡县仍荒政，朝廷念远方。向来传诏札，不独戒戎羌。帝德乾坤大，天聪日月光。边防须至计，社稷倚安疆。鸿雁天涯到，云泥未阔疏。汉卿来子墨，秦殿识中书。欲作辽东献，空惭楚地馀。寒虫吟露草，此意合怜渠。"}