{"id":"528350","title":"寿许司马","dynasty":"明","author":"何景明","text":"间代生豪杰，乘时见哲人。雄姿龙马异，伟器庙廊珍。浩荡天开运，崔嵬岳降神。扶持元有自，制作固无伦。磊落先朝事，峥嵘报主身。九霄随日月，万里出风尘。柱下鲁簪笔，台端早曳绅。触邪持豸角，纠缪逆龙鳞。道直官频谪，时危志不伸。流言铄金石，雅操厉松筠。行路知桓典，专城借寇恂。清誉高士论，优诏阐皇仁。紫禁弹冠入，黄沙捧节巡。谠谟仍寡合，正气凛难驯。厚宠临危辱，幽期迈隐沦。班行看解绶，河上羡垂缗。谢卧东山里，夷归北海滨。苍生悬望切，青琐荐书频。改革逢多难，仓皇忆旧臣。帝心虚简在，神武藉经纶。指顾三边静，吹嘘四表春。朝廷推汲黯，帷幄用陈遵。图识鱼蛇变，营观虎豹侁。赤墀分雨露，画省接星辰。下殿常宣问，临轩数见亲。御香携袖满，瑞锦赐袍新。不屈朱门贵，能怜白屋贫。散衙时待士，开閤晚留宾。片善无攸伏，微言得具陈。重闱俱钁钁，诸子益振振。窦氏燕山桂，庄生漆圃椿。趋庭罗彩服，列鼎席文茵。梦燕佳辰协，乘牛紫气真。庶司欲轨范，斯世待陶甄。愿保乔松岁，长登要路津。颂声垂琬琰，勋业上麒麟。末进瞻休采，愚衷实忭忻。魏公中土彦，谁谓德无邻。"}