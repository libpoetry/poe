{"id":"1120980","title":"端午贴子词 皇后阁五首","dynasty":"宋","author":"周麟之","text":"瑞霭浮龙鉴，凉飔拂燕钗。瑶钟献冰醴，暑殿雪盈怀。绕臂长生缕，无非柘馆丝。还因袗絺绤，深念葛覃诗。甘霔令年应祷祈，屏除荤茹与君齐。化行自是恩波远，何止春郊雨一犁。不贪斗草事诗书，漫采香芸辟蠹鱼。永日挥毫自忘暑，滴残宫砚玉蟾蜍。剪就冰绡月影团，不须多羡女乘鸾。君王瑶札亲题处，一样蟾花点点丹。"}