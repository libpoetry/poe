{"id":"673475","title":"山水图","dynasty":"明","author":"刘珝","text":"老龙夜泛东溟侧，汹涌西来成屴崱。层峦叠嶂护苍烟，浩荡江湖凝黛色。垂流飞瀑交琤琮，山光水影含姿容。渔艇纵横远复近，飞鸟灭没江天空。方恨无缘结鸥鹭，画中忽阅沧洲趣。颇觉良工独苦心，天机盘礴精毫素。忆自混沌初开时，乾清坤浊分两仪。其中消息杳难见，至今渣滓称神奇。画工那知此，吾儒应自识。滚滚浮云变古今，濛濛碧雾生朝夕。尝闻人世有天台，又闻仙境有蓬莱。赤城霞岭空崔嵬，卖药老生安在哉。百年踪迹婴尘埃，轩车却畏清猿猜。青山绿水应无媒，日暮怅望云裴回。安得长风九万里，明月五湖归去来。"}