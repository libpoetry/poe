{"id":"738159","title":"咏古 其三","dynasty":"清","author":"沈宁远","text":"有劳情易伐，无竞量始宽。儒臣不多觏，况乃尚桓桓。卓哉冯公孙，奋翼汉鼎安。屏坐大树下，宏功置若刊。武惠下江南，摧亡同转丸。囊中书数卷，终不计好官。金酋南牧马，力战锦袍丹。角巾归私第，争说勤王韩。历观古将帅，身名无两完。栾彭致菹醢，王杜开衅端。矜情兼骄色，颠蹶空长叹。三君明且哲，茂绩等闲看。不欲多上人，冲襟良独难。宠禄日以远，悔吝无能干。后事追莫及，先几在急湍。嗟彼冒昧子，名利满胸蟠。濡滞勿忍决，蜂虿即我钻。超绝五湖叟，一棹老烟滩。"}