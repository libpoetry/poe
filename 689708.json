{"id":"689708","title":"题县八景 金鸡春晓","dynasty":"明","author":"张士猷","text":"雄峙仰金鸡，春来锦翠齐。一声千户晓，四顾万山低。日丽花争媚，风和鸟自啼。绿阴常不减，添得几黄鹂。仓冈日云夕，极目正黄昏。乱噪鸦千点，微生月一痕。回光翻石壁，返照入山村。眺望因思古，挥戈战广原。渔父归来晚，江头聚钓船。风波千丈雨，桑柘一村烟。明月宜沽酒，鲈鱼颇值钱。醉眠春梦醒，坐看水沤圆。樵径通幽谷，云深鸟迹稀。朝寻烟径去，暮逐夕阳归。互答行歌乐，谁怜托业微。莫愁山雾黑，孤月满荆扉。云收天欲霁，山色倍增鲜。万壑迎初日，千峰扫淡烟。龙池深雨后，凤竹耸天边。两腋清风起，翩翩我亦仙。沙岸分洲渚，清溪浸绿芜。有时翻鹭羽，深处浴鸳雏。细雨流芳芷，春风长嫩蒲。閒情谁会得，天外集双凫。独爱梅林月，枝头挂夕晖。香魂如有约，皓魄意忘归。疏影横斜浅，寒光掩映微。折来无可赠，天上古人稀。秀挺干霄木，清阴覆石坛。翠摇风力劲，香湿露华漙。倦鹤栖枝稳，凌霜耐岁寒。栋梁应许尔，何事尚泥蟠。"}