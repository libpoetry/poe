{"id":"332026","title":"解语花·和人咏骊山温泉","dynasty":"清代","author":"曹贞吉","text":"蜃蒸作雾，地涌成珠，一水溶溶贮。炎凉谁主。大千界、只有清流可语。乾坤奥府。是天地、恩波凝注。阅从来、萧索繁华，多少伤心处。记否长生雨露。乘春风灵液，荡潏容与。霓裳妙舞。惊魂散、铁骑渔阳鼙鼓。石莲如许。想旧日、鱼龙无数。怅华清、一带蘼芜，任抚今吊古。"}