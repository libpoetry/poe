{"id":"1214669","title":"与黄南窗陈直卿吴江长桥晚望","dynasty":"元","author":"黄玠","text":"倚阑枫落吴江暮，地坼天倾百川注。飞梁千尺虹影垂，人生南北多岐路。古来吴越争为家，句践未足轻夫差。鸟喙不可同富贵，范蠡亦乘浮海槎。五湖水落三江口，西施却入鸱夷手。我有此志非此时，且对长桥一杯酒。始疑苍龙蜕脊骨，三十六鳞次第脱，渴欲饮川川不竭。又似明月相离连，上弦下弦空影圆，行舟如梭月心穿。雄藩千翼来飞汎，日看水兵教水战。能诗忽忆谢玄晖，解道澄江净如练。"}