{"id":"537159","title":"挽洞庭渔人孙仲可","dynasty":"明","author":"王世贞","text":"孙郎气压任公子，欲截长虹作钩使。帝忧三岛逐浪翻，不遣神鳌受其饵。归来却作王弘之，无鱼可卖称渔师。洞庭黏天八百里，处处轻舠系酒旗。人间限满不肯住，忽逐琴高上天去。骊珠颗颗犹自圆，鲸背茫茫竟何处。蹇余欲探桃花津，水远山长愁与论。椒浆但熟且须酹，有子解唤芦中人。"}