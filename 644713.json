{"id":"644713","title":"沧州趣为台城赵生孝礼题","dynasty":"明","author":"方孝孺","text":"少年负奇志，味道轻神仙。缚虎千仞崖，斩蛟万里川。东指扶桑西月窟，以手扪天问天阙。醉中欲夺羲和鞭，驱策六龙下溟渤。岁华忽复晚，奇功竟无成。耻作楚狂人，甘为鲁诸生。俯首蓬屋中，被褐勘六经。忧多发白早，触事万感盈。拟从安期辈，采药游蓬瀛。蓬瀛群仙别来久，闻知掉头还拍手。世上忧劳早巳知，身后功名复何有。弃我如敝屣，不肯相攀援。登高发长啸，目送白鹤归三山。我友王子乔，示予海峤图。孤峰拔出数千尺，丹光云彩交模糊。下临无地，上极无天。沤波浩荡望不极，恍若巨鳌掀舞势与元气同回旋。金银宫阙隐倒景，翠绡绛节在眼前。对此惬心赏，便欲乘风与俱往。恨乏同心人，临?独惆怅。赵生天资妙，访我东海头。清谈雄辨有仙趣，坐觉毛骨寒飕飕。生方读书取青紫，我巳屏迹栖林丘。他年谢事倘相会，与尔共作蓬瀛游。"}