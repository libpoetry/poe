{"id":"331910","title":"满庭芳·丁丑初冬过智月禅院","dynasty":"清代","author":"曹尔堪","text":"过尽千帆，行舟无数，水流城下溶溶。寒坡拖影，荒荻引凄鸿。唤渡小船如叶，长年者、朴古之农。闲时去，寻僧出郭，踏过小桥东。轻风。吹袖满，垂杨结带，瘁草成丛。听老渔昏唱，古寺晨钟。传客到门相访，堂前有、开士仙翁。须臾列，美蔬椒饼，话及夕阳红。"}