{"id":"1144171","title":"春景 绝域改春华","dynasty":"宋末元初","author":"刘辰翁","text":"绝域何堪久，悠悠日又斜。未能辞客况，更自改春华。故国三千里，荒春八九家。一声幽谷鸟，满眼故园花。渐煖回归雁，馀寒倚暮鸦。陌头看过客，歌吹拥毡车。绝域魂堪断，风烟不可遮。至今疑梦事，举目改春华。此处吾为客，何言国与家。尚存他日泪，又看一年花。谷口迁莺语，都城御柳斜。茫茫皆汉土，无地种秦瓜。"}