{"id":"1132254","title":"杨修撰挽诗","dynasty":"宋","author":"魏了翁","text":"早辞天子诏，晚挂大夫车。文雅三朝旧，风流二祖馀。眼前甲乙石，胸次丙丁书。自古谁无死，前休得似渠。东都方枕奠，方镇尚根盘。不得裴中立，谁承田季安。威棱行阃外，声绩在朝端。犹使江阳隶，闻风亦胆寒。玉树擎双干，灵椿老一株。林泉閒富贵，屋漏静功夫。靖节自为传，耆英还有图。碑材徒镇石，此墓不须谀。"}