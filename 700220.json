{"id":"700220","title":"乡里诸公会东园颐元有诗次韵","dynasty":"明","author":"顾清","text":"东园春燕集良俦，竹色花阴处处幽。酒令角朋争采胜，诗篇信手趣赓酬。云中鸡犬谁亲见，海上轮竿我已收。南浦小堂仍不恶，肯来同泛木兰舟。新雨江村万绿肥，小园红白未全稀。望尘金谷吾何敢，流水兰亭或庶几。姚合久抛筇竹杖，顾雍非爱北山薇。今朝重读高轩过，正始遗音的可希。"}