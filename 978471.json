{"id":"978471","title":"次韵翁伯绍教授","dynasty":"宋","author":"敖陶孙","text":"南窗解衣学画史，梦绕西湖貌西子。了无一语对青山，侧釐隃糜相与閒。平明视镜稀可数，生爱诗名压千古。春风别我不作难，壶浆瘦驴行出祖。政思坐上觅佳客，广文先生秀眉宇。船头把诗报忙事，欲些黄陈作黄土。摩挲老眼说旧观，绛衣大冠逢建武。二公派当百似续，行舒缀远如观舞。百年许长作灰冷，手披口吟心独苦。许君一死力负荷，麾斥众楚昌齐语。典衣沽酒人敢易，鼠壤犹堪窖馀窭。长生木瓢要赏真，元刘放浪犹诗人。眼前生后姑置论，红紫事休天地贫。"}