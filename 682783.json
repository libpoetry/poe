{"id":"682783","title":"己丑秋九日侍御张凤村北上联舟至长兴久滞风雨时凤村有上恤灾之议诗呈同寅诸君","dynasty":"明","author":"区越","text":"听雨不眠添客思，望灯投宿近渔舟。风号万窍四山暮，寒恋重襟九月秋。饥馑念谁苏久困，迂疏徒自抱深忧。宽仁赖有观风使，当宁归来为借筹。雨脚如麻苦不休，间于晴色又方舟。市沽小动苕溪酌，时节难孤九月秋。四海赓歌尧复见，一方鱼鳖禹堪忧。衰迟便续归来赋，已落庐山第二筹。"}