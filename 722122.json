{"id":"722122","title":"新兴赠李大尹","dynasty":"明末清初","author":"屈大均","text":"廿四山开彩翠分，城边惊起鹧鸪群。白云不散惟厅事，明月相逢是使君。汉代循良今复见，新州烟瘴昔曾闻。文翁教化先求友，座有相如挹素芬。莞江春色满官衙，三载笙歌拥绛纱。词客多情怜玉树，将军清啸和金笳。归心忽动秦淮水，去路遥攀大庾花。尊酒河桥相送送，梦随鸿雁到天涯。"}