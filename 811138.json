{"id":"811138","title":"过高士坞吊太白山人即用其卜居南屏韵","dynasty":"清","author":"王德溥","text":"几度峰头对暮曛，幽寻不惮往来频。为披榛莽求遗迹，独向烟霞吊隐人。漫稿至今传逸调，深林在昔著间身。遥遥千古谁为侣，冲晦先生可结邻。诡迹早离尘壒外，宁须白眼向人斜。王孙或讶轻捐国，霅水何妨重有家。杖屦半生周海岳，冠裳满目送京华。知兵晓吏奚烦试，广识宏才正未涯。萍踪长寄白云隈，太白山前斸药来。时发清讴还扣石，但逢胜地便衔杯。鹤瓢龙笛依形影，白袷玄巾独往回。昼寝不知门外客，春深一径长莓苔。羽化登仙闻有术，诗成幽邃见还稀。山前无复输田种，林下何缘看鹤飞。寂寞荒坡浇酒盏，凄迷寒雾袭人衣。西湖从尔称高士，十里南屏念所依。"}