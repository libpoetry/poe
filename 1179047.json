{"id":"1179047","title":"望九华山","dynasty":"唐","author":"林滋","text":"兹山突出何怪奇，上有万状无凡姿。大者嶙峋若奔兕，小者㠥嵬如婴儿。玉柱金茎相拄枝，干空踰碧势参差。虚中始讶巨灵擘，陡处乍惊愚叟移。萝烟石月相蔽亏，天风袅袅猿咿咿。龙潭万古喷飞溜，虎穴几人能得窥。吁予比年爱灵境，到此始觉魂神驰。如何独得百丈索，直上高峰抛俗羁。"}