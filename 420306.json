{"id":"420306","title":"金缕曲 春日襄阳行忆二首 其一","dynasty":"近现代","author":"王陆一","text":"好定从军别。持书生、千言九议，谁家前席。多是过江船仍去，敛剑篷莱楼阙。随朗朗、修名和月。偶近梅花繁相讶，向天明、有汝盈盈笛。成秀句，冰纨裂。人才草莽稍能惜。自当年、平安掌记，帘波难歇。红芍春风吟边路，回首孤寒曾泣。还忍对、梨涡如雪。故国悲欢今安在，送春旗、一派山明灭。归可近，花时节。"}