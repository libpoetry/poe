{"id":"752358","title":"读太白望九华赠青阳韦仲堪诗感赋","dynasty":"清","author":"张宝森","text":"我读太白诗，如见太白豪。青阳有韦生，名山同游遨。莲花亭亭出渌水，谁其卧者赤松子。相期携手凌紫霞，俯视云台若敝踪。青莲仙人不再来，韦生韦生安在哉！九华山中何所有，但见玄猿白鹄悲吟而徘徊。空江月明几千年，采石谁放宫袍船。我欲临流一长啸，夜深恐惊鱼龙眠。吁嗟乎！丈夫在世贵行乐，安能摧眉低颜就羁缚。夜郎万里仍生还，笑尔公卿枉谣诼。名山有约不可忘，端委何如在岩壑。有诗须乞太白灵，有酒须酹长庚星。他时白鹿青崖路，重访芙蓉九朵青。"}