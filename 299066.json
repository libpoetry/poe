{"id":"299066","title":"惜馀春慢·平台观瀑","dynasty":"清代","author":"袁绶","text":"露洗烟峦，霞蒸云岫，望里翠微斜矗。峰巅树杪，匹练晴飞，冷挂一条幽瀑。静日奔腾，断虹悬处，界破遥山新绿。又喷珠吹雪，银河倒泻，溅空难掬。还错认、玉女妆成，水晶帘下，依约螺鬟如沐。泠泠漱石，曲曲穿林，天籁暗喧岩麓。酷暑潜消，凭高目眩，涤尽俗尘千斛。恁雨馀清景，倩谁摹上，素绡横幅。"}