{"id":"812522","title":"秋日即事五首","dynasty":"清","author":"严金清","text":"十年戎马戍天山，笑看吴钩虏血殷。昨夜西风茅屋里，梦中犹自唱刀环。壮不如人老更狂，穷通与我两相忘。晚凉绿树蝉声闹，徙倚柴门看夕阳。新凉妆罢觉衣轻，更喜庭前竹榻横。漫道秋宵无乐趣，萤光虫语总诗情。残暑初收院宇清，碧梧翠竹水窗明。茅檐对酒能高咏，不为秋风感不平。寥寥天地雁声孤，树梢星河淡欲无。凉月当窗清不寐，挑灯夜起读阴符。"}