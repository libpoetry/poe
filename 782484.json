{"id":"782484","title":"留赠原长清张明府稼兰四首 其三","dynasty":"清","author":"戴亨","text":"酌我盈觞酒，赠我河梁诗。对酒不能饮，涔涔涕泪垂。诵诗多苦言，言苦令我悲。宦游十馀载，奉母未暂违。昔与母同出，不见母同归。长途三千里，哀哀哭灵輀。念想平生恩，中夜魂依依。我母见我拜，怪我来何迟。恐我复离去，双手牵我衣。见我颜色瘦，悯我腹中饥。道路阻且长，虑我囊无赀。悽怆床帏下，眷恋如平时。鸡鸣惊我梦，倏忽缈难追。号泣呼苍天，血泪洒齐衰。呜咽促严装，霜笳晓寒吹。边风利如刀，刺我骨与饥。黄沙连雪捲，日暗天惨悽。我马骨欲折，我仆痡且危。回首望中原，此情君独知。"}