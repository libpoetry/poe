{"id":"1141695","title":"醉歌赠袁茂才","dynasty":"宋末元初","author":"戴表元","text":"君休呫嗫语，我欲颠狂歌。君语虽工不可多，我歌颠狂如我何。君不见苏季子，腰横六印车如水，奇祸一朝生口齿。又不见朱买臣，朱绶煌煌不庇身，不如会稽喑哑人。南山山头北山下，亦有骑牛唱歌者。行人不诃官不问，歌罢牛归卧牛舍。我歌属君君为歌，桃花醉面春风和。君歌不成春亦老，虚客江城车马道。明日酒醒应绝倒，剡源溪上看芳草。"}