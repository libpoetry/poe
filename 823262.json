{"id":"823262","title":"百字令 竹垞韵","dynasty":"清末近现代初","author":"赵熙","text":"故人知否，检前生卷子，花朝南泊。万种相思千种梦，心事微波难托。白石箫声，绿珠眉样，镜底翻书乐。去年今日，海棠红自开落。谁忆浩劫如斯，桑田留命，还对松风酌。我更无锥能卓地，醉儗借天为幕。一局康猧，半生尘蠹，生计云归壑。几时重聚，山头夜夜吹角。"}