{"id":"982272","title":"送汤伯纪归安仁","dynasty":"宋","author":"真德秀","text":"交情世岂乏，道合古所难。自我得此友，清芬袭芝兰。苦语时见箴，微言获同参。相从仁义林，超出名利关。此乐未渠央，忽告整征骖。索居可柰何，使我喟且叹。至危者人心，易汩惟善端。苟无直谅友，戒谨空杅盘。重来勿愆期，同盟有青山。圣经如杲日，群目仰辉耀。利欲滑其中，云雾隔清照。正须澄心源，乃许窥道妙。周程千载学，敬静两言要。几微察毫芒，根本在奥窍。持此当弦韦，迂矣君莫诮。"}