{"id":"289995","title":"桂枝香·咏月饼","dynasty":"现代","author":"郭则沄","text":"秋屏伴醉。认七宝添修，粉融酥腻。偷得寒簧素影，桂宫知未。波波休羡樱桃节，祗团圞、定如人意。半焦禽唤，一痕蟆蚀，暗怜风味。念画地、浮名可似，忆旧谱霓裳，难寻残字。吟到金盘彩屋，总关秋思。当筵碎写山河影，怕琼肌、新染铅泪。麦香收后，小团重瀹，玉蟾如水。"}