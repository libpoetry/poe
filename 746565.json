{"id":"746565","title":"明史阁部墓","dynasty":"清","author":"王敬之","text":"虾蟆天子蟋蟀相，东南半壁思偏安。金陵王气复销歇，虫沙四镇余江干。史公末造此开府，欲仗一木支艰难。胜地烟花扫兵燹，孤臣战骨空摧残。公之大节足千古，白日照耀丹心丹。何必文山证前世，始令旷代同悲酸。鼓鼙声歇出邱在，忠魂正气归衣冠。衣冠不朽石碣短，土花凝碧愁荒寒。我来凭吊读遗翰，独为俯仰生长叹。红梅点点忽飞落，犹疑誓师泪血临风弹。"}