{"id":"686108","title":"余比部林廷评将应召入京赋别二首","dynasty":"明","author":"卢龙云","text":"相携杯酒送临岐，共喜君王结士时。公望久推青琐闼，赋才新起白云司。向来吏绩徵三异，此去臣谟集众思。圣德岂须论庆历，拔茅堪上进贤诗。何来棘署暂相随，辄为徵书念远离。旧雨转成今雨叹，法星聊旁客星移。辟门近事光虞典，簪笔明廷复汉仪。秋好有奇知共吐，八行须及雁南时。"}