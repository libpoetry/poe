{"id":"734600","title":"报国寺松歌","dynasty":"清","author":"劳之辨","text":"慈仁古寺数株松，苍然不与凡界同。二十年前松下径，飞涛谡谡生清风。前殿偃松荫数亩，纵横诘曲枝青铜。后殿高松挺千尺，夜深鸾鹤巢其中。扶疏突兀各异状，株株鳞鬣还相向。翠色凌霜总不凋，苍皮溜雨原无恙。僦居往岁我重过，风前月下长摩挲。偃松就槁高松茂，荣悴相形感叹多。别后多年思劲质，青松不比人颜色。到日还来萧寺寻，似觅生平旧相识。岂知萎谢又非初，枯者无存菀者枯。哦诗空记蟠枝影，泼墨能描直干无。松乎松乎，尔宜植根在万仞之冈，岱顶徕峰傲寒雪。不则宁同处士老，其材支离夭矫足怡悦。不幸偏栽佛国边，树底无端作市廛。玉鱼百镒唐陵出，铜雀千金汉代镌。真松不问问赝贷，忍教灵物埋霜烟。斧斤剪伐虽无虑，生憎俗客来箕踞。一夜西山风雨声，拔根定化虬龙去。"}