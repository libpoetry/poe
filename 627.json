{"id":"627","title":"咏史·大德始无颇","dynasty":"唐代","author":"张九龄","text":"大德始无颇，中智是所是。居然已不一，况乃务相诡。小道致泥难，巧言因萋毁。穰侯或见迟，苏生得阴揣。轻既长沙傅，重亦边郡徙。势倾不幸然，迹在胡宁尔。沧溟所为大，江汉日来委。沣水虽复清，鱼鳖岂游此。贤哉有小白，仇中有管氏。若人不世生，悠悠多如彼。"}