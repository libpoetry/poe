{"id":"148293","title":"别陆德隆黄叔万","dynasty":"宋代","author":"曾丰","text":"辛丑随浮梗，钟陵得盍簪。潜藩门若市，敛板客如林。气宇黄陂阔，词源陆海深。二豪谈正剧，一坐口俱瘖。诗社初容入，交盟后失寻。云山千里眼，梦寐八年心。九陌迎连璧，孤灯话断金。始犹疑面目，徐复记声音。虾菜随宜簇，茅柴取意斟。行藏更见告，文行互相箴。愤敌常旁午，忧时半孔壬。清风晨揖袂，明月夕离襟。发缆东流岸。回樯倒景岑。荆江随地卷，蜀道与天侵。通守诸侯土，专弹百里琴。长才优拊字，暇日少登临。隐士隆中卧，羁臣泽畔吟。青城山郁积，赤壁树阴森。哀乐归巴曲，兴亡入楚砧。把杯空吊古，搔首重伤今。拥户锋车急，开缄诏墨淋。抬头高拱斗，引手上扪参。可画安边策，无韬活国针。寸心丹未了，双鬓白那禁。顾我伤强矫，从今判陆沉。磨砻闲笔砚，摹写乱鱼禽。气反风骚朴，声收郑卫淫。于伊樵道上，欸乃钓矶阴。拔茹终无志，弹冠老不任。"}