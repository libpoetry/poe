{"id":"621779","title":"老农叹　有引","dynasty":"明","author":"郭之奇","text":"道旁老农植杖歔，向人欲语气踌躇。自言胼胝三十载，频岁家无担石储。旧时八口依耒耜，男田女馌列编闾。十年兵火无耕地，几处村烟失故居。幼儿弃去长充役，徵徭备糗刻难徐。独留零丁乾骨髓，忍死犹恋旧犁锄。去冬将牛贷邻种，春来代畜勉终畬。酒肉三时无童饷，黍鸡昨夜接来胥。已知新税当黾急，更道前逋不少纾。晨兴疾步驱前陌，计亩输公粒无馀。自怜筋力今疲竭，将来片土究为墟。闻说九重哀蔀屋，胡然三尺重徵糈。又传明诏多蠲恤，云何督责今如初。以兹吞声仍久立，含酸一讯北来车。"}