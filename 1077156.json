{"id":"1077156","title":"夜坐观斗","dynasty":"宋","author":"李纲","text":"帝车运转天沈沈，杓携龙角魁枕参。斡旋造化岂终极，斟酌元气分阳阴。物随南北自生死，时系俯仰成古今。摄提大角顺所指，其馀万象徒森森。舜观玑衡齐七政，致治不独薰风琴。后来方士诚幻怪，罡步禬禳难究寻。闽山春月多雾雨，夜霁天影高而深。七星错落挂北户，芒寒色正方照临。我来瞻仰但再拜，颇见天地照回心。酒浆不挹西柄揭，讵敢更作诗人箴。"}