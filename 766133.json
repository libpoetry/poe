{"id":"766133","title":"贺新凉","dynasty":"清","author":"左锡璇","text":"多少分离话。细思量、柔肠欲断，泪珠待洒。此去蓉江只一水，山色波光如画。闻说道、海棠开也。料得那人花底立，小桃边、一带朱栏亚。明月里，春风夜。罗衣宽尽鸳鸯带。镇日间、不情不绪，锁眉难解。愁里光阴容易过，须识好春难买。将别后、离怀细写。目送飞鸿天际远，意迟迟、闷倚秋千架。慵自把，残妆卸。"}