{"id":"980572","title":"恨契诗","dynasty":"宋","author":"晁说之","text":"坎壈愚无计，恸哭老无泪。居处近何适，隐遁远何暨。爰来未尝恨，始恨金石契。何朝镕而泥，亦暮泐以滓。有美者伊人，平昔尝自谓。此身敢自轻，实与刘向类。孰如同姓忧，斧扆况忠对。与我盛苏门，何人忍弃背。顾彼苍蝇姿，须臾来附骥。附骥只须臾，没身有臭嗜。国中起四顾，谁门复擅势。前日既居货，今日宜入市。市王诚何知，多贱而少贵。懦劣既先奔，强梁亦晚至。俄然欣解榻，倏尔勇投袂。烈烈参貔貅，堂堂得英卫。云朔土即复，悝于颈当系。如或骑猪归，铁甲遮羞愧。功成麒麟阁，丹青更何视。莫能为尔言，击指血迸溃。况我本小人，西京仍已亟。所得果几何，作诗深自励。"}