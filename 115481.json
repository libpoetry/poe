{"id":"115481","title":"感春·仲春渐燠沐","dynasty":"宋代","author":"张耒","text":"仲春渐燠沐，摅散常远步。独穿林下蹊，斜转竹间屿。鸣泉竞漱石，迸笋或妨路。吹衣信和风，濯足解双履。深行意益惬，默坐憩亦屡。野花迎客来，啼鸟惊我去。群鸣投树鸦，独下过溪鹭。晴霞送斜日，历历星已布。娟娟新月弯，稍稍山已暮。用此遣朝昏，谁谓非尺素。"}