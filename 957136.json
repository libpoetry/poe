{"id":"957136","title":"送通守林彦强寺丞还朝","dynasty":"宋","author":"范成大","text":"雁荡之山天下无，奔岸绝壑不可图。地灵境秀有人物，新安府丞今第一。纷纶草木变暄寒，竹节松心故凛然。穷山薄宦我无恨，识公大胜荆州韩。梅风涨溪绿如酒，晓插樯乌上南斗。只今广厦论唐虞，斟酌正须医国手。秀眉津津双颊丹，想看鸣佩翔九关。诸公倘欲持公议，莫遣此贤思故山。"}