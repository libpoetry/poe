{"id":"1122707","title":"送范漕赴召","dynasty":"宋","author":"洪咨夔","text":"太平宰相范尧夫，曾驾西州使者车。雅操清规公更胜，委蛇退食一编书。淮头蜀口几虺隤，百战山川入眼来。行伍姓名浑历历，定知水镜不遗材。急符唤出雅州丁，刀染红巾血雨腥。定蜀论功谁第一，茗山合着后溪铭。走卒儿童口是碑，百年几见好监司。浣花镜月经行处，草木江山亦去思。嘉州过尽又涪州，到处须判十日留。汲媪畬翁遮道拜，东风未定莫行舟。匹马西征岁月多，苍头引鹤共婆娑。传闻虚伫如清献，益漕归来径上坡。天道频年说好还，到今胡?没天山。延英为奏平戎策，只在人心国势间。红丝步障海棠开，底似西湖半树梅。要试平生调鼎手，安排青子待公来。"}