{"id":"937153","title":"携瘿尊醉梅花下","dynasty":"宋","author":"陆游","text":"楠瘿作尊容斗许，拥肿轮囷元媚妩。肯从放翁来住山，谁云置身不得所。山房寂寞久不饮，作意欲就梅花语。我病鲜欢花更甚，日暮凄凉泣残雨。人生万事云茫茫，一醉常恐俗物妨。正须仙人冰雪肤，来伴老子铁石肠。花前起舞花底卧，花影渐东山月堕。瘿尊未竭狂未休，笑起题诗识吾过。"}