{"id":"907753","title":"庆陵季文尚书休致会者三十一人各赋诗","dynasty":"宋","author":"李洪","text":"尚书妙德望，曳履闻直声。献纳雨露边，斯文有统盟。重席侍经幄，藻鉴持铨衡。不惮推毂士，规摹汉西京。五色深补衮，三入厌承明。欻起莼鲈思，径作吴松行。名位九牧耸，富贵一毫轻。徜徉霅溪上，结庐依化城。摆落轩冕累，白屋倒屣迎。实际契禅宗，虚静合仙经。圣朝亟图旧，世臣重典刑。苍生望东山，盐梅待调羹。引年章屡却，勇决非矫情。雍容进退间，夷惠和且清。出纶冠奎文，安车示尊荣。乐天宅池台，翁仲金馀籯。公贵无留资，韩宣有卿名。时方需大老，复当佐升平。它年秉旄地，堂上有奇兵。恢复还旧都，翠华驾云亭。贱子荷英盼，鍊句愧阴铿。请歌公归兮，盍使季札听。"}