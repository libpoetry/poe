{"id":"1111941","title":"赠别","dynasty":"宋","author":"吴惟信","text":"歌楼回首已茫然，手托蓬窗夜不眠。月色水光摇荡处，鸳鸯飞过别离船。手弹珠泪向离筵，残日依依上客船。流水自随人去远，绿杨只在曲江边。临临欲去又添杯，一语殷勤道几回。他日相思如有信，粉笺莫带泪痕来。笙歌一曲强相留，酒不能消满面愁。相对正弹离别泪，杜鹃声到夕阳楼。"}