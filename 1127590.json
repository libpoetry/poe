{"id":"1127590","title":"和彦衡直讲","dynasty":"宋","author":"彭汝砺","text":"日隐天北角，月飞海东头。清晖到堂除，转觉夜气幽。睥睨天地间，无物奚为忧。是身如芭蕉，况复身外名。至人本无心，肯为宠辱惊。风随月明来，终夜共清白。先生静无语，独看庭前柏。冠带褫客衣，诗书倦尘迹。好风此时来，应与君相识。照月槐影碎，吹风柏声繁。悠悠此时心，可乐不可言。"}