{"id":"464693","title":"贺新郎 其一 记鲁迅旧事","dynasty":"当代","author":"章士钊","text":"跳荡钟山麓。忆当年、两生逋峭，蜚声水陆。老子山阴游扬外，说是一双属玉。却不道、分飞独宿。冠盖绵延京华地，蓦相逢、世界全翻复。嗟狭路，堂与属。淮淝旧阃当阳独。似前朝、二王秦晋，杀机潜伏。私养荆高分明意，使我立当危局。忠告尽、却难辰告。两害相权从轻取，剩强教、噪雀先离屋。吾为此，吞声哭。"}