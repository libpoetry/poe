{"id":"1082101","title":"题竞秀亭","dynasty":"宋","author":"刘才邵","text":"远水恨微茫，近山露岩壑。是中有佳处，远近理自各。危亭枕江干，江外群峰泊。森然青玉圭，穿空势如削。沙湍与松籁，逼耳笙磬作。勿言山宜远，近亦殊不恶。云烟半有无，月雾带清薄。凝岚与空翠，不受晓雨濯。是时崖窾藏，秀气森盘礴。方知寸碧岑，信美恐难博。主人喜宾至，宴豆日参错。况有贤弟兄，超然解禅缚。拄笏望西山，心境两脱略。想当觞咏时，险语恣嘲谑。何当游其间，时听穿林雹。"}