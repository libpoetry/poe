{"id":"41851","title":"水兰花慢·元宵感旧","dynasty":"金朝","author":"段成己","text":"金吾不禁夜，放箫鼓，恣游遨。被万里长风，一天星斗，吹堕层霄。御楼外、香暖处，看人间、平地起仙鳌。华烛红摇勒，瑞烟翠惹吟袍。老来怀抱转无聊。虚负可怜宵。遇美景良辰，诗情渐减，酒兴全消。思往事，今不见，对清尊、瘦损沈郎腰。惟有当时好月，照人依旧梅梢。"}