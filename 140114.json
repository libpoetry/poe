{"id":"140114","title":"送徐校书知处州","dynasty":"宋代","author":"魏了翁","text":"峨峨海中山，十二楼五城。仙人驷玉虬，径上凌紫清。中道忽回薄，珪符下玉京。彤幨曜白日，锦舆上头行。扶桑揽余辔，缓步宽作程。世间行己地，端亦胜蓬瀛。谁乎低着身，哑咤闻新莺。何如携令名，归以见母兄。用世无小大，千里亦民氓。少施五夸手，竚录屏风名。"}