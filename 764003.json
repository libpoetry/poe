{"id":"764003","title":"八归 行石封山中小憩，见村姬焙茶偶咏","dynasty":"清","author":"邹祗谟","text":"翠霭朝轻，红云昼暖，石乳玉苕乍茁。斑筠初织青丝笼，恰是吴姬相约，春纤其撷。香刺蒙蒙沾缀露，应摘尽、金蕾珠蘖，携轻篓、带笑归来，衣染暗香绝。却早柴扉半掩，红泉初汲，中妇拍茶才歇。蒸凝青琼，焙来绿髓，制就些些雀舌。看云鬟影动，幽意引奇芬初泄。倦文园、自来消渴，仙掌分尝，瓮瓯斟涧雪。"}