{"id":"493663","title":"孤根白葵","dynasty":"明","author":"庞嵩","text":"生来托孤根，滋培得深护。朱夏花殷红，尔独守贞素。逢时试一开，沾沾雨和露。晓晴朝暾披，夜月流光布。清阴能几何，停停矢自固。本无摘实功，而岂争妍妒。移根且归来，植向空齐路。观生生不穷，趋庭步亦步。旧时冰雪肌，犹向苍根吐。喜尔瘦且癯，不为缁尘污。扬州鹤本无，大嚼谁能副。酌水一劝之，清风时自度。清白如可传，姚魏宁荣慕。"}