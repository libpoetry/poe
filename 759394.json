{"id":"759394","title":"千秋曲","dynasty":"清","author":"丘逢甲","text":"古人习轻趫，因之作绳戏。意与蹋鞠同，本用事武备。何时入宫禁，乃令娱姬侍。宫中岂教战？美人竟身试。名之曰千秋，祝词意何媚？讹转为鞦韆，颠倒因文字。春风动帘帷，兰闺寂无事。嬉春藉苏困，不惜委珠翠。遂疑作戏初，专为妇人置。何期岭外州，戏乃有古义。闾左侠少年，习武广场地。双绳下系板，朱竿矗若植。各斗好身手，高自鸣得意。仙乎疑肉飞，人也俨著翅。斯技固甚微，斗力非斗智。当其分明角，势亦殊钝利。形劳逸其神，乃不虞陨坠。技成惜无用，徒党自标异。方今重防边，朝右资阃寄。何当下军书，壮士毕罗致。上之为飞将，下亦备突骑。绳度而梯缘，猛迅扫丑类。不龟且可封，拍张亦高位。此乃真千秋，名实两兼至。毋终如处女，巾帼羞遗懿。萧娘吕姥徒，虽贵愧将帅。勖哉闾左人，同奋千秋志。"}