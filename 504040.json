{"id":"504040","title":"永嘉裴季和家有竹居典簿中都国学种竹数竿想像故园之意","dynasty":"明","author":"管讷","text":"客舍仍栽竹，殷勤忆故园。乱枝交窄径，轻筱拂卑垣。曙色烟凝几，秋声月在门。杀青编汗简，浮碧注山尊。斸笋供春祀，行庖具夕飧。高人频驻屐，俗士竟回辕。虽与山林远，终无市井喧。晋贤名未泯，唐逸兴犹存。彷佛龟山路，依稀雁荡村。南归遂幽息，投老更何论。"}