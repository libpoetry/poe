{"id":"680161","title":"友竹轩为东吴吕氏作","dynasty":"明","author":"陈政","text":"幽人结交异凡俗，平生爱此潇湘绿。醉日移栽閒地遍，炎天坐倚清风足。岂同踏雪觅寒梅，不似休官为黄菊。天际期看彩凤下，溪清或见苍龙浴。我昔閒居大庾南，手执遗经向空谷。幽怀独与此君期，肯使春花乱吟目。风度年来久暌别，世情日见多翻覆。劲节不渝终比石，清标言念温如玉。知君有意结岁寒，嗟我无端动心曲。何当骑马造斯轩，更为狂歌继淇澳。"}