{"id":"765126","title":"下滩","dynasty":"清","author":"张晋","text":"闽滩三百六，一滩一变态。或曲如蛇盘，或激如鼎沸。奋张如马鬣，起伏似龙背。两岸山回旋，中流石破碎。想当疏凿初，会逢禹力惫。篙师工避就，仓卒施狡狯。不闻人语喧，指挥惟用臂。一泻落云端，飞鸟难争快。开眸辨天地，已出风涛外。惊魂尚摇摇，前滩复相对。有时稍不戒，逝触怒石败。嗟哉游子颜，那得不憔悴。"}