{"id":"1193589","title":"菩萨蛮","dynasty":"唐","author":"毛熙震","text":"梨花满院飘香雪，高楼夜静风筝咽。斜月照帘帷，忆君和梦稀。小窗灯影背，燕语惊愁态。屏掩断香飞，行云山外归。绣帘高轴临塘看，雨翻荷芰真珠散。残暑晚初凉，轻风渡水香。无憀悲往事，争那牵情思。光影暗相催，等闲秋又来。天含残碧融春色，五陵薄倖无消息。尽日掩朱门，离愁暗断魂。莺啼芳树暖，燕拂回塘满。寂寞对屏山，相思醉梦间。"}