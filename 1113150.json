{"id":"1113150","title":"别离情所钟十二章章四句送定叟弟之官严陵","dynasty":"宋","author":"张栻","text":"别离情所钟，会合意无斁。如何仅踰岁，复赋弟行役。岁律亦已暮，风烈雪漫漫。去路阻且长，念子衣裘单。严之水沦漪，其山复苍苍。子陵钓游地，草木有馀光。我昔临此州，民容拙使君。子行为多谢，慰彼无毫分。别驾亦何事，休戚理则同。但使民受惠，无论别驾功。巍巍孤高亭，念我昔所喟。子也时一登，千载起立志。义路本如砥，利径剧羊肠。何以书子绅，世德不可忘。自昔谨交际，人情易因循。敬始以念终，君子贵守身。邻邦吕正字，质疑时以书。校官有袁子，苦语莫厌渠。藐兹遗体重，相对子与予。祝子以自爱，念不忝厥初。云满南阳陌，书藏善和宅。行行重回首，无使归思隔。送子目力短，朔风吹我裾。心焉独如结，子也当念予。"}