{"id":"1176556","title":"报恩寺南池联句","dynasty":"唐","author":"陆龟蒙","text":"古岸涵碧落，虚轩明素波。坐来鱼阵变，吟久菊□多。秋草分杉露，危桥下竹坡。远峰青髻并，□□□髯和。赵论寒仍讲，支硎僻亦过。斋心曾养鹤，挥翰好邀鹅。倚石收奇药，临溪藉浅莎。桂花晴似拭，荷镜晓如磨。翠出牛头耸，苔深马迹跛。伞欹从野醉，巾侧任田歌。跁跒松形矮，般跚桧樾矬。香飞僧印火，泉急使镳珂。菱钿真堪帖，莼丝亦好拖。几时无一事，相伴著烟萝。"}