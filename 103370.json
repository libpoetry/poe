{"id":"103370","title":"送知和州杜驾部","dynasty":"宋代","author":"梅尧臣","text":"桐花欲开时，群噣争哺儿。但求黄口饫，焉问丹穴饥。常山有四鸟，将飞昔已悲。中间忽殒逝，岂得安其枝。一饮必屡顾，每啄必迟迟。今朝竟矫翼，去向江之湄。衔芹不自食，欲遗孤与雌。此义实已重，莫为枭所嗤。世俗多嫌忌，我胡为此诗。此诗美孝悌，持赠杜挺之。"}