{"id":"812165","title":"范侍御招饮七里香花下","dynasty":"清","author":"庄年","text":"铃阁清严碧槛凉，一丛玉蕊正芬芳。琼姿乍怯秋初雨，花气浑同夜合香。绣斧筵前歌白雪，银鬟窗外舞霓裳。擎杯细把山矾嗅，沁我诗肠润酒肠。密叶繁葩绿玉丛，朝霞掩映雪玲珑。唐昌观里依稀似，后土祠边想象同。满砌花飞惊积霰，隔邻香透趁微风。三年海外埋芳信，此日开筵兴不穷。"}