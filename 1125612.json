{"id":"1125612","title":"送路德章芾三首","dynasty":"宋","author":"袁燮","text":"穷途分愚贤，是非少复真。圭璧委道侧，轮囷为国珍。由来磊落士，处世多邅迍。对越我无歉，幽居志常伸。丰城有利剑，紫气干星辰。终然不埋没，龙化延平津。后学寡师承，私知妄穿凿。缅怀东莱公，天才负超卓。英词粲星斗，伟量包海岳。宽平复谨严，精密更恢廓。哀哉梁木摧，谁欤继前作。幸有二三友，潜心味博约。相期在不朽，与道为郛郭。贤哉子路子，德性兼刚柔。险难极变态，志节凛高秋。访我大江滨，亟别挽莫留。问子将何之，长淮理扁舟。主人得仁贤，欲为经远谋。男儿处斯世，器业追前修。努力建硕画，勿贻师门羞。"}