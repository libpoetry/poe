{"id":"805354","title":"摸鱼儿 秋感","dynasty":"清","author":"万锦雯","text":"正凄凉、又逢秋晚，青青是处消艳。荒斋寥落无人问，惟有衰杨风飐。门半掩。但见有、黄昏几阵归鸦点。愁如酒酽。更唧唧虫声，荧荧灯影，相伴一书剑。浮生事，自觉尘劳久厌。还同旧日寒俭。钓船不近西溪冷，空负故乡菱芡。深自念。怕三径、归来都被蓬蒿占。年华荏苒。要插竹成阴，种桃结子，两鬓已霜染。"}