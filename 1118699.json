{"id":"1118699","title":"斋中杂兴十首以丈夫贵壮健惨戚非朱颜为韵","dynasty":"宋","author":"陆游","text":"成童入乡校，诸老席函丈。堂堂韩有功，英概今可想。从父有彦远，早以直自养。始终临川学，力守非有党。纷纷名佗师，有泚在其颡。二公生气存，千载可畏仰。士生学六经，是为圣人徒。处当师颜原，出当致唐虞。斯文阵堂堂，临敌独援枹。异端满天下，一扫可使无。乃知立事功，先要定规模。彼虽力移山，安能夺匹夫。公议在天下，如人有元气。平居失护养，一旦可胜讳。神丹卒难求，百疾起如猬。奄奄息仅属，熟视吁可畏。大义在春秋，遗迹悲汉魏。君看徐孺子，底物视富贵。昔我自蜀归，耆旧已凋丧。后来二三公，尚慰天下望。千里一纸书，殷勤问亡恙。呜呼亦已矣，遗语寄悲怆。我亦迫桑榆，便恐无辈行。夜窗对青灯，力惫心尚壮。馀龄垂八十，虽惫犹强饭。正如老病马，风沙时一喷。玉关眇何许，道里何啻万。目中堠历历，欲进不能寸。矫首望秋空，徒羡霜鹘健。薶骨亦何悲，吾非麒麟楦。琅琅诵诗书，尚记两髦髧。谁料七十年，沉滞终坎窞。炊突映茅庐，日暮烟惨惨。忍穷端已熟，抚事空自感。狂言悔噬脐，众訾惊破胆。尚有爱书心，还如嗜菖歜。去国己酉冬，忽见十颁历。衰残口两齿，困阨家四壁。时看溪云生，饱听檐雨滴。悠然度寒暑，何处著欣戚。幽人岂知我，月夕闻吹笛。何当五百岁，相与摩铜狄。扁舟东下峡，日月去若飞。当时笔砚旧，久已晨星稀。俊逸如伯浑，简诣如知几。天高鬼神恶，回首万事非。我欲溯黄牛，买屋居青衣。九原不可作，哀哉谁与归。荷锄草堂东，艺花二百株。春风一朝来，白白兼朱朱。南列红薇屏，北界绿芋区。偃蹇双松老，森耸万竹臞。馀地不忍茀，插援引瓠壶。何当拂东绢，画作山园图。闲居寂无客，柴门昼常关。孤舟小于叶，放浪烟水间。树暗杨梅村，露下白莲湾。钓鱼樵风泾，买酒石帆山。向来支许辈，恐亦无此闲。道逢若耶叟，握手开苍颜。"}