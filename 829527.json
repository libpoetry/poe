{"id":"829527","title":"红窗听","dynasty":"清末近现代初","author":"周岸登","text":"月午帘空花侵水。人意远、隐囊斜倚。旧愁端是无寻处，惹新愁不已。习习红芳凝夜紫。筝尘湿、休弹苦调，弦中有泪。泣残银蜡，泫铜荷凄对。细数花须招凤子。应省识、解红深意。怨黄愁粉行烟重，被飞花惊起。见说深尊歌板地。曾邀得、词仙夕降，修箫月底。酒怀浑减，问伤春馀几。"}