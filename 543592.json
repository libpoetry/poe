{"id":"543592","title":"夜饮芙蓉馆大醉放歌寄黎惟敬康裕卿李惟寅朱汝脩","dynasty":"明","author":"胡应麟","text":"初平骑羊去不返，沈侯八咏空嶙峋。刘生老死骆生窜，谁令大壑回阳春。君不见兰州胡元瑞九龄，学仙已成癖。欲乘长风游八极，大鹏扶摇不肯骑，几度鞭羊复成石。十五更作咸阳游，五花笑脱青貂裘。酒阑大叫呼李白，雪花飞堕长安楼。是时真龙御皇极，双阙嵯峨象纬辟。作赋宁论狗监知，曳裾自许龙门客。人前白眼双飞扬，谁其握手黎惟康。李侯晓散禁庐直，停车数过朱生堂。相看意气谁肯下，握尘含毫破深夜。万象淋漓碣石宫，千人辟易华阳社。五陵轩车春不开，狂歌独上黄金台。拔剑起舞长虹摧，睥睨燕昭王，竖子非仙才。荒碑零落翳榛莽，其人白骨随尘埃。剧辛郭隗岂壮士，汝曹自为千金来。当时乃公用齐国，临淄岂得同蒿莱。前瞻涿鹿野，左瞰卢龙隈。浮云万叠飞不尽，但见太行山色青崔嵬。入洛声名晚差著，掉头忽出新丰市。拂袖初辞上苑花，持竿欲挂沧溟树。吕梁震泽天茫茫，扁舟一叶飞钱塘。镜湖剡溪咫尺不得渡，十月寒涛如雪霜。孤峰指点严陵宅，古木槎牙向人立。羊裘客子双眼青，分我桐庐半江碧。高台祗合长垂纶，谁知物色来衡门。天阍突兀帝星远，十年五上空沉沦。萝薜归来手还葺，一笑文君壁空立。生计犹馀二顷田，谋身岂必千头橘。五侯七贵俱浮云，邺侯万卷堪横陈。男儿大业在金石，那令七尺随风尘。醉墨苍茫浩歌发，紫气东来照吴越。文章得失心自知，肯向朱门傍先达。唾壶击碎歌转长，美人天外空彷徨。眼前龌龊谁相望，大儿刘孝标，小儿骆宾王。后生不死亦前辈，九原可作同翱翔。遥遥八咏楼，楼空竟何有。楼中之人今在否，袛今谁是东阳守。会叱群羊起太空，卧看扶桑日西走。"}