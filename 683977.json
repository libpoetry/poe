{"id":"683977","title":"赠吴给事明卿","dynasty":"明","author":"王世贞","text":"汉宫郁崔嵬，层霄缭阿阁。维昔先后谟，三灵奠鼎卜。国是岂不显，往往沦华毂。仰睹双飞龙，夭矫盘丹艧。畴为翼其尊，高言赞宵服。乔木抗衡飙，卑枝欣有托。翳子翔天步，栖栖安余乐。岱宗何油油，触石起层阴。夭乔希生态，色飞讵能禁。为施苟失时，被物故不任。良苗杀其根，百草蔓相侵。远轨牵流潦，归翰泥故林。委弃衢道间，谁能明嘉霖。天泽岂不甘，怨者谥为淫。毋以贤达资，中彼谗夫心。"}