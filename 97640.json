{"id":"97640","title":"送交代吴共叔师礼","dynasty":"宋代","author":"赵蕃","text":"往君在太学，有类如何蕃。仁义积诸身，诸生知所尊。今君为主簿，又类习凿齿。不仁荆州士，四海名未已。谁云斗水浑，可养横海鱣。涧壑虽阻深，松桧能参天。群公顷争荐，亦既升初秩。似君许人物，岂计一阶级。圣朝开文馆，政为时育才。似君此风骨，咫尺斯蓬莱。而我独何者，瓦砾偶居后。纵加刻画工，未救无盐丑。古人重交契，今人顾不然。愿君保金石，勿为燥湿迁。饮君一卮酒，属君千万寿。更欲拘君船，江头已无柳。"}