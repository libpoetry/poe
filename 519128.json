{"id":"519128","title":"对酒歌","dynasty":"明","author":"朱诚泳","text":"人生埃壒内，忽忽如梦中。三万六千日，所期安得同。枝上花正开，风前花又落。羲驭不我留，及时胡不乐。君不见三闾大夫誇独醒，形容憔悴江潭行。回风歌罢葬鱼腹，到底只留身后名。又不见伯伦荷锸身相随，生死有命信所之。洁身旷达两何有，毕竟得失还归谁。荣悴升沈若翻手，千古贤愚同一朽。昨朝绿鬓映朱颜，今日苍髯成皓首。秋月春光不等閒，何如且罄樽中酒。樽中酒，岂徒然，会须一饮吸百川。白日西驰坐成夜，休问安期与偓佺。"}