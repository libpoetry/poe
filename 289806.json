{"id":"289806","title":"招侠·吾生爱大侠","dynasty":"现代","author":"连横","text":"吾生爱大侠，慷慨报国仇。国仇今未报，男儿死不休。荆轲挟匕首，只身虎狼投。子房潜博浪，誓杀祖龙头。曹沫聂政辈，大勇亦足俦。片言相契合，便请肝胆酬。侠风日鼓吹，义气薄九州。及至东西汉，士节尚刚遒。朱云请长剑，季布怒横矛。诛奸绝君恶，征虏出边陬。黄金何足贵，谈笑轻王侯。此时国亦强，纲纪尚饬修。如何千年后，侠风渺悠悠。君威愈专制，民权愈驯柔。国权愈削弱，志士愈难求。朝廷不知小，衣冠坐沐猴。国民不知耻，沦隐狎沙鸥。痛哭黄帝子，嗷嗷尽楚囚。侠风今未泯，请君一展眸。君看东海上，尊攘遍道周。烈烈武士道，樱花铸吴钩。又观鄂罗士，虚无党难收。饮刃殪民贼，流血求自由。君居中华国，岂无大侠游？黄河日东下，烽烟迫斗牛。胡不弃却虑，从我上酒楼。四顾风云急，苍茫天地秋。莫说江山好，有国无人谋。赠君一神剑，为君一狂讴。愿君学大侠，慷慨报国仇。"}