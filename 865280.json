{"id":"865280","title":"刘忠显挽词","dynasty":"宋","author":"邓肃","text":"城头皂帜作云飞，城中不纵胡马嘶。虎狼那顾百万众，政期生载人杰归。天王遣公赴狂虏，胡奴列拜听奇语。军中相庆得左车，便觉笑谈混天宇。先生一笑凛长虹，此膝那屈穹庐中。平生数奇似李广，自许孤忠如鲁公。毡帐归来眦欲裂，北望紫微湮涕血。更期结草报君王，夜半无人径自绝。城门初开闻讣书，参骞哭往万人俱。义色忠躯略不变，忠言凛凛在襟裾。当时中国满朱紫，不臣女真即臣楚。闻公高节端不回，身虽亡恙气先死。英风吹到新冕旒，天恩夜破九泉幽。佳城可葬不可没，时有红光上斗牛。我昔从公子弟列，欲报公知效公节。公骑箕尾我谁依，独上山巅采薇蕨。"}