{"id":"915070","title":"大儿长孺赴零陵簿示以杂言","dynasty":"宋","author":"杨万里","text":"好官易得忙不得，好人难做须著力。汝要作好官，令公书考不可钻。借令巧钻得，遗臭千载心为寒。汝要作好人，东家也是横目民。选官无选处，却与天地长青春。老夫今年六十四，大儿壮岁初筮仕。先人门户冷如冰，岂不愿汝取高位。高位莫爱渠，爱了高位失丈夫。老夫老则老，官职不要讨。白头官里捉出来，生愁无面见草莱。老夫不足学，圣贤有前作。譬如著棋著到国手时，国手头上犹更尽有著。"}