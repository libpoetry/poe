{"id":"446173","title":"金缕曲两首 其一 海上谒周丈石窗","dynasty":"当代","author":"刘梦芙","text":"重到安亭路。任风霜、松筠苍翠，小楼深护。天为骚坛留一老，阅遍人间寒暑。泛学海、扁舟容与。绣虎雕龙身手健，更摩挲金石通千古。吟白雪，散花雨。忘年交契心长慕。记当时、红羊劫后，晨星三五。鸿鲤殷勤传尺素，肝胆凭公倾吐。庆玉版、新镌巨著。事业名山诗亦史，续春秋道统犹存鲁。仁者寿，共杯举。"}