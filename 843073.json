{"id":"843073","title":"为赵孝陆录绩题夜纺授经图","dynasty":"清末民国初","author":"陈宝琛","text":"读书贵大义，母教养以蒙。先入圣贤言，终身得所宗。赵子早掌制，望实曹司隆。不远元规尘，归卧北窗风。未忘儿时味，为图拟钱洪。两贤生全盛，扬显随遭逢。而子际桑海，偕隐黄李同。拳拳教忠训，养志亦已丰。图成阅五稘，徵题及衰翁。因思试院夜，官烛同摇红。遗羹我不逮，戏綵君犹童。永言树背萱，视此岁寒松。"}