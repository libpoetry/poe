{"id":"1126382","title":"湖庄述怀","dynasty":"宋","author":"曹彦约","text":"昌谷喧声渐屏除，湖庄新意亦空疏。远栽夏木来鸣鸟，短截寒谼纵小鱼。架有空签聊贮药，楼无他用只储书。病来得惰因成趣，此外于人百不如。门无宾客愧朋侪，冷淡何人谅此怀。随意作诗无唱和，等閒沽酒不安排。每扶短杖行方稳，欲泛扁舟计未谐。访得庐山与彭蠡，不论晴日杂阴霾。"}