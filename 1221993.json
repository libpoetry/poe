{"id":"1221993","title":"集杜句赠王运同彦材","dynasty":"元","author":"刘因","text":"霄汉瞻佳士，公侯出异人。家声同令闻，文雅见天伦。玄朔巡天步，危楼望北辰。燕王买骏骨，黄阁画麒麟。妙誉期元宰，苍生倚大臣。蛟龙得云雨，雕鹗离风尘。治国明公在，雄图历数屯。世儒多汩没，贤俊赞经纶。开辟乾坤正，调和鼎鼐新。弼谐方一展，风俗尽还淳。经济宜公等，泥涂任此身。尊荣瞻地绝，感激异天真。交态遭轻薄，浮生有屈伸。嗟予意轗轲，抚迹独酸辛！留滞才难尽，苍茫兴有神。形容真潦倒，世业岂沈沦。倚著如秦赘，逢迎念席珍。壮心久零落，败绩自逡巡。载感贾生恸，难甘原宪贫。邵平元入汉，王粲不归秦。回首躯流俗，生涯脱要津。稻粱求未足，台衮更谁亲？碧海真难涉，苍鹰愁易驯。君能微感激，何处不依仁。"}