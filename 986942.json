{"id":"986942","title":"寄吴钤干","dynasty":"宋","author":"高似孙","text":"有伟千人杰，能为万里游。挂帆春背雁，问驿夜惊鸥。道路空留滞，文章莫暗投。九疑生雨遍，三峡带寒流。采药青神观，题诗白帝楼。乾坤供烂醉，星斗照闲愁。汉已归萧相，天难寿武侯。词人头欲雪，壮士泪如秋。中下犹须策，西南夙倚筹。有钱书尽买，灭虏志终酬。猿破高唐梦，龙驯滟滪舟。行人定安稳，夏近可归不。"}