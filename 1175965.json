{"id":"1175965","title":"夜闻故梓州韦使君明当引绋感而成章","dynasty":"唐","author":"苏颋","text":"恻矣南邻问，冥然东岱幽。里闬宁相杵，朝叹忽迁舟。君心惟伯仲，吾人复款游。对连时亦早，交喜岁才周。序发扶阳赠，文因司寇酬。讵期危露尽，相续逝川流。卧疾无三吊，居闲有百忧。振风吟鼓夕，明月照帷秋。藓驳题诗馆，杨疏奏伎楼。共将歌笑叹，转为弟兄留。感物存如梦，观生去若浮。余非忘情者，雪涕报林丘。"}