{"id":"690691","title":"尹用平同人以八睡诗见示二年矣己未秋日园居尚寝无觉因忆用平来诗戏笔复之遂得四章诸君子珠玉满前西园公瓦砾继进者雅终不妨奏曲喷饭亦足解颐也","dynasty":"明","author":"张萱","text":"人以醒作睡，君以睡作醒。醒睡亦同否，皆非真实境。睁眼与瞌眼，旁观者最审。呵呵。回转顾和难到晓，咍台许璪共登床。劳生夜不睡，君睡半在昼。惟君知其白，故尔黑能守。问彼华胥国，如君莫须有。呵呵。睡相睡王今我是，山精水怪任渠忙。眼睡心不睡，眼醒心不醒。毒蛇在尔室，蝙蝠争晨瞑。胡然君入睡，心与眼相应。呵呵。一枰南岳黑棋子，三昧东坡小乘禅。嗟彼世间人，车轮满胸腹。夜气不足存，无乃旦昼牿。读君双门调，一枕万事足。呵呵。延朗垂头不议事，夏侯摄眼正登山。"}