{"id":"465332","title":"迈陂塘 焚香","dynasty":"当代","author":"张崇光","text":"怪侵晨、朔风凄紧，鸭炉轻炷烟袅。寂无人处帘垂地，怕好暗香留绕。霏缥缈。到境净心清，悟入愁根杳。清芬袭袖，更室内生温，吟诗扫地，忘却晚风峭。消寒具、更说薰笼制巧。氤氲输与多少。添香况有璇闺伴，红袖一双围绕。风乍袅。怕寒透郎肩，半臂持来早。香偎暖抱。只沉水烟销，博山炉冷，心字肯灰了。"}