{"id":"1250594","title":"杂体五首 其五 效鲍参军","dynasty":"元末明初","author":"宋濂","text":"少年趋京洛，京洛多繁华。迅河日流驶，崇芒郁巍峨。宛马游龙行，文轩流水过。晨夕骋般乐，张筵陈绮罗。观禊濯曾涧，行酒上阳坡。宛转七盘舞，萦环北里歌。中有岩栖士，如同颜阖家。寻云因剪木，饮窦却搴萝。时盼城阙中，流尘深如何。自咤逸德殷，颇兴贤达嗟。及时不行乐，长有好容华。"}