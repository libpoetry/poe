{"id":"675351","title":"金内翰五泉歌","dynasty":"明","author":"王廷相","text":"海客凌扶桑，簸弄红锦湍。蓬莱坐见水清浅，回波不尽流人间。左绵山高天阙峙，中有飞泉喷清泚。烟雾春霏沧海澜，珠玑夜溅星河水。洒空玉瀑翠微连，瑞霭灵氛散远天。鸾仪倒映三珠树，花气遥通五色泉。泉里仙人兰台客，爱把清泠坐朝夕。濯发行修鸿宝篇，洗心时沃丹砂液。君曾献赋承明殿，文彩声名满霄汉。山中注书今几时，彤阁嘉祥待述撰。谢傅东山各一时，苍生悬恋未云迟。翛然远与世尘隔，泉壑风流且自奇。春来泉壑起鸣雷，天上风云百道开。请看白日烟岚窟，时有游龙行雨回。"}