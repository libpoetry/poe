{"id":"449092","title":"烛影摇红  瓶中蜡梅一夕风摧","dynasty":"当代","author":"陈永正","text":"汉国宫黄，奈何偏向高楼住。银瓶相贮自亭亭，只待东君主。婉娈人家帘户。愿欢愉、朝朝暮暮。阳台漫倚，乞得宵来，几多清露。无限悲凉，峭风横卷天花去。春光底事向人间，一霎成今古。须信人天同妒。悔当初、芳心辄许。小庭孤对，断魄残魂，大招难赋。"}