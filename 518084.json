{"id":"518084","title":"读蛟峰文山碑","dynasty":"明","author":"唐文凤","text":"何年创书院，在昔咸淳时。固识教化首，经营辟新基。状元饱经术，丞相工文辞。名联龙虎榜，身居凤凰池。令尹亦登第，同折仙桂枝。相知书伟绩，凿凿镌穹碑。忠义千古在，光燄万丈垂。奇音铿金石，美奏谐埙篪。嗟哉去已远，遗爱民犹思。自惭踵公后，施政甫及期。愿言再兴脩，远大以为期。摩挲频细读，怀古空涟洏。"}