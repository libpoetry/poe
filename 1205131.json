{"id":"1205131","title":"贺新郎","dynasty":"元","author":"张之翰","text":"不受铅朱污。问娇黄、当初著甚，染成如许。便做采从真蜡国，特地朝匀暮注。也无此、宫妆风度。长记方壶春半贮，只萧然、尽慰人情苦。谁更望、暗香吐。为渠细检梅花谱。以芳馨与梅相近，故梅名汝。底是石湖堪怪处，说道涪翁曾赋。还忘却、东坡佳句。从被二仙题评了，到而今、傲然吟诗似。吾试与，下斯语。"}