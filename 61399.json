{"id":"61399","title":"横河打鱼行","dynasty":"明代","author":"虞淳熙","text":"霏霏晓雾古城低，竹压危桥渔艇迷。此时月钩不落水，大鱼小鱼争出溪。宿鹭憎人翻雪去，鹭沙尽被渔人踞。飞罾十丈浪花浮，赤脚何妨多沮洳。鱼惊迸散背尾驰，囊头戢戢交参差。老人无缘救不得，飞红斫玉糜汤池。鮹鲦泣釜沸声切，犹记芦根有残穴。后身愿复灂前濡，洒子仍忧值江鳖。魂归贝坻诉白龙，白龙鱼服泳寒风。渔人捕得燔枯处，急雨打船帆影空。"}