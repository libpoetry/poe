{"id":"713835","title":"木棉花歌","dynasty":"明末清初","author":"屈大均","text":"广州城边木棉花，花开十丈如丹霞。烛龙衔日来沧海，天女持灯出绛纱。树树双栖孔雀暖，枝枝交映扶桑斜。仙种珍奇世希见，受命天南绝霜霰。汉帝曾栽扶荔宫，越王为造珊瑚殿。月下红侵舞女衣，风前香绕留仙宴。回首春深怨杜鹃，荣华寂寞泪潸然。残英化作天山雪，飘落胡人玉笛边。"}