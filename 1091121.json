{"id":"1091121","title":"闻齐安杂咏板成从沈守求印蒙以为赠","dynasty":"宋","author":"薛季宣","text":"轪县西南弦子国，使君昭代文章伯。气吞云梦纳东坡，心在江湖轻赤壁。月波荡漾春山色，峥嵘洲草芊芊碧。政平讼简暇居多，杖屦逍遥神自适。到眼风光看如画，罨画溪干旧游者。高亭矗立画不如，坐啸云屏自天写。使君好客非春申，一夔已足无馀人。哦诗五百尽清警，立使江山景物新。江山景物古来有，前贤相与天长久。近来百草渐埋没，赖有此诗为一剖。使君好善人如己，锓板巾箱波远迩。良知何独此麻城，天下行闻为商起。我拘官禁儃杭苇，跂望亭高衣带水。高唐想像赋神游，游客言诗诗信美。空书从学穆清风，得见异书人见同。解嘲不用潘邠老，祇在先生指顾中。"}