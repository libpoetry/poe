{"id":"245696","title":"贺新凉·凯歌声里陵前路北归省亲","dynasty":"现代","author":"尹文敬","text":"铁翼翔云表。隔玻窗、颐园入望，琼楼瑶岛。锦绣河山无恙在，更喜胡尘净扫。凯歌里、家门重到。老父平安儿女大，只慈亲、弃我归天早。育孙苦，从何报。一家此际成欢笑。坐团圞、絮语灯前，翠樽频倒。世事艰难何须论，提起徒增烦恼。都互祝、从今运好。十日晨昏忙里过，看明朝、又踏榆关道。新别恨，添多少。"}