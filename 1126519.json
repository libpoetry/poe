{"id":"1126519","title":"和王仲仪二首 麝香","dynasty":"宋","author":"梅尧臣","text":"游伏柏林下，食柏遂生香。空知噬脐患，岂有周身防。赤豹以尾死，猛虎以睛丧。傥或益于用，捐躯死其常。草木不解行，随生自有理。观此引蔓柔，必凭高树起。气类固未合，萦缠岂由己。仰见苍虬枝，上发彤霞蕊。层霄不易凌，樵斧谁家子。一日摧作薪，此物当共委。"}