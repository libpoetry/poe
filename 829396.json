{"id":"829396","title":"奉和散原先生二首","dynasty":"清末近现代初","author":"陈曾寿","text":"狼狈沉绵二十秋，忽惊傅翮落岩幽。温燖积雪千峰底，刻画穷山二鸟囚。黑夜熊啼通謦欬，晴天木甲散鋋矛。此身何得同沟断，化石当前恨即休。万窍呼号声合时，孤怀起灭入支颐。苦言世械深妨道，未绝天黥尚有诗。挟刃风威疑割席，翳灯岚气巧通帷。冰霜剥尽求真面，正要先生作导师。"}