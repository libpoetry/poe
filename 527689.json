{"id":"527689","title":"画菊歌","dynasty":"明","author":"何景明","text":"杨郎画菊只三本，千花万草无颜色。夏卿墨竹差可比，陶生桂树何须得。徐君向我誇所有，阁中携此更携酒。翠幔披云出院迟，金杯映日凭阑久。深黄秾紫杂烟皋，想见五色临挥毫。丛篁琐碎白昼静，锦石烂熳霜天高。楚江茅堂若在眼，凤闼彤闱对秋晚。白葛飘零处士稀，朱弦寂寞佳人远。寒香晚节真可怜，惜哉杨郎不在前。开窗为我拂绢素，落笔点缀黄金钱。徐君徐君珍重此，君不见天寒岁暮百草死，绮罗无地看桃李。"}