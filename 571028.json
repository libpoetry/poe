{"id":"571028","title":"生晨自述","dynasty":"明","author":"符锡","text":"初冬竟何晨，候雁鸣远天。星光犹在户，厨突巳生烟。弱文依榻下，六男绕床前。饰容长可观，学语幼堪怜。笑问我初度，云何此晏眠。宁知阿父心，方剧膏火煎。人生无百龄，七十古稀焉。而我今五十，日月如驶川。骨肉半凋谢，高堂形影连。家贫养不继，躬耕逢歉年。妻子常苦饥，滫瀡何能全。俯仰多乖误，伊谁任其愆。坐令欢爱火，化作烦恼泉。聪明转蓁塞，疾疢故婴缠。雅志好书诗，忧来不终篇。旧业尽荒落，新诗那足传。气运有翻覆，寒暑亦递迁。宁知向此去，否往泰不旋。自分廪受薄，荣名难比肩。庶几安义命，无愧于古贤。殷勤语儿曹，□也同勉旃。问学须及时，孝爱敦自然。顾惭衰晚姿，动失炳几先。流浪波涛中，犹如不系船。何当遂志意，无说地行仙。举杯一长歌，仰盻双飞鸢。"}