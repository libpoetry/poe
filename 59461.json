{"id":"59461","title":"襄阳隆中四十四韵","dynasty":"明代","author":"黄辉","text":"斩蛟寒浦外，何处卧龙岑。乱世燕齐事，高人管乐心。隆中山故阖，汉上日偏沈。鱼水应奇会，蜗庐耐数寻。乾坤交顾盼，雷雨动萧森。感激轻强弱，营综妙古今。鹰扬师尽跃，虎视敌全瘖。王略无偏正，天威有纵禽。雄图文武略，密计鬼神临。纠合忘残局，艰危失断金。屯田判不退，按堵了无侵。风送回旗影，星疏冷剑镡。木牛机少泄，巾帼辱犹任。多垒挥戈气，秋原别主忱。三分宁夙画，二表自余音。宇宙纶巾老，山河阵苾沉。荆梁寒色迥，宛閟乱流深。苔色还遗井，松声岂故林。短茅存露井，叠剑引霜碪。寂寞军前泪，虚无世外琴。笔筹空简策，羽扇奈氛祲。执御甘相属，沾书共欲禁。水流深感岁，云出讵为霖。抚稻思圭里，看桃怆荡阴。英雄俱往迹，叹息此弥襟。想像躬耕罢，归来抱膝吟。"}