{"id":"796476","title":"绿意","dynasty":"清","author":"关锳","text":"冰绡在否。怎粉香脂色，零落如许。几处芳丛，栩栩蘧蘧，落红犹忆前度。凄凉不恨春如梦，恨梦也、寻常不做。却输伊、安稳双飞，还到绣帘深处。正是春深时候，铢衣晒粉薄，花韵阑午。一半寒烟，一半荒芜，绿得南园凄楚。杏花只在高楼上，休说起、江南风雨。怕当时、画碧罗裙，也化仙魂飞去。"}