{"id":"1232578","title":"盗发亚父冢","dynasty":"元","author":"朱思本","text":"戏马台前范增冢，英风千载行人竦。冢中宝气腾光芒，识宝贾胡心为动。筑室潜谋二十年，一朝凿井穿其垄。畚锸才深四十尺，乃有石盘青巃嵷。四旁牂杙大十围，各施九十森环拱。石穿棺翣更分明，漆光可鉴刚而巩。斲之不用挥金椎，白骨俨然全顶踵。宝剑未化横苍虬，金玉辉耀气交拥。贾胡致富须臾间，弃骨沟中宁愧恐。平原无色鼓角悲，山鬼夜号川泽涌。太守陈公英俊才，慨叹奸偷吾所统。亟呼五百取群盗，械置狴犴见仁勇。伤哉亚父天下奇，鸿门高会真危机。火龙飞起实天意，拔剑起舞空尔为。风云变化失隆准，玉斗一碎山河非。如公明义古亦少，发愤乃作彭城归。六合茫茫汉疆土，厚葬何人诚可嗤。君不见骊山牧竖遗烬酷，不如王孙裸葬良亦足。"}