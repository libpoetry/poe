{"id":"428413","title":"瞿塘石歌","dynasty":"近现代","author":"冯其庸","text":"魏生遗我瞿塘石，色似青铜声如铁。叩之能作古钟鸣，以手摩挲瘢千结。我昔三过瞿塘门，双崖壁立半入云。昼无日色夜无月，唯觉天风海雨挟鬼神。仰视悬崖几欲倒，怪兽下扑势啮人。对此不觉心胆裂，轻舟如箭犹嫌钝。俯视雪浪如山立，奔腾万马作坚阵。忽然怒吼阵脚乱，巨浪搏击双崖根。崖根怪石如蹲虎，或起或伏状狰狞。雪浪过处万头动，咆哮如雷裂夔门。我幸轻舟疾如电，倏忽已过白帝城。回看双崖合一线，惊定犹有未归魂。昔闻太古之初众水西来会瞿塘，一山横截难东行。千村万落成泽国，蛟龙鱼鳖皆相庆。忽然大禹经此过，一斧劈开瞿塘门。群山见之骇目惊心皆辟易，从此大江东去奔腾澎湃万里无阻梗。当年大禹斧凿处，遗迹斑斑尚可寻。君不见瞿塘峡口滟滪堆，乃是禹斧溅落之遗痕。我今得此瞿塘石，扪挲拂拭贵奇珍。忽睹石上瘢痕处，隐隐尚可辨斧斤。始知此石亦是神禹之所遗，今我何幸得此亿万斯年之奇品。只恐俗世难久留，夜深还作蛟龙遁。"}