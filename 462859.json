{"id":"462859","title":"四哀歌","dynasty":"当代","author":"裴涛","text":"汝或登我堂，汝或求我浆。如何同蹇拙，流转到他乡。黄昏闹市里，一曲碾我肠。曲中意如何，其意久低昂。似说生平事，寒如阶上霜。如霜又如露，说道也茫茫。此曲何时终，有人立其侧。未惯弓弦音，已惯烟尘色。我技良未佳，胡为君袖湿。君或失意人，失意无南北。感我区区怀，何必曾相识。与君俱无言，一时归沉寂。听者如未闻，见者如未睹。行人过纷纷，独坐人稀处。阅人亦多矣，多过长亭树。偶然逢其怜，偶然逢其怒。余者各匆匆，零星或一顾。彼此皆漠然，一朝又一暮。见子于桥侧，见子于河滨。见子于风雪，见子于千门。天地虽云阔，何能置子身。见子之奔突，见子之逡巡。见子之狂喜，见子之病贫。生命总游离，相对如微尘。"}