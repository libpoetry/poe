{"id":"473429","title":"阮将军龙杖歌（以下皆万历间晚年之作）","dynasty":"明","author":"王稚登","text":"七尺天台藤，千年石梁雪。夭矫欲飞腾，支离半鳞甲。樵柯斫出空岩下，风雷昼鸣鬼啸夜。曳处常疑云雾生，植来犹恐猿猱挂。将军家居南巷中，一箧《阴符》四壁空。何人赠此作扶老，青鞋白帢随春风。春风策入花源去，仙人正傍桃花住。晴岚扑衣瀑绕床，鹤巢生緌芝成树。廉颇能挽弓三石，充国平羌负奇画。何为将军负杖行，不佩宝刀持画戟。冯唐老去未逢时，立马辕门弄柳丝。邻雨滴残鱼服箭，窗风吹裂蝥弧旗。雀罗当门印辞肘，坐叹红颜成白首。三百青钱杖上挑，黄公垆头醉春酒。神物从来尽有灵，延津曾见跃青萍。何必葛陂方化去，只今已作老龙吟。"}