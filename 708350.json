{"id":"708350","title":"满庭芳  从友人处分得新茗少许以遗闺人用山谷韵","dynasty":"明末清初","author":"龚鼎孳","text":"箬叶云龙，银瓶风嫩，旅客魂断乡关。个侬情重，千里历风烟。忆得江谷雨，蘼芜路、早隔仙凡。今何夕、轻尝慢啜，红药正斓斑。佳人应倦绣，青灯小阁，缃轴初翻。要亲扶香影，吹上眉山。恰值珠帘半卷，芳磁送、幽韵无边。重携手，栏花莫睡，明月晚妆前。"}