{"id":"415415","title":"陈大羽教授赠葡萄图","dynasty":"近现代","author":"俞律","text":"谁家老翁逸兴高，绿窗醮笔画葡萄。园里千枝青郁郁，纸上一枝已先熟。一颗含水紫汪汪，一颗绽露清浮光。一颗香饱甘欲堕，一颗斜倚凝微霜。下坠几颗痴肥大，风吹不动堂而皇。老叶纷披如锦张，更有千颗万颗其中藏。浮云来兮护其暖，白日临兮助其灿。长藤铁屈乱如麻，一根根是锥画沙。遂有千钧造化力，负此累累果交加。观者无声目不动，十指欲探口生津。画成掷笔颓然坐，乃知一枝一叶良苦辛。大笑呼我持相赠，使我心惊起逡巡。欲取不取汗盈颠，缩手恐破一颗芬。我家居处清且贫，从今壁上不生尘。四海弟兄来相顾，一颗相赠烦自取。食饱告君莫谢吾，但谢潮阳陈大羽。"}