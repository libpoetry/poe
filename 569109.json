{"id":"569109","title":"太宰前司寇陆公少司寇朱公中丞石公廷尉陈公同乡右宗伯赵公太常顾公及苏侍御汤考功俞驾部孙右军诸君追饯摄山栖霞寺遇达公小谈","dynasty":"明","author":"王世贞","text":"夕奉赐骸书，晨趋古兰若。候舟少滞留，敛迹栖寂寞。午景悬松杉，金紫忽萦络。上宰追古欢，三卿示哀托。及我维桑友，结兰谊不薄。款款续绪言，厌厌恣深酌。羁鸟快摩空，犹然怀饮啄。非繇开士喻，畴为脱缠缚。宁直解离忧，兼忘思归乐。"}