{"id":"87179","title":"白湖庙二十韵","dynasty":"宋代","author":"刘克庄","text":"灵妃一女子，瓣香起湄洲。巨浸虽稽天，旗盖俨中流。驾风樯浪舶，翻筋斗千秋。既而大神通，血食羊万头。封爵遂綦贵，青圭蔽珠旒。轮奂拟宫省，盥荐皆公侯。始盛自全闽，俄遍于齐州。静如海不波，幽与神为谋。营卒尝密祷，山越立献囚。岂必如麻姑，撒米人间游。亦窃笑阿环，种桃儿童价。独于民锡福，能使岁有秋。每至割获时，稚耄争劝酬。坎坎击社鼓，呜呜缠蛮讴。常恨孔子没，豳风不见收。君谟与渔仲，亦未尝旁搜。束皙何人哉，愚欲补前修。缅怀荔台叟，纪述惜未周。他山岂无石，可以砻且锼。吾老毛颖秃，安能斡万年。"}