{"id":"887866","title":"瑞鹤仙 秋思","dynasty":"宋","author":"吴礼之","text":"风传秋信至。颤叶叶庭梧，飘零阶砌。年华迅流水。况荣枯翻手，存亡弹指。谁编故纸。论古往、英雄斗智。在当时、唤做功名，到此尽成闲气。何谓。生为行客，死乃归人，世同驿邸。十步九计。空捞攘，谩儿戏。忍都将、有限光阴萦绊，趁逐无穷天地。我直须、跳出樊笼，做个俏底。"}