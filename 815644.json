{"id":"815644","title":"台阳笔记题词","dynasty":"清","author":"袁洁","text":"尺幅居然现巨观，台阳随处助文澜。名言妙理真经济，莫作齐谐志异看。四十年来说宦游，奇情异彩任探搜。眉山风骨庐陵韵，尽在先生笔底收。溟海苍茫几度经，六旬犹未鬓星星。平生多少惊心事，说与常人不敢听。匆匆相见恨偏迟，同是征帆小驻时。我滥齐竽惭八载，欲从模范證工师。"}