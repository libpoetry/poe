{"id":"722775","title":"青玉案 重阳","dynasty":"明末清初","author":"梁清标","text":"帝城九日晴偏好，叹秋水、芦花老。送目登楼云浩渺。疏林烟霭，夕阳宫阙，数点苍山小。经年车马东华道。节序匆匆、寒霜早。遥忆东篱花绽了。新醪才熟，茱萸同插，一个人儿少。落花飞絮游丝罥。傍若个、秋千院。凤子蜻蛉双翅颤。寻香沾粉，缀红成片。莫使愁人见。绿烟如织银塘慢。性癖长耽花鸟伴。苦被黄尘催鬓短。谢池春咏，滕王蝶恋。写入轻罗扇。"}