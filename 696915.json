{"id":"696915","title":"悼亡友周诗二首","dynasty":"明","author":"皇甫汸","text":"昔我求友生，周郎早投分。藻缀摅玄思，雄谈发孤愤。壁立常晏如，崖检若乖性。落魄怀英风，晤言每袪吝。岁中从薄游，时复惠芳讯。谢秩始归田，延益拟开径。讵意云靡依，忽随露先尽。登座挥素琴，巡檐度哀磬。遗令视约终，裂书寄遐殡。陶令弃官日，征君寝瘵时。巨卿宵梦愕，元伯晨讣驰。申缄五情塞，抚膺双涕垂。既捐韩康肆，复卷严平帷。冥数岂无验，良药宁自医。夙昔重季诺，感激平原知。虽乏担石蓄，能薄千金施。游魂眷仲里，托体虞山隈。死生交已谢，留恨翟门题。"}