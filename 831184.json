{"id":"831184","title":"八声甘州 送张白琴太守入浙","dynasty":"清末民国初","author":"程颂万","text":"把西施网得付君边，呼船到杭州。乍六桥烟柳，年年作病，处处惊秋。天外群山飞雨，横入望湖楼。楼上有人醉，忆着侬不。买了沪楼风月，笑黄金限我，不祓清愁。看骑龙独往，明日海东头。浼中江、一条罗带，系兰桡、不许向分流。重来记、玉骢人唤，十里帘钩。"}