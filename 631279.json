{"id":"631279","title":"曩在海云偶得一天风雨沉山阁之句时尘异诸子侍坐命作对语尘异以万古云烟锁石门应予心异之己未八月初七入双镜楼忽忆前事正当斯时因用旧句足成一律以识梦中之境始信人之心愿原非虚设也","dynasty":"明","author":"释函是","text":"淹留江海惜精魂，且喜今朝获旦昏。岚影鹤声新耳目，竹林牛火旧寒暄。一天风雨沉山阁，万古云烟锁石门。起视不知成浩劫，六朝人物想应存。"}