{"id":"780270","title":"金缕曲 得素生兄下弟书，郁郁累日，被酒卧罗，预馆中梦得下字一叶，就枕上足成此解寄之","dynasty":"清","author":"周星誉","text":"风雨虚堂夜。起舞向、荒鸡声里，仰天而诧。潦倒功名凭一字，说甚奇才董贾。想独对、孤灯寒灺。负米艰难原我份，痛黄金、减尽文章价。看短剑、泪盈把。诸公竞走长安马。谁送尔、青衫衰柳，骑驴归也。凄绝当年扪虱语，道只我知君者。笑麟阁、凤池都假。三万六千沉醉后，好同营，生圹梅花下。肠断句，梦中写。"}