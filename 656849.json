{"id":"656849","title":"题界江李文光八景继陈公甫作","dynasty":"明","author":"罗伦","text":"石斋天下士，落笔浩纵横。江山欲改色，星斗芒寒明。界江忽在手，万里随君行。龙眠久黄土，此画天无精。想当盘礴时，半夜雷霆惊。依依古槐柳，不谢东风荣。紫烟生瞑色，霁月涵秋清。宛宛牧童起，翳翳渔灯青。摩诃乱吾伊，夜静如闻声。舍弟广东来，念子江湖英。唾壶歌欲缺，玉笥嵘苍冥。"}