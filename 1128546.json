{"id":"1128546","title":"大卿表兄莫公挽歌词二首","dynasty":"宋","author":"葛胜仲","text":"露奏求閒猛挂冠，忽惊卿月堕云端。中年屡揽澄清辔，末路坚辞矍铄鞍。自卜寿藏松已拱，亲裁幽刻墨方乾。映溪清远楼前月，后夜登门忍独看。游从五纪荷勤渠，白首来依霅水居。郡閤箴规言有补，家林书疏月无虚。方期老验长桑药，忽见神升广柳车。兄姊同时封吉壤，不堪清泪屑衣裾。"}