{"id":"1039065","title":"昼锦堂","dynasty":"宋","author":"韩琦","text":"古人之富贵，贵归本郡县。譬若衣锦游，白昼自光绚。不则如夜行，虽丽胡由见。事累载方册，今复著俚谚。或纡太守章，或拥使者传。歌樵忘故穷，涤器掩前贱。所得快恩仇，爱恶任骄狷。其志止于此，士固不足羡。兹予来旧邦，意弗在矜衒。以疾而量力，惧莫称方面。抗表纳金节，假守冀乡便。帝曰其汝俞，建纛往临殿。行路不云非，观叹溢郊甸。病躯谐少休，先陇遂完缮。岁时存父老，伏腊洁亲荐。恩荣孰与偕，衰劣愧独擅。公馀新此堂，夫岂事饮燕。亦非张美名，轻薄诧绅弁。重禄许安闲，顾己常竞战。庶一视题榜，则念报主眷。汝报能何为，进道确无倦。忠义耸大节，匪石乌可转。虽前有鼎镬，死耳誓不变。丹诚难悉陈，感泣对笔砚。"}