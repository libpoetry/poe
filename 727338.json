{"id":"727338","title":"上云乐七首 凤台曲","dynasty":"南北朝","author":"萧衍","text":"凤台上。两悠悠。云之际。神光朝天极。华盖遏延州。羽衣昱耀。春吹去复留。桐柏真。升帝宾。戏伊谷。游洛滨。参差列凤管。容与起梁尘。望不可至。徘徊谢时人。方丈上。崚层云。挹八玉。御三云。金书发幽会。碧简吐玄门。至道虚凝。冥然共所遵。方诸上。上云人。业守仁。摐金集瑶池。步光礼玉晨。霞盖容长肃。清虚伍列真。玉龟山。真长仙。九光曜。五云生。交带要分影。大华冠晨缨。耇如玄罗。出入游太清。紫霜耀。绛雪飞。追以还。转复飞。九真道方微。千年不传。一传裔云衣。句曲仙。长乐游。洞天巡。会迹六门。揖玉板。登金门。凤泉回肆。鹭羽降寻云。鹭羽一流。芳芬郁氛氲。"}