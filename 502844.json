{"id":"502844","title":"题姑苏吴文刚中和堂","dynasty":"明","author":"王恭","text":"吴君有道者，隐处入松陵。堂构中和在，人将太古称。箕裘今奕叶，簪绶世飞腾。榻有留徐稚，门多候季膺。兴来书满案，欢极酒如渑。山水长招隐，琴樽或聚朋。桃溪春涨小，笠泽晚波澄。芳草帘频捲，孤云几独凭。松江全带雨，苕水半流冰。琳馆闻霜磬，香台见夜灯。茆亭深絓月，雪洞尽垂藤。贤圣惟心到，乾坤一气凝。仲尼嗟已远，兹道更谁徵。"}