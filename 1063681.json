{"id":"1063681","title":"鲁直弟稚川作屋峰顶名云巢","dynasty":"宋","author":"释德洪","text":"只今海上青石牛，曾卧天子黄金屋。下看朱紫如堵墙，上前诸公遭牴触。眼高四海镜面空，潜山归来巾一幅。惭愧君家小冯君，自是河东真鸑鷟。文章五色体自然，秋水精神出眉目。人间不识但闻名，水非醴泉石非玉。江南一峰独高寒，时时笑语云间宿。弟兄出处两相高，故作云巢对山谷。"}