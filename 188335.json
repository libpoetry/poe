{"id":"188335","title":"沁园春·暂聚如萍","dynasty":"宋代","author":"葛长庚","text":"暂聚如萍，忽散似云，无可奈何。向天涯海角，两行别泪，风前月下，一片离骚。啼罢栖乌，望穷芳草，此恨与之谁较多。昏黄後，对青灯感慨，白酒悲歌。梦中作梦知麽。忆往事落花流水呵。更凭高□远，沈腰不瘦，怅今怀昔，潘鬓须皤。去燕来鸿，寻梅问柳，寸念从他寒暑熬。消魂处，但烟光缥渺，山色周遭。"}