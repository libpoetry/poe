{"id":"1042741","title":"将之官清水李廷老来会探韵得光字","dynasty":"宋","author":"刘攽","text":"四十身无闻，忝官省中郎。未尝学治民，缪假铜墨章。置我所读书，低心课农桑。况此戎马间，属国皆军羌。陇山一何高，缇群正相望。聚粮三月过，始厌西路长。故人矜我劳，置酒客满堂。固知后会艰，慨慷俱毕觞。天弧射狼星，旄头烂垂光。分我一汉节，系取穹庐王。"}