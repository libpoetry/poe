{"id":"263092","title":"丙戌仲夏往梁于舟中作诗怀石芗","dynasty":"现代","author":"方仁渊","text":"思君如思酒，一日不饮即不欢。尔来别君已两载，那得不使中肠干。今朝忽得梁溪招我书，呼舟火急如追逋。舟子不知行徐徐，而我心中辗转如车渠。明朝划然见君面，握手纵谈不知晏。酌君瓮中香美之葡萄，洗我胸中万斛之牢骚。龙山久别愈岧峣，芦芽怒发菖蒲高。岁寒始识松凋后，安得尽毁车与棹。天地为庐室为袄，百壶努力日倾倒，世无别离人不老。"}