{"id":"1235899","title":"送张尚德还长沙（四首）","dynasty":"元","author":"宋褧","text":"闻君家住古长沙，吴楚川途万里赊。九衢夏木皆尘土，归棹惟应看藕花。江山风露夜凄清，散入心脾爽气生。重来写作金声赋，莫向时人鸣不平。枫林水驿旧留连，小小歌谣四五篇。烦君说向沙鸥道，今日才情减昔年。洞庭如海山如黛，畴昔扁舟数往还。今日因君倍惆怅，功名无味钓槎閒。"}