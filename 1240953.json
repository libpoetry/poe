{"id":"1240953","title":"七佛庵三十韵","dynasty":"元末明初","author":"舒頔","text":"春色如多情，阴云贷游瞩。登临不惮劳，?踤转山谷。石磴危欲攲，梯身进恐覆。松风响箫笙，花露滴巾幅。凿凿石齿连，盘盘山脊伏。初疑路不通，似觉地可缩。小憩林木深，大观天地育。旷胸凌八荒，举手决四渎。岁暮历险艰，时危事幽独。情深山水佳，兴遣杖履复。七佛庵先登，一人泉可掬。誓将寂灭心，受此清净福。人世徒喧啾，山门远荣辱。艰难慨诸僧，落莫栖老屋。江水清入怀，淮山翠凝目。花阴覆层檐，鸟语隔幽竹。稽首幡幢翻，升阶路径熟。禅心絮沾泥，世味蜡煮粥。军政期严明，民风慕清穆。既兴杨朱悲，复动贾生哭。再上讲经台，仍抠御风服。凭高气层层，眺远山矗矗。石眼松络根，崖腰树飞瀑。一泓照须眉，两地映兰菊。骨蜕超尘寰，性空悟机轴。无心云自飞，得趣景何倏。绿树啼白猿，青莎卧黄犊。川原豁而开，麻麦蔚以蓼。游辰风日和，行径花草馥。冥冥鹤归来，长啸下山麓。"}