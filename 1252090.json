{"id":"1252090","title":"赋得万石冈为宗献刘君作","dynasty":"元末明初","author":"陈亮","text":"苍山西行争骏奔，众峰独有筹峰尊。连冈坡陀走平陆，参错万石如云屯。我疑秦人鞭石走，来与人间作岗阜。又疑仙子遗羊群，有形犹似猛兽蹲。乃知元气自凝结，异状奇姿纷突兀。秋风不扫白云根，晓雾长迷玄豹穴。曾闻山下有高坟，彭城馀泽多子孙。声名能与崇冈并，他日当为万石君。"}