{"id":"459508","title":"十一月二十一日进二零三塔检修，出塔盘，以铁刷清理之。人孔恰十八层塔板 其二","dynasty":"当代","author":"卢青山","text":"人孔差如鬼门关，其外阳间内阴间；我真无常能往还，去时人面归鬼颜。一笋拄天何巍然，密节隔断铁塔盘；扳手光如医刀寒，砉然割裂出肺肝。铁刷子毛怒而轩，岂如玉梳柔巡穿。剐垢剜出容婵娟，貌似仇敌心缠绵。层层封锁笼中鹇，外边天地宽无边。白云渡海不求船，子所未见苍然山。人生有责安可奸，食人而贵非子班。子其归矣守故椽，我更送子媵歌鬟：“巢幽默兮止言谈，朝而锈兮暮蒸煎，薄不渥兮唯辛艰。固汝体兮无掀翻，固汝志兮无怨叹，子所守兮孔之关。远浮嚣兮近痴顽，处污秽兮心长安，人所弃兮吾所欢。送子归兮吾怀渊，幸约不远兮明年”。"}