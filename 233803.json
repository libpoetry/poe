{"id":"233803","title":"送杨侍读自长安之蜀","dynasty":"宋代","author":"黄庶","text":"西征七年四方病，关中所向尤疮痍。欲令福星及憔悴，千里特辍廊庙姿。公如手持天子德，家至户到人人施。秦俗斗暴号难理，列郡京兆犹鼎糜。公来宽假讼诉少，杻械颠倒生菌芝。神疑公惠入人浅，六月岩谷囚雨师。雩坛滴酒土未乾，滂霈已洗旌旗归。老农笑呼刺史雨，菽粟茂好公所携。几年军须俗枯杭，老幼不足蒿与藜。薄田今亦夏秋稔，窦窖饱满鸡猪肥。公之去思甚明白，众口已写德政辞。镌鑱不要路傍石，人心自是长安碑。今年夷马饮泸水，苴土新佩黄金龟。相如才高去论蜀，弩矢故事重光辉。雍人欲把寇恂借，益部已叹廉公迟。傅岩今属九年外，帝梦即往西南涯。"}