{"id":"635356","title":"石琉璃歌贻刘于石","dynasty":"明","author":"成鹫","text":"石乎石乎胡尔奇，精英擘破混沌皮。砗磲玛瑙难等夷，良工剖作光琉璃。忽如初日生海底，万象森森见元始。忽如素月悬当空，千崖万壑无异同。忽如玉壶贮冰雪，冷照孤心消内热。又如碧落无纤瑕，虚空自转金轮车。石乎石乎何从得，究竟本来茫不识。莫将石作琉璃观，莫将灯向琉璃觅。灯石本无无亦无，无无亦无空即色。从君乞取入山去，大放光明照昏黑。燃灯古佛笑眼开，就中认取刘于石。"}