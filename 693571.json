{"id":"693571","title":"秋华十咏次如山 木樨","dynasty":"明","author":"邵宝","text":"小山歌罢剩条柯，漫道香多色未多。千古广寒真赏在，满天风露夜如何。文装簇簇向晨稠，长送星光过孟陬。纵是无声报昏晓，也应有色纪春秋。湘妃髻畔有遗琼，却傍秋风草上生。莫为投桃浪相报，贞心须待月华明。菊名非菊恨虚闻，中有幽香为解纷。采采秋风篱落畔，独嫌荒草欲教芸。翘翘楚楚复茸茸，每向无人觅处通。野客不知莲炬美，晓行刚爱锦为容。离离秋草缀红芳，春睡初醒又晚妆。不是娇姿解愁绝，人间人自有柔肠。花到秋葵浅着黄，有根还自保无伤。野人寸赤能如此，应托芹衷献上方。子母钱成不用蚨，朝朝庭下见金夫。采来若也堪沽酒，道上人人醉欲扶。秋风梦逐楚江蘋，谁向阶前幻此身。最是九歌收不尽，年年相对怨骚人。中秋月下堕红云，濯濯清波锦有纹。刚道雁来颜色好，更堪江上日初曛。"}