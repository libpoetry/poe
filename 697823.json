{"id":"697823","title":"题一天秋月诗卷为侯少府作","dynasty":"明","author":"胡奎","text":"玉堂学士老东坡，载酒西湖逸兴多。寄语文章侯少府，一天秋月夜如何。一天秋月夜方中，时有南来水面风。总是乾坤清意味，尽情付与觉非翁。一天月照凤凰城，钟鼓迟迟报五更。候吏不来公馆静，此时看得最分明。一天秋月湛冰壶，千里家山入画图。若向涌金门外看，西湖即是涌金湖。一天明月照清秋，风露凉生紫绮裘。若遣玲珑歌一曲，千年重见白杭州。"}