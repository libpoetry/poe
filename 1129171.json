{"id":"1129171","title":"颂古四首","dynasty":"宋","author":"释仲安","text":"法王法令没周遮，一片虚凝绝点瑕。槌下不开诸圣眼，几多骐骥困盐车。百丈堂前辨野狐，紫罗帐里撒真珠。谁家别馆池塘里，一对鸳鸯水上浮。一段风光画不成，洞房深处畅予情。频呼小玉元无事，只要檀郎认得声。解劈当胸箭，因何只半人。为从途路晓，所以不全身。"}