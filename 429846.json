{"id":"429846","title":"九日登高分得菊字 其一","dynasty":"近现代","author":"黄浚","text":"渊明昔东归，开径爱秋菊。即事固多欣，生理亦自足。区区刘寄奴，何术使屈辱。我生值板荡，言返江介毂。佣书诚靡暇，乞食不信宿。晨持一尊酒，仰见天宇肃。江亭犹新亭，列坐待沈陆。良辰我何预，但遣悲举目。亦将寘愠喜，委运任相逐。既无下噀田，夜夜乌啄屋。作诗酬先生，世短意满腹。"}