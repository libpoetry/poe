{"id":"1234181","title":"述太傅丞相伯颜功德","dynasty":"元","author":"赵孟頫","text":"兴癈本天运，辅成见人庸。舆地久以裂，车书会当同。先帝昔在御，如日行虚空。六合仰照耀，一方顾颛蒙。授钺得人杰，止戈代天工。铁马浮度江，坐收破竹功。草木纷震动，山川变鸿?。地利不复险，金城何足攻。市靡易肆忧，兵无血刃红。孰能年岁间，伐国究始终。老稚感再生，遗黎忘困穷。归来一不取，匹马走北风。九域自此一，益见圣世崇。大哉先帝仁，允矣丞相忠。嗟我始弱冠，弗获拜此公。作颂歌元勋，因之写吾衷。"}