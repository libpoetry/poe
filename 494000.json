{"id":"494000","title":"訾伯元孝义","dynasty":"明","author":"陶安","text":"齐国有奇士，卓行由性真。霸馀俗尚利，忽见三代民。兵荒家不残，货充廪粟陈。视义重丘山，黄金轻一尘。疾疢虽在亲，痛实切已身。拜医奉汤药，省养谨夕晨。钟爱赐厚资，誓与兄弟均。居丧踰礼制，毁慕泣苍旻。田屋让同气，举族怀其仁。慷慨割腴产，惠利饫孤贫。庾衮救疫勤，宋清焚劵频。元振给葬费，三人罕儗伦。今乃兼能之，恩义周乡邻。孝友万善原，任恤与睦姻。全德古所难，事状付史臣。旌褒光宅里，眉寿馀八旬。象贤乌府宾，宠秩绯鱼新。綵庭侍燕喜，几席生阳春。滔滔济河流，入海去无垠。福泽同其深，永以遗后人。"}