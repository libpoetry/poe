{"id":"743257","title":"真州准提庵老梅行","dynasty":"清","author":"曾燠","text":"白沙江村有老梅，百年劫灰余枯荄。春风一夜忽鼓动，玉笋旁迸千枝开。天地有心试冰雪，龙蛇偶蛰惊霆雷。今人争绕月观树，往日谁踏僧廊苔。廿四桥边万花海，我无暇去翻远来。名姿往往寄幽独，相赏故不从尘埃。疑是仙人萼绿降，返魂自得真香催。惜无酒酹花前杯，参横月落人空回。"}