{"id":"667392","title":"上秦尚书","dynasty":"明","author":"杨文","text":"百里悿无烟，西风号万口。救之匪他人，是在医国手。今年春夏交，久雨没南亩。川渎犹未溢，波涛尚退走。乃复秋水来，难责具区受。蛙龟满厨廪，鱼鳖出户牖。江南实洼下，鸿雁散泽薮。县官急催租，何由觅升斗。鬻子而鬻妻，未足偿逋负。鞭挞苦丁男，沟壑填童叟。天高如有闻，将毋罪官守。罪之亦无益，民散十八九。书此代请命，以当登闻扣。"}