{"id":"630386","title":"中秋无月","dynasty":"明","author":"释函是","text":"中秋五夕前，寻凉登紫玉。皓魄悬高岑，影散千林浴。万里无片云，横眸九霄瞩。耸身淩星辰，转觉澄汉局。语笑停空中，信步天路促。晨起理盘餐，片鳞追隔宿。微云瞹太虚，桂影羂罗縠。及望晷愈乖，夕赏且继烛。班荆坐檐下，情殷景自淑。底事维目前，慎莫期后复。气序不可知，人事亦反覆。澹若忘固然，美景焉可续。委运乐无穷，天真吾自赎。"}