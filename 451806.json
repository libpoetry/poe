{"id":"451806","title":"曲游春 平安夜西湖无月用草窗韵","dynasty":"当代","author":"熊东遨","text":"未尽相思债，奈者番重被，烟雨罗织。偶误前期，便羞含半面，忍藏云隙？试着疏帘隔。怕听见、恼人渔笛。更怕他、雪后孤山，梅蕊暗分颜色。远陌，湖灯摇碧。算成串霜珠，犹受风勒。不肯窥人，是瑶池浴罢，暂笼香幂？桂下曾初食。有百味、生于清寂。纵万年、一个轮回，也须守得。"}