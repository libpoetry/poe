{"id":"735418","title":"张都尉画马歌","dynasty":"清","author":"彭孙遹","text":"汗血不出世，但闻西极来。披图忽见渥洼产，?云逐电相萦回。立者骧首欲一鸣，障泥未解犹徘徊。走者势如风雨至，驰骤百里无纤埃。其余数匹饮或龁，一一神骏非凡材。问谁擅此化工技，逸足天闲妙无比。只今都尉最得名，不让当年韩与李。都尉生平本将家，前朝曾领上轻车。身亲百战竟何益，白头归种东陵瓜。早岁壮怀时吐露，伏枥雄心见豪素。平沙漠漠落日黄，马首犹然蓄余怒。呜呼黄金之台高突兀，冀北之良恣超忽。龙媒当世岂合无，昭王已往九方没。惟看阪上服盐车，谁向图中求骏骨。"}