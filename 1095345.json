{"id":"1095345","title":"薛子舒半镜","dynasty":"宋","author":"释居简","text":"饥蟆缘云吞婵娟，径圆千里亏一边。何年吹缺堕九地，更复几时飞上天。不悟素为明所误，削地更无开拓处。遂使骑鲸汗漫归，拟斫婆娑镜中树。又疑白玉楼居大手笔，喝得倒行轮半仄。至今弗作玻璃声，犹自铮铮作金石。不然十连酬贾难，怒发凛凛冲其冠。归来寒芒耿夜阑，亭亭小试龙文看。半规朣朣尽分晓，团团如漆知多少。是中观德又观空，缺处何曾碍圆照。"}