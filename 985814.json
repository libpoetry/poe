{"id":"985814","title":"子山弟因病有感喜成长句","dynasty":"宋","author":"钱时","text":"本支兄弟十一人，眼前仅有六人存。于中少者亦头白，世事短长难具论。老兄年来苦多疾，安乐窝中且将息。肯复营营供物奴，颇闻吾弟今得力。是身出没如云浮，弹指百年谁转头。死生富贵自天命，本无一事吾何求。我闻旡妄不须药，君行有眚君应觉。鸰原未用忧急难，且来伴我山中乐。"}