{"id":"769907","title":"沁园春•酒后作歌与擎庵 其一","dynasty":"清","author":"彭孙遹","text":"何必规摹，五柳之高，孤竹之清，念久与周旋，我宁作我，任教礼法，卿自从卿。俊乘陪游，辛杯侍宴，仆病须知非所能。问何者，是鱼文骥子，纶组彫缨。狂来白眼休惊。算若个、堪当一瞬青。但紫篝玉炷，香消仙蠹，朱绳金错，笔扫谗蝇。清酒三杯，黄粱半枕，不换他年身后名。谁惊觉，有坠梧片叶，索赋秋声。"}