{"id":"1143762","title":"复次前韵四首呈二袁君并王君申禄","dynasty":"宋末元初","author":"方回","text":"良辰古难得，歌吹遏行云。豪意牛心割，清言獭胆分。予惭四皓老，公胜七贤醺。苦雨忽三日，垢衣生藓文。卧雪名家彦，诸孙耳又云。永怀玉笋立，肯放紫荆分。埙奏仍篪奏，贤醺复圣醺。高才能下问，所谓孔文文。今代王摩诘，诗机织锦云。高棋饶算数，善射较毫分。泥屦难相过，残樽愧独醺。何时重握手，星聚应天文。老予尚行役，旅棹泛江云。足迹更南北，时光几至分。百年丁字误，万事卯杯醺。先汉功臣辈，惟宜戆少文。"}