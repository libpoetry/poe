{"id":"1123989","title":"对梅有作六首","dynasty":"宋","author":"赵蕃","text":"剩欲将梅月下看，却愁风露不胜寒。有时暂作披衣看，积雪凝霜不可干。四十飞腾暮景斜，更云学易数年加。勿谓衰催便欺我，尚能高兴属梅花。老来诗兴苦无多，折得梅花奈若何。便恐飘零不堪触，正须绕树数婆娑。酒恶思茶更炷香，不如梅蕊嚼冰霜。文园病渴知如此，未遽骑鲸返帝乡。日未落时香未归，晚风方觉雪霏霏。月明纵可形模似，不比风流殆庶几。寥落江山无故人，见梅忆著故园春。水南水北寻诗地，想见风流一幅巾。"}