{"id":"1067327","title":"寄孙子稷","dynasty":"宋","author":"谢薖","text":"我家大冯君，清诗跨阴何。尤工婕妤怨，不愧青草歌。后生游其门，玉石例琢磨。是中知味少，莫辨白黑鹅。独闻子孙子，锵然应鸾和。君尝喜其似，谓可同臼科。剑池佳山水，清涟映嵯峨。孙子居山间，新诗日吟哦。探囊肯投我，有篇未为多。论文定何时，一醉金叵罗。更当期皓首，共理钓鱼蓑。"}