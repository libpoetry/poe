{"id":"1079814","title":"谢任伯夫人挽诗","dynasty":"宋","author":"吕本中","text":"幽兰在深山，无人终自芳。岂伊桃李颜，取媚少年肠。高氏有潜德，奕世被辉光。自其父祖来，低首不肯昂。夫人生既贤，岂止秀闺房。出身事夫子，和鸣更锵锵。笙镛列两序，圭币罗中堂。云何去日远，遂弃凌风翔。伋也奉慈训，将见久必昌。瞻彼汝南路，松柏泣新霜。凄然马鬣封，千岁终不亡。"}