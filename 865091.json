{"id":"865091","title":"初伏大雨戏呈无咎四首 其四","dynasty":"宋","author":"邓忠臣","text":"神龟不识烹鱼釜，生潜深渊长黄土。谁令误落鱼网中，白昼冥冥作雷雨。嗟予蟠然别旧隐，空岩无人滴钟乳。松菊满山胡不归，愿同妻子忍攻苦。长歌漫漫何时旦，起坐中夜私自语。茅茨十九漏如渑，谁知华堂醉歌舞。山中吾庐归去来，峰插翠玉朝南户。注目操刀必割时，尸祝何烦越尊俎。"}