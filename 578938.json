{"id":"578938","title":"质庵 其二","dynasty":"明","author":"王佐（汝学","text":"质庵乃小隐，栖迟厌世烦。旦旦铲华采，而欲寻根源。举世尚文辞，质庵讷不言。举世尚华饰，质庵行是敦。一质而已矣，多文奚足云。吾请为质庵，近前一致词。文质贵彬彬，昔闻之先师。不见子桑户，谓孔文无质。欲说而质之，贻笑至今日。不见孔仲尼，讥户质无文。欲说而文之，户坚如不闻。我学仲尼者，质庵无我弃。他日见质庵，当以文相济。"}