{"id":"686870","title":"即事閒题","dynasty":"明","author":"伍瑞隆","text":"黄粱一阵晓来风，龙眼吹残橄榄空。閒步长洲访春色，西河无数落花红。荷塘簇簇白藤花，冈尾冈头十万家。见说横江人不渡，峭帆风紧桂洲斜。西头南尾尽烟波，绿玉城中幽恨多。林步酒家休得醉，寨前芳草奈愁何。沙塘秋好发红莲，倚剑峰头尽日眠。下巷骑牛归上巷，水边沽酒过山边。秋风高陇不堪愁，双美桥西广渡头。凤岭驼山都莫问，更谁开社到瀛洲。石桥坑下水流澌，烈女祠前花万枝。借问凤凰山下月，至今犹照白莲池。何人移棹过江门，白石黄连尚有村。閒步海洲怀古处，道娘无墓可招魂。"}