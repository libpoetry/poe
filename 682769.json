{"id":"682769","title":"送弟叔永入北雍","dynasty":"明","author":"区怀瑞","text":"有雍者鸟，起于平楚。僷僷其章，肃肃其羽。天祚明德，来仪率舞。瞻企云阊，于焉高举。桂峭珠泓，琛惟文明。诞我家先，滃浡而兴。佑启后嗣，子墨丕承。芬苾哲弟，昭于上京。逢掖之光，遘兹圣作。明堂辟雍，维新礼乐。蔼蔼多士，抱经齿学。或掇其席，或折其角。国之梓材，实储成均。以桢以干，为槱为薪。儒英有造，岁月为熏。用享用宾，代侈其人。苑籞之需，云罗是急。如彼骙骙，以莫不及。斧藻国猷，中天而立。贲若史宬，拓我家笈。尔之降祥，首于京师。纶扉退食，闻礼闻诗。藜火流辉，脉望隃麋。苑树宫云，式是瞻依。大雅既波，文心为靡。我有前徽，德言是以。将似将续，惟予与尔。将砥将慎，应于千里。千里有行，离思难任。厥有倚闾，慈荀之林。发之皑皑，涕之涔涔。爱日惜阴，以慰其心。"}