{"id":"70495","title":"黄鹂绕碧树·鸳瓦霜轻","dynasty":"元代","author":"元好问","text":"鸳瓦霜轻，翠帘风细，高门瑞气非烟。积庆源深，有长庚应梦，乔岳生贤。妙龄秀发，谢庭兰玉争妍。名动缙绅，况文章政术，俱是家传。别有神功厚德，向东州治狱，平反玉函。高第仙风道骨，锡与长年。最好素秋时节，有画堂高启宾筵。何妨纵乐，笙歌捧觥船。"}