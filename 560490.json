{"id":"560490","title":"梅竹双清为上洋何仲阳作","dynasty":"明","author":"徐庸","text":"梅花皎皎类美人，竹枝楚楚若君子。美人君子世所重，尽入君家画堂里。先春第一天与奇，千朵万朵蕃高枝。梨云几片入幽梦，江南江北遥相思。红尘飞断开三径，碧山参差喜相并。露华冷浸月明时，仪凤声来最堪听。疏帘半捲清夜闲，斗柄未回更未残。多情翠羽声啾唧，身在暗香浓淡间。卫诗载咏盘桓久，别泻郫筒一杯酒。醉来欲呼湘女歌，翠袖娉婷世稀有。"}