{"id":"1121627","title":"太上皇帝灵驾发引挽歌词六首","dynasty":"宋","author":"范成大","text":"绍运钟阳九，兴王抚半千。断鳌娲立极，翔凤汉中天。宵旰三星纪，希夷十闰年。声容弥宇宙，浯石不胜镌。自将吴津骑，谁婴泰一锋。旄头连夜落，京观隔江封。舞武三成备，书文九译重。修攘遗策在，嗣圣续车攻。箫勺妖氛静，甄陶叶气还。春回慈殿驾，天作祐陵山。开辟风云惨，登平日月閒。艰难虽独瘠，寿域遍人间。传圣家人礼，凝神象帝先。勋华今历数，汾社古山川。众父尊归父，中天更有天。寿宫何所厌，亟上白云仙。帝业虽天广，皇心本谷虚。神应游混沌，梦不返华胥。挍德难涯涘，铭功总绪馀。谁能言大道，第入四坟书。文德尧新庙，威灵禹旧山。海门宾羽卫，地轴启云关。无路攀仙驾，当年拱圣颜。小臣衰疾泪，空望帝乡潸。"}