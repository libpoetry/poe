{"id":"534568","title":"有鹊四章　志来巢也","dynasty":"明","author":"邱云霄","text":"有鹊唶唶，巢我庭树。绸之缪之，亦孔斯固。占彼天风，有比其户。于焉宿宿，于焉呴呴。惟枝翘翘，惟风飘摇。爰集所止，并坐其樛。聿彼鸠鸟，毋窥我有。人各其能，汝心孔丑。岂无他林，亦有芳枝。或往或来，不如子忘机。惟丘有隅，黄鸟止之。相彼海翁，白鸥下之。惟鹊有灵，载卜其声。爰啄我屋，怀彼好音。祸福有媒，敢不敬躬。惟尔之鸣，实省我心。"}