{"id":"1112868","title":"演雅十章","dynasty":"宋","author":"张至龙","text":"麒麟感世出，凤凰览德至。人苟常见之，应不指为瑞。櫩蛛巧经网，林鸠拙营巢。孰知拙反胜，网坏巢独牢。雀食野人田，燕栖公子堂。野情饥亦乐，依人难久长。猩猩陨机阱，鹦鹉锁金笼。言笑适为累，缄嘿斯保躬。蚕饱办丝课，蜂忙供蜜工。役役为人劳，衣食还自空。鹊鸣人共怜，乌鸣人共嫉。祇因声妍媸，何心报凶吉。江鳞行比目，沙鸳睡交颈。不知山兔寒，清夜顾蟾影。饥鹰健搏兔，馋鹭勤捕鱼。各为口腹累，不闻有驺虞。犬眠苍玉地，猫卧香绮丛。倘无鼠与盗，猫犬命亦穷。墨鱼黑覆形，火萤明照身。拙于用显晦，踪迹徒自陈。"}