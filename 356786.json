{"id":"356786","title":"金缕曲·北望浮云叠","dynasty":"清代","author":"冯煦","text":"北望浮云叠。记楼阴、斜阳欲暝，脂车将发。衿上酒痕犹未浣，已远汉家宫阙。忍重话、软红烟月。苍狗白衣经几变，更倚天、长剑商歌阕。浑不为，伤春别。江南丛树栖岩列。算年时、杜陵奔走，渐空皮骨。谏草如风传宙合，世事争禁千蝎。问朝士、贞元几绝。霜隼摩秋凋劲翮，况相逢、双鬓都成雪。铁如意，击将裂。"}