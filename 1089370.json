{"id":"1089370","title":"王宣甫求崇斋扁榜仍索诗转庵之作先成即次韵为寄","dynasty":"宋","author":"许及之","text":"圣门教人亦多术，由也升堂未入室。颜虽在寝犹仰高，火就水流随燥湿。但见终日不违愚，岂知庶几介如石。陶溪昨以崇名斋，欲予隶古诗记实。今晨忽见转庵作，名与诗高同起日。崇斋少学用心苦，晚乃一扫科举习。霜降自然知水落，道损都忘为学益。一从崇卑悟师说，心已沈酣全体易。书扁外和转庵诗，不待形容有润色。忆昨尊公期类予，似我颛愚有何获。老惭才衰惟钝迟，感君肯赴同襟期。闭关却埽门植榆，不妨倡和来埙篪。"}