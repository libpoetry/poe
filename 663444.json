{"id":"663444","title":"送钱伯川归锡山","dynasty":"明","author":"边贡","text":"晓上黄金台，夕登潭柘山。白云何油油，下覆雁门关。爱君此行为君羡，白头阿母今相见。我身欲飞无两翼，杳杳风尘隔畿甸。君家堂前二古松，枝柯偃蹇如虬龙。南窗恰对梅花坞，西牗全当天井峰。伯川之水旧姓吴，川上山形列画图。昔称让国今称孝，乃有地曹钱大夫。大夫今为返哺乌，登堂寿亲亲不孤。弃官就养人所无，谁言大夫已矣乎，古来廊庙须江湖。"}