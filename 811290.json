{"id":"811290","title":"东山木棉花盛开，坐对成咏","dynasty":"清","author":"丘逢甲","text":"亭亭十丈霭春烟，冠岭真同火树燃。闰位群芳惭紫色，交柯馀焰烛丹渊。天扶赤运花应市，人卧朱霞梦亦仙。绝世英雄儿女气，不嫌绮绪更缠绵。植根疑自燧人皇，接叶连枝火伞张。花国群雄新世界，木天奇丽大文章。赤龙衔烛春生树，丹凤寻巢夜有房。衣被苍生更馀事，先教朱紫启南荒。将军衣锦忽连营，夜妙霞光照赤城。纵露英华关艳福，岂容小草敢齐名？觞花合启红云宴，倚树如挥赤羽兵。我正山中敛文采，相看奇气顿纵横。"}