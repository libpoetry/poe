{"id":"845051","title":"留别郭三果园二首","dynasty":"清末民国初","author":"曹家达","text":"学诗不能仙，有酒耻为佛。江南东海滨，同时两怪物。蛟龙化泥鳅，天地入芒芴。风雷助升腾，山川为怫郁。宙合殊藐小，何所容奇崛。丰隆是良友，膏雨如纶綍。闻道苦不早，所在争鸡虫。笑彼人间世，荣瘁那可同。依草而附木，恣睢为世雄。异代方策间，乃成亡是公。何怪宣尼后，屈节为家僮。"}