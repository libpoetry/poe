{"id":"400375","title":"读Rimbaud诗 用庐陵王墓下韵","dynasty":"民国末当代初","author":"饶宗颐","text":"舟如蝶迷阳，飘飘到何方。冷眼看乾坤，热泪洒平冈。沉忧虹贯日，隐爱雪充肠。至道生无名，崭新出悲凉。空中传恨语，百世不敢忘。我邦称鬼才，长爪差雁行。万星灿暮夜，千凤翥奇芳。后不见来者，勇往意何伤。睿哲天所忌，逋播岂相妨。沧海穷曛黑，岁月念方将。夭枉无足悲，辉光讵寻常。江河万古流，盛藻随风扬。尚论他与我，馀蕴待平章。"}