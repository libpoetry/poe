{"id":"105198","title":"依韵和江邻几癸巳六月十日同刁吴韩杨饮范景","dynasty":"宋代","author":"梅尧臣","text":"江翁多感慨，饮散来直庐。题踪有旧友，连蹇常与渠。昨归天禄下，念昔悲有余。未久复外补，安能恋清虚。得请向苕霅，幽怀寄禽鱼。高城浸湖光，面面当红蕖。晚乘画舫游，四坐罗轻裾。数杯已酩酊，万事应破除。不爱趋时近，不恤与世疏。百岁且过半，冉冉将焉如。谁慕八十叟，犹在磻溪渔。嗟哉再宿夕，乃自仲秋初。清谈固隔绝，可见壁上书。"}