{"id":"845154","title":"买陂塘 连句录别","dynasty":"清末民国初","author":"程颂万","text":"乍连宵、风风雨雨，天公已把春葬。玉箫吹得湘魂醒，还为落红惆怅。帘一桁。逗万古春愁，织作真珠浪。清尊莫放。算酒变湘江，湘江变酒，都是泪痕酿。将身罥，万树桃花如网。个侬依旧无恙。尊前剩有何戡在，凭话旧时眉样。弦索响。听水阁潇潇，还似吴娘唱。桃根双桨。应许学当时，鸱夷一舸，烟水五湖上。两三人、一般僝僽，春三二月风雨。檐花落尽春灯黯，犹照今宵欢聚。吾与汝。要世世生生，总向情天住。闲愁漫赋。料如此江山，英雄只合，相对数儿女。刘琨老，何必闻鸡起舞，祗堪鼾睡东部。不然便向南山下，笑看蓝田射虎。眉黛语。劝偕隐红楼，莫再封侯误。镜台堪据。又照见天涯，飘零客子，同作倦游侣。两三花、一般娇姹，惹他风雨无赖。梦回只在红楼角，一片冷云低碍。春似海。却不道春边，总是愁先在。相逢定悔。便神女生涯，非关梦里，梦也可能再。春宵短，一点一更偿债。千金寸烛难买。相思别后知何益，枉自手搓裙带。春缆解。怕回首阑干，已隔湘云外。苍波杳霭。任老尽芙蓉，搴芳人去，谁共涉江采。"}