{"id":"1058993","title":"赠茅山范道人","dynasty":"宋","author":"邹浩","text":"道人本是红尘客，曾把锥刀闹胸臆。一朝矫首看冥鸿，弃子捐妻人莫测。三茅峰北华阳南，凌乱烟霞閟殊特。筑庵寄傲知几年，但见日月忙如织。饥餐落英饮沆瀣，策杖溪云随降陟。蟾辉倒射松风寒，长啸一声山欲辟。飘然行止信自由，或到人间蹑人迹。朱门瓮牖初不分，遇酒辄倾论斗石。有时巧发惊四筵，季主犹惭多失策。纷纷流俗争称奇，岂识道人真所适。茅君仙去空遗踪，高行三千当自积。琴閒棋罢幸相过，却恐鸾飞无处觅。"}