{"id":"576614","title":"摸鱼吟","dynasty":"明","author":"黎贞","text":"五羊年少游侠儿，画舫载书东南驰。扁舟一叶渡江去，宛似范蠡归湖时。匡庐去天不盈尺，潇湘洞庭同一色。大孤小孤落其前，萦带左右迷风烟。我歌江南行，复歌江南曲。江南游子不忍听，自歌自和无人续。推篷遥望海门关，白鸥渔父相对闲。溯流鼓枻直入彭泽去，五柳庄前深处湾。江天云静月如昼，晴川流水声潺潺。我有一斗酒，安得松江鲈。赤壁之乐东坡苏，千载之后世岂无。羊裘陶陶翁，蓑笠嚣嚣者。欣然率其徒，举网随流下。大鱼泼喇初上滩，小鱼弄影江水寒。冲波截岸入吾网，槎头缩项齐奔翻。得鱼即沽酒，其乐何陶陶。仰天大叫招李白，把酒问月西江皋。呜呼，摸鱼虽云乐，不如早还家。连鳌大手终有待，江湖小乐奚足誇。拂衣便欲赋归去，春风澹澹吹乌纱。"}