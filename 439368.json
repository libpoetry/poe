{"id":"439368","title":"襄阳七绝句","dynasty":"金","author":"王元粹","text":"江雨初晴江涨发，凉风吹水波浪开。日暮津头闻打鼓，越商巴贾卸船来。街头鱼米近颇贵，缩项长腰最可珍。江东莼鲈亦何好，能令张翰称达人。近值丧乱弃中原，南来亦复著南冠。吾家旧井岘山畔，野老谩作北人看。襄阳城府自古雄，千甍万瓦当晴空。短衣少年何处客，相邀一醉楚楼中。城东大堤堤上头，何处女郎同出游。紫盖留连不归去，唱歌日暮傍汀洲。江上小儿誇善没，一日入水知几回。汝曹未有机心在，缘底鸥鸟不飞来。叹息耆旧不复见，欲问土风谁为陈。羊公遗碑武侯庙，江边酒家说向人。"}