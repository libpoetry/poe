{"id":"618024","title":"王节妇诗为同年王之柱作","dynasty":"明","author":"何吾驺","text":"天恐坠兮地恐裂，谁撑世界补倾缺。有母二十守孤孀，行如白玉心如铁。春雨秋霜漫冥冥，一盏孤灯对不灭。抱子辛勤事一经，双手絣澼每流血。览诵古今忠义俦，母也涕零子痛绝。此事断然天有知，一旦蓬蒿朝绛阙。子文万里绚云霞，母节一朝光日月。帝嘉风世母有功，九天雨露新纶秩。令子门前昼锦归，堂上管弦声不歇。王生王生绣衣裳，何以当年母纺绩。"}