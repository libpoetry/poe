{"id":"921767","title":"叶教授和溽字韵诗，复次韵为戏，记龙井之游","dynasty":"宋","author":"苏轼","text":"先生鲁诸儒，饮食清不溽。空肠出秀句，吟嚼五味足。华堂闹丝管，眸子涨春渌。先生疾走避，面冷毒在腹。归来煮瓠叶，弟子歌《旱麓》。声淫及《灵台》，中有麀鹿伏。功名一走兔，何用千人逐。故应容我辈，清坐时闭目。高亭石排衙，木杪挂飞屋。我来无时节，客亦不待速。似闻雪髯叟，西岭访遗躅。朝阳入潭洞，金碧涵水玉。泉扉夜不扃，云袂本无幅。慈皇付宝偈，神侣得幽读。讷庵有老人，宴坐天魔哭。时来献璎珞，法供灯相续。吾侪诗酒污，欲往无乃触。斋厨费晨炊，车骑满山谷。愿闻第一义，钵饭非所欲。便投切云冠，予幼好奇服。"}