{"id":"904202","title":"听照旷尘外琴","dynasty":"宋","author":"李处权","text":"老全冰玉姿，不受一滓尘。弹琴看飞鸿，自是千载人。幽兰写国香，白雪回阳春。邈视嵇阮流，不肯加冠巾。丝桐得心法，二子入室亲。高山与流水，领略难具陈。前年出关意，浩荡谁能驯。跌足兵火围，所遇多苦辛。却来湖上寺，翳拂坐石门。颇有名胜士，宛然交道存。寄书亦及我，匪但通寒温。问我能来无，愧负匏瓜身。翩然如野鹤，接羽凌秋旻。过我晋陵郡，促轸风露新。谐和下鸾凤，幽怨出鬼神。老全殆不没，千古名知津。漂流更丧乱，我生乃不辰。见子颜色开，慰我羁旅魂。我心亦清苦，久愿丘壑邻。何时舟载月，一弄秋江滨。"}