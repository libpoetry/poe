{"id":"1220057","title":"觉衰呈汪桐阳教授四首 其三","dynasty":"元","author":"朱晞颜","text":"平生判青白，好丑悬心胸。看朱忽成碧，转首今一翁。绝怜窗底月，坐废诗书工。磨研正亥豕，反覆寻鱼虫。当时擅轻俊，下目一纸空。天工忘听察，障此阿堵中。文章不可恃，信足欺盲聋。欲求一匕药，刮膜开双瞳。尝闻先达言，目与心神通。废书减思虑，远胜金篦功。便当逐一散，挥弦送飞鸿。"}