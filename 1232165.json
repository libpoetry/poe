{"id":"1232165","title":"题胡徵君器之和陶轩","dynasty":"元","author":"虞集","text":"春木晨荣，秋华夕滋。流云行天，逝者如斯。柴车葛巾，曷能归来？我怀古人，徒诵其诗。有美君子，尚友先觉。靡觞不咏，无咏不属。岂无他人，孰此追躅？优哉游哉，君子之乐。吾侪小人，力绌乃休。犹可以驰，曷其停辀？卷舒无闷，入圣实优。敢以未成，窃方前修。祖德之述，尚论其世。我独何无，夙坠羁絷。闻君赞歌，祇以生愧。既曰知非，请勖馀岁。"}