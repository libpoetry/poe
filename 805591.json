{"id":"805591","title":"念奴娇十一首 其九","dynasty":"清","author":"史承谦","text":"春心乍转，又一树垂垂，傍檐交萼。只有花光浑似旧，无复护花铃索。疏影空横，深杯谁劝，陡觉情怀恶。栏干独倚，晴晖初漾帘箔。何事腹痛西州，经年愁到，此地原非昨。恸哭花前人去久，不见吹开吹落。诗卷长留，林亭无恙，往事风惊箨。花应知恨，怪来瘦损如削。"}