{"id":"674300","title":"何中丞四图诗 其三 太卿考牧","dynasty":"明","author":"朱应登","text":"王封出以乘，国富马可数。所贵皇泽流，物产自生聚。伟哉太仆正，实领九州圉。行寺儗列星，群牧如环堵。款献勤远人，厮养及编户。外以卫河湟，入以实畿辅。明公既俊贤，君王况神武。以故西北边，权奇尽貔虎。沙场九万疋，疋疋明如素。渊心岂专卫，駉颂仍兼鲁。要在翊圣衷，匪徒事狂虏。"}