{"id":"1143435","title":"次韵萧饶州见寄 其二","dynasty":"宋末元初","author":"仇远","text":"昔寓南国居，日与荛牧处。今营西郭居，官梅映窗户。砚山如可博，尺度先画堵。此计当勇决，结构须快睹。伐藤断长蛇，卧石凛伏虎。山厨富笋蕨，客至当脩脯。野芳散红紫，粲粲五杂组。放怀山水窟，脱迹名利罟。平泉绿野堂，盛事追往古。愿学樵夫拜，相从丈人偻。应笑趋炎人，奴颜八风舞。"}