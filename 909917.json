{"id":"909917","title":"下第留别陈至","dynasty":"宋","author":"李廌","text":"明缗钓香饵，彼取亦已微。金丸往抵黾，我用一何卑。余生宇宙间，动辄多愿违。天王十二闲，玉勒黄金鞿。奈何骥与騄，不使备六蜚。盐车初未脱，伯乐第兴悲。宁甘生刍饿，不为场藿嘶。京都足风埃，士气随亦淄。君于万夫间，独若三秀芝。浩气久已定，得丧亮难移。对之忘忿戾，澹然移安夷。论交有斯人，是用久敬之。吾生三十年，二十九年非。末路各相望，奋庸会有时。贵如未可求，守余北山薇。"}