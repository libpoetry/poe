{"id":"709001","title":"摸鱼儿  金明寺访灯公叠前韵","dynasty":"明末清初","author":"曹溶","text":"噪秋蝉、澄潭界道，入门疑酿良思。观空的是英雄业，鞭影不施而驶。身到矣。正踏破机缘，随分佳山水。宝华轮里。睹碎碣蟠蜗，四垂青薜，禅客半无袂。天街返，佚老鸱夷旧里。庵蕳间续厨米。家风肯受龙蛇杂，钟散月斜香起。因此事。痛举世沉沉，总被文章醉。纵横各寄。要汛扫蓬蒿，拨尘相对，驴橛定休繫。"}