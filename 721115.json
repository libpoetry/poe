{"id":"721115","title":"何夫子拜命元揆诗以趣装","dynasty":"明末清初","author":"邝露","text":"烨烨玄岩咏紫芝，蒲轮前队引非氂。七闽虎变雄三户，百粤鹰扬载六师。砌荚尚依唐日月，宫槐重睹汉威仪。十年辛苦调元老，窥见河清饮月氏。樽俎先朝待折冲，师臣重咏旧车攻。两京玉辂传桴鼓，五铎金陵应栈钟。北阙渐看红日近，东山聊付白云封。艰虞早识兴王地，望断南阳五色龙。帝赉傍求复旧京，中台星正紫微营。九天素女云中侍，万国黄舆日下平。棘水投纶苍兕啸，桐圭分土羽凰鸣。历阳沸井寻常见，唯问荥河几度清。"}