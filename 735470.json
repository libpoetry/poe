{"id":"735470","title":"高歌行寄程穆倩","dynasty":"清","author":"李因笃","text":"江城正月黄鸟鸣，有客清晨呼柴荆。相见乃吾故人子，朗如琼树玉山行。别时五尺今八尺，三载腾骧游公卿。长跪起居动有礼，藻华丹篆辉前楹。我亦再拜读来札，高江波涛同激发。自云流寓老益困，中复采薪相摩戛。盐泽汗血反蹉跎，鲁门鶢鶋谁识察。忍饿耻为稻粱计，哀鸣徒仰霄汉刷。往者邗沟嗟赁舂，豪家睨视薄其佣。陋巷经旬覆土锉，僧寮伏枕餐新松。解质未敢惜长剑，尪羸无时违短筇。形只影孤穷安诣，独君桥梓数过从。君有长歌二千字，两京板荡须臾事。《薤露》伤逝足慷慨，青蝇恶谗横涕泗。光芒遄飞遑停吟，徵羽数变始满志。太和协律迥奇绝，长庆尚书何纵恣。昔君早与吴桥游，漳海清江俊及流。回首太阿倒奄竖，蔓延关雒啼鸺鹠。九鼎卒移朋党祸，微霜深中杞人忧。礼失在野此最近，诗亡于近将焉求。晚年骀荡竹西久，高卧何如鹿皮叟。时湛彩笔拂云烟，遍搜遗文尽蝌蚪。大镛石鼓忽同几，犀剑环刀常在肘。籀书颉迹出争持，丞相中郎藉不朽。琳琅径寸轻千缗，约取犹难庇汝身。贵戚当前况辞谢，贫交接踵如饮醇。未携一丝坐相索，倾帙堆案皆所珍。岂但室中生交谪，邻翁窃笑童仆嗔。薄俗逐声实康瓠，黄钟遗弃人罕顾。山阳遂以工锻闻，正字终须碎琴去。沧洲踌躇独往愿，白发磬折诸侯路。北眺故园陇树深，东来春水江花暮。却送之子江之隅，轻舟漾日归东吴。内省殊惭报琼玖，相思且欲凌碧芜。夙知用拙见天性，何必雕虫非壮夫。片帆若访曹秀水，为道苍生望重苏。"}