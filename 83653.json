{"id":"83653","title":"北岩·舣船涪州岸","dynasty":"宋代","author":"陆游","text":"舣船涪州岸，携儿北岩游。摇楫横大江，褰裳蹑高楼。雨昏山半失，江涨地欲浮。老矣宁再来，为作竟日流。乌帽程丈人，闭户有好修。骇机一朝发，议罪至窜投。党禁久不解，胡尘暗神州。修念以稔祸，哀哉谁始谋？小人无远略，所怀在私雠。後来其监兹，赋诗识岩幽。"}