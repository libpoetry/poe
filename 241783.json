{"id":"241783","title":"中原民谣·金台砚","dynasty":"宋代","author":"周麟之","text":"金台砚&middot;金台砚，旧日老张闻{上宀下禹}县。金华仙伯一品题，名高万石罗文传。南辕回次白沟河，搴裳欲渡尘没靴。向此画见限华裔，今用接畛皆夷歌。忽见御庄云蓊郁，千章乔林参天碧。始知佳气似舂陵，更喜眼前多旧物。伴行蕃使言侏离，髯奴鐻耳乃有知，叩辕敛官出双璧，不待驲人来致辞。自言所献非荆璞，仅比澄泥与铜雀。雅称挥毫白玉堂，夜扫黄麻追灏噩。人皆谓彼勤且诚，盍探露团分宝馨。"}