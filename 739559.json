{"id":"739559","title":"夜与谷林坐天目山房看月谈及倪文正公筑灵台以种竹乃以徽墨涂壁谷林欣然思效之率尔有作","dynasty":"清","author":"全祖望","text":"衣云阁外万竿竹，绝地累土高十寻。尚书于此著《儿易》，黄芽竞茁苍精吟。梦吞三爻美东箭，老人犹自有童心。童心太古系又系，黝墨余波四壁淋。坐教天都贤太守，兼车十笏贡南金。歙溪石液秋竭泽，黄山松鬣嗟焚林。方程夜共山鬼泣，风篁飒飒传哀音。通人好事成奇癖，而今但有荒丘岑，我过始宁泪满襟。昨宵山房看新月，庖羲一丸正在参。危坡绝顶更如砥，古墙八面都成阴。龙飞凤舞远峰至，苍茫茸薄传寒砧。酒阑为话平泉旧，主人不觉怀古深。顿拟高置此君座，卧听空中戛琅琳。研田残膏足挹注，黑云垂天清不淫。更须我撰《大招》词，追招尚书听素琴。祇忧直节不复见，荒山月黑空萧森。"}