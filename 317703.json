{"id":"317703","title":"贺新凉·往事何堪数","dynasty":"现代","author":"苏渊雷","text":"往事何堪数！想当年、江湖满地，阻吾归路。不信回车须痛哭，凄绝天涯囚旅。且莫问、闲愁几许。南国伤谗怜楚客，读洞庭袅袅秋风句。山鬼泣，夜难曙。年华似水留难住。忒匆匆、春风两度，乱飘花絮。一霎池塘红雨过，更是数声杜宇。低唤道、不如归去。旧恨新愁浑不管，只故人侠骨长埋土。拈泪笔，填金缕。"}