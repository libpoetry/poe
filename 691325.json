{"id":"691325","title":"厓山吊古三首","dynasty":"明","author":"李时行","text":"风吹锦舰覆江滨，回首神京半已尘。苏武岂能臣羯□，仲连宁肯帝嬴秦。天边星陨妖先见，海上龙兴谶未真。父老祇今犹抱恨，每逢寒食荐芳蘋。中原战血洒晴烟，末祚逢厓事可怜。祸胜六宫南渡日，仇深二帝北归年。奸谀误国情堪愤，闽广图安势已偏。千古忠魂消不得，怒涛长咽海门天。野树云垂古庙阴，愁翻白浪众山沉。捐身万里孤臣泪，誓死三军恋主心。日照乾坤馀正气，寒生风雨助哀吟。茫茫沧海深如许，不似行人恨更深。"}