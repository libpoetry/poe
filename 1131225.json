{"id":"1131225","title":"王大卿挽词","dynasty":"宋","author":"楼钥","text":"少壮节先著，年侵气不衰。忠虽由父教，清亦畏人知。处世无求合，安时竟数奇。甘泉人物会，一老汉空遗。麾节东南半，澄清冠一时。权舆周翰传，顶踵阜陵知。自谓二宜去，人称三不欺。卷怀终未尽，流庆称家儿。图史但环堵，江湖几问津。虽多暮年乐，谁忍半生贫。海内清名满，毫端秀句新。风流嗟顿尽，晋韵更何人。老去王摩诘，归来道更全。剩添天美禄，真得地行仙。日欲增三径，君胡欠百年。桃源不无路，重上惨风烟。上世总儒先，犹传梦雪篇。惟应佳婿选，可配老姑贤。父行偏知我，交情不问年。槁梧谁共语，愁断伯牙弦。"}