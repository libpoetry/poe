{"id":"423875","title":"永遇乐·赋嘉州凌云寺大佛","dynasty":"近现代","author":"常燕生","text":"龙猛何年，凌云飞上，岩翠深处。近倚离堆，遥连雪岭，二水回护。平押两界，威临八国，人说韦皋节度。想当年筹边事了，几回俯仰今古。千秋事往，英雄不见，剩取空江烟树。倦客登临，故园回首，泪洒青衣雨。苔分轮顶，潮侵趺座，佛也悠悠无语。凭谁问、云冈巨制，尚如旧否。"}