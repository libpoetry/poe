{"id":"1068549","title":"次韵和彭少逸送晁以道","dynasty":"宋","author":"王安中","text":"吾军久不张，建鼓觅同道。苍黄一二获，便作百万号。我行初济河，首得晁彭耗。轻车驾驷马，邂逅王良造。悠然望八极，颇已快远抱。两公前后辈，凛凛不殊操。晁文早纬国，辅以家学奥。向来宏词出，古气轧盘诰。萧生宁抱关，肯补郎衣皂。老成吾犹及，孝友神所劳。彭诗动惊俗，祖屈实自悼。追奇诣岑险，展读眩欲眊。知名渔父篇，雅惬志和好。勿前丞相嗔，何恃翰林傲。方将摩二垒，并可漱双瀑。瓜代苦敦薄，火攻良抵冒。荆州一人半，才慰阿坚到。只今事行李，遽欲戒驺导。箕山老仙伯，远行避喧噪。纷纷户外屦，三沐安无躁。仲氏往吹篪，吾党端有靠。坐念玉壶冰，讵堪风日曝。鲁公屋漏笔，莫靳平安报。否泰等时雨，春旱必秋涝。努力加饭餐，自馀何足祷。无卿我定豪，别语愿忠告。睡翁赖少留，意适如爬瘙。大臣不暑行，官小奈亲耄。网罗今转疏，机阱岂重蹈。得失傥未量，天理问禆灶。"}