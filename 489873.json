{"id":"489873","title":"杀虎行","dynasty":"明","author":"袁华","text":"停公射麋曲，听我杀虎行。逐虎虎不去，杀虎心始平。县官桑侯仁且明，贤哉贤哉非宁诚。高风不在宋均下，善政直与刘昆并。如何此物不出境，伤人害畜来纵横。梅山之南梅山北，大小人家争辟易。青天白日不敢行，何况黄昏山月黑。桑侯闻之怒且嘻，此物敢尔强梁为。为民父母不除害，百里赤子将焉依。遂令弓兵设陷阱，果见此物来投机。长戈如雨点，短锻如电挥。戟尖不掉丈二尺，袍花已脱斑斓衣。阴风一阵过墙去，但觉伥鬼嘤嘤啼。桑侯亦好奇，触眼见未有。急呼青衫史，来唤钓鳌叟。鳌叟走欲颠，惊看立良久。雄姿猛势尚依然，酷似天狼与天狗。想当长啸下南山，猿臂将军亦惊走。想当独立向西风，东海黄公方掣肘。重为告曰：“虎兮虎兮汝尝跳我墙，伤我羊，刮吾六畜为糇粮。又曾穿我壁，衔我鹢，惊动老夫眠不得。尔来胡为落陷中，百步可再生威风。桑侯尔嗔不汝容，汝恶贯盈歼汝躬。”于戏猛虎不足言，桑侯良可数。前番曾传舒文虎，绝似白门擒吕布。今番又杀锦于菟，何异山嵎出冯妇。城隍庙前箫鼓鸣，纸灰飞雪梨花轻。桑侯长得谢山灵，山人把酒来相迎。酒酣拔剑餐虎肉，一方之民歌太平。"}