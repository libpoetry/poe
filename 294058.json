{"id":"294058","title":"烛影摇红·游灵谷寺、明孝陵","dynasty":"现代","author":"张珍怀","text":"客绪芊绵，蓦惊飞羽流年换。江城飘泊负芳时，扑鬓缁尘满。漫道花幡缀燕。怯余寒、东风信懒。梅骄香酽，柳怅烟疏，春愁初罥。劫入华鬘，夕钟声杳阇黎散。残阳寂历下荒陵，弹指沧桑幻。莫再凭阑凝盼。楚天遥、吟衿泪溅。湘弦堪诉，坠梦难寻，当歌凄断。"}