{"id":"1078351","title":"诗三往复而二子之意犹未决吾知之矣复次前韵以辟之","dynasty":"宋","author":"李纲","text":"仙家佛氏各有科，所举净土与大罗。痴人妄想到其处，坚守丹鼎翻贝多。胸中有此一念故，积虑便作层冰峨。超然了达无阂者，应物不磷谁忧磨。叔兮爱仙事炉灶，拟骖鸾鹤翔云河。钱子贪佛为藏转，欲以一月分千波。乃将世故与陈说，坐使谈笑寻干戈。愿君舍远聊自近，济世不曰如之何。我方衰病卧江海，骇俗颇似哀骀他。骅骝见鞭行甚速，期子自策勿蹉跎。"}