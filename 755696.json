{"id":"755696","title":"兰史自暑蝴蝶洞主制印置闺中言将偕隐罗浮也为赋长句用东坡松风亭下韵","dynasty":"清","author":"梁霭","text":"罗浮山麓梅花村，十载结想萦梦魂。麻姑仙蝶出深洞，双栖万古晨与昏。夫子前身句漏令，拟寻丹灶如家园。移家即在白云里，上界那复知寒温。三峰夜弄铁桥月，五更晓看扶桑暾。种秫讵劳客辟谷，补萝可呼鹤守门。柴桑陶翟本仙侣，丹砂葛鲍参名言。头衔相贶足清绝，祝君展卷开瑶尊。"}