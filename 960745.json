{"id":"960745","title":"丁巳春夏之交巨浸屡至小民艰食郡侯请诸寓贵讲行赈济渐就次第佥幕有挠其议而变其法者杨监簿再来请入局商榷不赴寄以诗","dynasty":"宋","author":"姚勉","text":"趁晴亦欲强追陪，争奈浓阴墨样堆。燕子才衔春色至，鹁鸪又唤雨声来。从教野草争先长，勒住名花莫浪开。世道而今总如此，竹关深闭且擎杯。"}