{"id":"1057516","title":"伤友人潘镇之失意七十韵","dynasty":"宋","author":"刘弇","text":"念子多屯踬，秋闱又背驰。南阳龙卧久，东鲁凤何衰。刖足冤谁雪，伤弓翅已垂。有文须夺席，无地可容锥。破落三间屋，荒凉四壁篱。平生萍荡漾，活计叶离披。磬挂囊多乏，尘生甑少炊。饥寒妻拟弃，憔悴嫂贻嗤。行古时稀合，身孤世早知。尽应嫌学僻，无不笑书痴。读已周千卷，攀犹滞一枝。鹢因风紧退，兰为雪深萎。卞璞羞空献，齐竽叹失吹。未为横荐鹗，又作曳泥龟。东国频遭黜，西山独忍饥。皇皇行泽畔，寂寂卧漳湄。应下伤麟泪，还牵感鵩悲。著成孤愤传，吟就八哀诗。道丧谁开眼，愁来自皱眉。迍邅真命也，险阻屡尝之。清庙含三叹，明时动五噫。野歌成匪虎，矶钓本非罴。事故多如此，心休苦怨咨。都缘名是累，须用道为医。破闷无如酒，消忧莫若棋。勿同杨泣路，休效墨悲丝。得失皆由分，穷通自有时。海深鲲化早，天远鹤冲迟。子况多能者，身怀可致资。九河流剧辩，万马走雄辞。学似钩龙巧，文如吐凤奇。五车书并览，三箧记无遗。解辨鲁鱼惑，能分亥豕疑。博闻探禹穴，多见识曹碑。行止圭无玷，周流玉不缁。经明人尽仰，才大士争师。名价关西振，儒风稷下移。生徒居若市，来者被成帷。天道如将复，人文未丧斯。定伸膏泽志，入侍帝王墀。豹匪终藏雾，蛟非久在池。青云如借路，蹇步足通逵。定补千裘腋，宁由五羖皮。冠弹思贡禹，舌在忆张仪。已往虽非悔，方来尚可追。此生当富贵，未死属男儿。顾我诚荒斐，蒙君爱保持。杏坛齐出处，槐里久参随。情荷椒兰契，言蒙药石规。琢磨朝切切，讲诲夜孜孜。小大钟容叩，高低仞许窥。开谈发吾覆，飞辩解人颐。较艺思焚砚，交锋拟树旗。奚斯睎考甫，子贡服宣尼。共有亨途约，俱怀远到期。精诚甚胶漆，酬唱越埙篪。本谓同游处，何图有别离。身从来岭表，音逐隔天涯。荏苒年光换，回还气候推。暗惊时倏忽，屡见月盈亏。故国书迢递，他乡路崄巇。登高魂欲断，眺望力应疲。侧望魁乡荐，夫何摈有司。临风心恻怛，开榜泪淋漓。场屋非收子，文闱更荐谁。主盟宁至当，提掖岂无私。尽指珠多颣，咸疑玉有疵。叩天身患远，叫帝泣嗟卑。写恨凭精卫，声冤付子规。彼苍不可问，徒积故人思。"}