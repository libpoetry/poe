{"id":"1130798","title":"春思","dynasty":"宋","author":"韩淲","text":"报答春愁有醉乡，老怀那复得刚肠。门前一涧桃争发，不分夭红腻水光。今年能得几朝晴，风雨消磨一半春。野路溪亭却自好，惜芳定可属词人。李已青白桃正红，幽人贫病憔悴容。曳履过涧试萧散，不知燕麦摇春风。平湖波暖花宜晴，故园梦断蝴蝶轻。小楼行藏一徙倚，诗与此春俱眼明。恼我繁华满眼时，燕子初来雁初归。浮名自绊此身尔，数日晴色花欲飞。"}