{"id":"1001970","title":"应童子科欧阳文成觅诗漫以塞责","dynasty":"宋","author":"曾丰","text":"庐陵童子谓姓李，临川童子谓姓王。二子读书选德殿，气吐虹蜺口翻浆。六经诸子成串落，天子喜之移御床。奏对首肯去目送，青衫黄牒恩异常。江西得此二童子，后生气倍声名场。前闻但有晏元献，今继者谁其欧阳。身躯眇小胆气大，齿发幼艾言语苍。况能大书开龙蛇，一字欲作千尺强。明年试罢春昼长，低头拾官回未忙。马蹄轻踏百草香，莺花助喜酒助狂。长裾短刺倾侯王，早著归鞭荣故乡，我其俟之螺水傍。"}