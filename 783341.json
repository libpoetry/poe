{"id":"783341","title":"上丁日皇上亲诣太学行释奠礼恭纪十二韵","dynasty":"清","author":"戴亨","text":"文治开天运，明禋重国黉。銮舆移禁籞，凤冕出严城。对越天颜穆，趋跄士气荣。百灵森羽戚，九奏戛箫笙。道契尼山秘，心通泗水灵。上丁修祀典，至圣感精诚。恍接无言教，欣看大道行。森严神驭悦，震憺众情倾。雷动回云日，山呼诵圣明。祥光馀殿庑，春色满神京。翘首宫墙近，斋心刻漏惊。幸叨陪祀列，踊跃发欢声。"}