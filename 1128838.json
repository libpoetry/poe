{"id":"1128838","title":"拟古寄何大卿六首","dynasty":"宋","author":"谢翱","text":"空山产桐梓，拟作膝上琴。琴成不他饰，种漆江之浔。独无徽将轸，何以发商音。但得独茧蚕，饲之扶桑阴。烹鱼腹有胶，不患海水深。雄雌双碧鸡，所食琪树蘤。来栖药洞中，当春怕乳子。其雌秋别时，守此唯雄耳。可怜衔子归，万里渡海水。世传卖药翁，出市恒骑虎。朅来空山中，恨不辄与语。长啸归无家，独指梧桐树。既指梧桐树，复采梧桐子。持以赠所思，浩歌聊复尔。石间道人影，见者恒髣佛。浮云过列仙，与语呼之出。身亦竟不出，影亦竟不没。含涕谢仙人，天地此终毕。流来山中花，绀碧三百里。漪漪歙砚云，含风入秋水。五芝与八石，往往产其沚。岂独秘灵文，亦复隐奇士。不见施家郎，诗词独清泚。一朝控白鸾，吹笙洗尘滓。山人食木实，竹实以饲凤。闻此来空烟，三载脱尘鞚。不见玉笙音，唯闻溪鸟弄。西台忆故人，野祭忽如梦。仰视浮云驰，不觉哭之恸。"}