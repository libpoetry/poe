{"id":"684383","title":"南游三首","dynasty":"明","author":"王守仁","text":"南游何迢迢，苍山亦南驰。如何衡阳雁，不见燕台书？莫歌沣浦曲，莫吊湘君祠。苍梧烟雨绝，从谁问九疑？九疑不可问，罗浮如可攀。遥拜罗浮云，奠以双琼环。渺渺洞庭波，东逝何时还？生人不努力，草木同衰残。洞庭何渺茫，衡岳何崔嵬。风飘回雁雪，美人归未归？我有紫瑜佩，留挂芙蓉台。下有蛟龙峡，往往兴云雷。"}