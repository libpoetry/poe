{"id":"98251","title":"用前韵呈硕父昆仲","dynasty":"宋代","author":"赵蕃","text":"嗟我失脚堕棘榛，寸步有若千里行。穷山自缚数椽屋，便认怀玉为里门。扁舟泛从吴楚转，远游欲赋惭无文。他乡喜见两表弟，把臂劳苦仍如勤。夜窗款坐屡续灯，有酒更倒樽如岑。只今一笑莫轻失，转首便恐成后今。要知后会涉何许，慷慨忍对临风襟。故有如子未多有，立身行己须自钦。不惟门户在所寄。异日亦足张吾军。"}