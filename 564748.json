{"id":"564748","title":"拟题滕王阁次韵","dynasty":"明","author":"孙承恩","text":"秋日江边访高阁，停桡几向洲前泊。时移世变那复见，漫记滕王昔年作。忆昔滕王游宴时，鸣珰振羽何瑰奇。山风泠泠动豪吹，浦云冉冉度哀丝。四时亦有邦人共，里市招摇盛宾从。治理都忘侯度艰，玩愒惟将赏心纵。豪华已矣不必论，遗迹空有文章存。鼓钟考击老氏殿，鱼龙啸舞江涛门。盛衰常数岂惟此，万事风花无不尔。舟人捩舵且复行，长啸一声渺烟水。"}