{"id":"701768","title":"郊园晚瞩怀天游坡山二首","dynasty":"明","author":"黄衷","text":"平野牛羊认舍回，池光仍似练湖开。身轻稍纵知鱼乐，思逸时从斗鸭来。雀舌泛泉闲昼茗，蜂须缀雨小春梅。翻嫌遁迹无深处，举目犹堪见粤台。杖藜方帽小低回，兴在看云晚閤开。篱下自要黄菊笑，眼前无复白衣来。独怜野性同皇橘，尚忆江天对蜡梅。却望德星何聚所，持觞曾许一登台。"}