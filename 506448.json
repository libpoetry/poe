{"id":"506448","title":"题平林秋晓图","dynasty":"明","author":"王洪","text":"我昔忝科甲，弱冠登玉堂。绣衣飘芬芳，游历古山川。高盻邈四海，遐观穷八埏。云物客中变，岁月马上迁。常忆秋晓时，骑出齐鲁间。沆荡孟诸野，莽苍龟阴田。四顾不可极，茫茫但云烟。时闻鸡犬声，宁辨陌与阡。泰山若蹲虎，隐在东南偏。豁然海天白，红日出其巅。长空独鸟飞，远岫孤云还。林木森成列，矗若箸与盘。绿者蓊云密，赤者经霜妍。黄碧或间之，綵绘纷相宣。凉风健马骨，飒踏驰争先。据鞍倒金樽，野中割肥鲜。仰视天荡荡，高怀浩无边。开口咏远游，思若长河悬。词锋锐莫敌，挥霍干戈鋋。得意自击节，时复扬其鞭。别来十馀载，承恩厕英贤。朝游玉堂内，暮直瑶阶前。顾问日从容，宛然瀛洲仙。时窥山海图，指点穷周旋。壮游少所历，梦寐亦复然。今者遇夫子，袖图示我观。明窗试开卷，彷佛如当年。邂逅逢故人，能无谷音欢。云随目力远，思入秋空玄。长河待巨楫，苍生望深渊。功成拂衣归，与子同盘桓。"}