{"id":"843781","title":"闻樨学舍将于腊月初五日解馆。初四夜，灯花忽开，喜而志之","dynasty":"清末民国初","author":"许南英","text":"终年伴我读书帷，方与青灯怅别离。今夜忽开花灿烂，多情若此可无诗？卜得寒灯意不差，从今只照话桑麻。思将赠我无他物，结撰春心一朵花。深宵相对理残篇，学舍叨光又一年！不意居诸长夜夜，而今始见火中莲。有心腊烛还垂泪，何事灯花艳到明？是否春光知独占，佳音漏泄到寒檠？"}