{"id":"210934","title":"得奇石於岘山","dynasty":"宋代","author":"蔡肇","text":"州城西南五里间，如渡巩洛趋秦川。土囊行尽跨山脊，云涛万顷江掀天。江南六月黄埃起，岭上行人多蝎死。车声踟躇正烦冤，石缝甘寒冽清泚。兹山蟠伏信有灵，穷幽访远恨未能。山农告异指南麓，夜有虹气如长绳。朝携长鑱剃草棘，应手铿然逢钜石。深藏疑有仙鬼护，完好不受沙土蚀。十夫募工挽使前，举身汹汹争相传。置园辉泽被草木，隅坐咫尺生云烟。自笑年来有师癖，摩挲剔濯穷朝夕。嵌形空洞出包藏，玉质青温相灵璧。沙痕洗尽圭角光，卷崖透壑通中旁。缕分浅黛泫微雨，翠剥苍藓晞朝昍。我昔扁舟临古汴，千金价市搜寻遍。兰皋西鏁靳家园。方丈瀛洲眼中见。君不闻米家砚山入禁中，蕞尔卷石谁为容。乃知此亦有显晦，万事默默由天公。"}