{"id":"696211","title":"又用韵奉广大人之意","dynasty":"明","author":"罗钦顺","text":"惯依黄发款年光，肯为浮名浪趋装。竹色不随寒暑变，花枝长伴笑谈香。家传宦谱非今日，道济时艰有大方。乌鸟私情怜未遂，诸孙歌舞亦能常。两京仍护彩舟还，色养关心幸有年。三径旧开风月满，深衣新制起居便。讴吟体传唐家律，寤寐心悬杞国天。远别极知诸福在，梦魂偏泥寝门前。"}