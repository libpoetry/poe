{"id":"817472","title":"秋夜感事","dynasty":"清","author":"濮文暹","text":"蛮花犵鸟镇相怜，无那元戎苦著鞭。入蜀锦袍争艳艳，赛秋铜鼓自渊渊。牛腰万井金银气，蚨血千家子母钱。卜式已贫刘晏死，登楼憔悴独筹边。花姑沈醉竹郎祠，鸡卜喃喃问出师。风雨万山人鬼界，刍粮千里圣明时。最难抛掷黄金赏，欲诉功名白骨知。闻道滇池半清浅，至今鹬蚌苦相持。"}