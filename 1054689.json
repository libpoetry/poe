{"id":"1054689","title":"题杨氏聚义轩","dynasty":"宋","author":"黄裳","text":"聚义归清虚，无欠亦无馀。聚利赴嗜欲，自丧俄自续。义在诗与书，利在金与珠。金珠壮人颜，俯仰一世间。我去彼不随，彼去我不观。诗书入青瞳，藏蓄心腑中。贻之修乃孙，操之修乃躬。秧种秀沃壤，愿饱万腹空。源泉洌清甃，既与还不穷。开轩有意哉，短什嘉仙翁。黾勉慎所交，高攀古人风。"}