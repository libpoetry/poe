{"id":"689917","title":"中秋四山诗 玄墓山","dynasty":"明","author":"张元凯","text":"攀跻匪巉峭，佳胜兹岩具。偶偕良朋来，不负探奇趣。秋迟冥鸿归，云向潜虬护。朗月升高天，深林曷知暮。五湖浩无际，千峰俨欲赴。渐辨涧底星，遽失峦间雾。波流缟练长，光动金银互。缥缈生虚无，楼台已改故。恍观大海潮，雪浪排空骛。何必三神山，仙人始回顾。遗世鲜与徒，孤踪应有遇。旷哉古今心，莫以荣名误。晨弭南湖棹，暮蜡东山屐。千级石磴遥，半岭行云逆。佛宫才数椽，僧厨少四壁。井馀蛟龙腥，阶唯鸟兽迹。崩奔群壑会，居然走震泽。皎月出层岩，窈窕穿树隙。寥空澹而澄，逾高光逾白，一照析秋毫，万象呈圆魄。浮屿俨欲飞，列宿如可摘。峦竹多清音，巢鹘无卑翮。箕踞藉落叶，长啸振孤石。兹夕登兹山，彷佛藐姑射。凭眺凌崇峻，周览极浩渺。日落出古寺，秋旻见归鸟。石梁百尺横，苍渚游龙矫。两崖崩欲坠，五湖环且绕。人家隔花源，孤亭构木杪。坐久待明月，亭亭映翠筱。既望升较迟，微亏光仍皎。近浦何氤氲，远峰亦缥缈。桓伊笛自幽，范蠡舟偏小。零露瀼瀼华，明星渐以少。何事杯行缓，夷犹俟清晓。溪山总含情，宛然留谢朓。兹山吴之望，云是故宫址。再为佛子庐，今亦莽荆枳。仲秋岩壑清，日暮冈峦紫。浮图自孤撑，断碣仍碍屣。绳床悬石室，空庭蒙葛藟。四山出重云，飒飒林飙起。缺月深韬光，慧灯照棐几。谈禅谢觞酌，空门远尘轨。相与證无生，夷然忘所履。寂寂此岩阿，昔被明光绮。二井苔藓封，俱曾照西子。慨念今古人，荣华若流水。"}