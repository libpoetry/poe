{"id":"722735","title":"浣溪沙 湖中述怀呈园次","dynasty":"明末清初","author":"徐石麒","text":"杖履逍遥懒出山。怕他风雨做骄寒。半生经画为投闲。按候自浇花九九，迎春先扫径三三。此时应不在人间。高枕云根梦不飞。烟霞缭绕鹤身肥。薄情名誉免追随。小草肖人悭远志，文无赠我解当归。故园松菊正芳菲。闹绿酣红强赴时。春工着意在芳姿，东风开送一枝枝。幽不乞怜君子傲，淡能存好美人痴，影宜图画韵宜诗。春到花间燕子知。旧巢新葺傍人时。傍人人自不禁持。欲把青棠蠲旧忿，又拈红豆说相思。喃喃只是怨归迟。"}