{"id":"1071376","title":"题楚东吴文学湖隐阁","dynasty":"宋","author":"汪藻","text":"君不见三峡滟滪瞿塘堆，盘涡日夜轰春雷。又不见洞庭周遭六百里，日月出入其湾隈。人间伟观有如此，欲往莫到空低回。如何湖光几席上，万顷镜净无纤埃。桃花雨馀春涨急，盎盎正作蒲萄醅。菰蒲远映水一碧，五月菱熟芙蕖开。冰轮宵向座隅涌，四座林影参差来。天寒潮落洲渚出，健步更宜寻野梅。吴郎一生短檠下，裹以章服羞自媒。家山故有丘壑在，松竹多是儿时栽。中年有得云水趣，深入鸥鸟无惊猜。坐令浮念扫除尽，方寸淡泊寒如灰。浩歌时从鼓枻去，高卧不怕当关催。鉴湖贺老即君是，定与谪仙长举杯。"}