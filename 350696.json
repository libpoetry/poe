{"id":"350696","title":" 沁园春·美人齿","dynasty":"清代","author":"董以宁","text":"看去纤匀，生成伶俐，掩映偏宜。念衬处参红，榴编细贝，露时凝素，瓠剖明犀。刷后留芬，谈馀剩慧，启向风前一笑迟。曾徼倖，有姓名轻挂，何福消伊。问来年纪应知。每剔罢、沉思叩欲低。更吟费推敲，咬松㕙管，绣商深浅，嚼烂绒丝。漱石应同，拈梅欲冷，难画杨妃病抵时。销魂处，向檀郎戏啮，印臂痕微。"}