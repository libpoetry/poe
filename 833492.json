{"id":"833492","title":"桂枝香 己亥五月初七夜，寿平招同古微、逊庵观名伶桂凤演《宛城》一剧，赋此赏之","dynasty":"清末民国初","author":"樊增祥","text":"罗衿麝袭。更海样华灯，良宵初七。筝柱十三金雁，宝鬟盈尺。南风五月清无价，况红樨、暗吹香息。晚花犹俊，秋娘未老，靓妆明逸。正荡妇、高楼倚笛。便迎归甲帐，锁春严密。一霎金戈铁马，翠钿狼籍。山眉水眼盈盈处，泪燕支、秀靥红湿。浅颦深笑，消魂无限，为伊倾国。"}