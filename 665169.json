{"id":"665169","title":"送陈太守汝宗之东昌","dynasty":"明","author":"林文俊","text":"博平郡守太丘孙，粉署为郎名蔼蔼。公退闭门谢俗氛，其中有草生书带。矫如冬寒挺孤松，清比秋蟾印溪濑。北都艺苑职校抡，何限贤豪归盻睐。望重清时久见推，恩深大郡俄超拜。共言才可济时艰，却喜身还随道泰。南浦离筵芳草边，故人班马垂杨外。杯倾春酿休辞醉，鱼出寒冰兼可脍。升平海内官府乐，澶漫山东疆域大。南通舟楫控江淮，东望山川连海岱。赴官谁不羡朱轮，作县人争瞻皂盖。闾阎憔悴今应苏，使君岂弟民所赖。淮阳卧治还有成，颖川课职当居最。一麾岂足为君淹，钟鼎勋名端可蔡。"}