{"id":"608107","title":"惭愧岩三柏歌","dynasty":"明","author":"薛采","text":"惭愧岩下三株柏，云是咸通岁里植。翠叶参天绿缛繁，历尽三冬不改色。南株身大近百围，长直堪为杗与栻。中株虽小不及寻，二干亭亭似双戟。北株本大亚南株，五尺分为六干殊。三物皆含栋梁具，工师未遇空踟蹰。呜呼杜栎满道区，匠人妄采为薄栌。脆理腋沉又速朽，何用丹垩涂其肤。易大最是水中榆，弱质岂堪金露濡。吾闻豫章之生最难大，七载针萌未骀荡。千年培植饱风霜，峥嵘直出青云上。奈何此柏独抱奇，神物护之应有意。鹳鹄时栖止，狝猿攀其枝。昏鸦剥啄皮肤皴，蝼蚁出入空柯萎。古来材大用皆晚，群儿见愠安足嗤。"}