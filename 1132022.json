{"id":"1132022","title":"伤刘复之三首","dynasty":"宋","author":"薛季宣","text":"交情不在久，还有白头新。雨础知同气，斤墁丧若人。薰焚虽有限，玉折岂无因。世事都如此，苍天何不仁。闻忆鲈鱼去，嗟君独见几。若何车轴折，未迨草庐归。殄瘁吾心惧，云亡世德稀。南风方不竞，民援欲谁依。世念吾衰久，为之恸却哀。知言非语到，见事直心开。吾道伤麟出，韶音忆凤来。州乡桃李地，编户想悲摧。"}