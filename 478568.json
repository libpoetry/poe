{"id":"478568","title":"迎新送旧曲","dynasty":"明","author":"沈周","text":"鼍鼓击，龙笛吹，阿婆接宝新人来。新人来，旧人去，迎新送旧门前路。门前路，有曲直，门前树，有短长，傍人未说新人彊。新人绣罗郁金香，旧人綀布秋风凉。初将生死托末路，受尽糟糠还下堂。下堂畏踏来时路，啼鸟飞花撩断肠。鸟啼怪道呼姑恶，花飞怪道似郎狂。寄语新人保恩爱，三年五年当见郎。"}