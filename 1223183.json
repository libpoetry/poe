{"id":"1223183","title":"姚左司墨竹为贾仲章尚书赋十韵","dynasty":"元","author":"马祖常","text":"江渚春生雨，山楹夜宿云。箨鳞穿石锦，节粉带书芸。玄玉昆刀削，素丝并剪分。鱼竿方问野，凤管已招君。莫作宣房楗，还歌华泽文。露零忻鹤警，星度恐萤焚。影似风棂见，声如雪幌闻。裁冠终有制，作屋更无氛。移植惊燕叟，盘根识楚妘。中郎挥墨汁，宗伯侑炉熏。"}