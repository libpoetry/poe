{"id":"127793","title":"水龙吟·鉴天云敛壶中","dynasty":"宋代","author":"曹勋","text":"鉴天云敛壶中，昼暖乍喜薰风永。轻纱渐试，香罗初褪，梅阴又。广殿窗虚，翠帘卷起，一番清影。正新篁绿嫩，池光涨雨，鱼吹浪、燕飞径。好是九重邃密，有岚光、烟溪深静。升平暇日，长廊别院，笙歌缓整。宝辇迟留，玉觞时举，何妨乘兴。况一年好处，犹寒未暖，是清和景。"}