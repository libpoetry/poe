{"id":"1237665","title":"和刘氏蓬轩歌","dynasty":"元末明初","author":"郭钰","text":"往与丹邱仙人泛舟弱水之西，采药蓬莱之下，笑坐蓬窗中，蓬外春如画。三生不得尘缘谢，老去人间结茅舍。却羡刘郎所作之蓬轩，山水娱人甚潇洒。春风淡沲春云阴，花枝窈窕帘栊深。刘郎酒初醒，独坐蓬轩吟。月浸澄江雁无影，桂树吹香秋夜永。刘郎歌未终，更向蓬轩饮。蓬轩饮后醉复眠，楼船美人散如烟，英雄回首皆成仙。千金买閒不惜费，何日蓬轩容我醉。挂衣薜萝落岩花，荡桨芙蓉弄秋水。夜半天风捲翠涛，种来修竹齐云高。待把长虹系明月，海上重来钓六鳌。"}