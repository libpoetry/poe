{"id":"816069","title":"黔山杂吟","dynasty":"清","author":"曹楙坚","text":"南出蛾螂塘，记险从此始。山脉悉联络，形若臂使指。又如骏马足，一逸不能止。峭根拔地生，危峰倚天起。光含朝暾红，气积暮烟紫。云开壁面削，雨过翠骨洗。行人望不见，下马秋色里。行行大山凹，复至大山丫。众岭郁蜿蜒，深谷含嵯岈。顽石踞豺虎，攫人森齿牙。马行穿细雾，鸟归带残霞。岩树夏生果，涧卉秋垂葩。村舍急云碓，溪田翻水车。旷然清风来，吹我乌帽斜。落日满墟里，徘徊数人家。阴崖不可状，作意露奇熊。回峰互相抱，环巘遥作对。初排雁行斜，忽作蠲飞退。枯松偃鳞甲，怪石罗细碎。仰见双鸟过，上有片云碍。凿幽始前人，寻险自我辈。一径绕羊肠，夕阳在牛背。"}