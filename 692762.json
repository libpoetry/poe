{"id":"692762","title":"太史萧宗乐半间园八咏 静观堂","dynasty":"明","author":"杨慎","text":"诏许归蓬荜，性本爱丘山。临水知鱼乐，披林共鸟閒。劳劳车盖影，渺渺隔重关。高人厌世氛，亭子枕孤云。宇定天光发，风清地籁闻。此君相对处，幽意许平分。瑶草岩姿丽，金沙海色新。射干翘凤羽，薜荔长龙鳞。谢氏芝兰砌，还联玉树春。早岁辞芸阁，归来卧蕙櫋。巳寤邯郸梦，犹注逍遥萹。郊扉未可闭，洪崖时拍肩。后皇嘉树底，香影覆秋盘。樵子逢王质，幽人对谢安。兴来歌楚颂，策杖暮盘桓。太乙遥分种，红云仙岛香。爽气金茎上，恩波银汉傍。田田新咏好，留刻戏鱼堂。三脊羞封禅，灵琼续楚辞。绿樽藉芳草，彩笔赋山茨。千载青霞意，应同孔稚圭。宫锦换渔蓑，浮家倚芰荷。月邀三太白，水漾百东坡。击汰归恒晚，鲛人识棹歌。"}