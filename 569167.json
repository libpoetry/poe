{"id":"569167","title":"第二犹子士騄十八应试与余省捷岁同诗以壮之","dynasty":"明","author":"王世贞","text":"世皇二十有二载，弱冠留京忝材杰。折花卷尽朱雀帘，骑马醉踏长干月。垂晚犹尘六卿佐，中年已谢三镇节。吾家琅玕幸不乏，汝今行年亦十八。即看蒜发乳尚腥，试展霜蹄汗如血。故家毋但足箕裘，往事吾将付衣钵。汝生已是气凌云，汝伯何妨发如雪。长安卿相多少年，此意虽卑聊为说。"}