{"id":"620875","title":"苦热行","dynasty":"明","author":"黎遂球","text":"山高不可越，天高不可量。羸瓶坐井底，割轮愁津梁。放士如饥鸢，站站飞炎方。秋冬且气湿，春夏凭云光。长蛇伺我门，射工登我床。白日不遐照，酷吏威乃张。游惰翼狞虎，富耕为穷殇。峨冠楫大盗，徽纆系善良。饱饭未云乐，叩户还惊惶。文章患来田，仁义疑漫藏。淼淼大海涯，弹琴馀慨慷。"}