{"id":"1145377","title":"步虚辞十首 其四","dynasty":"隋","author":"无名氏","text":"俯仰存太上，华景秀丹田。左顾提郁仪，右盼携结璘。六度冠梵行，道德随日新。宿命积福应，闻经若玉亲。天挺超世才，乐诵希微篇。冲虚太和气，吐纳流霞津。胎息静百关，寥寥究三便。泥丸洞明景，遂成金华仙。魔王教授事，故能朝诸天。皆从斋戒起，累功结宿缘。飞行凌太虚，提携高上人。"}