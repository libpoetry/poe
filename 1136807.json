{"id":"1136807","title":"金馀元遗山来拜祖庭有纪行十首遂倚歌之先后殊时感慨一也 和元遗山十首","dynasty":"宋末元初","author":"王奕","text":"人惟君与师，得在天地间。蜂蚁失所主，生息决不蕃。逐日渴未死，顾影悲余年。平生东鲁心，皓首瞻圣贤。上下二千载，历历观遗镌。惜哉数墨子，想像成虚传。十章纪大略，尽和遗山篇。忠肠搅葵漆，喉棘不忍言。持归刻琊石，何□勒燕然。"}