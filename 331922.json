{"id":"331922","title":"沁园春·怀州王明府园亭","dynasty":"清代","author":"曹尔堪","text":"怀庆城东，竹树清阴，亭馆初开。荼蘼架压，丛花铺雪，湘筠角小，新笋惊雷。三里平芜，千里夏木，云气堆浓王屋隈。寻幽径，似南京犀浦，如豆青梅。使君却费尊罍。叹解俎盘桓真快哉。喜林泉位置，手芟杨柳，宾朋啸咏，杂坐莓苔。屐齿泥深，帽檐红落，还与殷勤劝酒杯。银蹄滑，笑诸公高兴，冒雨归来。"}