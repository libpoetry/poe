{"id":"824897","title":"过侯府怀亡友陈幼莲","dynasty":"清末近现代初","author":"郑孝胥","text":"东城巷陌年年异，双栝拿空最能记。故人何往门庭是，门外悲风入吾袂。当年无日不相见，昼语夜谈乐难比。忆尝酒半去不告，君自追我及水次。仰天执手长太息，过尔摧折非吾意。子宜为世善自爱，是时被酒已微醉。我居才距一牛鸣，强遣肩舆为送致。一日塘边独徙倚，野鸭蔽天带霜气。北来下舆当我前，指看秋峦共称快。平生平生几知己，此情此情非梦寐。钵山顾五号能诗，写我思君得深味。"}