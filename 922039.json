{"id":"922039","title":"刘丑厮诗","dynasty":"宋","author":"苏轼","text":"刘生望都民，病羸寄空窑。有子曰丑厮，十二行操瓢。墦间得馀粒，雪中拾堕樵。饥饱共生死，水火同焚漂。病翁恃一褐，度此积雪宵。哀哉二暴客，掣去如饥鸮。翁既死于寒，客亦易此龆。崎岖走亭长，不惮雪径遥。我仇祝与苑，物色同遮邀。行路为出涕，二客竟就枭。譊譊诉我庭，慷慨惊吾僚。曰：此可名寄，追配郴之荛。恨我非柳子，击节为尔谣。官赐二万钱，无家可归娇。为媾他日妇，婉然初垂髫。洗沐作小吏，裹头束其腰。笔砚耕学苑，弓矛战天骄。壮大随尔好，忠孝福可徼。相国有折胁，封侯或吹箫。人事岂易料，勿轻此僬侥。"}