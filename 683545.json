{"id":"683545","title":"再寄答胡元瑞且邀相过二章","dynasty":"明","author":"王世贞","text":"飘然年少弃繻生，每出新篇令我惊。一字风云争吐气，千秋日月破藏名。无奇寂寞甘扬阁，有好嵯峨必汉京。五子见来今已尽，那能白眼向时英。不独文章冠盛时，雅闻姑射并风姿。酬君一案非青玉，寄我诸篇并色丝。清节异时隃乃父，中庸今日亦吾师。莫夸终古神交在，所见俱应胜所知。"}