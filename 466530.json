{"id":"466530","title":"鹧鸪天 赠宋清如","dynasty":"当代","author":"朱生豪","text":"楚楚身裁可可名。当年意气亦纵横。同游伴侣呼才子，落笔文华洵不群。招落月，唤停云。秋山朗似女儿身。不须耳鬓常厮伴，一笑低头意已倾。昨忆秦山初见时。十分娇瘦十分痴。席边款款吴侬语，笔底纤纤稚子诗。交尚浅，意先移。平生心绪诉君知。飞花逝水初无意，可奈衷情不自持。浙水东流无尽苍。人间暂别易参商。阑珊春去羁魂怨，挥手征车宋夕阳。梦已散，手空扬。尚言离别是寻常。谁知咏罢河梁句，刻骨相思始自伤。"}