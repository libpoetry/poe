{"id":"1113311","title":"遣兴二首","dynasty":"宋","author":"张嵲","text":"人生何必论才良，贤否穷通脱未量。运否蛟龙犹蠖屈，时来鸟雀亦鹰扬。王侯蝼蚁同归尽，钟鼎山林各所藏。何用作文嗟不遇，已将名利等蝇翔。少年豪纵志凌云，著论将期拟过秦。当日诗书徒用世，如今文字岂谋身。乱离不用毛锥子，漂转聊同木偶人。主父平生希鼎食，年来一饱尚艰辛。"}