{"id":"1130300","title":"三月二十八日枣柏大士生辰二首","dynasty":"宋","author":"释德洪","text":"大千微尘偈，章句妙难求。公为疏通之，如海决江流。堂堂须垂膺，漆点横清秋。十虚圆当念，三世集毛头。平生说禅口，想见光迸浮。世间眼久灭，法宝空海洲。年年春欲暮，禅室清香留。迷途指南车，戴恩负山邱。愿从清凉山，威光作依投。行当方山见，跬步披衣裘。思虑不及处，但曰刹那际。不曰刹那际，宁当有三世。于此刹那中，尚不容拟议。安得有死生，一切诸怖畏。苦乐欣厌情，及分心境异。是名颠倒想，不名随顺智。如人游梦中，所历经千岁。及其梦觉已，不过食顷耳。稽首愿悲幢，发此不传秘。愿分无尽灯，酬此四弘誓。"}