{"id":"708677","title":"神女•书高唐赋后","dynasty":"明末清初","author":"沈谦","text":"草香竹暗巫山曙。记宸游、空凝伫。疏疏雨自何来，霭霭云无处所。此日登台，当年荐枕，闻道佳期在朝暮。怎想像梦里、姚姬不管，深宫细腰苦。侍臣宋玉偏能赋。动淫思、牵愁绪。岂知惆怅中宵，赢得悲哀万古。浪说神人，鸣鸾易返，又逢薄怒。今但有、杜宇啼红，花落高唐路。"}