{"id":"756162","title":"季秋初七夜登舟留别重闱","dynasty":"清","author":"王嗣晖","text":"登程更已残，夜寒生凄恻。微风淡云月，清露孤舟夕。回看水茫茫，江影千重白。俯首一沈思，转侧愁更忆。阿爷白发多，阿母衰颜色。临别语殷殷，一步屡休歇。嘱儿勿思亲，亲侧人如积。阿姊隔无多，阿妹同衾席。阿兄将至京，有嫂能侍食。出房语复语，大母重呼入。秋尽早制衣，寒近催刀尺。今夕儿自去，儿像留吾侧。未能同色笑，聊可慰岑寂。莫为儿女态，早定归宁日。当此愁思中，转觉欢无极。人生乐莫乐，何用长叹息。"}