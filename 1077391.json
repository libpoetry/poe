{"id":"1077391","title":"画荔枝图","dynasty":"宋","author":"李纲","text":"南闽荔枝名四方，非因谪官那得尝。丁香为核玉为叶，绛绡为壳冰为瓤。烱如明珠出老蚌，灿如艳女披红裳。膜凝云母本来薄，液贮甘露初不浆。剖擎颇讶水晶滑，咀嚼但觉琼瑶香。贡馀虽幸得一饱，无那品目多难详。丹青巧为拂绢素，数种磊落皆其良。牛心最大蚶壳褊，虎皮斑駮龙牙长。火山早依炎气熟，中元晚待秋风凉。色奇更变江家绿，味旨尤称十八娘。葡萄结实极繁盛，硫黄著子何芬芳。若将牡丹与比并，好把陈紫同姚黄。虽云香味不可画，悦目自足垂虚堂。饫餐更得画归去，须信远谪元非狂。"}