{"id":"1246815","title":"哭秋江黄处士","dynasty":"元末明初","author":"唐桂芳","text":"古道重死生，交情念别离。当年李相国，好贤忘渴饥。处士坐东阁，供帐出等夷。开口论利害，如斫生蛟螭。铓锷中肯綮，一一随所之。或者劝筮仕，掉头从此辞。裴回万山中，慈母登期颐。忆初母抱病，医药弗克治。神明托梦寐，指点令人为。秋天割崖蜜，暮夜还家迟。猛虎卧当道，磨牙白差差。须臾虎驯去，熟视无猜疑。母啖味益永，母疗疾如期。后增风木感，常怀蓼莪诗。岁在己巳秋，我寓吴松湄。处士乘单舸，短袖风披披。殷勤出画轴，墨汁犹淋漓。怒石迸欲落，晴江吹涟漪。松根著处士，漆墨长须眉。俯瞰秋月渚，袅袅钓竿垂。可怜竟契阔，消息两不知。偶然识令子，如公貌瑰奇。问答未及了，涕泗生惨悲。处士已仙去，白杨冢累累。吾意翁不死，精气常交驰。化为岐山凤，产作斋房芝。不然丁令威，重有归来时。"}