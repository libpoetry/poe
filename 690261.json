{"id":"690261","title":"与诸公同游钟鸣洞赋诗分韵得南字","dynasty":"明","author":"张岳","text":"石钟古洞似禅龛，兀兀顽空亦可参。拟傍藤萝挥麈尾，共移舟楫系江潭。云开乳窦金膏见，鹤定松阴午梦酣。幽兴不禁风景好，况逢宾主尽东南。千秋洞屋锁江岚，县石钟声空自函。疑有精灵迟胜会，果然冠盖并幽探。岩前把酒云挥袖，醉罢登舟花满潭。瘴海此游真浩荡，未须留滞叹周南。"}