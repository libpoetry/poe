{"id":"725370","title":"同泰僧正讲诗","dynasty":"南北朝","author":"萧统","text":"放光闻鹫岳，金牒秘香城。穷源绝有际，离照归无名。若人聆至寂，寄说表真冥。能令梵志遣，亦使群魔惊。宝珠分水相，须弥会色形。学徒均染氎，游士譬春英。伊予寡空智，徒深爱怯情。舒金起祗苑，开筵慕肃成。年钟倏从变，弦望聚舒盈。今开火林聚，净土接承明。掖影连高塔，法鼓乱严更。雷声芳树长，月出地芝生。已知法味乐，复悦玄言清。何因动飞辔，暂使尘劳轻。"}