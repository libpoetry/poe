{"id":"945728","title":"新揭州学扁乡人求赋","dynasty":"宋","author":"陈著","text":"芹水扬新波，杏坛敷新阴。春风年年事，乃有春如今。薰薰礼义香，洋洋弦诵音。但看此身贵，遐不在玉金。畴昔岂□梦，足絷口就瘖。风雨魑魅多，一坎几千寻。文明应奎壁，杲杲白日临。绠之濯清泠，鼓之起埋沈。犁锄彼自分，丕我以佩衿。花封肇鱼符，儒庠视泮林。筮吉更扁揭，籀法何严森。正气护宫墙，精光贯书琴。贤侯莅落成，寮寀分盍簪。慇勤公堂酒，再拜奉一斟。愿言寿斯文，师友相规箴。道腴养斯丰，学深浚斯深。厎柱既有在，狂澜可能淫。庶为邹鲁国，不负孔孟心。"}