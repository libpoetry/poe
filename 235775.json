{"id":"235775","title":"寄练子安教授","dynasty":"宋代","author":"杨时","text":"忆昨吾子客上都，我独奔走天南隅。各年未壮已多累，误投世网身挛拘。飘零今日偶相值，乃复咫尺不得与子俱。人生委质金在炉，大冶鼓铸谁号呼。惟愁踆踆走尘土，旧业已废成荒芜。惜君高才卓荦与世畸，雄文洒落珠陆离。雷惊电赫转坤轴，风号浪击飞天池。珊瑚挺干沧海竭，麒麟超轶不可羁。经纶有道世莫知，椟中良璧始自奇。君不见扶藜隘巷蓬荜居，短褐瓮牖桑为枢。拥门轩盖何所慕，藜羹自饱非癯如。又不见扬雄寂寞守太玄，弃捐覆瓿真可怜。折腰小吏昔所耻，田园须赋归来篇。终当结屋苍崖巅，期子相与临清泉。投簪解带谢人世，拂尘披蠹亲遗编。松皴桧老生青烟，雨余风弄鸣哀弦。低回野兴有真意，浮名鹳雀过吾前。绳索欢胶漆常连连，从游鹿豕终长年。"}