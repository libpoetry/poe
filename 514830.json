{"id":"514830","title":"小女以乙巳岁腊月八日生与予生辰隔一日人以为奇至弥月之旦予适署左春坊印百晬之旦又有赐诰之荣人益以为不偶因请于母夫人小字之曰恩姐并赋一诗简尚宝锦衣二贤舅及宫簿弟以私识喜不足为外人道也","dynasty":"明","author":"程敏政","text":"弥月佳徵见一回，庆从百晬更相催。青坊史送金章到，玉陛恩颁紫诰来。乳媪解惊风骨异，慈亲赢得笑颜开。况於阿父连生日，岁岁劳添煖寿杯。"}