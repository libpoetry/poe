{"id":"690710","title":"一门四节妇","dynasty":"明","author":"张嗣纲","text":"家乘流传夙敬恭，蝉联四世守孤宗。膏脂不沐亡人发，簪珥空修节妇容。南诏早霜凋翡翠，北堂夜月冷芙蓉。可怜矢死心非石，忍看旌书下九重。妇德由来女史箴，孤贞四世抚遗妊。只缘死矢甘荼节，岂为名坚匪石心。萱草有根春寂寂，柏舟无主夜沉沉。纲常自古褒章重，一到侯门动惨吟。"}