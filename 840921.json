{"id":"840921","title":"游岳麓山用昌黎山石韵","dynasty":"清末民国初","author":"金武祥","text":"湘江江头横翠微，岭头处处开云飞。四围草木渍浓绿，遥望陡觉峰峦肥。朝来奇兴顿飙发，鼓勇不厌同游稀。纵游名山惬素愿，慰我未见如调饥。润泉林鸟弄清籁，一路倾听穷岩扉。飞来古寺罕人迹，未碍晨夕笼烟霏。穹碑欲读嗟莫辨，老松盘礴惊成围。何来异卉烂岩谷，往往触手香满衣。烟霞啸傲洵足乐，世间名利何能鞿。故山猿鹤正相望，速携游屐将东归。"}