{"id":"1070716","title":"居岭外遇寒食","dynasty":"宋","author":"李光","text":"春日自明霁，我心何郁伤。草木竞芳菲，飞鸣自颉颃。悄悄坐书幌，幽幽宴空床。既无功名念，反思白昼长。愁来不自持，零落鸿雁行。三过解泽流，六见槐柳黄。最怜小儿女，路远不得将。生还一笑喜，死去埋他乡。生死如循环，我师佛老庄。感此寒食节，新烟过邻墙。松楸渺云海，目极摧肝肠。书成附鳞翼，不如永相忘。何以慰目前，作诗示阿张。"}