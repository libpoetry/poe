{"id":"813951","title":"常理斋挽诗","dynasty":"清","author":"陈大文","text":"巴江万古自流东，黯淡江头夜夜风。筹饷曾输粮积阜，冲营犹吐气成虹。邛须我友嗟从义，屡顾尔奴叹匪躬。早晚洗兵银瓮出，忠魂凛凛太清中。一官遂志在疆场，华表归来鹤梦长。雨洗碧燐星燄冷，风吹白骨土花香。蜀山峰起皆遗恨，辽海波平是故乡。忠孝完人青史重，衣冠有墓仰崇冈。"}