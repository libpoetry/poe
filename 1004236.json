{"id":"1004236","title":"喜雨歌","dynasty":"宋","author":"程公许","text":"去年堰决秋雨霪，南亩粒米如黄金。县官只道岁中熟，输租归家雷隐腹。老翁戒儿力锄耰，忍饥少待明年秋。那知六月又不雨，二江之流几龃龉。揵石震撼渠欲枯，天远不闻人号呼。皇华使者民司命，肠日九回恐民病。斋居蔬食勤笺天，灌口牲币加明蠲。燎烟升空忽黮䨴，须臾六合泽霶霈。连宵檐响未渠休，沟塍泫泫膏乳流。疲氓弹指拜公赐，枵肠便觉有生意。边城十年戢干戈，邻焰逼我将奈何。可怜十室九垂罄，仓卒军需何以应。人情但知乐苟偷，更须熟为根本谋。察公忧民意恳恳，定知忧国虑深远。为公志喜商声讴，愿公为霖泽九州。"}