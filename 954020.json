{"id":"954020","title":"再和圣俞见答","dynasty":"宋","author":"欧阳修","text":"两畿相望东与西，书来三日犹为稽。短篇投子譬瓦砾，敢辱报之金袅蹄。文章至宝被埋没，气象往往干云霓。飞黄伯乐不世出，四顾骧首空长嘶。嗟哉我岂敢知子，论诗赖子初指迷。子言古淡有真味，大羹岂须调以齑。怜我区区欲彊学，跛鳖曾不离污泥。问子初何得臻此，岂能直到无阶梯。如其所得自勤苦，何惮入海求灵犀。周旋二纪陪唱和，凡翼每并鸾凰栖。有时争胜不量力，何异弱鲁攻彊齐。念子京师苦憔悴，经年陋巷听朝鸡。儿啼妻噤午未饭，得米宁择秕与稊。石上紫豪家故有，剡藤瑩滑如玻璃。追惟平昔念少壮，零落生死嗟分睽。一挥累纸恣奔放，骏若驾骆仍骖骊。腹虽枵虚气豪横，犹胜谄笑病夏畦。名声不朽岂易得，仕宦得路终当跻。年来无物不可爱，花发有酒谁同携。问我居留亦何事，方春苦旱忧民犁。"}