{"id":"1113569","title":"邂逅故人","dynasty":"宋","author":"李之仪","text":"湖山胜处得君家，怀祖曾于膝上誇。不见多年应宦远，相逢何事却天涯。朱弦无复来湘水，骏骨分明产渥洼。闻道贤劳多野处，新醅聊寄傲霜花。已将身世等浮云，又向江边得故人。数日暝寒埋雪意，一番佳境为时新。村醅淡薄聊资笑，洞户深閒自有春。已幸邻封同寄老，却应风月费精神。"}