{"id":"780414","title":"摸鱼子 暮春遍游近郊诸兰若，觉生寺大钟、万寿寺白皮松尤胜赏也","dynasty":"清","author":"周之琦","text":"散幽襟、近郊春晚，香台游屐争试。半幡风外招寻惯，吟思塔铃遥坠。阴满地，望不断、霜皮雪干松烟翠。钟楼倦倚。待磨洗前朝，鲸鱼篆刻，梵夹几行字。僧寮话，花影竹房深闭。落花更扫阶砌。杏坛管领春风帚，我亦官闲如此。清磬里。浑未识、禅心宦味都相似。诛茆便拟。指苍卜林西，斜阳一线，山在冷云背。"}