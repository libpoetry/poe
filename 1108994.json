{"id":"1108994","title":"杂兴四首","dynasty":"宋","author":"刘克庄","text":"何待颉羹方引退，暂忘设醴可觇终。申公见事差伤晚，直待髡钳八十翁。满城士女斗鲜妆，无药能医一国狂。犹有当年旧旗鼓，溪头让与少年郎。落月导萤穿绛幔，残膏呼鼠覆青灯。心知黠鬼慵窥屋，户上聊施艾道陵。九节菖蒲采极难，慇勤来自武夷山。去年苞寄分同好，今日栽成忍独餐。"}