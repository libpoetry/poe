{"id":"701230","title":"衙署观桃","dynasty":"明","author":"黄公辅","text":"春光景物渐舒森，官舍园亭对碧岑。含露生香桃自媚，随风舞瓣蝶来寻。祇缘吏隐馀长日，得藉花茵坐夕阴。数片斜飞红点袂，依稀点入客边心。嫩碧柔香共郁森，无劳短屐陟遥岑。春深署里还堪赏，桃傍柳边正可寻。未问栽时谁氏手，且看开处满庭阴。去年花也今年似，两度悠悠节序心。澹荡风翻万绿森，载阳光景六亭岑。也知春色难关住，只在桃花不费寻。好与游蜂分嫩蕊，还同眠鹤共清阴。虽然冉冉风尘客，亦有渔人再问心。迟日桃花对柳森，光浮林杪翠连岑。香从风绪飘来远，趣向閒中静里寻。豁眼绛英兼绿叶，怡神高影又疏阴。乡园亦有桃花坞，一处看心两处心。双树桃开出格森，红妆丹脸映云岑。芳魂恐逐东风老，逸兴宜携北海寻。倚槛婆娑生远韵，满身重叠逗轻阴。衙斋传舍谁为主，只是烟霞物外心。"}