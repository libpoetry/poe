{"id":"764328","title":"念奴娇 其二 读曹顾庵学士五词奉柬，用顾庵韵","dynasty":"清","author":"王士禄","text":"华披秀振，羡词成星子，琅玕十幅。还似楚骚传屈子，句里龙堂鳞屋。削迹艰虞，擅场风雅，未遣中书秃。何须哀怨，国香合在幽谷。黄九秦七虽能，那如坡老，豪气尤堪掬。侬向欢场歌苦调，终类季疵击木。画壁垆头，题巾酒次，此事推君独。穿云裂石，好将配入豪竹。"}