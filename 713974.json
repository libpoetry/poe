{"id":"713974","title":"草书歌赠蓝公漪","dynasty":"明末清初","author":"屈大均","text":"公漪爱我草书好，画成即遣作今草。角扇屏风总不辞，龙蛇飞动为君扫。古来草圣称张芝，神变无方吾所师。点画精微尽天纵，岂惟劲骨兼丰肌。二王笔精复墨妙，思极天人无不肖。率意超旷我亦工，研精体势未知要。汉人遗法久无传，用笔从来贵极圆。怀素颇得草三昧，夏云随风任盘旋。米芾神锋每太峻，大黄远射力愁尽。张旭颠草虽自然，亦伤雄壮终非晋。我今学草常苦迟，未能变化犹矜持。裙滑无多羊氏练，水清安得伯英池。伯喈作书必纨素，欲购千端与毫兔。仲将如漆墨盈箱，左伯光妍纸无数。为君乱作一笔书，心手窈冥随所如。蛟龙拿攫恣夭矫，骤雨飘风教有馀。秾纤折衷更精熟，每日淋漓须百幅。君之散隶亦入神，以之相易须神速。君有尊人草篆精，凡夫赵氏同飞名。故君法书具清识，感激知己深余情。笔力会当友造化，安得闭门日多暇。右军筋骨亦精心，与君八分早相亚。"}