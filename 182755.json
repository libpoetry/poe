{"id":"182755","title":"和信仲酴醾","dynasty":"宋代","author":"胡寅","text":"化工收余春，不令寂寞回，殷勤三月尽，更放名花开。灿然白雪姿，乱洒青云堆。奇香满深院，冷艳绝浮埃。弟昆林下兰，执友岭上梅。何年蕊珠殿，移根画堂栽。邂逅得佳客，开窗设尊罍。檀心半未展，更著红烛催。惜无倾城髻，斜插一枝来。赏心不可奈，折取浸瑶醅。可怜清夜阑，叠鼓如轻雷。笙箫发梦想，云雨下阳台。樱厨未羞涩，高会意重陪。花魂入诗韵，属和愧非才。"}