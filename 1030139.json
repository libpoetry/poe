{"id":"1030139","title":"贺新郎 其一 和狄志父秋日述怀","dynasty":"宋","author":"廖行之","text":"玉宇□蓬户。渺凉声、箾椮梧井，乱零枫浦。得得西山朝来爽，碧瘦千崖万树。清兴在、烟霞深处。拄笏风流今谁是，但闻鸡、夜半犹狂舞。试举看，渠多许。青云万里君夷路。肯区区、辀张兔穴，沈迷金坞。流水高山真难料，休把朱弦浪抚。任展转、翻云覆雨。且对佳时随意乐，更从今、莫问惊人句。算万事，总天赋。"}