{"id":"1070777","title":"吾里桃花之盛不减武陵独东院一株色白而多叶跗萼皆碧世谓之碧桃主僧回公折以相赠置几砚间萧然有出尘之想因赋鄙句","dynasty":"宋","author":"李光","text":"不作寻常好面皮，刘郎去后弄妆迟。唤回浓睡春方好，洗退残红晚更宜。薝卜有香陪冷艳，酴醾无力斗丰肌。最怜月下朦胧影，定起山僧莫皱眉。"}