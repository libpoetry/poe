{"id":"704272","title":"十五夜戏效八音体叠前韵二首","dynasty":"明","author":"潘希曾","text":"金气行秋年复年，石亭秋半月还圆。丝传律吕风回壑，竹逗清寒露满天。匏爵不辞歌既醉，土殽随意秩初筵。革更叵柰光阴速，木影中宵幸不偏。金波洗眼送流年，石假山头镜影圆。丝鬓暗惊行乐地，竹帘高捲未云天。匏成濩落堪豪饮，土不尘埃合肆筵。革鼓鼕鼕宫漏杳，木犀花底兴方偏。"}