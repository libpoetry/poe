{"id":"805171","title":"摸鱼儿 和陈其年清明悼徐郎","dynasty":"清","author":"储贞庆","text":"怅风流、玲珑在否，顿增无限凄切。荒山野径埋年少，恰是清明时节。风雨烈。浑不见、当筵对酒歌喉咽。云穿石裂。叹罗绮灰飞，管弦尘涴，谁谱旧歌阕。江南岸，有约扁舟同挈。十年旧事空说。眉山海外从游者，一样云随湮灭。肠寸结。还恐是、海棠血洒梨花雪。青枝骤折。但转眼经年，柳绵飘处，春又过寒食。"}