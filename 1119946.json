{"id":"1119946","title":"次韵如岳醵饮西峰寺分韵成诗十四首见寄","dynasty":"宋","author":"陈著","text":"人世浮浮风里尘，不须更问果何因。有时意思悠然处，流水青山便是亲。天地中閒浩浩歌，从他乌兔健飞过。旁人若问功名事，笑指南柯蚁一窠。春夏交承红与绿，岁寒三友松与竹。我是蟾宫老桂枝，独受上天风霜足。天街追逐边尘乱，更点听残钟鼓院。归舟便觉昔年非，高枕已忘前日倦。粟瓶酒榼近多空，书友诗朋亦閒逢。只有渔樵是知己，也嫌老似雪中松。萧萧四壁住残生，不学神仙不学僧。有酒未能忘北海，种瓜且自学东陵。自分书生他未暇，物外人来偶清话。老聃主见一字虚，庄叟寓言专是化。不到西峰为日久，一日一日一日又。明日有约为此游，一片云山想依旧。正觉留题久岑寂，此后此意谁知得。老僧揖入廊东头，摩挲石刻令人忆。老佛眉閒屋漏愁，残廊脚下草光浮。谁能饥坐芦穿膝，莫问神通石点头。小小杯盘共话情，兹行聊尔过浮生。瘦吟学士如工部，楷法书来近率更。四坐诗成以成卷，醉舞者半歌者半。薄云疏雨且早归，杜鹃自催鹤自怨。随意提携容易率，相约明朝更今日。太白尽可诗百篇，尧夫却有四不出。游了南山山外山，北山下住更幽閒。消磨永日何妨睡，受用清风不用还。"}