{"id":"543007","title":"日出东南隅行","dynasty":"明","author":"胡应麟","text":"日出东南隅，照我陌上桑。峨峨秦氏楼，佳丽郁相望。飞甍百馀尺，高栋五丈强。琉璃为门限，桂树为中堂。窈窕楼中女，容华世无双。提篮向朝日，采桑大道傍。腰悬琼瑜佩，耳缀珊瑚珰。首戴金雀钗，足蹑双凤凰。吴丝作中襦，蜀锦充下裳。紫绮缘领巾，绿罗随风扬。借问汝何名，罗敷秦女郎。借问汝何居，第宅连明光。问汝适何人，家令殿中郎。问汝年几何，十五正相当。行者观罗敷，五步一徬徨。居者观罗敷，耒耜相扶将。赵王暮登台，挟瑟奏笙簧。侍从数百人，冠盖何煌煌。举头见罗敷，顾盼自生光。遣吏前致辞，可得充后房。昔为千乘妻，辛苦行采桑。今为万乘后，刍豢同匡床。罗敷仰头答，君侯一何狂。国主位虽尊，二八盈高堂。家令位虽卑，糟糠亦难忘。尊卑各有分，贵贱各有双。君非秦王子，妾非邯郸倡。"}