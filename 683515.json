{"id":"683515","title":"杨少宰伯谦扶侍太夫人归里得二首","dynasty":"明","author":"王世贞","text":"百年将母世谁如，出入三朝昼绣馀。帝许山涛无启事，天容潘岳有亲舆。堂开晚色萱长好，篱隐寒香菊未疏。不是面承宸语切，还期那肯顾尚书。青山一片帝城南，离思无多酒任酣。座里台垣元待八，刀头明镜祇容三。停云客羡归云懒，捧日心从爱日耽。临别故人毋惜道，不知中散有何堪。"}