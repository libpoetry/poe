{"id":"595434","title":"吊丘忠臣","dynasty":"明","author":"谭大初","text":"宋家末造国不竞，景炎祥兴皆寄生。腥膻躏轹闽广间，五岭以南无坚城。当日守臣多爱死，往往全躯保妻子。楚囚赵虏走且僵，谁似平原颜御史。狼烟蓦蓦薄韶阳，北门锁钥已锒铛。封疆之臣诚捍禦，江淮复生真源张。义士见危当授命，存亡誓与孤城并。黄尘蔽日云漫漫，公服拜天惟自靖。委身谁不为良臣，匪躬之故非徇名。问甚鸿毛与泰山，纲常为重身为轻。谁道韶城为虏圮，更有金城长万里。谁道公死非全归，高节清风树人纪。遗容俨雅非公神，地为河岳天星辰。烹鲂鳏猗溉鬵釜，吊公忠兮怀好音。"}