{"id":"1131329","title":"大雪赵振文寄诗言乘月泛舟清甚次韵","dynasty":"宋","author":"楼钥","text":"老我心知笔力衰，颇欣腊雪瑞清时。三茅奇观亦难遇，白玉峰头灯万枝。万玉真妃摇佩琚，梁园授简属相如。莫嫌一水限吴越，两岸交辉合太虚。雪光绝胜水银银，未觉仙家隔一尘。真境宜君著佳句，赏心乐事更良辰。见说中宵泛綵舟，何人同赏大江流。阳冰伯雪应为伴，更约禅人白道猷。旧闻老具擅诗声，夜泛钱塘向凤城。今日清游更豪逸，雪花和月带潮生。"}