{"id":"1109403","title":"题建州富沙门楼安济桥十绝呈太守黄彦发 安济桥五绝","dynasty":"宋","author":"刘弇","text":"谁把灵楂接饮牛，主人潇洒古东瓯。玉清夜半开冰箔，暗认方平别驾虬。扶槛侏儒玉刻红，斩新装饰水精宫。武夷不信仙山近，十万曾孙正踏虹。跨海鳌身传洛阳，贴波虹影老吴江。未如截取玻瓈去，稳卧箜篌白玉腔。拥翠拖青得要津，截波仙屐略无尘。借令万鹊填桥巧，何补褰裳一世人。江夏无双自妙年，颍川第一早闻天。阳和自满千桃李，更欲邦人识济川。"}