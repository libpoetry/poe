{"id":"530838","title":"双节篇为参戎郭云屏二母","dynasty":"明","author":"杨慎","text":"周南摽李兰，卫风咏柏舟。淑闻播三族，苦节传千秋。郭门有双节，今古与同俦。千金护襁褓，九原安松楸。保抱自黄口，相依到白头。仍云继阀阅，将星绍箕裘。天道岂无知，世泽楚水流。丛桂既林森，慈竹还脩脩。令伯陈情表，惓惓思报刘。圣代倚长城，岂容归林丘。不日丝与纶，封章下冕旒。我歌双节篇，石室他年收。"}