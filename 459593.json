{"id":"459593","title":"买《钢铁是怎样炼成的》作","dynasty":"当代","author":"卢青山","text":"总角绿丱时，陋巷居穷苦。老父高华心，付我陈篇古。摩娑阅几辈，剥蚀劳千补。中有巍然人，卓立不可侮。浩荡传精神，丰隆扫腐朽。譬似饥渴间，哺我牛羊乳。矢志结深心，如榫入木杵。平生值嗤嗤，决然将踵武。如山茁嵬根，如天矗长宇；岂容龌龊子，拔我精诚腑。板荡乾坤颠，溃散坱圠沮。如夜扫日光，势雄谁能堵。我道沦蓬蒿，彼草掩禾黍。孔方宰流风，萼蘖堕荒雨。忽忽廿年驰，苍苍二毛举。回视少日怀，猛若被雷斧：与世相迁移，随程进屐履。起点可犹存？微茫不可数。剩有怅立心，悲怆訇巨鼓。更觅旧年书，栩栩尚如故。相对敢开篇？欲弃忍付土。眼睑久枯池，洪涛忽振浦。所幸孤行踪，未远大道步。百岁尚辽遥，一生非隔阻。将可骋月日，毋更误衷素。望道不驰追，何以异禽鼠？易箦有所思，噬脐无乃鲁。书此自检饬，掷笔吁谁睹。"}