{"id":"701841","title":"和岱麓谪居感遇三首","dynasty":"明","author":"黄衷","text":"曹相旨醇饮，武侯著心书。二子昔豪达，旷世遗奇馀。摄衣盻广野，行潦泞修衢。敛足且复止，眷此莱芜居。维北有嵩华，维南有匡庐。高虚栖隐遁，真庬略亲疏。鸡豚混长育，儿孙递将扶。桑麻翳春亩，木挺千岁株。斯境不能即，五柳惟披图。夏雨战炎毒，檐滴听自好。岭海浮电光，魍魉昵邻保。晨扉款者谁，西鄙穷瘁老。晤叹偃穗芽，暂喜慰翻稿。野震仆古木，兹云谅草草。鬼神故茫昧，何由竟苍昊。至人抱宿好，希逐玄化游。侠士尚然诺，结驷连王侯。显约异溪径，焉往副所求。弥胸漫交战，谁为祛烦忧。飘飘方外侣，鲜髯霏雪犹。谓我饵紫菀，何如树卫矛。贶以葛陂杖，携之莲叶舟。冥鸿无近影，安能托朋俦。慵剧抛化书，嗟哉蜣与蝤。"}