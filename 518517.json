{"id":"518517","title":"读王黄门所赠诗有感而作效子美赠苏涣体","dynasty":"明","author":"张吉","text":"皎皎白面郎，三年骑介马。磨刀厚石裂，纵䇢苍径赭。猛虎忍孤豚，前却难即舍。疚心痛残喘，独宿在霜野。孤烛耀黄埃，腥然一寒灺。誓捐蝼蚁躯，奉答主恩者。筹略毕敷舒，变更赖陶冶。飘飘金石声，偶坠辕门下。一唱散鬼魅，三军悉樽斝。却怪高将军，敢嗔文墨假。"}