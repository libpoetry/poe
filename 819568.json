{"id":"819568","title":"敬跋伯祖濠叟公墨迹后","dynasty":"清末近现代初","author":"杨圻","text":"元明以降篆者少，五百年间谁压倒。国朝惟有濠叟公，邓公完白称二老。公书通神天下知，子孙安敢赞一辞。岂无馀子称笔力，汗流籍湜神已疲。此书当日寄我祖，我父受之赐我守。煌煌真气扑眉宇，何况手泽为人后。忆公作书必先酒，光绪之初我尚幼。松醪满盎墨满斗，大笔如林插左右。须眉如雪飞巨肘，一见惊喜不敢走。三十年来云烟过，兼金一帧家家摩。大江南北争搜罗，安得真迹如许多。今对此书更悲泣，王祖装池王考笔。王祖王考非人间，空窗开卷墨光湿，嗟嗟人兮人兮不如物。"}