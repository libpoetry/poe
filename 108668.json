{"id":"108668","title":"次前韵谢与迪惠所作竹五幅","dynasty":"宋代","author":"黄庭坚","text":"吾宗墨修竹，心手不自知。天公造化炉，揽取如拾遗。风雪烟雾雨，荣悴各一时。此物抱晚节，君又润色之。抽萌或发石，悬箠有阽危。林梢一片雨，造次以笔追。猛吹万籁作，微凉大音希。霜兔束毫健，松烟泛砚肥。磐桓未落笔，落笔必中宜。今代捧心学，取笑如东施。或可遗巾帼，选耎如辛毗。生枝不应节，乱叶无所归。非君一起予，衰病岂能诗。忆君初解鞍，新月挂弯眉。夜来上金镜，坐叹光景驰。我有好东绢，晴明要会期。猗猗淇园姿，此君有威仪。愿作数百竿，水石相因依。他年风动璧，洗我别後思。开图慰满眼，何时遂臻兹。"}