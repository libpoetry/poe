{"id":"178053","title":"月波楼咏怀","dynasty":"宋代","author":"王禹偁","text":"郡城无大小，雉堞皆有楼。其间著名者，不过十数州。吹箫事辽敻，仙迹难寻求。庾公在九江，缔构何风流。谢守镇宣城，叠嶂名有由。东阳敞八咏，吾闻沈隐侯。白雪架郢中，调高难和酬。黄鹤倚鄂渚，仙去事悠悠。赞皇谪滁上，作赋怀嵩丘。楼居出俗态，泽国多胜游。好景不遇人，安得名存留。齐安古郡废，移此清江头。筑城随山势，屈曲复环周。兹楼最轩豁，旷望西北陬。武昌地如掌，天末入双眸。平远无林木，一望同离娄。山形如八字，会合势相勾。三国事既远，六朝名亦休。近从唐末来，争夺互仇雠。斯楼备矢石，此地控咽喉。终朝望烽燧，连岁事戈矛。可怜好诗地，黄冈压上游。儒冠假郡印，践更若公邮。况多办职吏，谁肯恣吟讴。伊余何为者，窃慕骚人俦。两朝掌文翰，十年侍冕旒。去岁出西掖，谪居抱穷愁。日日江楼上，风物得冥搜。何人名月波，此义颇为优。西南新桂魄，初上悬玉钩。晓濑清且浅，漂荡影沉浮。三五金波满，夜光如暗投。骊龙弄颔珠，晃朗照汀洲。澹台拔宝剑，碎璧斩长虬。冰轮晓入地，推下赤金球。阑干四五星，斜汉印清秋。谁家上元灯，儿戏刳{上艹下左舌下右瓜}{上艹下左娄下右瓜}。此景吟不出，谩使声呦呦。千里画图阔，四时时兴幽。野花媚宫缬，芳草铺碧紬。火云照沙浦，暴雨倾瓦沟。白乱芦花散，红殷蓼穗稠。檐冰垂若绠，雪片大于鸥。江蓠烟漠漠，官柳雨飕飕。舟子斜荡桨，牧童倒骑牛。水獭有时戏，江豚颇能泅。山鸟奏竽籁，落霞展衾裯。鱼网雪离离，酒旗风飂飂。旅怀虽自适，诗物奈相尤。右顾徐邈洞，精灵知在否。左瞰伍员庙，荒隙令人羞。楼中何所有，官酝湛蚍蜉。棋枰留客坐，琴调待僧抽。橘苞邻药鼎，诗笔间茶瓯。平生性幽独，寂寞谁献酬。官常己三黜，怀抱罹百忧。凭栏忆王粲，望阙同子牟。自甘成潦倒，无复事声猷。身世喻泡幻，衣冠如赘瘤。放意无何乡，谁分亲与仇。寓形朝籍中，毁誉任啁啾。君恩无路报，民瘼无术瘳。唯惭恋禄俸，未去耕田畴。题诗郡楼上，含毫思夷犹。功名非范蠡，何必泛扁舟。"}