{"id":"439559","title":"赋丈室碧玉壶善甫赋诗铎亦奉和二首","dynasty":"金","author":"路铎","text":"心知云路等榆枋，戏作方壶当玉堂。虚静自应详止止，逍遥均是一苍苍。心含宝月无中外，身著青霞可颉颃。政尔天游到疑始，觉知谁送竹风香。随人作计鱼千里，知命无忧鸟一天。碧落云深堪避世，九华烟暖可忘年。平章万有归玄览，收拾方心入大圆。上界真人自官府，不妨聊作橘中仙。"}