{"id":"501132","title":"望夫山","dynasty":"明","author":"陶安","text":"春风江头吹柳枝，闺中佳人怨别离。长城烟草渺天北，重见郎面知何时。欲飞向君无羽翮，登山望远双瞳碧。寸心似石无转移，遍体随之总成石。相思誓与天地久，肌骨犹香坚不朽。征夫飘泊终不归，纵活孤帏难独守。岫花红簪螺髻绿，雨露朝昏足膏沭。银河云锦织衣裳，月光为镜天为屋。呜呼六朝重镇姑孰城，前后藩臣来驻兵。为臣不忠取屠醢，何如贞女身长在。"}