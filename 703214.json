{"id":"703214","title":"秋宫词","dynasty":"明","author":"谢榛","text":"桐叶满阶秋思多，深宫玉辇几时过。西湖还驾黄龙舫，日暮遥听瓠子歌。茜红衫子郁金裙，玉貌灯前坐夜分。汉帝如何诛画士，六宫犹自有昭君。太液池东明月高，侍儿和露摘蒲萄。秋来不敢题纨扇，宣室于今万事劳。院院黄花秋色浓，几看青镜惜芳容。琼窗忽梦金舆过，长乐霜寒五夜钟。"}