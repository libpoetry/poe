{"id":"438946","title":"游五渡谷","dynasty":"金","author":"刘昂霄","text":"南山如碧环，缺处苍崖开。当年造物手，办此何神哉。睥睨倚天壁，千古封莓苔。源源万斛泉，飞出重山来。白龙三百丈，行处鸣春雷。巨石若栋宇，磊砢相推排。跳波与溅沫，馀怒犹喧豗。我来值杪秋，万壑风声哀。黄花杂红树，锦绣纷岩隈。奇胜夙所贪，欲去仍裴佪。题诗还自笑，愧我非仙材。"}