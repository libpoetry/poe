{"id":"701527","title":"俨山学士招赏葵菊次前韵三首","dynasty":"明","author":"黄佐","text":"清霜元不到仙家，锦席淹留对万花。寒日北连燕树晚，高云西绕汉宫斜。尊前黄菊明瑶斝，窗外红葵映碧纱。醉眼迷离还自笑，靓妆那觉有铅华。朱户沙堤近帝家，招邀曾见一阑花。蓬莱日出同霞绚，阊阖风来带露斜。细细落英依砌玉，亭亭交影上窗纱。合欢对尔青冥里，肯信年华改鬓华。长安西畔合移家，葵菊经霜尚有花。把酒芳馨随手满，倚阑红白亚枝斜。生憎鸟啄纷如雨，不分烟笼宛似纱。梦想可堪欢赏后，挥毫何惜寄瑶华。"}