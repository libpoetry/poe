{"id":"943619","title":"书法蟹方后","dynasty":"宋","author":"陈造","text":"放麑念号鸣，易牛怜觳觫。仁心谁独无，天机或待触。悠悠寄宇宙，往往徇口腹。君子一饱适，庖事不到目。宁知刀俎间，宛转无声哭。空蜚与土穴，暴殄无遗育。况此佳风味，世肯贷尔族。炳炬擒爬沙，免介荐膏馥。向来横戈怒，不救摇牙酷。酱浴酒拍浮，方法忍抄录。躁扰至绝命，耳闻痛在肉。淡茹吾能事，晚食媚山蔌。"}