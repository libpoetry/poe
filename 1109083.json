{"id":"1109083","title":"念奴娇 其八","dynasty":"宋","author":"刘克庄","text":"少时独步词场，引弦百发无虚矢。岁晚却蒙昆体力，世业工修鞋底。曾裂白麻，曾涂墨敕，谪堕俄徵起。鼎湖龙去，老臣何以堪此。回首当日遭逢，譬如春梦，误入华胥里。推枕黄粱犹未熟，封拜几王侯矣。似瓮中蛇，似蕉中鹿，又似槐中蚁。先人书在，尚堪追补遗史。自填曲子，自歌之、岂是行家官样。眼瞎背驼方引去，羞杀陈抟种放。摺起残编，寄声太乙，不必烦藜杖。陈人束阁，让他来者居上。安乐值几多钱，且幅巾绦褐，准云台象。长扇矮壶山南北，忘却晓随天仗。六逸七贤，五更三老，元不论资望。香山误矣，渔翁何减为相。"}