{"id":"465442","title":"金缕曲 书怀","dynasty":"当代","author":"金启华","text":"举目人非故。忆当年，南雍硕彦，屈指可数。江水滔滔词客去，孰再雕龙绣虎？可惜是，波臣为伍。远涉重洋行万里，肆游仙大胆成新著。推旧说，拨迷雾。廿年聚散争驰鹜。侧群伦，钻研典籍，学津问渡。博雅专精推耆宿，析义文旌独竖。守故辙，传薪探路。华发萧萧俱老矣，盼来者骥足天衢步。馀勇在，谁可贾？"}