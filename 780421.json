{"id":"780421","title":"高阳台 用碧山韵答衎石潞河舟次之作，兼怀琴南","dynasty":"清","author":"周之琦","text":"帆角攲烟，船唇坠叶，一番凉雨澌澌。惜别山容，城尖仍倚愁眉。潘河门掩珠巢冷，问紫骝、可记当时。正无聊，醉醒厌厌，还倒金卮。澄窗几写怀人句，寄垂虹南北，两地相思。缟夜清霜，梦魂依旧来迟。来时定折赛梅赠，道此情、惟有花知。但凄然，鬓影缁尘，青镜成丝。"}