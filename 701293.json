{"id":"701293","title":"梨岭道中十八首","dynasty":"明","author":"黄仲昭","text":"古树吼寒风，危峰映夕照。对景独伤怀，厌听哀猿啸。翠壁泻寒泉，苍林栖薄雾。日暮白云深，忘却闽关路。枫叶飘残红，松林生寒碧。役役世上人，奔走不遑息。深林蔽夕阳，寒泉泻苍壁。双亲久别离，瞻云情罔极。峰高觉涧深，山转疑路绝。村远投宿迟，松梢挂新月。地暖树未凋，腊残梅欲放。无端景物奇，妆点诗怀壮。孤鹤唳苍松，哀猿啸寒月。游子久未归，对景乡心切。鸟道碧苔封，断桥芳草没。峰危似虎蹲，树古如龙屈。古寺倚云岑，幽亭阚乌道。肩舆行处高，西风落人帽。衰草绕山深，暗泉缘涧响。岧峣岭路高，白云随足长。花发不知名，水落石潭响。山川争秀丽，吟馀足清赏。树拥碧山深，水急寒滩浅。佳景难收拾，新诗谩裁剪。野烧明荒山，寒林覆深涧。风景役吟魂，忘却浮生叹。白石积苍苔，青林杂红树。翘首望乡山，云深知何处。风飘野菊香，霜压山枫败。客思谁能宽，赖有同袍在。溪转板桥斜，峰回鸟道曲。山泉最可人，清音漱寒玉。断霞横苍山，淡烟迷远树。草傍幽泉生，冰凝如玉箸。花开不为春，路湿非关雨。空谷一声传，山川学人语。"}