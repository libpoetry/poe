{"id":"507543","title":"送葛维彰人材还乡兼寄声精微陈徵士","dynasty":"明","author":"李昌祺","text":"铜龙水乾漏声小，鱼钥金寒霜月晓。警跸初鸣雉扇开，红云半露天人表。布衣小臣衰朽馀，来朝乞得垂老躯。龙钟何以展报效，但愿击壤歌康衢。秦淮北风疾于箭，扁舟到早如乘传。天上人归鹊预知，瓮头酒熟孙能劝。忘机笑傲林泉间，高情长与云同閒。时人莫讶鬓成雪，承恩两度瞻龙颜。蹇予久作词垣客，谩写新题壮行色。同是青原白鹭人，我独胡为归未得。送君不尽思君情，临分忍听骊驹声。凭将千里故人意，寄谢精微贤弟兄。"}