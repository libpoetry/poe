{"id":"689070","title":"横塘曲为泽远弟池园作","dynasty":"明","author":"何绛","text":"清溪隐隐入门流，别馆高开水上洲。日晚塘南望塘北，黄云城上几峰秋。风静寒塘月上时，画船箫鼓绕疏篱。轻帆祇逐花香去，不觉惊飞双鹭鸶。洞箫谁向月深吹，月上高林鸟未知。满壁秋灯摇竹影，落花声里有敲棋。水碧沙明静不流，蓑衣閒上木兰舟。鲈鱼钓得长盈尺，脍就银丝玉碗浮。绿水青帘小槛幽，鲭鲂白鳊数千头。坐来莫说机心事，多恐群鱼渐远游。谁将香雪散千株，昨夜师雄梦到无。最恨盈盈一水隔，美人空自握明珠。碧桃花落杏花鲜，绿树莺啼二月天。白发先生眠未起，鹧鸪飞上钓鱼船。飒岸薰风菡菼香，沧浪歌罢水天长。君来休道西湖好，山外青山不可方。树头树底生离枝，笑杀东坡量不支。日食仅能三百颗，肚皮已不合时宜。大堤堤上柳丝丝，今日重来异昔时。岂是近人离别易，年年折尽路头枝。"}