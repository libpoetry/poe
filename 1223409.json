{"id":"1223409","title":"题商侯画山水图","dynasty":"元","author":"贡奎","text":"秦巩诸山天下美，相君爱山心独喜。商侯落笔图画里，盘回咫尺藏千里。远山天际抹修眉，近山淡黛连云起。下有百尺清溪水，石阑木盾悬崖底，时见行人去如蚁。危桥吹断横沙尾，村落林园接遐迩。云中世家重释流，东刈凌虚构华侈。挝钟击鼓两岩间，西刈辉煌贺兰氏。商周遗俗亦在耳，岂无当时隐君子。我欲追游茧双趾，却爱孤舟岸旁舣。商侯商侯巧能拟，安得从之慰我思，呼酒尽扫溪藤纸。"}