{"id":"1112491","title":"戏题四老堂十首","dynasty":"宋","author":"张守","text":"四老堂中四老人，饱经丧乱始收身。苍颜鹤发团栾坐，知是时平有幸民。兄弟当年七业兴，精神如鹤齿如冰。升沈存没今如许，且作随堂粥饭僧。已是平头六十人，江湖身老寸心存。明窗净几翻经卷，深炷炉香答主恩。一派荆溪过枕前，喜从人境得幽偏。直疑身在烟波上，卧送飞帆落照边。堂后堂前竹与梅，老人多半手亲栽。何时更作闲花草，亦遣群芳次第开。四时花草逐时新，衮衮年华过眼频。景物无穷人自老，新花应解笑迎人。系舟长傍柳堤阴，曳杖时穿竹径深。薙草浇花课僮仆，更无馀事可关心。多病经时不著冠，岸巾长对倦云闲。年来衰谢交游绝，靖节柴门不用关。鹤养丹成鹿养茸，群呦对舞傍衰慵。待看仙骨他年就，同访蓬莱第一峰。商岭偷生计已疏，橘中乐事亦区区。洛阳耆旧今黄壤，会有人传四老图。"}