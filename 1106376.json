{"id":"1106376","title":"用旧韵送普守赴阙","dynasty":"宋","author":"王灼","text":"圜墙闲木索，南亩富锄钩。人谓贤使君，治术本轲丘。丹禁颇念远，白简频黜幽。那知牧养手，安坐穷山陬。国是久已定，谅非卿士谋。除书下八行，仁风被九州。自怜登门旧，长裾曳齐邹。送公朝帝所，别语不忍休。腰组挂银黄，刻日赐通侯。应记远宗子，茅檐卧高秋。虚名强逐臭，小智矜藏钩。蛮触蜗两角，古今貉一丘。念昔齿方壮，抱愁山之幽。誓从东南尉，策勋西北陬。人事乃大谬，天命不少谋。云梯乏仙骨，车辙半神州。廉颇故思赵，韦孟欲徙邹。锦水清堪濯，草堂靓可休。傥有一区宅，不愿万户侯。尚及公挂冠，共饱黄鸡秋。"}