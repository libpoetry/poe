{"id":"1244999","title":"采莲曲","dynasty":"元末明初","author":"丁鹤年","text":"采莲复采莲，仍唱《采莲曲》。若欲知苦心，须食莲中肉。采莲复采莲，踟蹰一何久。不愁花妒容，惟恐刺伤手。采莲复采莲，藕亦不可弃。中有不断丝，似妾缠绵意。采莲复采莲，争如采荷好。花谢叶独存，团圆以终老。采莲复采莲，湖水清且深。徒能照妾面，不能照妾心。采莲复采莲，下有孤鸳鸯。秋花不结实，夜夜守空房。莲开花覆水，莲谢藕在泥。不学青萍叶，随波东复西。朝采并蒂莲，暮绾同心结。不学杨柳枝，含嚬送离别。莲舟何处来，同住西湖口。郎怜波上花，妾爱泥中藕。藕有青白节，花有艳冶容。郎心异妾心，三叹掩归篷。"}