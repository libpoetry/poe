{"id":"814930","title":"一剪梅 意有所触辄成一词，美人芳草不无寄托之辞，商妇琵琶，惟以悲哀为主。","dynasty":"清","author":"俞樾","text":"记得春游逐管弦。红板桥边。白板门前。闲花野草为谁妍。蜂也喧喧。蝶也翩翩。风月何尝负少年。花底歌筵。柳外吟鞕。而今回首总凄然。旧事如烟。旧梦如仙。一抹胭脂艳夕阳。品字儿窗。卐字儿墙。个中光景费端详。清是花香。浓是花光。无计能消酒一觞。燕与商量。莺与平章。五张六角逐年忙。老了秋娘。病了箫郎。何处红楼夜月明。楼上吹笙。楼下弹筝。绮窗珠箔最珑玲。人倚银屏。花映雕棂。容易游仙容易醒。梦窗瑶京。盼断云軿。青衫灯下百愁生。红泪盈盈。绿鬓星星。误入仙源亦足夸。饱吃胡麻。饱看桃花。刘郎一去计原差。抛了仙家。负了艳霞。青鸟沉沉信转赊。天上灵娲。海外仙槎。莫将幽怨托琵琶。一卷南华。一部楞伽。"}