{"id":"1250688","title":"陈元礼太常以使事至钱唐三月十七日堵无傲陈君从朱伯言陶中立韩与玉诸公西湖同泛分韵得气字","dynasty":"元末明初","author":"王祎","text":"钱唐积雨馀，景物散春媚。时晖被原隰，远映皇华使。良晤惬久暌，新情谐曩契。朋俦集芳宴，举酒迭相慰。念昔天子都，与君久留滞。夜眠每连床，晨出时并辔。爱深均骨肉，往往佩高谊。别离未多年，升沉遽殊势。颂台司礼乐，子职亦云贵。况乃衔君命，光采增意气。鶱腾诚足多，会合初不易。清歌送窈窕，画舫荡空翠。庶洽平生欢，聊尽今日醉。持觞且徘徊，临风复歔欷。"}