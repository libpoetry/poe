{"id":"813377","title":"蝶恋花 壬戍花朝后三日，喜杨蕊渊二姊枉顾，即次见赠元韵","dynasty":"清","author":"李佩金","text":"日午小阑花气扬。弄粉吟香，且喜知音赏。迎得好风开锦障。许同兰籍名依傍。秋水冰壶神逸朗。丽句如仙，词格周秦上。投赠云蓝劳静想。琼瑶愧报酬珠唱。澹语嚼梅清味永。百和香煎，共沦春山茗。两载神交诗作證。花间姊妹双双认。纤雨空庭幽梦醒。草脚愁生，碧长宵来病。卷起半帘湘水冷。东风吹坠轻云影。"}