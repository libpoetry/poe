{"id":"540691","title":"南极歌癸酉寿辰","dynasty":"明","author":"赵完璧","text":"南极秋转青云岑，西风早下灵璈音。飘飖老鹤过溟海，沧州缥渺遥相寻。独上金银台，祥烟四望开。天空日月老，海岳心悠哉。瑶觞晓吸霞入口，玉筇晚拖龙在手。偕老金堂古亦稀，重颁紫诰今何有。兰桂儿孙赫凤仪，楼台箫鼓惊鼍吼。未须更问綵云人，如何不醉华筵酒。大儿武库超擢频，小儿文场声价新。燕山济水亦千里，方寸喜来青眼真。唐虞化日乐不禁，蓬瀛玄算要千春。祗恐无述底衰老，天恩帝力空怀抱。芳庭尽热鹧鸪班，后昌图报精禋祷。"}