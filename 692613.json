{"id":"692613","title":"来远人讨不庭二章 来远人","dynasty":"明","author":"杨荣","text":"皇施仁，浩无垠，普天率土皆王臣。岛夷卉服咸尊亲，如彼葵藿迎朝暾。满刺加，处海滨，道里辽绝世罕闻。使者过之忽咨询，老稚稽首怖且欣。挈妻孥，徔臣邻，远涉钜海趋天津。不惮险远谒枫宸，方物上陈兼异珍。琛贝绚烂杂宝薰，服食器用罗缤纷。吾皇慎德期日新，岂在玩好劳晨昕。万邦黎庶归陶甄，嘉此岛夷忠且勤。万里效顺输瑶琨，圣皇怀柔道弥敦。大官宴之酌以醇，锡以内帑绮与纁。远人屏营望天门，喜瞻中国明圣君。仰聆天语何谆谆，感兹苍穹雨露均。小臣何幸沾洪恩，称圣寿，亿万春。天威所加海宇清，皇华四牡拥旗旌。楼船稳驾天风轻，洪涛巨浪寂不兴，蛟龙遁迹海若惊。锡兰夷，敢自矜，蕞尔小岛聚飞蝇，依山环海为垣城。使节经，沮弗行，狼贪虎视骄且盈。恣逞悖逆势纵横，悉驱其众将奋兵。王师桓桓勇足胜，以一敌百气莫婴。直捣巢穴破其营，掳其全国归神京。妻孥族属靡有赢，汛扫凶孽如控茎。扬大舲，笳鼓鸣，锦帆高挂开沧溟。冯夷拱卫河伯迎，献俘阙下众目瞠。微躯万死惟战兢，孰知天意覆八纮。不以小丑干天刑，神武不杀全其生。以首叩地声伧儜，感圣德，歌皇明。"}