{"id":"1220347","title":"南徐守李士宁劝农之日朝廷遣使召为大兴府尹郡人为图其事求予赋诗以记","dynasty":"元","author":"吴当","text":"晴川迟日明花柳，酒帘乐器村村有。承平官府劝农来，竹马齐迎贤太守。自从太守到南徐，春衣有帛食有鱼。男耕女织不用劝，连冈断垄皆新畬。今年又见祠田祖，牢醴香肥杂歌舞。乌犍受策自扶犁，东风霎霎吹灵雨。柔桑枝上啭黄鹂，树下父老相支携。官曹抱瓮贮浓酒，移馔芳亭随所宜。老农得饮增欢喜，起听训言书满纸。朝廷无以我公归，坐使风移民俗美。我公归去民何从，作图赖与奏天聪。常遣太守如我公，我民至老歌年丰。"}