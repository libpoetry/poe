{"id":"1252954","title":"再用前韵","dynasty":"元末明初","author":"刘基","text":"常闻星宿能环拱，未见江河解逆流。无肉可供徐勉狗，有刍难啖景升牛。梧桐冷落鸾先逝，芦荻苍茫雁独留。苏息疲氓还有术，那无一斗博凉州。大阃寻常弃郑师，后人休望及瓜期。豺狼封豕咸登用，都邑人民委若遗。曾见羌夷皆内地，忍闻淮济是边陲。经纶事业君当念，闻道任嚣髻已椎。"}