{"id":"313567","title":"归朝欢·喜衡阳守将方先觉脱难归，于时黔南警讯犹急","dynasty":"现代","author":"卢前","text":"虎口余生终不辱。失喜将军西走蜀。来生再见语何悲，传诸四海吞声哭。可怜湘水曲。一时四万人心目。视江淮、英雄本色，未负元戎嘱。四十七天新纪录。战报徒伤疆土蹙。但能明耻即奇男，包羞九世仇当复。劳君重督促。桂边莫与倭儿牧。使河池、残余仍在，及早防金筑。"}