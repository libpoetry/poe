{"id":"843116","title":"仁先于直庐检得景文诚遗茗分啜同人有诗纪事感痛辄和","dynasty":"清末民国初","author":"陈宝琛","text":"行园持橐人两三，板屋寻丈如僧龛。景翁老健癖茗饮，亲点分啜资雄谈。再期肝脾尚此味，坐处形影成优昙。手临真草忍检视，尘积能免供饥蟫。吾宗思旧宝残剩，发匮旦旦勤搜探。闻香无意得龙焙，汲戆盖猛随咀含。吾曹赋性习茶蓼，敢说苦硬终回甘？故人精爽俨临上，饮此后死容无惭。君诗沉哀积百感，三复脸泫吾何堪。此茶隔海谁所致？七鲲身近闽东南。"}