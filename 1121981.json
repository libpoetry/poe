{"id":"1121981","title":"韩太丞同守成都次韵","dynasty":"宋","author":"范镇","text":"盛府佳招贵，严宸雅寄深。舆题仲举坐，阙挂子牟心。汉竹分新契，潘花过旧阴。当年百里骥，方此试骎骎。近境连桑陌，先游盛竹林。并将怀旧意，持作惠时心。藻思春生笔，清机月满襟。成风锦江曲，迥上玉山岑。春色草将深，春寒柳未阴。青天指行栈，渌水荡离襟。后乘何为托，前旌喻此心。南枝倦飞翼，凭为寄归音。"}