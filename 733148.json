{"id":"733148","title":"纪异 其二","dynasty":"清","author":"冯溥","text":"贫者束缚去，富室或歌薤。逆旅亲戚绝，惨被蝇蚋嘬。皇仁真浩荡，发帑赈颓坏。无主敕官瘗，丁宁勤告诫。小人复贪利，木石十倍卖。至今露处多，入室如畏虿。席亦不易得，妇子衣裳絓。街头灯火繁，团聚浑结砦。凄凉逢阴雨，郑图非所画。灾祥昧其原，夫子不语怪。俗讹鳌极翻，吾将具十犗。"}