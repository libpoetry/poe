{"id":"1230964","title":"游晋溪","dynasty":"元","author":"契玉立","text":"访古晋祠山，晓集汾水桥。星河没惨淡，野色见平遥。树鸟啼冥冥，涂马鸣萧萧。游车接飞盖，驾言修禊朝。荒城忽已迥，远峤如相招。振衣投林丘，浥露□尘嚣。涧壑耸绿桧，原隰散红桃。敞殿罗幢幡，虚庭杂牲醪。逶迤广寒宫，献酬瑶池皋。境胜地亦灵，心悦神自超。法鼓青山巅，仙家白云标。极留不可暂，鹤唳天风高。"}