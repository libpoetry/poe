{"id":"812176","title":"杂诗示儿","dynasty":"清","author":"庄德芬","text":"春风降和气，佳树生庭中。天意亦已厚，所赖尤人工。清泉灌根柢，香露滋芳丛。英华乘时发，枝叶何青葱。美人爱馨香，采撷归房栊。秋兰共纫缀，贵与良玉同。吾闻燕国公，爨火照书策。范相未遇时，帐中盈烟迹。贵盛相门儿，贫贱无家客。青云与泥涂，勤苦同一辙。志学抱坚心，宁为境所易。诵读知其人，尚友若咫尺。流光驹过隙，分阴抵拱璧。毋令寡母心，戚戚忧乾没。"}