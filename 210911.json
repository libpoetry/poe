{"id":"210911","title":"上呈子方乡丈","dynasty":"宋代","author":"蔡肇","text":"西方残敌鱼游釜，往岁天兵收境土。军行旱海口生烟，沙井无泉天不雨。将军意气吞八荒，欲入凉州倾马乳。坚城不下河未冰，幕中稍觉从军苦。曹侯献计取东关，帐下选锋同此语。归来塞色侵鬓毛，联翩始阅交衢舞。不学行间妄校尉，尽斩孙歆封万户。人生富贵有危机，彘肩不原加雕俎。"}