{"id":"546934","title":"门有万里客","dynasty":"明","author":"于慎行","text":"翩翩紫骝马，宛宛黄金珰。客从何方来，悲吟坐我堂。客从江上来，言向长安路。海水白波长，茫茫不可渡。我有绿绮琴，为君鼓三行。谁为胶与漆，谁为参与商。索索复索索，送子长安陌。借问云间人，何如山中客。山中无所赠，手把青兰枝。一握何足道，但感同心辞。别君日以深，送君日以远。安危在盛名，努力加餐饭。"}