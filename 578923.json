{"id":"578923","title":"符凤妻","dynasty":"明","author":"王佐（汝学","text":"恶类灭天，善人全天。灭天自灭，全天自全。自灭何如，蜉蝣斯须。朝生夕死，鸡糇鸟餔。粪秽庭阶，日费扫除。自全何如，珠玉其躯。可卷可怀，孰忍毁诸。烈妇贞行，良玉美珠。天不忍毁，珠旒玉符。身死名存，光照方舆。何千万年，脍炙海隅。三纲四维，此焉以推。目不属纲，化不张维。视此之为，宁无愞而。"}