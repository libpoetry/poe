{"id":"97065","title":"答周允升留别","dynasty":"宋代","author":"赵蕃","text":"客居江之南，未识衡岳大。长于想象中，便作登临外。南游怅不已，病目恍增快。要穷山水原，靡问仙灵态。镌鑱雅未能，造物底不贷。欣逢人中龙，一扫胸次隘。偕为青云期，岂顾白眼怪。多闻与多识，几别复几会。籓篱我妄窥，根柢君有在。自惭非孟嘉，直恐误郭泰。蕙兰被余薰，珠玉觉非对。兹方赋归来，与乃别所爱。于今未深悲，后日当重慨。江流固滔滔，山木亦旆旆。烟霞既有疾，风月岂无债。相与咏和平，无庸发噍杀。"}