{"id":"53526","title":"赠丘子成先生","dynasty":"明代","author":"唐时升","text":"大道未丧世，朝庙何雍容。两阶陈玉帛，东序悬钟镛。揖让俎豆间，四海穆清风。皇图日卤莽，小儒袭章缝。前经委蔓草，弄笔夸雕虫。何知藿食者，六艺罗胸中。九成明神降，三献远祖通。先圣递文质，后王更异同。礼乐如有兴，问此黄发翁。河图与凤鸟，叹息何由逢。"}