{"id":"703647","title":"康熙庚戌孟秋制府周彝初持服北归道出韶石订入山不果赋诗三首奉柬兼以为别","dynasty":"明","author":"释函是","text":"奉命临南越，含哀返蓟门。双旌发穗水，千骑指相原。布地初成果，论因知有源。途中应计日，遥礼法王尊。孝治兴朝重，覃恩守制还。哀音联北雁，遗爱见南蛮。愿深楼至后，心许懒残閒。渺渺江云暮，停舟何处湾。节钺王臣贵，灵山嘱自今。断肠萦子舍，翘首望祇林。云影藏龙浅，天花积雨深。他年重奉诏，应记入山心。"}