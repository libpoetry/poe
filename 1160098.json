{"id":"1160098","title":"武陵观火诗","dynasty":"唐","author":"刘禹锡","text":"楚乡祝融分，炎火常为虞。是时直突烟，发自晨炊徒。盲风扇其威，白昼曛阳鸟。操绠不暇汲，循墙还避踰。怒如列缺光，迅与芬轮俱。联延掩四远，赫弈成洪炉。汹疑云涛翻，飒若鬼神趋。当前迎欣{赤邑}，是物同膏腴。金乌入梵天，赤龙游玄都。腾烟透窗户，飞燄生栾栌。火山摧半空，星雨洒中衢。瑶坛被髹漆，宝树攒珊瑚。光县与琴焦，旗亭无酒濡。市人委百货，邑令遗双凫。馀势下隈隩，长熛烘舳舻。吹焚照水府，炙浪愁天吴。灾罢云日晚，心惊视听殊。高灰辨廪庾，黑土连闉阇。众烬合星罗，游氛铄人肤。厚地藏宿热，遥林呈骤枯。火德资生人，庸可一日无。御之失其道，敲石弥天隅。晋库走龙剑，吴宫伤燕雏。五行有沴气，先哲垂吁谟。宋郑同日起，时当贤大夫。无苛自可乐，弭患非所图。贤守恤人瘼，临烟驻骊驹。吊场色惨忸，颜失词劬愉。下令蠲里布，指期轻市租。闬垣适未立，苫盖自相娱。山木行剪伐，江泥宜墐途。邑臣不必曾，何用徵越巫。"}