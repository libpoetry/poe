{"id":"94812","title":"休日清晓读书多稼亭","dynasty":"宋代","author":"杨万里","text":"携家守荆溪，匆匆已一暮。官舍非不佳，怀抱长鲜怡。若非僮仆病，定复儿女啼。昔贫叹不饱，今愁岂缘饥。晨起袖书册，急登亭上嬉。露痕尚星月，风气无窗扉。顿觉老病身，不禁絺綌衣。昨暑何可度，朝凉乃尔奇。白鸟远如蝶，玄蝉哦似诗。松色雪我神，荷香冰我脾。忧乐忽安在，形骸亦俱遗。稚子不解事，朝餐呼我归。"}