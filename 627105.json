{"id":"627105","title":"赠梁渐子 其三","dynasty":"明","author":"陈邦彦","text":"大雅属榛芜，小言多破道。独行徒侣稀，时复孤怀抱。志士谢众咻，千秋恣元讨。俛首为制义，不如古文好。近犹淩晋魏，远乃追雒镐。渺思入青冥，瞻瞩周浑灏。同时陆浚仪，一见惊绝倒。忆我如君时，怀古意如捣。饥驱谋旦夕，十年坐草草。穷达知有时，立志悔不早。所愿行其言，毋为但词藻。"}