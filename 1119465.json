{"id":"1119465","title":"再次韵自诳简宾王二首","dynasty":"宋","author":"陈造","text":"鱼避清澄鸟爱昏，陶翁归计酒盈樽。山田雨足鸠呼妇，篱院春深竹有孙。百首旋编新赋咏，三生犹忆旧精魂。小摩他日红尘眼，闲送蜚云过海门。庾郎胸次枉堆愁，冯衍才名迄不投。归去来兮岁华晚，末如何矣鬓毛秋。令威心事千年鹤，张翰生涯一叶舟。回首月堂金谷梦，却怜海蜃结飞楼。"}