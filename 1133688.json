{"id":"1133688","title":"题光风霁月楼","dynasty":"宋末元初","author":"方凤","text":"人间底处无风月，知用何时最佳绝。芳播崇楼淑气浮，影涵古桂清辉发。向来雅重无极翁，洒落襟怀与此同。去之百世犹彷佛，宛见道貌匡庐中。谁题品语黄太史，大书四字紫阳子。今从建水得此本，如拾蠙珠捲文绮。携归八咏双溪州，晏然直与造化游。无边妙处乃萃此，韪矣君家百尺楼。"}