{"id":"175617","title":"念奴娇·茂陵仙客","dynasty":"宋代","author":"李纲","text":"茂陵仙客，算真是、天与雄才宏略。猎取天骄驰卫霍，如使鹰鸇驱雀。鏖战皋兰，犁庭龙碛，饮至行勋爵。中华疆盛，坐令夷狄衰弱。追想当日巡行，勒兵十万骑，横临边朔。亲总貔貅谈笑看，黠虏心惊胆落。寄语单于，两君相见，何苦逃沙漠。英风如在，卓然千古高著。"}