{"id":"1132206","title":"送吴伯成归建昌二首","dynasty":"宋","author":"戴复古","text":"老夫脚病疮，闭门作僧夏。麦面不疗饥，冬衣犹未卸。喜读吴融诗，穷愁退三舍。无因暗投璧，有味倒餐蔗。冥搜琢肺肝，苦吟忘昼夜。工夫到深处，非王亦非霸。吾友严华谷，实为君里人。多年入诗社，锦囊贮清新。昨者袁蒙斋，招为入幕宾。千里有遇合，隔墙不见亲。君归访其家，说我老病身。别有千万意，付之六六鳞。"}