{"id":"845583","title":"治平二年南郊鼓吹歌曲四曲 其三 十二时慢","dynasty":"宋","author":"无名氏","text":"千年运，五叶升平。法扆坐中楹。天高日润，雷动风行。三万里声明。灵台偃伯仆边兵。事农耕。一气重滋萌。万宝迄登成。天生嘉谷，博硕又芳馨。罄齐精。谒款谢嘉生。神明地，当阳定，天位来助见人情。璧圭葱璨，金石铿鈜。仪礼盛西京。灵祗喜、福禄来盈。咏夷庚。幔城班上笏，銮路趣还衡。觚棱双阙，赭案切三清。动欢声。恩泽遍寰瀛。"}