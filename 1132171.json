{"id":"1132171","title":"思归二首","dynasty":"宋","author":"戴复古","text":"吟诗不换校书郎，但欲封侯管醉乡。疏懒无成嵇叔夜，清狂似达贺知章。安贫不怕黄金尽，既老从教白发长。百计不如归去好，子孙相对说农桑。老矣归欤东海村，长裾不复上王门。肉糜岂胜鱼羹饭，纨裤何如犊鼻裈。是处江山如送客，故园桐竹已生孙。分无功业书青史，或有诗名身后存。"}