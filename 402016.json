{"id":"402016","title":"征招 柬香雪西明沪上和白石韵","dynasty":"近现代末当代初","author":"张伯驹","text":"关河冷落西风里，离怀易悲秋士。景物异前时，看江山如此。天涯人倦矣，应知有莼鲈乡思。别后江南，酒痕征泪，满衣都是。故旧半飘零，重相忆、全非眼前风味。夜雨又西窗，冷云屏十二，世情徒尔尔。早消尽、欢场豪致。念残岁，满地烽烟，奈欲归无计。"}