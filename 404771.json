{"id":"404771","title":"珍珠帘","dynasty":"近现代末当代初","author":"袁荣法","text":"蘼芜遮断天涯路。怎还留、宛宛离愁来处。疏柳抹斜阳，尽怨虫庭宇。最念红衣凉露重，渐瘦损、无人为主。凝伫。堕蟾月孤辉，一般清苦。休仗酒浇相思，总相思气味，浓于清醑。掐遍碧琅玕，想临分言语。绣阁沉沉凉夜永，便梦也、不由人做。谁诉。早料理今生，尽成辜负。"}