{"id":"813052","title":"丙戌重九用东坡丙子重九韵","dynasty":"清","author":"张佩纶","text":"亲友望我归，我归固无家。茱萸遍朝士，何必手得花。茶香足当酒，半銙通犀窊。野果亦可口，不辨橘柚柤。堂堂白日去，迅如赴壑蛇。杜陵老未达，登台动咨嗟。君看田间饮，年丰话桑麻。或有临江阁，孤鹜飞落霞。斯世同一醉，秋心浩无涯。横风吹雁过，万树栖昏鸦。故人夙戒我，同搴北山去。乘兴忽中败，劳哉章使君。今年山雨足，高土生苔纹。奔流下冀野，糜沸如汤沄。恤邻不闭籴，佳节敢犒勤。荒居尚得蟹，惠与三老分。此邦岁独乐，蔬蕨缘溪濆。我忧亦何补，闲入麋鹿群。尽遣百朋从，随在生幽欣。邻翁为我计，便乞营田耘。"}