{"id":"577142","title":"醉翁亭怀古","dynasty":"明","author":"陈琏","text":"滁城西南多好山，峰峦矗立青云端。智仙好事择幽胜，构亭乃在山之间。山回路转六七里，曲涧潺湲弄春水。酿泉泻出两峰来，亭子翼然平地起。醉翁襟度非常人，时来开宴罗众宾。宴酣之乐乐最真，山殽野蔌纷前陈。醉翁之意不在酒，好水好山渠所有。胸中豪气吐虹霓，笔下文光射星斗。一去人间知几年，山光水色尤依然。废址荒凉春雨里，断碑剥落秋风前。我来登临无限意，欲谈往事心先醉。方今四海歌治平，亭构尝怀嗣翁志。他日重看复故基，眼前突兀增光辉。会须更秉如椽笔，为写磨崖百尺碑。"}