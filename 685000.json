{"id":"685000","title":"送伦右溪五首 小金","dynasty":"明","author":"王渐逵","text":"秋渚长菰蒲，秋江长鳜鲈。老僧迎古刹，稚子问前途。有弟春相对，多山兴不孤。却怜尊酒夜，聊尔话须臾。愁看江上水，长逐多歧分。逐使同袍友，因之感索群。双杵飞秋气，离歌起暮云。诗名传白下，遥忆鲍参军。潮送胥江棹，风催燕水舟。金陵多丽地，王局重名流。隋柳烟笼月，吴宫花自秋。惠连富赓咏，宁作异乡愁。遥识回歧路，因君起旧思。六年曾此度，并舸得相移。珠泽应同媚，钟彝好自垂。行藏本无迹，何必叹临歧。林泉藉幽胜，别思更绸缪。羡尔登三事，怜予得四休。佛灯寒共照，壶马夜相筹。故国欢娱地，空嗟白发秋。"}