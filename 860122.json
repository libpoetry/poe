{"id":"860122","title":"代贺崇清陈侍郎正仲谠诞辰","dynasty":"宋","author":"王迈","text":"曾梦乘槎泛银潢，不遇张骞遇东方。为言神仙事渺茫，仙府不在白云乡。丹台幻作儒珍阁，蓬岛飞来双笔堂。鹤车千乘集云轴，玉尘万斛纷雪香。是中仙翁永难老，尝侍香案近玉皇。归来手握山水印，傲睨羲昊轻轩裳。新诗醉墨美无度，奄有元白兼钟王。身在岩壑心廊庙，丝鬓垂颔颜苍苍。与公同时一辈人，半随蒲荻零秋霜。元老崔嵬独山立，岁寒不改雪中篁。九月十五夜未艾，长庚伴月光煌煌。台星寿星合为一，今夕何夕见此祥。翠娥满引九仙酝，菊英入盏宫样黄。珠明玉润陪笑粲，起舞珰佩鸣丁当。李蹊森森密无缝，佳句往往溢诗囊。我于门阑最晚出，瓣香致祷意则长。如闻郡国事方殷，须起老手为平章。待教卫武了相业，方许潞公归洛阳。"}