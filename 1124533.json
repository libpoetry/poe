{"id":"1124533","title":"次韵镜上人三首","dynasty":"宋","author":"饶节","text":"妙处从来自不传，少时喜乐似初禅。为山何止不成篑，掘井于今未及泉。自了一生同作梦，频麾万事付苍烟。因师聊作逢场戏，老马为驹不受鞭。色声香味心缘触，忍进户檀般若禅。但识曹溪一滴味，始知天下别无泉。乳衣百浣犹闻气，城郭非遥早见烟。到底输他真定力，暮途快马亦须鞭。相见无言意已传，不谈名利不谈禅。静如秋浦翘双鹤，清似寒岩落瀑泉。隐逸妄人居妙室，功名渠辈画凌烟。二流淼淼追难及，老大难挥马腹鞭。"}