{"id":"925412","title":"送都属八舍弟桂林买马一首","dynasty":"宋","author":"苏籀","text":"夷德贪婪汉财贿，莫惜金多能使鬼。喷玉难拘伏波式，上驷超摇献天子。子今叱驭湘南裔，桂岭下下复高高，鸟惊兽骇征人喟。当官官事从容理，思马斯臧由此始。电尾风騣未平齿，绝壑踔山如历块。执驱效牵髯校尉，槽枥经由书殿最。谢公总统修戎备，二柄德刑兼两寄。不矜吾党愈推能，宵旰潜心活国计。杂沓英豪乘虎骑，日辟神州一百里。"}