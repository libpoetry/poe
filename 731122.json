{"id":"731122","title":"瞻仰盛京宫阙念祖宗创业艰难恭赋二十韵","dynasty":"清","author":"胤禛","text":"奉命趋辽海，猗欤仰旧宫。逶迤龙脉远，詄荡凤城雄。念昔开洪造，乘时建武功。师征方自葛，考卜重迁酆。一剑风尘际，三陲指顾中。神威宣率土，皇极协苍穹。式廓弥增壮，维垣遂克崇。八门连阃域，双阙竦高空。曳佩千官列，输琛万国同。兵农咸定制，礼乐渐移风。爰及纯熙介，覃敷景历融。寰区欣奠鼎，故里抱遗弓。沛邑恩优渥，舂陵望郁葱。星躔争拱北，王气本从东。绵瓞钟灵盛，凝庥后裔蒙。圣慈殷孝享，敕谕遣微躬。肃睹兴京胜，恭承祀典隆。丕基劳栉沐，奕叶荷帡幪。槚松灵祗护，檐楹肸蚃通。祖宗光烈在，明发惕愚衷。"}