{"id":"1220089","title":"谢李宣差惠采石酒","dynasty":"元","author":"朱晞颜","text":"仙人手酿春云液，粼粼满贮澄江碧。透封清带蜜脾香，醉魂飞堕危矶石。使君⽟食来天家，日给上尊承世泽。年来净洗豪华姿，苦茗清谈留坐客。独怜樵悴泽中吟，遣赐殷勤慰醒魄。枯肠顿扫糠籺馀，入髓春风散无迹。自惭监税常苦贫，得遇监州百忧释。但教有酒有螯持，醉饱从今肯求益。"}