{"id":"622973","title":"眺海外诸峰悠然有述二首 其一","dynasty":"明","author":"郭之奇","text":"峰乃山之铓，非高铓不锐。高以下为基，峻极于斯缀。我思天半峰，独立云之际。风霜明肃洁，日月互亏蔽。昆崙及五岳，浑沌初填砌。遂使中原心，各以司方帝。此外诸名山，神奇看所系。百宝祝融生，大文山隐闭。我闻不周倾，西北鲜平势。逶迤就溟渤，万水互吞噬。罗浮四百峰，未敢肩营卫。谁挥巨灵掌，五岭于斯劂。天池自波澜，地轴无崩替。气象乃相联，条支安可计。潜分岛屿脉，共作东南柢。漠漠三神山，可梦不可诣。我求泛月槎，聊假阆风憩。精神空四出，凡骨犹惉滞。悠悠日望洋，身依卷石细。岩谷恣冥搜，陵峦释冗赘。所欲邻泰初，九霄供一睇。始从县圃朔，以作诸山第。"}