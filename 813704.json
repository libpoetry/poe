{"id":"813704","title":"次韵寄和桂德山明府偶然作","dynasty":"清","author":"杨维屏","text":"年丰民气乐，讼简吏事间。曝北短檐下，时见屋上山。为乐当及时，遑念饱与温。韩诗二三策，往往造孔颜。开帙未敢窥，先自正衣冠。老胥抱牍至，废卷为不欢。何由乞彼苍，置我三古间。古书罗我床，古剑啸我壁。挂席问神山，欲到嗟无日。大厦欻欹身，群圬墁其隙，松寒众草死，凤叫百鸟寂。拔剑舞七盘，剑气冲天碧。时复跨马出，问俗周里廛。不知我父老，欣欣何所欢。儿童负藁秸，落日归柴关。来岁知饱无，今岁足飘箪。归来一长叹，当时不能餐。搴茭何无策，乃更取民阛。谁能夺彼食，以为能吏颜。哀哀此瘅人，瘅人在我前。"}