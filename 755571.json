{"id":"755571","title":"晓发梅塘寄怀家姊","dynasty":"清","author":"吴茝","text":"紞如津鼓歇，舣舟泊村岸。野犬声渐微，荒鸡夜过半。霜华压篷背，冷露汀草漫。居人方梦酣，行子已戒旦。晓风袱被寒，戢戢听解缆。其时月未堕，斗柄光犹烂。菰芦响萧瑟，秋虫续发断。时危互戒惧，夷险路难判。篙师贪程发，吾心忧丧乱。扬舲过浦溆，渐见东方灿。晨光暧熹微，晞发宿雾散。谁念去乡国，吁嗟违亲串。眷言同怀人，云中君不见。"}