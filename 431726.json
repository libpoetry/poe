{"id":"431726","title":"玉楼春二首","dynasty":"近现代","author":"刘东父","text":"蘼芜山下愁无计，回首章台飞絮坠。娇莺呖呖带乡音，断雁依依怀锦字。鲛绡强拭啼红泪，休为落花伤往事。多情明月本无心，试问柔肠曾断未。春风著意催花信，眉黛远山颦不尽。愁多酒浅不胜情，当筵粉颊残红晕。倦游怕说文园病，寥落琴心君莫问。相思一夜减腰围，剔尽银釭多少恨。"}