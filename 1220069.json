{"id":"1220069","title":"题春晴会饮分得石字韵","dynasty":"元","author":"朱晞颜","text":"江亭枕烦嚣，积雨断行客。奔流疾征驶，浮鹢散沙碛。我虞课计虚，愁坐意转剧。凭谁排云手，为拯阳乌厄。兹晨天破悭，初日下林隙。波摇金破碎，花委锦堆积。岂无行乐心，苔径妨醉策。小人居近市，朝夕谋有益。拥彗过高轩，门巷多辙迹。殷勤接杯酒，谈谐慰离索。侧闻埙篪音，远胜瓦釜百。共称会面难，此日良可惜。乃知朋游欢，讲解资丽泽。北里足笙竽，门阑溢春色。列屋贮娇妍，黛绿仍粉白。平生浮华姿，许史久通籍。丈夫各有志，重宝匪金璧。嗟余晚闻道，无行可干泽。朱墨手自操，豚鱼争寸尺。终当老清颍，投竿坐矶石。"}