{"id":"387685","title":"买陂塘·是天生银船一叶","dynasty":"清代","author":"樊增祥","text":"是天生银船一叶，宛然盛得愁住。莲衣落尽深红色，姑射冰肌偷觑。双白鹭。莫当作银鱼，隔浦嗛将去。小娟（美人名）媚妩。笑越女聪明，三年湖上，刻玉未成楮。西风起，一任飘烟坠露。中流直恁容与。凌秋好上银河曲，定有星妃乘汝。清绝处。便煠作花酥，也吃观音素。鸳鸯对语。有莲叶双承，藕丝牢系，未觉此心苦。"}