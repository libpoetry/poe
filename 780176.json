{"id":"780176","title":"金缕曲 自题和竹垞洞仙歌后并柬仲湘三十七叠前韵","dynasty":"清","author":"叶绍本","text":"句赌葡萄酒。问从来、美人芳草，情可忘否。娀女宓妃骚客赋，艳采曾辉南斗。敢轻道、香生窍九。黛发双蛾脂染颊，只金箱、宝轴风裁守。荇菜咏、葩诗首。鸳鸯七十成行走。有多少、玉环约腕，绛襦垂手。曲是同声歌捉搦，一种温柔自受。好细谱、玲珑唱口。绮语空中随意撰，到色天、世界无妍丑。劝醽醁、舞台牖。"}