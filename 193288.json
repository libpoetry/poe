{"id":"193288","title":"二郎神·近时厌雨","dynasty":"宋代","author":"吴潜","text":"近时厌雨，喜午日、放开天日。不用辟兵符，从今去也，管定千祥万吉。已报甘泉新捷到，况更是、年丰堪必。任景物换来，蛙鸣蝉噪，耳边唧。洋溢。尽教愿乞，兵厨闲秩。看恰好圆池，随宜亭榭，人道瀛洲压一。且恁浮沈，奈何衰悴，惟怕牧之名毕。安得去，占却三神绝顶，瑞芝同拾。"}