{"id":"752459","title":"旅居对门有饼师儿当垆唤卖探喉转音圆折哀厉达丙夜不息方今之人以口舌取富贵者何限是儿操业贱而劳苦已甚诗以哀之","dynasty":"清","author":"王存","text":"嗟汝饼师儿，转吭清越若杜宇。胡不挟瑟邯郸去，不然琵琶鲜卑语。可以千金一曲事贵人，鲜衣玉馔驰飙轮。惜哉守此犊鼻裈，霜寒月斜不得息。贯珠绕梁空呖呖，更苦邻家失眠客。"}