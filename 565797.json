{"id":"565797","title":"六龄行效高适一首","dynasty":"明","author":"黄省曾","text":"六龄读书近灯火，垂髫开口谈今古。一亩莺花不敢窥，四时笔砚常辛苦。早望青云转首生，狂期金印扬眉取。谁知坎壈三十年，碌碌布衣犹拜俯。后生坐见登紫庭，耆旧纷看下黄土。远志从人笑鸿鹄，高才悔杀誇鹦鹉。世间富贵岂足论，眼中龌龊何须数。荀卿邑邑不逢齐，尼叟皇皇仍在鲁。身贱难辞官长轻，数奇惯受庸人侮。五湖烟水托妻子，海上清名荣父母。意气吾凌霄汉高，文章人比虹霓吐。谢公曩昔起青山，郭相当时发行伍。只恐蛟龙学未成，不愁他日无云雨。"}