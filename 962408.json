{"id":"962408","title":"制置侍郎阁学台座俯从乡论营求胜地改建贡闱严严翼翼实称朝廷所以宾兴贤能之意父老观者莫不称叹今工已告成命客饮之正获与焉谨赋诗三章以纪盛事词鄙意拙亦各言志傥蒙采察曷胜荣幸 其二","dynasty":"宋","author":"度正","text":"殿角西头辟礼闱，峥嵘栋宇更巍巍。碧鸡金马连环绕，云顶峨眉耸翠围。陈范苏张应并驾，龙章谯郭亦横飞。东都行复充乡赋，却望秦关入帝畿。"}