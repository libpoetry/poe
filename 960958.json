{"id":"960958","title":"送漆文甫尉分宜","dynasty":"宋","author":"姚勉","text":"吾兄梅花冰雪臞，胸中万卷行石渠。同生丙子自兄行，才学推兄更有馀。月中折桂仍先余，兄骑快马余蟾蜍。一行作尉表贰邑，春台春风宜吹嘘。阿瞒綵棒谨勿设，民命今皆辙中鱼。合得官职听自除，觅荐莫作迎逢谀。寒斋话别酌霜月，祝子但此霜月如。欲留不可空揽袪，兄出我处从今疏。兄出我处从今疏，有便但寄箴规书。"}