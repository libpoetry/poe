{"id":"1057334","title":"元丰辛酉七月九夜大风四十韵","dynasty":"宋","author":"刘弇","text":"海傍七月无好天，顽云夜半争纠缠。雷公轰车电操帜，如以墨汁当空湔。门阑刺眼不见地，逼塞四野可筑拳。须臾霾风赑屃起，便觉怒窍呺喧阗。茫茫平地驾轣辘，礧石杂下丽谯颠。训狐投隅狗走窦，拔木僵仆踵不旋。铿轰时闻掷飘瓦，汹沸错以池羹煎。藩垣卷去甚撤幕，屋壁如受众挻挻。戛空飞砾正激射，况复急雨筛涌泉。初疑昆阳遁猛兽，又讶伏弩攒庞涓。黔头豹裈健肘髀，剖拆囊袋椎钤键。天吴助强马衔舞，鼯鼬嘷啸尸阴权。呼声过于赴赵日，烈势更甚焚昆前。酣奔剧骤砉未已，阵马沓奏摩双鞬。蚩尤歼师洒腥血，驱驾山岳挥秦鞭。海涛撞舂万鼙震，岌嶪直恐三山骞。林椒宿鸟乱投坠，胁息岂间乌与鸢。虾蟆何知妄嘈囋，似为得意惊翩翾。流萤迸草戢光耀，啾蚓缩穴愁踆跧。泓窊往往走湍濑，卧内直可浮长鳣。伊余竟夕不成寐，纵有短炬谁复然。屋如漏釜直下注，坐取渗漉攒两肩。羸童叩鼻卧东壁，噤不哗骇如束毡。黎明下堂踏新淖，祗觉抚髀成怃然。平时里闬悉倾陊，饥民塞窦突不烟。田苗畦甲披殆尽，草木岂复根株连。蒂钟堕檐相乌折，苙豕逸泽如遭畋。我闻大块初噫气，蓄泄盖亦有节宣。助天挠物著自易，标为玉烛存礼篇。条无鸣声瑞盛世，反禾宛在隆周年。厥惟反此是为戾，标落下土灾所缘。尧罹长风衅滋甚，縻以大缴尸诸廛。飞虫蔽空廪君怼，一昔崛起操戈鋋。往时大旱几赤地，韩子讼藁于今传。诗人或以况威虐，歌沛自是所见偏。尔来暴旱亦时有，孰与掀屋扬楣枅。小家破荡大家耗，饮泣茹恨肩相骈。胡为斯民罹此患，孰任咎责当尤愆。我将羾天吐愤懑，坐使百怪成拘挛。是非曲直当有辨，略举大较归吾编。飞廉谴诛丰隆斥，庶几复使斯民痊。"}