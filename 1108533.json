{"id":"1108533","title":"甲辰春日二首","dynasty":"宋","author":"刘克庄","text":"买牛搜粟向蛮烟，衰病安知璧偶全。使者召归曾四辈，臣之得罪又三年。柳刘漏语谁云尔，绛灌怜才定不然。纵使有泉堪洗耳，先生此愧若为湔。学问过时已悍坚，文章垂老未精专。薰琴何患无赓载，秋扇明知有弃捐。旧读温寻浑不记，新吟锻鍊久方圆。此生幸不当词翰，免被人嘲上水船。"}