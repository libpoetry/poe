{"id":"1047800","title":"奉送醇老","dynasty":"宋","author":"沈辽","text":"近世考吏师，谁如李荆州。斯人不可作，伊洛青松丘。江上逢故客，扬名谈旧游。蚤被北海荐，不向龙门羞。三年州从事，利刀无全牛。毁誉岂无人，春梦空悠悠。乃知云台栋，当向华岱求。潢污一尺水，岂能纵吞舟。老夫卧山野，自将麋鹿俦。虽云相见晚，笑语欣相投。旷不入州府，何由接绸缪。江南二月春，坐想颍水流。适当及瓜代，哂笑岂不优。它年青云路，六翮固已修。嵩杪有高士，为记南山幽。"}