{"id":"1235381","title":"咏雪 大石调【青杏子】","dynasty":"元","author":"白朴","text":"空外六花番，被大风洒落千山。穷冬节物偏宜晚，冻凝沼沚，寒侵帐幕，冷湿阑干。貂裘客，嘉庆卷帘看。好景画图收不尽，好题诗句咏尤难，疑在玉壶间。富贵人家应须惯，红炉暖不畏严寒。开宴邀宾列翠鬟，拚酡颜，畅饮休辞惮。劝酒佳人擎金盏，当歌者款撒香檀。歌罢喧喧笑语繁，夜将阑，画烛银光灿。似觉筵间香风散，香风散非麝非兰。醉眼朦腾问小蛮，多管是南轩蜡梅绽。"}