{"id":"1091693","title":"题观政池桥","dynasty":"宋","author":"王质","text":"西彻秦川东剑关，十有六州无间言。威声浩荡流东南，与大江水同发源。节麾毵毵绣衣鲜，刚风吹上九天门。手从瑶宫掇明月，贮在官池水不浑。菱叶荷花净晼晚，舂锄属玉来频烦。冷光烈烈射地骨，魑魅辟易声烦冤。牛腰抱去凫行速，来瞰皎洁听潺湲。玉龙蟠底抱奇宝，獠奴试可呼昆崙。洞庭青草似天阔，滟滪瞿唐如马奔。不如我池有幽致，宝奁平开秋露洗。高人未到已神融，俗客若来应颡泚。"}