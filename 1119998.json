{"id":"1119998","title":"与延庆老若圭游雪窦杖锡二首","dynasty":"宋","author":"陈著","text":"坐断青莲七宝池，又携铁锡踏嵚崎。一千丈雪与心照，二十里云随步飞。崖壁遍留吟墨迹，樵刍争看袒红衣。山林湖海本无二，处处风光属指挥。有意西游万玉峰，往来何事太匆匆。知心能几片云外，回首应多明月中。争供粟泥怀太白，终留梨实待兴公。从今若枉诗相问，我住丹霞水竹丛。"}