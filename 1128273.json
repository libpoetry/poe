{"id":"1128273","title":"和柳子厚诗十七首 觉哀","dynasty":"宋","author":"程俱","text":"老境一如此，羲娥日交侵。霜毛三千丈，安问尺与寻。陈力会知止，嘉言佩周任。归来北山北，邂逅得素心。朝见东日升，暮见西日沉。流运有终古，朱颜岂常今。譬之如渑酒，岂耐无停斟。万化未有极，谁能惜分阴。捕影良自苦，沈哀寄微吟。安知菩提树，正在生死林。长风振遥壑，三籁有馀音。披榛亦扪萝，度此幽涧曲。寒藤绕苍壁，杉桂杂篁竹。云泉固膏肓，大胜溪壑欲。彼哉机士怀，冰炭甚寒燠。劳生垢浊中，长夜不知晓。幽人自超然，下视正胶扰。中冠及鸡晨，梦觉常了了。登车大梁下，扫迹金川湄。佳人倚脩竹，铅华为谁施。滔滔大块间，一一穷途悲。今晨尺一书，趣驾当及时。磐石久不固，慇勤济时危。豺狼尚纵横，蔓草恐复滋。当宁正尝胆，诸公力猷为。老子意不浅，长哦江汉诗。汝年近知非，我老过艾服。向来万金书，一纸百过读。安知复一处，林壑时追逐。茅茨稍经营，粳稌今已熟。壶觞悦情语，步屧三径竹。安能舍冰墟，虮虱吊汤沐。相期戢良规，不辱在知足。寻壑转松岭，雨馀秋气清。时时舍篮舆，散策亦意行。石磴萦巃嵷，幽泉高下鸣。蒲团荫嘉树，兀坐已忘情。出处初漫浪，淹留失佳时。时英尽珠璞，宁复见谁差。一去四十年，伏枥久已疲。幸此岁将暮，穿云弄清漪。窈窕烟坞中，苍阴昼森垂。兹焉寄茅屋，横仄任所宜。谷口蘙杉竹，柴门畏人知。谁言一丘壑，傥与汗漫期。胡尘暗中原，世路日以艰。脱身九死中，自笑老且顽。才志本不竞，拂衣谢尘寰。相从莫逆人，云萝共跻攀。固知千里驹，未免山复山。我已卜西谷，背崖结三间。岂无风篁岭，亦有明月湾。平生真远游，旧观忽以还。儿童钓遨处，陈迹犹班班。叠嶂蔼空翠，暗泉响馀潺。采芝嵁岩下，长谣想商颜。逋客不复驾，居然掩云关。从来悟泡影，岂但忘触蛮。所幸戎马际，馀生得长闲。大音无成亏，寂然无瑕谪。莫嗟无往还，正自主忘客。谈玄口挂壁，对镜心似石。相向两无言，秋山倚空碧。老空嗜酒肉，早岁事禅寂。归来山中舍，杖屦不停迹。高门走县薄，两版扃四壁。醉来见闲卧，度此风雨夕。遥遥慧日峰，法涌分一滴。应笑北山人，藜羹比香积。急涧无止水，秋兰无故丛。别来今几年，坐阅毗岚风。交亲半鬼箓，生者仍衰穷。及兹过君家，樽酒一笑同。知我厌鼙鼓，烦君韵丝桐。相携步林壑，暂觉万虑空。樗社寄庄叟，醉乡着无功。醒来百忧集，尚寐期无聪。长夏久不雨，良田失欣荣。尘生畎浍间，小大空营营。麻粟半乾死，所忧负春耕。嗷嗷走香火，灵湫汲寒清。梵呗喧里社，油云被嘉生。俄然下甘泽，驩声接柴荆。年年镐京宴，及此万宝成。偷生得一饱，感慨难为情。顾念龙在野，悲歌泪纵横。往追双玉人，芒屦踏岩谷。阿咸今独往，宰上森拱木。公来定何时，旧唱犹能续。寻壑复穿云，仙山看飞鹿。密云弥四极，纷纷乱空华。斯须失千嶂，僵木忽以芽。眼中万株春，璀璨通岩涯。迨此凡艳熄，坤舆净无瑕。苍根移远梅，不惮涧谷遐。含冰伴幽独，思虑无由邪。宝树发银界，无脩證三耶。皎皎天宇外，何劳凌绛霞。名山昔远游，老罢无复睹。永怀避世士，往往寄农圃。移家白云根，及此未春雨。桃梅足新栽，把玩喜欲舞。可无紫琅玕，叶作翠凤羽。宠光松菊径，萧散烟霞聚。雌雄比嶰谷，颜色盖南浦。龙鞭虽未行，玉茁亦已吐。咄嗟勿留情，万物乃吾府。春霖接岁寒，鲑菜已久索。谁持玉轮菌，侑我金凿落。安知老瓦盆，平昔滋味薄。得此径陶然，朱颜忽如昨。故岁聿其除，微阳已潜回。始兹鱼上冰，殷地惊春雷。急雨暗清夜，飞流散岩隈。迟明起四顾，妙境神所开。未信小有洞，苍崖隔凡埃。琤淙十九泉，漱玉松风哀。褰裳喜欲狂，幽兴不可裁。妙喜真断取，呼猿定飞来。相与俯清駃，传杯聊溯洄。"}