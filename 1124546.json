{"id":"1124546","title":"改德士颂五首","dynasty":"宋","author":"饶节","text":"自知祝发非华我，故欲毁形从道人。圣主如天苦怜悯，复令加我旧冠巾。旧说螟蛉逢蜾蠃，异时胡蝶梦庄周。世间物化浑如梦，梦里惺惺却自由。德士旧尝称进士，黄冠初不异儒冠。种种是名名是假，世人谁不被名谩。衲子纷纷恼不禁，倚松传与法安心。瓶盘钗钏形虽异，还我从来一色金。少年曾著书生帽，老大当簪德士冠。此身无我亦无物，三教空名何处安。"}