{"id":"772001","title":"岁暮杂感 其二","dynasty":"清","author":"林占梅","text":"寒风号声哀，白日忽西昃。翘首呼苍天，此心曷有极。痛余生不辰，孤提遭苦棘。慈亲怜我孤，柏舟矢型式。画萩志拳拳，望儿振云翼。其如姓豪强，肮脏矜勇力。结交郭与朱，乡闾目咸侧。慈亲暗中悲，尽日愁胸臆。辗转再筹思，事穷计忽得。第使游大邦，阅□多闻识。理明礼义谙，或可受羁勒。妇翁正北辕，□携适京国。数载始归来，自愧无树植。王母旋弃养，哀痛竟交逼。季父复继逝，灾祸悲莫测。家事一身承，重荷愧弗克。薄祚伤衰微，慈闱多忧色。未获睹抱孙，每饭不甘食。无以报春晖，自愧亏子职。方谓待须臾，此望或可即。一旦秋风悲，萱草萎堂北。白日惨无光，黄沙障昏黑。抱恨无穷期，我心徒引慝。嗟我空言诗，开篇羞屺陟。"}