{"id":"1224524","title":"永嘉王君自制挽歌词盖能安死生而未忘情乎死生者也集渊明句以释之","dynasty":"元","author":"黄溍","text":"自古皆有没，我今始知之。居常待其尽，逝将不复疑。人生无根蒂，去来何依依。既来孰不去，奄去靡归期。复得返自然，人间良可辞。何事空立言，念此怀悲栖。日醉或能忘，一觞聊可挥。且极今朝乐，千载非所知。"}