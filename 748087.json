{"id":"748087","title":"谒虞庙","dynasty":"清","author":"杨季鸾","text":"蒲版垂裳日，琛球万国同。观刑曾二女，启瑞属重瞳。帝道光先后，天心鉴始终。艰危扶孝友，感化失顽凶。弟妹忧欢里，君臣授受中。除奸自神武，选俊必明聪。鼓罢琴留座，歌成凤在空。披图青鸟至，纳赆白狼通。天地承尧统，山河锡禹功。鸾飞仍载辇，龙去竟遗弓。莽莽苍梧野，萧萧斑竹丛。铜碑委荆棘，玉琯失蒿蓬。瞻拜情何极，馨香典独隆。祠官唐代重，星使汉家崇。画栋凌崖碧，飞甍压树红。醒醒天子庙，穆穆圣人宫。彝鼎浑严朴，松杉俨郁葱。至今思草昧，何处吊鸿濛。雷雨神如在，星云望不穷。泉陵生长地，千载被流风。"}