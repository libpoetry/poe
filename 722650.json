{"id":"722650","title":"《西湖杂感》二十首","dynasty":"明末清初","author":"钱谦益","text":"板荡凄凉忍再闻？烟峦如赭水如焚。白沙堤下唐时草，鄂国坟边宋代云。树上黄鹂今作友，枝头杜宇昔为君。昆明劫后钟声在，依恋湖山报夕曛。潋艳西湖水一方，吴根越角两茫茫。孤山鹤去花如雪，葛岭鹃啼月似霜。油壁轻车来北里，梨园小部奏西厢。而今纵会空王法，知是前尘也断肠。杨柳桃花应劫灰，残鸥剩鸭触舷回。鹰毛占断听莺树，马矢平填放鹤台。北岸奔腾潮又到，南枝零落鬼空哀。争怜柳市高楼上，银烛金盘博局开。先王祠庙枕湖濆，堕泪争看忠孝文。垂乳尚传天目谶，射潮空望水犀军。千年肸蚃燃阴火，尽日灵旗卷暮云。双泪何辞湿阶墄，罗平怪鸟正纷纭。宰树丰碑一水湄，金牌终古事参差。攒宫麦饭无寒食，赐庙椒浆有岁时。歌舞梦华前代恨，英雄复汉后人思。青城反复如偿博，只恨幽兰一烬迟。昔叩于公拜绿章，拟征楛矢靖东方。鸱夷灵爽真如在，铜狄灾氛实告祥。地戛龙吟翻水窟，天回电笑闪湖光。残灯仿佛朱衣语，梦断潮声夜殷床。佛灯官烛古珠宫，二十年前两寓公。画笔空濛山过雨，诗情淡荡水微风。断桥春早波吹绿，灵隐秋深叶染红。白鹤即看城郭是，归来华表莫匆匆。西泠云树六桥东，月姊曾闻下碧空。杨柳长条人绰约，桃花得气句玲珑。笔林研匣芳华里，翠袖香车丽日中。今日一灯方丈室，散花长侍净名翁。堤走沙崩小劫移，桃花剺面柳攒眉。青山无复呼猿洞，绿水都为饮马池。鹦鹉改言从靺鞨，猕猴换舞学高丽。只应鹫岭峰头死，却悔飞来竺国时。方袍潇洒角巾偏，才上红楼又画船。修竹便娟调鹤地，春风蕴藉养花天。蝶过柳苑迎丹粉，莺坐桃堤候管弦。不是承平好时节，湖山容易著神仙。匼匝湖山锦绣窠，腥风杀气入偏多。梦儿亭里屯蛇豕，教妓楼前掣骆驼。粉蝶作灰犹似舞，黄莺避弹不成歌。嘶风朔马中流饮，顾影相蹄怕绿波。岂独湖山笑突如，珠林宝网亦丘墟。消沉泡幻看金鲫，警策浮生听木鱼。藕孔刀兵三劫炽，莲花刻漏六时疏。于今顶礼云栖老，拥卫人天五百余。天地为笼信可哀，南屏旧隐谪仙才。遗庐尚有孤花在，吊客徒闻独鹤回。渍酒青鞋褰宿莽，题诗红袖拂荒苔。太平宰相曾招隐，矫首云霞海上来。东海桑田事岂诬，藏舟夜壑本良图。摸金山欲移三竺，蒸土陂应决两湖。地媪荒凉忧竭泽，波神刺促怨投珠。不知系缆江头石，曾见秦人筑塞无？冷泉净寺可怜生，雨血风毛作队行。罗刹江边人饲虎，女儿山下鬼啼莺。漏穿夕塔烟烽影，飘瞥晨钟鼓角声。夜雨滴残舟淅沥，不须噩梦也心惊。建业余杭古帝丘，六朝南渡尽风流。白公妓可如安石，苏小湖应并莫愁。戎马南来皆故国，江山北望总神州。行都宫阙荒烟里，禾黍丛残似石头。珠衣宝髻燕湖滨，翟茀貂蝉一样新。南国元戎皆使相，上厅行首作夫人。红灯玉殿催旌节，画鼓金山压战尘。粉黛至今惊毳帐，可知豪杰不谋身。冬青树老六陵秋，恸哭遗民总白头。南渡衣冠非故国，西湖烟水是清流。早时朔漠翎弹怨，它日居庸宇唤休。苦恨嬉春杨铁史，故宫诗句咏红兜。东风依旧起青蘋，不为红梅浣北尘。鼓箧儒生陈玉历，开堂禅子祝金轮。青衣苦效侏离语，红粉欣看回鹘人。他日西湖志风土，故应独少宋遗民。罨画西湖面目非，峰峦侧堕水争飞。云庄历乱荷花尽，月地倾颓桂子稀。莺断曲裳思旧树，鹤髡丹顶悔初衣。今愁古恨谁消得，只合腾腾放棹归。"}