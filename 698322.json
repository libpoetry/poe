{"id":"698322","title":"次韵董廷器闺情","dynasty":"明","author":"倪谦","text":"柳絮飞时雪作团，乱人心绪正漫漫。侍儿呼取添衾褥，道是轻盈不禦寒。默倚雕阑数雁行，双眉蹙破远山苍。不如后院閒消遣，去送秋千唤女郎。远道回车未肯膏，为图名利逐儿曹。归期望断门空掩，坐对梨花月影高。片片飞花逐水流，园林绿暗不胜愁。断肠无计留春住，人老东风燕子楼。凤帏抛却绮罗香，一别天涯有底忙。几阵黄梅窗外雨，飘潇润浥藕丝裳。白汗凝珠拭素巾，垄头麦熟又尝新。锁窗倦绣停针线，蛱蝶飞来最恼人。柳岸凉风透葛蕉，心旌愁绝正摇摇。兰舟去后知何处，新水空添没断桥。破愁曾借步兵厨，一枕浑忘醉梦馀。鹦鹉无端却饶舌，鬓云低挽独踌躇。远寄寒衣手自缝，泠泠凉雨滴疏桐。孤灯相伴坐来久，不觉忽闻山寺钟。高柳清秋咽露螀，声声应是怨凄凉。妾怀敢向何人诉，只祷虚空爇夜香。散步苔阶晚饭馀，月华如昼列星疏。碧天多少南征雁，若个能传万里书。昔赏黄花到夕阳，奉君欢饮罄壶觞。如今九日人何在，纵有香醪不忍尝。壁灯炯炯夜笼纱，霜气生寒陨素华。坐拥绣衾清不寐，数残更点思无涯。愁绪无期每自来，翠蛾双锁遣难开。夫君不学衡阳雁，一去如何忘却回。香满金猊火满笼，灯花报喜结芳丛。阿鬟向我忻相贺，明日归期却又空。鸳鸯戢翼两心安，此愿何时得了还。空慕青青松与竹，岁寒不改旧容颜。"}