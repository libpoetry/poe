{"id":"1213091","title":"送南冠谢时清北行","dynasty":"元","author":"曹伯启","text":"否泰今犹昔，兼攻弱逊强。天兵多奋迅，邻国半凋伤。士马仍吴土，簪裾蹑汉疆。纷纷行路客，落落谢家郎。淮楚冰霜重，幽燕道路长。负包躬若罄，逐伴汗如浆。载贽干当路，怀书谒尚方。形神虽落魄，意气自昂藏。倾盖成三益，论文尽数觞。贫中觇大节，言外挹馀芳。彼美文章士，来游礼义乡。当途有知己，无使叹垂囊。"}