{"id":"695492","title":"再次篁溪韵","dynasty":"明","author":"林俊","text":"风望棱棱属弛张，满前豺虎尽消藏。斗间紫气剑三尺，仗外虹光书满房。执宪每推周举右，作诗还坐景猷长。清时一第收来蚤，闻说诸生价巳翔。相随白鹿恋分张，知有神仙是处藏。古洞赪霞腾羽盖，絺帘初日照芝房。阅来风景频年换，看到儿孙似我长。石枕孤眠昼无事，海天高鹤任翱翔。"}