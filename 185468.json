{"id":"185468","title":"念奴娇·残花剩柳","dynasty":"宋代","author":"陆文圭","text":"残花剩柳，正啼鹃声里，邮亭别馆。三叠阳关听未彻，手执离杯引满。政坐诸君，久烦老子，今日才萧散。翩然归去，故园绿树春晚。人世苍白浮云，自舒自卷，不入高人眼。官事如麻何日了，输与闲中不管。翠柏台高，紫薇省近，别有清华选。功名岁晏，江城回首天远。"}