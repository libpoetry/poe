{"id":"1099488","title":"悯时命","dynasty":"宋","author":"严羽","text":"悯时命之不当兮，去重华之日远。怀贞悫之操行兮，遭此世之淟涊。志浩荡以耿介兮，思低回而蹇产。众日进而蔽壅兮，何灵修之为怨。固时俗之俇儴兮，背矩矱而不可化。独好修以增姱兮，宜反谓余以多诈。惟天地之可正兮，指黄泉以为期。欲予屈心以从俗兮，虽九死其犹不忍为。执太原之獶兮，蹈焦原之峻。世沈淖而莫予知兮，吾愈岧峣而自信。昔伯阳之逢纷兮，时亦云其遑遑。繄周公不复梦兮，曷疑尼父之惋伤。阴与阳其轇轕兮，天与地其回薄。八柱将挠兮，四极安托。嗟予生之多艰兮，哀众命之将落。愿披志而抽凭兮，思自近而不可得。独挹抑而无谁语兮，怊茫洋而焉极。涕淫溢而澒溶兮，面高穹而叹息。吾将遁俗以洁居兮，从巢父于箕山。采三秀而咽苍柏兮，聊以终吾之永年。哀山谷之多风兮，霰雪冥冥而不见天。豺狼纵目以相嗥兮，虎豹群而食人。信自适而无所兮，蹇淹留而惝恍。目眈眈而外浮兮，精专专而独往。搴太清以为佩兮，揽灏气以为圭。芳飒遝而并御兮，岂独椒桂与江蓠。厌此世之多嚣兮，将远跳而去之。揭太乙之长竿兮，建招摇之飞旗。天吴为余奔走兮，龙伯为余指麾。折邓林以为策兮，眇八合而驱驰。左裾拂乎昆崙兮，右袂掩乎月窟。访混沌之所止兮，超青冥而荒忽。抚盘古之顶兮，挽天皇之臂。叙余心而陈词兮，曷为乎鸿荒之不再世。吾将揭北斗而量九州兮，均人命之所与。定日月之所舍兮，使长照临此下土。又恐群灵之好谗兮，俾上帝之凭怒。不照余之精诚兮，吾将安诉。临天路而徬徨，魂廷廷兮失度。乱曰：邅余车以来归兮，曾何足以舒忧。羌灵修之不吾祐兮，于今之人其何尤。怀余情而终古兮，聊与化而逍遥。"}