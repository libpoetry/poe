{"id":"1082133","title":"灯下见梅花","dynasty":"宋","author":"刘才邵","text":"沉沉永夜成清聚，翠箔护寒风力住。疏响遥传玉漏声，华灯屡续兰膏炷。琼枝亭亭浸清泚，浮香漠漠轻来去。晴虹神彩正超绝，素练肌肤无点污。体轻难便有行云，光透只应缘饮露。珠宫宴罢恰归时，瑶台月下相逢处。斜辉耿耿照冰姿，清影重重杂香雾。除著参差仙子似，谩矜淡伫人间误。但令绮席借馀光，谁管玉颜生暗妒。竹外斜枝太幽独，溪边寒影饶高趣。何当尽取贡玉堂，免使空伤碧云暮。"}