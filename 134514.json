{"id":"134514","title":"和范景仁西圻野老诗","dynasty":"宋代","author":"司马光","text":"西郊广路浮壤黄，上天雨泣塞云苍。鸾旗闟戟纷晻霭，扈从威神归帝乡。田家老父眉睫白，杖藜匍匐泣路旁。且云生逢至仁主，蠲租罢役岁为常。蚕收百箔桑蔽野，麻麦极望无边疆。去年翠华出赛雨，锦乡绵络墟里光。拜迎六马负缣帛，孙扶妪接归扬扬。自分讴歌毕馀景，一朝缟素安可防。哀声澒洞彻四极，草木惨淡颜色伤。蝼蚁衰龄不足赎，泪如飞雪空沾裳。河萦洛贯嵩峰足，泉底寰瀛日月长。羡门已闭属车返，轭上空瞻金凤凰。"}