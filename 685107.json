{"id":"685107","title":"别方棠陵宪副三首","dynasty":"明","author":"王渐逵","text":"鳌峰高几许，相携忽踟蹰。踟蹰复四顾，照见承明庐。山川万里馀，直北是大庾。客从大庾来，遗我梅花裾。南枝有越鸟，北枝多云衢。相逢此中过，岂不怀旧居。但恐贤劳催，对之相叹吁。灵洲注郁水，兰泽多方沚。所思在远道，念子不能已。乔木多欺风，白日氛阴起。恩爱各有时，欢笑不可恃。雄鸠鸣东岸，馀声应西渚。末路良独难，君子慎所履。今日复何日，良朋集高轩。相燕举重杯，离合难具兼。岂无品与肴，管丝罗其前。激歌动中怀，令我不能餐。相别更相好，因之慷慨言。"}