{"id":"224063","title":"谢葛守诗轴","dynasty":"宋代","author":"赵善括","text":"君不见灵椿一株传义方，僖仪接武跻金堂。又不见老苏独步为文主，轼辙联芳入琼府。始知盛德天所亲，于门棨戟高拂云。又知硕才世所贵，鲤庭诗礼超凡群。司成蕴蓄何如厚，万顷渊源海波秀。刘郎少俊首辱和，扬善推贤宜有后。司成问学何如深。六经表里金玉音。王氏拘孪了无取，雄文杰句由诸心。庐陵昔岁曾分教，甲子一周梦惊觉。贤郎赐得铜虎符，今日重游想前效。黉堂咳唾遗明珠，翠琰刊成惠陋儒。请为野史进青琐，要继皇朝窦与苏。"}