{"id":"868889","title":"永遇乐 其一 寄怀张敏叔、程致道","dynasty":"宋","author":"叶梦得","text":"苹芷芳州，故人回首，云海何处。五亩荒田，殷勤问我，归计真成否。洞庭波冷，秋风袅袅，木叶乱随风舞。记扁舟、横斜载月，目极暮涛烟渚。传声试问，垂虹千顷，兰棹有谁重驻。雪溅雷翻，潮头过后，帆影敧前浦。此中高兴，何人解道，天也未应轻付。且留取、千钟痛饮，与君共赋。"}