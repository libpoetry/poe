{"id":"275792","title":"婆罗门令·蓝村规予久不遂结茅之约，寄此订后期","dynasty":"清代","author":"李良年","text":"前岁别、满溪风燕。今岁别、又半汀霜雁。两度丁宁，只说我、归耕晚。真负汝，十载西畴伴。衰杨外，枫乍染。峭帆轻、一霎吴江远。松扉竹屋村南路，粗就也、早归梦先占。故人应笑，依旧门掩。准拟来春，相见不是梅花岸。定是桃花岸。"}