{"id":"1131122","title":"次韵答致政欧阳少师退居述怀二首","dynasty":"宋","author":"韩琦","text":"日跂高风谢世纷，只思移疾卧漳濆。万钟糠秕常知慕，三径蓬蒿欲自耘。忠义心诚终老合，仙凡岐路此时分。唯瞻天外冥鸿远，会起卑飞及旧群。尘俗徒希勇退高，几时投迹混耕樵。神交不间川涂阔，直道难因老病消。魏境民流河抹岸，颍湖春早柳萦桥。相从谁挹浮邱袂，左在琴书酒满瓢。"}