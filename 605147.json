{"id":"605147","title":"春三月十有七日岱瞻陆侯览揆之辰也时侯以归善令兼摄博罗不肖萱忝在世讲复幸以文字交最欢最笃既从诸荐绅缝掖乞言椽笔以侑勺者再献俚语二章以效冈陵之祝 其一","dynasty":"明","author":"张萱","text":"弥天瑞霭正悬弧，名世生申应斗枢。坐拥两城栖枳凤，焱驰千里试风驹。綵毫时散丹霞绮，丽句常探赤水珠。仰注兕觥窥泂勺，尚随壤父咏康衢。"}