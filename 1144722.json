{"id":"1144722","title":"上严廉访十首","dynasty":"宋末元初","author":"熊鉌","text":"七闽天南陬，实惟文明方。风气一以开，文治何其昌。我思常公化，迪我真无疆。开端固匪易，再造伊谁当。大哉伊洛传，正统接洙泗。一源肇南来，九曲清日泚。百年尚无有，千载那可俟。崇台励风化，此是第一义。四海文公书，行世日杲杲。晚年制作心，三礼重探讨。质文贵时宜，消长关世道。烱然百圣心，来哲当有考。因思传记学，本欲释经义。春秋列三家，仪礼亦存二。荆舒彼何人，繁碎妄讥毁。煌煌姬孔书，坐此竟废弃。春秋得忠臣，炎绍犹有述。至今十七篇，末学或不识。乾淳有大儒，奏请非不力。一时欠良遇，志士重嗟惜。古人重民教，礼乐用为急。虞书有三官，周典犹二职。太学领奉常，西都有馀责。两生既不来，何参又无术。汉兴历数世，兹事竟未遑。一绝不复续，千载重慨慷。房魏辅贞观，汗沈空流浆。开宝袭唐陋，仪俨负义方。煌煌五星聚，瑞世启文治。明道十事奏，横渠一方议。有志不得行，曲学竟持世。六经亡其一，此责竟谁诿。南方尚秉礼，文风未云衰。释奠古雅乐，乡饮旧汉仪。表章在正学，舍鲁将安之。愿言假良遇，制作逢昌时。斯文迓续交，天意岂无拟。猗欤恪斋翁，雅意敦典礼。推行大经纶，宣风自兹始。百世常公祠，罔俾独专美。"}