{"id":"1113426","title":"有怀参政范公因书桂隐近事奉寄二首","dynasty":"宋","author":"张镃","text":"石湖仙伯住吴门，事业文章两足尊。南北东西曾遍历，焉哉乎也敢轻论。桂园柳色金丝织，笠泽桃花锦浪翻。小大风烟俱自适，鹪巢终莫拟云鲲。迂疏那可作治中，閒事归来却不慵。晓炷佛香聊作观，晚投社饮亦称侬。荷衣制就身宜著，菰米收成手自舂。最是今春多伟绩，万丛兰四百株松。"}