{"id":"1109937","title":"昨日晚归戏成四绝呈子之兼烦转示进道丈","dynasty":"宋","author":"吕本中","text":"疏灯欲尽渔商市，小雨似开桃李颜。一夜檐声鸣瓮盎，无人知我坐蒲团。卧疾江边久未回，懒随儿辈走尘埃。天公尚有馀情在，肯放梅花自在开。春愁故故妨人乐，旧藓新苔不暂晴。想见江郎闭船卧，满川风雨报天明。晁卿白发风流在，肯伴香车作夜遨。借问典衣充戏责，何如沽酒唤吾曹。"}