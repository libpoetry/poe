{"id":"862728","title":"与长老夜话出故人俞宋护书予至山之日俞书适至书中又相问讯感而赋诗二篇俞郊居婺源草堂蔬圃教子读书乡人重之闻近苦目疾殊可念 其一","dynasty":"宋","author":"王洋","text":"三十年馀病作魔，相思长恨隔关河。僧窗开读君书至，丈室分龛我暂过。忆尔音容如会合，感怀踪迹念蹉跎。两篇价有千金重，若比千金更不磨。"}