{"id":"812438","title":"拟禽言","dynasty":"清","author":"许传霈","text":"泥滑滑，泥滑滑。昨朝得雨今未歇，洒遍东郊与西陌。儿童拍手呼，父老双脚赤。高田水满不用车，低田水浅才下尺。既插禾，先割麦。郭公郭公，天雨濛濛。忽倾盆而作势，芳田沾足慰老农。农妇提馌饷，农夫饮一钟。向来几费耕耘苦，不道甘霖及候逢。割麦麦黄熟，插禾禾青葱。归来负耜乐休息，尚有拍手欢歌牧牛童。"}