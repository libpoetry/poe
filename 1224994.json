{"id":"1224994","title":"学圃吟","dynasty":"元","author":"贡师泰","text":"江边乞地学种蔬，周遭步量弓百馀。十日去耕十日锄，耕锄未毕仆已痡。东家倩人不受呼，西家倩人纳官租。菜苗虫食且半枯，昨朝许有今朝无。出门抱瓮空踌躇，南邻老圃笑我迂。共倚大树立须臾，手把一卷神农书。口称此事焉可诬，治土贵熟壅贵腴。三犁两耜工力俱，燥湿得所避亢淤。田不荦确坚已粗，深畦浅垄画成区。四分井字旁通渠，浏浏野水翻渴乌。然后种艺皆荣敷，寒暑按节顺弗踰。风和日媚雨露濡，水菘山芥菠䔖菰。韭黄薤白葱榝苏，绿葵青藿华靓姝。藻荇芹茆蘋蘩芜，瓜瓞茭藕苔笋蒲。蔓菁芦菔连根株，牡丹芍药萼重趺。茄房豆荚悬瓠壶，紫姜红蓼郁雕胡。玉延蹲鸱巧相扶，皮毛脱迸明月珠。长颈短脰腻理肤，冰浆雪液如凝酥。翠鳞银甲虬髯须，魁首肥颜施丹朱。琅玕琥珀钩珊瑚，镵斸摘掇视密疏。多盈筐箱少盈裾，削剥淹渍役膳奴。甘脆鲜微芗味殊，主奠翼翼宾于于。熟可羹芼生可咀，适口绝胜羞仙厨。子欲学圃不早图，只今后时将何如。列鼎肉食称鄙夫，炰脍日厌荤与鱼。请子置之勿次且，褒衣博带归尔儒。吾计子食当晨晡，家园自足供所需。予嗤翁言亦何愚，翁实勤苦少暇娱。白须黑面形瘠癯，暵即胼胝汗辘轳。涝即腰胫没垢污，矧兹恶苣与苦荼。加以臭蒜杂秽荽，邪蒿浊苋兼滑榆。多食呕泄神志瘉，得失往往如瑕瑜。西伯爱歜垂圣谟，大官专膳国以墟。曾晰嗜枣宣尼徒，亦有请学讥樊须。孤竹采薇终饿殂，屈到好芰竟离居。元亮隐菊多令誉，诸葛元修名岂虚。陶家齑瓮庾家菹，黄金不聘苏东湖。是非荣辱理不渝，世间万物皆乘除。翁言固辨亦过谀，邻家有酒且共沽。醉酣仰面一长吁，忽见黄鹄翔天衢。"}