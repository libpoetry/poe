{"id":"318535","title":"台城路·前蜀主王建永陵","dynasty":"现代","author":"庞俊","text":"眼中残霸西郊路，宣华梦空铜辇。儒有操椎，郎能发冢，零落玉凫金碗。年年麦饭。问苔卧麒麟，遗民谁见。砍尽冬青，野台月黑饿鸱怨。匆匆十国换了，夕阳禾黍地，梼杌徵遍。草昧英雄，寻常巷陌，争似惠陵遗殿。灵旗暮捲。走伏腊村翁，尚馀芳荐。太息侵堧，瓦旁苍鼠窜。"}