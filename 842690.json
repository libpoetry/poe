{"id":"842690","title":"冬日同易实甫兵备顺鼎沈小沂舍人兆祉游邻霄台","dynasty":"清末民国初","author":"陈宝琛","text":"病夫一楼卧，佳客千里至。顿令山泽间，坐挹湖海气。登高望速水，摩石审题字。觥觥朱赵贤，陵谷风不坠。党禁一影泡，湖山载遗惠。闲云恋听水，误捉上方置。拱把惜才难，菜魔哂学伪。易子昔乘桴，不忍珠崖弃。沈侯近觇国，亲顿扶桑辔。君看七聚落，斗绝积雕瘵。绸缪贵及时，帷幄且小试。倘回溪壑姿，因君讯贤帅。"}