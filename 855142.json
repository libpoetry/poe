{"id":"855142","title":"新酒熟奉怀曹使君","dynasty":"宋","author":"毛滂","text":"水沙卧瓮青綀羃，浮蛆欲上真珠泣。濛漫昆山清露零，洗下云腴和玉汁。小槽决决秋泉语，老盆艳艳春光湿。不妨力饮荐寒英，只忧秋老金肤涩。先生何翅七不堪，袍靴裹缚肩骭急。醉乡礼法稍宽閒，倒著接䍦犹许入。南楼老子冰雪肠，咳唾珠玑纷可拾。未许王郎见短歌，已容赵壹唯长揖。迩来铃斋作禅观，锦瑟间多山玉立。欲留一斗向吴兴，何日南楼和月吸。"}