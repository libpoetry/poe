{"id":"607281","title":"斋居探韵得干字","dynasty":"明","author":"卢龙云","text":"二仪欣报祀，九列萃衣冠。南陆朱明远，北郊淑气蟠。精诚孚五位，对越凛千官。方泽循周典，汾阴陋汉观。班联玄武署，法藉惠文弹。槐影侵阶绿，葵心向日丹。端居尘虑息，远俗旅愁宽。静夜萤光照，炎天竹翠寒。更阑城漏急，晓近禁钟残。觅句心怀惬，挥毫气象干。寂寥休自悼，谈咏总成欢。岂必河东赋，阳春和已难。"}