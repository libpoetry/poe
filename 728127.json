{"id":"728127","title":"白水岩瀑布","dynasty":"清","author":"严遂成","text":"万里水汇一水大，訇訇声闻十里外。岩口逼仄势更凶，夺门而出悬白龙。龙须带雨浴日红，金光玉色相荡舂。雪净鲛绡落刀尺，大珠小珠飘随风。风摺叠之绘变相，三降三升石不让。有如长竿倒拍肉飞仙，中绝援绳跃复上。伏犀埋头不敢出，怀宝安眠遮步障。我欲割取此水置袖中，曰恒燠若书乾封。叩门挈瓶滴马鬃，槁苗平地青芃芃。岂不贤于谷泉之在香炉峰，坐享大名而无功。"}