{"id":"1131638","title":"秋夜读书示谦","dynasty":"宋","author":"廖行之","text":"百年诗种世科存，三载相望两拜恩。主簿从渠称大小，儒冠喜我到儿孙。立身正要先忠孝，力学尤须造本原。老矣寸阴犹共惜，日新期汝大吾门。常记吾公诲语存，岂唯抚育念深恩。要将礼义扶门户，常把诗书训子孙。众耳尚闻垂绝语，尔曹无负起家原。慇勤事业能无忝，何羡于公驷马门。"}