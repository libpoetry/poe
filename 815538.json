{"id":"815538","title":"春日田园杂兴四首","dynasty":"清","author":"殷葆诚","text":"莫羡春城景物华，故园耕读自传家。饧箫吹起风初暖，禊席归来日半斜。闲看儿童调燕雀，时邀亲友话桑麻。蜂针渐老莺簧涩，遍地黄金簇菜花。不图富贵不求名，归老田园了一生。半读半耕新事业，老农老圃旧家声。春风十里忙驱犊，斗酒双柑漫听莺。草色青青杨柳绿，无边景物助吟情。絮逐东风燕子忙，田家原趁好年光。麦畦雉雊儿挑菜，柳陌鸠鸣妇采桑。偶为看花来古寺，半缘招饮到邻庄。及时行乐休辜负，记取吟怀付夕阳。脱却重绵换夹衣，百般红紫斗芳菲。柳初飞絮桃初放，豆正抽苗笋正肥。蜂蜜蚕丝皆地利，鸢飞鱼跃总天机。一池春水闲吹绉，吩咐东风自解围。"}