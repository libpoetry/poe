{"id":"1113939","title":"至启至学惭半古才不逮人虽酷好风骚而不成文字一联一咏或偶得于斐然于再于三距可投于作者然而业已思虑忍所弃捐幸冀矜其不能且念伸于知己而又以吾家何所有冠兹五章非敢望于一观庶更资于一噱渎则不告其能逭乎","dynasty":"宋","author":"李至","text":"吾家何所有，景物自怜清。架上书千卷，庭中竹数茎。纸窗明雪势，茶鼎杂松声。多谢南宫长，裁诗慰野情。吾家何所有，非富亦非贫。逐月官供俸，随时自奉身。积薪长满屋，脱粟亦盈囷。信美无他虑，其如窃禄人。吾家何所有，冬月胜袁安。纸帐可床暖，地炉容客宽。树头风势大，窗外雪声乾。却念无衣者，何当度此寒。吾家何所有，满地是苍苔。短褐朝回著，闲门客到开。黄精充果实，白薤助羹杯。澹薄长娱此，交亲莫见咍。吾家何所有，别墅在城南。寒木叶如柿，春沟水似□。树深鸣乳犊，室暗养新蚕。温饫每来此，主人无限惭。"}