{"id":"118699","title":"盆池白莲·白莲生淤泥","dynasty":"宋代","author":"苏辙","text":"白莲生淤泥，清浊不相干。道人无室家，心迹两萧然。我住西湖滨，蒲莲若云屯。幽居常闭户，时听游人言。色香世所共，眼鼻我亦存。邻父闵我独，遗我数寸根。潩水不入园，庭有三尺盆。儿童汲甘井，日晏泥水温。反秋尚百日，花叶随风翻。举目得秀色，引息收清芬。此心湛不起，六尘空过门。谁家白莲花，不受风霜残。"}