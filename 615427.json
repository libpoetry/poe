{"id":"615427","title":"挽萧拙脩年兄","dynasty":"明","author":"李孙宸","text":"传道螺川信，高天未可呼。典型捐物望，肝胆失吾徒。强仕通金马，清心比玉壶。兰风朋好洽，鼎望野朝孚。鸥鸟狎相伴，鹓班间一趋。棘闱收誉髦，玉署想楷模。燄赫非难致，清贞肯受濡。鸿冥谢弋慕，鹏徙托南图。白下虚真气，湘潭有大夫。朝方新物色，瓯已卜师儒。赉弼天心杳，修文地下需。苍茫凶问远，萧瑟客怀孤。未竟青云业，俄惊白日徂。相舂绝邻里，流涕满街衢。忍策巨卿马，聊陈孺子刍。千秋哪复问，双眼不禁枯。寂寂高山曲，人琴已两亡。"}