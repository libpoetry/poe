{"id":"1080141","title":"赠孙首之","dynasty":"宋","author":"吕本中","text":"子穷非一时，所历固长久。自从太平时，以至戎马后。今兹益穷甚，所至但缩手。遂令甑生尘，不止衿见肘。未能脱身去，且作避地走。金盘贮火齐，熟视不一取。溪船下涛江，亦未还南斗。固知松柏生，必不在培塿。见我严州城，世事懒到口。念子抱奇才，有节空自守。箪瓢在陋巷，世亦如此不。乘离勿重言，寒甚且饮酒。"}