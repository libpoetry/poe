{"id":"702104","title":"游罗浮四首","dynasty":"明","author":"湛若水","text":"闻歌一夜动幽怀，直踏飞云万丈崖。翠霭浮云白日暝，虹桥有路青天来。三月二月春之半，千山万山花正开。笑问仙源杳何许，云涛浩浩不堪裁。飞云渺渺来空洞，洞口桃花虚映红。瑶笛长吹千里月，霓裳轻飏五铢风。玉堂回首即天府，黄石归来是赤松。静啸空山人不见，石楼烟袅麻姑峰。老鹤阅世山之隈，花开花落愁相催。举头世事都春梦，叹息人间几劫灰。随世功名悲弄影，流形天地小浮杯。要知此外无穷在，莫道曾登绝顶来。"}