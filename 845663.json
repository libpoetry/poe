{"id":"845663","title":"籍田明道二年四曲 其二 六州","dynasty":"宋","author":"无名氏","text":"寰宇定，四海奉文思。书轨混，梯航凑，共戴昌期。稽古典、方咏京坻。耕籍丰民稼，敦本农时。陈羽卫、日月旌旗。衮冕次坛壝。帷宫宿设，梐枑相差。穆清端拱，星毕照罘罳。良宵永，为民广洽，厖褫奏、行漏昭庭燎，铙吹鼓曾飔。百神拥卫斗东移。明发俨皇仪。手揽洪縻。丰年万亿与千斯。德泽遍华夷。回旋辂、天临双阙，四方在宥，永保鸿基。"}