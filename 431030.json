{"id":"431030","title":"水调歌头 题洞庭先生未晚楼图","dynasty":"近现代","author":"刘鹏年","text":"志士惜日短，常恐等閒过。记取挥戈运甓，轶事耐观摩。管领平湖万顷，相对天光云影，风景一楼多。俯仰发幽兴，把卷自吟哦。斜阳外，君山涌，碧如螺。凭栏小立，时见鸥鹭浴清波。为嘱羲轮稳驻，莫辨湖天朝暮，青鬓几曾皤。写集三千卷，才略未消磨。"}