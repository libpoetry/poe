{"id":"1252716","title":"拟古十二首","dynasty":"元末明初","author":"梁寅","text":"独处衡门下，慨然思九州。我马苦疲怯，山川多阻修。丰草被长坂，麋鹿或群游。蔚彼嘉树阴，鸣禽自相求。彼物各有适，而我何寡俦。日月双车轮，但恐不少留。愿与二三友，朝夕论王猷。毋为自局促，穷庐悲白头。出门望长道，车马何阗阗。白日殷轻雷，飞尘若为烟。周人好商贾，锥刀争贸迁。赵女夸绮服，跕蹝弹鸣弦。营营苦不足，衣食思华鲜。奔涛日东注，何由为静渊。南州产嘉橘，朱实日光炫。燕晋誇枣栗，连林极丰羡。枣栗充糇?，足以饥馁咽。橘酸良不如，亦可笾豆荐。踰淮或成枳，性移贵反贱。贤哉钟仪子，土风慎不变。名都少年子，金多矜富强。连云起甲第，峨峨拟侯王。外厩骈骐骥，侍女罗姬姜。豪贵相经过，绮席飞琼觞。醉言气凌人，欢乐殊未央。嘲笑东邻士，晏食惟糟糠。艳艳桃李花，随时逞妍芳。岂知易零落，荣华安可常。凤栖必孤桐，鹤集思高松。飞翔择所止，羞与鹪鹩同。踽踽贱贫士，混混常俗中。节槩曾闵贤，言语班扬工。被服常布褐，虚室生蒿蓬。向非贤哲举，何以树勋庸。芙蓉在江浦，亭亭艳清波。虽云出淤泥，丽质良可嘉。褰裳涉枉渚，凌风折芳花。愿言赠君子，玩之比瑶华。于时苟不惜，憔悴当奈何。时违骨肉弃，位高仇怨亲。离合心岂常，势利情所因。君子羞薄俗，古风恐夷泯。深知慕管鲍，轻怨羞张陈。蕙荃不随化，球琳岂易磷。结交英雄士，白首当如新。江海处卑下，百川皆赴之。山木郁萧森，上竦无繁枝。王侯称孤寡，惟恐婴菑危。谨虚受众益，天道盈必亏。周公下白屋，吐哺情孜孜。孙子相强楚，禄丰心愈卑。奈何闾阎子，往往多矜持。昔常好名山，五岳期遍历。思见松与乔，再拜问仙液。微生累妻子，常为饥冻役。叹此血肉躯，何以生羽翼。谅非金石同，服食竟何益。不如安我常，百年任所适。云门辍清响，郑卫音方扬。锦衣受垢污，不如练布良。轩轩青云士，鸣玉升庙堂。名高受谗毁，宠盛罹愆殃。美女恶女仇，偏听奸以萌。众口能铄金，况乃忘周防。所以君子心，惟用德自将。行行九折阪，戒哉衔橛伤。驱马出东郭，松林见高坟。云是公侯葬，华表干层云。岁月既已远，朽石生荆榛。虺蛇或内蛰，狐狸当昼蹲。生者歌其上，死者宁复闻。感此长太息，浮生若飙尘。惟当勖令德，千载逝犹存。我有太古琴，千载妙音续。七弦何泠泠，听之非促遫。一弹文王操，再弹宣父曲。圣人宛见之，何由蹑其躅。大道日以沦，浇诡驰众欲。孰思障颓波，九州返淳俗。夔龙为股肱，巢许遁岩谷。穷通各有志，于我奚不足。"}