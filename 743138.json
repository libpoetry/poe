{"id":"743138","title":"石机栈","dynasty":"清","author":"夏宗澜","text":"石机之栈何其高，湘流急去浮金鳌。长松历落荫云日，天风一吼生秋涛。下有深谷最幽绝，六月炎蒸常积雪。浑疑巨灵开笑口，一望惊心更挢舌。悬厓直俯冯夷宫，周遭怪石多玲珑。射来是虎缠苔碧，叱处成羊蚀藓红。我生素负登山癖，每遇高峰频蜡屐。独有兹山不可攀，欲上先愁无羽翼。安得五日画石手，遣向石矶壁上走。"}