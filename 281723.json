{"id":"281723","title":"旧时物·黄叶四落天风吹","dynasty":"现代","author":"林散之","text":"黄叶四落天风吹，江月舒波光照扉。我卧黄昏苦不起，嚇人有影蝙蝠飞。举头忽见旧时物，破盖败囊情郁郁。郁不言兮心计危，每一回思几泪垂。当年共汝誓山岳，万里艰难露头角。太空峨峨太华高，终南秦岭半天落。龙门之险吕梁幽，太白一峰尤孤恶。更从鸟道入奇绝，天梯石栈又剑阁。峨眉山色猿鸟声，巫峡秋涛鬼神搏。此行道路多艰阻，忧患凭依肝胆许。裹我糇粮饱我饥，既御以风障以雨。蹭蹬频年慰辛苦，生死时来谁可语。如今尘土久积封，冷落虚堂我负汝。在昔有晋臣，蓐席成捐弃。更有魏文侯，疲弊遗老骥。旧时之物莫惊异，自古功成离恩义。吁嗟世事本渺茫，旧物旧物休怨伤。我将携汝游遐方，此去前途宽且长。旧物欷嘘谢不遑，默然心肯终行藏。凉影已收地上光，空余江水响浪浪。"}