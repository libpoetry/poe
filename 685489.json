{"id":"685489","title":"侍大中丞曹公关武作三首","dynasty":"明","author":"邓云霄","text":"肃肃百僚瞻独座，翩翩诸将列连营。胜风暗结鱼丽阵，杀气先传草木兵。戈拂西山回落日，剑横东海倚长城。白猿黄石余曾学，慷慨军前欲请缨。吹角千群寂不喧，传呼屋瓦尽皆翻。不观灞上同儿戏，安识条侯将令尊。气肃金天开组练，烟销铜柱定乾坤。东南半壁浑无恙，锁钥还应问北门。天上文昌居上将，人间武库动兵符。雷霆风雨谁能料，沧海鲸鲵立可屠。江石虚闻传八阵，水犀曾见沼三吴。书生更愿敷文德，归马欣看王会图。"}