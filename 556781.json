{"id":"556781","title":"送施子之豫章","dynasty":"明","author":"宗臣","text":"我闻李白游江海，西爱匡庐东九华。九十九峰江上青，五老香炉飞紫霞。今君家在九华住，时与仙人数落花。一日拂袖起为吏，复得庐山对官衙。人生出处贵遆意，区区冠盖何足夸。唯得名山共朝暮，翠屏锦障天之涯。豫章之牍纷如麻，君其理之勿怨嗟。只今海中之寇数百万，日日江门喧鼓笳。西望豫章仅千里，一朝可以飞浮槎。紫薇群贵芙蓉夕，君其豫言勿复惜，九华匡庐动颜色。"}