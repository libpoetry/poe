{"id":"799984","title":"疁水谣","dynasty":"清","author":"严我斯","text":"疁之水兮清且涟，使君堂上坐鸣弦。疁之水兮清且漪，使君郊外多耕犁。使君官庖食无肉，长须编篱种野簌。使君侵晨寒无衣，老婢当窗织布机。使君寒，民五裤。使君饥，民含哺。升君之堂进君酒，有酒盈卮，有蔬盈豆。长老在前，稚子在后，俚语歌呼为君寿。清畏人知兮，何人勿知。吁嗟今之人兮，廉吏可为而不为。"}