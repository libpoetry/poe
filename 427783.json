{"id":"427783","title":"临江仙·江南春尽，忽忆岭表旧游，寄朱谦之教授北京。谦之闽人，曩与予共事中山大学，颇相投契。素治哲学，兼研乐理，亦振奇人也","dynasty":"近现代","author":"龙榆生","text":"忆向粤王台下住，玳梁同庆双栖。风波失所各东西。将雏看凤翅，留爪怆鸿泥。一霎沧桑头已白，依然海市栖栖。木棉开过鹧鸪啼。成连传逸响，渺渺暮天低。"}