{"id":"826457","title":"金缕曲·语石用实甫韵见赠一词，次韵答之","dynasty":"清末近现代初","author":"潘飞声","text":"各有词人泪。洒江潮、零花冷月，残山剩水。挥手黄金燕台去，踏遍秦关百二。除中酒、狂游能记。老我卅年飘泊惯，蓦相逢、客子光阴里。数花信，恰过十。玉田俊逸君堪比。荡吟笺、潮船鸭嘴，春山螺髻。草草欢场都成梦，销得同挥麈尾。放画卷、沧溟虹气。彩笔纵横抛绮艳，掣鲸鱼、力更剸犀兕。应起舞，铁如意。"}