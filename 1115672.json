{"id":"1115672","title":"过宝应县新开湖十首","dynasty":"宋","author":"杨万里","text":"寒里船门不可开，试开一望兴悠哉。空濛烟雨微茫树，都向湖光外面来。细雨初如弄隙尘，须臾化作舞空蚊。作团面旋还分散，只见轻烟与薄云。雨丝拂水不曾沉，一一如珠一一明。乱走不停跳不住，忽然跳入水精瓶。渔家可是厌尘嚣，结屋圆沙最尽梢。外面更栽杨柳树，上头无数鹭鸶巢。湖堤插柳早青葱，犹带隋家旧土风。莫笑千株尺来许，看渠揽尽夕阳红。雨里楼船即钓矶，碧云便是绿蓑衣。沧波万顷平如镜，一只鸬鹚贴水飞。半浓黛汁点遥林，微淡铅膏抹暮云。似白如青都不是，淮南弄色五湖春。天上云烟压水来，湖中波浪打云回。中间不是平林树，水色天容拆不开。两只钓船相对行，钓车自转不须萦。车停不转船停处，特地萦车手不停。五湖佳处是荒寒，却为无山水更宽。归去江南无此景，未须吃饭且来看。"}