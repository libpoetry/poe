{"id":"1107955","title":"江城子","dynasty":"宋","author":"石孝友","text":"青青杨柳水边桥。水迢迢。柳摇摇。缓引离觞，频驻木兰桡。我是行人君是客，俱有恨，总无聊。冰澌波暖数琼瑶。舞晴飙。拂春潮。一片别魂，销尽遣谁招。不似严阳山上雪，魂易尽，雪难销。相逢执手也踟蹰。立斯须。话区区。借问来时，曾见那人无。忍泪啼痕香不减，虽少别，忍轻辜。霜风摇落岁将徂。景凋疏。恨萦纡。过尽行云，我在与谁居。一掬归心飞不去，层浪叠，片蟾孤。"}