{"id":"1081059","title":"令德送余都门外眷眷惜别余恨不款作诗寄之","dynasty":"宋","author":"陈渊","text":"行人不忍别，遇酒辄醉倒。仆夫怪何迟，谬应行亦好。怜君如弟兄，每见开怀抱。天涯重分携，祖席都门道。城头倾落日，酒尽迹还扫。留连意虽勤，晤语终草草。君如汗血驹，千里未脱皂。我若随波鱼，圉圉依寒藻。去住各有谋，聚散初不保。惟馀一寸心，耿耿迟君老。"}