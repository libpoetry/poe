{"id":"764602","title":"兰陵王","dynasty":"清","author":"毛奇龄","text":"想前此。阁下薇花乍紫。横栏曲、半臂荔红，卷发新梳理黄子。按鹍弦第四。忽地。吴头楚尾。看看远、海雁又来，眼底空留数行字。思量那年事。不合启厢东，夜雨灯暗，桃花，误赚刘郎至。奈三载寒食，一朝欢聚，手把窄袜弄花绮。那知梦儿里。倚徙。病初起。况翠帐寒生，晚秋天气。暮暮朝朝向谁是。纵迢递关山，梦魂堪寄。知他去处是百里。是千里。"}