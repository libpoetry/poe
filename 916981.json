{"id":"916981","title":"送赵循道赴都讲","dynasty":"宋","author":"杨时","text":"凤山郁崔嵬，下有千顷陂。峻极不可攀，浮光亘长鬐。晦冥滴风雨，澄淡含瑰奇。吸呼入君怀，万态罗心脾。吐辞丽金雘，焕若星斗垂。朅来荆渚游，红蕖照清漪。故宫久零落，一洒增余辉。惇族贵老成，尧言下丹墀。浮骖驾云帆，眷然成仳离。长裾曳王门，岂比困盐齑。骅骝踏长坂，万里谁能羁。"}