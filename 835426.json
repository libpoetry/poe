{"id":"835426","title":"梦横塘 别尧生","dynasty":"清末民国初","author":"张慎仪","text":"九峰醉月，万景呼云，记曾共留鸿爪。一旦分襟，念旧雨、时间嘉耗。信是飞黄，腾骧远去，才华绝妙。看蕉弹霜肃，衮补风清，功名事、让年少。何期变起仓唐，道莼鲈乡味，尽堪终老。摆脱朝簪，不屑共、虱群争饱。还载笔、来游锦里。评竹撩花恣吟啸。无奈离多，横吹又起，促乘风归棹。"}