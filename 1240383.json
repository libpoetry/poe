{"id":"1240383","title":"火府告斗","dynasty":"元末明初","author":"张宪","text":"黄巾骑马腾红云，绿章细书天篆文。芙蓉小冠切白玉，伏地夜奏中天君。灼灼桃花映羊首，电绕魁罡百怪走。九皇一笑帝车移，银鹿作羓霞注酒。玉衡闪烁招摇光，人间尘土何茫茫。石家买得绿珠笑，五云蹋地椒壁香。短衣吹秋车武子，乾抱流萤照书纸。虚空喉舌正司权，杳杳冥冥注生死。"}