{"id":"769323","title":"入创阁","dynasty":"清","author":"张问陶","text":"剑门倚天汉，石势俨城郭。连峰攒雉堞，千朵芙蓉锷。绵延忽中断，巧匠不能凿。自古用一夫，万命系孤阁。峨峨障三川，欲度愁雕鹗。造物罄奇诡，英雄就羁络。我心恋乡关，赴险忘其恶。如将起沉疴，必投瞑眩药。频年阅万里，何日息腰脚。故国与故都，望之畅然乐。况逢明盛世，大道通羌笮。瀚海犹堂隍，兹山直帘幕。长吟对关吏，笑傲指林壑。西行故旧多，飞鸟渐有托。归途老马识，所向亦踊跃。三复杜陵诗，此笔竟难搁。"}