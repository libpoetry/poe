{"id":"643070","title":"筑城歌","dynasty":"明","author":"胡奎","text":"隋有盐官城，汉无盐官城。唐有盐官城，宋无盐官城。荒城芜没知何代，唯有东流水长在。蓬莱清浅半桑田，精卫年年塞东海。前年无城禦边烽，去年无城机杼空。今年长城高百尺，谁其主者陈元龙。重门铁锁黄金钥，刁斗无声夜停柝。七星挂城明月低，万户千门惨清角。何当四海车书同，苍生乐育康衢中。明年开城看歌舞，城南城北春花红。"}