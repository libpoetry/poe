{"id":"1220072","title":"游何山吊胡安定坟和马侯德昌韵","dynasty":"元","author":"朱晞颜","text":"高人迈幽赏，意极千里豁。閒寻水山佳，众景入寥廓。扪萝绝鸟道，竦韘出林末。居然净梵天，金碧焕郛郭。飞构上凌云，日轨度檐角。倒景压重湖，奔雷破宫壑。微径下旁通，晨昏钟鼓合。相传晋何楷，勋业著麟阁。筑室向兹山，深求洞宫脚。尽洗浮华姿，玄默守栖泊。至今香火缘，英灵宛如托。书生仰前修，高堂哦泂酌。遗德俨可师，丹青真炳若。谁怜苍窆间，草树半凋落。粢盛修岁常，加笾无处着。勖哉贤侯心，直欲虎口脱。还将举冠舄，卜吉慰索寞。歆飨惟德馨，吾罍犹可濯。世岂乏雅士，同好卫公鹤。新诗有馀师，衔璧当面缚。"}