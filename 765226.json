{"id":"765226","title":"续李舒园元沪读郁离子诗十二首 其八","dynasty":"清","author":"张晋","text":"芊叔为楚尹，报政课上最。楚王譝于朝，叔敖独相咥。臣有里中人，洿池以为利。吴客称善渔，里人喜且爱。为之具舟楫，妙技思一试。远不走江湖，近欲取池内。里人蹙然谢，鄙言幸勿怪。是则吾固有，客术复奚贵。芊叔鲜令政，不能及境外。啖王剜王股，视此得勿类。"}