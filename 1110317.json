{"id":"1110317","title":"挽徐季节先生","dynasty":"宋","author":"孙应时","text":"语言平谈骨清癯，谁似黄山一老徐。眼底不知人富贵，腹中惟有古诗书。平生义薄云天上，日暮家无儋石储。试问台人君识否，此翁元不事名誉。年过八十更精神，佚我房中自在身。检点欺心无一发，薰涵和气似三春。莫疑见识惊流俗，自是渊源到古人。前辈彫零公又往，哀哀令我涕沾巾。"}