{"id":"439427","title":"上清宫三首","dynasty":"金","author":"李汾","text":"忆昔秋风从茂陵，词臣忝预汉公卿。瑶池宴罢西王母，翠辇归来北斗城。石马嘶残人事改，劫灰飞尽海山平。唯馀太一池边月，伴我骖鸾上玉京。苍梧云气赤城霞，绵络钧天帝子家。仙掌高承九霄露，霓旌遥驻五云车。昆明火劫惊人世，瀛海风涛撼客槎。醉里忽逢王子晋，玉笙吹上碧桃花。千劫尘缘谢吏曹，道山仙阙事游遨。楼台缥缈沧溟阔，宫殿森罗紫极高。几代云孙接仙李，千年王母醉蟠桃。诗成便欲还山去，犹待君王赐锦袍。"}