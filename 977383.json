{"id":"977383","title":"寄李南金","dynasty":"宋","author":"徐宝之","text":"野风摇枯荄，长夜山雨寒。梦忽堕千里，扶胥黄木湾。美人秋水容，众芳洁初服。海树鸣骚骚，醉吟瘴云宿。忆昔西窗眠，三溪月如水。忽作千日别，人生别能几。有客从南来，说君新况好。升沉何足云，令德似为宝。同袍涧谷友，掉臂青云端。而我卧山阿，淡心如露兰。手种麓下梅，半吐欲迟雪。再三拂霜纨，待君画孤洁。寄书何时到，岁晚百念中。天涯一望断，雁远夕阳红。"}