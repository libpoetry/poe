{"id":"467339","title":"临江仙四首","dynasty":"当代","author":"周燕婷","text":"因念江城春信息，飞鸿几度江云。阑干日日倚黄昏。春情非似昨，只是可怜人。见说东风和雨去，依稀透露芳痕。独愁瘦损旧罗裙。人情非似昨，只是可怜春。夜雨方才帘外住，萧萧又听风声。十分冷意已经成。新愁都懒理，旧梦任飘零。卷起珠帘还放下，心香爇了重冰。不知人世是何情。恩深成怨去，独对一灯青。每被东风芳信误，十年心事微茫。江头几度立残阳。柔丝风里乱，薄梦雨中凉。芳信重来楼寂寂，楼前一树垂杨。流莺苦苦逐余香。已无肠可断，何处著思量。苦恨相逢春已晚，落花狂似当年。悄然帘下独凄然。重重罗幕隔，隔不住啼鹃。纵有柔情肠已断，更无双泪君前。几番辛苦不成怜。今宵如有梦，梦不到君边。"}