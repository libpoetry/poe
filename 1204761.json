{"id":"1204761","title":"石州慢 送牛农师赴石州学正","dynasty":"元","author":"许有壬","text":"少日襟期，不信儒冠，能把身误。长歌拂袖南来，眼底云霄平步。黄金散尽，三年流落京华，区区又上并州路。官冷坐无毡，任齑盐朝暮。今古。男儿万里封侯，休叹云萍羁旅。我亦苍黄，明日携书北去。居庸关下，萧萧风振驼铃，酒醒梦觉君何处。画出断肠时，满斜阳烟树。"}