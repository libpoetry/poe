{"id":"842948","title":"四月十四日同嘿园宰平游上方山至兜率寺","dynasty":"清末民国初","author":"陈宝琛","text":"畿南之山最大房，石廪层沓摩穹苍。银陀峻极古弗贵，伟此岩壑称上方。峰回涧束合林翠，森壁留罅穿天光。折盘开阖路几绝，数武一换山阴阳。岂无飞流与争道，上有栏楯临洸洋。石梯历级三百尽，复磴稍坦云屏张。庵堂七二半颓陀，错落丹碧仍相望。入门古柏俨初祖，建寺或者真情唐。洞游岩坐絜先后，争取馀晷腰脚强。经行荦确亦劳止，差喜所得堪汝偿。"}