{"id":"1213707","title":"野庄公年过七十以诗为寿","dynasty":"元","author":"陈孚","text":"北岳开葱旧，中朝列艾厖。声猷今第一，气量古无双。乙夜陪宸跸，丁年拥帅幢。扈龙踰瀚海，跃马渡岷江。善化行鄘?，威名振冉駹。仪曹尊北府，亚相式南邦。鸠扈敦农稼，乌台戢吏?。谏租宽杼轴，议战偃矛鏦。霄汉常腾鹗，郊原不吠尨。信知天有柱，始觉水无洚。焜耀青藜杖，穹窿碧琐窗。清弦调大吕，巨茟奋长杠。奥学蠡难测，雄词鼎可扛。富惟储古帖，老不废寒釭。教义燕山窦，遗安岘首庞。一门风穆穆，百世泽淙淙。喜见麟垂绂，还斟蚁泛缸。占熊符旧兆，飞鹤度新腔。晴雪浮笾豆，春风扇柷椌。仆虽惭驽钝，公每念愚惷。矿喜洪垆铸，钟容寸筳撞。陈蕃犹下榻，张籍已收泷。愿继周南雅，长歌福禄降。"}