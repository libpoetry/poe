{"id":"743861","title":"吊端坑","dynasty":"清","author":"程含章","text":"千夫挽水水千尺，百夫篝火火青碧。蛇行猿引争幽宫，日向端溪凿砚石。端溪石砚美如何，地肺天精山水腋。宝墨融融津液生，银毫湛湛心手适。坐令歙石与澄泥，奴隶一朝尽减色。自从唐宋元明来，鬼斧神工响未寂。山腹如悬破釜空，百孔千疮罔护惜。临流我为端山歌，山灵有知定陨泣。直木先伐古所悲，甘泉先竭事历历。珠池宝井怨谁招，金矿银坑总自贼。古来几人如孝肃，肯使精华留余力。君今有翼飞天涯，天涯难绝匠人迹。请君变作青石峰，寿与长江共无极。"}