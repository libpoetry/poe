{"id":"120658","title":"琵琶亭·抱愁莫遣朱弦鸣","dynasty":"宋代","author":"陈造","text":"抱愁莫遣朱弦鸣，此声更与愁人听。江边一闻琵琶语，月惨风凄如动情。何况思妇伤幽独，少年多艺颜如玉。江州司马廊庙人，暮上谏书朝放逐。轻拢细捻忍泪弹，开樽侧耳思惘然。一诗说尽两心事，遗音翻入歌舞筵。此翁诗名自千古，诵诗亦叹琵琶女。谁惜亭前泊舟客，颇为漂零动凄楚。邻家故妓春风手，此曲每侑浇愁酒。今宵月影只三人，倚栏长啸空搔首。"}