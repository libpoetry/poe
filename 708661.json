{"id":"708661","title":"万年枝•吴门春思","dynasty":"明末清初","author":"沈谦","text":"昔日高台，恨听歌未了，已见荆棘。野堑低云，人道锦帆遗迹。实袜花钗土蚀，记笑倚、东窗无力。而今安在，乱峰荒寺，古碑谁识。天涯寒食。正当那、落红万点，旅思凄恻。门对垂杨，住久黄鹂认得。愁泪不须沾臆，恐添注、太湖深黑。醉时独啸，苍波东逝，斜阳西匿。"}