{"id":"1119450","title":"次韵杨宰食莲戏作","dynasty":"宋","author":"陈造","text":"平时莲实吾羊枣，日饫甘寒不自疑。病恐伤生严食事，居多节口甚婴儿。舌融沆瀣诗能说，手掬珠玑我属思。对酒移风劳想像，静看千柄泛前池。诗到衰翁耐病时，辟渠三舍更何疑。才高王俭幕中隽，气慑孙郎帐下儿。向我论交得无意，他时怀旧更长思。莲茎把玩不为腹，羡杀逢人饮上池。"}