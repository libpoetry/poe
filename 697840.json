{"id":"697840","title":"初春","dynasty":"明","author":"胡奎","text":"江南正月一尺雪，南郭门前春水生。柳条快染黄金色，待我放船溪上行。今年腊前不见雪，开岁两度白纷纷。平明推户看庭树，一色梨花都是云。急霰打窗鸣不止，坐剪红烛到三更。莫笑煮茶无小妾，也知扫雪小童清。灯花巧缀蜻蜓眼，定有何人明日来。便借仙翁东郭履，溪南溪北看花开。"}