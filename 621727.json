{"id":"621727","title":"是早发鲟鱼苦雨三叹","dynasty":"明","author":"郭之奇","text":"萧凄昏旦彻，羁魂习无吪。明发桡声动，望眼出支沱。东风吹日气，闪忽下江波。挂席循风意，欹危逐流颇。转盻空矇接，朝晖或有罗。舟入云中去，人疑天上过。青山四俯仰，绿岸两蹉跎。山花不自繇，宛转醉颜傞。岸草澌纷下，鼓浪赴奔涡。而我扁舟者，对之黯怀多。因念春事足，霏霏意若何。冱寒伤豆麦，不但客情磨。客情为霮䨴，邈邈想春和。淋漓春易伏，还惊节序梭。飞扬从极浦，浩荡自为歌。恐复嗔江伯，题诗不敢呵。"}