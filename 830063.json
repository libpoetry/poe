{"id":"830063","title":"拆屋行","dynasty":"清末民国初","author":"梁启超","text":"麻衣病嫠血濡足，负携八雏路旁哭。穷腊惨栗天雨霜，身无完裙居无屋。自言近市有数椽，太翁所搆垂百年，中停双木彗未满七，府贴疾下如奔弦。节度爱民修市政，要使比户成殷阗，袖出图样指且画，剋期改作无迁延。悬丝十命但恃粥，力单弗任惟哀怜。吏言称贷岂无路，敢以巧语干大权。不然官家为汝办，率比旁舍还租钱。出门十步九回顾，月黑风凄何处路。只愁又作流民看，明朝捉收官里去。彼中凡无业游民皆拘作苦工。市中华屋连如云，哀丝豪竹何纷纷。游人争说市政好，不见街头屋主人。"}