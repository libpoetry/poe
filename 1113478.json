{"id":"1113478","title":"南湖书事五首","dynasty":"宋","author":"张镃","text":"初来作舍少人行，桥外如今满市声。绕岸种成桃间柳，一家和气万家生。过午人家起灶烟，被风轻引向晴川。须臾却与云阴杂，不碍玻璃镜自圆。科树梯斜倚暮晖，犬声如蛤透疏篱。谢天排出江村景，副我凭栏一望时。水鸟鸿俦已可听，湱然分练蹙波声。成群争似沙鸥少，别有高閒物外情。恍看滟滟紫金幢，日脚横澜万褶光。吹到槛边争荡激，直疑身似水仙王。"}