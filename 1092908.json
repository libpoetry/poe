{"id":"1092908","title":"寄宋君辅","dynasty":"宋","author":"韩淲","text":"仕则有用舍，学则有舒卷。但愿培之深，名宦恐不免。范欧久逾新，黄俞近莫辨。后先行与静，信各万人选。自是有犁锄，自是有轩冕。如闻复授徒，乡里足称善。青青谨对矣，话柄由我转。杳邈天外心，其奈知德鲜。兴言相逢时，一再仅游衍。夜来定何杯，午后亦何脔。达生恨弗果，情深话犹浅。东家山水窟，气岸必洪展。绿草三径春，幽光遍苔藓。"}