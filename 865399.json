{"id":"865399","title":"道原惠茗以长句报谢","dynasty":"宋","author":"邓肃","text":"太丘官清百物无，青衫半作蕉叶枯。尚念故人家四壁，郝原春雪随双鱼。榴火雨馀烘满院，宿酒攻人剧刀箭。李白起观仙人掌，卢仝欣睹谏议面。瓶笙已作鱼眼从，杨花傍碾轻随风。击拂共看三昧手，白云洞中腾玉龙。堆胸磊块一浇散，乘风便欲款天汉。却怜世士不偕来，为借干将诛赵赞。"}