{"id":"595284","title":"九日与欧彦桢黎惟敬诸公游蒲涧","dynasty":"明","author":"陈绍文","text":"披蓁曷知劬，抗策信所诣。疏甸印花明，层皋拥霞丽。远瞻樵径微，近瞩鹿町翳。岂伊仙府临，复此禅驾税。法相垂永钦，毫光烛无际。给林戒鼓渊，净宇慈香细。身将六尘殊，心与七觉契。秋气自萧森，暝色转佳霁。岩端素练悬，松表朱弦递。盈盈洁鹭翔，袅袅玄蝉曳。一讴匪自怡，聊用发灵秘。"}