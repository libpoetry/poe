{"id":"1115916","title":"浏阳五咏 渭水","dynasty":"宋","author":"杨时","text":"洄渊浩荡白鸥飞，老懒时来坐钓矶。岸帻行人聊自适，不应憔悴似湘缧。帘捲晴空独倚栏，冥鸿点点有无间。秋风注目无人会，时与白云相对閒。芙蓉彫尽蕙兰芳，杖屦翛然一漫郎。凫鹤短长宁复问，但知鹏鴳两相忘。柔条疏蔓绿交加，烟锁云涵去路赊。绣绂貂缨无处问，空馀鸡犬两三家。圣童去后水云闲，陈迹难寻草木间。独有微言传逸史，洞天寂寂在人寰。"}