{"id":"685737","title":"壶天八景 竹里投壶","dynasty":"明","author":"邓林","text":"铜壶激矢韵琤琤，竹坞风回雅乐清。宾主相娱无尽意，隔林频听算筹声。呼童扫石坐清阴，四缕宫商起月琴。流响遏云凝不散，松风琴瑟和馀音。镜池凿破晚冰坚，寒月光摇水底天。谁捧玉盘无定准，明珠荡漾不胜圆。绿阴何处好鸣弦，玉几天成不假镌。山水满怀终一曲，泠泠泻下□石边。试问青冥跨鹤仙，经游华渚是何年。风云长护三生石，留得遗踪尚俨然。回廊藓笔绣深清，春蚓秋蛇取次行。对此令人心好古，煎灯深夜看黄庭。二仙闲坐玉屏开，剥琢声随别院来。帘幕重重关不住，瑶阶瑞鹤也惊猜。时禽花底弄芳春，彷佛宫商入调匀。啼转长□声渐远，错疑仙乐度青云。"}