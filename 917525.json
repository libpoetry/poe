{"id":"917525","title":"秦侯不调累年识者叹息兹以规恢秘略亲简上知有诏复其官亨衢自此发轫闻之喜甚为作古篇","dynasty":"宋","author":"杨冠卿","text":"天骄饱肉气勇决，忆昨弯弧射汉月。玉关保障烽燧惊，豺狼塞路人踪绝。将军方著从事衫，指挥义士征河南。设奇间道依嵩谷，百战崎岖不解骖。攻城陷阵收殊绩，捷书夜到甘泉北。天子兴嗟恨见晚，俾将楼船护江国。将军击楫誓中流，英风凛凛气横秋。胡为拘絷不得逞，归戴南冠效楚囚。一朝奋激肝胆露，剌剌羞闻婢子语。袖携文字几千言，径趍阊阖排云去。帝敕天丁下取将，玉音诵之声琅琅。侍臣却立屏东箱，奇谋创见惊未尝。明日北门天子诏，似怪十年犹不调。尽还故秩问所从，豪杰中原资号召。我今尘敝黑貂裘，药裹关心万事休。挑灯看剑夜无寐，耿耿犹怀嫠妇忧。相期谈笑青油幕，关河去展规恢略。燕然碣石与天齐，为君重勒千丈碑。"}