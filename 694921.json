{"id":"694921","title":"丁亥(1)南山登高","dynasty":"明","author":"岳正","text":"又是登高第二回，功名心事已全灰。此时偿却山灵债，明日放歌归去来。南山幽阻剩宜秋，飞盖时临最上头。故国五云回首是，不须重起望京楼。忽惊佳节是重阳，旋买村醪旋拨忙。烂醉已拚明日了，任他人笑使君狂。三年不去为谁留，十里南山似十洲。心性已成泉石癖，去年风雨不曾休。漫随时俗一登高，回首乡关正郁陶。赢得痴儿了官事，不妨樽酒对同袍。不是山人酷爱山，忙中谁解暂偷闲。昏昏终日兼终夜，百岁能逢几破颜。南来作牧近三秋，碌碌何曾展一筹。不是满篓禾稻熟，敢因佳节出城游。驽才又竭一年多，里巷犹烦作谤歌。赖有南山山色在，趁今老子未婆娑。悄悄幽怀几日开，须知一快在登台。白云堆里仃朱毂，迟尔可人来不来。席间群彦总金闺，对酒何劳问日西。抹月批风三百首，醉来一任壁间题。"}