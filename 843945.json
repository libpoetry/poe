{"id":"843945","title":"颖生自浙寄示烟台小泊二律即次其韵","dynasty":"清末民国初","author":"陈宝琛","text":"生丁天宝费呻吟，一泪新亭况陆沈。兵甲侧身三载过，烟涛举目四愁侵。倚楹漆室徒为尔，谋鼎晖台岂自今。十丈软红还恋否？湖山大好且登临。虚盼龙宫有禁方，吾行何处不迷阳。一场春梦供诗料，六月凉风老睡乡。积劫终知天倚杵，及身忍见海生桑？射鱼鞭石休追想，古道当时已杳茫。"}