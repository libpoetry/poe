{"id":"1205120","title":"金缕曲","dynasty":"元","author":"张之翰","text":"回首茅山路。渺滔滔、长江南畔，碧山无数。曾被天风吹醉梦，直到华阳深处。也亲见、鸾骖鹤驭。觉后分明空记省，怅丹坡、踪迹今何许。还又被，世缘误。几番自咏山中句。觉霏霏、云烟秀色，去来眉宇。曾共三峰重有约，已办清秋杖屦。看能与、群仙相遇。君去丁宁无别语，怕山灵怪我来何暮。才有伴，便同去。"}