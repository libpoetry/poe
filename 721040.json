{"id":"721040","title":"旅警五首","dynasty":"明末清初","author":"王夫之","text":"此曰良可惜，纯熟尚不舍。断续有异心，况我悠悠者。巨浪而停舟，将为千里泻。恻恻生内惭，红轮西坠也。恻恻保此名，踧踧擭此生。此生何以重，此名何以荣。无乃随影动，其根若浮萍。安得良宵中，齁睡而不惊。幸天与我知，幸世与我忧。知知而忧忧，人将为我忧。不知而不忧，吾将为我愁。岂不有我哉，云胡不自求。闭户读残书，居然有户牖。出门对群动，未必免濡首。无曰无知音，日月皆针灸。彻骨疗沈疴，焉得辞老丑。辨言终自贼，寸心若电耀。使自溯源流，多端堪内笑。请即所笑端，捩转其枢要。孤月游霜空，寒林清猿叫。"}