{"id":"1209098","title":"石壁寺","dynasty":"元","author":"张仲深","text":"俯首见清流，仰首见石壁。上有苍茫痕，积此太古色。雪霜摩其肩，波澜濯其足。自从有天地，即解有此石。屹尔岁月久，不逐浮世易。至今肆顽矿，洪涛恣吞蚀。央央石上云，云开绚晴日。中有梵王宫，翚甍烂金碧。墙垣缭周遭，一览慰平昔。何人手种松，苯䔿才数尺。期汝千斯龄，下与苍石匹。但恐陵谷变，漂泊两相失。"}