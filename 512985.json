{"id":"512985","title":"和计常熟惟中虞山雅集","dynasty":"明","author":"沈周","text":"县事颇清暇，山椒成雅游。群彦毕追随，君子信徽猷。林搆级石登，沿涧俯清流。燕赏属邦君，名胜况古州。连峰横秀野，重湖映清秋。环列周郭郛，棋错衍田畴。骋目念远人，鸿迹限南陬。贵贱何忘分，华篇承远投。宛宛粲白雪，高妙诚寡酬。想当豪吟际，鲜飙激岑楼。继火延落景，凭栏攀斗牛。兴怀耻不及，烟浪空长洲。"}