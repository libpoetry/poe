{"id":"372391","title":"一萼红·忆年时","dynasty":"清代","author":"端木埰","text":"忆年时，对金盘簇燕，良久隔天涯。燕树凄迷，蒿云迢遰。缄札空写相思。那曾料、今年春好，把吟袂，刚及看梅期。佛火青边，夕阳红际，携手同归。归去更劳投辖，又吟朋远迓，芳酒同持。新月当阶，华灯欲试，堪悲昨岁伤离。便堪傲，幽吟杜老，望西蜀、空寄草诗。举哀对尊前剧谈，却忘归迟。"}