{"id":"157366","title":"青山辞·青山崔崔","dynasty":"宋代","author":"陈天麟","text":"青山崔崔，白云溶溶。我疑其中，仙人所宫。风马云舆，霓旌羽幢。游行太空，翩然相从。望而不见，使我心忡。我本金华，牧羊之童。口诵蕊笈，有声如钟。震撼岩壑，无碍不通。谪居下土，黄尘蒙蒙。五色之气，布满四东。秋高露清，陟彼危峰。呼吸元气，精神内融。啸傲万物，后天而终。"}