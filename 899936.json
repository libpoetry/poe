{"id":"899936","title":"陪孙之翰太傅登成都楼","dynasty":"宋","author":"张俞","text":"龊龊古之人，伤心广陵废。遂弦芜城歌，半夜一挥涕。蕙纨随草衰，藻黼归尘翳。魂石敛邱封，歌堂从水逝。薰光杳沈灭，吞恨徒千岁。我怀吴蜀国，祸乱若符契。目览台城墟，心感君王世。干戈日驰逐，狼虎争吞噬。山河实天堑，城阙巍地肺。霸力不久炎，倏忽如焚薙。空馀万雉城，岌倚寒云际。麋鹿玩苹阴，狐狸栖棘卫。江汉含呜咽，岷峨抱迢递。荒村烟花遥，落日寒风厉。因知市朝人，自古悲兴替。"}