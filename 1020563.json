{"id":"1020563","title":"偈颂九十三首 其六十八","dynasty":"宋","author":"释梵琮","text":"今朝十月半，批判旧公案。达磨不会单传，夫子不会一贯。老聃不会无为，洞宾不会煅炼。长老不会说禅，衲僧不会穿线。万象光中容易度，一毫头上最难逢。半夜玉兔怀胎，天明金鸡生卵。养得凤凰儿，百鸟不敢看。踏折梧桐枝，飞去天崖畔。招手唤归来，云中得相伴。饮啄皆自然，一切总成见。凤凰儿，凤凰儿，被阎老子索饭钱。如何支遣，但对他点头三下，依实供款。"}