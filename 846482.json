{"id":"846482","title":"贺新郎 寿刘宰","dynasty":"宋","author":"无名氏","text":"四海文章伯。自雪堂人老，有谁当得。馀子纷纷何足数，除是壶中仙客。况夺得、秋光清彻。笔下诗成愁鬼魅，更千军、侍帐看飞檄。须信道，万人杰。胸襟浩荡乾坤窄。向楼东吟笑，壮心谁识。直渡黄河擒颉虏，吐尽平生奇策。终不负、雄姿英发。闻说九重飞紫诏，想鸣珂、早晚朝天阙。鸿鹄举，楚天阔。"}