{"id":"59359","title":"春日游华山","dynasty":"明代","author":"赵贞吉","text":"望华山，迢迢千仞不可攀。青莲削玉浮云外，白雪堆盐翠霭间。翠霭浮云度飞鸟，黄尘青镜春风晓。银甲弹筝芳草傍，金槽压酒垂杨道。垂杨近拂枝，芳草远生滋。梦登天姥为金粟，醒入西山采玉芝。玉芝玉女洗头边，金粟金仙印掌前。人从槎上新浮去，舟载瀛东竟未旋。云台袅袅绿萝里，中有一人谈不死。花外红泉度晋人，松间华发为秦语。晋人秦语几恬喧，万壑千崖老睡魂。龙争虎斗无穷恨，狗盗鸡鸣不足言。云归废畤如流水，尘起岩关一千里。髑髅台上蝴蝶飞，蘼芜涧底鸳鸯起。乍闻歌动雉朝飞，同游数子立斜晖。待予暂解邯郸急，黄鹄骑来住翠微。"}