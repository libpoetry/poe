{"id":"814467","title":"将出玉关得嶰筠前辈自伊犁来书赋此却寄二首","dynasty":"清","author":"林则徐","text":"与公踪迹靳从骖，绝塞仍期促膝谈。他日韩非惭共传，即今弥勒笑同龛。扬沙翰海行犹滞，啮雪穹庐味早谙。知是旷怀能作达，只愁烽火照江南。公比鲰生长十年，鬓须犹喜未皤然。细书想见眸双炯，故纸难抛手一编。僦屋先教烦次道，携儿也许学斜川。中原果得销金革，两叟何妨老戍边。"}