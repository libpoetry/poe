{"id":"475156","title":"卖花篇","dynasty":"明","author":"黄德水","text":"日南气候天下奇，四序皆如三月时。《豳风》谩赋为裘什，越俗空传《采葛》诗。泉甘土沃山川美，长日花开灿于绮。不论秋去有兰荪，宁独春来盛桃李。初景曈昽万户开，冘童骆驿卖花来。一筐新蕊朝才摘，数种奇葩岁自栽。曲房小阁开妆箧，紫贝青蚨走轻屟。若个帘前非堕英，谁家门外无残叶。参珠间玉斗光辉，踏青拾翠弄芳菲。花房剩有瑶台露，滴尽侬家金缕衣。"}