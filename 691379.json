{"id":"691379","title":"送陈郎中重使西域十首","dynasty":"明","author":"李昌祺","text":"九重辞凤阙，千骑度龙荒。宝剑悬秋水，珠袍照雪霜。泉源随地少，沙碛亘天长。人羡皇华使，谁知粉署郎。天使下边州，青丝控紫骝。风云随节旆，雨露到毡裘。斜日羌城晚，微风塞草秋。壮心知未已，万里快重游。逐水安营晚，鸣笳渡碛迟。穹庐无旧馆，行卷有新诗。骏骨天生马，奇毛地产狮。蕃酋迎候处，一曲汉歌词。叠鼓杂鸣笳，天风送使槎。内臣金镂带，壮士铁为檛。去路缘青海，行营驻白沙。单于争慕义，不用李轻车。骊马紫金环，行行出玉关。悬河三寸舌，积雪万重山。旗影连云卷，弓弦向月弯。封侯儒者事，天子待君还。大漠连川远，行人去国遥。乌孙遗种在，狼望旧名消。夜雪戎王帐，秋风使者轺。悬知专对好，谈笑款天骄。宝带悬鱼服，雕弧挂马鞯。皇恩覃万国，虏气静三边。瀚海寒生月，崖城暮锁烟。欲穷西域事，班范有遗编。地势三城远，河源二水分。火山稀好雨，盐泽足寒云。雕没平沙外，驼鸣古涧濆。凭高时引睇，何处是中原。出塞春乘传，投鞭晚下营。旋风胡马疾，掣电皂雕轻。浩荡穷源志，迢遥奉使程。支机如得石，持往问君平。行尽伊吾道，胡天气候殊。神僧留白骨，毒草隐玄蛛。近水多行帐，穷荒绝远书。伫看归觐日，玉勒控宛驹。"}