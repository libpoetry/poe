{"id":"890739","title":"八声甘州 赓叶编修俾寿之词","dynasty":"宋","author":"吴潜","text":"向鄞江、面熟是薰风，吹燕麦凫葵。赖君王洪福，河清海晏，物阜人熙。想见搴帷使者，随处采声诗。羡高禽矰弋，离贴天飞。飞到苍云深处，便敛收毛羽，望暮林归。可以人不若，刬地挂征衣。且招呼、曲生为友，对槐阴、时唱两三卮。今宵好，如钩佳月，放出光辉。"}