{"id":"276172","title":"玩珠洞燕集送别子乔之镇安","dynasty":"清代","author":"李秉礼","text":"下瞰无底潭，上压千寻壁。石柱忽倒垂，一洞破青碧。山空人语响，径古苔痕积。既瞻米老像，还求范公迹。旷怀耿至今，风流缅似昔。浊醪共斟酌，杂坐云根石。回瞻隔浦帆，隐隐没沙碛。水风时吹衣，斜阳澹将夕。偶涉已浩浩，欲去仍恻恻。良会不可常，况值远行客。"}