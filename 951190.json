{"id":"951190","title":"徽宗皇帝读阁支降御笔赞","dynasty":"宋","author":"岳珂","text":"昭回之秘天所示，风行雷厉动一世。独持八柄昭驭贵，驭贵驭富抑其细。百年史牒记金匮，木脚东廊果何地。谁从六阁得幅纸，朱书旁行俨如此。贵珰日月书纸尾，宛如宣和见宣底。参稽天笔良不类，恭览比方三叹喟。王蔡诸臣真可罪，区区球补虮虱耳。汴都徬徨尘未洗，此帖间行来万里。大书尊尧诋王氏，责以格君法当尔。奸谀直笔诛既死，愿以所书裨太史。"}