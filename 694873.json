{"id":"694873","title":"萱草词四章为伊母夫人赋","dynasty":"明","author":"宗臣","text":"萱草离离兮，山之阳。朱为衣兮，青为裳。嗟彼秋风兮，起大荒。俾其花日飘泊而不可见兮，何以慰此心之彷徨。萱草菲菲兮，山之曲。曳紫霞兮，缀红玉。嗟彼秋风兮，振庭绿。俾其叶日凋零而不可寻兮，何以慰此心之踯躅。萱草芬芬兮，山之侧。对芳芷兮，远丛棘。嗟彼秋风兮，还以仆。俾其枝日偃蹇而不可起兮，何以慰此心之叹息。萱草萋萋兮，山之隅。杂玄芝兮，间绿芜。嗟彼秋风兮，遽以枯。俾其根日萧索而不可保兮，何以慰此心之踟蹰。"}