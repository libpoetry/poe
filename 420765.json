{"id":"420765","title":"忆旧游 九月十八日独游惠麓，寄畅园","dynasty":"近现代","author":"顾宪融","text":"正苔魂刬碧，棠泪堆红，蝶病销黄。寂寞登临感，纵名园秋好，已过重阳。坐我知鱼槛畔，万绿静生凉。记作对兰舆，冷泉去日，似此风光。纱窗试齐拓，镇檞叶无言，纷扑琴床。莫认分携处，怕野云古柳，还写明妆。剩把一襟愁思，收拾到词囊。更旅店今宵，孤衾醉觅痴梦长。"}