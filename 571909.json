{"id":"571909","title":"入春屡作雪不见梅花仍用雪中韵作古诗悲之","dynasty":"明","author":"袁宏道","text":"寒花如古玉，未出屡遭刑。幽魂欣冷石，怨入楚骚经。置驿报花安，未晓心先听。梦到讯不到，浇炙瘦园丁。雪心胶蜡蒂，乱结如顽硎。安得鹤膝枝，一洗龙脑腥。扫室待天女，㓗水贮空瓶。枕上见罗浮，诸仙门反扃。菊格与兰韵，于汝犹鹡鸰。纷纷缛桃李，奚啻渭与泾。"}