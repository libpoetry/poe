{"id":"1057749","title":"知府熊公待制生辰","dynasty":"宋","author":"刘弇","text":"天上麒麟瑞，人间杞梓良。扶周崧孕秀，开汉昴腾芒。蓂月清和半，桑弧决拾傍。云旌初验昉，水渚忽临张。汗血来西极，长离下女床。决科霄汉上，著姓斗牛乡。伊昔闻遭遇，维时适凯康。辅臣推练达，天子赐辉光。政府初更赞，农曹亦荐扬。仰窥惟白日，稳步是银潢。西液常杨笔，同天舜禹觞。岷峨欣惠字，邛笮入寥狼。襦裤谣南海，韬钤肃桂阳。有为皆稷契，无地不龚黄。藩服今连楚，江城故压章。熊凭新传轼，鸡馥旧含香。贾召行前席，曹归定束装。钧中挥造化，川际起舟航。贱子惭庥庇，佳晨倍激昂。松椿先众祷，芹块止诚将。和逐薰弦远，欢同畏日长。椒浆持满斝，何计上公堂。"}