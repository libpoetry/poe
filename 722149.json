{"id":"722149","title":"示姬人","dynasty":"明末清初","author":"屈大均","text":"红粉春当冰雪容，看如桃杏倚寒松。梦吞南海初圆月，欢得公沙第六龙。中馈祗知馨夕膳，女红惟有佐晨舂。莱妻未老能恩汝，逮下螽斯是礼宗。白华无欲益芬香，六十年华又一霜。居士未沾红菡萏，丈人已足紫鸳鸯。眉开五岳双蛾秀，掌出三珠一树香。恭敬好同裘褐妇，先将甘脆进高堂。当酒珠钗久未还，山葩占断绿云鬟。三春大妇蚕桑里，百岁威姑几杖间。么凤香收双翅满，郁鸡花点一身斑。织蒲愧我伤仁甚，日暖风和总不閒。"}