{"id":"279313","title":"埽花游·花朝同石余三村观桃","dynasty":"现代","author":"周岸登","text":"水东路熟，便梦想须溪，旧游何许。借今证古。对西山寸碧，锁眉无语。浪诩仙源，误了秦余伴侣。共凝伫。问历劫燕莺，遗恨谁诉。重认携酒处。但嫩柳迎人，菜花随步。倦红自舞。笑伤春泪滴，未输儿女。怨入稠塘，料比玄都更苦。棹歌去。纵流浪、怕吟前度。"}