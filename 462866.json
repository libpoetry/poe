{"id":"462866","title":"杀鼠记","dynasty":"当代","author":"裴涛","text":"昏昏灯如豆，窸窸人扣牖。异哉明月夜，谁将吉士诱？有物缘墙来，立揖道相厚。我曰未相识，何故相稽首？“与君固为邻，君还识我否？君虽不识我，我已识君久。瓜瓞今始繁，君当贺旨酒。知君吝且贫，乞君食一缶”。审之知为雠，嘻嘻窃拖帚。鼠辈何敢尔！逐之绕壁走。吾食吾其劳，尔来夺我口。我贫尔何闲，尔肥我何瘦。鼠窜我亦颠，驱驱终入彀。鼠哀求我怜，鼠怒伤我手。“逼迫无乃甚，同为稻粱囿。我死不足惜，零丁绝我后。举家因君绝，君亦折其寿”。鼠子说何益，泥缶举相覆。数寐始能安，其内声如吼。自愧殊难忍，终或能相宥。忽然破梦声，凄凄听还久。循迹过花墙，大鼠毙其幼。大鼠齿牙折，小鼠齿初叩。啾啾终息响，渐有暗香透。架上凌霄花，悄然开如斗。花色未尝鲜，猩红今独秀。支脉亦鲜明，丝丝如血镂。沉思转寂寂，寂寂还深疚。摘取凌霄花，默诵往生咒。"}