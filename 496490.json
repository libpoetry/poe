{"id":"496490","title":"木兰花慢 春日闲居，寄简西峃","dynasty":"明","author":"杨慎","text":"重三今日是，寒食过，又清明。念故国关心，归期难卜，望远愁生。天留烟霞胜处，汇平湖、列岫碧纵横。花里笔床茶灶，松间渔影樵声。可人咫尺喜逢迎，来往片云轻。看柳埧长绡，交塘归棹，双塔高城。长安水边不记，想绿朱碧玉、事堪惊。笑弄豚儿犬子，饱餐燕麦鱼羹。"}