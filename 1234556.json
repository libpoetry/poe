{"id":"1234556","title":"送姜尚忠得官后携新妾归息","dynasty":"元","author":"揭傒斯","text":"淹薄徂年岁，离别忽在兹。寒城落木后，虚馆残钟时。家在双井上，心随孤雁飞。落日布帆远，青山尊酒移。苍茫倚闾情，怆恍零雨诗。托身名教中，固应慎其仪。志尚岂不殊，情钟自成悲。昔见已云晚，再会良无期。濯足彭蠡流，长歌高堂归。鹤发喜垂涕，儿童问牵衣。野老借檄看，邻女隔墙窥。田园各成熟，松竹仍参差。亲故一在眼，鸡黍相提携。翻知在室乐，不恨为官迟。放浪成化迁，何用世俗知。"}