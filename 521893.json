{"id":"521893","title":"待隐园为邃庵冢宰赋","dynasty":"明","author":"顾清","text":"先生奇才天下闻，先生早达非隐沦。名园十亩手自辟，远意正在桑榆曛。苍生日夕要霖雨，碧山岂得留閒人。君不见晋公绿野晚始就，魏公老圃当秋芬。人生适志亦有日，弹丸鸮炙空劳神。隐待园，园待隐，尘海茫茫几时尽。会须重梦竹间翁，烟雨春风谢招引。"}