{"id":"1161940","title":"奉和韦曲庄言怀贻东曲外族诸弟","dynasty":"唐","author":"权德舆","text":"韦曲冠盖里，鲜原郁青葱。公台睦中外，墅舍邻西东。驺驭出国门，晨曦正曈昽。燕居平外土，野服参华虫。疆畎分古渠，烟霞连灌丛。长幼序以齿，欢言无不同。忆昔全盛时，勋劬播休功。代业扩宇内，光尘蔼墟中。慨息多永叹，歌诗厚时风。小生忝瓜葛，慕义斯无穷。"}