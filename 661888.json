{"id":"661888","title":"黄河篇","dynasty":"明","author":"郑岳","text":"河浑浑，发昆崙。张骞葱岭迹未到，虚持汉节寻真源。南流中国见积石，雷奔百折趋龙门。洑流转徙浩无垠，历代为患难具陈。武帝之时决瓠子，万乘沈璧躬负薪。我浮江汉历南纪，白首始一过孟津。洪流迅急横绝渡，浊浪汹涌凝心神。江汉合流清且驶，如何此水混泥滓。一斛水，一斗泥。临流不可汲，去岸即须犁。往年曾决张秋口，万金累址成圩堤。从此安流循禹迹，并岸蒸民尽粒食。方今九五登圣神，川岳百灵俱效职。嗟尔河伯谨堤防，侈心莫纵兴望洋。蛟龙自尔安窟宅，平波帖席一苇航。"}