{"id":"105032","title":"三月十日韩子华招饮归成","dynasty":"宋代","author":"梅尧臣","text":"清明晓赴韩侯家，自买白杏丁香花。雀眼涂金银篾龙，贮在当筵呼舞娃。舞娃取捧笑向客，不顾插坏新乌纱。朝来我舍报生子，贺劝大白浮红霞。酒狂有持梧桐板，暴谑一似鄱阳槎。袒裼击鼓祢处士，当时偶脱猛虎牙。褊衷不容又何益，鹦鹉洲上空蒹葭。"}