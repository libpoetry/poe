{"id":"811072","title":"懒宜巢咏怀四首","dynasty":"清","author":"王润生","text":"懒性无从药，如鸠守一巢。尘从门外閧，经自室中钞。寂寞苔生发，参差竹放梢。得閒安我拙，心事付悬匏。白鹿山屏郭，青龙桥锁溪。林塘宜小筑，蔬水遂幽栖。酒乐忘何饮，诗多漫与题。厌闻尘世事，谈且就窗鸡。门业鸟衣旧，家风马粪馀。庭留忠厚诰，楹蓄子孙书。有庆承先德，无才愧隐居。故青毡一片，珍重守菑畬。乡社鸡虫閧，天关虎豹屯。双屝关寂寂，万事付浑浑。身并蟭螟寄，年随驷马奔。夷险不在境，方寸植灵根。"}