{"id":"197538","title":"寿潘介岩·宝佑重颁历","dynasty":"宋代","author":"王柏","text":"宝佑重颁历，祥开甲子三。一分春色满，喜溢寿卮宽。去岁沾余庆，连宵饫豆笾。今年东望处，紫气护天关。正阻松椿祝，难忘契谊覃。只将生硬语，便作瓣香看。天不生贤数，人培厚德难。几年涵养力，方到介而安。出处随时义，从容最可观。青云平进步，中立了无偏。一解星屏绂，扁舟归故山。修门无一字，已决此身閒。卜筑迁新宇，除书动笋班。勤渠株邸讲，公论蔼朝端。善类频回首，争先傒奏篇。忠嘉当有力，圣德本天涵。"}