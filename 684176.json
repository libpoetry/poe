{"id":"684176","title":"登龙门塔分得龙门高深四韵","dynasty":"明","author":"王弘诲","text":"清溪寒色映芙蓉，法界苍茫瑞霭浓。北去层峦回玉几，西来积翠耸金峰。气钟琼莞三千里，秀出秦关百二重。从此遐荒开泰运，满江风雨化鱼龙。宝塔深居上帝尊，建江王气俯中原。紫气缭绕千峰合，翠石崚嶒万壑奔。侧听金鸡催日御，平看彩笔插天门。三山似拥神仙宅，五指标奇荷帝恩。浴日沧波奠巨鳌，亭亭华表出林皋。摩空日月金轮转，分界河山铜柱高。万劫虚空摽色相，九天云物寄风骚。好邀缑岭登仙子，莲叶舟轻带醉操。缥缈丹梯倚翠岑，龙门俯瞰建江深。崖边岩石窥人立，天际空花度鸟音。身入尘中惭有累，心期物外欲相寻。乾坤俯仰俱陈迹，汗漫何妨尽日临。"}