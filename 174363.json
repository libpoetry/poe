{"id":"174363","title":"送路守·道衰世弥隘","dynasty":"宋代","author":"郭印","text":"道衰世弥隘，俗薄人易骄。一为居所移，盛气干云霄。官曹出已下，俯视如僬侥。崇卑两悬绝，相望天壤辽。猗欤路汉州，冠缨早彯彯。亨衢快著鞭，壮岁亟乘轺。耘耕矜色尽，茂德日以昭。朅来西南守，拣拔自公朝。侯馆宾客富，平湖水竹饶。退食未为乐，鸾舆万里遥。赤子拊吾民，良朋遇吾僚。薰然四时春，草木无枯焦。明朝马首西，秋风更萧条。当宁方急贤，三旌副旁招。"}