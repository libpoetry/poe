{"id":"924522","title":"次韵子瞻送杨杰主客奉诏同高丽僧游钱塘","dynasty":"宋","author":"苏辙","text":"人言长安远如日，三韩住处朝日赤。飞帆走马入齐梁，却渡吴江食吴橘。玉门万里唯言九，行人泪堕阳关酒。佛法西来到此间，遍满曾如屈伸手。出家王子身心虚，飘然渡海如过渠。远来忽见倾盆雨，属国真逢戴角鱼。至人无心亦无法，一物不见谁为敌。东海东边定有无，拍手笑作中朝客。"}