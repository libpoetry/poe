{"id":"747060","title":"寒集大观亭同方植之作","dynasty":"清","author":"徐汉苍","text":"苍龙缩首敛烟雾，到此江流束不住。惊涛直下罗刹矶，百折不回有余怒。大观亭子横江开，裹创转战江声哀。将军碧血洒秋草，战士白骨生春苔。我读遗碑三叹息，手拍铜驼泪沾臆。何止田横五百人，断腕残肢土花蚀。胜迹留传又几年，抚今追昔空徒然。但将风月供诗料，莫把兴亡话酒筵。鲥鱼斫脍开香瓮，深树流莺啭清哢。为谁车马滞江干，纵有奇才亦何用。东南宾从皆枚邹，射覆围棋事事幽。浊酒千杯浇磈礌，清商一曲弹箜篌。毁誉无凭安足道，莫教荣落伤怀抱。壮志全消郭隗台，离愁绿遍王孙草。名士从来说过江，六朝山色仍当窗。君看尘海风波险，那及空梁燕影双。长江极天帆去速，皖伯台前云树秃。此时百感欲填膺，无端五岳撑空腹。翠螺一点天边浮，中有李白之高楼。褰裳何必从公去，此间我识韩荆州。"}