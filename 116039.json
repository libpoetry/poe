{"id":"116039","title":"春雪·春云骄不行","dynasty":"宋代","author":"张耒","text":"春云骄不行，冻雨作飞雪。夜深归无烛，已觉马蹄滑。那知事未已，通夕注不歇。堂寒晓附火，檐滴更清绝。前者城东边，桃李粲已发。阴阳不可料，寒气晚犹泄。青青高坡麦，旧事日可阅。当春望时雨。盛雪或为孽。生民常苦勤，不敢爱膏血。如何待一饱，常苦神物夺。茫茫元精理，未易论本末，解裘换斗酒，莫畏衣百结。"}