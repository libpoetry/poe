{"id":"577161","title":"天平山","dynasty":"明","author":"陈琏","text":"天平之山高插天，晴岚暖翠纷满前。白云梵宇久寂寞，范公祠堂犹俨然。山畔一峰名卓笔，半露棱层苍石骨。天教秀色壮东吴，高出群山表奇特。我时放舟山下过，为寻古迹攀云萝。试从绝顶一眺望，诸山满眼青如螺。最爱范家坟墓好，石马石羊藏碧草。平生喜读义田碑，此日登临豁怀抱。"}