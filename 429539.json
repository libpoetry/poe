{"id":"429539","title":"潭柘越山至麻峪","dynasty":"近现代","author":"黄浚","text":"后峰硉兀前峰翱，势与秋气相争高。我从窈霭出旷廓，上有盘径如秋毫。舆夫恃勇各猱进，所践自谓皆坚劳。四山如炊云气熟，阴壑远听风声号。历崖度坂断复乱，始觉身命非吾曹。我生故在山水窟，廿年插脚辞崩涛。王城尺咫恣吟眺，培塿夙昔轻神皋。岂知危栈属眼底，乃以一快偿群劳。行行村落接麻峪，已见老柳欹残濠。料量馀勇贾后约，天风吹酒期题糕。"}