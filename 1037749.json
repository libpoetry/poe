{"id":"1037749","title":"郡斋招子美","dynasty":"宋","author":"胡宿","text":"月色初藏桂，年芳渐有梅。人情欣腊破，天意许春回。阴雪迎风解，寒澌向日开。午枰宜试著，卯瓮好尝醅。寓兴题红叶，乘閒步紫苔。长吟溪上曲，偏忆洛中才。绝墨淩崖石，高文拂斗魁。诗锋无敢犯，酒户少能陪。绿发裁方鬒，丹心未肯灰。琴书聊偃仰，鱼鸟暂徘徊。蔚豹虽藏雾，蟠螭已得雷。只愁腾踏去，相望隔蓬莱。"}