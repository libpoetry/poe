{"id":"97676","title":"四月十二日以夏潦暴甚舣舟辰之铁枪崖下偶得","dynasty":"宋代","author":"赵蕃","text":"昔读梅苏木山诗，未信人间有此奇。虽云尤物不必有，时一玩之何病为。吾行东南千万里，仙游不已遂臻此。奇奇怪怪日在眼，浩浩汤汤夜盈耳。旧评峡江似严陵，此行佳处亦可朋。又闻八桂好山水，亦应与此相云仍。画师好手不可遇，诗中有画无其具。江神好事不我尤，乞与一山酬愿素。不如何年遭仆落，浪激波冲几飘泊。岸高壁立自崭岩，泓浅坳深非斧凿。老夫得之喜莫极，欲加名字相刻画。卧之成岭立成峰，天成故尔非人力。多言譊譊欲何如，要觅新诗为写摹。余名敢与昔人并，用寄我友梅苏徒。"}