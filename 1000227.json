{"id":"1000227","title":"送章传道东归三十八韵","dynasty":"宋","author":"强至","text":"一日或数篇，数日哦一轴。夫子之于诗，夜补昼不足。长吟天地间，万象困题目。天徒饱其才，而特馁其腹。声名三十载，半百事场屋。今年试春官，淡榜辄不录。东风吹残花，客泪迸京毂。回头谢青云，却抱来时玉。河阳谒相公，每见辍饭沐。赆金实空囊，礼遇骇僮仆。遂游西诸侯，骑马度函谷。长安寻素交，零落半丘木。惟有终南山，相看似旧绿。东李雅好客，既亲意转笃。授馆如投家，晨杯继宵烛。羸马残青刍，饥僮厌馀肉。予方坐幕府，陷嫉苦流俗。群吠耳且盈，介立趣颇独。得君倍欢然，坦不置边幅。论情虽云晚，闻谊固已夙。二章初交锋，懦气令避缩。自笑不量力，强和旋取衄。从此遗形骸，留馔或脱粟。有酒时招邀，共醉小轩竹。论议到圣贤，道德富停蓄。岂比篇章流，烟云绕心曲。飘飖走边城，新禁察儒服。戎帅不敢延，进退势俱触。六月汗沾衣，几作穷途哭。回来卧旅舍，所得不充欲。乡思生秋蛩，轻装遽云促。行当买淮田，晚岁谋退筑。予材觉无庸，计虑亦既熟。无资媚要权，与世背驰逐。祗合从渔樵，胡为苟寸禄。淮吴幸相望，有邻可容卜。浩歌老吾生，争食任鸡鹜。薄宦犹縻人，归飞羡黄鹄。"}