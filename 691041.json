{"id":"691041","title":"广州元夜歌","dynasty":"明","author":"李云龙","text":"粤秀春山锦绣文，烧香士女日纷纷。游人背指呼鸾道，十尺飞楼插白云。穗石春明古洞开，綵花千树布香街。绿油轿子看灯去，半揭珠帘露绣鞋。十五儿郎满面春，爱餐荖叶染朱唇。越罗衫袖笼瓜子，玉齿分明度与人。高鼻胡奴族类殊，东西两处占营居。鞦韆戏罢呼群去，行拨琵琶唱木鱼。雁翅城边宝月升，星桥百道綵云凭。六榕古寺香烟起，女伴相携礼塔灯。谁家年少醉春杯，两朵桃花向脸开。侧踏毡鞋双足热，钟楼西畔打球来。楼下歌儿惯刺人，分行迭唱笑声频。就中一老推歌伯，摺扇斜遮鸭舌唇。永夜花丛百戏张，家家儿女为春忙。数家更约相持去，城里新开内教场。琪林西去是诃林，祇树阴阴古殿深。游客醉来相枕卧，新诗齐作楚人吟。东家姊妹惜春风，每倩旁人为理容。待到夜深车马散，鼓楼偷去拜先锋。"}