{"id":"1002685","title":"东津归催吴秀才寄酒","dynasty":"宋","author":"曾巩","text":"荒城懒出门常掩，春气欲归寒不敛。东邻咫尺犹不到，况乃傍溪潭石险。风光得暖才几日，不觉溪山碧于染。欣然与客到溪岸，衣帻不避尘泥点。谷花洲草各萌芽，高下迸生如刻剡。梅花开早今已满，若洗新妆竞妖脸。柳条前日尚憔悴，时节与催还荏苒。沙禽翅羽亦已好，争趁午暄浮翠潋。从今物物已可爱，有酒便醉情何慊。君厨山杏旧所识，速致百壶须滟滟。心知万事难刻画，惟有醉眠知不忝。预愁酩酊苦太热，已令洒屋铺风簟。"}