{"id":"695872","title":"送冯妹夫用唯南归","dynasty":"明","author":"欧大任","text":"东床君是谢家亲，文采风流亦未贫。闻道阳元成宅相，衡门归去扫荆榛。茱萸湾下广陵楼，风引孤帆不可留。满目离情君自见，千山鸿雁白云秋。五岭烟霞老葛巾，临行把袂各酸辛。汝归应访吾诸弟，篱下黄花少一人。短笛南征马伏波，海门霜色避横戈。青山待我抽簪日，莫遣风尘到薜萝。"}