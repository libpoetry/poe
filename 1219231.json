{"id":"1219231","title":"九马图","dynasty":"元","author":"郑元祐","text":"西风原野汗血驹，或踶或齧或惊驱。龁草饮水秋气肃，追风抺电神情苏。一匹滚尘一匹逋，两匹交颈如城乌。其馀五匹总殊绝，八龙溢一崩群驽。为问何时脱羁靮？肆行如云从所适。仰首斜阳嘶啮膝，一似逢人诉胸臆。自穆西归遭汉家，不辞低头驾鼓车。渥洼水深龙种在，玉关西望空咨嗟。"}