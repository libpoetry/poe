{"id":"966292","title":"清湖山大火","dynasty":"宋","author":"胡寅","text":"青天露坐月敛昏，忽见山烧明溪村。转移胡床饱寓目，猎猎变态真难论。清湖之山峨帝阍，盘陀四隤如云屯。千章大材翳山黑，忽作秋树繁鲜缊。得非祝融张南军，周騵汉帜杂邀巡。蓖山夺壁秣且猎，陈皮较获群毛骍。又疑栖岩穷道人，鏖砂灶破宝魄沦。丹光飞飞弄明灭，怪气闪闪腾轮囷。随风廓爆声何喧，遇涧缘绝势复分。金虬赭虺怒郁律，紫凤朱鸟惊翔鶱。欲寻仙家访桃源，武陵太守驰双轓。纷敷绛雪土不湿，近远蒸霞山正燃。离离点点罗星垣，灿灿烂烂披缬纹。巫阳研朱尽屈曲，盘印缭烬香氤氲。山清宛然大裘尊，藻粉之间绣光焞。侍官服章画彤韎，佩玉环玦皆琼璊。谁移太华玉井根，开此翠巘芙蓉园。徒劳禅宫咏火伞，岂愧花岛歌红云。连冈槎牙宣空龈，缺壑侈哆呀殷唇。眉峰胡为变贼赤，顶髻何事从僧髡。翻思元宵游端门，巨鳌岌载蓬莱蹲。蜿蜒双衔照天炬，十万油蜡争晨暾。只今留滞溪河盘，青荧一灯读书残。野人亦解相暖热，坐使寒谷惊龙鸾。吁嗟此山美崇峦，若动若植方涵春。闽氓力耕地无草，岁岁爇薙供犁犉。火行于寒反行暄，忍使秀绿馀焦痕。为翻银河一洗濯，回禄虽炽应逃奔。每钦韩公观陆浑，雄词险句咻而燉。我犹皇甫爝不息，看君续焰辉无垠。"}