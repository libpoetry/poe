{"id":"1107614","title":"和李殿丞仓中对菊","dynasty":"宋","author":"司马光","text":"高士寄朝市，迥然心迹殊。秋风太仓里，黄菊满庭隅。陶令成诗后，王公送酒无。遥知厌俗事，未免强踌蹰。文案渐消散，仓闲吏已稀。庭空数蝶下，夜静一萤飞。爱赏忽成句，淹留时忘归。高情虽不系，遇此独依依。凉风正萧瑟，好月复徘徊。幽兴眇不尽，芳樽时一开。馀英盖红叶，坠露湿苍苔。从此东篱下，应忘归去来。"}