{"id":"720961","title":"残雪","dynasty":"明末清初","author":"王夫之","text":"寒心肃肃拥孤清，断岸无心弄晚晴。旧恨半消随去雁，新欢难待到流莺。莎丛绿浅愁轻护，藓砌痕欹感易倾。夙昔南枝曾有约，不贪春早逐初英。珍重凋零劫后身，人间还遇可怜春。和霜和月犹前日，争柳争花非此辰。睥睨青天悲寂历，淹留丹巘赏嶙峋。双飞燕子来何暮，不见琼田万顷新。苍烟黄日久迷离，犹有墙东片月窥。身外江山还似旧，梦中蜂蝶尽相疑。东流彻夜银涛急，平甸矜春碧草欺。不识瑞香花落后，几人还赋玉楼诗。回塘曲径偶相依，不拟春归尚未归。向后生缘随旦暮，当时心绪在霏微。珠胎含泪禁疏雨，玉骨凝寒傲夕晖。子夜轻冰聊邂逅，素心元不藉霜肥。"}