{"id":"779228","title":"木兰花慢 和张孝祥《于湖诃》","dynasty":"清","author":"顾太清","text":"天高风露冷，念仙子、倚琼楼。问云窗雾阁，朱栏翠幔，好景谁收。玉箫歇，霓裳散，恨宝奁空掩暗增忧。照影自临清浅，满身花影同流。疏钟霜杵韵悠悠。柏叶炷香篝。记草色连天，花光似雾，历历前游。逍遥身心物外，渺沧波、流尽古今愁。独立莲花峰顶，下看九点齐州。"}