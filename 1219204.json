{"id":"1219204","title":"题张伯雨留别卷","dynasty":"元","author":"郑元祐","text":"句曲外史儒仙师，开口论事剑差差。诗律精严夺天巧，字画峭重含春姿。一朝飘然上京邑，赤墀不拜惟长揖。名称藉藉诸公间，落纸云烟粲星日。玺书令任西湖滨，忽思骑虎朝玉宸。大茅峰头斟北斗，剑佩色映江南春。山经幽文与道帙，归藏灵涧之石室。小劫犹割紫琳腴，大书应按皇人笔。鬼物守护今几年？阖户勒铭师亦仙。酒星在天照酒泉，师醉而死方陶然。如何卧病二十日？鹤骨瘦筋神隼急。一朝返真大浣洞，西湖山空鬼夜泣。飞墨如雾留人间，读之锵然鸣佩环。疑师不死不得见，老泪洒入秋苔斑。"}