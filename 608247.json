{"id":"608247","title":"渡河","dynasty":"明","author":"区大相","text":"朝发钜野泽，夕济洪河流。九流信渺渺，九曲良悠悠。瓴注捣淮泗，箭溜齧徐州。昆崙去几许，孟门犹未休。汩日有馀浊，滔天无厌浮。我行季夏月，北风何飕飕。昔渡限无梁，今汎有方舟。鸣橹顺洪涛，扬帆逐轻沤。岸上谁家叟，伫立河之洲。望而不得语，披发且行讴。薪竹少暇日，堤防无良谋。为我谢河伯，无为吾民忧。川灌何足喜，云旗成漫游。请从挟羿矢，宁假事屈游。"}