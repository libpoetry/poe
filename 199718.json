{"id":"199718","title":"凝香堂·讼庭鞠茂草","dynasty":"宋代","author":"晁公溯","text":"讼庭鞠茂草，圜扉生网虫。政成胡不乐，酒肴可从容。人云倡优拙，公在宴寝中。翰墨以自娱，落纸惊游龙。壁间三大字，笔画元自工。焚香日清坐，未觉尘事蒙。窗虚度清光，帘疏卷秋风。隐几众山碧，题诗秋叶红。修篁发清籁，为公奏笙镛。坐客怃然笑，此兴谁能同。但闻太守乐，焉知清静功。"}