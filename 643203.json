{"id":"643203","title":"题赵子昂画西马为褚奉祠作","dynasty":"明","author":"胡奎","text":"前朝学士赵王孙，画马传得曹将军。此图骨相何所致，万里来自西昆崙。玄云覆身蹄削玉，雾鬣风鬃电为目。珊瑚络脑青丝缰，远戎牵来字天育。雄姿矫矫当赤墀，神骏不许人间骑。玉堂挥洒岁月久，河南祠官今得之。吾皇仁化被八极，騕袅骅骝数盈亿。日出日没皆封疆，求骏何烦画中索。老我衰年发已苍，惠养每思田子方。何幸生逢太平日，归放华山春草长。祠官藏之慎勿亵，留取郢中歌白雪。"}