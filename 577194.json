{"id":"577194","title":"华阳道隐为罗济能赋","dynasty":"明","author":"陈琏","text":"三茅之山仙所都，华阳洞在山之隅。丹房药室秘灵异，洞天之名诚不虚。彼美人兮学仙徒，卜筑近爱华阳居。当门列岫耀圭璧，满地白石堆琪玗。杜门少与尘事接，终日闲观鸿宝书。或时采芝度溪谷，或时招鹤来庭除。兴阑高卧北窗下，松门瑟瑟鸣笙竽。唤醒十载江湖梦，长啸一声山月孤。"}