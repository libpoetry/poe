{"id":"989577","title":"次李提举过南园饮散赋诗韵","dynasty":"宋","author":"曹勋","text":"小山丛薄栖南郭，兰若蔽亏如间错。竹色低侵几案凉，海云常压波涛恶。遣愁五字了未有，取醉一樽良可托。折简敢致先生游，俎豆陶匏殊寂寞。风流固自出元化，祥凤本合巢阿阁。步武乃肯临草草，尘光不间知落落。今年田畴极丰熟，早禾晚禾靡风雹。为酒具黍共婆娑，应为野人一笑作。"}