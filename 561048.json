{"id":"561048","title":"宿方广寺读朱张二先生唱酬集","dynasty":"明","author":"严嵩","text":"南岳众峰寺，寺寺期夤缘。高穷上封览，静寄南台眠。湘南与依空，琐琐不足传。方广岳西麓，迹胜由名贤。朱张两夫子，杖屦来当年。高辞贲岩石，老宿依寒禅。而我二三子，景行志弥坚。跻攀越林涧，怅望迷云烟。不见谷中人，但闻山下泉。驰驱限于役，申旦輶车旋。幽境夙所尚，尘累何当捐。"}