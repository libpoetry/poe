{"id":"501512","title":"虞姬怨","dynasty":"明","author":"林弼","text":"君王万人敌，贱妾万人怜。昔有丝萝托，愿言金石坚。云胡竟失势，恩情不终全。骓马骄不逝，楚歌声四喧。君心为妾苦，妾身为君捐。嗟君气如虹，创业未八埏。恨妾命如叶，事主无百年。游魂遂惊尘，怨血溅流泉。妾死亦已矣，君行当勉旃。江东地虽小，星火亦可燃。愿身化孤燕，随渡乌江船。"}