{"id":"812503","title":"春日偶成","dynasty":"清","author":"严永华","text":"鹊噪晴枝傍绮栊，东风吹放小桃红。暂开帘押迎归燕，偶擘云笺寄远鸿。春事今朝花影里，诗魂昨夜雨声中。寻芳双蝶过墙去，绣陌新添绿几丛。菜花风过又清明，深巷箫声记卖饧。画好终须摹古意，才疏每愧负时名。居凭楼阁神先旷，案有琴书气自清。更欲移家远城市，五湖烟月不胜情。"}