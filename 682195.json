{"id":"682195","title":"送姊倩侯将军佥书留京枢府二首","dynasty":"明","author":"于慎行","text":"长安别路起征铙，笑揽金杯视佩刀。旧国风云开节钺，故园花柳过旌旄。居临六代青山近，望入千门紫气高。闻道江南多侠少，将军一为试龙韬。上将璇枢切禁林，登坛自识主恩深。云连城阙江声壮，节拥楼船海气阴。宦辙百年萍梗路，离筵千里弟兄心。庙堂正复思颇牧，岂有雄才可陆沉。"}