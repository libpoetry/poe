{"id":"830998","title":"月华清 戴淑卿女史为内子画荷花便面，题词","dynasty":"清末民国初","author":"程颂万","text":"月懒兰闺，云慵柳榭。倩魂飘断帘隙。细写生绡，化入暝烟无迹。暗银塘、腻粉吹香，伴那日、曲阑空碧。脉脉镇、含娇欲堕，个中描得。怯咏西楼素魄。剩一缕吟边，茜丝沾湿。睡熟闲鸥，波底梦痕凉白。颤罗衣、画槛风侵，褪不尽、可怜颜色。颦夕怅团栾，小影花阴遥隔。"}