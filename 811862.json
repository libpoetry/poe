{"id":"811862","title":"酿花庄杂咏二首","dynasty":"清","author":"华天衢","text":"春鸟依依择木栖，架间茅屋渡头西。一堤截水聊通路，三户为邻尚隔溪。牧笛横吹芳草乱，渔蓑斜挂夕阳低。此中大有逍遥处，赢得新诗日日题。精卫何知结构难，今来处处足盘桓。绕床流水清堪枕，排闼青山秀可餐。高唱竹枝欢进酒，轻拈莲叶戏为冠。故人有意抱琴至，好就西窗石上弹。"}