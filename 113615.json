{"id":"113615","title":"漫尉·豫章黄鲁直","dynasty":"宋代","author":"黄庭坚","text":"豫章黄鲁直，既拙又狂痴。往在江湖南，渔樵乃其师。腰斧入白云，挥车棹清溪。虎豹不乱行，鸥鸟相与嬉。遇人不崖异，顺物无瑕疵。不知爱故厌，不悔为人欺。晨朝常漫出，莫夜亦漫归。漫尉叶公城，漫抚病余黎。不纂非己事，不趋非吾时。人骂狂痴拙，鲁直更喜之。或请陈漫尉，寿尉蒲萄卮。酒行激懦气，攘袂起哨规。君子守一官，乌肯苟简为。奈何如秋葭，信狂风离披。漫行恐污德，漫止将败机。漫默买猜谤，漫言来诟讥。漫尉谢答客，愿客深长思。漫行无轨躅，漫止无馽鞿。漫默怨者寡，漫言知者希。吾生漫叟後，不券与之齐。於戏独如子，因使目为眉。强颜不计返，乾坤一醯鸡。昆仑视糟垤，既化不自知。悔吝虽万涂，直道甚坦夷。覆辙索孤竹，奔车求仲尼。以旌招虞人，贱者不肯尸。玉润安可涸，日光安可缁。斯言出系表，当以罔象窥。赋分有自然，那用时世移。吾漫诚难改，尽醉不敢辞。"}