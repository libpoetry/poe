{"id":"814395","title":"新庄道中口号 其二","dynasty":"清","author":"林占梅","text":"萦纡石径藓苔青，逼屋榕枝覆杳冥。天外落霞齐远骛，竹间微雨乱流萤。山排翠闼撑书幌，月印清波漾画屏。一枕晚凉新睡觉，笛声断续起烟汀。避暑年来几度过，琴书镇日自摩挲。清溪浪碧垂杨合，远岸沙平野竹多。坡老大瓢游岭海，志和箬笠老烟波。绿阴满地襟如水，笑拍阑干发浩歌。"}