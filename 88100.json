{"id":"88100","title":"金陵作·高牙拂云车带雨","dynasty":"宋代","author":"刘克庄","text":"高牙拂云车带雨，清晓西州气成雾。玉麟堂上少文书，白鹭亭前多杖屦。古来此地一都会，城郭楼台尽非故。落日曚曨江北山，断烟仿佛新亭路。神州岂但夷甫责，西风更有元规污。是中端的得长城，正自不能堪短簿。戏马频从九日游，南楼许共诸君住。眼前突兀坡老碑，醉里吟哦谪仙句。只今蕙帐怨猿鹤，想见齐盟忆鸥鹭。淮南四月蚕麦熟，宫阙山河烦卧护。了知此意诚能驯，未许寻公遂初赋。"}