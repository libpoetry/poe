{"id":"496418","title":"沁园春 自寿兼谢钝庵","dynasty":"明","author":"杨慎","text":"初度今年，遥集句东，丹壶洞天。记京国俊游，筑金台上，乡亭旧话，濯锦城边。两地萍蓬，十年烟月，欲往从之如绊然。今何夕，又满堂花醉，重对华筵。新杨窈窕春妍。正绿萼、梅花开最先。况凤侣潘杨，兆呈琼齿，龙媒秦晋，应在冰泉。画里萧郎，瓮中毕叟，绛帐风流群桂仙。上云乐，倾壶箫管，白发重玄。"}