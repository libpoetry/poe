{"id":"103015","title":"观何君宝画","dynasty":"宋代","author":"梅尧臣","text":"燕马易画，吴牛难图。马骨隐细牛骨麤，马毛厚密牛毛疏。麤疏必辨别，细密多模胡。乃知戴嵩笔，能出韩干徒。干马精神在缰勒，嵩牛怒斗无牵拘。昨日何家观小轴，绢虽破烂色不渝。二头相触角竞掎，前脚如跪後脚舒。尾株榻直脊膂蹙，筋力写尽蹄腕殊。一胜一败又苦似，胜者很逐败者趋。卷穷赤印置小字，置字乃是陶尚书。尚书国初人，爱画收几厨。买时不惜金与帛，帛载牛车钱载驴。後世儿孙不能保，卖人穷市无须臾。凡目矜新不重故，千钱酬直皆笑愚。四牛遂为何氏有，装背入眼天下无。坐中吾侪趣已异，又喜玄女传兵符。此本实称阎令画，下笔简细容颜姝。三人鬼状一牛首，八女二十美丈夫。黄帝中间荫葩盖，霞扇错玳旌拥朱。冠服难知岁月远，但见仪卫森清都。复观鹿台独夫受，妲己不笑何由娱。酒池肉林骑行炙，剖心斮胫堪悲吁。数幅吴王宴西子，彩舟张乐当姑苏。宫娥数百簇高下，鬒髻一一红芙蕖。黛峰细浪得平远，前对洞庭傍太湖。商纣夫差可垂诫，历世传翫参盘盂。雕鹰草木不足记，特咏此事心何如。"}