{"id":"1105261","title":"次韵行甫小集平山","dynasty":"宋","author":"方岳","text":"不奈花时两手閒，共携诗砚对孱颜。江南江北音书外，春去春来杨柳间。骑鹤重寻烟雨句，征鸿欲没夕阳山。百年风物一杯酒，叹息人间两触蛮。春风多可几曾閒，又为平山入醉颜。流恨不穷江万里，与翁长在月三间。半清半浊圣贤酒，似有似无烟雨山。试问黄鹂相识否，绿阴深树自绵蛮。一片花飞不等閒，对花空手亦何颜。醉乡别在乾坤外，诗社宁容季孟间。妙句屡移青玉案，佳游仍隔小金山。只应江上烟霏笑，蛮府参军语自蛮。欲将春睡了春閒，谁遣杨花点暮颜。世事不如眠白堕，人情何啻抵黄间。茫无措手句中句，悔已噬脐山外山。蚤晚定编长庆集，并教传写落乌蛮。客愁聊以酒防闲，非复春风桃李颜。北望未忘诸老在，中兴已是百年间。非无烟雨无奇语，自有乾坤有此山。杨柳岂知兴废事，夕阳依旧舞腰蛮。"}