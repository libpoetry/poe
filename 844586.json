{"id":"844586","title":"春日寄怀阿嫂二首","dynasty":"清末民国初","author":"费墨娟","text":"四面风号助啸歌，关山迢递近如何？三年归省原非早，一月离群已觉多。人为愁牵抛绣谱，诗从别后冷吟窠。几回欲寄相思字，目断天涯雁未过。谁家玉笛换新腔，小阁怀人意未降。览景卷帘添别恨，无言镇日盼归艭。霜凝枫叶红千树，香逗梅花白一窗。为问绿轩轩畔月，几时相照影双双？"}