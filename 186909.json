{"id":"186909","title":"送鲜于大任入成都幕","dynasty":"宋代","author":"张栻","text":"虏马昔饮江，扁舟忆同骛。翁方为国谋，客以名义故。安危匪前料，得失渠异趣。淮壖渺风雪，王中有程度。息偃多在床，君车不停驻。初无作难色，所立讵愆素。嗟我吴门别，风木岁徂暮。相逢复湘城，往事忍回顾。独余后凋心，特立凛不惧。莫邪虽云利，宁作囊锥露。善藏要有待，小试随所遇。终无缺折虞，岂但走狐兔。吾州得良牧，民力或可裕。本根赖封殖，强索费调护。从容试长思，取急无窘步。作别忽草草，怀抱复谁付。他时下瞿唐，访我林下屦。傥於功名余，更讲末后句。"}