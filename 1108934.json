{"id":"1108934","title":"九叠","dynasty":"宋","author":"刘克庄","text":"商略红儿何足比，丁宁青女不须嗔。故横瘦影禁持月，时送微香漏泄春。翠袖佳人寒倚竹，素衣仙子昼看花。村墟忽有殊尤观，茅屋俄成富贵家。苍头呵欠纳诗卷，赤脚鬅鬙收药铛。惟有小窗一枝影，夜寒不睡伴先生。贵家选色斛量珠，洗尽铅华绝代无。老子效颦聊复尔，名昆崙婢作琼奴。薄薄中单掩塞酥，不知眉黛有愁无。微颦莫是尝梅子，好事讹为齿痛图。国色名花俱绝代，玉人甘后本双身。劝君薄薄施朱粉，莫遣名花妒玉人。名见商书又见诗，畹兰难拟况江蓠。灵均苦要群芳聚，却怪骚中偶见遗。门户重重绣幕遮，十分国艳属侯家。谁知蔡琰燕山北，愁听胡笳对雪花。和靖终身欠孟光，只留一鹤伴山房。唐人未识花高致，苦欲为渠聘海棠。新咏平生陋玉台，梨园以后更堪哀。宁随太白金鞍去，莫放花奴羯鼓来。"}