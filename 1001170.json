{"id":"1001170","title":"喜晴","dynasty":"宋","author":"曾几","text":"求晴而得晴，老子不胜喜。夜闻屋瓦声，如疾痛在已。通宵遂无寐，落势殊未已。禾头卧沙泥，便恐欲生耳。谓天为不仁，春夏雨如彼。即今孰主张，秋潦更如此。垂成又败之，天意定不尔。果如吾所料，林杪风忽起。玄云走四山，白日行万里。腰镰知几家，持杵者谁子。欢声田野闲，乐事图画里。使君经旬忧，杯酒为一洗。官仓不须问，百室既盈止。作诗告同僚，可以贺我矣。"}