{"id":"692610","title":"题折枝翎毛四首 山桃画眉","dynasty":"明","author":"杨荣","text":"片片红霞入脸匀，妆成秾艳照青春。山禽亦有风流意，画得双蛾八字新。栀子花开素影低，哺雏野雀趁幽栖。上林更是春光好，莫与鹪鹩饮啄齐。不肯低飞向野蒿，从来栖息爱清高。广寒无数黄金粟，吹得天香入羽毛。翡翠丛深雪霁迟，一枝冷蕊斗琼肌。十年不到罗浮洞，又是参横月落时。"}