{"id":"1123710","title":"题白龙洞三首","dynasty":"宋","author":"赵蕃","text":"循除初㶁㶁，出谷重潺潺。骤或鸣琴瑟，幽疑杂佩环。茶经不载陆，瓢饮合居颜。借问龙君事，异辞纷莫删。瘦竹依奇石，流清照古梅。那知道傍舍，遽绝眼中埃。肯惮巾冲雨，深防屐破苔。病来无脚力，一为上崔嵬。俞君昔行倦，曾此见留题。丘壑胸中具，烟云笔下跻。如闻在干越，复道走江西。使我登临处，依依独杖藜。"}