{"id":"758391","title":"瑞鹤仙 题约轩德配张伴莲“绣诗图”","dynasty":"清","author":"赵芬","text":"生绡萦墨缕。爱黹绣文章，色丝隐语。珠排好诗句。是多情夫婿，锦心才赋。吹箫伴侣。镇同修、妆台眉谱。笑当年、织锦苏娘，偶影独鸣机杼。看取。松陵小谪，写韵丰神，翠鬟香雾。五纹杂组。能巧似、夜来否。想前溪曲唱，今番归棹，花样应翻白苧。恐鸳针、传遍红闺，有人偷度。"}