{"id":"556030","title":"荥阳行","dynasty":"明","author":"唐顺之","text":"荥阳军垒高嵯峨，楚汉之战何其多。已向廒仓夺刍粟，还临鸿水割山河。大小一百一十战，组练峥嵘如闪电。存亡呼吸那可知，主客纵横忽然变。英姿烈烈纪将军，志不可夺身可焚。城西夜半赤帝走，独载黄屋开东门。汉家社稷萧曹力，杀身卫主谁能识。君不见丹书白马勒元功，吹箫屠狗俱开国。"}