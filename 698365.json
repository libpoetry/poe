{"id":"698365","title":"岷王制诗饯送行次西桥步韵呈复","dynasty":"明","author":"凌义渠","text":"祥云片片逐征车，袖得葩章与锦书。千树浓阴垂午旭，一帘爽籁散秋墟。剖圭恰值桐飘后，酌醴还深月出初。带有馀酣随梦绕，邮亭不拟赋离居。程兼水陆接舟车，夙夜擎拳此简书。三咏缁衣藏世牒，重联棣萼照郊墟。梁园宴罢群峰晚，湘浦帆停一雁初。坐拥红光非不恋，别添幽梦到山居。"}