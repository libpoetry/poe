{"id":"806359","title":"戚氏","dynasty":"清","author":"端木埰","text":"已凉天，无边清气入庭轩。碧陨疏桐，翠余纤草，润晴烟。萧然。掩荆关。野华红绿短篱闲。秋兰数朵香韵，教人浑似在空山。山意幽迥，斜阳千树，石泉潺湲。又风高落木，商意凄紧，天籁争喧。凉思渐促凋年。残暑尽洗，新爽爱凭栏。银塘外，白莲犹剩，净植娟娟。更缠绵、垂杨浥露犹堪。瘦影尚舞櫩前。桂华又吐，露冷山馨，往事还许重延。无那寒蛩急，中宵还促织，顿减清欢。为警无衣卒岁，弄机梭，砧杵韵相连。却欣多稼如云，万家早获，此乐真何限，祓愁怀，莫教萦绊。盼庭树，苍翠怡颜。更数丛，黄菊禁寒。绽金英，浑不怕霜残。正重阳近，开尊酹月，未忍酣眠。"}