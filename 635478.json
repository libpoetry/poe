{"id":"635478","title":"刘吟祉偕严周二子过大通赋赠","dynasty":"明","author":"成鹫","text":"可惜荔枝红易落，佳客不来山鸟啄。红稀绿暗掩荆扉，茶熟香清思旧约。何人江上驻扁舟，惊起沙边閒白鸥。林间犬吠知有客，短墙倚望凝双眸。闻声识客客不俗，行吟直到树边屋。谛观乃是意中人，昨日面生今面熟。白莲社长刘驎之，严陵周党遥相期。馀閒更坐三生石，长日惟消百八棋。棋罢花间陈玉馔，清斋留与山僧饭。客来已过午钟鸣，非时未敢行方便。高人饱食自主宾，野老傍观各任真。谈谐坐到日西夕，有约重来莫厌频。竹边笋，花下藕，寻常茶饭吾家有。荔枝落尽龙眼生，嘉果还堪嘉客口。乘兴来时及早来，莫待午堂钟板后。临行一句更叮咛，瓶汲山泉休载酒。"}