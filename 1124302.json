{"id":"1124302","title":"大人生朝代诸儿五首以春风花草香为韵","dynasty":"宋","author":"项安世","text":"何物堪为寿，南华有大椿。根株天地远，枝叶岁时新。十倍大彭国，百分清渭滨。周星八千度，才是一番春。何物堪为寿，巢龟碧玉筒。龙洲多藕叶，上蔡足萧丛。日月供呼吸，乾坤共始终。年年冰冻解，绿发戏春风。何物堪为寿，蟠桃照海涯。栽培烦阿母，护守倩神荼。夏果收蕡实，春林炫缬花。等闲开结里，尘世几河沙。何物堪为寿，春山鹤算长。云边风驭稳，松上露巢香。顶浴丹砂润，翎梳白玉光。宝图双象转，长在寿星傍。"}