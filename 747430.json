{"id":"747430","title":"偕伯言过厂肆买书有作","dynasty":"清","author":"邵懿辰","text":"庄生贫如涸辙鳞，岂有群书供獭祭。翻新不肯袭糟魄，属书离辞何詄丽。古者私家无竹帛，闾塾相传但经艺。后来著作日纷纷，枣木行将塞四裔。传摹甚易得不难，翻使聪明受掩蔽。当年制字烦鬼哭，更欲烧书起秦帝。就中古册不可无，一二菁英擢芜翳。连镳不厌百回看，洛阳市肆欢游诣。先生庋架盈古香，十万骅骝简精锐。此皆下驷不足贪，识宝波斯偶留憩。叨同雅好耽缃素，愧与市人生校计。得虞重费囊底羞，失每牵怀梦中呓。先生一笑子归休，卧想陶陶结绳世。"}