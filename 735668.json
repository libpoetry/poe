{"id":"735668","title":"送汪讱思郎中还苕溪","dynasty":"清","author":"龙燮","text":"同舍诸郎斗翾好，惟君粹然仍古道。几回执手立班行，怜余旧视明光草。三年左官颜色尽，只有诗肠未枯槁。追和苏公千载下，得句还愁公压倒。君携一帙坐夜窗，细读微吟颇烦恼。一坏未掩松柏阴，骊珠中堕愈伤心。以兹浩然拂衣去，岂顾旦晚腰垂金。眼看云鹤高飞起，归鸿我亦差堪拟。小舟如叶过菰城，同看西湖花十里。"}