{"id":"50079","title":"短歌行·青天上有无根日","dynasty":"元代","author":"戴良","text":"青天上有无根日，驰光暂明还复黑。昼夜相催老却人，忽忽吾言四十七。偶看旧镜镜为羞，昔髭未生今白头。朱颜丹药已难觅，青史功名行且休。岁岁年年待富贵，富贵不来老还至。老既至兮百事非，病妻对之怨且詈。妻年比我虽稍卑，近亦摧颓如我衰。一生仳离殕居半，此世欢娱能几时。纵多子女知何益，北邙冢墓无人识。古往今来共如此，我亦胡为空叹息。人生满百世岂多，尊中有酒且高歌。有酒不歌奈老何！"}