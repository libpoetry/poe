{"id":"578904","title":"邵武杨指挥渔樵问对图","dynasty":"明","author":"王佐（汝学","text":"樵问渔，小舟撒网有鱼无。夜来风雨暗江湖，我独怜君生涯孤。渔者答，听我言。世间万物盈眼前，物物有主司其权。苟非我有不得专，毫釐欲取须用钱。惟我生涯大无外，所取随缘无禁戒。我网所得即我鱼，谁为江湖分限界。任公连鳌近虚怪，吕望非熊今安在。得沽酒且高歌，长弄烟波卒年岁。渔问樵，青山多少木惟乔。人皆采枚君采条，君之生涯最无聊。樵者答，为我听。世间万物眼前盈，物物有主司其衡。苟非我有不得争，毫釐欲取须价平。惟我生涯不用买，山山为我供樵采。只如天地供蚁封，蚁口岂能亏厚载。王质神仙漫云尔，买臣富贵蚊过耳。何如负薪行且歌，一曲归来暮山紫。童子评，惟道许。我有言，君记取。忆昔沙尤用军旅，武阳近郊多狗鼠。此时鸡豚不得安，况乃渔樵闲浪语。我心只愿杨将军，为此溪山作张主。使汝渔樵各安堵，清时问对山水里。渔樵欣然长啸去，山青水绿无寻处。"}