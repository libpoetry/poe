{"id":"1113274","title":"哀王荆公","dynasty":"宋","author":"张舜民","text":"门前无爵罢张罗，玄酒生刍亦不多。恸哭一声唯有弟，故时宾客合如何。乡闾匍匐苟相哀，得路青云更肯来。若使风光解流转，莫将桃李等閒栽。去来夫子本无情，奇字新经志不成。今日江湖从学者，人人讳道是门生。江水悠悠去不还，长悲事业典刑间。浮云却是坚牢物，千古依栖在蒋山。"}