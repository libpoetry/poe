{"id":"104990","title":"普净院佛阁上孤鹘","dynasty":"宋代","author":"梅尧臣","text":"我新税居见寺阁，金碧照我破屋前。目看阁上聚鸠鸽，巢栖饮哺忘穷年。雕檐画壁屎污遍，以及像塑头与肩。寺僧不敢施弹射，忽有苍鹘张毒拳。鸦鸣鹊噪鸜鹆叫，怒鹘来此窥腥膻。鹘心决裂不畏众，瞥碎一脑惊後先。死鸟堕空未及地，返翅下取如风旋。独当屋脊恣撦磔，啄肉披肝肠弃捐。老鸱无艺又狠怯，盘飞欲近饥目穿。逡巡鹘饱自飞去，争残不辨鸟与鸢。群儿指点路人笑，我方吟忆秋江边。"}