{"id":"433691","title":"清平乐","dynasty":"近现代","author":"谢觐虞","text":"白门歌舞。曾被青山妒。仗马京尘天尺五。输尔冰弦能语。落花何处相逢。楼台斜日还烘。怪底瞒人绿暗，近来啼宇都慵。桃夭杏姹。都逊棠梨雅。几日江城花欲谢。梦里宝钗楼下。陌头处处流尘。浮云转眼成阴。惜取尊前襟袖，等闲莫问新亭。衾寒灯灺。苦雨添悲诧。多事杏花明日卖。轻薄东风有价。十年断后回肠。三春病里流光。莫问新裁乐府，青袍瘦了垂杨。雕鞍朱鞚。南陌劳相送。收拾歌离兼吊梦。宾客眼前能共。逡巡镜里腰身。依微鬓畔春痕。消得横波一注，麻姑东海三尘。河山沉醉。莫惜朱颜改。金缕衣裳珠百琲。熏了水沉麟带。纷纷新曲春灯。沉沉消息青禽。听到津桥杜宇，怕他归梦难温。红牙乍歇。莺语花间滑。弦索悲欢原历历。唱过几番人物。九衢争看乘肩。分明掷果翩翩。扫黛要平丘壑，比红何用诗篇。"}