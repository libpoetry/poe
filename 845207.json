{"id":"845207","title":"聊赋短歌即当恸哭四首","dynasty":"清末民国初","author":"缪荃孙","text":"江南闰三月，雪花大如掌。阳和变肃杀，天意先垂象。是夕大营溃，坏云时下上。十万良家子，同声呼放仗。洒血平清渠，暴骨杂榛莽。或云贼四合，无计禦粗犷。或云饷内缺，有心吝金帑。参肉岂足食，谡诛讵云枉？浩劫叹茫茫，抚膺恨畴曩。虎臣真矫矫，将军岭南张。只手撑乾坤，半壁坚金汤。一朝落陷阱，命尽鼓不扬。战马失主归，悲鸣春草凉。云车逐风马，披发叩九阊。自愿为厉鬼，随众扫欃枪。天子亦震惊，览表泪浪浪。申甫期复生，宣力为疆场。赵括真竖子，卫青亦人奴。枢府失胜算，岩疆倚懦夫。赫赫建高牙，指挥包睢盱。闺房溺声色，馀事工呼卢。一朝局势急，遽傺窜海隅。三吴五百里，席捲归萑蒲。鲸鲵吞艅艎，糜鹿游姑苏。万死不塞责，何日欧刀诛。乡闾治团练，白甲军特起。利器只耰锄，高垒惟棘枳。激发忠义忱，不自知生死。楚氛朝甚恶，相距仅尺咫。夜半觅小舟，芦埼先偷舣。奉母彳亍行，暂息沧江涘。苟能全性命，不复顾簪履。窜身豺虎间，草草偷活耳。回首望江南，烽火数千里。"}