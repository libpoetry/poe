{"id":"944197","title":"题陈主管东墙三岘图","dynasty":"宋","author":"陈造","text":"堂上无风起烟雾，墙间江山更疑误。千岩万壑眩明灭，暖翠浮岚满窗户。岘山鼎列屹相望，发地撑空鶱欲翔。一峰拔起群山上，嶪若紫盖相雄长。仙山佛国住杳霭，晨烟暮云追惝恍。良工妙与山写真，诗中有画须诗人。诵君清诗对画壁，承蜩斲鼻俱疑神。知君怀古有高趣，我揽襄山识佳处。愿抄此诗誊此图，开卷时时揖羊杜。"}