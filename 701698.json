{"id":"701698","title":"入秋偶成和见素翁四首","dynasty":"明","author":"黄衷","text":"海气凉初敛，林姿澹欲曛。馀生堪秀菊，大业与浮云。月动孤蟾魄，山空万马群。预愁萧瑟近，何处挹南薰。报客嫌嘲热，分秋畅曙晴。芳园迎白候，哀角送金声。未怨莲衣冷，将怜桂露清。端居歌七月，江上此时情。已觉萧晨至，婆娑问旅乡。琴书解馀润，灯火逗初凉。勃窣儒衣敝，陆离兰佩香。谁知湖海意，络纬近秋床。潭净鱼还乐，林凋鸟却疑。物情随所适，吾道倘因时。霜降星回速，人閒日落迟。自堪秋兴逸，争畏老如期。"}