{"id":"804992","title":"东胶山晤黄守中先生曾孙某出其先人守制砚并顾景范安孟公两先生画卷","dynasty":"清","author":"杨泰","text":"梁鸿山与嵩胶连，鹅湖宛溪中回旋。水深土厚俗淳朴，鹿门往往栖高贤。守中先生最狷洁，授经门外多车辙。摩挲一石常数年，手斫溪云制独绝。我来山下寻公孙，百年家世仍清门。开缄什袭示手泽，穆然太古风犹存。家徒四壁复何有，草堂为溯先生寿。孟公手绘独亦圆，顾子作辞文不朽。秋风钓渚荐花月，执手苍凉对华发。袖手残棋局外闲，蓬莱清浅伤飘忽。忆昔分宜柄国时，累朝元气中凌夷。光熹以后盛阉监，清流白马同伤悲。乔木依然故家在，洞口花深閟时代。斯文载读重嗟吁，卷图抚砚还踟蹰。溪山无恙如画图，寒峰落日村烟孤。"}