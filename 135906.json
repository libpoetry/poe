{"id":"135906","title":"送郑惠叔司封江西提举","dynasty":"宋代","author":"楼钥","text":"君名切斗魁，步武上霄极。蓬莱群玉府，图书照奎壁。郎官应列宿，寖觉象纬逼。胡为作吏星，炯炯向江国。仰奉鹤发亲，版舆映莱服。昔日红莲池，帅垣资婉画。方将散余润，连城被膏泽。官拥与民繇，丰俭烦振糴。小试活国手，疲甿赖休息。便归侍玉皇，拱立香案侧。富贵殊未已，行行上鸾掖。君其妙演纶，三能看齐色。"}