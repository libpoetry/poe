{"id":"758665","title":"满江红 西湖咏古十首 其五 白公堤白香山","dynasty":"清","author":"吴藻","text":"名宦来游，是第一、西湖知己。平桥外、芳堤界断，江流无际。桂子天香秋冷淡，繁弦脆管春排比。郡亭中、欹枕看潮头，诗成未。风华句，钱塘伎。烟波梦，蓬莱吏。坐孤山竹阁，绿杨阴里。压担云根双石耳，恋人翠黛三年矣。剩酒痕、襟上说杭州，红休洗。"}