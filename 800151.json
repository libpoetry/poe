{"id":"800151","title":"早发望亭","dynasty":"清","author":"陈维崧","text":"水宿弭旅情，挂席愆宾饯。泄云映寒涘，绪风扇轻艑。暝增梁溪深，霁觉胥台缅。棹歌写风波，群动互辗转。沙鸨伫空明，江菼覆清浅。红泉雨后流，白露草间泫。周览虽言烦，幽默亦云阐。远望姑苏城，绮罗若在眼。舞基想馀粉，歌梁痗遗啭。餐霞趣未慰，折麻务堪践。寄谢区中缘，扬舲恣婉娈。"}