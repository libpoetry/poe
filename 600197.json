{"id":"600197","title":"秋夜过林念塘卢起溟小酌","dynasty":"明","author":"郭棐","text":"梧叶下金飙，红尘飘绮陌。蝉声咽高树，雁影横寥廓。起步临中亭，璧月苍茫白。会有盈尊酒，忆我同心客。客从粤江来，意气俱磊落。乡园思缅邈，对饮聊为乐。揽袂剧谈吐，含杯叙夙昔。娉婷披桂枝，荏苒承露泽。共禁霜气寒，莫遣秋衣薄。所羡际清明，金门新厕籍。鹍鹏双奋翥，顺风永无逆。星纬并昭融，乾坤随阖辟。酩酊君莫辞，浩歌竟良夕。"}