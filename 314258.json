{"id":"314258","title":"花发沁园春·冷露凝香","dynasty":"清代","author":"高士奇","text":"冷露凝香，暖烟拖艳，秾华一簇谁主。倩榆妆靥，映柳颦眉，做出几多妖妩。移根绣户。却不是、武陵溪渡。浅白乍染柔风，嫣红更透酥雨。还向栏干深处。惯倚轻盈弄色，把人偷觑。粉腮半醉，玉面微酡，脉脉芳情谁语。蜂窥蝶靓，生怕落英满路。记当日、天宝宫中，曾有助娇新语。"}