{"id":"1108630","title":"留别表弟方时父二首","dynasty":"宋","author":"刘克庄","text":"四壁萧萧落叶声，招留聊试子交情。不应华屋延珠履，得似蓬窗共铁檠。襆被都无三宿恋，重裘未觉一寒生。暮年彼此欢悰薄，相对清谈听断更。忆昔分携今再闰，君犹黑鬓我霜颠。绝怜卢弟真才子，若比殷兄尚少年。渭北几时重把酒，山阴作么便回船。未知后会平安否，搔首临风意惘然。"}