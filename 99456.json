{"id":"99456","title":"送将官梁左藏赴莫州","dynasty":"宋代","author":"苏轼","text":"燕南垂，赵北际，其间不合大如砺。至今父老哀公孙，烝土为城铁作门。城中积谷三百万，猛士如云骄不战。一朝鼓角鸣地中，帐下美人空掩面。岂如千骑平时来，笑谈謦欬生风雷。葛巾羽扇红尘静，投壶雅歌清燕开。东方健儿虓虎样，泣涕怀思廉耻将。彭城老守亦凄然，不见君家雪儿唱。"}