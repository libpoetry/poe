{"id":"750642","title":"送王柳坪比部出塞","dynasty":"清","author":"谢维藩","text":"拂天花雨停金樽，轮台万里风云昏。故人佩剑将西征，青丝络马咸阳津。咸阳杨柳玉关雪，美人如花马如血。毡庐弦管回春风，废碛骷髅照寒月。吁嗟穷臣出塞古所悲，辞隔天日来荒陲。不遑将母瘁王事，侧身掩涕今何时。中原年来疲挞伐，野番窥边时窃发。战士饥搜黑水鱼，将军勇堕天山鹘。愿君袖石奠昆仑，他年待君神武门。"}