{"id":"1118037","title":"秋思二首","dynasty":"宋","author":"陆游","text":"乌帽翩翩九陌尘，杖藜谁记岸纶巾。遗簪见取终安用，弊帚虽微亦自珍。廊庙似闻怜老病，云山渐欲属闲身。墙隅苜蓿秋风晚，独倚门扉感慨频。霜露初侵季子裘，山川空赋仲宣楼。梦回最怯闻衣杵，病起常忧负酒筹。日月往来双转毂，乾坤成坏一浮沤。书生事业无多许，二寸毛锥老未休。"}