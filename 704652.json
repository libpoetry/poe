{"id":"704652","title":"拟古五首","dynasty":"明","author":"黎遂球","text":"郁郁不得志，远行徒尔为。万金不足散，千金酒一卮。往来山水问，风尘上吾衣。愿言归努力，大道以为期。佳人出素手，赠我扇与丝。中怀莫徒热，矢心宜慎思。甘受小人谮，亦耻君子疑。意气勿复惜，本是真男儿。寒风十月至，吹动北廓门。木以枯而落，山高俨然尊。借问秾华子，花疏鸟无言。一尊呼吾友，读易间开轩。罗浮南海中，其端有群仙。服役五色鸟，其名凤与鸾。披草不披丝，食云不食烟。此鸟随往还，夜舞昼或眠。不计人间事，安知山上年。从军裂衣革，遇敌当斩头。自从十四五，杀人溅吴钩。死血不仇我，熌熌照敌眸。昨日小失意，群口纷见咻。卮酒且自慰，何须万户侯。醉歌以击剑，计功吾亦休。磨厉愿一决，锋刚皮肉柔。"}