{"id":"686777","title":"城东尼寺哭妹三首","dynasty":"明","author":"边贡","text":"佛居峻且玄，中有嘉树林。惊飙陨其芳，柔叶垂广阴。青阳讵能几，朱夏奄相临。一为生死哀，感我涕盈襟。生为同胞亲，死为异域魂。魂升不知返，亲断有馀恩。列几陈羞饭，芳醪湛空尊。阴风吹薄帷，惨惨白日昏。徘徊复何见，恻怆难具论。平生处闺闼，不识门与逵。孤魂荡幽邈，广野将畴依。旧国踰山河，反葬路逶迟。寥寥禅宇空，亹亹芳序移。死去长已矣，徒令生者悲。"}