{"id":"298926","title":"登华山·太华峙西方","dynasty":"清代","author":"袁枚","text":"太华峙西方，倚天如插刀。闪烁铁花冷，惨淡阴风号。云雷莽回护，仙掌时动摇。流泉鸣青天，乱走三千条。我来蹑芒蹻，逸气不敢骄。绝壁纳双踵，白云埋半腰。忽然身入井，忽然影坠巢。天路望已绝，云栈断复交。惊魂飘落叶，定志委铁镣。闭目谢人世，伸手探斗杓。屡见前峰俯，愈知后历高。白日死厓上，黄河生树梢。自笑亡命贼，不如升木猱。仍复自崖返，不敢向顶招。归来如再生，两眼青寥寥。"}