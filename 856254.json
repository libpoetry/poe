{"id":"856254","title":"再用前韵谢潘寿卿见和二首 其二","dynasty":"宋","author":"王之道","text":"新诗清绝俗，想见胸中丘。飞泉落高峰，风声助飕飗。又如清庙中，河图见天球。不惟竦观瞻，玩之可忘忧。是行何处来，楚尾连吴头。一杯聊效芹，大似胜茶瓯。赓我喜雪章，词情和且柔。久旱民苦饥，重怜来与麰。勃焉来争春，富哉麰向秋。吾君德无边，今与和气游。"}