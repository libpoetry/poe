{"id":"219065","title":"喜晴·连山春雨来","dynasty":"宋代","author":"章甫","text":"连山春雨来，径滑不容足。行人相攀援，泥泞及马腹。欲往不得前，野店可投宿。朝来天宇佳，笑语闻童仆。宣城半程耳，山路听诘曲。自别贤主人，三岁如转烛。应烦倒屣迎，喜气见眉目。新堂几日成，春酒此时熟。珠玑倾锦囊，尘埃拂楸局。上饶千里远，策蹇许追逐。北归预可料，诗作牛腰束。"}