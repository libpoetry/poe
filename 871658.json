{"id":"871658","title":"送谈执权张南显归广州","dynasty":"宋","author":"白玉蟾","text":"七月送我东南道，八月送我西南道。西南江沙黄茫茫，东南海水白浩浩。海水飞作潮头来，潮头卷取潮舌回。江沙一望渺千里，千里亦此一江水。水外青山山外云，云边苍树树边村。村有酒酤酤不得，小船寂寞愁黄昏。大丈夫，不拘此。无酒便如何，有酒亦乐只。为问东南海水西南江，如何滔滔独未降。岂不亦笑老先生，有如此水亦迷邦。君但归，归去好，人生有情为情恼。明朝轻舟当径度，不须回首端州路。"}