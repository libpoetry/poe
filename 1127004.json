{"id":"1127004","title":"效王仲至少监咏姚花用其韵四首","dynasty":"宋","author":"黄庭坚","text":"映日低风整复斜，绿玉眉心黄袖遮。大梁城里虽罕见，心知不是牛家花。九疑山中萼绿华，黄云承袜到羊家。真筌虫蚀诗句断，犹托馀情开此花。仙衣襞积驾黄鹄，草木无光一笑开。人间风日不可奈，故待成阴叶下来。汤沐冰肌照春色，海牛压帘风不开。直言红尘无路入，犹傍蜂须蝶翅来。"}