{"id":"697185","title":"冬日同喻水部赵观察赵徐章叶郭郑六孝廉赵唐童范四文学游灵洞山房十首 初扺碧霞宫集赵明府汝申别墅　宫汝申新创祀碧霞元君有升仙岩礼斗台诸迹","dynasty":"明","author":"胡应麟","text":"出郭青鞋不惮劳，草堂新筑万峰高。天容二子探奇入，地引群公发兴豪。蓬岛秋声犹鹤驭，武陵春色渐渔舠。东方自识前身是，少别元君又碧桃。归来散发卧青山，丈室峰头自闭关。大药欲成丹灶底，灵芽先涌白云间。餐来四皓鸿堪住，采罢三茅鹤并閒。一笑风尘吾渐老，会寻瑶草上仙班。石窦中开雪乳悬，迎人百折自蜿蜒。瑶池忽睹三山下，玉井平分二华前。素练生风摇大壑，白波吹雨涨平川。由来郢客才堪并，一借阳春洞口传。扪萝昏黑度崔嵬，万炬山腰石扇开。巨壑迥排丹峤出，飞桥横跨赤城来。桃舒锦障猿初下，草长金光鹿未回。莫斗谢家成绮句，朝携五色上蓬莱。回合千峰望未真，平开十亩坐嶙峋。双凫忽驻神明宰，一鹤曾閒侍从臣。阮籍啸歌聊玩世，尚平婚嫁故留人。山灵咫尺堪携手，白石长松对结邻。午夜松风袭锦袍，起看孤屿矗林皋。初疑片石飞灵鹫，忽似三峰驾巨鳌。仙掌扪时应拆汉，神鞭驱处欲惊涛。何当一棹西湖上，卧对寒云万尺高。踏尽青山兴未还，帝乡仍到白云间。琼楼特起三千界，绛阙遥封百二关。自拟探游穷地脉，谁论呼吸近天颜。亦知怡悦幽人事，持赠聊当茂宰閒。蹑屩褰裳列炬从，投身捷下最高峰。壶中地欲穷千尺，杖底天犹隔九重。跂足青泥扪虎兕，荡胸苍乳攫虬龙。梯仙是处吾家在，莫遣流泉世上逢。绝磴千盘下翠微，遥惊瀑色挂丹扉。淋漓恍堕鲛人窟，灿烂全窥织女机。天远玉绳浮帝座，地寒珠箔护仙衣。庐山谷畔寻常见，得似灵源洞底飞。雪浪盘空望渐低，清湘一幅似堪携。瀫纹细绾千丝润，练色平铺万杼齐。丹阙夜悬银是槛，绛宫晴捲玉为梯。重来莫障刘郎步，咫尺桃源记旧题。"}