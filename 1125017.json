{"id":"1125017","title":"送张君玉赴宁江幕府七首","dynasty":"宋","author":"晁公溯","text":"冠剑堂堂仁寿公，昨提金鼓去平戎。惜君不往分一矢，共射佛狸江水中。莫言地近巂昆明，刺史题书笔不停。解道澄江净如练，空濛山水是昭亭。子去夔州颇自矜，举杯大叫气凭陵。新诗硖内流传满，今有高人王右丞。来守剑西三里城，胸中岂止俗尘生。簿书堆案惟思睡，见此魁梧觉眼明。远景楼高风月清，酒酣要看笔纵横。山川有待君知否，可是东坡赋不成。众水争流赴硖中，轻舟东下疾飞鸿。流金不信人间热，知有长江万里风。江声汹汹雷霆硖，山气苍苍云雨台。白发拾遗吟不尽，分留物色待君来。"}