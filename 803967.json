{"id":"803967","title":"出嘉峪关作","dynasty":"清","author":"施补华","text":"健儿佩弓刀，骏马施鞍勒。问君将何之，遥遥温宿国。皇威轶汉唐，郡县分绝域。开济谅非才，劳役宁敢恤。暮宿嘉峪关，别酒破萧瑟。凌晨出西门，送客旌旗密。悲风浩浩来，瘦日荒荒出。登车一顾盼，凄然天地色。亲朋道旁揖，去去语言塞。有泪忍不流，百病搅胸臆。咄哉丈夫雄，作此久凄恻。区区万里怀，未许陈班识。干戈惊吾民，相与事休息。下服诸戎心，上扬群圣德。"}