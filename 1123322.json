{"id":"1123322","title":"和寄仵判院八首","dynasty":"宋","author":"赵希逢","text":"望君如在碧云间，逸驾飘飘不可攀。何日得陪鸡犬去，仙泉好共饮丹蛮。便教老眼怎昏花，书债如何也不赊。更有一般春枕梦，合眸便到故人家。宝笈琼函世不传，感君重诺订金千。相应未值南来雁，谓戏前言断不然。古壁伤情忆旧题，连天芳草望空迷。沉吟此意向谁说，合尽碧云日又西。发于事业见于词，君昔相期舍我谁。何事至今犹一旅，几回无语发深思。琴樽畴昔记追随，富贵休教贫贱离。一日相思时十二，无书独可可无诗。好问君王觅镜湖，含丹照白伴潇疏。玄中得趣浑闲事，只恐故人难得书。囷踬真成失水螭，震雷惊起在何时。而今且向书窗下，夜对寒灯读楚词。"}