{"id":"947253","title":"送别探得南字","dynasty":"宋","author":"陈襄","text":"谪宦情牢落，穷通理更谙。读书閒不废，事道古何惭。昔喜邻州守，尝陪后乘骖。西湖游未厌，北海饮方酣。蹑屐登云峤，扪萝访竹庵。鹭涛千顷雪，鹫岭万堆蓝。姤遇时难一，睽离岁忽三。陪京方接畛，归省会同参。士子文宗愈，朝廷礼问聃。好留君左右，俄领郡东南。岁旱钱仍贵，民饥命不堪。下车宽赋役，露冕训田蚕。画舸乘春别，新书卜日覃。牙旗风发发，瑞节虎眈眈。龙凤吴王国，烟霞古佛龛。荷香轻泛浦，桂子静飘岚。草泽行吟苦，兰陔奉养甘。子文无愠色，夷甫足清谈。物外冥天籁，樽前据石楠。惟应怜旧尹，渔钓负江潭。"}