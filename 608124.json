{"id":"608124","title":"九望 其三 曰望苍梧","dynasty":"明","author":"区大相","text":"白云游兮苍梧，山连卷兮路崎岖。日黯黯兮昼多雾，岩㟹嶆兮鬼啸怒。樛萝蓊郁兮塞往路，我欲从之修且阻。鶗鴂兮空山，帝子去兮不还。道远兮何极，不能随之兮泪沾臆。涉湘皋兮绿潭，悲洞庭兮芳夕。疏篁兮斑斑，山含怨兮水含忆。步远冈兮不见，蹇夷犹兮难即。望苍梧兮白云，隔千里兮思君。抚瑶瑟兮寄幽怨，采杜蘅兮愁氛氲。"}