{"id":"820828","title":"声声慢 赋秋柳","dynasty":"清末近现代初","author":"郭则沄","text":"鞭痕旧陌，篴语荒邮，斜阳处处堪怜。折尽风流伤心，如梦如烟。蛮腰几番销减，甚相逢、偏是离筵。歌帘远，纵青青，好在回眼凄然。谁信平生泥絮，笑江潭晚别，尔许缠绵。化作愁丝，他时断梦还牵。殷勤好留霜影，印秋痕、心上眉边。阳关曲，倚西风、空诉锦弦。"}