{"id":"599351","title":"用陈唐山韵送艾陵林先生北上三首 其三","dynasty":"明","author":"霍与瑕","text":"放舟大海流，满载东溟月。月光照楚裳，翩翩飘白雪。击楫发清歌，写此远游别。雅调彻钧天，万里开银阙。良会复良时，沙鸥点点栖。寒鹭立汀洲，皦洁映清辉。远远望前湾，牛渚有郎归。白浪三千顷，聊以浣吾衣。荡入明河去，炯炯德星聚。两岸散天香，依依桂子树。灿灿水晶宫，森森列琼署。八极本吾家，高踪随处处。君今恣远游，洵美应无度。"}