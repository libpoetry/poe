{"id":"708943","title":"水龙吟  与兰生饮酒","dynasty":"明末清初","author":"曹溶","text":"萧萧阮杖犹存，得钱便觉余杭姥。茂陵芳草，联翩裘马，今成尘土。欲称情怀，邹枚捧砚，美人歌舞。自蓬莱清浅，新愁隔断，空留下，对床雨。兄弟二三零落，各匆匆、渔樵为伍。霜花布帽，杜家诗瘦，逢春更苦。青山无恙，尚堪行乐，莫嫌豺虎。徵往事、古屋灯昏，闲数尽，城头鼓。"}