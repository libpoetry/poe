{"id":"138897","title":"和王夷仲咏施粥","dynasty":"宋代","author":"吴芾","text":"伊昔岂无旱，赫日流金石。伊昔岂无水，巨浸连天白。未若去岁风，飘忽几终夕。时方属新秋，稻子半黄赤。倏然卷地来，一扫不遗力。但觉田亩空，不见仓箱积。余祸及吾民，来春有饥色。巡门粥妻子，不足充贵籴。往往成流离，有家归不得。我方还里闾，正值此艰厄。有心怀拯救，不寐欲通昔。念无捐廪人，此意空愤激。民饥犹己饥，吾宁忍独食。作糜倒瓶粟，恨不及九百。纠合族与隣，乐从有吾叔。岂但一时利，永作他年额。要令里中人，自此长饱德。虽或有凶年，不复更他适。郑罕与宋乐，未足为匹敌。施厚报必丰，会须看他日。"}