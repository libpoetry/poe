{"id":"1126080","title":"次韵戴石屏见简二首","dynasty":"宋","author":"高斯得","text":"采玉探珠遍九围，先容分不到离奇。委心自信天行止，用世定惭道觉知。且可谩持东海钓，终期不负北山移。杜陵虽老心犹壮，盍与同寻蜀相祠。入东颇亦交名胜，安道闻孙更崛奇。明月清风能我共，高山流水只君知。遥怜把酒怀人处，正是登楼望远时。安得抽簪投海岸，相从朗诵快心诗。"}