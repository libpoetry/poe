{"id":"528881","title":"游虎丘憩剑池上作","dynasty":"明","author":"陆深","text":"盘石广且平，万木郁以苍。中有高楼台，翼翼何煌煌。黄金涂殿柱，五色错中堂。问是谁所居，缁衣礼空桑。感此金石固，变迁不可量。始因伯业显，中更晋诸王。况以血肉躯，焉得久乐康。促膝临涧水，涧水清且光。澄碧照我衣，可辨黑白黄。俯身濯长缨，素手激清凉。适意易为别，怅怅不能忘。"}