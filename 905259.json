{"id":"905259","title":"焦山寺","dynasty":"宋","author":"翟汝文","text":"水轮依风负坤舆，百川东流同灌输。掀巾之陂莽吞受，沃焦之山初不濡。云根终古插江湖，狂澜滔天随卷舒。空神回标避突兀，海门排霄岌相扶。僧居蚝山迷向背，佛宇蜃气成吹嘘。昔游玄冬崖壑枯，洪涛溅雨吹裳裾。风来惊潮愁海若，溟涨跋浪翻鲸鱼。羽渊咸池相荡潏，月阿日窟漂方隅。此身浮沤一缘聚，四大湿相弥空虚。针锋悬持妙喜住，蚊睫坐睨焦螟居。山中老禅眼于菟，香饭遗化分彫胡。重渊垂涎舞蛟首，方丈宴寝凝熏炉。夜寒月黑照浊水，乞取坏衲摩尼珠。"}