{"id":"697285","title":"送吴文仲观察入贺四首","dynasty":"明","author":"胡应麟","text":"鼓吹江城落日悬，牙旗明发使君船。青牛一望函关外，黄鹄双飞汉殿前。北极衣冠晨拜舞，西池环佩夜畹连。垆头夙昔荆高辈，极目燕山共惘然。灿烂明星坠辘轳，悬腰双锷并昆吾。千秋录就呈金镜，万寿筵开送玉壶。飞盖西园凉月满，垂鞭南陌夏云徂。加餐何处频相望，嘹呖征鸿下太湖。斧钺中吴羡昼游，阖闾城下暮淹留。安期舄捧遥天外，博望查飞大海头。北斗文章新气象，南皮谈谑旧风流。黄金台殿三千尺，击筑凭谁共酒筹。椽笔翩翩赋颂裁，诞章晨捧入蓬莱。花前彩鹢飞吴甸，柳外青骊系越台。长乐露华金掌下，建章云气玉绳来。天颜尺五称觞地，尚记吴公第一才。"}