{"id":"591237","title":"内兵行","dynasty":"明","author":"欧大任","text":"金陵留都根本地，内兵三十有七卫。祖宗养士二百年，士饱马肥日嬉戏。计司稍缓散刍粮，众怒甘心黄侍郎。坐令军士发愤怨，谁为国家存纪纲。昔年云中曾再变，边镇承平骇闻见。将无纪律军益骄，张李被害城萧条。总制必征有中主，洗城汹汹讹言嚣。皇心本欲诛首恶，劳苦边军岂恩薄。瓒乎代镇反侧安，绾也抚绥耄倪乐。留都近事鉴匪远，事定旦夕威不损。孝陵功德天眷深，万岁金汤固根本。君不见郭疤子徐毡儿，大同城下甘淩迟。皇灵四振况京辇，慎勿干纪劳王师。"}