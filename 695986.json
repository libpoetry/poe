{"id":"695986","title":"和刘伯玄二长句 玉璏歌","dynasty":"明","author":"欧大任","text":"君不见斩蛇剑上七星祥，杂厕琉璃五色装。开函拔鞘悲风起，精彩射人如雪霜。刘生似是沛公后，腰间三尺芙蓉秀。佽飞何意得干将，渡江挥咤蛟龙斗。琬琰朝持贯白虹，钩镡晚拭悬冰溜。赵客新携蚕璏来，生也貂裘脱相购。佩刀鞞琫太室前，櫑具鹿卢大淮右。闻生嗜古以自娱，家藏周甗与商瑚。?䵻横陈求款识，尊彝骈列辨形模。凤鸾漂泊山间策，螭虎纷挐石上趺。拳科倒薤掩筠笥，水碧金膏沾绣襦。星罗月镜策府夕，烛银宛在阆风侧。宝石图前匣自青，玉鸡池上珠犹赤。鲁相七枚先有书，安期千岁空馀舄。担簦蹑屩双璧还，如意出地胡琮识。生操宝剑时独弹，剑鼻吹之觱篥寒。策勋云倚崆峒上，起视北斗斜阑干。荧荧我亦旁睥睨，天子待汝鏖皋兰。丈夫何事老笔砚，酒酣上马趋长安。玉衡星正灵龟跃，翠妫之川下清洛。觜蠵照彩但空闻，岠冉出波讵曾获。莲叶浮游直到今，蓍丛坐守犹如昨。何年铸此铜纽成，炉冶阴阳五花爚。赤符成字八千文，丹甲衔图一万春。将因宝谍频书瑞，更与金章并纪珍。西京龙首未央殿，学士将军时引见。待诏七言同赋诗，出师五道遥催战。一时封拜尽英豪，笔札铭功彝鼎高。总戎别署军司马，持节分驺部曲曹。君不学传介子，挥戈西斩楼兰王。肘后累累朱鹊光，烈城疏爵封义阳。又不学朱买臣，上书立拜会稽守。邸中计吏惊且走，上谒引观郡侯绶。北斗南辰大富昌，徵灵感会绾银黄。馀十三铸还三顾，丈二之组绣文章。金龟□须佩，燕颔终吾辈。竖子不敢前，吒咤千人废。刘生刘生侠者流，六国相印尔所羞。久知童孺如杨宝，今日关西忠孝侯。"}