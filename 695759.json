{"id":"695759","title":"送吴大参明卿还大梁","dynasty":"明","author":"欧大任","text":"嵩祝声中阊阖开，秋深青锁暂徘徊。枚生游自梁都重，驺衍谈从碣石来。十载侍臣称赋客，一时方岳尽卿才。掀髯转觉关河远，可是风流在吹台。重逢司隶典章新，共是三朝健在身。昔日悲歌吾叩角，少年封事尔批鳞。斗鸡乍别诸陵客，控鹤将寻二室人。醉后都亭分手去，岂堪华发向风尘。"}