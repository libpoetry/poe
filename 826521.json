{"id":"826521","title":"青山湿遍·余初娶于舅氏，妇陈结缡甫五月，昙花遽遗，榇尚旅殡吴淞十五年。断梦夜长，追忆黯然销魂矣。纳兰容若往制此，谓写黄门之哀，龙壁山人、金梁外史、半塘老人俱和之。悼往伤今，辄复继声。词成覆读，不知是字是泪也","dynasty":"清末近现代初","author":"张尔田","text":"潘郎老也，河阳镜里，换尽愁丝。盼断鹿车何处，奠椒桨、泪染鹃枝。漫今生、好梦缔将离。问当初、谁共凄凉月，恁无端、如此分携。应是封侯无骨，人閒难著情痴。惆怅离鸾歌罢，斜阳片碣，彤管留题。祗恐双鱼信杳，夜台深、难寄相思。待何年、同息汉阴机。纵输君、环佩归来早，算飘零、一样天涯。碎雨淋铃听惯，声声递入秋帏。"}