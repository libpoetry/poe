{"id":"1108595","title":"答吴侍郎二首","dynasty":"宋","author":"刘克庄","text":"昨泛灵槎河汉津，今撑小艇水云身。相居自作蹲池计，天子何曾如屋嗔。开绿野尊姑领客，第甘泉颂可无人。白沙翠竹宜闲步，绝胜东华踏软尘。宿昔瞻依日月光，迟迟去鲁未须忙。附炎渠自手炙热，忍冻儿宁足履霜。谏草平生慕王魏，诗名馀事压钱郎。可怜老病兼穷薄，推毂当朝愧郑庄。"}