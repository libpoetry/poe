{"id":"356473","title":"三犯渡江云·断潮流月去","dynasty":"清代","author":"项鸿祚","text":"断潮流月去，柁楼碎语，侵晓挂帆初。一行沙上雁，又被西风，吹影落江湖。红墙渐远，拂征衣自叹清臞。最凄凉疏萍剩梗，飘泊意何如？愁余！黄花旧径，修竹吾庐，是离魂来处。料此后诗边酒冷，梦里灯孤。停船莫近投书浦，况路长容易无书。归便早，今年总负鲈鱼。"}