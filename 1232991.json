{"id":"1232991","title":"织锦曲","dynasty":"元","author":"周巽","text":"金梭动，玉腕举，当窗织锦谁家女。七襄终日不成章，五色牵情乱如缕。遥想夫居天一方，关山迢递河无梁。灯前紊丝鸣络纬，机上交颈双鸳鸯。旧恨难裁几行字，新愁暗结九回肠。照帷银烛空怜影，唾壁綵绒犹带香。忽听喔喔邻鸡唱，停梭起视心徊徨。星桥暗想飞乌鹊，云锦旋看成凤凰。君不见漏断金壶啼玉箸，思君不见知何处。织将锦字写中情，寄与明年春雁去。"}