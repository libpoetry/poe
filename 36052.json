{"id":"36052","title":"琵琶·粉胸绣臆谁家女","dynasty":"唐代","author":"无名氏","text":"粉胸绣臆谁家女，香拨星星共春语。七盘岭上走鸾铃，十二峰头弄云雨。千悲万恨四五弦，弦中甲马声骈阗。山僧扑破琉璃钵，壮士击折珊瑚鞭。珊瑚鞭折声交戛，玉盘倾泻真珠滑。海神驱趁夜涛回，江娥蹙踏春冰裂。满坐红妆尽泪垂，望乡之客不胜悲。曲终调绝忽飞去，洞庭月落孤云归。"}