{"id":"551994","title":"岳莲篇寿田御宿大参","dynasty":"明","author":"孙传庭","text":"我闻华岳之顶，池生千叶莲。采而服之成神仙，华岳之名以此传。雁门使君神仙者，自幼生长华岳下。早探玉版嚼金丹，驾鹿骑龙如走马。使君咄咄薄霞举，挥手山中谢毛女。徜徉陆地漫浮沉，冥搜时共岳灵语。岳灵使君相下上，烁烁莲花开五脏。落腕雄文擘巨灵，山鬼叫号混沌丧。一日声名动帝闉，夷然束带向风尘。凫舄蹁跹聊玩世，骢马腾骧亦避人。骢马春明不可留，玉节雄藩领上游。才向匡庐观瀑布，忽依勾注揽斗牛。勾注烟云接五峰，文殊见后多遐踪。遍地平铺金菡萏，倚天高插翠芙蓉。使君静对意何有，紫塞烟销靖刁斗。扫榻焚香诗思幽，欲唤太华共杯酒。每来访我荷池边，如临玉井意嫣然。为言十丈花开处，使我两腋同飞仙。仲夏六月荷英鲜，恰逢使君开寿筵。我有白云不堪赠，特为赋此岳莲篇。惟愿使君如莲还如岳，赤英倾日绿阴稠，千秋万载标卓荦。"}