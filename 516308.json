{"id":"516308","title":"云南","dynasty":"明","author":"史谨","text":"城南双塔高嵯峨，城北千山如涌波。隔断中原万馀里，耳边无处闻弦歌。我来正值兵戈后，厌听边声出刁斗。壮士沈雄细柳营，岂效棘门空赳赳。金戈铁马拥云雾，顾尔群凶如培塿。军中大将汉武侯，气吐虹霓横素秋。七擒七纵平其酋，杀气惨淡空中收。群氓趁虚出方物，蒟酱莋马随氂牛。蛮语侏离若禽鸟，笑听华言不谙晓。纵横跋扈无尊卑，翻觉王臣眼中小。回首令人忆中国，拔剑高歌倚天立。碧鸡苍苍元气湿，梁王宫殿为荆棘。鹧鸪朝鸣狐夜集，金满床头总何益。不如一醉杏花村，濯足昆明看山色。"}