{"id":"102526","title":"雨中看牡丹·雾雨不成点","dynasty":"宋代","author":"苏轼","text":"雾雨不成点，映空疑有无。时于花上见，的皪走明珠。秀色洗红粉，暗香生雪肤。黄昏更萧瑟，头重欲相扶。明日雨当止，晨光在松枝。清寒入花骨，肃肃初自持。午景发穠丽，一笑当及时。依然暮还敛，亦自惜幽姿。幽姿不可惜，后日东风起。酒醒何所见，金粉抱青子。千花与百草，共尽无妍鄙。未忍污泥沙，牛酥煎落蕊。"}