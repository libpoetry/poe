{"id":"658536","title":"朝陵行","dynasty":"明","author":"王鏊","text":"山行自好况清明，朝陵偶作东门行。青山百里恣奇览，怪哉风伯何无情。怒木惊沙鸣不息，四野无人日无色。垂头阖眼信马行，咫尺有山看不得。昌平少憩朝跻登，眵眼一洗犹瞢腾。夜深星斗光若动，黑云肤寸从东升。归程复指昌平郭，万窍号呼止还作。曾闻飘风不终朝，我行三日三日恶。平生万事多乖违，感尔风伯能追随。前日相迎今日送，眷恋岂要赓前题。还家颒面坐未定，天日融和风寂静。"}