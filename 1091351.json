{"id":"1091351","title":"兵定后寄仲时","dynasty":"宋","author":"周孚","text":"忆昨传丹诏，寒盟罪羯胡。分攻自西蜀，指日会东都。圣虑虽天合，臣材与古殊。居安空矍铄，临难竟侏儒。骑病嘶枯蘖，兵寒隐败郛。积尸朝啸鵩，遗廪夜栖乌。汉水空滋楚，淮山不蔽吴。四方俱臬兀，一死在须臾。避地怜之子，传声唤病夫。摄衣俱邂逅，揽辔复踟蹰。疢动羸方甚，寒凌喘未苏。凄凉一抔土，牢落十年雏。生计哀难舍，交情愧不渝。深劳鱼喣沫，甘作鸟栖枯。咄咄形容变，骎骎岁月徂。尝疑冒顿恶，未受郅支诛。神武俄潜运，明徵果不诬。六龙才蹀躞，群鼠已雎盱。虿尾兴谈次，旄头落坐隅。造谋由肘腋，偿祸见头颅。佳气盘空极，妖氛扫地无。微生脱纷扰，一笑起疲驽。喜极翻搔首，狂深屡挽须。飘流免僮仆，团聚对妻孥。败简欣重缉，颓垣得再圬。残年贷蒲柳，馀庆望桑榆。短艇来何晚，明窗昼可娱。作诗嘲懒慢，唤酒濯艰虞。我病犹能此，君行莫厌迂。相思倚江阁，寒雁下平芜。"}