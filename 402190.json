{"id":"402190","title":"摸鱼子 感秋","dynasty":"近现代末当代初","author":"徐震堮","text":"倚新凉、小楼吹暝，斜阳都在高处。鸡冠鸭脚依然好，闲煞灌园心绪。凭问取。甚畅好、秋光苦恋啼鸦树。鸣蛩替语。道画楫双舟，闹红门巷，梦里不能去。钟鸣后，门外西风又怒。篱头暮雨如注。挑灯自写安仁赋。烟墨零星谁谕。仍倦旅。怪新雁、寒暄不到闲庭宇。韶华过羽。笑铅椠生涯，歌呼岁月，此事定何如。"}