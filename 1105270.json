{"id":"1105270","title":"次韵陈料院","dynasty":"宋","author":"方岳","text":"红旗破贼本非才，白首为郎更此来。群玉府应羞哙伍，碧油幢误筑燕台。江行莫等蛟鼍怒，雨歇能令鸥鹭猜。三径未荒归路好，秋风篱落菊花开。涉世曾经几折肱，径须归卧北村灯。往来屑屑无家燕，去住匆匆旦过僧。浦淑舟寒秋婉娩，江湖人老雪鬅鬙。草堂便在山深处，无复莼鲈累季鹰。书册元非幕府才，江山牵率老夫来。略分秋色归吟卷，又误春蓑下钓台。有意及时常轗轲，无心于物莫惊猜。幽居亦有穷生活，麦陇蔬畦手自开。久矣寒窗美曲肱，绝交书到短檠灯。向来问舍渔樵侣，肯作归田粥饭僧。耕罢夕阳牛觳觫，睡残明月鹤鬅鬙。年来老懒略相似，见兔何能便放鹰。"}