{"id":"1105312","title":"寿教授","dynasty":"宋","author":"方岳","text":"昨夜长庚烂瑞光，间生贤于应明昌。风云际会当千载，天地交通复一阳。曾播声名题雁塔，暂时文柄坐鳣堂。庆闱雅燕笙歌彻，紫诏催归侍玉皇。精神天上石麒麟，器业无双间世人。欲展经纶趋北阙，暂将去范董南闽。綵衣戏处劝声溢，绛帐开时瑞气新。虔祝我公难老寿，八千为岁比庄椿。"}