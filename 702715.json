{"id":"702715","title":"题凝清轩三首","dynasty":"明","author":"童冀","text":"高斋辟华馆，列榭临清渠。绿莎被文砌，长杨映绮疏。芳洲杂蘅杜，金塘擢芙蕖。澄波荡彩鹢，弱藻栖文鱼。良辰启华宴，列坐徵名儒。衣冠集觞咏，啸歌谢笙竽。香清凝绮席，酒渌湛芳壶。心赏自云逸，日晏不知劬。既醉歌太平，桑扈咏乐胥。逍遥寓宇内，不乐复何如。少无簪组念，雅志在丘岑。结庐古涧阿，栖迹嘉树林。南轩纳朝阳，北牖延夕阴。踵门无深辙，入室有鸣琴。良朋以时至，清坐谈古今。秫田秋向熟，浊醪行可斟。倾筐撷园蔬，持竿钓清浔。欢饮聊共适，过满非所钦。高轩临曲涧，长夏有馀清。微风洒然至，林木起秋声。焚香坐清昼，素心澹无营。幸微轩冕累，庶免忧患婴。于陵乐灌园，沮溺志耦耕。晤言聊自适，谁谓薄浮荣。"}