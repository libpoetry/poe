{"id":"370971","title":"一枝春·城东许氏水轩临流梨花一株，妍净可念，主人命酒邀赏，已半落矣，感而赋之","dynasty":"清代","author":"厉鹗","text":"缥蒂无多，过清明、几度东阑愁凭。飘摇素羽，涨晓乍迷天镜。垂杨倦眼，似相见、雪融酥凝。拌早趁、深盏沽春，护惜梦云轻冷。声声鹁鸪催暝。忆初笼香雨，烟绡娟靓。清蟾坠小，瘦减玉儿妆影。凭谁看取，好留向、绣床低映。还带叶、偷缀琼丝，晚风未肯。"}