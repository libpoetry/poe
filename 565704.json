{"id":"565704","title":"道山亭宴集荅赠郭郡博一首","dynasty":"明","author":"黄省曾","text":"朱夏纪蕤候，山潭竞晖朗。阳林飒华滋，景飙泛和响。缘情引高集，即睇寓遐赏。醧燕虽举新，款眷良在往。以予浃晨驾，慰子三秋想。衷契衿有悦，言同意弥广。介豫贞并吉，撝谦道胥奖。明德展光觌，兰樽故淹飨。方堪秀云揽，忽迨初月上。醉归何能赋，毕日御游鞅。"}