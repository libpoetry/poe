{"id":"722577","title":"读顾子忠纪赋赠","dynasty":"明末清初","author":"屈大均","text":"苏合何氤氲，非烟亦非云。我为铜垆器，与子日三薰。美人临九天，光彩如东君。傅说托房星，精华垂大文。愿得俱翱翔，冠盖绝尘氛。大招匪荒淫，风谏同三仁。重华可折衷，何求时俗闻。伊予遘乱离，为诗多变风。秦庭昔鹤立，痛哭人谁容。从俗以偷生，神仙托其踪。须臾愿无死，以观宗国终。君子厉明德，邂逅欣心同。蜿蜒为文章，皇颉非雕虫。大道所周流，敬哉尔天工。"}