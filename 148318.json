{"id":"148318","title":"谢新淦令徐信甫至赣相过","dynasty":"宋代","author":"曾丰","text":"永嘉之重自晋始，积至本朝始多士。大科异等固其常，文章道德相角掎。淳熙癸卯徐令君，相逢欲执弟子礼。聊将舌本吐寸玑，辄自脚跟参万里。藏中触处随光明，言下从谁得原委。国子博士陈先生，初受皮肤终骨髓。孤篷今转大江西，猛象欲踏黄河底。但恐黄河深更深，水浮太空空浮水。裹粮学道仆马疲，归家落照在帘里。自有余师更求师，棒头打出乃其理。况人胸中各法门，陈君韩子吾柳子。虽有心印不敢传，恐君河佛骂祖尔。"}