{"id":"615421","title":"林鹤胎司成招同林季翀宗伯游北郭白云深处","dynasty":"明","author":"李孙宸","text":"眷言佳丽地，花鸟复春时。堤柳才萦缕，山梅未谢枝。共违供奉署，不负赏心期。北寺寻俱遍，东岩胜更披。画图天写就，杖屦日追随。槛暖蜂初趁，帘閒燕屡窥。乍来耳目换，久坐世嚣遗。斗酒时挥麈，双柑或听鹂。白门官况好，未羡解缨緌。"}