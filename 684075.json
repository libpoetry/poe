{"id":"684075","title":"平陵东行三首","dynasty":"明","author":"王世贞","text":"郁郁平陵树，日夜生秋风。风声一何悲，树色何朦胧。不敢出声啼，掩咽歌义公。平陵多贵豪，不为商与农。黄绶二千石，墨绶侍中郎。出用牛车载，户用金碧蒙。老少六七辈，气色何昂藏。口但新室臣，何论我高皇。嗟哉义公里，榛棘复污潢。狐兔欢索群，鱼鳖亦来宫。安得冥途轨，侧身以相从。平陵东，车隆隆，郭家小儿葬若翁。葬若翁，来送丧，谁其最贤槐里公。槐里公，多奇客，迅如飙鹰虎如力。虎如力，卒夷灭，曷不将去击胡貊。平陵东，谁最雄，父为丞相子侍中。子侍中，气成虹，黄金不归大司农。大司农，走钱龙，承相之室金为梁。金为梁，玉为圮，曷不舍去居天子。"}