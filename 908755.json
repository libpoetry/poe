{"id":"908755","title":"从何使君父子游墨池分韵得名字","dynasty":"宋","author":"李焘","text":"蜀学擅天下，马王先得名。簧如巧言语，于道盖小成。子云最后出，振策思遐征。斯文大一统，欻使圣域清。富贵尽在我，绂冕非所荣。旁皇天禄阁，聊亦观我生。怀哉不能归，旧宅荒榛荆。寂寞竟谁顾，正路今莫行。使君蓬莱仙，弭节归赤城。门无俗宾客，家有贤父兄。慨念此耆老，不登汉公卿。临池一樽酒，尚友千载英。并呼严与李，月旦共细评。区区可无憾，彼重适我轻。朅来成都市，尘土污冠缨。古人不可见，见此眼自明。请为怀古诗，玉振而金声。"}