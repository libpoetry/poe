{"id":"420129","title":"莺啼序 用梦窗韵","dynasty":"近现代","author":"邓嘉缜","text":"春明万花如绣，见莺帘燕户。等闲伴、人海浮沤，暂掷闲里朝暮。相逢处。缁尘漫拂，江干杨柳相思树。正东风、骀荡相将，吐花搓絮。谁遣轻红，随风冉冉，竟铢衣堕雾。试量度。众里丰姿，纤纤腰似束素。尽缠绵、如蚕自缚。只难剪、春情柔缕。忍抛他，烟雨万竿，翠梢栖鹭。蘧蘧蝶影，的的驹光，付籧庐逆旅。试点检、短吟长啸，寂感随缘，片羽云霄，一镫风雨。萍漪风线，行云无迹，灞桥柳色长安月，更洞庭、舴艋西风渡。青袍草色，弃繻翻笑重来，空踏京华尘土。乡国风物。屋荫榆槐，更池沤麻苎。应胜却、翠围珠唾，伏腊从容，里社招邀，嬉游醉舞。蜃楼眼底，鲛绡心上，邯郸一枕谁待唤，问年华、锦瑟弦依柱。雪泥鸿爪东西，呵壁成吟，梦痕记否。"}