{"id":"1251156","title":"追挽刘宗荣","dynasty":"元末明初","author":"陈谟","text":"总角从先进，刘墙白下东。衣冠会元日，桑梓共高风。内谱通家旧，金科奕世同。至今怀古道，犹及拜先公。夫子声名早，承家德业隆。山辉元韫玉，节苦自和熊。善行东平最，寒芒太乙通。贤良蕡有策，著作向多功。未展青云翮，先成白雪翁。脩文期太速，遗草意何穷。令子称才杰，儒科致显融。善和存故里，一亩复新宫。种德门逾大，光幽石已砻。典刑看奕奕，图画极沨沨。春日珠林道，秋风宰木丛。长怀书甲子，应自问鸿濛。辅嗣经仍讲，宾王句更工。焚黄知有日，含笑九原中。"}