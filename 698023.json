{"id":"698023","title":"盐城初夏，雨中诵“不知春去几多时，纱窗几点黄梅雨”之句，用赋十四首","dynasty":"明","author":"赵完璧","text":"雨中红瘦空肥绿，强把馀香留寸曲。酒酣陡觉壮前春，为问来春还胜不。寂寥粉署少相知，微雨霏霏织暮丝。惆怅故山飞客梦，不堪杨柳唤莺儿。芳菲零落已残春，可惜韶华客邸身。清吏戒严孺子事，旋将狂叟作羁人。红芳梦里谢春归，白发天涯仍醉去。瞢腾几日未开帘，莓苔绿遍閒吟处。龌龊之畏何首尾，七十馀龄知有几。赏心莫问春去来，秉烛风流自英伟。雨落残红晓更多，留春不住柰春何。春来莫遣伤春后，几度春归两鬓皤。正是桑榆陶写时，客中丝竹愧羲之。淮南四月风和雨，尽日垂帘独赋诗。异乡红紫老春华，故国芳时不在家。柰尔青青数竿竹，天涯风雨伴窗纱。连朝风雨度沧江，接地烟云暗海邦。王事沈郎仙棹迥，白头半夜倚寒窗。疏雨冷风暮复朝，翠林红萼知馀几。十二阑干无限情，锦囊清昼閒焦尾。儿役王程我拘检，官衙雨渍重门掩。淼围湖水绿千重，不见蓬山青一点。别将鼓吹慰诗肠，斗酒芳柑傍海棠。调得玉笙无觅处，青烟低度小䵩黄。楚天四月熟黄梅，云雨年年会早来。日夜不堪江上客，寂寥惟有掌中杯。酒醒萧索桃花坞，云冷玉屏诗思苦。杨柳风清燕子低，幽轩帘捲黄昏雨。"}