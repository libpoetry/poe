{"id":"489640","title":"端阳曲","dynasty":"明","author":"袁华","text":"兰汤试浴铜龙吐，美人䰀?钗悬虎。竹粉吹香扑燕泥，猩红血点流花雨。绛纱笼肉蝉翼轻，木难络臂如珠樱。赤灵符佩练囊小，宛转中锁相思情。镇东大阅临细柳，甲光照曜狻猊口。金仆姑穿杨叶飞，帐下酣呼急传酒。銮舆北狩龙沙长，橐它鼓鸣白日凉。侍臣万寿献天子，紫霞玉醴浮昌阳。"}