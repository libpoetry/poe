{"id":"1117536","title":"次韵和钱塘诸公赏梅十绝","dynasty":"宋","author":"邹浩","text":"冲寒来访喜生和，破恨新诗不必多。太皞初还好消息，从今日饮更无何。琼英潜解叩灵台，一见先令双眼开。欲识情缘未忘处，不辞珠履步苍苔。云山寂寂水回回，幽境非缘世俗开。桃李无言且如此，自然人逐暗香来。江天吹雪不胜繁，南北东西晚更昏。料得时人散车马，清吟应亦有英魂。陈根未作去年花，天宇空明雁影斜。忽上溪桥见颜色，不施朱粉似东家。排闼端令天地开，万花从此四时催。政如匠石椎轮后，始有光华大辂来。东风柝柝动冰泥，素萼迎春满故枝。早晚团空熟青实，人间消渴待真医。蜜蜂蝴蝶未狂飞，蝼蚁仍难上冻枝。惟有青松一千丈，相看曾共岁寒时。绰约冰肌故自轻，玉衣玉食更鲜明。无心来此与君遇，莫起他时儿女情。玉树森森太傅家，玲珑徐动晓风斜。可怜刻楮空机事，一叶三年犹未花。"}