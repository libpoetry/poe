{"id":"9682","title":"观海·北登渤澥岛","dynasty":"唐代","author":"独孤及","text":"北登渤澥岛，回首秦东门。谁尸造物功，凿此天池源。澒洞吞百谷，周流无四垠。廓然混茫际，望见天地根。白日自中吐，扶桑如可扪。超遥蓬莱峰，想像金台存。秦帝昔经此，登临冀飞翻。扬旌百神会，望日群山奔。徐福竟何成，羡门徒空言。唯见石桥足，千年潮水痕。"}