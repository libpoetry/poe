{"id":"722166","title":"闰七夕再咏牛女","dynasty":"明末清初","author":"屈大均","text":"素秋今岁重流火，天为双星作闰来。日月数真符四七，女牛欢似上云台。还张北道长生席，更把西京百子杯。喜母丝从河汉下，佳人笑向彩云开。翩翩凤驾又佳期，清浅秋河雨过时。乌鹊更衔天女石，蟏蛸仍吐汉宫丝。双星岂合相怜爱，一月何曾是别离。欢宴最难重此夕，桂沉瑶彩不妨迟。天帝金钱定已还，辍机重得七襄閒。三星倍觉光河汉，一水频催湿佩环。心逐奔龙云冉冉，泪沾顾兔月斑斑。今宵始是无双夕，欲助填桥放白鹇。小儿佳节又开楼，罗绮风清织女秋。露井华看神水上，天河光接白波流。凉深夜半抛纨扇，坐到晨晖为玉钩。灵匹每怜分袂后，伯劳飞燕更含愁。微茫云际蹀龙镳，玉杼声沉秋泬寥。月未成光先一日，星当得语已双宵。填河天上无精卫，催泪人间有洞箫。须女殷勤相媵好，那能再闰是今朝。"}