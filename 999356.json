{"id":"999356","title":"望所居西山瀑布","dynasty":"宋","author":"喻良能","text":"山居鲜欢悰，理策事遨嬉。嵚岑属初霁，眺览得所宜。悬崖有飞瀑，注壑从凉飔。濛濛喷雾雨，冉冉含烟曦。清泠讵可汰，驶激畴能陂。会心欣有得，徙倚不知疲。雁荡境千里，香炉天一涯。平生未能瞩，昏旦矧欲窥。何如兹山溜，若与幽人期。他年营菟裘，舍是将安之。"}