{"id":"752469","title":"赠张君自操兼简姚雨平四十韵","dynasty":"清","author":"王存","text":"张侯二十强，已学万人敌。四七建旗鼓，荡决走南北。投壶谢多马，解甲遂敛翼。王城三年住，大海六月息。《阴符》蚀秋雨，青春送白日。玄黄野血乱，袖手养渊默。邂逅羁旅中，屯邅引佳觌。初见相劳苦，深语倍温克。昨来更殷勤，念我悬磬室。谓可恣取求，袱被数晨夕。金门一囊粟，与共尚有力。贱子感且辞，齿粲泪暗滴。安得长者言，温馨暖立壁。床头金未尽，旧馆足容膝。无为使君累，政用自鞭策。忆在光宣朝，珂乡弄刀笔。戴星虽疲劳，省己多阙失。才贤幸匡救，父老宽刻责。昔年甘苦事，都化烟云迹。惟馀香火情，异代犹不隔。穷老众吐弃，沟壑分所得。假令一瓶钵，墟里传而食。庶几相招邀，勿虑被呵叱。充君解推意，兹愿傥可必。方今海南州，鱼尾烧天赤。鲸蛟各磨牙，人命贱虮虱。曷不投袂起，大云荫火宅。山民耐征战，私廪尚丰实。异军成一队，士勇吏悃愊。运以岂弟心，治以清静律。剥复汔小休，理数有终极。壶浆罗马首，骄将定传檄。拨乱反之正，功成就耕织。腐儒无见逾，长揖参寸尺。诗新荔子熟，惠州饭饱吃。便当行荷锸，醉死笑哑哑。斯言如梦呓，此计关家国。赤亭姚弋仲，我敬公所昵。同来听荒鸡，起舞霜月白。愿言厉毛锥，攘襟二豪侧。"}