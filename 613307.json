{"id":"613307","title":"将北征书示同志","dynasty":"明","author":"李之世","text":"夙昔综文苑，委志赴明时。姓名误通籍，六载乃于兹。栖迟两遭刖，抱璞翻自疑。投策返故林，开径剪茆茨。容膝谅可安，宁复较崇庳。北窗纳远岫，南荣列秀蕤。幽谷变时禽，芳塘漾碧漪。对此欣有悟，偃息忘其疲。倦鸟思安巢，岂不恋旧枝。云胡牵远役，行与家山辞。云萝恰相恋，猿鹤有馀悲。登堂慰慈母，且复念群儿。中馈久无人，寒燠谁当知。童仆三五辈，各各顾其私。居者自为欢，行者惨不怡。残书粗检点，琴剑莽无姿。敝絮足禦寒，裋褐固其宜。曰余婴世网，业已谢耘耔。干世非长略，征途杳何之。自咤还自哂，书为同调贻。"}