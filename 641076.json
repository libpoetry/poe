{"id":"641076","title":"春夜玄默处士燕集得满字","dynasty":"明","author":"林鸿","text":"三月六日天微和，博士水亭乘醉过。主人解衣即沽酒，外史扣壶能啸歌。歌残夜久星移换，新月苍苍捲罗幔。万事空嗟白发新，一壶共对清尊满。子有园林东海浔，十载校书甘陆沈。平生独抱饮水节，有时或赋还山吟。高斋宴坐探玄默，时辈狂驰交不得。自分绨袍比草青，直将富贵轻云白。予本南宫淡荡人，与君交谊最相亲。相逢且尽杯中物，遥忆风流席上珍。"}