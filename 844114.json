{"id":"844114","title":"次韵酬曾汝泉秀才","dynasty":"清末民国初","author":"陈肇兴","text":"斫地谁怜偪仄吟，瑶华远贲翠微岑。遥情似击渐离筑，古调真成叔夜琴。家国抚膺同洒泪，风尘回首几伤心。祗应共抱忧时愤，敲遍铜壶感不禁。岂有才如李谪仙，漫劳纸上赏云烟。穷途得句歌当哭，多难逢君喜欲颠。万里关河飞叶候，千山戎马订交年。谁知铁炮轰鸣处，夜夜谈诗到晓天。海上何人鉴苦衷，空山今日始逢公。干戈路隔千峰外，忧愤情深一纸中。终古浮云迷直北，凭谁只手障瀛东？多惭知己高相许，不朽殷勤劝立功。直捲银河倒地流，如君诗笔已凌洲。敢因科第居先达，合把文章让上头。人为江山思管、乐，我欣萍水识应、刘。蓬门有约呼僮扫，莫学高人径不由。"}