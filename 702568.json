{"id":"702568","title":"朴庵先生何公哀挽八章","dynasty":"明","author":"程敏政","text":"行比先民老更成，耻随流俗竞浮荣。家山日暮愁云起，留得庵居朴字名。曾从江上拾遗金，瓦砾相轻见道深。野史有人应作传，世人谁是古人心。饥氓不道食无粮，贫女还应嫁有装。遥想輀车临葬日，几人遮道泪浪浪。孔墙东畔起高楼，望见宫前泮水流。家训有劳人共指，都台声价重宸旒。窗下俄生并蒂瓜，可须红紫斗繁华。高人已作全归士，和气犹传积善家。山中逃暑睡方甜，门外于菟识孝廉。寿到古稀仍过七，老天明示吉人占。曾受清朝御史封，华颠乌帽见真容。坟前更竖苍崖石，待取鸾书下九重。敕葬恩深动一时，松楸长系百年思。几筵况有奎文在，不用人歌薤露诗。"}