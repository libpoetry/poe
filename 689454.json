{"id":"689454","title":"杂诗","dynasty":"明","author":"佘翔","text":"白雪何飘飘，游子多离忧。美人娇如花，娥娥临青楼。佳期竟寂寞，蹉跎若河流。河流漫浩浩，相思令人老。时物有如期，秉烛苦不早。今夕复何夕，皎皎明月光。酌酒登高楼，岂不怀故乡。欲驾车无輗，欲济河无航。仰视云汉间，迢迢参与商。悲风西北来，越鸟东南翔。援琴不成曲，清泪沾衣裳。"}