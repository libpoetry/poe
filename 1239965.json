{"id":"1239965","title":"三月三日期黄许二山人游览不至因寄","dynasty":"元末明初","author":"张羽","text":"曜灵无停机，四序互相更。惟有暮春节，在昔重其名。姬旦城洛邑，多士方来并。羽觞随流波，逸诗存遗声。秦王临河曲，高会列簪缨。金人奉长剑，夷夏俱来盟。伟哉霸王业，小人非所营。独爱晋诸贤，流风有余清。亭前列茂树，修竹荫峥嵘。幽兰文绿坂，清湍左右鸣。济济少长集，鲜鲜春服明。中有王与谢，文华冠群英。缘坻玩流转，列坐无所争。觞来不复停，篇翰随意成。一醉达天和，旷然遗死生。俯仰宇宙间，何物累其情。我欲效斯人，兹晨且游行。如何千金诺，翻自意所轻。叹去愁方结，望来念徒萦。良游诚难遇，默默掩柴荆。"}