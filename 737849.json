{"id":"737849","title":"赵筠谷买得乐安长公主小玉印出以相示予定其为明光宗女熹宗时所称皇八妹者因赋长歌","dynasty":"清","author":"厉鹗","text":"扬州尘土日纷纷，玉气市中为白云。前朝贵主风流远，认得蓝田小篆文。瑶华栽向瑶阶底，母姓便娟本秾李。泪洒龙髯一月余，移宫仓卒惊罗绮。忠臣岂肯为身图，帝姬入井知群诬。亟封康妃托遗训，谁令国柄归阉奴。云鬟扒角年犹小，亲见乾清尊赵娆。须臾委鬼共销亡，信王握玺瞻天表。初下银河织女机，盈盈十五已胜衣。粉侯才习胶宫礼，便许吹箫出禁闱。贤声戚畹流传寡，江敩无劳让婚者。赐花更得日兄怜，投琼特敕行杯斝。爱学江南浅淡妆，脂田水碓厌豪强。刻成小印柔荑抚，钤记居然宝绘堂。钟漏相催岁华掷，一枝红坠悲秦客。朱缲冷落桥纽昏，不共金箱殉梅额。万年诔德未足哀，贼骑蹴踏都城摧。壮哉都尉又死国，碧血滴到珠襦灰。青奁玩物今犹在，无用摩挲博人爱。为君试续学古编，惆怅虫镂非千年。"}