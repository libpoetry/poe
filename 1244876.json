{"id":"1244876","title":"拜石坛","dynasty":"元末明初","author":"郭翼","text":"伟兹秀石奇而雄，亿千万年寿作朋。何年天公召雷公，下驱六丁凿混沌，巨斧落手惊飞龙。初疑帝遣神鳌首戴海上之青峰，又疑星蕊堕地变化为芙蓉，神物之神固有冯。一朝当变迁，霹雳千丈崩。左股臂折卧棘蓬，虎头颠绝如南宫。作坛置之众不惊，如在培塿视华嵩。题识况重仇池翁，仇池雪浪空玲珑。丹丘白野拜下风，嗟哉天地生物功。一成一毁无终穷，人之显晦靡不同。吾尝视天唯梦梦，贵贱寿夭初无定。幽人采薇穷谷中，石也幸尔千载逢。能令人拜坛再登洛阳丘墟牛李死，甲乙零落平泉空。沟中之断爨下桐，荆山玉气吐长虹。贺尔遭也天所蒙，贺尔遭也天所蒙。"}