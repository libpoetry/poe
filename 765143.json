{"id":"765143","title":"韩蕲王西湖策蹇图","dynasty":"清","author":"张晋","text":"锦衣骢马严军容，蕲王早岁真英雄。大仪落尽金人胆，此是中兴第一功。底事朝廷弃弓狗，百战还家袖两手。垂老空嗟髀肉生，终朝湖上骑驴走。霜缣一幅谁经营，呼之欲出真如生。如何俯首不得意，我知王有填膺事。君不见，中原蹂躏遍干戈，金人万骑屯牟驼。二帝蒙尘向北狩，犊车毡笠青城过。忠简已亡武穆死，秦相张王乱天纪。惟王独赋归去来，伏枥谁知志千里。眼前无复背嵬军，平头奴子三两人。丝缰缓控纵所往，躞蹀踏遍西湖春。西湖风景堪游眺，蕲王竟向西湖老。画师意在落笔先，英气隐隐横眉颠。转思雪窖心凄恻，当日江山余半壁。可怜用手据驴鞍，恨不将尸裹马革。"}