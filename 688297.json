{"id":"688297","title":"出塞三首","dynasty":"明","author":"江源","text":"问罪阴山下，从今又几年。亲朋无一字，雨雪尽三边。溪月明关陇，胡沙乏水泉。功成尽麟閤，燕颔岂徒然。兵出塞垣通，金鞭指铁骢。将军下天上，杀气绕湟中。受命边沙远，防秋鼓角雄。匈奴犹未灭，何处欲输忠。关塞疲征马，泥沙困老龙。野昏边气合，月落戍楼空。怅别三河道，谁论万里功。寒灯孤戍里，看取宝刀雄。"}