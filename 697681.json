{"id":"697681","title":"草堂即事四首","dynasty":"明","author":"胡俨","text":"词垣兼秩日从容，扈从重来又涉冬。懒性喜逢人事少，不才虚负圣恩浓。夜窗时听金门漏，晓枕频惊海印钟。谁谓元龙多意气，空将短鬓栉?松。老来多病务藏修，还对琴书意未休。窗户日高缃帙展，砚池冰薄墨花浮。湖边秋水芙蓉阁，江上春风罨画舟。记得携琴行乐处，几回清梦绕沧洲。风卷寒云阴复晴，树头乌鹊聚还惊。卜居未得亲王翰，掌故空怜老伏生。尘静闲庭人迹少，茶香虚室客怀清。近来物累都消遣，何待幽栖不用名。风檐日影小窗幽，野马纷纷昼不收。秫黍火温占土炕，木绵衣冷换貂裘。几家催酿春分酒，何处能来雪夜舟。辇毂幸依多暇日，琴书无事可销忧。"}