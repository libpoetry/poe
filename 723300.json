{"id":"723300","title":"梁大壮大观舞歌二首 其一 大壮舞歌","dynasty":"南北朝","author":"沈约","text":"高高在上，实爱斯人。眷求圣德，大拯彝伦。率土方燎，如火在薪。惵惵黔首，暮不及晨。朱光启耀，兆发穹旻。我皇郁起，龙跃汉津。言届牧野，电激雷震。阙巩之甲，彭濮之人。或貔或武，漂杵浮轮。我邦虽旧，其命维新。六伐乃止，七德必陈。君临万国，遂抚八寅。"}