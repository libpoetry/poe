{"id":"807554","title":"东风第一枝  试灯夕同云臣京少赋","dynasty":"清","author":"陈维崧","text":"万户烧红，千门照茜，春灯零乱如许。莲钗綵燕还摇，兰街火蛾才吐。常时此际，只做弄、满楼丝雨。喜打头、新岁冰轮，将到十分圆处。影对著、翠奁私语。袖搯著、玉纤暗数。今宵且叠衫痕，后日定飘裙缕。经年盼望，容易近、凤城三五。嘱孟婆、雾鬓风鬟，莫把夜情吹去。"}