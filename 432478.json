{"id":"432478","title":"成都杂感","dynasty":"近现代","author":"苏启元","text":"莫怨阿谁种祸胎，浮云黯黯压中台。时无高士戴安道，曾有奸雄罗汝才。五夜雷霆精锐走，六街衢术战场开。可怜当日繁华地，一炬都成浩劫灰。藩府当年高筑垣，只今节署寂无喧。建牙列将为威劫，索饷诸军起诉冤。主客遂成同室斗，调停翻藉异方言。夜来忽又修龙战，肠断谁怜失木猿。未闻救火更添薪，况复然膏射四邻。将令早传齐毁室，厩焚惟恐不伤人。九年春季灾书宋，三月咸阳暴恸秦。俯仰古今增浩叹，将军真是祝融神。烂额焦头满地骸，扶衰携幼哭填街。万间广厦皆灰烬，四出无家况掩埋。娓娓劝人狐集腋，嗷嗷待哺雁关怀。醵金为备双弓米，饭罢同声叹运乖。"}