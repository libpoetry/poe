{"id":"1061525","title":"游白鹤观","dynasty":"宋","author":"李昭玘","text":"春归数十朝，八九不暇出。萌芽日夜发，百觜竞撑突。驾言谒仙祠，古像怀彷佛。白鹤来何时，苍桧暮萧窣。云霞断人世，往事已荒忽。解缨濯泉流，深澈几照骨。毛寒不敢视，下必有神物。昔人斯徜徉，音影讵磨没。嗟予质污下，见亦被呵咄。仰惭逍遥游，未忍尘土汩。时须挹高风，为我一吹拂。"}