{"id":"1076060","title":"次韵章季常饮冰长句","dynasty":"宋","author":"周紫芝","text":"九衢乌帽吹尘沙，心知痼疾无烟霞。病眼不禁书叶遮，岁月逝已空吁嗟。故乡日远老日加，无地可种青门瓜。几年尘甑儿女哗，强吟冰柱哦雪车。长安城中十万家，绿蒲朱笼来迩遐。挥金截玉争矜誇，御府诏赐珍复嘉。金盘璀璨无疵瑕，章郎文采如景差。便恐馀子俱公邪，故遣丽句开天葩。语胜未必甲丰华，深山穷谷寒无涯。一读尽噤池中蛙，老人昼卧横乌纱。举杯随分浮水花，饮甘欲借归齿牙。千金难买官焙茶，百金未尽先藏叉。"}