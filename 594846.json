{"id":"594846","title":"陈明佐锦涵春色图歌","dynasty":"明","author":"欧大任","text":"岷山西来江万里，锦官城高珥江水。晓日临湍竹箭流，东风吹浪桃花起。秦牛汉石两崔嵬，青羊宫倚金银台。丞相古祠未寂寞，浣溪草堂岿然哉。浴凫飞鹭迎津筏，贾人渔子歌行艓。树深木栈过绳桥，江霞九锁云千叠。使君何年建节游，虎头寸管写沧洲。石室尚留文蜀郡，峨眉不访周益州。登君堂，为君赋。解衣盘礴开绢素，碧油幢记西川路。至今春色锦江来，四壁溟濛起烟雾。"}