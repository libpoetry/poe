{"id":"114488","title":"丰城·丰城邑岩岩","dynasty":"宋代","author":"黄庭坚","text":"丰城邑岩岩，水种六万户。石堤眠长虹，辍棹日沈雾。令君政有声，新亭延客步。泪落世父碑，心倾文饶赋。忆昔两神兵，埋玉思武库。寒光射汉津，两贤纡一顾。张公拆中台，木拱孔章墓。不能从儿嬉，岁晚龙蛇去。空余寒泉泓，因雨长蛙鲋。铅刀藏宝室，万世同此度。"}