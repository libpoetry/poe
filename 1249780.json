{"id":"1249780","title":"荐福寺红梅诗","dynasty":"元末明初","author":"谢应芳","text":"红梅阁下红梅树，陵谷变时风拔去。尧峰老禅归故山，觅得孤根栽旧处。年年春到花时节，一枝五出胭脂雪。春风笑面岁寒心，光尘混融风韵别。老禅道服忘妍丑，品题假我扶犁手。黄州定慧海棠花，可与齐名传不朽。月香水影象王宫，杂花世界将无同。几度拈花有人笑，吾将请问瞿昙翁。"}