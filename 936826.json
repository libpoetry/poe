{"id":"936826","title":"寄太湖隐者","dynasty":"宋","author":"陆游","text":"青松伐作薪，白玉碎作尘。虽云质已毁，见者犹悲辛。磊砢任栋梁，温润中琮璧。岂以捐空山，遂比凡木石。郦生吏高阳，马周客新丰。从来豪杰士，大指亦略同。具区古大泽，烟水渺千里。可望不可到，中有隐君子。图书兼河雒，成毁穷乾坤。有时跨蛟鲸，指撝雷雨奔。嗟我独何人，乃许望颜色。逝将从之游，变化那得测。"}