{"id":"70969","title":"齐天乐·戊子清明","dynasty":"元代","author":"邵亨贞","text":"深窗暮洒梨花雨，随风乱零如霰。寒食初过，连阴未解，黄昏酒阑人倦。春镫漫翦。怪浓润沾衣，浅寒迎面。芳事蹉跎，强将花谱自舒卷。天涯芳草渐满，蹋青晴路阻，阑槛凭遍。燕隔重门，舟迷晚渡，应是不胜清怨。欢游未展。纵不柰凄迷，懒寻消遣。只怕晴时，落红千万点。"}