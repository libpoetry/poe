{"id":"135291","title":"它山堰·它山堰头足奇观","dynasty":"宋代","author":"楼钥","text":"它山堰头足奇观，百万雷霆声不断。谁把并州快剪刀，平剪波澜成两段。四明山深水源远，众壑会谿长漫汗。滔天狂潦不少留，泻入长江势奔窜。贤哉唐家王长官，欲图永利输长算。想得惨澹经营时，下上山川应饱看。西偏千岭相属联，惟有兹山拥东岸。遂於此地筑横埭，截取众流心自断。斟酌利害不全取，高下参差仅强半。水大十分七入江，徐挹三分供溉灌。支流瀰瀰穿郡城，脉络贯通平且缓，旱时反此水亦足，坐使千年忘旱暵。无穷庙祀报元功，像设森严人敢玩。梅梁夭矫有冥助，大患于今尚能捍。前辈所作多神灵，日月真成赤心贯。后人小智或更易，费尽工夫随破散。河堙盍浚谋不集，堤断河倾流甚悍。富民缩手人受殃，仰望古人重与叹。老木号风波湛碧。画屏俯仰丹青焕。更须积雨看惊湍，濡足褰裳何足惮。去家不远时一游，短艇垂纶流可乱。八月傥有仙槎来，便欲乘之泝天汉。"}