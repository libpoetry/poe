{"id":"580187","title":"四月廿五日余偕侍禦刘朋节于仲才都事袁彦祥饮于秋官赵有年第时莲花盛开比他处之最先者因名曰瑞莲遂相与联句四首 其四","dynasty":"明","author":"江源","text":"谁移仙种自濂溪，几朵红妆出水齐。帘幕风来香远近，阑干月上影高低。但教有酒供清赏，不怕无诗入品题。幸际升平又公暇，何妨归去醉如泥。"}