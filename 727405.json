{"id":"727405","title":"戏书欧公答梅圣俞莫饮酒诗后即效其体","dynasty":"清","author":"范当世","text":"莫谈道，谈道能令诗不好。君诗谈道甘如饴，我甚味之无由嗤。惟其言语既诙谐，难复瞻顾如彼时。君不见李白猖狂不自疑，语语金丹绿玉卮，临路悲歌怀仲尼。君于其诞或笑之，无怪不能为其辞。君谓圣俞莫做诗，但当饮酒无所知。又言为善将功施，万事峥嵘未得齐。我爱居士集，绎彼删存思。还当一一求公疵，聊以弟子诤其师。"}