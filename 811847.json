{"id":"811847","title":"临江仙","dynasty":"清","author":"刘琬怀","text":"漫说秦楼引凤，可怜弃置无声。怕闻邻女斗弹筝。吟风成往事，伴月是前生。记否桂花影里，栏杆共倚三更。呜呜如诉最分明。暗传吴市恨，遥渡楚江情。袅袅馀音竟绝，移商换徵心灰。思伊欲上凤凰台。柳残何处折，梅落不重开。宛尔琵琶出塞，幽情逸韵难追。王褒赋就总堪哀。潜蛟难起舞，唳鹤独迟徊。"}