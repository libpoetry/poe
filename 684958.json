{"id":"684958","title":"题画马二幅 其一","dynasty":"明","author":"王恭","text":"世人徒爱马，不解与马知。长鸣倦刍秣，力殚翻箠之。饲以玉山禾，饮彼清泠池。龙性复矫矫，始知真权奇。荷君剪拂君门里，厮养年深亦知己。感激羞怀伏枥恩，常思一日行千里。素练漠漠风沙黄，画者得母东丹王。圉人牧马山阴口，曾是边头射雕手。紫骝连钱白鼻騧，蹴沓霜蹄来汉家。岂知物变长安道，人马伤心对秋草。迩来御里貌青龙，独数天闲飞越峰。"}