{"id":"565692","title":"入大慈山饭虎跑泉精舍一首","dynasty":"明","author":"黄省曾","text":"崖行多优游，穹曜但亭午。掎摭心不厌，跕躧意增愈。疏甸分花应，层阜别云吐。疲足休给林，澄心投象宇。㵵泻淙瑶濑，隈隅丽丹庑。七觉启幽扃，一道界盘坞。不谓此山椒，乃有彼岸侣。芬缊瞻戒香，络绎会宗语。法供岂世调，灵餐异尘脯。往牒稽听龙，昔泉酌跑虎。一讴傲自足，万细何足数。"}