{"id":"1124219","title":"刘伯山书来云有施主为造一亭刘子澄名曰竹溪索诗为赋二首","dynasty":"宋","author":"赵蕃","text":"竹外青原久不看，书来剩喜报平安。脩筠流水故亦有，高士韵人良独难。杜老不应栖锦里，谪仙终合见金銮。兹亭便与图经载，何况制名繇孟韩。今人那有郗嘉宾，为子经营茅栋新。可待弦歌资乃具，讵须出郭始离尘。旧诗颇愿穷冈割，后约要容王翰邻。更唤能诗子欧子，不因对月自三人。"}