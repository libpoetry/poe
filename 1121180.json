{"id":"1121180","title":"挽后村五首","dynasty":"宋","author":"林希逸","text":"九十非为寿，天胡夺此翁。两朝名法从，一世大宗工。集本家家有，囊封字字忠。老龙虽异宠，堪叹梦俄空。词源泉万斛，笔欲挽天河。诗比欧韩密，文追汉晋多。一生名皎皎，四入发皤皤。班不登书殿，伤哉可柰何。古来皆有死，身岂解千年。纵使能仙去，何如以集传。骑鲸乌石外，下马钓矶边。忍使斯文丧，凭谁问老天。云鬓登堂老，论文四十年。忆曾同宿处，说到未生前。精妙无双手，赓酬共几编。耽禅生笑我，去作海山仙。筋力衰难强，伤心苦涕零。箧多留尺素，药仅致空青。传后吾何述，生前已自铭。帷堂才一恸，恨莫听讴铃。"}