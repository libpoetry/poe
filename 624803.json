{"id":"624803","title":"严滩","dynasty":"明","author":"谢宗鍹","text":"身非佐命材，轩冕自应辞。虽不事王侯，未足傲当时。所遗遭明盛，遂性得栖迟。故人作天子，屈伸从所宜。至尊下白屋，款曲语心期。借以风斯世，毋俾躁竞滋。竟成高尚名，一代递相师。能移东汉俗，各负肮脏姿。山林互题榜，炎精值沦夷。反令节义士，网罗横见羁。乃知开国初，风气或先之。隐亦有时命，幸矣桐江丝。"}