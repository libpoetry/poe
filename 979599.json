{"id":"979599","title":"跋遮曲","dynasty":"宋","author":"晁补之","text":"君不见鲁中群儿歌跋遮，跋遮跋遮何语耶。吴歈越吟初不省，恐自塞北传胡笳，跋遮胡为乐中华。试歌河涨水渐车，河中耕泥春种麻。麻生三岁不开花，腰菱两角黑如鸦。渔父笑且语，谁能跋遮舞。君不见前年大旱河草黄，草中鱼子化飞蝗。又不见往年大雨雨决渠，渠中朽瓜生老鱼。蝗飞食场谷，击鼓烦趁扑。我家家具如笋束，今年梁山挠浊淤，儿无锄麻姑来渔。荷锄往卖锄，买网空市无。丁丁斲船斲屋栌，艇子如星唤施罛。夜唱跋遮曲，群鸣起白凫。"}