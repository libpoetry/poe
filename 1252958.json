{"id":"1252958","title":"次韵和刘宗保秋怀二首","dynasty":"元末明初","author":"刘基","text":"眼见宾鸿去复回，可堪云雾隔瑶台。黄花自在山中发，青鸟何由海上来。墙角虫号瓜蔓索，树头禽嚇栗房开。凉蟾照幕还清夜，惭愧千村野哭哀。蛩螀啼露作悲愁，雕鸮抟风乐素秋。莫讶系匏长不食，亦知神剑解相求。翰林白发三千丈，吏部回肠一万周。借问何如青白眼，酣歌竟日为身谋。"}