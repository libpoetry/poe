{"id":"135450","title":"送元声弟赴水阳监镇","dynasty":"宋代","author":"楼钥","text":"吾翁积德厚，九子官其六。不幸失三人。孤嫠纷在目。三弟尚白丁，升沉犹未卜。吾人扶门户，参立如鼎足。脱死忧患余，偏亲须水菽。阿连先著鞭，去去长江曲。弱冠承赏延，十载荷衣绿。閒关困家食，才就五斗粟。要知官无卑，豪发当畏肃。督耕两大圩，受输十万斛。处之诚未易，勉旃直自勗。执别动万感，酌酒再三祝。吾子素解事，涉世要未熟。意行须揆理，言轻恐招辱。王事究一心，言玷复三复。细行累大德，阴财损阳禄。岂惟赠尔言，余亦每自恧。公余稍有暇，更取故书读。行矣更自爱，家声要人续。"}