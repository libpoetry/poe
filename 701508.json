{"id":"701508","title":"平饶埔钜寇次督府百川张公韵二首","dynasty":"明","author":"黄佐","text":"剑气横空氛祲蠲，天南今见斗牛躔。运筹已决留侯胜，厘卣仍褒召虎贤。鳄海夜涵千里月，凤山朝簇万家烟。凯歌声里欢无极，遥对枫宸祝万年。十万貔貅引月弓，一时巢穴散炎风。潮阳鼓角连天沸，岭外云雷动地雄。铜柱标来兵几在，昆仑追去计犹穷。两旬玉镜归明主，应是中兴第一功。"}