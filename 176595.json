{"id":"176595","title":"夜梦蒙仲书监作二象笏与余各分其一觉而有赋","dynasty":"宋代","author":"胡仲弓","text":"古人创一物，在理不成饰。持此非备忘，洁白贵彰德。世无骨鲠臣，朝夕侍君侧。善恶欠书谏，唾骂谁击贼。吏进思效忠，官执欲称职。奸回浊浊天縡，孰任排格力。愿为顾少连，勿学元友直。上意方简在，竹符畀泥轼。政成秉介圭，入觐朝北极。簪得寸进尺裹紫囊，玉立凛正色。顾余初筮令，寒饿日驱迫。手板非倒持，倚席惧引慝。分我意何厚，榻前便指画。一梦虽难凭，品秩从此得。毋但啸西爽，清谈更何益。课最玺书来，洗眼看黄敕。汲引会有期，并力扶社稷。"}