{"id":"771188","title":"夜飞鹊","dynasty":"清","author":"陈匪石","text":"京华遍冠盖，憔悴斯人。心力好付阳春，迷离一片，渺烟水、吴根残画同论。斜阳小楼外，漫愁萦丝柳，望冷孤云。堂前旧燕，劝归来、莫误黄昏。居近宋廛庭宇，瓜果记当年，诗梦闲温。重认蛾眉蝉鬓，花期月夜，红泪殷勤。素纨半蚀，换宫声、待返秋魂。但寒山无语，南枝自绕，特地伤神。"}