{"id":"1132542","title":"白菊","dynasty":"宋末金初","author":"宇文虚中","text":"西风萧飒百草黄，南斋白菊占秋芳。主人好事不专飨，撷送客馆分幽香。幽香清艳两难得，冰雪肌肤龙麝裛。悄然坐我蕊珠宫，玉斧瑶姬皆旧识。仙家蓻菊名日精，我今号尔为月英。月中风露秋夕好，感此仙种来曾城。凭君传与金天令，月与霜姿驻清景。重阳好伴白衣来，五柳先生忆三径。"}