{"id":"761492","title":"摸鱼儿","dynasty":"清","author":"况周颐","text":"又匆匆、红桑阅尽，天涯无恙芳节。垂杨几费黄金缕，得似寸肠萦结。芳草歇。见无数残红、错认啼鹃血。侵寻鬓雪。怅京洛风尘，沧州身世，容易故人别。仙山迥，信有玉扃金阙。人寰下望愁绝。笙歌不破莺花梦，只是潮声呜咽。清怨切。更谁念、五铢衣薄春寒彻。馀香更爇。千万捲珠帘，斜阳过也，著意看新月。"}