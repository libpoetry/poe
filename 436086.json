{"id":"436086","title":"岁己酉春正月十有一日吾友张君汉臣下世家贫不能葬乡邻办丧事诸君皆有吊章且邀余同赋每一忖思辄神情错乱秉笔复罢今忽四旬矣欲绝不言无以表其哀因作古意四篇虽比兴之不足观者足知予志之所在则进知吾汉臣也无疑 其二","dynasty":"金末元初","author":"段克己","text":"北方有黄鹄，饱义气勇烈。天寒辞故巢，思欲近丹穴。吁嗟翅翎短，云海路隔绝。凤皇不相待，孤愤无由泄。耻与鸱鸢群，朝夕肆饕餮。一步两叫号，心摧口流血。侧头向苍昊，永与羁雌决。人皆尚鸱鸢，反谓黄鹄劣。世无弃瓢翁，轩轾定谁说。猿鹤与沙虫，泯泯同一辙。悲来结中肠，欲辩再三咽。"}