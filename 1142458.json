{"id":"1142458","title":"徐友谦小筑冒雨访何通叟途中作","dynasty":"宋末元初","author":"方一夔","text":"昔有王子猷，连夜溯剡溪。自要看雪月，借人作标题。与君客异乡，咫尺隔东西。良会不可数，花时饮桃蹊。俛仰便陈迹，霜叶飒已萋。近来费要约，尺书寄赫蹄。天悭竟未破，雾雨犹溟迷。此来有缘事，小筑喧拱枅。请君堆壁酒，洗我流骹泥。"}