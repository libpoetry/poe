{"id":"819074","title":"高松保郎诗","dynasty":"清末近现代初","author":"郑孝胥","text":"断腕高松氏，歌者良纷纷。四坐且勿喧，听代保郎言。保郎家江户，事在明治前。少小无所知，但念知己恩。藩法时方酷，义父抱深冤。狱急待自杀，营救穷百端。俱死犹不解，智竭惟有身。探怀出白刃，霜光蚀我魂。低回语左臂，全归愧难全。断者不复续，今日与汝分。欲下齿牙断，神鬼啼右边。谁知父母躯，彼此乃相残。一挥何时落，昏绝耳不闻。俄然视白日，岂意犹生存。收我刀如风，涤我血翻盆。修书仍函腕，驰献辞悲酸。义父幸得白，残躯越中年。支体已不痛，沈痛在心肝。卖药溷市人，忏悔向世尊。众生有疾苦，莫似我艰辛。大清黎公来，遗我以古文。李公尤慷慨，陈义高青天。保郎身见在，保郎名已传。会有义士知，热泪坠衣巾。人生历情劫，忧患深相缠。本心要不昧，君子或见怜。保郎骨可朽，义士泪不乾。"}