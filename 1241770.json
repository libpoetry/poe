{"id":"1241770","title":"题江山万里图","dynasty":"元末明初","author":"陶宗仪","text":"滚滚长江出全蜀，一派波涛泻寒玉。天设巨堑鸿濛先，厥德灵长纪南服。滥觞岷松略巴梁，分源崌崃走豫章。吐吞沅澧引沱澨，包括洞庭纳鄱阳。玉垒蛾眉两旁礴，石镜武担连剑阁。合江西头万里桥，汉使入吴曾驻泊。丈人拔地高青城，翠浪起伏势东倾。雪山去此知几许，一览如隔芙蓉坪。丞相祠前森老柏，支机石在君平宅。浣花溪碧草堂幽，越王宫殿成狼籍。中岩林泉嘉处多，相传尝栖诺讵那。慈姥老龙亦共止，岩阿小寺埋薜萝。渡泸亭对诸夷路，尚疑果从何处渡。鱼复浦中八阵图，前后纵横经纬布。滟滪撒发怒莫婴，黑石狞恶荼槽并。巫峡之险复愈此，凝真观前如震惊。十二峰峦罗翥凤，船过神鸦管迎送。吒滩直接归州滩，自昔号为人鲊瓮。黄牛庙睇黄鹤楼，云梦泽通鹦鹉洲。赤壁临皋才尺咫，琵琶亭下芦花秋。匡庐雄尊五老立，大孤小孤遥旅揖。彭浪矶前即马当，九华采石青戢戢。钟阜龙蟠奠九州，石头虎踞当长流。北固纡徐铁瓮坚，金焦两点浮沤犹。春申墓阴鹅鼻嘴，角力狂澜障厓趾。烟水瀰漫豁海门，亘古朝宗从此始。彼美画师儒林英，天机所到双眼明。拂拭素茧扫玄沈，闭户不闻风雨声。老夫平生山水癖，白首卧游还历历。客持卷轴请我观，题诗聊复识畴昔。"}