{"id":"99291","title":"李公择过高邮见施大夫与孙莘老赏花诗忆与仆","dynasty":"宋代","author":"苏轼","text":"汝阳真天人，绢帽著红槿。缠头三百万，不买一微哂。共夸青山峰，曲尽花不陨。当时谪仙人，逸韵谢封畛。诗成天一笑，万象解寒窘。惊开小桃杏，不待雷发轸。余波尚涓滴，乞与居易稹。尔来谁复见，前辈风流尽。寂寞两诗人，残红对樱笋。饥肠得一醉，妙语传不泯。君来恨不与，更复相牵引。我老心已灰，空烦扇余烬。天游照六凿，虚空扫充牣。悬知色竟空，那复嗜乌吻。萧然一方丈，居士老庞蕴。"}