{"id":"103160","title":"王平甫惠画水卧屏","dynasty":"宋代","author":"梅尧臣","text":"临流别君时，羡君观吴潮。君行识我意，遣画一幅绡。画作绕床屏，滔滔随惊飚。前浪雪花卷，後浪白马跳。宛然千万重，不似笔墨描。窊亚乱我目，坐卧疑动摇。夜灯照河汉，如有织女招。朝日下天窗，东海无秦桥。秦桥不可度，织女不可邀。但慕乘桴公，空能诵唐尧。尝闻挟柘弹，意必在食鴞。络当五湖上，归去学渔樵。"}