{"id":"96766","title":"二日晚得少空偶阅杜集无何坠火焚者数叶谨成","dynasty":"宋代","author":"赵蕃","text":"去年鼠齧涪翁文，今年火攻少陵诗。虽云成毁有定数，天意于此可逆知。我之所嗜何足计，上有先墨颜之姿。况渠诗本贯忠义，在处神物宜护持。向来一字且莫补，脱此千百何繇追。我诗不工空自欺，天意岂欲警戒之。不然身当贫到骨，俱应蓄此瑰玮词。又疑风来劝勤读，邂逅俾之遭祸奇。平生学易未有得，损益二卦须湛思。诗成书以示我友，不惟自讼仍求规。"}