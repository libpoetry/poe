{"id":"844166","title":"霜花腴","dynasty":"清末民国初","author":"易顺鼎","text":"扣阑唤马恨玉钗，秋来不挂臣冠。朱户飞镂，翠微流水，今宵梦到俱难。雁绳暝宽。怕断魂犹在风前。甚吴天也替人愁，泪花飘雨一江寒。双鬓绿波曾识，怎萧然独去，照影如蝉。离墨偏浓，呼鸦题句，乱山为我铺笺。傍桥系船。对越娥妆镜婵娟。剩前头几树凉红，独欹霜枕看。冷淞照影话旧游，霜枫醉倚貂冠。温酒帘栊，背花行李，闲鸥去住偏难。梦嫌水宽。问甚时飞到镫前。听春声似隔天涯，小楼吴语夜香寒。那时载人双桨，载秋魂一个，未蜕枯蝉。怨叶初红，愁波空碧，问他可寄人笺。隔云送船。谢远山眉黛娟娟。任苏台换尽斜阳，有情终耐看。"}