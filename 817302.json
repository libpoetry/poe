{"id":"817302","title":"秋感","dynasty":"清","author":"戴亨","text":"飘泊无家客，乾坤一讲堂。钟魂摇梦醒，槐荫泼阶凉。岁月三秋逼，关河万里长。此身何处著，搔首问穹苍。世际羲轩盛，身惭稷契良。幽青新旱厉，淮海旧怀襄。沧水何年使，桑林近日禳。文章思报国，此意竟荒唐。明主巡方切，贤臣补衮殷。睿谟崇帝舜，折槛有朱云。远猎威胡虏，虔禋报祖勋。荒寒边徼外，深念圣躬勤。所学终何用，空馀泽畔吟。徘徊千古业，孤负一生心。秋老黄花悴，风回落叶深。感时还自惜，霜雪鬓毛侵。孤立安时命，遑知拙与工。问心期不愧，入世岂求同。风力抟鹰翮，霜威损桂丛。烟霞沧海外，脉脉系初衷。衰谢尘心尽，琴尊野兴长。人情秋藻丽，吾意古苔凉。引杖随溪水，看云度石梁。足缨思遍濯，清浊问沧浪。瓠落竟何似，浮踪浊水萍。那堪孤客况，不尽九秋情。夜月蒹葭色，寒窗蟋蟀声。长公头未白，归去早埋名。"}