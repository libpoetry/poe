{"id":"1125528","title":"和杨诚斋韵谢惠南海集诗三首","dynasty":"宋","author":"袁说友","text":"斯文宗主赖公归，不使它杨僭等夷。四海声名今大手，万人辟易几降旗。天方欲治将焉往，用不崇朝尚窃迟。整顿乾坤从小试，南州昔日洗潢池。玉海书来喜欲狂，餐霞食瀣齿牙香。固应宗派名江右，底用宫袍入建章。今代欧黄真有种，向来沈鲍肯同行。只今五集三千首，但觉荧煌锦绣张。芸阁登儒拜黼衣，凤凰来泊凤凰枝。待教黄阁调元去，暂对青藜下烛时。身到三山真得路，君留群玉几题诗。十年前访岷峨事，也作书郎慕左思。"}