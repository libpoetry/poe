{"id":"491584","title":"题余仲扬画山水图为余自安赋","dynasty":"明","author":"刘崧","text":"金华仙人余仲扬，笔墨萧疏开老苍。昨看新图湖上宅，烟雾白日生高堂。层峰上蟠石皓皓，绝岛下瞰江茫茫。长松并立各千尺，间以灌木相低昂。松下上人坐碧草，秋影欲落衣巾凉。囊琴未发弦未奏，已觉流水声洋洋。赤城霞气通雁荡，巫峡雨色来潇湘。谁能千里坐致此，欲往久叹河无梁。风尘涨天蔽吴楚，六年怅望神惨伤。玄猿苦啼岩北树，白雁不到江南乡。赭山焚林绝人迹，如此山水非寻常。此图本为自安写，亦感同姓悲殊方。幽轩素壁泉声动，对此令我心为狂。何由扪萝逐麋鹿，振衣直上云中冈。登临一写漂泊恨，长啸清风生八荒。"}