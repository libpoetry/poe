{"id":"613391","title":"和苏新男见赠草堂初成","dynasty":"明","author":"李之世","text":"鹿性走丛薄，蝉吟翳高枝。结茅依廨宇，丹垩不复施。花间围竹格，引蔓疏离离。短檐碍巾帻，人室始一披。海风荡雨尘，椰影莽参差。就湿浚渠浍，向隆叠城基。北窗午梦甜，直可傲轩羲。开门逢大苏，把臂一游之。琅琅矢嘉咏，四座照摩尼。瀹茗款清言，剪韭荐山卮。戏为蛮语吟，娵媀跃清池。"}