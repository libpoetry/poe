{"id":"690510","title":"壬子元日赋閒园试笔呈同会诸君子","dynasty":"明","author":"张萱","text":"晴旭芳林散晓烟，甘分膝绕板舆前。百年已半今馀五，一日能閒即大千。造次林花浑欲放，菁葱庭树喜争妍。长开酒社从今日，莫掷韶光似去年。玉历初开淑气新，今年犹似去年身。已成项领从时辈，能老烟霞有几人。往事总销棋一局，壮怀须付酒千巡。入林把臂身同健，剩水残山日日春。"}