{"id":"911043","title":"和苏著作麻姑十咏 其一 鲁公碑","dynasty":"宋","author":"李觏","text":"他人工字书，美好若妇女。猗嗟颜太师，赳赳丈夫武。麻姑有遗碑，岁月亦已古。硬笔可破石，镌者疑虚语。惊龙索雷斗，口唾天下雨。怒虎突围出，不畏千强弩。有海珠易求，有山玉易取。唯恐此碑坏，此书难再睹。安得同宝镇，收藏在天府。自非大祭时，莫教凡眼觑。"}