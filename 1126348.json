{"id":"1126348","title":"有所思二首","dynasty":"宋","author":"曹勋","text":"有所思兮天一涯，彼美人兮安得知。江皋送日下洲渚，心遥目断征鸿飞。兰嗟蕙怨芳草歇，春归犹见霏霏雪。文姬著破去时衣，寂寞愁看汉家月。南箕北斗苦相望，绵绵此恨无时绝。有所思，藐何许。乃在洞庭之阳，潇湘之浦。我欲访之限重阻。水有吞舟之巨鱼兮，山有食人之猛虎。有所思，藐何许，沉沉静夜愁风雨。"}