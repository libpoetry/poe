{"id":"684785","title":"送云客赴春官","dynasty":"明","author":"王彦泓","text":"吟坛饮社共髫年，互语闲情登几联。我已荷衫卸拘束，君今芸阁伫摩编。才华淡写宫眉妩，标格平趋国步妍。预想捷书春夜到，玉人喧笑画屏前。风光踪迹记当年，偷和刘郎六忆篇。只说朝云贫梦楚，那看暮雨逼游燕。行箱手叠千重字，别路香分一袖烟。书就汉城晁董策，从今不负薛涛笺。"}