{"id":"703410","title":"马潜庵宪副以折柬讯予参禅下手工夫及天堂地狱所以生起之因欲得二诗应命赋之 参禅诗","dynasty":"明","author":"释今无","text":"日夕群动中，念虑自来往。其始体空寂，奔腾自成党。趋喧既失寂，逐暗已背朗。有本因于无，繁亦从约长。安得旷达人，了然发遐想。慧刃割凡情，朱弦奏新响。会理融百途，鞭过敌成两。铁牛阑稻花，玉童严金杖。此处稍偏颇，实际便卤莽。损之复损之，神明渐空广。垢尽铜自明，厥功乃不赏。心境忌烦理，微乐不可享。一涶足涴蝇，曷为羁大象。有即吃茶条，无亦与一掌。靡滞气便雄，非今亦非曩。华嵩倒垂看，青天平地上。正如夹脊间，伸手搔着痒。家藏不龟药，勿事缏繴纺。不须从外借，悠然满书幌。神明自圆固，犀利无与比。皎洁自摇动，突然有念起。起则号为妄，相继不可止。如眼着手捏，大地如浮水。空花落缤纷，红紫扫桃李。谓无已见之，呼实岂正理。其咎在伊何，不过此手耳。手去眼自宁，乱境亦戢弭。拙者但罪境，此境难除矣。夜台与玉霄，空花堪比拟。吾人一念放，不觉为物使。才放便囿物，精华成糠秕。弊絮逐棘途，百怒无一喜。即此一放心，好眼忽加指。本体既云变，境即生恶美。金阙丽天门，琉璃浮凤尾。洛神罗袜轻，五铢双鬟子。玉虬驾仙飙，琼浆饮达士。刘向列仙书，不独为我始。重壤铸铁城，赤烧遍遐迩。紫瞳蓝面翁，炉韛攻心肺。陈平冠玉人，忽然成犬豕。身既公刘虔，舌亦遭耘耔。二境反掌间，酸甜不相似。以为不实有，眼岂无红紫。以为不实无，除指乃能已。此中除指方，有虑即罪己。内抱明白翁，步步皆能视。如我曹溪言，知识从内扯。正念名佛生，邪念名佛死。一座安乐窝，年来皆颓圮。为报高明人，相助以为理。"}