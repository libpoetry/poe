{"id":"1002705","title":"延庆寺会景纯正仲希道介夫明叟纳凉同观建邺宫中画象翰林墨迹延庆寺者刘裕故宅中有寿丘山","dynasty":"宋","author":"曾巩","text":"禅方寿丘山，平昔宋公宅。好风吹雨来，暑气一荡涤。我与二三友，欢言同几席。神清轶埃壒，趣合尽肝膈。岭竹翠尚新，水花红可摘。以此侑樽酒，隤然岸巾帻。建邺旧丹青，金銮馀翰墨。绰约桃李颜，超遥龙虎迹。?矣霸王邺，信哉文章伯。感古已踌躇，慕奇复叹息。泊无势利心，自觉衿虑适。起坐相扳牵，迟留日将夕。"}