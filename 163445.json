{"id":"163445","title":"连日驻白帝城怀古感事阅陆放翁诗集追和其韵","dynasty":"宋代","author":"程公许","text":"益以搤为国，前后辟两门。剑栈径偪侧，峡江浪崩奔。盘礴六十州，奠位西南坤。天险岂轻设，参旗宁易扪。我行当严冬，岸沙高涨痕。绝壁走猱获，深潭伏鼍鼋。东逝注沧海，西来非一源。相传石笋三，下接滟澦根。长怀划庐公，受遗龙准孙。志节局不展，德义深可尊。矧伊跃马壮，得与同日论。形势今犹昔，世故难为言。换事重感慨，遐瞻莽尘昏。空余瀼西东，未泯冰雪魂。腊残春意动，清波跃河豚。挝鼓趣下峡，渚宫同一尊。"}