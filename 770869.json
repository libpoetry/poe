{"id":"770869","title":"一萼红二首 其一","dynasty":"清","author":"王时翔","text":"记年时。爱银笺细字，佳客赌填词。花影移帘，月痕过砌，敲句曾费闲思。遍寻取、名流乐府，抄弹指、小本枕中携。艳合红牙，豪参铁板，风调双宜。每到九龙山畔，向文星光里，暗认幽栖。心挂云峰，路迷烟树，孤艇东下依依。幸刚遇、江头春鲤，附巴吟、寄与郢师知。乞得圆明数颗，五色摩尼。"}