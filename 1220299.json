{"id":"1220299","title":"送赵大本西台御史得一字","dynasty":"元","author":"吴当","text":"关陕古雄都，四塞若天室。圣人物土贡，沃壤称第一。皇威极西邮，声教无远昵。崇台揽纪纲，郡国底宁谧。赵君金闺彦，楚楚冰玉质。出身翰墨场，已执太史笔。朝峨惠文冠，夕策长亭驲。弭节都门道，供帐集簪韠。朔风吹秦陇，岳色寒崒嵂。泾渭扬浊清，河水相荡潏。皇皇霜简动，肃肃绣衣出。丈夫报国心，重在理仁术。矧兹圣明时，布衣靡阙失。胡为守牧宰，往往败绳律。饥渴剧饫饕，民隐讵遑恤。岂无循良才，众丑成妒嫉。遂令白黑挠，惩劝恒过实。周询待摩抚，伺察到微密。于焉振风采，勿使废彀率。遄归报明廷，烟柳动春日。"}