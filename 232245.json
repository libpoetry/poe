{"id":"232245","title":"和施彦执怀姚进道叶先觉韵","dynasty":"宋代","author":"张九成","text":"西湖十里山，春风一杯酒。兹兴良不浅，何日落吾手。我读君和诗，襟期一何厚。同生上下宇，共阅古今宇。死生何足云，余年付美酎。佩印还故乡，衣锦眩春昼。一时正儿嬉，千岁堕尘垢。所以贤达人，中怀元有守。试看窗日中，野马互奔骤。区区竟何成，尚夸舌在口。宿习犹未除，新诗漫怀旧。环顾天地间，四海惟三友。两老虽未死，二妙已先踣。生者岂其巧，死者亦非谬。君如悟斯契，万事可怀袖。铜钱自如山，金印自如斗。只今定何间，腐骨久已朽。篱菊师渊明，庭草悲王胄。彼已升层霄。此犹凿户牖。浩歌君其聆，相看都皓首。"}