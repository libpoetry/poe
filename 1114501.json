{"id":"1114501","title":"送查总卿三首","dynasty":"宋","author":"李流谦","text":"事业参亭毒，人才兆废兴。百年争凤睹，一遇慨河澄。手到无盘错，旁观有级层。夜来春梦好，先已上觚棱。御炉薰隔夜，清跸响凌晨。对罢天颜喜，朝回赐服新。自期宜栋干，小却尚丝纶。此论由来久，周行万搢绅。腊雪千江浪，春风万里船。相依身健在，远送意茫然。公近此三接，吾惊失一天。相君如辱问，愿报已归田。"}