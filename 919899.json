{"id":"919899","title":"次韵知县兄夏夜古调","dynasty":"宋","author":"苏泂","text":"非禽胡能飞，羽翰上青霄。非木胡能花，开谢随惊飙。始予眷所生，于世免尘嚣。颇知师宁蘧，贫乐富无骄。异哉肯顾我，古音日寥寥。介然守其业，弹琴自逍遥。采苡以永晨，刍藁以终宵。尚思举斯人，还复淳其浇。言瞻彼穹矣，维斗南之杓。言瞻彼水矣，维海东之潮。慨然契薰兮，邈余逮虞姚。"}