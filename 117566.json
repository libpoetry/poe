{"id":"117566","title":"踏青·江上冰消岸草青","dynasty":"宋代","author":"苏辙","text":"江上冰消岸草青，三三五五踏青行。浮桥没水不胜重，野店压糟无复清。松下寒花初破萼，谷中幽鸟渐嘤鸣。洞门泉脉龙睛动，观里丹池鸭舌生。山下瓶罂沾稚孺，峰头鼓乐聚簪缨。缟裙红袂临江影，青盖骅骝踏石声。晓去争先心荡漾，莫归夸后醉従横。最怜人散西轩静，暧暧斜阳著树明。"}