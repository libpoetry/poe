{"id":"662629","title":"画灰","dynasty":"明","author":"石宝","text":"炉中火尽灰尚温，一拨再拨心翩翻。披沙仅见赤璗出，豁雾亦有明星存。从容指画续复断，石鼓籀文仓颉篆。巨擘纵横分岸畔，先王经国区沟畎。太和茫茫犹未收，初为河图后洛畴。四隅五气可按数，七八九六纷相钩。倏然蛇蟠忽鸟发，天前地后拥诸葛。亦知炎烬不可嘘，尚冀燎原势莫遏。须臾寂灭难重寻，悲哉此是佛氏心。此灰可灭佛未熄，独坐寒窗玩周易。"}