{"id":"380255","title":"八声甘州·中秋苦雨，寄砺轩吴门","dynasty":"清代","author":"赵我佩","text":"捲轻纱翠袖暖凉生，香销玉炉烟。尽灯挑红豆，秋心如醉，酒中愁边。听遍黄昏风雨，拥髻不成眠。辜负团圆节，冷落芳筵。万古有情明月，恁今宵盼断，碧海青天。怅广寒宫阙，云掩路三千。料姮娥、替人垂泪，怕晚妆、金镜向人圆。应知我、新来离别，影只堪怜。"}