{"id":"142261","title":"追和韩退之雪韵","dynasty":"宋代","author":"王之道","text":"一时符众望，七尺验童谣。人喜丰穰兆，吾知瘴疠销。戏看还扑面，閒试欲齐腰。堕絮纷辞萼，飞花半惹条。松篁低到地，溪涧合平桥。月牖潜争入，风帘静自摇。红金延坐夜，绿蚁送行朝。暗上歌茵湿，轻随舞袖飘。千林翻鲁缟，万里藉鲛绡。灯市堪行乐，何妨酒价饶。"}