{"id":"1030226","title":"同刘子实游芸村","dynasty":"宋","author":"熊瑞","text":"前溪后溪水泓泓，南山北山鸟嘤嘤。东家㩇㩇缫丝鸣，西家扑扑打麦声。霏霏紫萼飘红英，翘翘野菜飞蜻蜓。酒旗斜矗芳风轻，人在落花花里行。神仙古来多杳冥，刀圭入口羽翰生。人生快活寿百龄，何必白日求飞升。我今拈出芸村名，世间底处无蓬瀛。桃源桃源晋武陵，为我把酒酹渊明。"}