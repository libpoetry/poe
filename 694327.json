{"id":"694327","title":"和景浮游山","dynasty":"明","author":"陈献章","text":"树底樵歌鸟欲飞，涧边苔色上人衣。碧云洞杳春萝合，紫蕨山深旧路微。问我行藏今老大，伴人游走只童儿。采芳莫道无年少，领得浓香满袖归。青云偶共白云飞，白云閒映山人衣。一路风光春淡泊，隔林烟霭昼霏微。江山到我无前辈，造物磨人是小儿。花下一壶休泻尽，明朝留得送春归。"}