{"id":"688301","title":"弘治五年九月八日司空戴先生召诸公为白去寺之游归途间张靖州有九日遣怀之作遂次其韵十四首","dynasty":"明","author":"江源","text":"故国逢重九，登高望眼开。此时堪适意，落日未须催。莫惜题糕句，休辞泛菊杯。凉风吹酒醒，骑马北门回。九日人皆爱，我怀胡不开。偶逢尚书召，不待阿奴催。谩着登山屐，能忘曲水杯。马前归路晚，戴笠雨中回。江郭三秋爽，乾坤万象开。登临不作乐，衰白暗相催。寄兴陶家菊，纵情河朔杯。我曹狂且醉，好似习池回。明日重阳至，尚书小宴开。酒缘知己醉，诗为菊花催。学士曾留带，高僧漫渡杯。牛山何用泣，一醉辄忘回。来游白云寺，袖拂白云开。不减少年乐，生憎落日催。山花红入座，岩树绿侵杯。谁识馀心乐，诗成马上回。重阳古寺饮，百岁好怀开。风景何须买，诗狂不待催。山晴堪着屐，令急莫停杯。借问此行乐，老年能几回。闻说佳辰近，应怜笑口开。只愁尊酒整，不畏暮钟催。醉卧天为幕，狂来海作杯。悠悠任萧散，羸马月中回。九日诗兼酒，何须靖节家。我情殊未已，山路亦非赊。何处风攲帽，禅房菊未花。衣冠今日会，留与后人誇。万里长为客，重阳始到家。偶然清兴发，不惮白云赊。纵酒衰颜赤，看山老眼花。狂来聊短述，诸老莫余誇。聚首何年约，登临到处家。物华撩我赋，村酿为君赊。马足怯山径，衣裾刺草花。宋公临戏马，犹足使人誇。仰临千仞寺，俯视万人家。目送南溟阔，心悬北阙赊。参差临水竹，红白隔溪花。酷爱张吟伯，诗工不自誇。禅宫足清赏，何必问仙家。山色到门近，泉声绕涧赊。白头羞落帽，短扎梦生花。小杜诗堪笑，徒将酩酊誇。我趍孟嘉会，且放惠休家。兴到诗三和，尊空酒再赊。百年怀故土，十载负黄花。且尽今朝乐，浮荣未足誇。故人重九饮，招我梵王家。每爱粤乡乐，翻愁蜀道赊。今朝白云酒，来岁锦城花。踪迹无南北，功名浪自誇。"}