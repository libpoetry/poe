{"id":"1076482","title":"悼友篇","dynasty":"宋","author":"周紫芝","text":"建炎三年冬，胡骑方南驱。王师一败绩，列戍如惊乌。贼将招叛亡，操戈横道隅。坐令江乡地，化作盗贼区。平生金兰友，之子真吾徒。避地出三物，夷险两不渝。岂谓仓惶间，遂有生死殊。始时群盗来，未识安所趋。但闻戛金革，门外争喧呼。扪萝得微径，密雪方纷敷。子时索我急，出门冲贼涂。迟子久不至，得报日已晡。夫妇俱见执，担簦入军俘。累累五儿女，饮泣声呱呱。小雏从物故，踉跄走大雏。长女留军中，继释二小姝。藉草已信宿，脱死许可图。贼意欲解缚，小试聊踌躇。时方羽书至，招谕陈嘉谟。渠奸立授辞，抗论苦未俞。命子使草檄，操笔徒嗟吁。谓言不事贼，高目扪髯须。丈夫贱苟活，请就斧钺诛。袒裼蒙殊死，肥白惊瓠壶。其妻始就擒，抱子俱沉濡。牵挽负残息，冻凌生罗襦。时方燎湿薪，四座围诸孤。可怜玉雪姿，不受蛇豕污。须臾有健卒，提刀血模糊。声言杀藁砧，忧愤搅郁纡。抚掌发浩叹，陨越不复苏。夫义妇亦烈，此事知久无。自古肉食者，未必非奸谀。生无骨鲠资，含死馀金珠。石麟高嵯峨，丰碑树龟趺。生无征战功，祁连巧规摹。谁知草棘中，高义属竖儒。蔡琰既两聘，生子留单于。晚岁遭阿暪，爱惜存微躯。蔚宗作佳传，浪与烈女俱。世无采诗官，盛事恐湮芜。子死不足惜，会当逢董狐。"}