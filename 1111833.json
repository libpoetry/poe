{"id":"1111833","title":"和陶阻风于规林韵寄陈时中二首","dynasty":"宋","author":"吴芾","text":"退处固云乐，未免叹索居。赖有陈使君，情亲如友于。自应长相见，岂谓各一隅。我虽事跧伏，闭门懒问涂。无日不看山，无时不面湖。君尤我所爱，良会安得疏。纵不思风度，亦欲闻绪馀。会须成二老，君意定何如。人皆有还往，我独无所之。若不见君子，谁与同襟期。嗟我已衰老，无复少壮时。纵使善卫养，岂能长在兹。愿言时命驾，容我亲色辞。我已不强酒，从今君莫疑。"}