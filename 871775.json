{"id":"871775","title":"诏下勉诸生","dynasty":"宋","author":"石介","text":"礼部文章渊，波浪百尺高。进士英俊窟，蛟龙千万条。吾子欲求济，整子棹与篙。吾子欲求胜，操子戈与矛。勿谓水可狎，徒行思游遨。勿谓龙可驯，空手捋须毛。波神忽汹涌，怖死填蟹螯。龙角忽张怒，走同虾蟆曹。苟利篙楫往，跳海如沟濠。苟操戈矛行，拉蛟如猿猱。吾言有所勉，非徒声嘈嘈。"}