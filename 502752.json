{"id":"502752","title":"东溪精舍杂咏为吴中美作","dynasty":"明","author":"王恭","text":"延陵精舍东溪口，六曲屏山对虚牖。绝壁连冈入万松，一涧盘陀大如斗。盘石垂萝密更偏，黄精潭上写冰弦。化成水月三千界，古洞烟霞小有天。烟霞杳微茫，水月澹忘知。谁知鲁中叟，发彼川上喻。溪水东流接泮林，云泉佳处萃青衿。金门旧隐时同屐，白头老樵来听琴。孤亭五月秋声起，列坐柽阴爱流水。借君矶畔濯尘缨，何必箕山洗双耳。"}