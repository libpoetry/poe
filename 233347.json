{"id":"233347","title":"水龙吟·黄金双阙横空","dynasty":"宋代","author":"周紫芝","text":"黄金双阙横空，望中隐约三山眇。春皇欲降，渚烟收尽，青虹正绕。日到层宵，九枝光满，普天俱照。看海中桃熟，云幡绛节，冉冉度、沧波渺。遥想建章宫阙，□熏风、月寒清晓。红鸾影上，云韶声里，蒙天一笑。万国朝元，百蛮款塞，太平多少。听尧云深处，人人尽祝，似天难老。"}