{"id":"701163","title":"大水遣闷绝句四首","dynasty":"明","author":"符锡","text":"蒙阳昨夜山水泛，平田浩淼更无涯。细观不减东溟在，秪欠中流一个查。楚乡千里堪为壑，目断明时拯溺人。今日长沮识鲁叟，况来无处不通津。章江南下小蓬瀛，洪水频连数十城。天官莫谩谭灾异，海若井蛙俱眼明。记得江城厄运丁，青天杀气昼冥冥。欣逢尧历犹洪水，要与东南洗秽腥。"}