{"id":"1083712","title":"恭和御制翠寒堂诗","dynasty":"宋","author":"史浩","text":"禁篽葱葱拥瑞云，雄楼杰阁环金碧。花光草色媚芳辰，凤辇舂容惟所适。中有虚堂玉作楹，冰雪玲珑周四壁。不知跬步是瑶台，何须八骏殷勤觅。青松万个拱檐牙，生香不减芝兰室。更欲相看饱岁寒，疏梅瘦竹为三益。吾皇土木未尝兴，为询此景从何得。神运元从德寿来，天成岂假人工役。"}