{"id":"863138","title":"郑吏部设川馔招客戏成长言呈诸丈","dynasty":"宋","author":"王洋","text":"茫茫四海天宇高，九州列贡分地毛。江黄之区橘柚国，细腰宫衣无吴庖。□□不得供刀匕，况走川珍自岷水。郑翁幻戏不作难，缩地分甘五千里。老人种蔬姜满畦，买姜留钱人不知。丁宁使者市蜀锦，恍惚异味来如期。乃知此事古亦有，郑老此戏诚瑰奇。捣珍䐑脔投巨鼎，缭肝末肺分全牺。南方摇落青未已，梅蕊垂垂照青泚。雪消冰尽饱阳和，更待春风转沙尾。秾华只说锦官城，匝地烧灯夜初起。从翁已幸不赍粮，期向城都看药市。"}