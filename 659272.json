{"id":"659272","title":"荣寿为姚治中母作","dynasty":"明","author":"罗玘","text":"鲎鱼背有帆，鳄鱼尾有黏。比目潜有鳜，比翼飞有鹣。吐楼有妖蜃，献胆有巨蚺。昆崙黑如漆，束缚充家阉。此皆海邦人，惯见行已厌。为官得州县，有若堕井蟾。纵能协阴光，何异钻泥鲇。遂令中人资，唾手母推缣。罢归实为幸，配窜理不嫌。姚宗重华胄，行义世有砭。慈母挥使去，麻衣白??。王畿万人魁，信以手所拈。胡为倅一郡，大刀屈为镰。笑谈呼吸间，了不伤锋铦。仅饮抚之水，屡罄米与盐。帝念贤倅母，推封表其廉。进官列三辅，告归舌真甜。母老念儿远，儿廉思母严。潮阳十万家，富者垂珠帘。海错供母馔，龙脑熏帷幨。何如太安人，岩岩为具瞻。"}