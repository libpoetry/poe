{"id":"142600","title":"和刘春卿夏日闵旱次韵","dynasty":"宋代","author":"王之道","text":"何人夜作秋虫号，吟诗坐对山有高。想当龙门夺锦袍，从臣拱手看挥毫。衡茅咫尺临江皋，浮光滟滟翻金涛。满帆何处乘风艘，千山过眼同奔逃。不妨鱠鲤兼炰羔，酒酣起舞如飞猱。醉中往往笑成咷，一时辈流籍湜翱。嗟予蹇肃意郁陶，七年坐困山林牢。迩来天旱地不毛，釜鱼薪蚁何嗷嗷。谁能读诗夜焚膏，只益心蓬增目蒿。丈人纯白羞桔槔，终日抱瓮忘其劳。今春属国纷旗旄，两淮供亿争鸣鼛。干戈载戢弓其弢，此行辅弼环萧曹。蒿街伫见悬酋豪，买牛卖剑犊卖刀。我虽不饮当潄醪，堆盘况有瑶池桃。鹿鸣会赋嘉定敖，予衰尚可追风骚。"}