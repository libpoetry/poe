{"id":"791973","title":"京兆行","dynasty":"清","author":"周馨桂","text":"五日京兆行，事复安能视。果然按絮掾，旋为亡命子。亡命亦何愚，荣辱不须臾。古来直如弦，往往有他虞。不见曲如钓，富贵多欢娱。有客夙好游，归自东南州。问君何所见，所见多诸侯。诸侯何所为，所为多自谋。须存五日心，不尔人为雠。客言勿复多，且住听我歌。世途险羊肠，陆海多风波。富贵犹如此，贫贱可若何。"}