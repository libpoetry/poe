{"id":"1046543","title":"夜发白碑","dynasty":"宋","author":"刘挚","text":"昼行苦炎蒸，秣马戒夜发。清梦失归路，微风弄纤葛。星疏天无云，独有亭午月。太空生白烟，浩荡万里阔。细碎草木香，淋漓露气滑。戚戚寒虫声，逐马不暂歇。我行何区区，无乃害慵拙。传闻猛虎多，宵路时出没。四顾林莽中，精灵动毛发。求全得忧虞，祸每乘所忽。君子审重轻，无劳避途暍。"}