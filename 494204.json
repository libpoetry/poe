{"id":"494204","title":"寿杨石翁少师诞日适赐宴礼部","dynasty":"明","author":"湛若水","text":"少师群伦表，朗豁夙天人。骥驹已超类，岐嶷与岳嶟。蔼蔼文苑秀，皇皇秉丝纶。垂翅权奸际，云雷见居屯。藏纳似梁公，龙蛇十六春。贤者固叵测，终复唐乾坤。我师富才力，张弛在北辰。浊河上滔天，清济中不浑。先皇幸南北，留后报主身。时与三二公，内外协同寅。旄头出东南，帷幄坐清尘。深忧在心腹，岂但宁与彬。城社杀狐鼠，事势岂易论。及乎抱弓泣，危疑难重陈。寅夜定大策，翊运扶紫宸。圣人御皇极，正诏下高旻。积弊一旦革，大礼无前因。众论正嚣嚣，国狗亦狺狺。处人骨肉间，两宫恩义均。自非中理解，谁能定逡巡。天子曰劳止，策勋命谆谆。三让不拜封，世禄控亦频。天子自仁孝，手敕加私亲。从容对数语，封纳了不嗔。自馀一召对，侃侃复訚訚。帝亦为之慰，格君可渐臻。公方论年秩，闭门解朝绅。帝命加太傅，赐宴倍臣隣。三四获所辞，乃饮春官醇。皋夔皆赓歌，殊锡感明禋。此日是何日，重阳更越旬。寔维公华诞，岳降生甫申。福德代不数，无乃天逸麟。天寿且平格，周召古所伦。永命在祈天，国脉亦以新。维时贺宾至，公醉在帝闉。贵介盛珠屦，所宝惟贤仁。狄门多桃李，宁无入幕宾。水也则狂简，滥竽亦效颦。敬赋南山诗，万寿祝无垠。"}