{"id":"969223","title":"义兽行","dynasty":"宋","author":"赵汝燧","text":"君不见明皇有象能拜舞，看定禄山瞪目怒。又不见昭宗有猴能起居，望见全忠奋臂呼。两朝玩物固丧志，异类报国乃仗义。天宝大驾蜀道巡，开平初元唐祚倾。百僚奉贼身尽窜，宰相畏族神不宁。尔象尔猴忿且嗔，其面虽兽心则人。当时节士知有几，壮哉义兽不怕死。"}