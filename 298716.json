{"id":"298716","title":"一萼红·秋海棠","dynasty":"清代","author":"华胥","text":"启扉筠，怕尖风零雨，愁绝倚栏人。翠袂笼寒，粉容倦昼，泪眸依旧伤春。相怜处、双鬟移照，篝影暗、曾误湿仙裙。冷艳啼螀，晴娇舞蝶，总是销魂。谁料蘋波乍起，奈山斋秋寂，几度逡巡。懒向妆楼，偏留苔径，依徊帘底温存。任参差、轻盈低亚，逗疏萤、藻井又黄昏。能共兰荪结佩，惆怅芳辰。"}