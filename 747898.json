{"id":"747898","title":"雨舲中丞赐和拙诗兼和坡公海市篇见柬奉答两篇 其一","dynasty":"清","author":"何绍基","text":"诗人之识靡不空，泰山化入秋毫中。诗人之才无不有，一弹指现琼瑶宫。怪公刻画到霜叶，要将染缋分天工。五莲双劳本一气，直赴东海如奔龙。正好奇游构妙圣，全收昔遁傲髯翁。如何舍去不一顾，径与海若论雌雄。我思楼阁城市世上景，沧溟所乏非为穷。假借人间作奇幻，无乃滞相难销融。况闻瀛裨接浩淼，悬乌菟色万灵钟。本自初天混空有，肯与浮世争啬丰。道人语我生灭性，尘镜渐露新磨铜。还将蠡见重叩请，大言静听泱泱风。"}