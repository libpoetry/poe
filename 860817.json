{"id":"860817","title":"读王尼传","dynasty":"宋","author":"王灼","text":"处世常多忧，政坐口复牵。谁能百无营，饮露如寒蝉。原野足饿殍，山泽漫臞仙。作计苦不早，身穷乃怨天。刘石扰河洛，孝孙方南迁。庇无一区宅，耕无一亩田。牛车不自救，枯骸枕道边。君看董与葛，见几预著鞭。智虑故不同，祸福仍相悬。关辅已荆棘，江淮复戎旃。吾生亦可料，速办买山钱。"}