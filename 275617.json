{"id":"275617","title":"木兰花慢·杭州陪诸老涉湖山胜处。越日赴常德观新安江水电站工程","dynasty":"现代","author":"汪东","text":"远峰眉晕秀，落西子，镜台边。看曲涧奔流，危厓泻瀑，古洞涵烟。留连。顿忘倦意，指山中、草木共盟言。苒苒身随桂老，明明心似枫丹。回船。旧地重经，成败事，溯前编。有大将巍祠，遗臣断碣，侠女新阡。湖山。自然气壮，赖英雄、撑拄几千年。不数殿陵高躅，明朝直上新安。"}