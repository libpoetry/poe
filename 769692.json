{"id":"769692","title":"沁园春·同张扶九、诣胡修来、二简兄弟留饮","dynasty":"清","author":"陆震","text":"谡谡风来，暑气全消，秋意新添。正宾嘲客难，踞床上坐，弟酬兄劝，挥麈清谈。而我尤狂，翩然侧帽，阑入华筵竟不惭。频呼酒，恰红灯冉冉，暮雨纤纤。主人觞政偏严。笑醉里、宁知漏已三。算他乡此日，为欢不易，浮生今夜，作达何嫌。忽话从前，群公高宴，老辈西斋兴更酣。今何在，惹座中泣下，湿透青衫。"}