{"id":"1194291","title":"塞下曲五首","dynasty":"唐","author":"张仲素","text":"三戍渔阳再渡辽，骍弓在臂剑横腰。匈奴似若知名姓，休傍阴山更射雕。猎马千行雁几双，燕然山下碧油幢。传声漠北单于破，火照旌旗夜受降。朔雪飘飘开雁门，平沙历乱卷蓬根。功名耻计擒生数，直斩楼兰报国恩。陇水潺湲陇树秋，征人到此泪双流。乡关万里无因见，西戍河源早晚休。阴碛茫茫塞草肥，桔槔烽上暮云飞。交河北望天连海，苏武曾将汉节归。"}