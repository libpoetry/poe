{"id":"193553","title":"哨遍·在晋永和","dynasty":"宋代","author":"吴潜","text":"在晋永和，癸丑暮春，初作兰亭会。集众贤，临峻岭崇山，有茂林修竹流水。畅幽情，纵无管弦丝竹，一觞一咏佳天气。於宇宙之中，游心骋目，此娱信可乐只。念人生相与放形骸。或一室晤言襟抱开。静躁虽殊，当其可欣，不知老至。然倦复何之。情随事改悲相系。俯仰间遗迹，往往俱成陈矣。况约境变迁，终期於尽，修龄短景都能几。谩古换今移，时消物化，痛哉莫大生死。每临文吊往一兴嗟。亦自悼不能喻於怀。算彭殇、妄虚均尔。今之视昔如契，後视今犹昔。故聊叙录时人所述，概想世殊事异。後之来者览斯文，将悠然、有感於此。"}