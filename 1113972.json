{"id":"1113972","title":"冬日閒居遣兴十首","dynasty":"宋","author":"李纲","text":"岁暮碧山中，清霜日自浓。隐床吟蟋蟀，拂槛老芙蓉。风月成三友，家山梦九龙。道人知睡美，将晓小鸣钟。飘泊向江城，山居境过清。霜深犹竹色，风劲更松声。且尽杯中物，何须身后名。拥炉孤笑处，寒夜又三更。兰若富云松，吾生寄此中。无心复弹剑，有恨但书空。白菊因霜紫，青枫向日红。晚来幽独甚，卧听竹间风。萧飒鬓丝垂，此怀谁与知。惊心伤网缴，老眼厌旌旗。未遂庞公隐，空馀宋玉悲。故园何处是，搔首望天涯。宿雨乍晴天，初寒气暂暄。梳头风满栉，曝背日临轩。小酌无新酿，閒眠只旧毡。忘心亦忘法，作个是安禅。深炷一炉香，孤吟夜正长。山虚风落木，云破月窥房。老骥志千里，越禽思故乡。羁栖两寂寞，坐叹鬓毛霜。投老见多难，干戈日正深。饮河胡马健，破垒汉疆侵。大将未燕首，小臣空越吟。龙荒两宫远，感愤泪盈襟。泽国杳何许，雁书初报安。枝间鸟鹊喜，原上鹡鸰难。松菊荒三径，轩裳厌一官。黄粱何日熟，客梦正邯郸。衰病寓僧房，閒中气味长。盘深饶芋栗，地僻懒冠裳。坐隐乌皮几，行携古锦囊。接篱颠倒著，不是醉高阳。僻处掩松门，知非更念恩。庭空从雀啅，山暖觉蜂喧。木叶静如扫，茶花开正繁。萧条岁云暮，倚杖自忘言。"}