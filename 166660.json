{"id":"166660","title":"夜宿昭亭寺舍弟以公事书城中与梅公泽邵公序","dynasty":"宋代","author":"李弥逊","text":"解衣夜汪灵山颠，胡床待月松风前。已令圆顶具白毡，更促方屦收青编。茶瓯过眼见樽俎，蔬筹放手罗甘膻。清游逸兴在一举，骑鹤大胜扬州仙。吾家小弟困簿领，到处凫鹜长摩肩。归途遇酒成叹咏，飞奴持送空联翩。绝知胜境外尘躅，谁可浪得麻姑鞭。诗梅易邵真二妙，手牛群书类蜗涎。拉枯拾芥真戏事，不待万选知青钱。賸倾醇酎浇舌本，要取金印累累县。"}