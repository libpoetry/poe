{"id":"293650","title":"疏影·自题种菊补篱图","dynasty":"清代","author":"翁瑞恩","text":"卜居幽独。喜荒园小小，遥隔尘俗。桃柳僵眠，断涧颓垣，几番曾费修筑。一壶尚有容身地，况占得、数椽老屋。漫思量、魏紫姚黄，守素莫如种菊。分得邻家佳种，轻携鸭觜去，篱畔细斸。摘芯煎茶，犹胜餐霞，日采幽香盈掬。秋深开到黄花候，看麂眼、补来曲曲。叹浮踪、岁月频移，倚遍闲庭修竹。"}