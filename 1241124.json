{"id":"1241124","title":"和陶岁暮答张常侍","dynasty":"元末明初","author":"戴良","text":"长蛇惊赴壑，逸骑渴奔泉。岁月亦如是，吾生复何言。容鬓久已衰，矧兹忧虑繁。俯仰念今昔，其能免厥愆。老马犹伏枥，鸟倦尚归山。我来东海上，十载不知还。竟如庭下柏，受此蔓草缠。枝叶日已固，何有挺出年。人生无定在，形迹凭化迁。请弃悠悠谈，有酒且陶然。"}