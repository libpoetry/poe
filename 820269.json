{"id":"820269","title":"桂枝香 月下","dynasty":"清末近现代初","author":"朱青长","text":"长空皓魄，可照见乾坤，有些污秽。万里江山如画，倒悬金背。三朝七姓凋残后，几堆坟，英雄零碎。斗杓南指，六诸侯外，突横天鬼。恨当日龙头鼠尾，费十部旌旗，一身惭愧。国是追谈到此，眼中流泪。琼楼玉宇宵寒重，怕吴刚未眠先醉。扫清苍壁，素娥应笑，碧天如水。"}