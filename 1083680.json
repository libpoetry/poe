{"id":"1083680","title":"次韵洪景卢雪","dynasty":"宋","author":"史浩","text":"瑶台迥物表，地脉谁解缩。一朝天门开，跬步即琼屋。霭霭行簇云，霏霏忽眯目。初疑蛱蝶惊，故遣儿曹扑。须臾大如席，几车飞鸾鹄。化工信巧妙，花卉千林足。洁白皎奇姿，光芒渺地轴。清垂寒江钓，静折空岩竹。唯人在宇内，太仓一粒粟。俯仰得真赏，四坐列群玉。锦绣张轩牖，珠翠辉华烛。钵击笔下成，杯催瓮头熟。檀板衬红绡，更殢新裁曲。宁知冰氏子，穷岁无半斛。裘褐欲蔽肤，尚待春苗绿。为瑞岂宜多，晛消胡不速。"}