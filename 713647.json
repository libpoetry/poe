{"id":"713647","title":"黍谷","dynasty":"明末清初","author":"屈大均","text":"步出铜马门，遥望大房山。幽燕有奥室，鬼神潜其间。群峰郁㟏岈，溪流何潺湲。猛虎飞食人，长啸随风还。凝冰折林木，玄云蔽河关。维昔邹衍生，悬河此谈天。一为吹黄钟，幽谷春阳旋。至人御六气，呼吸走百川。是非总天籁，悠悠诚何言。天下久忘我，无劳烹小鲜。泽雉有饮啄，优游聊终年。"}