{"id":"1118085","title":"新晴二首","dynasty":"宋","author":"陆游","text":"寂寂房栊鸟雀声，熏笼茶灶正施行。繁花满树春才半，斜日穿云雨乍晴。引睡书横犹在架，围棋客散但空枰。病怀莫道伤幽独，小榼芳醪手自倾。挂冠湖上遂吾初，扪腹消摇适有馀。羹煮野蔬元足味，屋茨生草亦安居。市垆分熟通赊酒，邻舍情深许借驴。更喜新晴满窗日，签题重整一床书。"}