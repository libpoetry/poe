{"id":"542981","title":"桂之树","dynasty":"明","author":"胡应麟","text":"桂之树，桂之树，轮囷偃蹇，寂寞山之阿。山阿者谁，被薜荔，带女萝。淹留桂树枝以婆娑。以婆娑，岁月冉冉而蹉跎。攀援桂树枝行且歌。瞻彼桐柏之山，桂树丛生其上高嵯峨。高嵯峨，吾欲采其实，荫其叶，憩其柯。白日将暮，熊罴虎狼夹路当奈何。白日将暮，熊罴虎狼夹路当柰何。"}