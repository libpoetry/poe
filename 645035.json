{"id":"645035","title":"为李士鼎赋南楼歌","dynasty":"明","author":"解缙","text":"昔年看遍江外山，屐齿折尽今始还。满身犹带云气湿，双袖尚染莓苔斑。归家却恨归不早，景物无如城东好。盘谷回环不易寻，桃源幽䆳终窅窅。故山日夕佳气浮，水深流出东城头。山光水色清掩映，好处正在君家楼。昼閒庭户无尘杂，芝兰满砌天香发。夕露浮沾处士衣，清风为扫幽人榻。池中水暖萍香时，鲤鱼鳞甲光参差。碧桃映日锦为树，岸柳临风金作枝。苍松拥盖鸣皓鹤，清夜泠泠漱声作。瑶琴抱取月中弹，玉酒携来花下酌。赏心与景不相违，山水旦暮含清辉。陶令遥闻即解印，谢公到此欲忘归。桐阴午巷辘轳响，鸳鸯飞出荷花荡。采山钓水恣幽寻，停雨看云任疏爽。丹枫离离蜀锦红，脆蒲袅袅生清风。朝从涧阿拾瑶草，暮向水底搴芙蓉。昨宵寒梅放新蕊，朔风冻合城东水。要知清兴逼人来，置身疑在冰壶里。积庆孙子多才贤，城内幽室城外田。四时乐事都不减，中间好处君独偏。楼中有书数千帙，山光倒浸溪流急。好将佳景赋新图，墨花染透金壶汁。便令下笔绝尘埃，四面玲珑窗户开。胸中自有凌云志，明日韩公骑马来。"}