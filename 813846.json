{"id":"813846","title":"饮丁若思榆枋馆","dynasty":"清","author":"连佳樗","text":"负郭人家少，结庐丛树中。岩深能障月，洞小自留风。曲径竹阴密，长廊花气通。选茵聊共坐，是处有残红。君自多幽兴，能留看竹人。檐花催进酒，池水待垂纶。稍话间中事，真疑世外身。柴扉须静掩，此外即风尘。此径不常扫，今来门始开。多君储绿醑，许我破苍苔。寄兴花边句，留欢池上杯。还期待良夜，看月一登台。石床环坐稳，微雨况初过。盘摘新蔬早，衣沾落絮多。看棋移日影，把酒度莺歌。欲结求羊侣，还来就薜萝。"}