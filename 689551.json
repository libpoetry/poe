{"id":"689551","title":"和石学士予庄韵四首","dynasty":"明","author":"吴俨","text":"招隐何须赋小山，杜门更欲建重关。采菱歌落云烟外，打麦声来咫尺间。昔日种成松老大，清晨放去鹤飞还。道人本是心无事，较雨量晴亦不閒。长镵不用斸蒿莱，数月浑无一客来。带雨初移庭下竹，试花又见腊前梅。月明松径随山转，岸仄柴门逐水开。莫道白云飞不去，有心长护读书台。镜里丛丛白发新，痴心方且学修真。论文客到常辞出，问性人来不厌频。短牖南头修竹谱，曲阑东畔酹花神。夜深篝火寻芝术，勉强支持此病身。矮屋低墙草树平，百年别业喜初成。满头白发犹忘老，对面青山不记名。行路喜逢田父骂，出门怪有野人迎。春禽何与农家事，布谷声声为劝耕。"}