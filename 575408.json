{"id":"575408","title":"蓟门述 其一","dynasty":"明","author":"戚继光","text":"忆从结发时，远戍渔阳陬。官卑分易尽，常得櫜鞬游。倏奉天王命，分符东海头。怒发凌齐飙，壮图指吴钩。弹冠桑梓间，父老慰且酬。再拜谢父老，黾勉展所猷。薄言省繁役，妄意振颓流。遂得循例迁，幸免覆餗羞。乙卯入吴会，倭奴正虔刘。帆樯日无辉，烽燹天为愁。征兵出万里，吴儿何能谋？但称练土著，伊谁为之筹？予承两将后，覆辙不敢由。檄募婺越士，交知苦相留。当日主此盟，惟有谭郡侯。转瞬蔚如云，士气横南州。才罢远方戍，始减征徙忧。三年戢吴越，乃及闽楚畴。六年事闽楚，五岭兴戈矛。一时氛祲中，跃马更操舟。狐鼠无遗踪，鲸鲵能复裒？余黎既复业，残邑亦遂收。海波息奔腾，山鬼绝啁啾。驱驰片心存，至死那敢休！方为永安计，海滨肆探求。遴卒与澄籍，旦夕虑已周。"}