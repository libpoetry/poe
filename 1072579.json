{"id":"1072579","title":"题王主簿逸老堂","dynasty":"宋","author":"王庭圭","text":"人生异趣各有托，年少何如老人乐。老来万事不挂眼，乐处勿忧儿辈觉。疾雷破山吾不惊，亦赖天教闲处著。两部池蛙当鼓吹，万叠云山作屏幕。此时真似地行仙，拍酒何须万斛船。不爱白日升青天，不爱腰缠十万钱。但爱百年三万六千日，日对芳樽聊自逸。明日花开花更好，定知不向愁中老。"}