{"id":"1066617","title":"蒙维心示谢必先尚书饷笔佳什时维心方刊正三国史辄依韵攀和","dynasty":"宋","author":"葛胜仲","text":"谷口之孙材刃铦，如针处囊立见尖。平生苦心在坟索，入月犹未高骑蟾。若嫌寿史六十五，论次未必三长兼。与时讳恶难偻指，为米溢美堪掀髯。浪言张华为辍笔，至今诋者口不钳。因持众制事编削，管城虽老聊复拈。明明褒讥淆泾渭，欲向素王师谨严。已删卧龙无将略，过实仍刊诸葛瞻。东阳尚书助述作，束颖分饷出宝奁。自言宸廷夙沾赐，今以归奉馀不潜。鸡距鹿毛青镂管，品制一一形标签。昔冠神羊书白简，痛击奸佞如针砭。并与书法奉君子，大书特书不可淹。悬知南董奋直笔，首于三马诛奸憸。"}