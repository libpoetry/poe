{"id":"292077","title":"水龙吟·感赋","dynasty":"现代","author":"常燕生","text":"梦回辽鹤重来，有人夜半持山去。吴宫汉苑，只今惟剩，断肠诗句。峡动江愁，天低鹦啭，陇云巴雨。渺青山一发，黄流九派，犹堪辨，登临处。漫问东邻西闾。掩芳菲、共伤迟暮。心香爇尽，雁字空排，锦书谁度。水远波遥，峦回峰转，布帆难举。怕秋风一夕，相思散谢，化为飞絮。"}