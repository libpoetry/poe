{"id":"702117","title":"问庵佥宪马君宗孔求题圃中楼亭及八景，共十绝 其三 房云捧抛","dynasty":"明","author":"湛若水","text":"东山云起时，捧日共熙熙。照见子房心，微尔汉皆非。楚王久泯灭，楚山月长来。月曾照楚王，楚王安在哉？南山凤鸟地，何时更来仪？凤去独留山，山光楼得之。黄彭骨已蜕，何年遗两山？我寿年龄外，后地与先天。楼上望桑梓，依然见旧居。广居君认得，何处是吾庐？亲在松楸下，松楸暮霭中。望亲存著外，松霭化为空。"}