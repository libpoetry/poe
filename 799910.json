{"id":"799910","title":"题康郎湖忠臣庙壁","dynasty":"清","author":"陶澄","text":"草昧龙争日，风云得武臣。乘时元赤帜，奋迹岂黄巾。羽檄绥南服，天垣动北辰。断蛇先谶楚，逐鹿后降秦。建业王居正，洪都战血新。旌旗迷过鸟，矢石骇潜鳞。借箸应无匹，焚舟若有神。阽危神稷重，仗节死生均。日月躔双璧，羌戎奠九垠。君恩五等锡，士气一朝伸。孙子圭璋在，春秋俎豆陈。白波吹浩溔，苍瓦覆嶙峋。往事今为烈，羁人感自真。临流独横涕，萧瑟对秋旻。"}