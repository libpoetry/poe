{"id":"152466","title":"庆东宫生辰二十韵","dynasty":"宋代","author":"周必大","text":"二圣仁无敌，元良敬有加。一丁昌火运，三合聚皇家。帝子初朱芾，天孙更绿车。东储今启诵，重庆昔勋华。异表温而厉，英辞正且葩。日三朝蠖濩，明两照幽遐。周鲍吾何嗜，齐蒿尔自邪。金昭全粹质，玉裕绝纤瑕。唐范刊讹谬，丘经辨等差。处心宗淡泊，论乐鄙淫哇。摛藻书盈轴，穿杨箭列靫。共知文武备，频拜圣神嘉。盘露清承掌，窗风冷度纱。佳辰蓂四叶，乐岁粟千秅。呈瑞芝生草，延年菊试花。震维春不老，鹤禁寿无涯。喜气均三殿，恩颁出正衙。流香传御酒，七宝簇宫茶。钉坐麟为脯，堆盘枣胜瓜。子生同九月，鲁国谩多夸。"}