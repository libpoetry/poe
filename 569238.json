{"id":"569238","title":"游凤皇台委垒不称不复和昔韵而戏作此歌","dynasty":"明","author":"王世贞","text":"太白绝代才，曾歌凤皇台。凤皇虽逝台不改，太白千秋句犹在。高皇定鼎万㝢同，此台附之益豪雄，凌云铜雀皆下风。及我游斯，培塿土堆。如一蚵蚾，偃卧苍苔。三山二水不到眼，深谷高陵或有之。我笑凤台非昔时，台亦笑余凤德衰。尔毁不可复，余衰犹可追。明年便逐孟亏去，笼畜此鸟如家雌。"}