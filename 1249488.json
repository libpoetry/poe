{"id":"1249488","title":"至正庚寅腊月下浣予与琦元璞吴国良同寓玉山时大雪弥旬日坐雪巢听箫酌酒煮茗赋诗俄有他故乘夜泛舟泊枫桥下雪复大作匡山于彦成有越上之行余赋是诗以送之二首 其一","dynasty":"元末明初","author":"郯韶","text":"长江几万里，送子一扁舟。日落云帆尽，天空海水流。青山无过雁，白发有归鸥。为语乘槎客，何如汗漫游。"}