{"id":"1113468","title":"送客至无相兰若归过慈云岭小憩崇寿寺书所见十首","dynasty":"宋","author":"张镃","text":"故殿檐阴石汇泉，针鱼苔净乐回旋。持杯挹取虽无暇，照影心肠更洒然。野香别是一般风，蓦直平冈好翠松。更许虚空画山水，细铺霞浪衬云峰。山腰路转涌苍蛇，山下修筠媚白沙。正要澄江舒倦眼，莫教缘岸有人家。岭度慈云境累凉，前看湖面后看江。诗魔半饷难调伏，除是休来却易降。南山好处刘家寺，门里松篁一径冲。自有禽声喜迎客，不须知事更鸣钟。老僧分袂倏三年，犹记芳池跃翠泉。新叠两山都未识，北堂引看更东偏。支径坡陀竹最多，箨龙才起更成窠。穿岚触翠坳塘出，一片香来得嫩荷。井分泉脉透巉岩，谁道飞流是假山。水鸟树林皆作供，可怜居士只偷閒。亭桥两面看芙蕖，静数波间小队鱼。碧幛弯环遮去路，净天终待此同居。欲归停驭重徘徊，破费林间雪一杯。留取半山看未了，火云时节约重来。"}