{"id":"811751","title":"杂咏","dynasty":"清","author":"边浴礼","text":"无盐见西子，詈彼工诲淫。世主受其愚，谓抱松柏心。招之入后宫，妒宠恐不深。妖情污白璧，利口铄黄金。承恩不在貌，矧复遭陵侵。精卫空悲号，填海称冤禽。狐裘毛氄凋，不及绨袍良。八珍寡调燮，反逊饼酩香。庸夫侈外美，争效时世妆。试之利害涂，束手愁伥伥。风刀刺肌肤，悔不谋蚕桑。掘井不及泉，何人恩渴羌。流俗苦浮沈，君子蹈其常。西方有圣人，闵世抱忧戚。愿化磨羯鱼，长供众生食。智者笑荒渺，愚者涉疑惑。我独俯首言，此举世难觌。茫茫婆罗界，惨惨尚溪刻。但多真杨朱，而无假墨翟。生齿日繁滋，谁能救饥溺。"}