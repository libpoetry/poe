{"id":"1104855","title":"寄题程氏菊庄 屈平","dynasty":"宋","author":"马廷鸾","text":"白贲黄中自不群，冷霜凉露伴灵均。集芳尚恨椒兰变，何况夭桃俗李春。一觞浥露餐英美，八表同昏履运艰。芳节不随篱下老，悠悠嘉气眼中山。一丘一壑图书府，三沐三薰烟雨中。只把空肠受寒绿，谁教腥腐涴清风。最爱诚斋语绝佳，莫将清苦入妍华。淡香秋晚谁能道，犹是安阳昼锦家。瓮里醯鸡千岁灭，天边苍狗万重云。长生阅世凭何术，欲制颓龄藉此君。"}