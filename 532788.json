{"id":"532788","title":"白云观","dynasty":"明","author":"黎民表","text":"翠壁苔藓剥，雕楹风雨倾。不见赤虬返，空闻白云名。环中龙虎伏，鼎内铅汞争。石函委真蜕，绛气干天庭。松杉缅延伫，鸾鹥导遐征。古甃汲寒冽，阴廊画仙灵。羽流萃杂沓，鬼火流青荧。腥膻漫玉椀，瓦砾飘金茎。云螭杳难驾，霞踪怆余情。修途逼暮景，改辙思长生。稽首受玄籥，一为开瑶扃。未敢望鄞鄂，庶能守申庚。谛听获忧悯，恍惚聆箫笙。出门悲风起，旷若失蓬瀛。何时复来游，相随朝玉京。"}