{"id":"1106351","title":"次韵李士举丈除夕","dynasty":"宋","author":"王灼","text":"藜杖初防老，桃符又换新。惊回潼水梦，喜见义城春。浪走何为者，流光岂贷人。翻思大傩氏，阔步过天津。儿孙思故国，诗酒送穷年。禄近禾三百，人惭员半千。壮心非曩昔，尊足幸轻便。投晓椒觞尽，春风共醉颠。暗灯延鼠辈，残漏付鸡人。柏酒浮三酌，蔬盘荐五辛。冻吟多累句，孤坐绝来宾。镜里丝丝发，平明六十春。"}