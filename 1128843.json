{"id":"1128843","title":"偈颂三首","dynasty":"宋","author":"释了朴","text":"酷暑如焚不易禁，炎炎赫赫欲流金。夜明帘外无人到，灵木超然转绿阴。牛皮鞔露柱，露柱啾啾叫。灯笼佯不知，虚明还自照。殿脊老蚩吻，闻得呵呵笑。三门侧耳听，就上打之绕。譬如十日菊，开彻阿谁要。呵呵呵，未必秋香一夜衰，熨斗煎茶不同铫。德山入门便棒，临济入门便喝。临济喝处，德山棒头耳聋；德山棒时，临济喝下眼瞎。虽然一搦一抬，就中全生全杀。"}