{"id":"472","title":"酬薛舍人万年宫晚景寓直怀友","dynasty":"唐代","author":"上官仪","text":"奕奕九成台，窈窕绝尘埃。苍苍万年树，玲珑下冥雾。池色摇晚空，岩花敛馀煦。清切丹禁静，浩荡文河注。留连穷胜托，夙期暌善谑。东望安仁省，西临子云阁。长啸披烟霞，高步寻兰若。金狄掩通门，雕鞍归骑喧。燕姝对明月，荆艳促芳尊。别有青山路，策杖访王孙。"}