{"id":"314006","title":"满江红·丁酉夏，穫麦村中，感情即事","dynasty":"清代","author":"陆震","text":"落日篱边，与野老、临风参语。伤今岁、经春入夏，旱乾如许。蒿目人方忧稼穑，闵时谁为宽箠楚。正城中、新旧并开徵，如蜂午。汝了否，官家赋。趁麦熟，输租去。早门前吏到，哮声若虎。乾没只嫌常例薄，贪饕更怒盘餐素。叹从来、若个县官知，田家苦。"}