{"id":"517828","title":"癸夘正旦简同列诸公二十八韵","dynasty":"明","author":"黄淮","text":"凤历颁王正，青阳肇岁功。化机潜斡运，品汇总昭融。瑞气浮金殿，彤云绕碧空。晓钟开万户，黼座俨重瞳。声度天边乐，香飘仗外风。车书归一统，玉帛总来同。剑佩趋群辟，貂蝉引上公。嵩呼伸颂祝，国祚永尊崇。昔缀班行久，均沾宠眷隆。退朝双阙下，侍宴百花中。内酝和璚液，春幡络綵绒。鸾刀新脍鲤，禁脔重胹熊。香橘存馀绿，仙桃擘醉红。蔗浆金碗冻，汤品绛纱笼。湛露歌初合，清平曲未终。中天悬日月，鸣凤集梧桐。自顾才多慊，俄惊疾在躬。迢迢天路远，寂寂暮途穷。偃蹇犹颠木，飘零逐走蓬。徒怀青眼客，渐作白头翁。力薄筋俱困，心烦耳半聋。逢时增嘅叹，逐物易昏蒙。涸鲋须霖雨，羁禽恋旧丛。仁恩均覆载，民物尽帡幪。钦恤严三覆，询谋达四聪。刮劘兴废滞，施舍起疲癃。吾道时方泰，亨途迹可通。相期敦素履，努力罄丹衷。"}