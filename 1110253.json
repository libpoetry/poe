{"id":"1110253","title":"海陵岁暮","dynasty":"宋","author":"孙应时","text":"地气长江北，云容古戍边。层冰明薄日，积雪了穷年。乡远劳羁梦，官閒足晏眠。客来相劳苦，不责坐无毡。猎骑呼鹰地，胡笳落雁边。梅花非故里，草色近新年。莫苦登楼望，聊须殢酒眠。江南多贵将，歌舞怅垂毡。城郭依荒草，风云带极边。犹多故时老，共说太平年。岁聘皇华去，秋防戍鼓眠。谁知明主意，拊髀忆青毡。"}