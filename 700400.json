{"id":"700400","title":"吴都台东湖书屋八首","dynasty":"明","author":"顾璘","text":"梦想嘉鱼里，东湖有钓矶。遥闻精舍胜，似向故园归。礼乐摊黄卷，亭台坐翠微。曾经游息地，草木自光辉。水汇苍梧郭，天开绿野堂。云山秋滴翠，冰井夏生凉。药满寻诗径，花垂点易床。少须康济罢，散发任徜徉。满目浔漓水，涵虚净客心。尘埃飞不到，弦诵有馀音。坐傍梅根瘦，行临竹坞深。湖头凫鸭队，来往自浮沉。拂座松枝古，填门石壁青。聊垂马融帐，独坐子云亭。问字诸方集，谈经弟子听。人传南斗畔，光彩应文星。五岭精灵聚，当朝更曲江。大名千古敌，直节万夫降。化俗身为度，摛文笔似扛。如闻邹鲁教，今日在南邦。曲曲开幽径，迢迢接故邱。苍云深洞壑，白露满梧楸。莪老诗篇废，蘋香祀事修。慈乌千万个，啼断北林秋。山林元自僻，栖息易为安。邺架书千卷，严滩钓一竿。桄榔披露重，薜荔挂云寒。门外无车马，时时岸鹖冠。市远寂无哗，身閒乐更赊。静中全道气，物外送年华。避暑探孤洞，寻春聚百花。高歌紫芝曲，馀响落青霞。"}