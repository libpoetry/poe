{"id":"515625","title":"题金太仆本清竹","dynasty":"明","author":"程敏政","text":"往年曾识太瘦生，风神如鹤诗有声。高情雅澹惟爱竹，挥染不让东吴卿。一竿两竿已清洒，凤尾萧萧翠堪把。秋空弄影纵复横，宛坐山窗月明下。眼中何得千琅玕，怪石齿齿扬飞澜。人间六月无寸暑，细看令我霜毛寒。忆在江南白沙渚，十亩新篁舞烟雨。腰镰斸笋荐松醪，不惜年年自宾主。马蹄再触京华尘，梦魂长绕苍庭筠。偶窥墨本犹昨日，满耳清风怀故人。谪仙之孙好图史，风节棱棱重金紫。公馀相对欲忘餐，为说坚贞似君子。朔气来时嘘冻云，千花万卉无馀芬。凭谁可结岁寒友，雪后青青惟此君。"}