{"id":"807905","title":"贺新郎  贺李丹壑京闱秋捷","dynasty":"清","author":"陈维崧","text":"年少真英发。是当年、茶陵相器，邺侯仙骨。喷沫骄嘶矜宠甚，所向全无空阔。喜历块、过都一抹。商隐曾誇衮师好，学参军、祇解翻苍鹘。谁似尔，最轩豁。讵关家世高门阀。羡便便、艺林经笥，嶒嵘突兀。昨夜月娥临桂殿，笑倚冰轮蟾窟。正付与、天香时节。来岁杏园花倍好，捲东风、十里珠帘揭。争看汝，绣袍缬。"}