{"id":"387229","title":"高阳台·东井移星","dynasty":"清代","author":"樊增祥","text":"东井移星，北扉占凤，后房多少娉娗。文战阑时，风流阵里论兵。蛾眉画了还重画，要容斋、笔下调停。与梅妃、生小同乡，惯妒华清。五家队仗风车斗，纵持衡公道，雀燕难平。夺婿瑶光，居然近在银屏。影钞小宋蓉城案，妒春寒、半臂争擎。到今朝、妒妇津头，风浪犹惊。"}