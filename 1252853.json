{"id":"1252853","title":"新店道中二首","dynasty":"元末明初","author":"王冕","text":"黄桑叶落雁声号，野鼠蹲沙北马骄。万里山河秋渺渺，一天风雨夜萧萧。客怀到此何由壮？酒兴于人自觉饶。早起梳头对明镜，不愁双鬓雪飘飘。即看白雁向南飞，又见黄花落短篱。河道便风容易上，客程过匣信难期。新霜飒飒吹杨柳，野老离离和竹枝。欲饮一樽难强进，且留清兴漫题诗。"}