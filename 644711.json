{"id":"644711","title":"游峨嵋","dynasty":"明","author":"方孝孺","text":"楚客求丹梯，溯流三峡踰五溪。浙僧访佛祖，一锡凌空向西土。江左儒生寻谪仙，相逢共上峨嵋巅。峨嵋山高气磅礴，万朵莲开青插天。天高地远望无极，海东日出扶桑赤。气冲衲衣举，光摇角巾明。眼底汪洋巨鳌动，耳边髣髴天鸡鸣。龙宫对月窟，曾闻谪仙游。霞光凝不散，履迹今尚留。千崖崩摧势欲堕，羽流缁侣参差坐。七宝岩留供佛灯，万松灶起烧火风，霆荡潏云树模糊。虎豹接迹，猿猱斗呼。星汉当头手可摘，灵芝甘露无时无。云漏日兮光一线，金莲白象兮纷纷而来见。万籁动兮天乐和，仙之人兮夜经过。忽神惊而目眩，岂事幻而说颇。睹谪仙而无有，杳凤管与鸾车。尘心未断怀乡土，青鞋复踏来时路。行行回首语青山，石室无锁门无关，重来有日当跻攀。肯效趑趄嗫嚅徼名势，坐令尘土凋朱颜。"}