{"id":"704009","title":"寄谢抚宁伯惠弓兼颂德美寓怀思三律","dynasty":"明","author":"韩雍","text":"良弓新赐专征伐，分惠书生意最优。称手开弦秋月满，向空发矢曙星流。贯雕敢在辕门射，破敌期随骥尾游。白璧黄金酬未得，题诗遥寄重回头。将略家传能不忝，貂蝉行里羡君优。忠勋信是无双士，才望何惭第一流。中外传闻常共仰，君臣行见庆同游。好将一段匡时策，归去敷陈玉殿头。分手宣城才几日，暮云西望客情优。异乡况是参商隔，两地空嗟岁月流。此际题诗天外寄，何时秉烛夜中游。丈夫遭际应图报，莫遣相思变黑头。"}