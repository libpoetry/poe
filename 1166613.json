{"id":"1166613","title":"代北州老翁荅","dynasty":"唐","author":"张谓","text":"负薪老翁往北州，北望乡关生客愁。自言老翁有三子，两人已向黄沙死。如今小儿新长成，明年闻道又徵兵。定知此别必零落，不及相随同死生。尽将田宅借邻伍，且复伶俜去乡士。在生本求多子孙，及有谁知更辛苦。近传天子尊武臣，强兵直欲静胡尘。安边自合有长策，何必流离中国人。"}