{"id":"798224","title":"齐天乐 咏白秋海棠和竹樵翁","dynasty":"清","author":"俞樾","text":"断肠花种瑶阶畔，嫣然玉人红泪。几日酸风，连宵嫩雨，化作阑干铅水。脂痕尽洗。但幽质柔情，淡妆新试。不是青衣，菊花休误唤娇婢。春宵酣睡未足，记高烧画烛，秾艳无比。一样佳名，风流自别，非复寻常罗绮。墙根徒倚。问好女儿花，可能争媚。等是秋容，素娥来赏此。"}