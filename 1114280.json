{"id":"1114280","title":"春日书斋偶成","dynasty":"宋","author":"李弥逊","text":"底急流光过眼频，斩新花蕊已成陈。手移红药东风里，着意流连背我春。渐老追芳苦厌劳，团蒲攲坐首慵搔。解将一笑醒人眼，多谢红稠屋角桃。柳花才落未成绵，海蕊初分半尚攀。鸭甲不鸣深院昼，一床真梦不论钱。桃红半老杏红衰，乱委苍苔况是梅。不恨狂风取花去，一樽寒食为谁开。清氛远俗推兰友，直节过人见竹君。慰我山城长寂寞，相期高卧敬亭云。"}