{"id":"833027","title":"寿楼春 题陈仁先南湖寿母图","dynasty":"清末民国初","author":"朱祖谋","text":"云英英溪堂。正兰馨夕膳，梅点春觞。几度招邀山意，吸嘘湖光。佳处占，鸥凫乡。看婺星、连宵荧煌。况鱼脍双供，鹿车共挽，膝下有仙郎。年年祝，慈晖长。看双堤缋幅，淡抹浓妆。最好匊波涤研，临池题香。还整顿、閒篇章。趁柳阴、篮舆扶将。看家庆屏开，瑶池绮窗春未央。"}