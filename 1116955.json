{"id":"1116955","title":"次韵王君北都偶成三首","dynasty":"宋","author":"苏辙","text":"河转金堤近，天高魏阙新。千夫奉儒将，百兽伏麒麟。校猎沙场莫，谈兵玉帐春。关南知不远，谁试问蕃邻。天宝乱已定，河壖兵更多。故城埋白骨，遗俗喜长戈。卧兽常思肉，奔鲸不受罗。纵横竟安在，唯见冢嵯峨。禁籞封金殿，清河贯石门。时平馀古木，兵散有空屯。形胜山围阔，蕃宣海内尊。川原不论顷，云梦可胜吞。"}