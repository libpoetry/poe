{"id":"1128384","title":"和石尉早梅二首","dynasty":"宋","author":"舒亶","text":"霜林尽处碧溪傍，小露檀心媚夕阳。天下三春无正色，人閒一味有真香。相思谁向风前寄，趁早先从雪后芳。朝夕催人头欲白，故园正在水云乡。依然想见故山傍，半倚垣阴半向阳。短笛楼头三弄夜，前村雪里一枝香。可能明月来同色，不待东风已自芳。幸免杜郎伤岁暮，莫辞吟对钓渔乡。"}