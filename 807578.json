{"id":"807578","title":"木兰花慢  寿虞山张以韬四十","dynasty":"清","author":"陈维崧","text":"虞山山拂水，风倒捲、吼帘泉。想红豆村庄，绛云楼阁，翰墨流传。风流后来谁继，有天都、逋客汉张骞。水槛斜欹垞北，晴轩正面湖前。王维今日画中禅。说尔最豪贤。羡坊号光和，里名通德，台曰超然。行年。只今四十，已手摩、铜狄叹桑田。侠骨毬场酒舍，閒身茶灶渔船。"}