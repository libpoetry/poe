{"id":"993369","title":"聚蚊","dynasty":"宋","author":"梅尧臣","text":"日落月复昏，飞蚊稍离隙。聚空雷殷殷，舞庭烟幂幂。蛛网徒尔施，螗斧讵能磔。猛蝎亦助恶，腹毒将肆螫。不能有两翅，索索缘暗壁。贵人居大第，蛟绡围枕席。嗟尔于其中，宁夸觜如戟。忍哉傍穷困，曾未哀癯瘠。利吻竞相侵，饮血自求益。蝙蝠空翱翔，何尝为屏获。鸣蝉饱风露，亦不惭喙息。薨薨勿久恃，会有东方白。"}