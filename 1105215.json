{"id":"1105215","title":"菊花","dynasty":"宋","author":"方九功","text":"露冷江蘋雁度时，萧萧黄菊满疏篱。寒枝带雨开仍艳，晚节凌霜赏未迟。移傍小檐承绮席，从观深夜倒金卮。摘来冉冉香盈把，共泛西风醉莫辞。莫惜寒花开太晚，孤怀深喜客来双。疏枝最耐存霜圃，晚节偏宜映月窗。同调自应兰是籍，浊醪何有玉为缸。篱边无限陶潜兴，倒著纶巾醉未降。"}