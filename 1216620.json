{"id":"1216620","title":"重赋明山歌送胥式有仪还武昌","dynasty":"元","author":"张翥","text":"盱母城南隐居者，一生耕凿盱南野。何年移入明山来，筑楼山颠云在下。环山小坞三十六，中有清池荫桑竹。日高坞口烟雾消，稍见行人出深谷。池头古井穿石空，绝底暗与江流通。井中鲤鱼长尺半，人不敢取疑蛟龙。隐居何人曾子白，谁其从者胥生式。先生喜与山为徒，意不在仙在楼居。胥也来读山中书。溪翁野老时时一相过，有筐盛蕨兮有酒盛壶。兴酣题诗满青壁，墨痕入石青模糊。华盖浮丘，石门麻姑，邻峰丘壑可游衍，山中之乐足以遄吾躯。生今掉头不肯住，京尘茫茫岁云暮。岂知卬亦爱山人，未办山赀得归去。曾先生，几时把袂明山行，洒扫楼上听松声。黄精饱啖一千日，飞上丹梯朝玉京。"}