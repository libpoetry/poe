{"id":"1104609","title":"常祀五享三首 迎神用《兴安》。九变。","dynasty":"宋","author":"郊庙朝会歌辞","text":"奕奕清庙，昭穆定位。霜露增感，粢盛洁祭。神灵来格，福祉攸暨。追孝奉先，本支百世。有秩时祀，匪怠匪渎。有来宗工，载祗载肃。厥作祼将，流黄瓒玉。是享是宜，永绥多福。皇祖皇考，配帝配天。骏奔显相，神保言旋。祝以孝告，嘏以慈宣。去来永慕，宗事惟虔。"}