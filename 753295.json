{"id":"753295","title":"春日熊雪堂少宰以和黄山谷梅花韵见投同梅君作","dynasty":"清","author":"朱中楣","text":"几年偕隐同归洛，纷纷世态春冰薄。今古长安似弈棋，惟有投閒是先著。每思登眺帝子楼，风雨靡靡滞城郭。荒园颓倚杏花村，社鼓频传慰恬漠。时吟佳句响琳琅，满纸烟霞真骇愕。续貂髡颖韵难成，欲附青云为寄托。绿波隐隐泛兰舟，红蓼森森羡华萼。隋堤旧院冷秋千，谯国新旗缀珠珞。海棠无力怯春寒，梦破春愁愁满橐。融和天气正芳菲，芸窗课子差足乐。无燕翻飞堕碧空，流莺宛转惊铃索。屈指韶光又一年，閒看花开渐花落。不关春色苦相催，但恨封姨还肆虐。澹宕轻阴润杂弦，良宵煮茗奴称酪。却为听诗减夜眠，举案呼尊共微酌。寄语猿鹤莫漫猜，而今始践山林约。"}