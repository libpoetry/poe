{"id":"791798","title":"十月五日同人张宴岳阳楼并送周彦升归海门","dynasty":"清","author":"缪葆忠","text":"江涛作势驱云奔，鱼龙出没气吐吞。君山觌面衔晴暾，照我楼上开金樽。金樽满引言笑温，纵谭八极小乾坤。自昔名流不一存，纷纷兴废更安论。屈原何事叫帝阍，云中帝子空招魂。至今惟剩荃与荪，气含雨露经朝昏。范子忧乐大谊敦，暮年仅得参枢垣。贤豪遇合且难言，旷怀往昔徒烦冤。丈夫品望奎斗尊，更兼意气淩昆崙。胸藏云梦吐湘沅，洞庭空有声潺湲。巴陵城郭枕江干，此楼当作砥柱观。劝君且饮静勿喧，眼前有酒来源源。醉乎四座豁窗轩，吁嗟此乐不可谖。坐对黄菊忆金萱，将送公瑾归丘园。橹帆东迈驾巨鼋，君家远在海之门。是时纵饮巳夕曛，苍烟暮霭横江村。长空日落江湖浑，面带岳阳新酒痕。"}