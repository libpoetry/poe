{"id":"481533","title":"折枝芙蓉","dynasty":"明","author":"姚绶","text":"芙蓉花，隔江水，美人盈盈几千里。何年濯锦堕新红，水面西风吹不起。我欲牵之在木末，方舟翻愁江水阔。何如只去采芳兰，落日望见湘南山。九疑重华招不还，万竹洒泪空潸潸。芙蓉花，似人面，柳眉不在秋时见。墨池为尔閒写生，鸳鸯锁合长生殿。重咨嗟，芙蓉花，掷笔浩歌行踏沙。"}