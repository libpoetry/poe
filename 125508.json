{"id":"125508","title":"纪圣诗·沙麓披祥牒","dynasty":"宋代","author":"宋祁","text":"沙麓披祥牒，金刀袭裔昆。嫔虞冠妫汭，生子首姜嫄。自昔仪椒壶，乘时正翟轩。袆褕躬象服，黄老好名言。慈荫天同广，柔风律并暄。露光流月姊，秘纬应星鼋。嗣统开横兆，遵遗奉寿原。爱亲周道始，加太汉仪尊。参务丝言慎，临朝玉色温。从容携日月，指顾靖乾坤。尽散脂田邑，亲缲茧舍盆。纪功彤管史，贻训濯龙门。宝稼兴东户，佳兵戢左鞬。万灵翔气辨，五始匝春元。夜陨西方雨，神清积石源。良时标历凤，延祝动廷鸳。缫玉虹光射，丝囊露采翻。斋科蕊珠馆，供会佛家园。荐寿超千劫，同寅望九阍。南风来助曲，北斗下临罇。瑞鉴红摇旭，香罂碧袅昏。钦承子道至，奉养母仪敦。雉翣横霏雾，仙盘滟瑞暾。紫云回幄影，银蒜动钩痕。我有吹笙宴，朝均湛露恩。伻图迈明辟，杂霸掩曾孙。束帛沾群后，张旜答树惇。思贤君子荇，循法大夫繁。赆贝南浮海，邦图北际鲲。此时归宝算，仙石奉绵存。"}