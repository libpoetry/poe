{"id":"31502","title":"春闷偶成十二韵","dynasty":"唐代","author":"韩偓","text":"阡陌悬云壤，阑畦隔艾芝。路遥行雨懒，河阔过桥迟。雁足应难达，狐踪浪得疑。谢鲲吟未废，张硕梦堪思。有意通情处，无言拢鬓时。格高归敛笑，歌怨在颦眉。醉后金蝉重，欢余玉燕欹。素姿凌白柰，圆颊诮红梨。粉字题花笔，香笺咏柳诗。绣窗携手约，芳草蹋青期。别泪开泉脉，春愁罥藕丝。相思不相信，幽恨更谁知。"}