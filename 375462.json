{"id":"375462","title":"贺新郎·记向秦淮水","dynasty":"清代","author":"蒋士铨","text":"记向秦淮水。问何人、小楼吹笛，劝人愁死。雨绉岚皴多偃蹇，我与蒋山相似。白下柳、又添憔悴，却到江山奇绝处，遇双鬟、都唱袁才子。情至者、竟如此。罗衫团扇传名字，比风流淮南书记，苏州刺史。常听东华古人说，肠断江南花底。何苦较、天都人世。楼阁虚无平等看，谪尘寰、终是神仙耳。花落恨、莫提起。"}