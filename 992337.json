{"id":"992337","title":"依韵和原甫昭君辞","dynasty":"宋","author":"梅尧臣","text":"武帝常勒兵，北登单于台。始欲以威服，竟亦惭怀来。徒令出塞师，万里求龙媒。未弭后世患，玉颜困黄埃。丹青不足恨，谋虑少徘徊。月如汉宫见，心向胡地摧。在昔李少卿，听笳动悲哀。壮士尚如此，蛾眉安得开。情语既不通，岂止肠九回。初冬诚难保，死不如草莱。"}