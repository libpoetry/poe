{"id":"780255","title":"迈陂塘 题吴江倪又香秀才白门秋柳填词图","dynasty":"清","author":"周星誉","text":"最惺惺、六朝烟柳，生来便恁愁楚。玉箫吹软秋魂影，扫作半天风絮。丝几许。怎不绾、离人但绾离情住。记他归路。认一桁斜阳，乱鸦声里，红过莫愁去。待说起，门巷绿阴前度。回头有甚情绪。酒边香誓灯边梦，除是杨枝能谱。天肯否。天肯借、柔条稳把双栖护。断肠谁诉。剩丁字帘前，西风瘦燕，呜咽唱金缕。"}