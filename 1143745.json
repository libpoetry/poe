{"id":"1143745","title":"仲夏书事十首","dynasty":"宋末元初","author":"方回","text":"园林夏宜晓，叶叶溜晴光。此地吾能净，非天独肯凉。汲泉看马饮，刬草免蛇藏。似亦为形役，终无市井忙。南风吹密树，古屋隐林隈。捲画防梅雨，镌诗惜石苔。医书邻叟借，庵记野僧催。细省仍微笑，犹胜走俗埃。幽居少四邻，长日属閒人。石气常蒸雾，莺声不改春。子钱偿未已，卯酒醉何频。说与耘畦者，无锥未是贫。閒身何所事，诗外别无心。但见独危坐，焉知长苦吟。兵戈生长老，梦幻去来今。感慨亦徒尔，宾来酒且斟。息担秋云季，扶犁夏欲中。园林初畏日，里巷只雌风。饼粥悭鱐脯，醯盐劣韭葱。藕丝冰水旧，谁识少陵翁。菜梜朝酲后，茶瓯午困前。入帘禽避弹，升灶蚁求膻。观物因多感，谋生各务全。蚕登新麦贱，田叟荷皇天。劲瘦元弘博，凄酸忽壮豪。为诗兼众体，此事属吾曹。俗学三书虎，雄心六钓鳌。兰枯菊犹短，不羡蜀葵高。弃置乾坤事，归休水竹居。不因徵急债，尽可读残书。齑糁畬田粟，姜羹石涧鱼。论文同小酌，未觉故人疏。细酌浮菖酒，閒吟树蕙文。卖符羞米贼，采药按桐君。壬日近梅溽，午风生草薰。湖航三纪梦，荷盖石榴裙。暑月忆寒月，老身兼病身。簟谁分长物，酒并缺贤人。山市冰难致，家园蒜自珍。黄芽冷香饮，回首叹扬尘。"}