{"id":"583573","title":"平蛮奏凯为王户书赋","dynasty":"明","author":"黄衷","text":"帝曰咨元老，蛮方有沴氛。中权为总帅，外阃制诸军。金舄承龙节，铔鍜列虎贲。投壶神略静，约矢檄书纷。传令山皆应，扬戈日不曛。汗挥亭午雨，袂障肆天云。设伏扬那隘，游兵者卜濆。前车初转战，后骑竟收勋。衅鼓歼渠首，降旗款虏群。爇原仍辩玉，刈泽复滋薰。敛象天狼晦，褫魂夜鼠焚。共危当弩缟，还哂负岗蚊。事繁华夷望，人依父母君。红箱饶积聚，绿野遍锄耘。凯入千官庆，俘回九庙闻。稚歌弥宇宙，喜气洽氤氲。造化丹青妙，功名鼎鼐芬。登坛凭用武，开閤待敷文。异数弓裘嗣，淫威鼓吹分。司徒拜稽首，明主继周殷。"}