{"id":"684957","title":"书渔樵耕牧四画","dynasty":"明","author":"王恭","text":"扁舟夜唱沧浪曲，朝饭兰皋爨湘竹。垂杨轻拂鲤鱼风，千丈春潭晓未绿。日暮双双得紫鳞，渔家生计任长贫。豪门绮席银丝脍，愧尔渔郎多苦辛。山人岂是悠悠者，何事樵歌孟诸野。萧条茆舍住寒村，生小何曾识县门。东邻作商走风雪，西家为郎叹离别。人生未必胜樵夫，朝朝暮暮对妻孥。石田新雨苔花碧，禾黍秋香百馀石。谁教酿作瓮头春，醉里看山了残帙。读书何必问时清，纵有荒年莫废耕。鹿门精舍青山里，春去秋来无宦情。耕童生小无所知，惯骑牛背度晴陂。横吹紫竹无宫调，笑杀五陵游侠儿。荒林野水凉萧瑟，山叶吹霜鸟边落。信陵坟上草青青，几见残碑砺牛角。"}