{"id":"1125716","title":"秋日即事八首","dynasty":"宋","author":"郭印","text":"巴山今日见清秋，河汉无声天际流。我亦乘槎问牛斗，此心刳尽一虚舟。风到秋宵特地凉，卧看斜月半侵床。来寒往暑谁能问，归燕宾鸿各自忙。浅浅溪流绿一湾，朝来拄颊看西山。凭谁与我驱风驭，飞上云烟缥缈间。篱边准拟嗅清香，菊蕊真同佛面妆。屈指重阳能几许，夜来寒露已为霜。向来玉烛四时和，共庆秋田黍稌多。但得贫民同一饱，黄堂无事且婆娑。一片澄心似太清，浮云了不碍虚明。夜深人寂浑无寐，时听空庭落叶声。新筑茅庐古道傍，养成松竹可深藏。西风颇动归欤兴，不是悲愁赋感伤。自学心斋室久虚，年来破荡一无馀。春花秋叶非吾事，默坐焚香读道书。"}