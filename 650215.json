{"id":"650215","title":"鸿胪寺卿王善父哀挽","dynasty":"明","author":"金幼孜","text":"壮游去乡邑，卜筑居燕城。中年谢轮鞅，遁世不求名。布衣自萧散，风月娱幽情。杖履随所适，壶觞时独倾。诗书课诸子，笑谈集良朋。翛然忘世虑，欣戚了不惊。春秋馀六秩，乘化忽长征。令子遘兴运，致身登明庭。九重锡褒秩，追赠列九卿。天章耀龙采，云汉昭日星。大史最潜德，墓道揭新铭。缙绅述哀挽，沨沨扬嘉声。流庆殊未艾，千载想继承。"}