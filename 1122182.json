{"id":"1122182","title":"送金簿解官归天台五首","dynasty":"宋","author":"金履祥","text":"昆崙派南条，东走欲无极。海气薄回峦，清淑转郁积。嵬嵬天台山，东表千万尺。其上有仙灵，其下有英特。伊人天一方，从往恨未即。渺渺隔苍山，跂予三叹息。昔岁在东壁，紫气踰苍山。金君初筮晋，赵侯亦开藩。下有莲幕友，上有师帅贤。浑然和气中，砥柱屹流湍。使我千里民，赋政两清安。益知天台高，楚波浩无边。一朝别流泳，先后俱东辕。邦民一何孤，天意一何悭。舟流安底止，郡政将改弦。嗟我千里民，生意复茫然。自从夫君来，剑气躔须女。游刃肯綮间，淬锋沧浪浦。直气浩难容，才名世所妒。枳棘岂栖鸾，百里非贤路。善刀谨自藏，大烹鼎可负。自从夫君来，二惠亦骖乘。天台本多贤，君门独何盛。大儿十四龄，神气极凝瑩。温然荆山璆，可续虞磬韵。小儿年十一，磊朗益自俊。壮气已食牛，风蹄期奋迅。两载辱交从，一朝随归?。相见复何时，相别涕其陨。美质不可恃，学问无穷尽。少小日易逾，德业须自竟。执手独徊徨，愧无珠玉赠。归哉各努力，教忠家有训。白云苍山东，归骖迈长道。采采斑斓衣，怡怡华萼耀。俯仰浩无怍，归来岂不好。正疑税驾初，已有徵车召。努力崇明德，勋庸良自保。我亦志四方，匪伊瞻旗纛。"}