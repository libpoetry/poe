{"id":"637716","title":"送赵总戎征蛮诗","dynasty":"明","author":"张瑰","text":"早年勋业著平胡，威望堂堂胆气粗。志慕曹彬嗟不伐，才侔充国羡无逾。九重挂印辞天表，万里提兵出海隅。锦绣龙衣颁内帑，骈蕃燕饮赐中厨。颜行部曲金为甲，祖道官僚玉琢壶。恋恋重城烟欲暝，依依高垒日初晡。虹销碧汉闲磨剑，雕落黄云醉倚弧。万灶貔貅移别岸，千艘笳鼓发征途。淮堤柳暗鸣鶗鴂，庾岭芜香唤鹧鸪。疏雨青油顿穗石，夕阳红帜集苍梧。雷霆迅扫群妖绝，天地全生百姓苏。露布表闻归史馆，凯旋歌唱入皇都。龙墀喜拜封侯券，麟阁新开绘将图。千载芳名垂带砺，南荒从此颂无虞。"}