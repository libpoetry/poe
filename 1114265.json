{"id":"1114265","title":"次韵林袖然知县留题筠庄因寄之","dynasty":"宋","author":"李弥逊","text":"何人着脚傍岩幽，好事无过竹务猷。妙语径追盘谷序，轻舟独信剡溪流。牛刀小试知多暇，鹤板迟来坐不谋。欲寄一行安否问，朔风羁雁正淹留。世路人心比太行，此君真可共徜徉。霜凝劲节明朝坞，月落寒梢散夜堂。可但七人供笑咏，要令千亩作阴凉。只愁捲地西风里，幽梦圆时与子妨。"}