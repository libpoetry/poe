{"id":"764948","title":"浣溪纱 其五 十年前谱江山船曲八阙钱塘富春间十七八女郎争引箜篌传唱今秋重至江干雾鬓风鬟都非畴昔亦无能翻旧曲者酒酣耳热情思黯然偶诵旧曲誇客客曰对新人诵旧曲江郎才尽耶遂即席重倚八阙命曰后江山船曲","dynasty":"清","author":"薛时雨","text":"三折江流曲又湾。美人生长碧波间。閒愁历劫不曾删。郎意恰如之字水，侬心长对玉皇山。珠帘半捲理云鬟。"}