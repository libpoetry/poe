{"id":"1144461","title":"次韵子封承之游桃花坞二首","dynasty":"宋末元初","author":"陈深","text":"二仲相从共此遨，濛濛花气袭征袍。几家绿暗藏深坞，一径红芳落野桃。春色暗随流水去，客怀空逐暮云高。临溪忽动秦源兴，应叹浮生何太劳。闾门行乐送韶华，闲访城阴野老家。黄蝶得晴飞菜叶，翠禽隔浦啄桃花。衡门倒屣临官路，古渡横舟阁浅沙。亦有诗人时一到，醉吟行尽夕阳斜。"}