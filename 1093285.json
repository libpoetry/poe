{"id":"1093285","title":"吴判官野阁诗述先公甚勤次韵谢之","dynasty":"宋","author":"韩淲","text":"我登野阁思过庭，吻角欲语徒悲鸣。丽谯西池水木秀，当年手种年年生。五六十春几交印，幕画英游应接轫。由来感旧谁发挥，龙光斗牛知令问。诗来唤醒醉梦中，一日好事传江东。吴公治行天下美，隐然盖本西汉风。大抵轩窗数间屋，雅俗升沈堪踯躅。光前绝后得名章，便觉流芳争诵读。夕阳淡月色朦胧，想公退食书自工。黄卷之间欠伸处，催煎茶椀呼家童。妙声直启重玄钥，惠徼先君宁苟作。其孤衰微但下拜，犹向霜天辱杯酌。"}