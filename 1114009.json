{"id":"1114009","title":"送李泰发吏部赴官阳朔","dynasty":"宋","author":"李纲","text":"意气相期会面前，谪官邂逅两萧然。谁怜兰省鹓鸾友，去作桂林山水仙。直道事人宁免黜，拙谋于我欲争先。宽恩下逮宜非久，来买梁溪二顷田。阳朔溪山冠百蛮，羡君远宦得跻攀。声名已落寰区内，忠信自行夷貊间。山作剑铓攒峻拔，水如罗带巧回环。此生又作南征计，好把轻绡寄一斑。"}