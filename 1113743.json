{"id":"1113743","title":"再赋","dynasty":"宋","author":"李正民","text":"寒威逗晓入帘栊，乱雨天花帝释宫。皓皓易污休拥彗，纷纷何似祗从风。能文谁复延枚叟，乘兴真宜访戴公。老去映书无眼力，夜阑惟喜月当空。霭霭云衢凝不通，人间化出玉华宫。汗漫光转方舆地，淅沥声随广莫风。飞絮比轻知酷似，寒梅妒洁谅非公。已占三白为嘉瑞，愁杀贫家甔石空。"}