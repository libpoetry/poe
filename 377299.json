{"id":"377299","title":"金缕曲·乙卯初春，将之扬州，或以芜城为言，悄然而止","dynasty":"清代","author":"蒋春霖","text":"雪净梅根土。被琼箫、暗将残寒，一丝吹去。碎剪东风为花瓣，分散春心几许。料从此、红酣翠妩。蓦地思量虹桥月，是年时、刻意伤春处。还梦到，竹西路。扁舟待趁寒潮渡。绕空江、鹧鸪声声，乱烟无数。歌管楼台斜阳冷，换了城西戍鼓。更不见、垂杨一树。十里深芜阴磷碧，哭青山、谁唤春魂语。云影暗，自延伫。"}