{"id":"800152","title":"刘逸民隐如","dynasty":"清","author":"陈维崧","text":"昔余丙申岁，读书长洲县。章华宋大夫，相与共笔砚。夹河幽巷绕，入市清溪漩。风物本芳嘉，追随悉英彦。刘惔宋家邻，尤与陈生善。流连说生平，跌宕多顾盼。君也性温慎，十步必缱绻。及其感慨时，焱然闪岩电。酷爱《湖海集》，搜录日不倦。虿尾与银钩，错落铺黄绢。吴城七月秋，别我赴京甸。同门八九人，联袂临流饯。君时醉起舞，长袖风中卷。赠以珊瑚鞭，饰以黄金钿。莫矜红颜好，宫中妒娇面。莫言白璧完，连城轻自眩。运至慕荣华，愁来忆贫贱。刘生方策名，欻遘贤关变。是时盛苞苴，富人工汲援。铜山砉然开，中有集贤院。乌裸作主司，郑白朕翩荐。谁令黔娄生，误厕时流选。昆冈一旦焚，玉石何由见？刘生恬淡人，竟受谗言煽。白月照阛扉，不是昭阳殿。凄凄范蔚宗，恻恻书团扇。戍君玄菟郡，插君白羽箭。君躯绝短小，何以能征战？君身非金石，何以堪忧怨？刘琨绕指柔，夙昔曾百炼。江东西风起，莼鲈可以膳。待君君不来，泪下如流霰。"}