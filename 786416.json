{"id":"786416","title":"闻东西战事感赋","dynasty":"清","author":"洪繻","text":"东头斗龙西头虎，杂糅万类为刀俎。草木江山腥血流，乾坤橐钥变机弩。叹我生时何不辰，极目中原生莽榛！汉武、唐宗不复作，争长黄池付夷人！今日四万万生民，蠖屈谁能不求伸！朝廷不为鼓舞计，坐视外人立两甄。辽东、辽西无净土，海南、海北飞灰尘。甘受商于仪诳楚，岂真鹑首天赐秦！至今英雄尚不出，我恨造化诚不仁！两狼斗门内，咆哮日成队。褒衣大袖立当前，嗫嚅无从置巨喙。谁为强弱、谁成败，痛我人物总齑碎！传闻峨峨铁岭山，西夷驻马当雄关。又闻旅顺城，西夷窟距成磐安。叹我有险不能握，日以大地供戕残！今年又撤西藏蔽，唇齿俱亡宁止寒。海东一国况纠纠，纵驱西人非吾有。外庭内奥俱破摧，辞得狼贪来虎吼。中原尚有山林薮，亟呼豪杰四保守。贰师、霍病能鹰扬，深目奇肱应狗走。陆有大冶、海有琛，旋转坤维在反手。不信万年太古邦，一旦龙钟便老朽。呜呼今日谈强等谈空，平戎策付马耳风。铁轮炮车满天地，狂澜日与海流东。频年燹火接天红，侧身西望徒忡忡！焦头烂额盛京路，匍匐父老提儿童。谁知海外暂食息，哀哀亦成中泽鸿。"}