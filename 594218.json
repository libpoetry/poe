{"id":"594218","title":"卧佛台歌为张计部君简赋","dynasty":"明","author":"欧大任","text":"渤海城中台百尺，卧佛佛牙纪幽迹。丽谯前耸古郡名，滮池半带沧波色。东望茅焦有隐居，西临千木旧精庐。省郎起家地官氏，藏寄台中万卷书。台边翠柏手所种，槐阴满庭护云栱。花开红杏席茵游，荫借苍藤张幕拥。我行住岳泰岱中，观涛亦过溟渤东。辟疆名园更栽竹，拄杖将寻张长公。"}