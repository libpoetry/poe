{"id":"757584","title":"念奴娇 陶然亭秋望","dynasty":"清","author":"曹慎仪","text":"雷声车走，访城南胜地，正逢佳日。瑟瑟凉飔天末起，几点鸿声嘹呖。曲径通幽，危亭孤耸，独向书窗立。萧然晚景，惟馀枫色凝赤。一带遥堞弯环，斜阳西下，暮霭晴峰碧。冷淡芦花明远水，飞起半天晴雪。雅称秋深，偏宜雨后，阶菊香轻袭。可堪凭眺，临风吹彻长笛。"}