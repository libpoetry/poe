{"id":"1105552","title":"二月朔日同嘉叟蕴之访景卢别墅用郡圃栽花韵即席唱和","dynasty":"宋","author":"王十朋","text":"鄱水芝山四望赊，雨馀风物陪光华。名园种果仍修果，妙手栽花似判花。行见晋公开绿野，聊从子美酌流霞。坐间宾主皆人杰，我质如蓬赖倚麻。野处名园境界赊，夷坚博物似张华。参天先种柳州柳，照眼兼看花县花。即席赋诗袍夺锦，论文对酒脸生霞。自惭衰病陪行乐，策杖登城脚欲麻。"}