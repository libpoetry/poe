{"id":"1202030","title":"摸鱼儿","dynasty":"元","author":"马熙","text":"买陂塘旋栽杨柳，崇台检校公务。西山远巘千岩壑，总解蓄云藏雨。临浅渚。更俯视银涛，万顷摇孤屿。姮娥寄语。约静影浮光，浴金沉璧，方领眺瞻趣。登临地，休逸主人先许。买邻邀我从吕。黄金铸作千钱驾，不及无须新句。斟绿醑。甚欲把、园亭草木随时谱。歌豳验古。看祭韭条桑，薪樗剥枣，纳稼筑场圃。"}