{"id":"514204","title":"枫桥送别图追赋送刘汝器太守","dynasty":"明","author":"程敏政","text":"枫桥岸侧鸡乱鸣，枫桥水边舟欲行。老稚欢呼吏人拥，云是刘侯朝帝京。刘侯爱民如赤子，三岁大朝今岁始。循良定作好诸侯，清白曾夸真御史。枫桥之水来吴江，刘侯惠泽如水长。王程有期不可挽，起舞再进黄金觞。明年二月春满野，一路垂杨翠堪把。焚香结綵预相期，还向枫桥候车马。"}