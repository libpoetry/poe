{"id":"959157","title":"孟童子中异科而还来访余于行都赐第辄赠以诗","dynasty":"宋","author":"郑清之","text":"在昔昌黎公，序赠张童子。独出超等夷，芳名驾青史。君门蔼世勋，夐轶西平李。宗社方同休，彪炳见孩稚。天庭插犀角，星眸炯秋水。诵书如焦琴，高下涵角祉。朱门共骇听，洗此筝笛耳。老翁欲笞儿，眼看拾青紫。一朝闻九关，赉予出周篚。我朝晏与杨，炳炳贵名起。愿子志远大，勤学踵前轨。家尊我相知，作诗赠归骑。"}