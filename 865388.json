{"id":"865388","title":"黄杨岩","dynasty":"宋","author":"邓肃","text":"石壁巉岩惊鬼划，异草幽花锁春色。群山迤逦不能高，突兀独磨霄汉碧。芒鞋千尺上崔嵬，手摘星辰脚底雷。拨破烟云得洞户，醉眼恐是天门开。入门嵯峨森紫玉，冷风吹面天香馥。箕踞胡床挥麈尾，万指未充空洞腹。我因避地访名山，扁舟夜渡沙溪寒。辛勤博此一笑喜，太平犹在水云间。猛将今无三角虎，狐狸昼号鳅鳝舞。灵岩知有老龙藏，挽出人间作霖雨。"}