{"id":"446174","title":"金缕曲两首 其二 谒石窗丈因忆孔师凡章公","dynasty":"当代","author":"刘梦芙","text":"太息斯人逝。溯师门、渊源百载，苔岑同气。词笔春风年少日，学苑鸾翔凤哕。甚禹域桑枯海沸。噩梦醒时皆白发，惜馀晖酬唱笺频寄。星顿陨，痛挥泪。灵光殿尚岿然峙。看淞江、滔滔东去，鱼龙游戏。十里洋场灯火灿，夜夜金迷纸醉。漫指点、尘寰兴废。自有蘋洲渔笛在，倚清声天际鸣环佩。承坠绪，励吾辈。"}