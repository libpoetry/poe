{"id":"408798","title":"陡河谣（编者按：考其方位，似指灵渠）","dynasty":"近现代","author":"席子研","text":"一陡复一陡，舟从陆地走。下陡三十六，上陡四十九。中凸巨石岭，湘漓之枢纽。同源而别流，凿肇嬴秦后。湘水达洞庭，漓趋东海受。河广不盈丈，河深不如斗。启闭责专司，分地设夫守。入陡重官符，荷锸集童叟。竹席兼木片，堵塞纷百手。下陡水势平，上陡始开口。舟楫衔尾进，序雁不并偶。九曲一里中，辰发或至酉。但听篙声铮，不闻橹声吼。陡长数十里，迟迟数月久。时际种插忙，分水灌农亩。役夫少閒暇，乞水亦无有。忽然出井洼，精神皆抖擞。陡夫著微劳，犒以百壶酒。方知世路艰，坎坷靡良丑。蜀江险而速，陡河滞而狃。人生不远行，奚翅居瓮牖。为言濡滞情，或者未肯首。归作陡河谣，聊以助谈友。"}