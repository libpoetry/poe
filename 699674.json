{"id":"699674","title":"寄赠冯尔韬给谏二首","dynasty":"明","author":"郭之奇","text":"棠歌久系召南思，衮职新传仲甫司。鸣佩应知清响集，谏书莫以圣朝推。绘图持节真何日，补牍牵裾此一时。岭外遥将无别绪，山居翘首看封辞。生平日向久要寻，留取孤肠不愧今。一别自分居索共，有怀倍觉远思深。榕江梧掖三年梦，丹阙蓬门两地心。愁入燕天舒望眼，西风回首岭云禁。"}