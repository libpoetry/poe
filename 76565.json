{"id":"76565","title":"斋中夜坐有感","dynasty":"宋代","author":"陆游","text":"荒山为城溪作壕，风鼓巨木声翻涛。鸱枭乘屋弹不去，狐狸欺人怒竖毛。雨来红鹤更可恶，争巢一似婴儿号。城孤屋老草木茂，正坐人少此辈豪。急呼五百具畚锸，欲掀窟穴穷腥臊。忽然语罢却自笑，残年何至与汝鏖。浣花江色绿如黛，春波艳艳浮轻舠。行当系缆柳阴下，仰听莺语倾香醪。"}