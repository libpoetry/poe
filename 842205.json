{"id":"842205","title":"日观篇","dynasty":"清末民国初","author":"曹家达","text":"星斗欲没天风高，天际莽莽驱银涛。乾坤万里一瞬耳，赤脚沧海蹂灵鳌。东南一角特奇特，上见明光下昏黑。忽然明处若有山，卑如牛卧青翠斑。又若长城跨河套，蛰龙起伏相迥环。陡看腾跃气勃发，大火烧出冻云窟。如何十丈胭脂红，才向明处转沦没。渐看高处清烟埃，豁达一线天光开。下俯群山尽培塿，略如衡几惟徂徕。群山缕缕白云出，狂驰相遇化为一。起者辄合驰益驰，白玉瑩洁交地维。仰视天空迥晴碧，上下殊绝生狐疑。世人传语苦不实，我欲淩虚一问之。"}