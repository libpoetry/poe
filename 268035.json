{"id":"268035","title":"水龙吟·述怀","dynasty":"现代","author":"何振岱","text":"商量结个茅庵，偏宜林壑清幽处。两边种竹，中间供养，白衣仙姥。日日龛前，心香一瓣，敲通斋鼓。仗慈云垂荫，有情眷属，都成了，莲天侣。人世愁风愁雨。尽豪华、浑无真趣。怎如这里，花凭泉溉，菜和云煮。梦也忘机，醒还礼佛，有欢无苦。便从今永矢，乘光扣寂，闻思如遇。"}