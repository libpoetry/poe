{"id":"820961","title":"石州慢 其二 题吷盦填词图","dynasty":"清末近现代初","author":"郭则沄","text":"一枕新霜，啼过夜乌，相伴垂白。江南怨煞兰成，断送旧春谁惜。行吟倦矣，况是酒醒天涯，重帘销尽莺花迹。迸泪染吴绡，祗鲛珠空织。孤寂。藜床恋晚，蕙帐惊寒，梦边龙石。画取风情，珍重残山留碧。鸾肠易损，更费几许清愁，伤秋分付闲筝笛。影事黯镫前，尽番番追忆。"}