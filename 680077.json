{"id":"680077","title":"鸣雁篇","dynasty":"明","author":"朱纯","text":"雍雍鸣雁，肃肃羽衣，翱翔下上鸣声偕。避寒就暖向南国，云多水阔粳稻肥。朝游沧江曲，夕止清镜湄。沙鸡野鹭，未许为匹仇。不解传尺素，讵令充奠仪。漂泊野逸畴能羁。嗟彼孔鸾，文彩陆离。俯仰雕笼，匪人则饥。顾尔鸣雁，宁不惭羁縻。雍雍鸣雁，载鸣载飞。天高海阔任所之。长年不用忧罗网，成汤新政为尔施。"}