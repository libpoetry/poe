{"id":"979418","title":"次韵范翰林淳夫送秦主簿觏","dynasty":"宋","author":"晁补之","text":"高词自班马，短句亦阴何。输写无穷已，怀山赴壑波。深耕待铚艾，疗饥乃嘉禾。机云共一时，未信来者多。老病愧群豪，鱼山临东阿。苏公门下客，事业皆不磨。孙宝暂主簿，灵槎会穷河。它年九功叙，当使睦者歌。业虡置牙羽，管箫复森罗。镛钟欠一铎，未害大乐和。却欲从浮海，珊瑚烂红柯。龙门虽箭驶，此志未蹉跎。丹沙还黑发，流景尔则那。仇池出一派，分江定有沱。"}