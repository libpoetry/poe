{"id":"748954","title":"孤儿行","dynasty":"清","author":"徐时栋","text":"孤儿生命一何苦，什伯成群作囚虏。孤儿命苦儿不孤，孤儿各有母与父。父母看儿如掌珠，饥食肉麋寒衣襦。忽遭丧乱抱儿走，相逢狭巷被牵驱。男为役夫女为妻，夺儿怀中儿哀啼。大儿十岁小六七，队队抱上城楼栖。城西酒佣旧相识，昨来山中面黧黑。为言身经十日俘，絷在城楼饷儿食。群儿哀啼声声续，哀极声低音亦促。每当啼急不忍听，一呼贼来无敢哭。此时景状尤惨然，不知贼复何心肝。西城去此七十里，啼声尚犹吾耳边。吁嗟乎！严陵昔岁贼麇至，十岁小儿都弃置。当时收刺懵懂军，其最少年十一二。而今网罗及幺么，破巢下更无完卵。乳臭小儿何罪辜，一朝羁绁撄天祸。城楼百尺高入云，黑云低压城楼昏。上有青天下黄口，哭声如雷天不闻。"}