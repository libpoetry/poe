{"id":"184215","title":"傅惟肖赞府假西游集作长篇送还奇甚次其韵","dynasty":"宋代","author":"孙应时","text":"醉乡不游游睡乡，眼花对案如迷藏。梦踏秋草悲蛩螀，风松露菊三径荒。忽然欠伸日在廊，悟此身世何荒唐。故书弃掷尘满箱，鲁堂不复闻丝簧。镜中容颜老不扬，浪求斗升助糟糠。江湖兰佩芙蓉裳，踟蹰不归愁断肠。伟君威凤鸣朝阳，文章五色照我傍。艳如屈宋班马香，千载作者蔚相望。对床泮水月满堂，追游山椒款宝坊。剧谈爝火明寒窗，何如光芒万丈长。空吟平子四愁章，欲报英琼无可将。明朝痴儿公事忙，从今谢君当括囊。"}