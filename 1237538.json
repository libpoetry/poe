{"id":"1237538","title":"九月八日赋二种芙蓉二首 红芙蓉","dynasty":"元","author":"蒲道源","text":"丰肌弱骨与秋宜，宿酒酣来不自持。岂为严霜成槁质，要凭初日发妍姿。燕姬入画犹嫌陋，蜀锦团窠未足奇。独对芳丛寄幽兴，子高真是遇仙时。露凉风冷见温柔，谁挽春还九月秋。午醉未醒全带艳，晨妆初罢尚含羞。未甘白纻居寒素，也著绯衣入品流。若信牡丹南面贵，此花应是合封侯。"}