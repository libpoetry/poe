{"id":"810883","title":"寄穆斋烦拓雪庵碑四首","dynasty":"清","author":"王尔烈","text":"重烦登陟不辞疲，片石当前竟未知。久剥岁年元易误，忙裁书札致多疑。千山最古推斯刹，百载何人识此碑。犹忆摩挲苔藓处，墙阴幽翳树参差。龟螭屹立未欹斜，字势轩昂虞褚家。学士头衔耐雨雪，金公篆额足烟霞。远寻空费游山屐，细拓惟成画足蛇。廊背雪庵碑即此，良心可惜用心差。非关旧事欲翻新，往迹应怜扑面尘。不辨元隋俗士误，何知今古野僧淳。神如相护踪犹在，石不能言字可循。同志于思今暇否，但邀偕往不须询。"}