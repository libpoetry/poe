{"id":"722765","title":"玉楼春 送春","dynasty":"明末清初","author":"梁清标","text":"花飞南陌东风暮。肠断王孙芳草路。绿槐影里雨初晴，黄鸟声中春暗去。乱山叠叠看无数。故国遥遮云外树。一年佳景等闲抛，好梦欲寻无觅处。烧残鱼片凝妆坐。懒把蛮笺催晓课。砑罗裙子蝶须牵，玉燕钗梁花刺堕。香泥小步苔痕破。报道春归眉暗锁。绣窗儿女太憨生，手弄樱桃红数颗。"}