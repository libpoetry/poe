{"id":"1114204","title":"古意四首","dynasty":"宋","author":"李纲","text":"鸾凤招不来，鸱鸢麾不去。君看酒肉败，坐使醯鸡聚。小人为身谋，无复及远虑。国敝身亦危，何殊木中蠹。薰莸不同器，枭鸾不接翼。君看冰炭姿，燥湿更相息。消长本天行，否泰非人力。须知坦荡荡，自胜长戚戚。嘉木难封植，恶木费剪除。君看种榆柳，横直皆扶疏。袅袅不自畏，更欲陵天衢。不知岁寒后，松柏谁彫枯。松柏寒更青，蕙兰幽自芳。君看绕指柔，何似百鍊刚。逐物成俯仰，随时变炎凉。悲哉小人态，所得真毫铓。"}