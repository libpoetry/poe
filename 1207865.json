{"id":"1207865","title":"王氏能远楼","dynasty":"元","author":"范梈","text":"游莫羡天池鹏，归莫问辽东鹤。人生万事须自为，跬步江山即寥廓。请君得酒勿少留，为我痛酌王家能远之高楼。醉捧勾吴匣中剑，斫断千秋万古愁。沧溟朝旭射燕甸，桑枝正搭虚窗面。昆崙池上碧桃花，舞尽东风千万片。千万片，落谁家，愿倾海水溢流霞。寄谢尊前望乡客，底须惆怅惜天涯。"}