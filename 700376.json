{"id":"700376","title":"哀摄泉居士三首","dynasty":"明","author":"顾璘","text":"天意真难测，仁人竟不延。长辞淮水月，何赖摄山泉。尊满仍馀酒，囊空岂剩钱。想应生灭际，已悟大乘禅。玄度先朝露，逢时辄损欢。城春花月惨，江晚水云寒。苦调悲邻笛，清风忆素冠。山南多旧寺，那忍过长干。感激投胶契，酸凄属纩言。白头馀积恨，黄壤誓酬恩。往事成今古，交情接子孙。独怜孤凤羽，能慰九泉魂。"}