{"id":"1115876","title":"醉花阴","dynasty":"宋","author":"杨无咎","text":"满城风雨无端恶。孤负登高约。佳节若为酬，盛与歌呼，胜却秋萧索。菊花旋摘揉青萼。满满浮杯杓。老鬓未侵霜，醉里乌纱，不怕风吹落。捧杯不管馀酲恶。玉腕宽金约。宛转一声清，戛玉敲冰，浑胜鸣弦索。朱唇浅破桃花萼。重注鸬鹚杓。夜永醉归来，细想罗襟，犹有梁尘落。楚乡易得天时恶。风雨长如约。不道有幽人，衣带秋深，犹自悬鹑索。招呼朋侣如花萼。有酒须同酌。世态任凋疏，却爱黄花，不似群花落。淋漓尽日黄梅雨。断送春光暮。目断向高楼，持酒停歌，无计留春住。扑人飞絮浑无数。总是添愁绪。回首问春风，争得春愁，也解随春去。"}