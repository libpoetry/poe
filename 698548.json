{"id":"698548","title":"赠熊南沙郡倅入贺万寿节三首","dynasty":"明","author":"唐顺之","text":"去去朝元使，先年汉署郎。遥将华封祝，再惹御炉香。近侍陈鸿宝，仙人捧御床。试看旧朋辈，多在弭貂行。画省何年别，频惊江上枫。因兹万国会，还向五云宫。恩承天语润，班许近臣同。自信真心在，羞言藉子公。一朝辞宠辱，终岁事沉冥。只可群麋鹿，那能出户庭。北胡频候月，南纪正占星。长策须君辈，将何献帝庭。"}