{"id":"1122807","title":"枢弟挽诗三首","dynasty":"宋","author":"洪适","text":"少小犹朋友，陈编昼夜开。同时题雁塔，旬月聚麟台。词掖君先达，台阶我后来。伤心今古隔，楚挽不胜哀。投老开三径，联翩北郭门。嘲花诗插架，对竹酒盈尊。叹息千秋宅，荒凉十亩园。谈丛铛折脚，云暗脊令原。静镇多遗爱，存桥有远谋。禁林传大册，宥地简前旒。疾也劳心得，生乎撒手休。三年棠棣径，倚杖泪争流。"}