{"id":"697655","title":"代菊荅五首","dynasty":"明","author":"胡俨","text":"众卉凋零后，孤芳勿讶迟。托根依广砌，毓秀胜疏篱。秪恐严霜至，频烦细雨滋。岁寒无剪伐，不自叹离披。日精钟秀气，故自傲风霜。晚节甘同固，春葩不共芳。每烦骚客咏，长得逸人相。老向轩墀下，栽培讵可忘。昔日柴桑里，独怜征士家。牵衣从稚子，随处看幽花。把酒秋山净，餐英夕露华。陶然乘醉后，策杖不将车。有酒不畅饮，人生能几何。既无篯老术，空羡菊潭波。岁久荆榛杂，山空樵牧过。黄精同服饵，亦足愈寒疴。洞庭风力劲，草木半摧残。逐客伤秋尽，初英向夕餐。凄凄霜未降，厌厌露先漙。泽畔行吟处，魂消衣袂寒。"}