{"id":"700748","title":"送欧廷评仑山迁南工部","dynasty":"明","author":"戚继光","text":"留京王气自天开，三署初逢载笔来。早慕玄熊平水土，至尊一日借君才。朝辞北寺五云傍，暮指中流万鹢翔。若过江都应系缆，手栽桃李已成行。家传六一有遗风，昭代为郎意独雄。候雁北来新调好，文星南度大江空。罗浮苍茜傍君偏，忆共观涛十四年。莫问盍簪知有日，主恩重奏柏粱篇。"}