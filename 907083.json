{"id":"907083","title":"侯书记二子席上乞诗遂赠","dynasty":"宋","author":"李复","text":"植蒿不为栋，豢豚不成虎。本非英特姿，虽长何足数。男儿生堕地，便要立门户。谢凤炳有毛，羊豹兆于乳。探根咀其芽，已足知甘苦。吾党有侯生，高门映东鲁。翘然出二子，发祥自其祖。小儿肌骨明，珠光照合浦。大儿神宇深，崇鼎气象古。学作四韵诗，已无近俗语。燃灯夜读书，义颇识其觕。来客见尽倾，喜叹立如堵。积庆固有获，力穑刈麰稌。人知须有成，青云张步武。惜吾已老矣，异日众必睹。"}