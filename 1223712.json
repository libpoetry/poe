{"id":"1223712","title":"为达兼善御史题墨竹","dynasty":"元","author":"虞集","text":"蜀道荒凉多古木，筼筜千尺相因依。小年惯见今白发，杜宇夜啼愁不归。老可尝作陵州守，古墨蛟龙多入手。春雷每恐破壁去，神鼎空令夔魅走。丹丘越人不到蜀，脩叶何以能纵横。内府人家烂熳写，使可见之心亦惊。江南御史龙头客，暂别那能不相忆。知君深识篆籀文，故作寒泉溜崖石。"}