{"id":"433444","title":"为友人题仕女画四绝句","dynasty":"近现代","author":"黄浚","text":"永巷春风暗自惊，随宜梳洗可怜生。也应长被青楼笑，不向人间得姓名。戌削风仪背面春，压残金线十年身。何因尚爱兰为佩，惭愧牵萝补屋人。搊尽琵琶不忆家，梦中应是惯胡沙。汉宫未必恩长浅，莫怨东风当自嗟。无匹匏瓜有叹伤，轻云蔽月态难详。只应攘腕归神浒，付与春波照断肠。"}