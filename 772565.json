{"id":"772565","title":"红楼梦绝句题词为菽园孝廉作","dynasty":"清","author":"丘树甲","text":"五十首诗如贯珠，二十五人如可呼。笔端有泪向公子，悲歌感慨倾城姝。眼中忽幻荣宁府，梦破情天石难补。开编如闻奈何许，吾为若歌若楚舞。潇湘妃子诚绝伦，化影疑作芙蓉神。就中乃有蘅芜君，令我太息颦儿颦。以丕为兄有弟植，宝妹妹尤秀而特。枕霞旧友蕉下客，红楼之才此极则。大观何必真有园，稻香何必真有村。借花葬影月葬魂，濛濛春梦留春痕。岂无册中羼名者，王邢以降风斯下。世间不少薄命人，安得君诗遍传写。蛾眉谣诼古所伤，岂知遇合关彼苍。与君试窥作者意，绛珠还泪非荒唐。吁嗟乎，孝文好贤贾谊陨，光武中兴冯衍窘。屈平去国楚命短，韩偓辞朝唐祚尽。美人命薄才子同，古往今来皆梦中。英雄末路且仙佛，不独伤心是悼红。"}