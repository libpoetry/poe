{"id":"673230","title":"挽赵母薛夫人","dynasty":"明","author":"樊阜","text":"松柏生崇冈，不羡桃李姿。雪霜恣饕虐，柯叶弗少萎。嗟嗟赵贞母，窈窕从母仪。结缡相君子，淑慎三族驰。苕苕忍罹毒，中道遭崄巇。君子啬于数，二孤声咿咿。寒灯倚机杼，只影空房帷。簧言竞难惑，矢心终不移。神祗昭上下，我心应鉴知。孤年日以长，母发日以衰。一缄过青鸟，促宴趋西池。尘飞镜光暗，月落乌声悲。死生亦恒理，名节世所规。豸冠柱下史，文行誇一夔。瀼瀼袭湛露，丘木含华滋。为歌柏舟篇，清风起涟漪。"}