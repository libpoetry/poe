{"id":"1238417","title":"梦中役","dynasty":"元末明初","author":"叶颙","text":"梦中亦役役，醒后愈嚣嚣。嚣嚣更役役，暮暮还朝朝。奔驰天地老，汨没岁月消。贫贱安吾常，不泰复不骄。峰顶绝涓流，海底无炎熇。崇岗不受浸，洪涛揆容烧。变化乃浮云，喧轰实狂潮。沧海岂加深，青山靡增高。人生本有性，益损无纤毫。胡为百年间，绿鬓成霜髦。区区声利场，秋风吹征袍。迅速惊乌兔，攀缘愧猿猱。尘缰日萦绊，势焰时煎熬。行将脱尘俗，富贵轻鸿毛。耸身烟云端，矫首谢俊豪。"}