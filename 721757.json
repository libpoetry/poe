{"id":"721757","title":"繇来曲","dynasty":"明末清初","author":"屈大均","text":"繇来巫峡女，本是楚山云。十二碧溪里，何峰不似君。朝朝香彷佛，暮暮梦氤氲。玉佩难要结，入神道自分。霜鬓欲成丝，多因生别离。无情是瑶瑟，未及曲终时。魂梦满三楚，云山纷九疑。天边无限树，总是一相思。猿啸有时断，其如溪水声。潺湲将客泪，日夜向江城。一自美人别，三逢秋雁征。寄书无处所，肠断玉琴情。江皋休怅望，烟树最迷人。彼美如秋水，相思在白蘋。彩云一以化，香草更无春。白首多哀怨，无端为雒神。"}