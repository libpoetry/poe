{"id":"871935","title":"和枢密侍郎因看海棠忆禁苑此花最盛","dynasty":"宋","author":"石延年","text":"君看海棠格，群花品讵同。娇娆情自富，萧散艳非穷。茜縠班吴苑，新罗碎蜀宫。锦窠杯里影，绣段隙前烘。心乱香无数，茎柔动满丛。意分巫峡雨，腰系汉台风。盛若霞藏日，鲜于血洒空。高低千点赤，深浅半开红。妆指朱才布，膏唇檀更融。色娇无可压，体瘦不成丰。枝重轻浮外，苞疏密间中。难胜蜂不定，易入蝶能通。杜甫句何略，薛能诗未工。"}