{"id":"777868","title":"如此江山·辽吉失守，和澄宇","dynasty":"清","author":"陈家庆","text":"西风容易惊秋老，愁怀那堪如许。胡马嘶风，岛夷入犯，断送关河无数。辽阳片土。正豕突蛇奔，哀音难诉。月黑天高，夜阑应有鬼私语。中宵但闻歌舞。叹隔江自昔，尽多商女。帐下美人，刀头壮士，别有幽怀欢绪。英雄甚处。看塞北烽烟，江南笳鼓。不信终军，请缨空有路。"}