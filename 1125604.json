{"id":"1125604","title":"园蔬六首","dynasty":"宋","author":"袁燮","text":"携锄抱瓮不辞劳，要使霜根足土膏。我去艰难生理窄，却疑学圃属吾曹。白菘肥脆真佳品，紫芥蒙茸亦可人。环舍满畦多且旨，寒儒专享未为贫。深林十月饱清霜，寒气侵凌味转长。世上甘腴有如此，拟排闾阖献君王。良朋过我食无鱼，茅屋相寻只茹蔬。莫道藜羹滋味薄，要知瓜祭必齐如。朱门终日饫甘肥，绮绣盘筵鲙缕飞。宁识山林枯槁士，清风千古首阳薇。荤膻屏去忽三年，筋力扶持老尚坚。所养固知先大体，人生何苦嗜肥鲜。"}