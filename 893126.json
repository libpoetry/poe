{"id":"893126","title":"九日药市作","dynasty":"宋","author":"宋祁","text":"阳九协嘉辰，斯人始多暇。五药会广廛，游肩闹相驾。灵品罗贾区，仙芬冒闉舍。撷露来山阿，斸烟去岩罅。载道杂提携，盈檐更荐藉。乘时物无贱，投乏利能射。饔苓互作主，参荠交相假。曹植谨赝令，韩康无二价。西南岁多疠，卑湿连春夏。佳剂止刀圭，千金厚相谢。刺史主求瘼，万室系吾化。顾赖药石功，扪襟重惭唶。"}