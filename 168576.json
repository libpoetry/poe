{"id":"168576","title":"食竹·北山何嗟峨","dynasty":"宋代","author":"黄干","text":"北山何嗟峨，猛虎之所藏。咆哮一震怒，百兽不敢当。有竹山之阿，挺挺青琳琅。威凤鸣且栖，众鸟空回皇。彼{左鼠右留}独保为，莫夜争跳踉。鑽山窟穴深，啮竹根本伤。鼠腹涨鼓亨，鸱怒独奋张。谁知樵苏辈，叹彼枝叶黄。锄耰捣其室，束缚登我堂。遂令婉娈者，污此牙颊刚。才质既不同，分守合有常。曷不效尔曹，窃食仍循墙。直节永萧森，庇此千仞冈。"}