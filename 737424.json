{"id":"737424","title":"秀野草堂观镫歌","dynasty":"清","author":"乔崇烈","text":"秀野池阁阊丘东，千跗万萼春烟笼。主人弄笔追清雄，好客不道陈元龙。邓尉花发山山秾，好事千里千人从。包家费家河尽塞，四方并迹舣多{舟卬}。主人辨物邀群入，山堂日吉谋清悰。是时新正且未破，上元虽过镫犹红。周遮何止树万丛，枝枝缀蜡缘春虫。碧天沈沈未上月，青梢濯濯初弥风。池塘冰泮新水瀜，远近影落无边中。林亏竹蔽各窈窕，疏者得密密者重。不夜亭边听填咽，银花火树何摇溶。拔地一塔并两峰，黑云半截垂天虹。光焰或窃合利颗，雷峰不待南屏钟。葡萄一架制最工，百千苹实缠栊枞。长安担头笑琐细，令我远忆浮槎翁。楚鞭戛击声磨空，动地鼓愕渔阳坟。旃幢旌节遍山出，三里雾合昏穹窿。哀丝豪竹乐未终，化人城与仙山通。飙车电毂如有逢，妙严仿佛来香踪。紫霞之衣金绡?，并桃冠子偏髾浓。白咽红颊青青瞳，临水隔花小队恭。五花寂寞嫌幽宫，青虬跃跃白凤雍。采珠拾羽共游衍，笃蓐一发云已封。厌厌夜半星横纵，主人与客欢无穷。百瓶卧地拇折冲，接䍦倒著扶奚童。明朝更约探梅去，万山寒玉含珑松。"}