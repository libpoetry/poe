{"id":"540581","title":"送人上陵","dynasty":"明","author":"王樵","text":"春风已绿燕山草，征袍又映皇陵道。昌平郭外一峰斜，天寿山前双柱杳。青松五里到红门，麒麟辟邪相对蹲。山内看山山更好，屏风九叠碧嶙峋。遥见翠微露黄屋，烈祖神孙异陵谷。松间御道转青蛇，涧上长桥横白玉。太行西绕下天中，八陵佳气尽成龙。有时展谒来天子，岁再明禋遣上公。庙门夕启衣裳设，木铎初传金漏急。只听松韵堪悽怆，更有泉声助幽咽。泉声不已漏声催，五色云中仙驭来。才看帷幄开金殿，又见重门闭玉台。五台复玉台。仙驭不徘徊。灯火千林昼，冠裳两道回。鸡鸣月落燕山晓，迟尔沙河碧水隈。"}