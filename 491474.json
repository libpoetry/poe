{"id":"491474","title":"陶氏三节妇诗","dynasty":"明","author":"刘崧","text":"往年兵入台州府，劫掠州人尽荼苦。陶家一妇偕二女，捐命俱能保真素。孟也夫亡十八年，姑死未葬有柩停堂前，日夜号泣相弃捐。忽然被执发怒骂，宁死白刃骈首地下从姑还。季也嫁夫才一月，走陷淤泥信颠蹶。香裾未许污妖尘，腾入深池竟沦没。妇本名淑身姓王，心知事急有子不得将。抱儿属姆还夫婿，被发狂走茫无方。一朝见梦嫁时婢，我在南邻井中毙，井中亦有簪与珥。陶君求之果如识，妇人英爽乃如此。丈夫腼颜胡不尔，我为此诗良有以。一歌陶家女，再歌陶家妇。一门贞节世所稀，信是名家足贤姱。君不见金华宋太史，特笔作传藏天府，要使清风激千古。"}