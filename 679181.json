{"id":"679181","title":"送明照庵往江西北禅寺","dynasty":"明","author":"守仁","text":"大江西来山水雄，临川古郡多灵踪。青莲梵宇柘冈下，五峰削出金芙蓉。石门老，著书处，溪外茅堂依绿树。僧史流传三百年，犹有山灵为呵护。君今领荐向此行，飘然去住浮云轻。独携金锡度前岭，野花啼鸟争相迎。凉风萧萧吹客袂，黄叶纷纷下庭际。烹取当时露地牛，好与诸郎同守岁。"}