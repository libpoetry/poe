{"id":"1252848","title":"即事二首","dynasty":"元末明初","author":"王冕","text":"滦水城头六月霜，东华门外草皆黄。旌旂影动千官惨，斧钺光沉万马忙。青象不将传国玺，紫驼只引旧毡房。诸郎不解风尘恶，争指红门入建章。白草黄沙野色分，古今愁恨满乾坤。飞鸿点点来边塞，寒雪纷纷落蓟门。风景凄凉只如此，人情嚣薄复何论。知机可有桑乾水，未入沧溟早自浑。"}