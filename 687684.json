{"id":"687684","title":"杂诗六首","dynasty":"明","author":"孙蕡","text":"飘风振长薄，夕日澹无辉。良人久楚蜀，今在沅水西。别时春花发，秋叶忽已飞。无由通精神，梦寐长相随。欲寄一尺书，临风久徘徊。游鳞没水风，征雁杳云涯。哀猿常对吟，冻乌亦并栖。居然独处廓，坐使恩爱违。何能一会晤，以慰凄恻怀。浮萍无根蒂，泛泛江海间。狂风簸巨浪，漂泊何当还。亦似离家客，长年去乡关。莽莽涉万里，迢迢度千山。沉忧损精魂，远道多苦颜。无为歌此词，恻怆伤肺肝。大堤有游女，盛服佩鸣珰。冶容丽皎日，锦绮华若英。含情采秋绿，薄暮不盈筐。问女何所思，叠叠哀怨长。夫君久离索，杳邈江与湘。寒凉人短褐，波浪泛舟航。芙蓉谢初夕，岩桂亦已芳。渺渺燕北归，飞飞雁南翔。风飘流尘起，木落天雨霜。俯视惭游鱼，仰观愧七襄。此情君讵察，怀玉空自伤。灿灿园中树，灼灼枝上花。朝迎云间日，暮逐东逝波。秦楼起荒烟，郑谷栖馀霞。浮云等雾露，富贵焉足多。边城亘长云，迢迢接沙漠。时平宣威远，壮士从军乐。霜风朝出猎，锦旆明挥霍。营田悬两狼，都护挂双貉。前茅拥宛骑，后劲吹羌角。官勋四时转，征战胡尘邈。腐儒身计疏，中夜思奋跃。何能投章甫，从尔上麟阁。十月良家子，从征上边州。明月照镜匣，北风吹马头。少年有奇志，思欲分国忧。谁能学李广，百战不封侯。"}