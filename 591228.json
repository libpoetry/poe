{"id":"591228","title":"超然台放歌","dynasty":"明","author":"欧大任","text":"登高作越吟，倚剑歌转哀。木叶纷交下，征鸿亦徘徊。西樵之游同数子，半酣太叫超然台。此时万里飞蓬转，但闻悲风萧萧天上来。绛宫朱阙远明灭，洞天福地空崔嵬。仙乎仙乎不可见，浮丘洪厓安在哉。笑骑鸿鹄过琼岛，便应从此归蓬莱。蓬莱方丈是何处，白云袅袅帝乡去。天外虚传二凤楼，人间岂见三花树。云车风马自千秋，旦夕蟪蛄何用愁。君不见周太子，缑氏山头鹤来去。又不见轩辕君，鼎湖水上龙缤纷。浊世之居若脱屣，人生胡为在尘滓。任也江湖落魄生，形骸肮脏无所成。往来每拟淩云赋，梦中时作升天行。大鹏或被斥鴳笑，平生禽尚吾同调。布袜青鞋淩绝峤，临风更向蓬池啸。"}