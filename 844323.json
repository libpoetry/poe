{"id":"844323","title":"题槐庭双身小照","dynasty":"清末民国初","author":"林朝崧","text":"何方学得分身术，镜里无端化两人。想是天涯知己少，故将形影自相亲。居然子面如吾面，错认中郎与虎贲。却笑诗人太狡狯，也同倩女解离魂。双株玉树倚春风，惊座真逢两孟公。笑问红尘来几度？前身可与后身同。鸢肩燕颔知无分，落落书生骨相寒。世上妍媸谁解辨，自家面目自家看。百千万亿佛身多，变化神通果若何？仗汝风骚同鼓吹，愿三李白百东坡。"}