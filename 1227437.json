{"id":"1227437","title":"送石棋盘醉归分韵得边字","dynasty":"元","author":"任士林","text":"一雁不渡海，衔芦列青天。孤疏怯走壑，远赴百道泉。结交贵日广，不广空壮年。抟沙固易散，投漆固易坚。所以日共饮，山花列秋筵。道士黄石孙，亦解供酒钱。初游濮阳家，再醉康乐前。却看仙人棋，危石如平田。山风子声寂，洞日瓢影悬。归来忽自笑，我岂非谪仙。更唤酒杯入，健倒东篱边。摸索溪石白，莫嗔我欲眠。"}