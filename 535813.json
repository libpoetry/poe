{"id":"535813","title":"醉蓬莱 冯尹父母双寿词","dynasty":"明","author":"王立道","text":"喜金鱼乍绾，玉节更颁，功名都就。归老田园，松菊浑如旧。往日中元，恰逢初度，又小春时候。天降长庚星，垂宝婺齐膺眉寿。堪羡君家，满庭玉树，数枝丹桂，谁论谢窦。牛刀试割，百里贤声骤。片片白云，东去乡园，迢递频回首。綵衣遥拜，两袖清风，一杯春酎。"}