{"id":"805682","title":"沁园春七首 其二","dynasty":"清","author":"史承谦","text":"太息骚坛，几经消歇，凭谁主持。算样香人去，吟情未老。流花集在，秀句堪师。衣惹炉香，才夸宫体，归梦莼鲈肯后时。因风便，为江东耆旧，频系相思。曾闻花雨填词，定不愧、当年杜牧之。问阻风中酒，心情何似。薰香摘艳，怀抱谁知。莫讶年来，玉颜非昔，禅榻茶烟漾鬓丝。知何日，共半楼烟雨，相对论诗。"}