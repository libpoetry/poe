{"id":"130406","title":"有以晦庵真迹见寄者乃寒栖精舍诗也因次其韵","dynasty":"宋代","author":"方岳","text":"富贵不可期，贫贱未易骄。山人乃尔昧，过眼风烟飘。鹪鹩一枝足，不知有层霄。我知古之人，千载俱寥寥。寒栖访精舍，野绿摇轻{左舟右召}。一屏直耸耸，万里直荛荛。至今空堂云，巾屦遗高标。笛声横者谁，有些不可招。却后五百年，容我摩青瑶。尚怜沈乐阳，燕雀空喧嚣。"}