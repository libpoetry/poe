{"id":"951764","title":"邑大夫范丈宠示广陵馀事泠然诵之历历惨恻如在目中辄赋短篇纪所闻也","dynasty":"宋","author":"林亦之","text":"尝阅淮南图，萧萧草屋少人居。及读广陵集，恻恻我心欲垂泣。吁嗟恋乡国，生死不肯去。边笳才一动，杀几先此土。可怜此土人，父子无白头。不死于饥即死战，性命只在道旁沟。更闻维扬有鬼市，铜钱须臾变为纸。都缘白日杀人多，所以冤魂有如是。君侯壮思凌云空，青衫匹马戎幕中。当时辕门眼所见，长歌短歌泪如线。少陵岖崎夔峡路，一切悲愁托诗句。至今太史不足凭，惟有此诗为可据。绍兴辛巳淮楚功，纷纷予夺或异同。他年石渠访遗事，为说东阳有蔚宗。"}