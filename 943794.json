{"id":"943794","title":"次韵王解元","dynasty":"宋","author":"陈造","text":"观名计利心，惴惴日交战。洪涛探龙睡，赤手投虎圈。孰知青云士，眼静不汝眩。中年琴书趣，早岁林壑愿。我无适时具，未敢厌寒远。政须营一醉，尚喜春酒贱。前回所探花，扑蔌已如霰。把杯临清池，缬影中流见。可须催归语，且领提壶劝。向来眼中人，此客颇尝见。两王风流绝，声名到朝彦。新句如破竹，脱手金丸转。石交可忘年，时亦共酣宴。春来景物好，题品几时遍。莺花不无情，向君真自献。"}