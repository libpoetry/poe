{"id":"698388","title":"代枯鱼过河泣","dynasty":"明","author":"凌义渠","text":"高天垂幕兮大地为罘，有泉可漱兮靡穴能幽。身膏砧几兮影落清流，漏石分沙兮蘋沫香浮。漩涡荡漾兮雁鹜交俦，鲂鱮唯唯兮不念旧游。血黴脂黦，曝身鲍肆兮将焉求。有物相伺兮河之浒，沥血为酒兮擘肌为脯。掠而近之香生，咽兮似饥儿之渴乳。侧身徬徨兮，尚未敢直前而伛俯。过者蹀足而疾呼兮，涕淫淫其旁午。吁嗟夫，欲吞未吞兮余心最苦。"}