{"id":"683961","title":"小除夕归途遇风雨作","dynasty":"明","author":"王世贞","text":"今朝风雨色，凄其成岁暮。谁云望不迥，出门即非故。我马既玄黄，仆夫将焉诉。抚壮能几何，悠然怀往路。茫茫百忧集，安为鬒不素。稍明来者日，空悲昔者误。流雨泥我足，北风创我肌。令我朱颜改，使我含辛悲。举目见羊肠，日暮安所归。黄芦杂苦竹，哀声鸣相和。上有独栖鸟，下有长逝波。归家犹云尔，离家将奈何。"}