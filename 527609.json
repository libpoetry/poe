{"id":"527609","title":"短歌行赠贾西谷","dynasty":"明","author":"何景明","text":"城西草堂日无事，广文先生骑马至。先生雅性嗜林壑，为爱吾庐有幽意。长溪风起寒日冥，晚云含白冬树青。山城沽酒不易得，为尔且系双银瓶。先生好吟近颇酷，手书佳句已盈轴。灯前朗咏三十篇，一一徽音中金玉。顾予疏陋非良俦，感君过野常优游。城中岂无万户侯，金盘玉馔不少留。从来富贵安足慕，水上浮沤草头露。君不见贾生自负洛阳才，南迁且作长沙傅。"}