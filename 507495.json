{"id":"507495","title":"兰秀轩","dynasty":"明","author":"李昌祺","text":"闻种幽兰在庭际，争秀竞芳如谢砌。客来谈诗坐高堂，入帘飘席但闻香。宣尼绿绮寄三弄，屈子离骚歌九章。岁寒不凋复不悴，夏芷冬荪宁足贵。此花芬馥淡且清，愿尔诸郎同德馨。善人比洁真无愧，燕姞为祥良有徵。风轻露冷美闲夜，更爱国香长绕舍。轩中有兰人好看，图上看兰空是画。"}