{"id":"816760","title":"兰防即事","dynasty":"清","author":"董正官","text":"兰山一路重巡边，轻坐篮舆便往旋。溪阔渡舠仍足涉，埔平行犊有车牵。竹围茅屋疏村落，柘厂砻房小懋迁。无数荒坪沙压断，稽今失垦又年年。虎寮马隘设防闲，半似沙喃逼内山。番害数从溪径出，庄屯都欠瓦楼环。牢穿莫惜亡羊补，虞备何嫌即鹿艰。丁壮甲田资保聚，石垣应在众擎间。"}