{"id":"1104604","title":"真宗告飨六首 告受天书用《瑞安》。","dynasty":"宋","author":"郊庙朝会歌辞","text":"宝命自天，鸿禧锡祚。昭晰绿文，氤氲黄素。玄感荐彰，灵休诞布。寅奉珍符，聿怀永慕。报贶陟封，聿昭典礼。让德穹厚，归功祖祢。丕显尊称，尽善尽美。寅威孝思，以介蕃祉。奕奕清庙，锡羡诒谋。升中神岳，显允皇猷。归格艺祖，昭报灵休。奉先追远，盛德益修。于昭列圣，休德清明。威灵如在，享于克诚。报功厚载，馨荐惟精。归格饮至，礼备乐成。于赫圣祖，景灵在天。神游来暨，睟容穆然。诲言昭示，帝胄开先。齐明钦若，延鸿亿年。钦崇太霄，肃奉徽册。大礼克诚，鸿猷有赫。令芳爰荐，明灵斯格。照谢垂祥，永怀何极。"}