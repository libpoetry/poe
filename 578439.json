{"id":"578439","title":"题画竹","dynasty":"明","author":"罗亨信","text":"渭川竹比青琅玕，蓟城欲种恨独难。数竿潇洒忽在眼，变化叵测生毫端。是谁好事留真迹，无乃疏狂凤池客。沃叶犹含雨露香，癯梢不改烟云色。玉堂画静陶幽情，苍辉绿荫交前楹。砚池水碧动龙影，窗户风微铿玉声。七贤林远知何处，六逸溪深可同趣。宿凤终期紫实垂，钓鳌未截长竿去。我有閒居十亩宽，此君安得同盘桓。凭栏歌罢久叹息，秋气满堂生暮寒。"}