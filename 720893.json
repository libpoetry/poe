{"id":"720893","title":"南乡子 春愁","dynasty":"明末清初","author":"尤侗","text":"红雨晓阑珊。寂寞梨花泪未干。飞絮满庭人倦起，偷怜。尽日鹦哥话夜寒。巫峡梦云单。懊恼春光一半残。索性闭门推却去，孤眠。独让东风自倚栏。弱骨怯天冬。满地黄花憔悴同。云母屏边休伫立。防风。乌头却似白头翁。自笑寄生穷。愁脉难将草木通。泉石膏肓甘遂老，从容。领取云山药饵功。榾柮暖炉烟。笑劝屠苏称合欢。自爇沉檀供绣佛，低言。愿妾红颜胜旧年。隔夜整钗钿。守着梅花不去眠。更有一椿郎谶取，团圆。预乞明朝拜节钱。灯下了妆奁。玳瑁堂前春色添。万福归来无一事，憨憨。自揭薰笼换绣衫。迎喜出门檐。笑看家家下竹帘。瓜子满阶人莫扫，纤纤。曾带脂香唾舌尖。华屋委荒丘。萧瑟西风十二楼。留下空梁巢燕，啾啾。梦忆珠帘碧玉钩。歌舞彩云流。野草斜阳伴客愁。惟有青山依旧在，悠悠。看尽红颜又白头。珠箔舞蛮靴。浅立氍歈宛转歌。忽换猩袍红烛艳，瞧科。锦伞将军小黛蛾。鬒发尚盘螺。一瓣丝鞭燕尾拖。为待情人亲解取，谁何。春草江南细马驮。"}