{"id":"812561","title":"方学士孝孺","dynasty":"清","author":"严遂成","text":"儒生手不管兵权，何苦陈筹帝座前。反间书留围饷道，受降幡竖阻烧船。薛嵓闻贿言难信，武胜行诛斗转坚。马渡长江犹赐敕，赦王无罪速归燕。东市麻衣弟子从，一章诗就一身终。知人不负姚恭靖，卖国偏饶李景隆。正学无庐传蜀道，归宗有录采吴风。秦淮河水凄迷绿，二女魂流血泪红。"}