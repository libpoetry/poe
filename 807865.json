{"id":"807865","title":"贺新郎","dynasty":"清","author":"陈维崧","text":"阁迸巑岏罅，漱松醪、红姜点豉，绿荷包鲊。醉忆尊公贤给事，百感涛倾弩射。记惜别、月明桥下。倏忽山邱华屋恨，带女萝、山鬼招魂怕。延陵剑，何由挂。乳鱼轩畔微波泻。缭墙边、亭台金粉，李将军画。更忆平泉花木好，丞相曾施行马。今日也、雨淋霜打。我有两层思旧泪，总一声、邻笛吹来者。莎径软，仰天藉。"}