{"id":"522032","title":"王廷辅除广东盐课提举有不堪其事之虑赋此勉之","dynasty":"明","author":"顾清","text":"古人重立事，今人重致身。功业苟有托，富贵安足论。迢迢越王州，连峰入青云。岂无近要途，跋此高嶙峋。榷海已非古，严征重疲民。庙选及吾子，此意良已勤。刑罚有至教，催科有深仁。金谷诚琐末，乘田彼何人。新雨残暑尽，清风肃衣巾。缅怀都门饯，杂遝罗众宾。而我病莫致，徘徊独凝神。挥毫愿有赠，目送征车尘。"}