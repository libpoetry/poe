{"id":"423874","title":"薄倖·六月二十八夜纪梦，步贺方回元韵","dynasty":"近现代","author":"常燕生","text":"旧时姿态。隐约似、轻颦浅睐。向画屋、银灯光下，笑撚罗文宝带。想几番、孤负深情，人间薄倖原无奈。把问字因缘，忏愁心事，待与昭容细解。自裂了、鸳盟后，闻道是、养亲挑菜。问秋风汾水，孤鸿消息，可能不避云山碍。梦无须再。怕沾泥寒水，双双燕子浑无赖。心香暗爇，为祝双鸳伴在。"}