{"id":"862366","title":"再咏番昜方节士","dynasty":"宋","author":"王柏","text":"博物君子识鉴精，包罗错综能成文。夫何吴兴戴庆豫，慨然谱竹拟诸形。非草非木言甚决，品类繁夥难尽说。九江五岭多逸遗，维此方君更无别。隐彩韬名志行坚，万里临邛族最寒。文饶携来甘露寺，声价压倒万琅玕。眼节须牙如积累，四面对出莫与比。不有芝田纪录详，后世莫知深可耻。我闻此说亦相仍，未尝亲得见觚棱。江东使者返行部，招徕节士番中分。个个折旋皆中矩，什什来归敬岩所。有匪良朋保岁寒，凛然如对齐充父。后山居士知其然，心事曾将诗句传。老来不复人间事，寄语山翁莫削圆。"}