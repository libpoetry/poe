{"id":"1117777","title":"杂书幽居事五首","dynasty":"宋","author":"陆游","text":"抱瓮穷园叟，还山老布衣。死边常得活，闹处偶容归。钓恐鱼吞饵，棋忧客堕机。此心君会否，洗尽百年非。淡薄齐荣辱，恢疏略怨恩。炉常养丹母，手自斲桐孙。炎火下照海，黄河高溯源。道翁来不速，一笑倒吾樽。庭旷多延月，斋空半贮云。松声行路共，泉脉近邻分。采药九蒸曝，朝真三沐熏。林间有丛杞，绕屋夜狺狺。贫困虽终老，胸中尚浩然。直令头抢地，未害鼻撩天。种菜悭三亩，苫茅仅数椽。布衾常不暖，夜夜亦安眠。卜筑南湖上，梅花几度春。身缘作诗瘦，家为买山贫。野步维渔艇，江楼岸醉巾。谁知会稽叟，不愧葛天民。"}