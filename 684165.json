{"id":"684165","title":"庚午春兴四首时在彭泽江上","dynasty":"明","author":"王弘诲","text":"青郊迎气转鸿钧，玉律初回禹甸春。行客不知梅节换，东风惟见柳条新。江湖目极心偏切，池草诗成梦更亲。笑煞洛阳裁胜者，看花犹是昔年人。凄风隔夜到江槎，绿鬓惊心又岁华。梅柳一春犹作客，天涯七月便离家。懒将壮志停孤剑，剩有韶光坐绛纱。独对海棠春梦醒，流莺刚报上林花。华发森森春自生，朝来揽镜若为情。才看西陆移乌晷，又见南枝送鸟声。光景邮亭怜过客，文章秘阁愧虚名。长安北去天应近，珍重梅花相伴行。长安晓日丽城闉，鸣玉朝来会北辰。紫府屏开翔翡翠，御炉香篆动麒麟。履端共庆闻天语，瑞应抽毫记史臣。怀曝此时何处献，观风还向帝庭陈。"}