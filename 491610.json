{"id":"491610","title":"题春江送别图赠谢可用归宁都","dynasty":"明","author":"刘崧","text":"我欲留君游武山，君不肯住从东还。贡江盘回三百里，南望政在飞云间。飞云岧峣蔚霞绮，似向金精洞前起。老翁白发动春风，夜夜悲歌梦游子。君从何时辞故家，江国飒沓愁风沙。西里霜凋碧梧树，南国雨落青桃花。知君惯作公侯客，五色文章振高翮。南平江上一相逢，十日题诗楚王宅。岂无东山屐，携子游云中。锦袍飘然不可挽，惊雨夜逐南飞鸿。江烟微茫江水绿，陈帝祠南树如簇。画船东下双舻鸣，岸转沙回见林麓。图画不可尽，送君从此归。石苔已迷旧行迹，山色自满幽岩扉。我登武山云，君弄贡江月。重逢何处蹑飞仙，却望青天白云阙。"}