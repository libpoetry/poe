{"id":"964053","title":"程广文季允得崔西清荐诗来用韵","dynasty":"宋","author":"洪咨夔","text":"古人轻国重一士，士皆大吕黄钟器。道于天运主消长，身为民生管荣悴。五羊老仙用心古，清不受尘如止水。一肩直欲荷斯文，两眼从前识英伟。欢然得士如得金，甚矣爱贤犹爱己。高山流水甫点头，急电惊雷即烧尾。天南天西各一握，未见名流早倾意。声光蔚起摩日月，气类相求如鉴燧。春风娅姹吹笔端，毛嫱西施无粉腻。咄哉婢子磨青铜，双颊晞红欠才思。珊瑚琢钩珠结网，锦署玉堂相望咫。崔群美庄居第一，推毂好言良有味。乐莫乐乎遇合新，忧莫忧乎轇轕始。拄撑大厦必众木，扶植太平须善类。君不见黄河以北函关东，无数赤子号悲风。"}