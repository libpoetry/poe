{"id":"468132","title":"戊寅迎春曲步凡翁韵","dynasty":"当代","author":"魏新河","text":"我同草木预先知，出土微声听院墀。欲说还休还欲说，难辞愈罢愈难辞。尽删作者前头意，来和迎春最后诗。总为心高难落笔，一篇吟到送春时。春光误入小茅庐，也感天公不我疏。转觉好诗因接物，为生新意遍翻书。覆函每误期迟后，得句恒忘梦醒初。一事输人无奈甚，少年偏爱赋閒居。多病多年药物亲，浮生渺小等微尘。心房久作千丝网，腹笥真成一字珍。往事重温难辨昨，旧书百读尚如新。健忘到此轻诸佛，独礼钧天记忆神。郊陌遥看草色添，评诗恕己律人严。意兼美刺多招怨，体杂刚柔易失廉。久药成篇诗亦病，泥人说梦客应嫌。春宵把卷修来福，况有嫦娥侍画帘。生涯泛宅抑浮家，斟酌星辰不用赊。朋友日边红杏蕊，交亲天上碧桃花。眼前海日一轮近，足下齐烟九点遐。得句真成高格调，几回彩笔割云霞。"}