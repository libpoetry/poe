{"id":"814552","title":"关山吟","dynasty":"清","author":"罗泽南","text":"家住罗山第几曲，碧水绕门清可掬。南窗捉絮倚垂杨，北岸跳珠挂飞瀑。渴来烹茶自汲水，游鱼上下纷相逐。垂钩终日不得鱼，高歌一曲湘水绿。家住罗山第几曲，几株丛桂几竿竹。青帘竞沽游客酒，碧田多种邻翁粟。日暮邻家籴新米，拾得生柴煮淡粥。炊烟未熟客忽来，挑镫共展奇书读。家住罗山第几曲，百年松枝大如毂。老鹤归巢即友朋，连林积雪皆珠玉。小炉无炭冷风侵，好是西窗对红旭。新诗裁成无人和，落落梅花香满屋。"}