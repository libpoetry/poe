{"id":"553483","title":"呈太常少卿云岩先生","dynasty":"明","author":"王绂","text":"高岩何巍巍，卿云日复聚。孕秀钟奇才，灵气蔼寰宇。已闻追夔龙，讵肯效巢许。文章翊昌运，礼乐佐明主。阳回棘寺春，月满斋宫午。尊荣位崇秩，学力在稽古。自怜牛马走，质凡性尤鲁。虽怀问学心，碌碌庸足数。徒切瞻仞墙，无由造堂户。居然成涸鳞，久矣困焦土。愿公岩上云，化作天下雨。"}