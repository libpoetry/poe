{"id":"682268","title":"题吴母贞裕卷二首","dynasty":"明","author":"于慎行","text":"卫姜植特操，邹孟秉义方。贞哉延陵母，旷古嗣遗芳。素衷矢皎日，烈质凝秋霜。笄总奉君子，瑟琴静且良。一为终天诀，掩镜销铅妆。晨炊井床冻，夜绩釭辉凉。中庭长琼树，复汎崇兰光。璇室有彤管，名与星岳长。永言歌黄鹄，三叹沾人裳。女贞既有树，女清亦有台。不如母师号，云汉天昭回。丹泥北堂耀，璇榜深闳开。表闾与锡命，流耀江海隈。子为簪笔史，倚柱称瑰材。孙为含香吏，抗章胡壮哉。家声一以振，母节益以恢。正气凛千古，荣名肃九垓。歌言树令轨，以拯流风颓。"}