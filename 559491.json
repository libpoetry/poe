{"id":"559491","title":"寿伯兄肖翁双眉二十四韵","dynasty":"明","author":"林熙春","text":"乾坤何日不絪缊，惟有秋来清气淑。牛女相期岁一周，鹊桥为渡天河缩。此时会合喜融融，人间乞巧争驰逐。吾兄是日挂桑弧，共羡生庚为专禄。生当巧节性非巧，老而抑抑无边幅。忆昔少年食贫时，吾兄舌耕母顾复。有时兄耕予欲耕，吾兄惟劝予力读。比予子衿兄未休，即叨一第犹缩缩。尝入楚闽憩衙斋，每云无负古良牧。家食承欢也怡怡，路上逢人说恂穆。布素每经数十年，出入犹然减从仆。积寸累铢供国税，儿孙株守咸式谷。世态炎凉似险巇，不与雷同争转毂。屡宾乡射屡逡巡，郡邑得闻不得目。更有俭勤推嫂氏，祇今踰入犹操作。因之合室仰淳风，相师织衽为雍睦。诞辰家庆集称觞，堂上双眉馀百六。始知甘苦有乘除，苦尽甘来算不错。啬而必寿信有之，寿考繇来先五福。愧我徐行可勉持，愧我燕诒渐匪夙。阶前服食悦纷华，不似吾兄事悃愊。回思积德已百年，孝弟诗书为忠告。用是长歌不讳贫，返朴还醇绵世族。吾兄太朴今犹存，八千椿树为兄祝。"}