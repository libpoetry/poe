{"id":"748575","title":"开岁二日以言事罢官将南归叠三字韵","dynasty":"清","author":"孙锵鸣","text":"长沙太息未过六，柳下一黜不待三。我生孤僻俗眼白，人事崄巇鬼面蓝。老踏京华寡俦偶，埋头柱下随史聃。出入危机历已遍，往往干戈生笑谈。君恩宽大许归去，谴诃虽至犹覆含。头颅五十倏将及，文章政事百不堪。何如学道谢忧患，坐听万壑松风酣。一雏堕地才学语，双亲衰鬓况毵毵。纵言禄养强颜耳，梦魂多悸神先惭。乱后耕犁行可把，菽水足助含饴甘。春水方生江之南，云帆转海如飞骖。归心已逐春雁发，一官鸡肋又焉贪。誓与老农同击壤，息影不离山中庵。"}