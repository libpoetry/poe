{"id":"1031340","title":"甲辰闰月初伏快雨凉风昼眠初觉庭前小栏花木各有意气效柏梁体","dynasty":"宋","author":"蔡襄","text":"闰夏天地热焰烘，崇朝快雨随清风。昼轩梦觉开前栊，画栏花草意气雄。侧枕遥问数异同，如子微物烦化工。盍各言尔之所从，繁葩富艳生朱红。枯条大蕊千万重，修干点缀赤日中。蠲去忧忿谁与功，采摘烹煮祛烦胸。秋霜钜实垂如瓮，横柯远引交加丛。叶抽绿剑端黄茸，直立开拂泉货通。叠绕翠羽翻虬龙，误入畦町非余公。助涤渴肺思匪躬，物物自名词不穷。愿当我意乃汝容，负汝不饮惭衰翁。"}