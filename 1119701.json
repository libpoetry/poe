{"id":"1119701","title":"次韵徐监岳四首","dynasty":"宋","author":"陈造","text":"文字挽回正始音，如君岂合安家林。干禄不作次且叹，读书方竞分寸阴。斯人与室幸孔迩，有底寻丈能汲深。两诗竟得摩老眼，慰我饥渴他年心。落落过眼谁知音，故山桧枝森碧林。白鸥盟坚不待歃，岂应辟影忘息阴。末路功名梦已断，生平丘壑情自深。素琴浊酒般礴地，颇领渊明千载心。湖间波声环佩音，湖上游子纷如林。坐窗日梦旧游处，屯云重雾专积阴。凄风剥香梅坞滑，轻烟暝翠松行深。画船载酒年少事，老不耐闲犹此心。抱枝山鸟虽好音，未放红糁黏青林。东风一扫寒雨尽，羲驭明晦云移阴。嶝岭熹晴乱屏合，涟漪湛渌半篙深。翩跹舟子得我羡，笑傲山影眠波心。"}