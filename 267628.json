{"id":"267628","title":"八犯玉交枝·寄园朱藤","dynasty":"现代","author":"朱祖谋","text":"尘糁荒阑，冻苏香缬，又簇淡阴双架。帘卷交枝红到眼，旧恨沧桑飘惹。年年春晚，为花料理琴尊，题襟还喜依乡社。叶底翠禽听惯，茶香情话。谁信步屧东风，绿云黯损，蝶蜂重到应诧。俊游换、谁家芳事，浣不尽、蛮薰凝榭。料花外、白题舞罢。牵萝人泣孀娥夜。况酒醒秦郎，玉笺泪湿愁难写。"}