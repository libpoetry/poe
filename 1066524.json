{"id":"1066524","title":"癸巳次古浮山普慈寺","dynasty":"宋","author":"葛胜仲","text":"老人百念冷，看山独不足。未能寻地肺，聊复访天目。路出古浮山，木杪飞华屋。松迷突兀殿，云锁窈窕谷。高阁藏复道，朱栏穿屈曲。羲和隐昆崙，借此休驺仆。小摘园中蔬，充我属餍腹。缅怀峨豸翁，草庐亲卜筑。意恃金匕药，终亦戢一木。不如学无生，妙谛祖身毒。"}