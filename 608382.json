{"id":"608382","title":"阅管中书紫宸宣对卷有感赋赠","dynasty":"明","author":"区大相","text":"丈夫遇合会有时，怜君工画复工诗。数谒公卿无所就，频游京国少人知。一朝召试金銮殿，公等何来晚相见。画毕中官催进御，诗成内诏传清宴。昨年天子好经术，词臣进讲无虚日。出从台谏论安危，入与宰臣计得失。犹有馀力及风雅，翠幄云楼两潇洒。笔札小儒皆见亲，布衣贱艺还优假。管生后来在众中，解衣盘礴对王公。惊人诗句及绘事，往往落笔称才雄。九重燕赉赐官爵，一旦姓名动台阁。但知今日等荣华，谁识当年暂流落。是时区生困羁旅，闻之自笑仍自许。本持薄技亦蒙恩，况以奇策干明主。兹来侍从文华直，见君凤沼开心臆。幸逢虞帝正垂裳，更值殷王好恭默。虎豹沉沉隔九关，无事经帷尽日闲。卿相寻常稀召见，微臣安得窥龙颜。吁嗟管生遇亦奇，主父买臣曾有之。假令君才在今日，纵欲承恩何所为。"}