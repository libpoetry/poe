{"id":"623254","title":"读南华外篇述以四言十五章 其三 胠箧","dynasty":"明","author":"郭之奇","text":"物意人情，各喜盗平。盗在当身，胡不自嗔。窃义窃仁，曰我圣人。盗钩曰偷，盗国曰侯。侯门义存，矧夫一尊。吴荆淫号，中土云奔。自兹以往，安可复论。智为盗取，圣为盗守。始负而走，终居若有。斗斛权衡，既作弥争。斧钺轩冕，谁宠谁惊。圣人不耻，大盗不止。焚符破玺，而民朴鄙。胶离朱目，塞瞽矌耳。削史钳墨，如攦倕指。至德玄同，容成诸氏。鸢飞戾天，鱼静于水。盗蹠亡言，啍啍日已。圣人复起，孰能盗诡。胠箧之徒，自生自死。"}