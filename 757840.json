{"id":"757840","title":"念奴娇 己丑冬，寿梁大夫人。夫人姓桂氏","dynasty":"清","author":"徐灿","text":"伯鸾佳偶，羡仙种桂苑，一棱清馥。葭管将回阳律暖，人在玉堂华屋。半吐琼芳，初圆蟾影，早弄龙章轴。绮筵雅奏，介眉春酒方熟。频年羁宦天涯，喜左连兰蕙，右依珠玉。共拥兽炉欢宴处，笑举霞觞相祝。月殿长春，天香久驻，不似凡花木。叠累结子，满庭垂满金粟。"}