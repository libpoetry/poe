{"id":"1119714","title":"次韵元卿二首","dynasty":"宋","author":"陈造","text":"君自才高与世疏，我顽能使此溪愚。医师久已肱三折，赋客枵然屋四隅。莫道十年同好恶，相过一笑间忧虞。胸中圭角今馀几，诗胆由来已破觚。笑携佳句又冲寒，政用消忧觞咏间。酒贱粗能留子醉，食贫未暇惨予颜。搜诗杜老方须药，强项萧生且抱关。旧约偶耕犹念否，霜林雪竹正斓斑。"}