{"id":"635332","title":"师子颂贺新住持","dynasty":"明","author":"成鹫","text":"大哉大法王，出为众生父。大哉大师王，生为百兽主。法王师子王，不隔毛头许。谛观法王法，请听师子语。师子初生时，周行方七步。师子学语时，嚬呻振威怒。师子转身时，返掷还超距。师子独行时，彳亍无伴侣。师子出山时，鬼神默诃护。狮子奋迅时，波旬生恐怖。师子踞座时，龙象如环堵。师子蹴踏时，野干神气沮。有耳闻未闻，有目睹未睹。咸聆师子吼，快观师子舞。师子舞若何，神力庄严具。一舞入法界，再舞净法土。三舞转法轮，四舞酬法乳。五舞吹法螺，六舞击法鼓。七舞布法云，八舞施法雨。九舞转法灯，十舞弘法绪。师子慧命长，师子法身固。宝山大好山，午天正亭午。徽猷振古今，威光耀寰宇。师子复师子，记莂生补处。千秋巩化城，天龙领八部。万古演法音，频伽及鹦鹉。顽牛老更顽，头角无所取。长歌寄法筵，灯笼触露柱。应作如是观，应作如是举。要识师子真，须明向上句。"}