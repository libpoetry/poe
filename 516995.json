{"id":"516995","title":"西岩樵隐","dynasty":"明","author":"龚敩","text":"一入西岩路杳茫，华阳句曲漫苍苍。雾霾荒磴青苔黑，风满石床高树凉。幽谷莺啼花似锦，柴门犬吠月如霜。观棋邂逅归何晚，换酒从容醉不妨。云倒悬崖栖虎豹，竹临哀壑度笙簧。邻人爱觅胡麻饭，野老宜分白鹿裳。道在岂辞筋力倦，迹疏犹恨姓名香。餐芝岁久浑商洛，采蕨春深自首阳。稚子晨昏陪笑语，良朋鸡黍问行藏。轻蓑短笠情偏好，大纛高牙势久忘。亦有楩楠供雨露，那无松柏困牛羊。相逢一一烦珍爱，材大终期任栋梁。"}