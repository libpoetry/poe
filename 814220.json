{"id":"814220","title":"喜迁莺 红梅","dynasty":"清","author":"周之琦","text":"罗浮仙侣，也闲趁好春，脂痕匀注。艳魄还丹，冰肌晕酒，依约绛唇初吐。翠禽为谁啼醒，却向朱门留住。问名字，记吹箫低唱，松陵前度。偷觑。窗外影，嵰雪万重，梦冷来时路。倚竹新妆，巡檐浅笑，不管缟衣人妒。十分出尘香韵，一例凡花输与。拟标格，算人间只有，秦郎词句。晴烟吹絮，对嘉树秀筠，栏干闲拊。屐齿香痕，裙腰草色，多事晓莺争诉。好花倩魂空往，佳约芳期终阻。凤弦曲，但临觞休按，红盐新谱。南浦。离恨远，清浅半湾，不是仙源路。流水三生，碧云千里，锦字懒传幽素。黯然一江风浪，归棹还催人去。楚天暝，想轻寒已到，驯鸥眠处。兰釭红绽。更偎倚画中，春风人面。钗影横窗，书声出屋，恰和小莺低啭。篆纹蕙炉轻袅，冶思梨云相乱。可人语，问芸编何似，柔乡堪恋。眉案。还记取，箫凤谢庭，一例神仙眷。好梦难留，潸痕宛在，憔悴玉京重见。绛河旧情空溯，珠树才名争羡。称心事，待浓薰秘省，宫袍催换。频番胥宇。似春燕乍来，偷窥帘户。萍梗孤踪，兰言一诺，刚被玳梁留住。广庭十弓犹欠，琼萼双身先睹。胜情引，小书堂怡在，花阴深处。空误。前度客，三匝故枝，欲去仍回顾。事逐烟凉，人如舟系，偏托石尤风阻。几时素尘闲扫，著我琴尊容与。粉香里，试清吟好约，柴桑仙侣。春情寥寞。又缓款信风，吹开仙萼。柳外鞭摇，城隅路转，闲赴紫绵芳约。宿酲太真初醒，悄倚瑶台珠箔。泥人处，弄娇姿还胜，翻阶红药。犀杓。休更举，重溯梦华，酒味浑忘却。一日欢游，百年遗恨，谁会此时哀乐。旧山富春空冷，馀荫香林犹托。便归好，怕西州清泪，弹将花落。"}