{"id":"586815","title":"遂初卷","dynasty":"明","author":"钟芳","text":"有客叩我门，求题遂初卷。卷中点点灿珠玑，黎侯惠泽光琬琰。咄嗟蛮獠千百群，潜伏菅茅舞鳅鳣。中间恶少善还多，岂必根株尽屠剪。雪霜凛凛藏春意，欲把雕椎同惠鲜。俄然利口眩黑白，危机触处皆坑阱。我思往事伤我心，安得雌黄话深浅。而今论定天日开，作歌拟配襄阳岘。"}