{"id":"978828","title":"范令人生日","dynasty":"宋","author":"晁公溯","text":"文正垂芳久，风流八叶萧。名传庆历颂，功冠宝元朝。人物追三代，仪刑正百僚。后来登玉笋，故自有霜条。配德皆乘凤，生贤必珥貂。赋高梁苑雪，声振浙江潮。已庆生金社，俄闻梦紫霄。飙车度弱水，绛节下阳寥。温润珠无颣，清修玉不雕。成家自缡结，高节陋琴挑。灵匹期河汉，仙槎近斗杓。择夫得温峤，传业继班昭。比物能吟絮，逢辰解颂椒。早遵王吉俭，久去少君骄。绛帐诗书在，朱弦律吕调。行皆图史应，步节佩环摇。林下风姿远，闺中礼法饶。翟衣严象服，彤史嗣英飙。夙御鱼轩驾，和鸣凤管箫。清标矜竹润，盛德颂桃夭。八桂知同秀，三芝等后彫。他年看洗髓，终不羡云翘。"}