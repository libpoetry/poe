{"id":"130221","title":"为韵见·挂冠与结绶","dynasty":"宋代","author":"方岳","text":"挂冠与结绶，孰者为良图。忍贫殊亦难，乃有山水娱。一官落世网，耳目皆非吾。以此裁量之，回也终不愚。茅屋八九间，左右瓜芋区。旋篘薄薄酒，美如步兵厨。醉中天地宽，渺视驺侏儒。六合日清旷，吾道宁榛芜。何幸畎亩间，身亲见唐虞。不学张季鹰，秋风但莼鲈。"}