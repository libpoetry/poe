{"id":"1144369","title":"读史六首","dynasty":"宋末元初","author":"陆文圭","text":"逐鹿纷纷尽向秦，东门牵犬亦无人。月宫稳上青冥去，桂树秋风老此身。暮年百事已心降，床下无人拜老庞。病眼欲开还又闭，偷看日影下西窗。旷怀雅思人人有，济世经邦事事无。终日醉眠呼不醒，明朝典午代当涂。广陵琴与山阳笛，哀怨千年尚未平。正始诸贤零落尽，山王去作晋公卿。晓看嵩少玉嶙峋，枉驾应怜处士贫。令尹若能为保障，长衾尽覆洛城人。"}