{"id":"740813","title":"有以西域骨种羊裘见贻者谢却之因缀长句","dynasty":"清","author":"叶佩荪","text":"天公幻化纷奇谲，攫弄人心成虫惑。冰蚕作茧火鼠衣，鹖尾雉头恣绚饰。传闻万里流沙西，瀚海外环哈萨克。满山羖䍽异丁零，达生自地非坼副。羊死以骨种之士，考牧依然勤力穑。细思西域兑所位，羊为兑象全阴德。至阴不生乃无死，感以阳精复滋息。断虺可联鳖可艺，理有固然非臆测。兹羊留骨兼重皮，其中纯黑尤难得。贵人争购逾狼荒，一裘价可半千直。有客持寄致珍重，开缄观者俱动色。旋珠细叠螺髻圆，黝光润夺鸦雏墨。我生长物本何有，蔽体聊取充要襋。忽看奇服映悬鹑，翻似杜陵惊翠织。人生百事斗新异，称此以求焉纪极。美好虽得时俗夸，暴殄恐有神明殛。亟挥还客心始恬，朗咏素丝安退食。"}