{"id":"675824","title":"天马崖歌","dynasty":"明","author":"徐威","text":"是岁丙辰上巳后，徐子泛舟金鱼口。笑指前山问同游，天马之崖是耶否。坐中有客号多闻，剧谈前事遗尾首。或谓神骏自天来，不云奔兮不电走。左潜右见山之幽，纵有韩哀莫驯揉。一朝石崖露笔峰，天马二字浑如斗。停舟邀我试一登，洒洒清风生腋肘。异哉异哉复异哉，何人落笔犹挥帚。飞鸿秋晚势翩翩，蹲虎云深威赳赳。娟娟双璧委泥沙，皎皎素衣堕尘垢。自古文人薄命多，流落江湖信不偶。东涂西抹有馀怀，千载谁能分巨手。天爱文光不可藏，变为此迹开聋叟。精华彻天剑始辉，燐火轮地铭初剖。重闻师德瓦瓶书，分明曾为房琯有。又见昌黎石鼓歌，平反宣室功逾久。惜哉此笔不题名，令我胸中增懮紏。只今名山可藏书，书生须记某也否。"}