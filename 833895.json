{"id":"833895","title":"探春慢 客邸度岁有怀，用弁阳啸翁修门度岁元韵","dynasty":"清末民国初","author":"易顺鼎","text":"雪椀催茶，风帘转蒜，煮水地炉亲候。骄马精神，闹蛾心性，事事而今非旧。灯影尚相思，肯伴我冷红如豆。偏教照出无聊，人与梅花同瘦。故国歌云舞绣。正蟾锁窥香，凤钗敲酒。品竹声寒，吹兰气热，小小玉箫随袖。此去一程程，偏遇着返魂新柳。只怪春人，梦中旋又分手。"}