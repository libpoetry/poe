{"id":"693943","title":"和赵瀫阳太史答黎瑶石内史偕游浮邱之作","dynasty":"明","author":"陈迁","text":"岧峣高阁倚云中，下有丹泉一窍通。晓起登台飞翠入，夜来看月碧山空。天边紫气归神鼎，世上玄机误塞翁。笑被松萝迷出处，坐穷今古见鸿濛。一自骖鸾出上都，南来踪迹远尘区。山中旧有千年药，石上新栽九节蒲。直向宸居回剑履，岂因灵地滞江湖。君王此日虚前席，莫更寻仙傍玉壶。"}