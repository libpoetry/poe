{"id":"495637","title":"木兰花慢 其二 思萱卷","dynasty":"明","author":"陈霆","text":"记红芳退后，兰阶下、绿抽簪。渐叶展鸾翎，花含凤嘴，影乱槐阴。宜男自来入咏，早薰风、长养北堂深。好是彩衣寿酒，一枝照映钗金。中庭无奈雪霜侵。风木忽哀吟。叹光景无多，芳华易殒，冷泪盈襟。伤心药栏西畔，但断机、残月尚如今。总道春晖难答，年年寸草萌心。"}