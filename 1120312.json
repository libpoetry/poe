{"id":"1120312","title":"立春帖子 太上皇帝阁","dynasty":"宋","author":"周必大","text":"瑞雪收残腊，和风报早春。祝尧千万寿，常与岁俱新。溥博参洪造，希夷法自然。鸿名称盛礼，玉册趁新年。俗阜登台乐，农祥击壤谣。何人知帝力，尔极听垂髫。青阳布治周三纪，黄屋非心正九年。圣子有为今出震，天公不宰旧乘乾。东郊何必舞云翘，太史休劳望斗杓。欲识皇都春色动，两宫和气舜承尧。斗巧花枝金剪幡，誇多菜缕玉为盘。君王剩欲娱佳节，总把时新辍大官。"}