{"id":"704916","title":"发南浦渡鄱湖杂咏","dynasty":"明","author":"霍与瑕","text":"出郭风殊好，缘堤景更妍。紫鹅依绿草，白鹭点青田。水客维秋舰，农家起晚烟。始知郊外胜，婉似故乡廛。渐通湖口路，田家傍碧浔。早稻鹅黄嫩，秋枫翡翠深。唱歌摇慢橹，打鼓振高林。候吏仍津渚，那知物外心。湖望渺无极，稀微见太嵩。船行天汉上，人在月华中。长篴关山曲，高帆广漠风。独怜牛女渚，无路借媒通。明月照沧浪，天光接水光。朱帘疏度彩，锦簟细生凉。酌酒风踰爽，争棋夜未央。绣衣船尚远，蒲席莫高张。"}