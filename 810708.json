{"id":"810708","title":"少年游 汝南官署七夕作","dynasty":"清","author":"毛奇龄","text":"看看又是，银河清浅，织女乍停机。不知何事，今宵残醉，还听汝南鸡。庭前瓜果妆成巧，暗里絓蛛丝。记得年前，小矾山下，乾鹊夜来时。马蹄才发，阳平门外，望里是淮安。可怜此地，曾经流浪，一十五年前。曲江高会知何处，秋水晚生烟。惟有垂杨，千条万缕，还挂酒楼边。行来但觅，旗亭旧迹，下马驻城闉。请看当日，淮流如故，双泪落征轮。淮阴市上诸年少，相忆总沉沦。谁料衰年，徵车北去，羞见市中人。十年苦忆，元龙颜面，梦寐恐难亲。不虞相见，长安道上，并见在傍人。停毫一顾踟蹰久，欲待按歌匀，碧鸭消时，红蕉坐去，何处不传神。"}