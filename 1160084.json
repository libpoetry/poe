{"id":"1160084","title":"和浙西李大夫晚下北固山喜径松成阴怅然怀古偶题临江亭并浙东元相公所和依本韵","dynasty":"唐","author":"刘禹锡","text":"一辞温室树，几见武昌柳。荀谢年何少，韦平望已久。种松夹石道，纡组临沙阜。目览帝王州，心存股肱守。叶动惊綵翰，波澄见赪首。晋宋齐梁都，千山万江口。烟散隋宫出，涛来海门吼。风俗太伯馀，衣冠永嘉后。江长天作限，山固壤无朽。自古称佳丽，非贤谁奄有。八元邦族盛，万石门风厚。天柱揭东溟，文星照北斗。高亭一骋望，举酒共为寿。因赋咏怀诗，远寄同心友。禁中晨夜直，江左东西偶。将手握兵符，儒腰盘贵绶。颁条风有自，立事言无苟。农野闻让耕，军人不使酒。用材当构厦，知道宁窥牖。谁谓青云高，鹏飞终背负。"}