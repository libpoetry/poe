{"id":"597676","title":"赋得韩之水为潮州丘使君寿","dynasty":"明","author":"林大春","text":"君不见韩江之水清且涟，昔日何名今姓韩。乾坤剖辟江回环，不缘刺史畴能传。借问刺史家谁边，昌黎为邑韩为先。为争佛骨摧龙颜，投荒远谪南海壖。南海之中蛟鳄蟠，含沙射人甘如膻。刺史投文达渊泉，坐令孽魄妖魂迁。始知正气冲斗躔，不特文章光烛天。斯人一去何当还，今日使君堪接联。使君在朝秉芳荃，召对金门吏隐兼。名驰五岳跨其巅，岂惟三楚腾孤骞。一朝卧治东南偏，回瞻紫闼凌空寒。去年下车法象悬，霜风凛凛廉贪顽。天吴深悲海若潜，令人击节驱鳄篇。再见黄犊横秋田，谈经问字罗英贤。有时乘兴却跻攀，北走卧龙西飞鸾。微茫星宿入毫端，吐吞溟渤性灵全。时维五月薰风旋，池塘过雨碧荷圆。千里封疆歌且弦，搢绅奉觞称南山。为君起舞张广筵，盘空白鹤来翩跹。独有扬生白尚玄，曾从翁孺识輶轩。恨不作赋随登坛，一书一度思留连。心知所思不在言，神交气合非徒然。但愿岭左人安眠，时和俗厚群生欢。天子书名御屏前，行看接武夔龙班。君不见韩之水，清且涟。昔何名，今姓韩。从此长流千万年，会须更作使君滩。"}