{"id":"1179379","title":"甲午岁相国李公有北园寄赠之作吟玩历时屡促酬答机务不暇未及报章今古遽分电波增感留墓剑而心许感邻笛而意伤寓哀冥寞以广遗韵云","dynasty":"唐","author":"武元衡","text":"机事劳西掖，幽怀寄北园。鹤巢深更静，蝉噪断犹喧。仙酝百花馥，艳歌双袖翻。碧云诗变雅，皇泽叶流根。未报雕龙赠，俄伤泪剑痕。佳城关白日，哀挽向青门。礼命公台重，烟霜陇树繁。天高不可问，空使辅星昏。"}