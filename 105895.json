{"id":"105895","title":"十月初六日同仇仁近至王子由庵遂饮白云李居","dynasty":"元代","author":"方回","text":"初上吴山北，遂过吴山南。茂树悉剪剃，余石空巉岩。向来华屋处，十不存二三。忽如入壶天，偶得羽人庵。阅画有远意，评诗无俗谈。背湖万松领，面江三茅观。人烟向如织，今者篁竹半。猎士捕乳虎，伏弩行者断。野兽出城市，白昼无忌惮。昨仅获其一，此事可三叹。谁家有幽居，下瞰烟云洲。西极夕阳外，东穷沧海头。一览不欲尽，翠树蓄其楼。主人雅好事，置酒更献酬。禹穴渺何许，指视令人愁。酒中泛酥椒，酒味弥芳烈。菓蔬无不佳，霜螯风味绝。卜夜意未阑，醉归步微月。人生了一日，世故剧琐屑。穷达不足云，兴亡讵须说。"}