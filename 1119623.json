{"id":"1119623","title":"程言聚散有感次前韵","dynasty":"宋","author":"陈造","text":"不须劝醉翠眉长，莫问何时腰下黄。剩喜相逢各强健，免教闻笛赋山阳。群芳围坐引杯长，满目深红间浅黄。寄语东君好怜客，水西花外慢颓阳。垂柳摇丝千尺长，柳阴深处转鹂黄。把杯借听歌声醉，绝胜酸寒尉溧阳。步趁游人欢意长，谁交莺燕强雌黄。凭栏凝伫多佳丽，底羡簪花醉洛阳。"}