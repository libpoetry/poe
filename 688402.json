{"id":"688402","title":"悼亡二十五首","dynasty":"明","author":"江源","text":"几年辛苦与君同，绿绮离弦海鹤空。何处曾经同望月，画楼西畔桂堂东。来是空言去绝踪，百年已短更匆匆。思量只合腾腾醉，赢得相思旧恨空。物在人亡无见期，冷猿秋雁不胜悲。天长地久有时尽，此恨绵绵未易衰。鸾镜佳人旧会稀，况逢寒食欲沾衣。桃花落尽深红色，惆怅朱颜不复归。一世生离恨有馀，白云愁色满苍梧。欲知此恨消难得，见尽扶桑水到枯。不独人间夫与妻，几多红粉委黄泥。不知精爽落何处，目极伤神谁为携。苍茫罗袖满尘埃，肯信愁肠日九回。不见玉颜空死处，碧山明月照苍苔。一寸相思一寸灰，红颜无奈落花催。九原莫叹三光隔，可是英灵许再来。剑逐惊波玉委尘，重泉一念一伤神。西楼望断芳菲节，不见当时劝酒人。死生难有再回身，更结来生未了因。尽日伤心人不见，海棠风外独沾巾。清明时节雨纷纷，泪洒东风忆细君。艳骨已成兰麝土，梦来何处更为云。欲将修短问乾坤，独对残灯拭泪痕。人面不知何处去，独留青冢尚黄昏。不知心事与谁论，环佩空归月夜魂。歌罢綵云无觅处，娟娟霜月冷侵门。夫容肌骨绿云鬟，雨散云飞一饷间。两处茫茫皆不见，柳花帘幕玉钩闲。红颜骑竹我无缘，只住人间二十年。回首音尘两沉绝，每逢寒食一凄然。却恨青娥误少年，忍将离恨寄哀弦。云飞雨散知何处，空向秋波哭逝川。一丘落月几啼鸦，生死恩深不到家。独坐郡斋寥落意，竹房不见夜呼茶。天上人间两渺茫，离人别此倍堪伤。舞鸾镜匣收残黛，见此踌躇空断肠。我怜贞白重寒芳，不把双眉斗画长。云雨合归何处去，海天愁思正茫茫。旧事凄凉不可听，相思一座鬓星星。窗残夜月人何处，银烛秋光冷画屏。星河无梦夜悠悠，千里佳期一夕休。今日不堪回首望，芙蓉花外夕阳楼。孟光举案与眉齐，半臂初交又解携。回首旧游真是梦，一声风角夕阳低。无处登临不系情，百忧如草雨中生。鸳衾久别难成梦，斜倚薰笼坐到明。悠悠生死别经年，旅馆寒灯独不眠。心折此时无一寸，三春行乐在谁边。肠断春风为玉箫，越山无路水迢迢。床帷半故帘旌断，一点山瑩照寂寥。"}