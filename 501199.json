{"id":"501199","title":"雪坡歌为丁彦亨作","dynasty":"明","author":"张以宁","text":"昆崙月窟西坡陀，太古有雪高嵯峨。金天爽气几万里，下压雪外之蓬娑。乾坤何处著清致，只有珠湖明月扬清波。丁君胸次有如此，相逢索我题雪坡。我歌不工奈君何，何时一舸夜相过。阆风玄圃渺倒景，琼林玉树交寒柯。题诗呼起雪堂老，置酒酌之金叵罗。然后蹑积石，俯黄河，直骑白凤青冥表，共听瑶池黄竹歌。看君散此太古雪，下与草木回春和。"}