{"id":"781881","title":"饮胡将军宅","dynasty":"清","author":"戴梓","text":"束蒿扫却庭前雪，捲帘延入天中月。将军脱剑披麟膏，笑指千山一千叠。妖童娥娥红粉妆，繁弦幺袅流清商。含情含态称霞觞，绣罗裙折双鸳鸯。无端肩上作掌上，轻身婀娜来昭阳。瞥惊忽落彩云乡，绿珠楼陨悲遗香。弓官虎士惊欲狂，酒徒词伯皆徬徨。须臾娇啭起青扬，春波帝子游潇湘。一斗一石饮不了，雾眼相看情愈好。生憎容剧夜珠明，柳枝欲把桃花恼。内中绿衣色更佳，歌残舞罢归谁家。惭余白发老无赖，梦里不知谁是他。"}