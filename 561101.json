{"id":"561101","title":"予少孤多病恒有忧生之嗟今年四十矣日月于迈禄不逮养学未有闻使经衡山适遘初度矢痛申情爰成兹咏焉 其三","dynasty":"明","author":"严嵩","text":"弱龄不量力，高视慕前俦。学道思理人，洗心念寡尤。奄忽踰四龄，此志但悠悠。聪明异前时，行业不加修。抱册时呻吟，宁免遗忘忧。雕虫技何补，食粟颜堪羞。中夜起长叹，反躬时内省。宣父戒无闻，漆雕惭未信。勋业弗及时，白发忽生鬓。嗟彼万里道，中途可旋轸。愿言加餐饭，努力桑榆晚。"}