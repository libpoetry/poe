{"id":"427358","title":"绿稀红暗处","dynasty":"近现代","author":"叶楚伧","text":"绿稀红暗处，铜环锁，冷月泣空廊。拾零笺剩翠，低吟浅忆，别后萧郎。记当日、钿筹按楚舞，新样试鹅黄。绝艳豪情，百花侍从，凤笙龙笛，一曲琅琅。分曹三宣令，使君微醉了，蜡炬双行。笑道不如归去，珠箔瑶房。听吴侬软语，深深浅浅，哀哀喜喜，荡气回肠。一刹秋风吹散，梦也荒唐。"}