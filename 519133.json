{"id":"519133","title":"苦热行","dynasty":"明","author":"朱诚泳","text":"赤云喷火烧长天，蟾宫老桂飞苍烟。金乌自恨具毛羽，白虎喘杀知谁怜。万山烘透销青翠，四海波乾欲平地。苍龙鳞甲隐虫蛆，竟日泥蟠嗟殄瘁。况是南州瘴疠乡，火山炎海连天黄。著人毒热若汤火，灼我肌肤成炙疮。铁甲磨穿藏虮虱，万苦千辛死无日。蛮人退去幸生还，一级微名君尚惜。"}