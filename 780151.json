{"id":"780151","title":"金缕曲 白樵川赴界首途中作 十二叠前韵","dynasty":"清","author":"叶绍本","text":"小酌都亭酒。看花边、红旌细转，画能如否。一片绿烟围四面，扑去缁尘三斗。讶方罫、田开井九。得得乌犍人叱犊，更云春、自转流泉守。溪水涨、柴门首。连山忽作龙蛇走。有几处、黛鬟送媚，云仙招手。古木苍藤交掩映，空翠衣裾全受。挂飞瀑、薜荔厓口。雪练千条风漾直，又蹲岩、奇石熊罴丑。樵斧响、峰巅牖。"}