{"id":"1086279","title":"贡院图","dynasty":"宋","author":"王十朋","text":"陈君少年登甲科，红莲首泛清源波。清源贡宇高嵯峨，同僚宣力陈君多。鞭朴不施成不日，首夏上梁秋半毕。一点灵台轮奂飞，十幅生绡画图出。苍苍嘉木森千株，新堤步步穿芙蕖。移下蟾宫古丹桂，飞来海上真蓬壶。他年君来作地主，记得亲曾视斤斧。雁过山中寄我书，要知多少新龙虎。"}