{"id":"814331","title":"西寺施粥","dynasty":"清","author":"呼谷","text":"金木有饥饟，所荷均皇仁。常平盛朝事，水旱膏无屯。吾生值乱世，此义安复陈。行麋遵月令，烂额愧徙薪。有司仅倡募，中怀实苦辛。独饱视众饥，未忍越与秦。黾勉告同志，蒙耻亦救民。岂无西江波，斗水涸辙鳞。捐家散百万，惜哉无义人。岂繄无义人，邑小人实贫。晨朝操瓢勺，襁负及子孙。重趼五里至，后先争一门。涓滴未入口，假息半游魂。须臾见人色，果腹椅树根。幸脱胥吏手，众施历历存。殿角旭射光，群饮声泉奔。施者见受人，举体同春温。取意快目前，冥报奚暇论。安得嗣旬月，更使被远村。"}