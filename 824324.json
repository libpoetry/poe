{"id":"824324","title":"高阳台 其一 题青莲醉脱汾阳图","dynasty":"清末近现代初","author":"徐树铮","text":"雪月吟怀，江湖酒胆，谁能青眼高歌。万里边沙，望中消息如何。秋风逼紧梧桐脆，满银床，坠叶婆娑。谩重询，荆棘宫街，泪滴铜驼。开元旧事无人见，见汪汪海水，一碧平波。豪士扶风，慇勤试挽天河。梦长莫待鸡催晓，怕明朝，双鬓全皤。要商量，心上眉头，甚处愁多。"}