{"id":"144326","title":"官采木·深山风雨几百秋","dynasty":"宋代","author":"洪咨夔","text":"深山风雨几百秋，直干云汉大蔽牛。轮囷离奇不尺度，一旦出应天家搜。山摧浪压斧斤下，横亘十亩眠苍虬。白头地主坐叹息，物囿於数吾何尤。为言此殆有天幸，如拔莘渭归商周。栋梁未央坐万乘，柱石明堂朝诸侯。老翁闻语囅然起致祝，切莫去作昭阳梳洗楼。"}