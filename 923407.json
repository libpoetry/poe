{"id":"923407","title":"南郊大礼庆成诗五首 其三 有事于南郊","dynasty":"宋","author":"苏颂","text":"惟皇继天，宅位三祀。灵德及远，嘉生茂遂。仲冬月良，一阳气至。上将告成，礼严肆类。自庙徂郊，万灵拱卫。天收宿雰，日丽佳气。月逾既望，再登午陛。对越苍祗，配以太帝。奠玉酌匏，升烟燎币。志尽虔恭，备成熙事。玉舆旋衡，欢声沸渭。皇专乃诚，下蒙厥惠。"}