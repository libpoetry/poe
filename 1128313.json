{"id":"1128313","title":"自归耕篆畦见村妇有摘茶车水卖鱼汲水行馌寄衣舂米种麦泣布卖菜者作十妇词","dynasty":"宋","author":"舒岳祥","text":"前垄摘茶妇，顷筐带露收。艰辛知有课，歌笑似无愁。照水眉谁画，簪花面不羞。人生重容貌，那得不梳头。田头车水妇，挽水要流通。乌帽掀炎日，青裙鼓晚风。翻翻循故步，踏踏似虚空。听取劳歌意，生身莫嫁农。江上提鱼妇，朝朝入市闉。守船留稚子，换酒醉良人。不著凌波袜，长垂溅水裙。浑家同泛客，笑杀别离津。溪头汲水妇，力小憩中途。奉佛澄斋钵，供姑洁饭盂。煮蔬甘胜肉，洗布白于酥。酿黍修时祀，家篘不用沽。欲识农家乐，听予行馌词。两家从结发，一饭亦齐眉。世上恩多薄，田间礼莫违。不须言富贵，头白镇相随。闺中寄衣妇，夫婿在辽阳。夜静剪刀响，天寒针线长。自伤乖匹偶，不肯绣鸳鸯。早愿王师息，我欢还故乡。田家舂米妇，隔宿办朝粮。举臼红颜汗，投舂玉腕扬。鸡窥筛下米，犬舐簸前糠。未奉翁姑食，炊尘不敢尝。种麦谁家妇，青裙皂角冠。从夫无燥湿，自小习艰难。窠浅愁鸦窃，株成畏马残。夜来新得雪，浊盎慰初寒。妇啼如此苦，吏夺一何豪。尺布不得著，长年空自劳。剥衣聊赎命，覆体不生毛。念欲全家去，乾坤何处逃。卖菜深村妇，休嗟所获微。芜菁胜乳滑，莱菔似羔肥。橐里腰钱去，街头买肉归。种蔬胜种稻，得米不忧饥。"}