{"id":"447390","title":"雨中游晋祠","dynasty":"当代","author":"陈仁德","text":"太原城头雨大作，疾风吹雨垂天幕。驱车大笑出城南，一路昏黑动心魄。晋祠都在苍茫中，阶下汪汪成水泊。停车同向门前过，脱履清凉走赤脚。风光澹荡一时奇，漫天烟水笼池阁。雨中秋色何萧疏，衰柳枯杨齐摇落。庭中古柏独苍苍，如龙腾飞云相托。唐叔圣母望俨然，巍巍犹是旧庙廓。想像教化蔚人文，三千年来传脉络。我家巴渝万里遥，瓮山胜迹曾有约。岂因天变即相违，冲雨踏波神自若。侪辈生性远圣贤，何况圣贤亦寂寞。不如临风一曲歌，飘然来去若野鹤。人生难免雨复风，遇宠不惊辱不谔。回看晋祠雨正狂，请从此中识真乐。"}