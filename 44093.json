{"id":"44093","title":"新岁见萤火","dynasty":"现代","author":"钱钟书","text":"孤城乱山攒，着春地太少。春应不屑来，新正忽夏燠。日落峰吐阴，暝色如合抱。墨涅输此浓，月黑失其皎。守玄行无烛，萤火出枯草。孤明才一点，自照差可了。端赖斯物微，光为天下保。流辉坐人衣，飞熠升木杪。从夜深处来，入夜深处杳。蹉我百年间，譬冥行长道。未知所税驾，却曲畏蹉倒。辨径仗心光，明灭风萤悄。二豪与螟蛉，物齐地大小。上天视梦梦，前途问渺渺。东山不出月，漫漫姑待晓。"}