{"id":"804876","title":"出塞曲","dynasty":"清","author":"钱袁英","text":"龙沙万里音书绝，征人一去无消息。故乡儿女泣灯前，回忆临岐别仓猝。牵衣珍重千万思，欲语不语声先咽。只身鞍马去绝国，路逢战没新骸骨。白岩日暮鬼火青，徘徊独宿长城窟。铜花斑驳剑锋寒，匣中长啸频看拔。雄心何事转凄切，侧身南望江天月。昨宵归梦到深闺，无限钟情同剌剌。醒来哀角不堪闻，一夜关山添白发。"}