{"id":"684215","title":"春日閒居三首","dynasty":"明","author":"王立道","text":"我本陆沈久，幽栖意自宜。心清知俗远，地僻讶春迟。种竹先留径，移花欲傍池。门前剡溪棹，来往更无期。习静因成癖，春来常闭关。山人留药去，稚子借书还。读传希高士，攻辞愧小山。犹牵青琐梦，供奉紫宸班。市隐不违亲，移居正及春。未能从白社，稍得谢缁尘。僦地但栽秫，钓鱼唯煮莼。时逢河曲叟，笑我独长贫。"}