{"id":"69741","title":"澶渊行·殿前寇相一斗胆","dynasty":"元代","author":"杨维桢","text":"阳城淀，高阳关，边书告急夕五至，皇帝亲至岢岚山。殿前寇相一斗胆，楚蜀谋臣谋可斩。阳光抱珥已开光，床机一发中挞揽。雄谋独断众勿摇，孤注一掷先成枭。跋河不渡势不止，贾勇况有高嫖姚。千羊万犬锐若隼，望见龙光气俱尽。万岁声呼天可汗，擎天一柱惟付准。飞龙使，修载书，鬼母尚执关南图。君不见汉家玉帛赐单于，何尝割地分边隅。却怜艺祖岁帛二十万，不博黑子一万蕃枯颅。"}