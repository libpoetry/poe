{"id":"736008","title":"登岱 其四","dynasty":"清","author":"徐咸清","text":"前登日观峰，峰势高崔巍。疑有扶桑枝，近拂天门隈。天鸡叫一声，八荒忽洞开。骤闻东溟底，奋出南山雷。海霞荡金光，沸水煎蓬莱。即知巨鳌骨，散作瀛洲灰。澒洞长风吹，秦桥为崩摧。沧波日清浅，仅复容渡杯。五色何方云，拥护金银台。昨传玉棺下，又葬王乔回。乾坤空浩荡，万古无仙才。"}