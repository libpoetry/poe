{"id":"489820","title":"拜石坛歌 其一","dynasty":"明","author":"袁华","text":"眉山三苏宋儒宗，长公矫矫人中龙。南迁儋耳西赤壁，文章光焰超鸿濛。快哉之亭雪初霁，领客登览山川雄。自言平生不解饮，胡乃一举觥船空。和诗宽限见真率，凿崖题石磨苍穹。功名富贵等丘土，断碑残素垂无穷。吁嗟异物神所卫，玉山合壁俄相逢。奎章博士丹丘翁，江南放逐惊秋风。见之即下米芾拜，二颠痴绝将无同。筑坛山中加爱护，树以松桂连椅桐。雨窗云户湿寒翠，朝阑暮槛开晴红。白野御史龙头客，青年献赋蓬莱宫。戏将秃颖写{虫鬵}扁，断钗折股星流虹。秪今烽烟闇河岳，王侯第宅皆蒿蓬。牙签玉轴映竹素，好事独传吴顾雍。娄东朱圭铁作画，字字玉屈盘蝌虫。嗟哉昔人今已矣，惨澹故国风烟中。如何二子复嗜古，策勋翰墨收奇功。我来再拜重太息，苍苍古雪吹长松。登坛绝叫浮大白，酒酣目送孤飞鸿。"}