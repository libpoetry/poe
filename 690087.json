{"id":"690087","title":"南山有椿颂寿胡廷慎父母","dynasty":"明","author":"张宁","text":"南山有椿，其本秩秩。有美哲人，德音藉藉。南山有椿，其叶穰穰。有美哲人，其福洋洋。哲人之配，如兄弟矣。天监定尔，俾偕老矣。哲人之彻，克世德兮。帝督不忘，胥将赉兮。百禄是集，万寿是锡。如冈如陵，永保皇极。北堂有萱，净闿斯植。乐只君子，柔贞惟一。北堂有萱，雨露其滋。乐只君子，寿考维祺。凤之鸣矣，凰式和止。既安且宁，家室固止。子之生也，母式教之。如圭如璋，显克肖之。百禄是迓，万寿是介。如冈如陵，夫子是载。"}