{"id":"1219239","title":"送木善副使任古杭宣监","dynasty":"元","author":"郑元祐","text":"昔者雪山大沙门，道如日月行乾坤。属法王臣俾外护，言虽已远如生存。爰自西来东震旦，护法孰如我皇元？统以内外宣政院，官僚皆选宰辅尊。公为院副秩二品，横金厌冷腰犀温。大江之南地万里，僧之贤愚难具论。公以宪监暂居此，摩尼珠照浊水源。我知公继相业大，召登庙堂扣天阍。太平勋业可坐致，岂但安禅阐教报佛恩？异时丹青画麟阁，知是忠武鲁公贤相之诸孙。"}