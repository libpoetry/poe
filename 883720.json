{"id":"883720","title":"雪夕林亭小酌因成拙诗四十韵以贻坐客昔欧阳公与人咏雪先戒勿用梨梅练絮白舞鹅鹤等字今篇中辄守此戒但愧不工伏惟采览","dynasty":"宋","author":"朱长文","text":"极望铺千顷，平观彻九霄。纵横随物象，合散委天飙。洒竹声微动，妆松势不摇。庭空飞鸟影，窗失远山椒。钓罢盈孤屿，行稀覆小桥。争先笼碧瓦，骋巧缀柔条。片片谁裁制，团团似琢雕。丘陵平坎险，草木起枯焦。皎洁那容染，轻清祗自飘。匊来便幼稚，披去羡渔樵。篷冷孤舟泊，蹄轻逸骥骄。危楼明皓皓，虚室静萧萧。馀霰霏残夜，层冰结霁朝。界疑华藏见，境入洞天遥。向晦终难掩，居高却晚销。润滋甘井脉，寒减暮江潮。思妇啼红袖，征夫拥皂貂。履穿愁践足，心悟任齐腰。就映犹开卷，频餐愈病痟。袁公当强起，谢女尚能谣。旋取茶铛泛，多收药匕调。任令埋蜡屐，直欲鼓兰桡。扫处迷三径，吟馀冻一瓢。因思良友至，急奔牧童邀。池馆增潇洒，杯盘奈寂寥。壶中闻笑语，物外睹风标。真乐非弦管，奇辞脱篆雕。红尘荡涤尽，宿酒等閒消。烛映凝膏浅，香清切柏烧。谈围终易解，诗将可称骁。闻道群贤集，方从五马招。黄堂催盛宴，缇幕会英僚。海气连平野，岩光满丽谯。缤纷沾寿斝，炫晃照华镳。刘白才名重，枚邹笔力超。裤襦歌美政，牟麦庆新苗。畎亩深盈尺，风云会再宵。贺声周四境，瑞奏达中朝。郡国仁风远，乾坤协气饶。年年书大有，击壤望唐尧。"}