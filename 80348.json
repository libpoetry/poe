{"id":"80348","title":"农家歌·村东买牛犊","dynasty":"宋代","author":"陆游","text":"村东买牛犊，舍北作牛屋。饭牛三更起，夜寐不敢熟。茫茫陂水白，纤纤稻秧绿。二月鸣搏黍，三月号布榖。为农但力作，瘠卤变衍沃。腰鎌卷黄云，踏碓舂白玉。八月租税毕，社瓮醲如粥。老稚相扶携，闾里迭追逐，坐令百世後，复睹可封俗。君不见朱门玉食烹万羊，不如农家小甑吴粳香！"}