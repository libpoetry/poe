{"id":"1226517","title":"余山林多暇瞌睡之馀偶成偈语自娱纸墨少便不欲记之云衲禅人请书盖欲知我山中趣向于是静思随意走笔不觉盈帙故掩而归之复嘱慎勿以此为歌咏之助当须参意则有激焉 其八","dynasty":"元","author":"清珙","text":"自入山来万虑澄，平怀一种任腾腾。庭前树色秋来减，槛外泉声雨后增。挑荠煮茶延野客，买盆移菊送邻僧。锦衣玉食公卿子，不及山僧有此情。"}