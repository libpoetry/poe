{"id":"287315","title":"癸巳四月入都过塘栖与家容伯吉士游超山","dynasty":"现代","author":"夏曾佑","text":"超山我故人，十载心相识。愧我作劳薪，与山失交臂。行将入京华，立愿穷幽异。孤帆落栖溪，招邀有昆季。更约一二人，刺舟响菱芰。遵渚溯回波，压篷满空翠。人望意中山，山有迎人意。弃舟入松篁，芒鞋快新试。萝磴转千盘，树杳琳宫閟。石壁傍寺门，青苔拭题字。小憩款禅扉，烹泉展茶具。寺后倚巉岩，仄径通幽邃。崩崖络藤萝，荒榛切冠屣。誓与山相穷，志决力亦鸷。俯首而蛇行，直上猿猱避。一瞥天地开，大快生平志。纹波上下河，罗带萦回腻。叶叶过风帆，绝似凫鹥戏。遥望钱塘江，东去何雄肆。浑茫接海门，应有鱼龙蛰。江右置州城，峰峦相覆被。西湖与南屏，落日苍烟里。中有倚闾人，会当念征辔。回首望吴兴，群山列如帜。其右秀州城，风烟隔明媚。高鸟入寒云，平芜没孤骑。微茫烟雨楼，缥缈茶禅寺。明日泊孤帆，极目知何地。莽莽目中山，历历心头事。宏识与孤怀，对此将谁寄。凉蟾欲东升，踆乌渐西坠。四山横暮烟，万籁交寒吹。愀焉不可留，心魂为之悸。挥手谢山灵，归觅垆头醉。"}