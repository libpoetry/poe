{"id":"403674","title":"倦寻芳 癸未元日立春，梅花尚不堪摘也","dynasty":"近现代末当代初","author":"白敦仁","text":"峭寒正怯，初日多阴，作甚游计。破帽枯筇，一例岁华将起。城郭寻常猿鹤念，风光曼衍鱼龙戏。尽销凝、念贴燕无家，卧枝开未。便亲见年芳难卜，何况无双，蕊珠宫里。时节芳菲，珍重楚兰清泪。草木尽关人事感，幽忧直为流年喜。旧桃符，笑闲身、退归无地。"}