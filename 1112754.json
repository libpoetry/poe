{"id":"1112754","title":"春日杂诗六首","dynasty":"宋","author":"张耒","text":"啼鸟唤我觉，檐日行且午。累累出叶莺，庭雀鸣欲乳。妻儿病酒睡，鸡犬乐其侣。风光不我违，舍醉何有度。东风入我园，落落如急霰。感之复携酒，抚树为三叹。离离墙间草，满地不可践。阴阳本无情，荣谢欲谁怨。春晏百草秀，野花无复名。悲哉桃李阑，念此聊掇英。翩翩双飞蝶，天静午日晴。悲忧浪自苦，有酒但知倾。堂南老榆柳，清阴渐交映。飘飘风花乾，渥渥雨叶盛。鸟鸣日方迟，客去门逾静。自无济世略，耿耿欲谁省。三月行复至，青春坐侵寻。飞花去寂寂，新叶来骎骎。白日照芳草，荒园乱鸣禽。朱颜任自老，安事累吾心。东风忽无情，吹我园中花。繁红与艳紫，零落委泥沙。鸣鸟亦何事，啾啾竟諠哗。须知盛已极，委弃欲谁嗟。"}