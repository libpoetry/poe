{"id":"176730","title":"装伯弜周先生手泽","dynasty":"宋代","author":"董嗣杲","text":"桐溪恩上人，留遗盈束纸。初疑龙蛇奋，不敢傲睨视。呜呼汶阳翁，父子传心旨。手泽落世间，枯尽几砚水。言言关世运，字字穷物理。悲风飒双鬓，涕泪挥不止。思超汉魏高，人可晋唐似。逸态出天然，凛若对英峙。此时吟啸者，趺荡何可比。卷舒手不停，光芒射桯几。下取防六丁，急寘空谷里。"}