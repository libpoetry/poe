{"id":"1204684","title":"贺新郎 归雁送刘季和韵","dynasty":"元","author":"朱晞颜","text":"云影低平楚。看翩翩、离群避暖，去寻孤戍。犹记登楼看瘦字，零落西风无数。把往事、书将空处。乍别榆关秋梦迥，向江南、睡足菰蒲雨。天欲暝，雪初絮。江空岁晏衡阳度。尽冥冥、稻粱谋拙，弋人何慕。行断惊飞悲吊影，谁念嘹风最苦。算只有、天涯羁旅。莫听城笳迷去翮，被落花、飞絮相萦住。输海燕，笑迟暮。"}