{"id":"827443","title":"民军谣","dynasty":"清末近现代初","author":"吴妍因","text":"巨炮一声天地骇，黄鹤白云颜色改。民军四起百城开，势如天吴倒沧海。问君何所求，荣封不用万户侯，但为民族争自由。问君何所喜，彰身不用百端绮，但使民权奠厥底。问君何所欲，食禄不用千钟粟，但愿民生裕以足。我家大国踞亚东，山环海抱江河通。五千馀年文化古，四百兆众风习同。况秉遗教民为贵，至治一本天下公。但得小康亦讲武，守土讵敢怠事功。故能安坐抚戎狄，存亡续绝济困穷。孰知子孙铸大错，忘却全民恣独乐。君权日长民气消，散沙一盘势历落。遂用纷纷变于夷，金戈铁马滋侵略。篡夺诡称天命归，满洲牧竖亦龙飞。南面巍巍圣天子，千牙百爪噬择肥。吁嗟民之肉，日日果其腹。吁嗟民之皮，夜夜供寝宿。彼为刀俎民禽犊，婢膝奴颜久觳觫。君不见民苦饥，彼肉糜，民号寒，彼锦衣。民栖荆棘彼金墀，民步艰难彼玉螭。利用厚生孰与谋，艰危穷困谁提携。尤恨中原窃据久，忝颜视之若固有。开门长揖碧眼儿，捉襟不觉辄露肘。鸦片战后七十年，全国利权丧八九。罔知更始作新民，但行狙术愚黔首。爱国志士屡诛锄，黄花新骨积成阜。自云太阿朕所持，弗与家奴宁赠友。嗟我堂堂七尺躯，岂甘久作辕下驹。脱羁释轭在今夕，奋身不更待须臾。碌碌文籍徒，投笔辞草庐。蚩蚩垄亩夫，辍耕相与俱。工不陈绳墨，贾不较锱铢。更有梁家娘子花家姝，裙腰不繫双明珠。一夫援鼓桴，万众投袂呼。殒元残骸讵所惜，誓欲北缚南单于。君不见巴黎公社血如雨，民主之旗初以举。北美独立战八年，共和业绩差可许。接踵继武今其三，尽善尤冀青出蓝。民族民权与民生，骊龙之珠在必探。但愿民之倒悬得解放，存仁取义心所甘。亦期功成身勇退，卖刀买犊乐且耽。呜呼，民国之民贤于帝国之天子，民之成军旨在此。我今奋起伸此旨，此旨不伸不如死。"}