{"id":"238608","title":"次韵不浮和东坡端午游真如寺","dynasty":"宋代","author":"高斯得","text":"君居秣陵时，日夜书旁午。念我方投闲，远方同甘苦。别来日月长，如发不可数。弟兄两浮萍，功名一炊黍。相逢饮佳节，小慰情凄楚。东坡旧公案，君房妙言语。乃翁满腹书，一字不堪煮。晚岁膝上君，端能继华祖。我已困屠龙，君应思画虎。相期寸田耕，心亨无龃龉。"}