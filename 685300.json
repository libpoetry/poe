{"id":"685300","title":"荆溪杂兴六首 惠山至永定","dynasty":"明","author":"王鏊","text":"解䌫惠山下，问道荆溪程。荆溪百里遥，兰桨荡空明。沿湖好青山，宛转送我行。惠山甫见辞，阳山复来迎。东西夹画船，依依亦多情。忽然互回合，隐若百雉城。西南豁中断，太湖渺然平。范蠡辞越相，此口云所经。怀贤不可见，临流濯长缨。画船箫鼓荡春晴，一路青山送我行。分付舟人行莫急，看山犹自未分明。两岸青山随画船，清溪十里中洄沿。侍郎桥畔柳窣地，任昉台边花满川。南国胜境有如此，东坡卜居岂徒然。谁云罨画画不得，恐有仙源莫浪传。万山环合中独虚，世传内有神明墟。侧身俯视惊怪吁，老眼不辨云模糊。巉岩渐下势渐舒，石坛坡陀席可铺。恍如身入佛老庐，四壁汹涌青红殊。天吴紫凤坼海图，鼋鼍䁑睒虎豹狙。罘罳梁柱相拄扶，灵官岌嶪高冠裾。神媪相将行步徐，七宝炫耀穹浮屠。石床横陈丹灶孤，玄门有路忽若无。藓磴登降我仆痡，通明有穴寻归途。不知造化开辟初，谁此镌刻谁剜刳。颇闻孙氏纪赤乌，霹雳下劈山之隅。人间始得窥仙都，又闻有路通太湖。金庭玉柱严禹书，自惭骨凡气浊粗。欲往不得将何如，欲往不得将何如。湖海有洞名张公，天造伟丽非人功。善权气势更若雄，奔流下瞰如惊虹。洞门有地平且丰，孤石涌起何巃嵷。高厓绝壁青复红，恍如身入天帝宫。幡幢宝盖陈西东，虺隤巨象披蒙茸。狻猊张吻吞豹熊，亭亭玉柱立当中。银山对峙如屏风，盐堆突兀米廪崇。畎畎畎亩水所钟，石梁交贯空复空。人言此去路莫穷，东至扶桑西崆峒。我疑二洞俱仙踪，地下有路应潜通。前堂后宇相始终，不然气象胡乃同。灵山福地神所封，嗟我欲往将焉从，嗟我欲往将焉从。"}