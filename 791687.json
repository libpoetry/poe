{"id":"791687","title":"憩园杂兴，和韩介孙丈四首 其三","dynasty":"清","author":"夏诒钰","text":"古树不知年，清阴团老屋。几案无纤埃，图书犹满轴。欢言数晨夕，幽兴日相逐。丛桂正留人，池荷有馀馥。石上烹寒泉，茶烟冒新竹。平台浥西爽，晴翠黏衣服。樊迟请学圃，曹刿鄙食肉。但得十双田，奚比九州牧。吏隐不可兼，安閒即是福。悠悠西岭云，采采东篱菊。"}