{"id":"1124075","title":"次韵伯元季奕送成父因以见寄五绝句","dynasty":"宋","author":"赵蕃","text":"几欲因人与问安，南来不见信州船。细思人世孰为别，明月相望同一天。句里兴怀快阁晴，独登长是费幽吟。有兴能来故差易，真愁回棹似山阴。轻薄纷纷覆手空，两家交契百年中。要折青兰为远赠，同心更助服之衷。懒性作书非所便，忆君回首漫悠然。如闻有弟忽相觅，复道诗简见附船。秋之为气已堪悲，那对掺掺旧补衣。为报君家小儿子，见时苍白莫言非。"}