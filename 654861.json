{"id":"654861","title":"谢惠菊","dynasty":"明","author":"倪岳","text":"八月秋高天宇清，东篱菊绽黄金英。感君惠我纷数茎，根连宿土何敷荣。为爱晚节风霜更，妍华不肯青春争。閒来移植临轩楹，晴窗对坐逸兴生。有时凭阑诗欲成，幽香馥馥供吟情。有时歌啸清樽倾，佳色粲粲阶前呈。夕餐落英闻屈平，古来不独陶渊明。何当过我解我酲，与君同结岁寒盟。"}