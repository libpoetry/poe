{"id":"741974","title":"酬汪仪曹","dynasty":"清","author":"谢震","text":"炎曦正尔忧蕴隆，祝融忽逊玄冥功。太行剑脊溢天外，银山倒压鼋鼍宫。阳侯夺国窜东海，螭象无主奔狂踪。新鬼旧鬼聚市哭，南村北村孤桑空。先声鼓气吼屏翳，烈焰助势烧丰隆。我时隐几愁阢，惟恐倚杵倾苍穹。锐斋先生有道者，长安索米嗟几穷。灶突不墨墨衫袖，庖煇无肉肉鱼虫。奔走蟫蠹伺虎豕，被服孔郑餐欧庸。况此天公恶作剧，屋漏灌顶泥搏胸。妻孥啼号交遍谪，心知理屈应以聋。自诩此秘世莫晓，远示好友邮之通。我较先生更长策，趋避早越蓬莱东。日长岂得免诟詈，马耳自不谋东风。先生官职稷嗣君，先生经术骭子弓。贤豪尚苦旦夕供，何况担簦负笈从经蒙。作诗藉答聊一哄，平原霞尾倒景猎猎摇深红。"}