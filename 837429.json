{"id":"837429","title":"朱君辅卿招游庆祥楼赋赠","dynasty":"清末民国初","author":"郑国藩","text":"市声扰扰喧朝暮，欲避尘嚣无静处。勾心斗角巧运思，矗立层楼虚空住。磴道升降若蜗旋，景物点缀随移步。楼上更添尺五亭，居然去天只尺五。呼吸真疑帝座通，千里河山归一顾。主人好客日延宾，满壁琳琅多题句。我来正值暮春时，留春槛上花无数。始信人间别有天，何用远寻桃源路。吟得新诗却赠君，留待相如凌云赋。"}