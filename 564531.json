{"id":"564531","title":"次双岩司马亭溪少宰夜酌联句韵","dynasty":"明","author":"孙承恩","text":"官理无休暇，良宵共此筵。地当深巷阻，候属一阳前。款语方谐洽，披襟各粲然。炉薰芝阁煖，灯晃锦袍鲜。霜月萦窗细，寒花照几妍。未窥风雅窟，试续孟韩篇。倚玉才难并，眈吟兴颇偏。冥搜超象外，角胜得奇联。壮拟戈挥日，狂思剑倚天。文章悲世代，声价仰前贤。翼亮须群彦，甄陶属大铨。尘劳方鞅掌，雅会合留连。星宿萧何履，风云祖逖鞭。汇征时正泰，端揆任弥专。白发催予老，青山结旧缘。病驹怀恋恋，威凤故翩翩。浮世看皆幻，虚名秪用传。有怀惭窃禄，无术解延年。兴尽归骖动，诗成彩笔悬。何时拟重会，把盏赋云烟。"}