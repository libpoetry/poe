{"id":"1123064","title":"和蔡生迁居二首蔡学佛故用杜老与赞公故事蔡常令一妪持简来","dynasty":"宋","author":"胡寅","text":"浮生何处不蘧庐，且喜飘然乍卜居。一室未应忘洒扫，四邻聊复认亲疏。荔蕉饷客还堪饱，笋蕨登盘莫愿馀。有意相寻即扶杖，无烦赤足致双鱼。一壶村酒要同尝，脯醢菹肴取次将。谈话翠微修竹径，追随斜照晚风冈。梅花淡淡传春意，柳色依依作岁阳。只么往来成乐土，岂知身世落南荒。"}