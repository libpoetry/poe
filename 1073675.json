{"id":"1073675","title":"郑惇老谦老寄示四赋小诗为谢","dynasty":"宋","author":"孙觌","text":"三椽容膝地，一枕曲肱眠。手把故人画，起行梦相牵。明河天上落，一派堕我前。溶溶注银海，浩浩泻玉川。老眼眩欲迷，今在第几天。堂堂通德门，种德今百年。斋房九茎芝，岳井十丈莲。连枝挺奇秀，见此两谪仙。诗成粲珠玉，纸落生云烟。一飞看昂霄，云中雁行连。"}