{"id":"1229593","title":"思洞庭寄承天寺觉庵老师","dynasty":"元","author":"行端","text":"烟苍苍，涛茫茫，洞庭遥遥天一方。上有七十二朵之青芙蓉，下有三万六千顷之白银浆，中有美人兮佩服金鸳鸯。游龙车，鸣月珰，直与造化参翱翔。忆昔天风吹我登其堂，饮我以金茎八月之沆瀣，食我以昆丘五色之琳琅。换尔精髓，涤尔肝肠，洒然心地常清凉。非独可以眇四极轻八荒，抑且可以老万古凋三光。久不见兮空慨慷，久不见兮空慨慷！"}