{"id":"192108","title":"礼殿圣贤图","dynasty":"宋代","author":"李石","text":"成都名画窟，所至妙宫墙。风流五代余，轨躅参隋唐。其间礼殿晋画为鼻祖，未数后来鸿雁行。画者果谁欤，或云名收人姓张。右军问蜀守，墨帖求缣缃。乃知前辈人，不受时世妆。范琼杜措李怀衮，仙荒佛怪驱喝雷电笔意窥渺茫。不若收所画，上自皮羽之服下至垂衣裳。盘古众支派，帝霸皇与王。君臣分圣贤，有如虎豹龙凤殊文章。视之若有见，日月星象空中垂耿光。听之如有闻，衔牙玉佩鸣以锵。三古以降历今世，视听所感犹一堂。乃知此画自神品，碌碌余子非所望。吾道久已屈，二氏争颉颃。岂唯牧也见绌余子下，而有公议老我双鬓苍。"}