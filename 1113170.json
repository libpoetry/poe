{"id":"1113170","title":"腊月二日携家城东观梅夜归","dynasty":"宋","author":"张栻","text":"前日看花正薄阴，重来晴日更精神。莫教容易飞花片，且放千林自在春。元自阳春无间断，何人能识化工心。梅边把酒日近午，鸟语风微花气深。晴日东山饱看花，归来野路已昏鸦。坡头认得疏篱处，薝卜林中李老家。仰看鸿雁思吾弟，连日清游只欠渠。不知千里江南路，亦有梅花似此无。"}