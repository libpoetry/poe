{"id":"1080697","title":"劝徒铭","dynasty":"宋","author":"释惟照","text":"身心无拘，动寂无知。如大死人，无倚无依。无拘者宽，无知者安。无内无外，无定无观。无适无莫，无造无作。无去无来，无好无恶。一道清虚，万法如如。愚极成智，智极成愚。超诸数量，孰云比况。净尽不留，无法可尚。识不可识，智不可知。谁家之子，兀然巍巍。巍巍不存，根尘颖脱。如憨如痴，落落魄魄。不惜口业，为了说破。笑杀阇梨，山僧罪过。"}