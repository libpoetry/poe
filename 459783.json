{"id":"459783","title":"同前作赠卢。其石微赭，正反二面皆书“三”字，首末二画复正反皆贯","dynasty":"当代","author":"卢青山","text":"下幅微方上幅圆，宽于指甲窄于钱，斜书“三”字如流川。颇忆肖诗昔所言，二卢一肖三联翩，此岂物證应诸天？反观其背愈可怜，若镜之照复书“三”，小异其相大体全。三三得九吾旧谙，天知我辈酒中缘，平生共举杯万千。二“三”上下二画连，皆贯正反相绵延，中腹两画噫孤悬。我年处中非偶然，今复腹疾愈信然，维酒之故更固然。我今止酒卢欣欢，从此无与争杯盘，如子之欲吾让贤。酒如鸩毒古所传，怨生于爱视幼安，子可近之慎毋贪。明日更聚无我捐，使我执法为酒官，稍得芳臭解心馋。三九廿七吾命缘，取三句体为斯篇，吁嗟楚地三少年。"}