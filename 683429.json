{"id":"683429","title":"题子相芙蕖馆","dynasty":"明","author":"王世贞","text":"汝筑玄亭倚钓矶，矶边菡萏剧芬馡。窥帘个个红妆出，惊榜双双翠羽飞。明月波翻吴女曲，西风凉入楚臣衣。石湖花发应无限，迟晚兵戈画鹢稀。倚郭澄波香气浮，芙蕖花满大堤头。云间岳坠仙人掌，海外风来太乙舟。近槛碧筒堪自醉，谁家白苧起中流。接䍦予亦能颠倒，天末蘋霜动远愁。"}