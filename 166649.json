{"id":"166649","title":"西山林尉韵","dynasty":"宋代","author":"李弥逊","text":"凯之半痴黠，我来痴更深。手除一抔土，坐待千亩阴。三年客东都，高山但鸣琴。归来见此君，挺挺环苍琛。居然觉影秽，鬓白况已森。浮生关朝市，渠用多赢金。无烦北山移，自濯尘土襟。藏树独箕踞，清流恣窥临。蝶游入窈窕，蛇捕寻崎嵌。鞭鸾叩门谁，乱我风竹音。能回折腰态，来和支颐吟。妙香□壑源，慰子千古心。霜天丽初日，石壁乾馀霖。相携步林杪，烟中见孤岑。"}