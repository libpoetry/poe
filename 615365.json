{"id":"615365","title":"结客少年场","dynasty":"明","author":"李孙宸","text":"驽骀恋皂栈，骐骥怀鞭弭。丈夫志四方，那能牖下死。羞食五侯鲭，宁倒七贵屣。一片热肠肝，所重酬知己。宝剑千金装，解赠不留视。杀人睚眦间，腥血染刀几。一朝赴国难，捐躯以自矢。朝出蓟门城，夕斫单于垒。荡寇指顾间，无烦折尺箠。功成解铁衣，伏阙报天子。鹊印不愿垂，受赏乃所耻。愿戴边胡缨，遨游贵戚里。叱吒风云生，金貂供役使。"}