{"id":"719774","title":"送宁人先生之云中兼柬曹侍郎","dynasty":"明末清初","author":"屈大均","text":"丈夫贫贱相看老，岁寒松柏同枯草。发愤徒为风雅篇，羁怀又向燕云道。云中地苦难为情，匹马萧萧事远征。泪洒昭君青草墓，歌投都尉牧羊城。不嫁红颜厮养卒，何妨奇服曼胡缨。雕虫篆刻虽无用，一字褒讥臣子恐。君追孔氏著麟书，我学三闾持橘颂。云中魏尚旧宣威，今日曹公肃鼓旗。缓带投壶垂雅颂，彩毫题赋掩晴晖。容仪欲见如琼树，书札相将隔紫微。八月龙沙飞急雪，中军置酒琵琶咽。令德高言相献酬，君欢好把酡颜啜。"}