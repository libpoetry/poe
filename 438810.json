{"id":"438810","title":"三门津","dynasty":"金","author":"王渥","text":"层崖摩苍穹，四月号阴风。大河三门险，神禹万世功。他山亦崔嵬，砥柱独尊雄。雷霆日斗击，悍暴愁天公。刘侯智有馀，始令舟楫通。仍馀石上穴，飞栈曾连空。遥瞻白玉枝，挺植丹灶中。仙公去不返，此事真冥蒙。夫人与鼓崖，怪幻尤难穷。独喜兵火馀，岿然出新宫。当时疏凿意，四海要会同。谁知千岁后，筑垒防啸凶。诗成一大笑，浩浩洪波东。"}