{"id":"1025789","title":"瑞鹤仙 自寿","dynasty":"宋","author":"韩元吉","text":"好山横翠幕。更一水流烟，嫩阴成幄。薰风转林薄。笑劳生底事，漫嗟离索。霞觞细酌。尽流年、青镜易觉。算芙蓉、玉井香翻，不减旧阶红药。寂寞。草玄空老，问字人稀，也胜投阁。骑鲸后约。追汗漫，记寥廓。便风帆高挂，云涛千里，谁道蓬壶水弱。任蟠桃、满路千花，自开自落。"}