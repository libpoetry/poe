{"id":"1079606","title":"高邮遇大热作","dynasty":"宋","author":"吕本中","text":"南风极炎暑，赤日不可傍。扁舟在地底，浅水安得强。坐怀长河冰，未尽暍饮状。甚憎食案蝇，意欲不相让。旱苗乾欲死，蒲藕秋可望。平生投笔手，中有无尽藏。尔来夜深藏，稳着犊鼻上。有如三年艾，更复加百壮。黑云翻日脚，好雨终不放。雷声无事来，殷殷车百两。东街暴泥龙，西街设铜像。利害有不同，未易相得丧。农夫责催租，日夕困大杖。那知清歌前，把酒有馀量。"}