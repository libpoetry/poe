{"id":"687826","title":"奉荅司马提学","dynasty":"明","author":"庄昶","text":"行藏牛背把书行，老子能无后学情。木铎肯教天不管，羊裘也可累先生。画本烟霞迹已殊，且将行止问何如。后生误恐寻真样，也堕深山鹿豕居。万古经书万古明，圣贤言语圣贤情。乾坤倘与人描画，日月山川想更精。风花舞弄江亭月，水石烟花共酒缘。老我醉中都忘却，是谁吾道是谁禅。正道妖风不两能，是非千古自分明。与公且把无穷意，分付江流月满庭。"}