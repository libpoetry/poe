{"id":"26465","title":"过孔北海墓二十韵","dynasty":"唐代","author":"温庭筠","text":"抚事如神遇，临风独涕零。墓平春草绿，碑折古苔青。珪玉埋英气，山河孕炳灵。发言惊辨囿，撝翰动文星。蕴策期干世，持权欲反经。激扬思壮志，流落叹颓龄。恶木人皆息，贪泉我独醒。轮辕无匠石，刀几有庖丁。碌碌迷藏器，规规守挈瓶。愤容凌鼎镬，公议动朝廷。故国将辞宠，危邦竟缓刑。钝工磨白璧，凡石砺青萍。揭日昭东夏，抟风滞北溟。后尘遵轨辙，前席咏仪型。木秀当忧悴，弦伤不底宁。矜夸遭斥鷃，光彩困飞萤。白羽留谈柄，清风袭德馨。鸾凰婴雪刃，狼虎犯云屏。兰蕙荒遗址，榛芜蔽旧坰。镮辕近沂水，何事恋明庭。"}