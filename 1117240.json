{"id":"1117240","title":"和子瞻次韵陶渊明劝农诗","dynasty":"宋","author":"苏辙","text":"我迁海康，实编于民。少而躬耕，老复其真。乘流得坎，不问所因。愿以所知，施及斯人。我行四方，稻麦黍稷。果蔬蒲荷，百种咸植。粪溉耘籽，乃后有穑。尔独何为，开口而食。掇拾于川，搜捕于陆。俯鞠妇子，仰荐昭穆。闽乘其偷，载耒逐逐。计无百年，谋止信宿。我归无时，视汝长久。孰为沮溺，风雨相耦。筑室东皋，取足南亩。后稷为烈，夫岂一手。斫木陶土，器则不匮。绩麻缫茧，衣则可冀。药饵具前，病安得至。坐而告穷，相视徒愧。莫为之先，冥不谓鄙。一夫前行，百夫具履。以为不信，出视同轨。期尔十年，风变而美。"}