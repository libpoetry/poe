{"id":"356785","title":"百字令·尘缨乍濯","dynasty":"清代","author":"冯煦","text":"尘缨乍濯，溯晴湖一角、与鸥为侣。湖外龙山青万叠，江草江花无数。菂苦房空，蘋疏盖掩，才过廉纤雨。翠尊易竭，倚舷还赋愁句。迟暮。极目天端，琼楼无恙，我欲凌风去。记否昆明清露晓，坠粉尚零前浦。乱蕊争荣，孤根自转，曾共蓬瀛住。梦回青琐，与君重问烟路。"}