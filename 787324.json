{"id":"787324","title":"送张阳扶佐庄使君幕校士河南","dynasty":"清","author":"李宪噩","text":"富儿重安居，贫士轻远游。衣食苟不充，奔迸宁得休？前年游稷下，将母住齐州。母卒始归葬，暂一省林邱。本无置锥地，故乡安可留？今当涉河洛，但为妻子谋。出门瞰春光，碧草千里愁。故人重话别，清酒持满瓯。洛中何郁郁，龙门带伊流。圣贤生其间，遗迹应独求。行行蹑中岳，崇高物象收。素襟谅宏达，登览旷悠悠。使君方爱才，重士千金酬。士声嗟已靡，古道少复由。虽不当其位，可以佐旁搜。所贵在明义，坎壈岂足忧？"}