{"id":"158347","title":"卖松翁·穷山老松干百尺","dynasty":"宋代","author":"强至","text":"穷山老松干百尺，纵有爱者势难值。小松耸擢未及丈，何亦冷落守岩石。由来世眼习繁侈，竞事妖红与烂白。往往破产聚名卉，未见有一号松癖。城中有客卖桃李，美价高下随意得。咄嗟彼叟何为者，浪负松本穷九陌。行求善价吻欲燥，力弛还立朱门侧。过之千百绝一顾，宁复肯许一钱直。音声犹带涧风涩，颜色尚染岚烟黑。松材虽良人未见，其奈桃李有春色。嗟哉子计信疏矣，岂宜肩入芳菲域。速培旧土养松干，待栋明堂柱帝宅。予疑叟非鬻松者，无乃矫世为所特。众趋时好逞穠艳，何独孑孑衒皴碧。群雄驰骋尚谲诈，轲以仁义游六国。时乎释老肆分籍，愈以原道破群惑。叟乎叟乎予尔知，独行矫世难为力。"}