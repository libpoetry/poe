{"id":"604012","title":"五日与王道坚联句","dynasty":"明","author":"谢与思","text":"五日京华饮，庵居毒热臻。瓮香春泻满，檐景树移频。旧竞龙标远，初悬虎篆蹲。朱樱殊内赐，碧艾任时陈。榴簇晴苍乱，葵倾午萼新。絺衣躯较称，缕系色俱匀。作客惊迁序，扃扉耻望尘。形容笼鞅放，笑语蒯缑亲。不覆掌中物，空惭头上巾。翻怜十年伴，羯鼓动芳晨。"}