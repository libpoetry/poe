{"id":"617992","title":"寄寿陈愈草","dynasty":"明","author":"何吾驺","text":"二十识君面，乍似希夷生。一见嗟何晚，叹予无俗情。亦如贺知章，谓是谪仙人。爱君赤肝胆，对面跃性灵。蔼然柳下和，追踪孤竹清。治身净渣滓，饮露复踏冰。别君十年来，沧江频寄声。愧无满幅书，持赠长庚星。每怀夙昔意，中夜感孤鸣。愿言如婴儿，百年以长生。爱人无已时，长写贝多经。"}