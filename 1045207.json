{"id":"1045207","title":"偶题","dynasty":"宋","author":"徐积","text":"轺车使者良苦辛，手持汉节入红尘。青嶂断时初见日，黄沙飞处不逢人。妾身安在何足恤，红帘翠幕遮罗裙。男儿大抵贵忠义，而况委质为人臣。不忧死节奉王事，但恐偷生为妾身。妾嫁郎时尚痴騃，可惜黄金如土卖。误将玉体与儇儿，身卧污泥佩兰茝。无礼无义将奈何，但抱罗衣千万带。欲令高节比梁鸿，说与墦閒仍不改。莫嗟远别离，离合良有时。所愿君自爱，养取胸中奇。莫恨别离久，愿君自持守。所守义或非，得之适为丑。君莫爱妾身，妾以死奉君。一片玉为面，百尺布裁裙。子亦当何如，为国爱其躯。一节死不变，如妾事吾夫。束带人待行，牵衣未能别。遗子酒一卮，听我歌三阕。其一献君寿，白发为君偶。其二祝康宁，玉体和而平。其三无累家，无令妾咨嗟。不患不富贵，所患入于邪。"}