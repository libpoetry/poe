{"id":"1096191","title":"仁寿敬行可开两池曰双照","dynasty":"宋","author":"释居简","text":"照与照者，影沈迹绝。尔如何其，自起途辙。傍睨语我毋庸疑，倚棂为我赋两池。谓言物物皆吾诗，绝怜思苦槁弗滋。不忍污此清涟漪，不然小需载生魄，碧潋不摇皆玉色。一池各有一眉新，眉间喜气浮津津。悠然散作无边春，辗轮半仄朣朣蘸，明透方方两团鉴。更徵此义吾无说，莫问清池问明月。"}