{"id":"806433","title":"念奴娇二十六首 其七","dynasty":"清","author":"蒋士铨","text":"碧沼红阑，似西园、雅集玉山偕隐。拂面凉阴，垂地绿、微漏几条天影。万卷奇书，一枝翠盖，赢得荷筒饮。衣冠洒落，人闲残暑消尽。试问高柳谁栽，树犹如此，多少琅琊恨。河朔风流，今已矣、画里须眉无准。月榭飞觞，露台角伎，醉拥红妆寝。酒阑人散，不知留得何景。"}