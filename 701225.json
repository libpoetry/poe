{"id":"701225","title":"九月步吴道师壁间韵","dynasty":"明","author":"黄公辅","text":"登高久撇故山欢，客里茱萸谁与看。霞影远浮烟屿碧，蛩鸣空入杵砧寒。三秋晚节怜黄菊，一盏清芬泛紫兰。短发寄情何处是，园林池畔旧渔竿。欲还吹帽笑慵疏，衙舍繇来非爱庐。沤渚澄清秋色老，寒风淅沥树声初。湖湘几度飞鸿迹，旅邸频惊阵雁书。紫蟹应知霜后熟，持螯斗酒遍乡闾。"}