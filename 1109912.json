{"id":"1109912","title":"晁留台刘夫人挽诗三首","dynasty":"宋","author":"吕本中","text":"自昔闻诸父，文章汉两京。风流传壸范，烜赫振家声。睦族今无匹，能书旧得名。如何江左郡，今日望铭旌。故家刘与魏，我亦忝姻亲。久矣思前作，居然愧后尘。遗芳接惇史，旧德见夫人。怅望鹅湖路，新年草木春。留台无恙日，乐善出诚心。文采不复见，声名空至今。半生资内助，三叹有遗音。抚事思前辈，于谁觅断金。"}