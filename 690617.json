{"id":"690617","title":"赠月儿","dynasty":"明","author":"张萱","text":"五柳园中花正飞，东方犹自惜芳菲。笑将一束缠头锦，却为它人作嫁衣。歌馆初逢即目成，陟将心事许卿卿。自怜老去无金屋，笑杀伶玄浪得名。榕溪渡口木兰船，欲去还留更可怜。惜别正须郎一顾，试将误曲唱尊前。刺史空闻说断肠，胸前雪妒鬓边霜。心情忍作秋云薄，一任飞花自主张。新腔休谱白头吟，一曲离筵恨转深。为报使君原有妇，相逢不是惜黄金。红线如何别薛郎，座中谁是冷朝阳。魂销百尺楼头句，博得閒情闹一场。五两风轻日欲西，傍蓬拢鬓背人啼。共怜此别如飞絮，一着狂风便着泥。使君原亦有情痴，何事临岐咏柳枝。总为五湖秋色好，扁舟久已载西施。一片柔情百首诗，关情多在恼人时。赠离惟有罗虬笔，不比红儿比月儿。悔将歌舞逐狂夫，来路曾同去路无。若上山头频眺望，春来休更采蘼芜。"}