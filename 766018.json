{"id":"766018","title":"风流子 春草。次陈姊宛玉韵","dynasty":"清","author":"王贞仪","text":"日色暖平津，乡梦杳、寻屐忒愁人。想金勒騧嘶，夕阳烟淡，玉楼人望，广陌痕新。碧影萋萋三春暮，南浦犹伤神。蜀魄叫残，楚魂招罢，瘦馀中妇，眉黛空颦。凄凉青冢上，香环埋、艳骨偏自成茵。更有长门，参差辇路徒亲。却几多萦得，新愁旧怨，天涯故国，泣雨迷尘。肠断芳晨，绣帏日掩青春。"}