{"id":"815382","title":"浣溪沙十八首","dynasty":"清","author":"项鸿祚","text":"惯把横陈恼谢娘，儿家生小住潇湘。虚名赚杀楚襄王。不为心灵因低瘦，只愁缘尽转嫌凉。思君欲断更无肠。欲寄华笺与小蘋，空留莺语到黄昏。几时飞向苎萝村。绣被寒添浑似水，篆炉香烬不成云。每思前事一销魂。曾向西池采玉游，可人天气近中秋。半年前事到心头。今夜梦魂何处去，一重帘幕一重愁。重重遮断旧妆楼。浅帻凉尊事已非，西风催换薜萝衣。小山堂下旧人稀。秋水满塘随鹭宿，斜阳一树待鸦归。再来惟有梦依依。袅袅风前玉一枝，销魂人爱比肩时。素清花压鬓云垂。午枕生凉便楚簟，夜灯敲雨试滇棋。些儿闲事又眠迟。镜槛书床共绿阴，蕙炉烟袅昼愔愔。萧闲不受一尘侵。玉雪青瓯挑茗眼，乌丝小字习琴心。更携纨扇索新吟。青粉墙低柳倚门，疏帘斜入燕寻人。最难消遣是深春。闲凭绣闲思梦笑，怕翻箫谱见啼痕。樱桃花下又黄昏。水近雷塘缓缓流，绿杨风软不知秋。教人无赖是扬州。画舫载来歌舞梦，玉箫吹破古今愁。旧时明月照迷楼。风蹴飞花上绣茵，柳丝无力绊残春。今年时节去年人。蝉锦暗销双枕泪，雁弦愁锁一筝尘。不思前事亦伤神。九陌轻尘散钿车，五更残梦怯悲笳。西风吹我落天涯。象筦乌丝题影事，酒旗歌板送年华。夕阳红到马缨花。帘轴花阴晚日趖，纤纤蹙损远山螺。个人归计太腾挪。莫待柳绵吹作雪，可怜桃叶去随波。无情无绪奈春何。藕叶风多四面吹，素馨香重两鬟垂。簟纹如水漾罘罳。道是日长偏易晚，不曾午睡又难支。可能消受夜凉时。新月娟娟孕绮霞，征鸿贴贴下平沙。已凉天气好思家。怅望银河空渡鹊，厌听金井乱啼鸦。梦魂寻不到天涯。又是同云酿雪天，猧儿嫌冷唤愁眠。为郎憔悴有谁怜。檀板倦翻金缕曲，绣衾虚费水沈烟。不应忘了过新年。荇带牵风作晚凉，柳丝拖水湿斜阳。平林漠漠远烟黄。双桨送人何处去，最无情上棹船郎。儿家不合近横塘。半臂银蝉韵字纱，两鬟钿翠粉云斜。红丝穿泪沁琵琶。几日绿窗闲睡稳，不知开到玉簪花。病来帘外是天涯。愁砑云蓝赋恼公，如今骨出似飞龙。四年惆怅杏花红。天上人间春寂寂，东鹣相鲽去匆匆。相思无益悔相逢。虚说卢家白玉堂，可怜三十六鸳鸯。谁将消息报王昌。晓梦怕逢欢处醒，春宵偏是别来长。怨郎无益转思郎。"}