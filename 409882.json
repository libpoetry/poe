{"id":"409882","title":"呈诗问琴阁","dynasty":"近现代","author":"骆成骧","text":"新诗不厌百回读，清酒一尊歌一曲。万里风云动鬼神，九天咳唾飘珠玉。江山摇落不胜悲，儒雅风流尚有师。和成海日江潮句，唱绝阳春白雪词。木兰昨夜香风迥，堕露朝来期共饮。清入篇中字有霜，艳生笔下花如锦。俊逸参军爱谪仙，共嗟行路上青天。为听流水高山曲，弹尽鸳鸯蜀国弦。"}