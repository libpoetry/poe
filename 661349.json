{"id":"661349","title":"冠礼图","dynasty":"明","author":"史鉴","text":"大宾初戾止，赞者相其仪。主人迎入门，揖让共升阶。铺筵在东序，栉纚为施笄。降升授缁布，进客前致辞。适房服玄端，爵韠亦从加。幼志既云弃，成德斯慎之。孝友其时格，多福由兹基。努力永勿替，万寿以为期。出房欲何之，南面示容体。大宾降西阶，盥卒升正纚。皮弁亲执之，乃申再加礼。尔德苟能慎，威仪斯济济。眉寿万斯年，受祉兹其始。素积既阳阳，素韠还委委。服之永无斁，夙夜斯敬止。三加礼弥尊，欲使谕其志。爵弁高峨峨，纯衣美而袲。纁裳遵古法，韎韐非新制。兄弟咸具来，孝友期无替。厥德斯有成，礼仪兹既备。甘醴受而祭，孔嘉昭尔字。黄耇与台背，俾尔耆而艾。天休永保之，克昌惟世世。"}