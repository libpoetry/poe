{"id":"584856","title":"谒桐乡王汝学先生","dynasty":"明","author":"唐胄","text":"乡曲仰前修，每恨时不遇。再濯湄邱波，三洒深庵涕。岿然赖公存，硕果坚固蒂。渺以一南儒，京师避头地。囊括天下士，尾闾收无际。耿耿胸中物，落落湖海气。汲古修绠深，董马在伯季。胡为枘凿殊，明眸尘土蔽。坐使万夫特，一麾老下吏。挂桑长弓闲，刈苕湛卢利。平生五车书，一策用未既。语剩何须多，盈箱酱瓿隶。对此鸡肋盘，佳味天然?。玄牝希夷精，侯鲭屡护致。随伸信手长，阿育青螺髻。玉屑凤脑香，芝丝驼橐腻。一啖痊百疴，岂但惜掷弃。事久真乃出，谁能障一袂。所以南丰老，终与欧苏俪。悯顽上帝心，说来箕失丽。含章不一舒，括囊造化忌。愿将万斛泉，起作一流滞。震泽入三江，大海会源系。神龙起九有，霖雨乃馀溉。文墨云仍孙，敢尔托未契。所以启玉壶，刀圭期一哜。步进百尺竿，貂乏狗可继。"}