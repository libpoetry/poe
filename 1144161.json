{"id":"1144161","title":"五绝呈李惟学山长","dynasty":"宋末元初","author":"王奕","text":"尝笑蓝仙踏踏歌，极知感慨欲如何。檐头白日苍生共，到了圣贤分得多。铸金为蠡声犹泯，磨石为碑字亦漫。杂杂万形归五化，烬馀方策更长存。朝餐暮饮逐尘寰，清镜无情不驻颜。千古菊泉香火地，名贤多是靠名山。星气西流一掷梭，起看斗柄夜如何。篝灯急了床头易，明发开门事又多。只影随阳逐稻粱，故山元自富苍筤。孤雄不作山梁梦，晚岁收声在凤冈。"}