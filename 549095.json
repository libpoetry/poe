{"id":"549095","title":"留计移疾获请咏怀","dynasty":"明","author":"毕自严","text":"观光忝昔幸，解组嫌今迟。自嗟姜桂性，兼之蒲柳姿。七尺猥承匮，四牡几载驰。晚荷储糈寄，寻缀纪纲司。未几叨敷扰，奚以报鸿慈。禄厚责弥重，汲深绠莫支。筋力空殚竭，膏肓悲暗滋。匡弼况未效，其如青史嗤。坐是乞鉴湖，烟水聊自怡。窃庆拜明纶，从此免素尸。贝丘宵梦绕，岱麓春云垂。华膴非所愿，衡泌可乐饥。永矢南郭隐，长谢北山移。"}