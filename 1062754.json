{"id":"1062754","title":"次韵李萧远送叶少协赴官陈州","dynasty":"宋","author":"赵鼎臣","text":"簿领动移日，尘埃纷满城。空令牛马走，坐见鄙吝生。文章虽小技，不激安能鸣。邂逅得之子，接语意已惊。谈锋苦豪放，心地实坦平。凛如君北斗，嘒然吾小星。忽闻补吏去，曾不与我评。长啸登扁舟，心远气甚英。先师仲尼父，昔尝泥此行。寄声陈父老，君盖何当倾。须知此客佳，馆谷幸少宏。富贵亦土苴，名声忌峥嵘。请谢郭子横，去矣勿觥觥。"}