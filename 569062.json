{"id":"569062","title":"咏诸功臣像二十六首 其二 故特进荣禄大夫上柱国太子少保平章军国重事征北左副将军赠太保开平常忠武王遇春","dynasty":"明","author":"王世贞","text":"高皇下江南，鄂公实军冠。喑呜人尽靡，跳荡敌中断。彭蠡赭汉宫，吴台筑京观。长驱搏燕都，单于夜奔窜。遂与中山王，功割天下半。辕门落天星，短造屈长算。如砺身后盟，抚髀异时叹。寂寂踰百年，帝纶复昭焕。"}