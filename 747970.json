{"id":"747970","title":"吴生招偕同人游东村饮其妹氏家村在诸葛洞后","dynasty":"清","author":"郑珍","text":"诸君诚喜余，不惜导幽骋。渡江行十里，果造远人境。兹村信深僻，水裹山以亘。占田仅七户，居人无数姓。蔓老甘蔓荒，雨余茈姜净。橘柚青黄间，时立美人靓。秋梨惊尚花，节候讶非应。入竹纵缓步，观松得吾性。惊禽时一鸣，薄日漾虚映。吴生故好事，置具累亲倩。大巢煮新尖，脆笋掘早迸。半岁羡罨法，味果生韵胜。事事惬所尚，为子一醉竟。几见迂广文，鱼鸟能送迎。酣歌谢林谷，斯游准难更。后日君等来，尚忆谷口郑。"}