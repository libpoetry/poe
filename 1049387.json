{"id":"1049387","title":"岑公洞","dynasty":"宋","author":"冯山","text":"武龙南浦南，秀拔异众山。下有岩洞幽，嵌虚隐玄关。岑公江陵来，一寓不复还。养神脱尘滓，百岁如童颜。至今遗像存，寂寞空幢幡。老柏壮人气，清泉绕回环。暂为物外游，偷向壶中閒。叟其静者欤，深藏厌喧烦。或将避扰攘，甘此石穴艰。不虞身后闻，夐若高难攀。万事皆偶尔，多在功名间。"}