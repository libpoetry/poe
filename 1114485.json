{"id":"1114485","title":"遣兴示彦博","dynasty":"宋","author":"李流谦","text":"信脚随藤杖，穿林复过桥。聊休读书眼，小纵坐禅腰。老木成阴遍，枯泉赴汲遥。龙孙吾手种，先我到云霄。尊酒谁相劝，诗篇子可酬。临流惊老大，倚杖笑穷愁。雨足鸠初歇，风狂蝶未休。化工专一气，俛首听沉浮。可人子陈子，乃祖定元龙。一寸悠悠梗，千章落落松。暗投初未择，狂吠竟谁容。坚垒自衔璧，饥师不足攻。"}