{"id":"1149669","title":"和东川李相公慈竹十二韵","dynasty":"唐","author":"元稹","text":"慈竹不外长，密比青瑶华。矛攒有森束，玉立无蹉跎。纤粉妍腻质，细琼交翠柯。亭亭霄汉近，霭霭雨露多。冰碧寒夜耸，箫韶风昼罗。烟含胧胧影，月泛鳞鳞波。鸾凤一已顾，燕雀永不过。幽姿媚庭实，颢气爽天涯。峻节高转露，贞筠寒更佳。托身仙坛上，灵物神所呵。时与天籁合，日闻阳春歌。应怜孤生者，摧折成病痾。"}