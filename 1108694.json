{"id":"1108694","title":"诸公载酒贺余休致水村农卿有诗次韵","dynasty":"宋","author":"刘克庄","text":"圣世鸟巢可俯窥，乞身岂必避危机。牛车径驾史儋出，麟笔曾嘉季友归。迂叟相邀入真率，乖崖安肯慕轻肥。山林深密云天远，存阙心宁不可矶。目眚陈编懒更窥，博通似恐泄天机。大愚苦要骑麟下，小黠犹能化鹤归。觅句瘦肩两山耸，绝粮乾咽上池肥。平生慕用徐先辈，异世溪边共一矶。别无穴隙可钻窥，常恐冥行践骇机。恰则赐环烦内引，俄然只履已西归。都忘紫禁烟花绕，绝喜青山笋蕨肥。应被水村翁冷笑，争墩未了又争矶。觉海难将浅见窥，打包径去契禅机。何曾蝴蝶暂成梦，除却杜鹃谁劝归。江上风涛犹汹涌，盘中泉土颇甘肥。自当叱犊勤耕野，不必然犀往照矶。聃书深远绝难窥，止足书中向上机。但看杖扶博山入，不知扇赐曲江归。年饥方虑沟中瘠，旰食欲令天下肥。念此令人生内热，溪边赖有涤烦矶。时事浑如坐井窥，逢人不敢问边机。连营未寄寒衣去，故里何心昼锦归。笑矍铄翁鸢跕堕，爱玄真子鳜鱼肥。绿阴多处宜垂钓，莫管楸花落满矶。户外荒园久不窥，桔槔已息汉阴机。与鸡窠老略相似，微鹿门翁谁与归。训俭家才支伏腊，力农田不问硗肥。由来位重多忧责，未必沙堤胜石矶。指法金针不许窥，笑他贫女织寒机。谪仙曲奏调羹赐，之问诗成夺锦归。论定会盼银信召，眷浓漫妒玉环肥。溪边鸥鹭偷相语，只怕先生又下矶。陆海潘江莫测窥，手挥巧斲执神机。昔如鲁野麟初获，今似辽天鹤独归。外物何殊竿木戏，内丹不待药苗肥。只愁户外蒲轮至，去坐狨鞯勿坐矶。高屋从来有鬼窥，铁门关枉费心机。逃尧欲去未忍去，舍鲁不归何处归。款段马知如狗大，堂厨羊不似蚝肥。赐金未可都挥散，要买荒山鹤断矶。"}