{"id":"308780","title":"斗百草·过中岩","dynasty":"现代","author":"赵熙","text":"笑问青神，借居黄叶君应可。下噀无田，上洄赊酒，何事与天尽左。好中岩，称笠影鸦锄，僧农双课。便瀑径寻碑，经坛采药，世谁知我。年少青衿如昨。来往嘉州，长向此间摇一舵。几杵钟声，两朝山色，尽消向江楼佛火。如今老，何计能陪应真坐。寺门锁。夕阳烟，鹭鸶飞破。"}