{"id":"755353","title":"除夕感怀","dynasty":"清","author":"张印","text":"廿年作客黄金台，有婿乘龙今归来。忽念远嫁向东越，萧然忍对残冬雪。此时我何忆，所忆母与兄。相望不相见，两地难为情。况母今年七十高，兄谋甘旨官京曹。潼关有家归不得，饥驱两鬓霜华飘。忆甘奉姑宣南住，不归旬日一把晤。往来数数将车迎，家常共话欢平生。不苦冻泥溅裙裤，但觉春风生户庭。一日夫婿下枢直，手携鹿尾称上赐。急索箧中旧貂裘，命质香醪谋一醉。留兄共饮午窗前，此中风味殊新鲜。半酣呼人迎我母，省识此乐真稀有。可怜年事多未完，犹道今朝二十九。我职中馈时入厨，洗手亦复同围炉。薄暮母去坐无语，始悟宵来已岁除。故乡胜似他乡远，我今来秦反愁惘。亦有梅花插胆瓶，依然狂雪大如掌。当时两家俨如一，今日一身难化两。儿女守岁不思眠，事事上心犹昔曩。白云飞处是京华，料母回头同此想。吁嗟！好花不久妍，好月不常圆。身为既嫁女，骨肉安得长为欢。母今不归我行去，天南地北相逢难，令人念此郁郁摧心肝。"}