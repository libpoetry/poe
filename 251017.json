{"id":"251017","title":"游百丈瀑呈大通师","dynasty":"现代","author":"李达","text":"朝游林坑坑水急，凛如飞雪沸如煮。暮宿沙头小院空，卧闻屋瓦鸣溪雨。晓来扫却放澄霁，崖树时逢细瀑吐。陶公洞天未暇寻，又见洪泉百丈舞。山神不嗔来已数，水伯有知曾著语。昔逢枯旱泫微流，今日壮观嗟未睹。真珠捣碎如齑粉，万斛一时倾水府。烟漫云蒸湿我衣，潭上亭前此何所。仙露百弓洒草木，长风十里摐金鼓。大通先生京国客，来向山中洗尘土。携我来游容我狂，依然杯酒如初聚。更踏十二峰头去，处处白练飞今古。"}