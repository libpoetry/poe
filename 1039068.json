{"id":"1039068","title":"答章望之秘校惠诗求古瓦砚","dynasty":"宋","author":"韩琦","text":"魏宫之废知几春，其间万事成埃尘。唯有昭阳殿瓦不可坏，埋没旷野迷荒榛。陶甄之法世莫得，但贵美璞踰方珉。数百年来取为砚，墨光烂发波成轮。求之日盛得日少，片材无异圭璧珍。巧工近岁知众宝，杂以假伪规钱缗。头方面凸槩难别，千百未有三二真。我来本邦责邺令，朝搜暮索劳精神。遗基坏地遍坑窟，始获一瓦全元淳。藓斑著骨尚乾翠，夜雨点渍痕如新。当时此复近檐溜，即以篆字花其唇。磨砻累日喜成就，要完旧质知无伦。吾才寡陋不足称，思与好古能文人。好古能文今者谁，武宁秘书章表民。无诗尚欲两手付，何况大雅之奏闻铿纯。"}