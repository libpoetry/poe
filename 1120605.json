{"id":"1120605","title":"思归","dynasty":"宋","author":"周弼","text":"闹里看山不识真，偶来轩槛振衣尘。诸峰便觉移相就，分付春风欲去人。点点杨花飞满洲，只应催促送行舟。非关向晚伤心事，自怯春寒不肯留。尽日凭栏客兴浓，山虽西绕水还东。便乘春暮家园去，犹及棠梨满径风。自觉才疏久愿归，敢将山色便相依。汉家事业虽全盛，亦放梁鸿一个飞。"}