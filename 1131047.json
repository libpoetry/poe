{"id":"1131047","title":"洛城杂诗五首","dynasty":"宋","author":"韩维","text":"分从柳外扬鞭去，同作花前载酒行。题得新诗无处寄，杂英飞絮满春城。洗马涧边芳树密，阑干仍在碧流西。香檀乱拍朱弦急，应有游人醉欲迷。上东门外春三月，桑叶阴阴覆菜花。密竹乱流行径绝，桔槔鸣处是人家。无数长条乱晓风，谁将紫锦覆春丛。残英点落青苔面，独倚朱栏细雨中。樱桃园裹鸣禽乱，獬豸池边积草多。七十年前繁盛地，曲溪深隧见张罗。"}