{"id":"794165","title":"忍堂沙三兄创纂谱牒渐次告成复构祠基适与予祖祠相对因赋呈四十二韵并以志五十载昆玉交谊云","dynasty":"清","author":"张世承","text":"沙氏古侯裔，勋绩著前纪。有明定鼎初，将军来江涘。生为吴侯友，歾祔吴侯祠。绵绵瓞引苗，莫莫葛繁藟。君其十四世，韡鄂联四美。里闬幸余同，衡宇近尺咫。伯也余随肩，君更余齐齿。弱冠缟纻投，气谊洽兰芷。境困迫谋生，而我略相似。槃槃伯叔才，奇计苞师史。羽鸠果得岁，堂构扩旧址。我亦获馀赢，什一敢君拟。仰惟都督公，开我氏族始。支牒久不治，房祀亦就圮。人生有本源，安敢忘木水。努力事赞襄，稍稍得条理。囊与伯过从，倾谭每移晷。自云先将军，专祠尚有俟。胥宇倘得所，庶足列筵几。惜哉玉树枝，遽萎秋风里。美意隳垂成，君乃奋然起。创谱学眉山，支派访远迩。条缕判纤悉，一一付劂剞。载度东南隅，崇基附城趾。榱桷及瓴甓，次第材具庀。俎豆荐馨香，千秋永无已。与我都督祠，峨峨恰对峙。囊金解玉丹，锱铢不旁委。峻业肇权舆，建树鲜凭恃。已逾杖国年，精神迈强仕。晚节茂松柏，春和融杖履。自谓老更痴，戏与苏髯比。仙侣按齐眉，荣阀车生耳。绕膝罗英才，我最阿戎喜。家乘手编纂，寒暑忘三徙。恂恂抱虚中，校雠属吾子。驽骀逐骅骝，颇恐不自揣。筹策互交咨，不弃刍荛鄙。愿言缔知心，永景侨虎轨。愧我蒲柳衰，羡君得杞梓。隆隆正未艾，眉梨孴庞祉。哦诗述今昔，聊以志仰止。"}