{"id":"887524","title":"西平乐慢/西平乐 中吕商过西湖先贤堂，伤今感昔，泫然出涕","dynasty":"宋","author":"吴文英","text":"岸压邮亭，路敧华表，堤树旧色依依。红索新晴，翠阴寒食，天涯倦客重归。叹废绿平烟带苑，幽渚尘香荡晚，当时燕子，无言对立斜晖。追念吟风赏月，十载事，梦惹绿杨丝。画船为市，夭妆艳水，日落云沈，人换春移。谁更与、苔根洗石，菊井招魂，漫省连车载酒，立马临花，犹认蔫红傍路枝。歌断宴阑，荣华露草，冷落山丘，到此徘徊，细雨西城，羊昙醉后花飞。"}