{"id":"1124816","title":"和张文潜晚春","dynasty":"宋","author":"徐积","text":"春在亦饮酒，春去亦饮酒。若问此閒时，便是无何有。昨日枝头红，鲜鲜染人指。今朝寻不见，已在污泥底。麦颖未黄乾，桑实半红湿。恰得一犁雨，田事正火急。人事无如何，多于道傍草。但问酒有无，莫管老不老。人生少娱乐，閒日亦有数。药草正肥时，好望云山去。风暖燕窠牢，云晴鸟翅健。物生自有乐，亦各适其愿。"}