{"id":"722012","title":"哀述","dynasty":"明末清初","author":"屈大均","text":"昨日犹孩笑，萱堂七箸边。免怀头白日，伤性血衰年。苦请终无帝，穷呼岂有天。代身如可得，争赴是黄泉。白头初失乳，依怙更无时。已恨全归晚，还伤反哺迟。鹿犹衔美草，鹃欲化空枝。泪逐霜华落，沾濡不自知。新为无母子，六十始婴啼。哭向天边断，魂随地下迷。林乌飞引鷇，野鹿食鸣麑。我独伤何恃，徬徨日影西。欲爱终无日，匆匆大耋年。犹惊惟喜惧，最忆是餐眠。月上杯圈设，花开几杖迁。那能相哺食，更乐乳鸠天。早寡陶婴似，艰贞五十春。未亡黄鹄苦，垂老白华贫。养志惟高尚，忘忧是隐沦。期颐曾未得，有憾昊天仁。手泽芳菲尽，啼痕作露华。薤非长命草，萱是断肠花。风树无多地，泉台自一家。双鸾生死孝，总欲殉黄沙。无以为忠养，清贫似素秋。双鬃陶母尽，一缕敬姜留。雀舌馀茶盌，蛛丝满药篝。菇斋过九十，馨洁愧兰羞。自今憎佛日，悔乞白毫光。大忌逢佳节，终身恨法王。音容归寂灭，体魄合鸿荒。咫尺慈威失，庭闱在北邙。匍匐开泉路，坟成马鬣时。乌衔凝血土，猿挂断肠枝。合骨先公速，迎魂故宅迟。弟兄交手哭，中路作孤儿。祔葬从先子，高曾接墓田。泪枯松柏日，哀断蓼莪天。同穴重封树，如堂一几筵。罗威吾欲作，没齿白杨边。"}