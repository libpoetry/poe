{"id":"123982","title":"念衰·岁月不待人","dynasty":"宋代","author":"宋祁","text":"岁月不待人，驱我向衰境。朱颜日辞貌，缟鬓飒垂领。意昏若坐雾，欢坠似羸井。病多兹及慵，志怯遂依静。问我何功德，乃玷鸡翘省。始愿常谬悠，薄霄图振景。栈车值塞路，蹇蹇莫吾骋。君恩盖如天，分虎向东郢。沈忧诚万绪，通宵付耿耿。失旦安暇鸣，值露徒能警。私计狭且偷，荣路浩方永。惟馀昧死章，将露乞身请。"}