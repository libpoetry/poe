{"id":"1239488","title":"和顾仲瑛金粟冢燕集","dynasty":"元末明初","author":"谢应芳","text":"我昔过北邙，立马山之隈。为问陇头树，皆云后人栽。生前尊酒谁不有，无人到此自对青山开。屋堆黄金五侯贵，难免白骨生苍苔。最怜吉士或枉折，有如爨下焦桐材。玉山先生达观者，胸次不著閒悲哀。清秋携客坟上饮，曲车载酒山童推。大笑胥魂乘白马，深惭鲧魄化黄能。墓铭自制身自挽，视身不翅轻如埃。鸾翔凤翥玉箸篆，虎踞龙蟠金粟堆。鹤群三绕嘉树舞，龟趺并载丰碑来。长吟复短吟，此兴何悠哉。秋风无情摧万物，芙蓉亦老胭脂腮。笑言他年翁仲共寂寞，何如此时宾客相追陪。功名绝愁根，富贵脱祸胎。百年能几日，一日能几杯。从兹秉烛长夜饮，犹恐四蛇二鼠忙相催。主人烂醉客亦醉，绝倒不顾旁人咍。北望中州数千里，人家尽作兵前灰。髑髅委江郊，多是贤与才。忍饥自作首阳鬼，独醒谁念湘江累。神仙初无不死药，方士浪说寻蓬莱。君不见无边之海白淼淼，无名之山青巍巍。长鲸嘘吸成风雨，徐市一去何曾回。"}