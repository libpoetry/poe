{"id":"845582","title":"奉祀太清宫三首 其三 十二时","dynasty":"宋","author":"无名氏","text":"乾坤泰，帝祚遐昌。宇县乐平康。真游降格，宝诲昭彰。宸跸造仙乡。崇妙道、精意齐庄。款灵场。洁豆荐芬芳。备乐奏铿锵。犹龙垂裕，千古播休光。极褒扬。明号洽徽章。朝修展，春豫谐民望。睹文物煌煌。言旋羽卫，肃设坛场。报本达萧芗。申严祀、礼备烝尝。答穹苍。纯禧沾品汇，庆赉浃穷荒。封人献寿，德化掩陶唐。保绵长。锡祐永无疆。"}