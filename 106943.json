{"id":"106943","title":"会真吟·俗缘罥区中","dynasty":"元代","author":"方回","text":"俗缘罥区中，幽意傒方外。兹坡一褰裳，万事忽蝉蜕。心与江流远，眼逐天宇大。小轩纳空明，坐觉众真会。独树表高原，遥峰淡微霭。倦喜床座稳，渴赏茗味最。道人有神丹，一撮似可丐。愧我屋宅老，朽壁讵堪绘。思归僮仆嗔，忍饥儿女慨。云卧殊未可，当且还钓濑。"}