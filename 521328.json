{"id":"521328","title":"题画马","dynasty":"明","author":"顾清","text":"吴兴公子人中英，文学之外百艺精。龙纹鸟迹穷变态，落笔万类无潜形。画家难工在狗马，即物计数皆天成。平生所见凡几本，如形在鉴影在灯。君家此幅得何处，真迹似是来吴兴。前行三匹骏且狞，急鞚恐作蛟龙腾。一匹顾类未肯行，一匹欲卧垂青缨。中间一匹骨如堵，四蹄犹带交河冰。紫衫奚官发鬅鬙，胡靴短靿带红鞓。当年内厩事毛仲，几随仙仗过华清。兴亡百变物尽化，惟有遗迹留丹青。摩挲绢素三叹息，毛鬣似觉雄风生。君不见千金尚买死后骨，此马此人君勿轻。"}