{"id":"854190","title":"题祁门岳王庙","dynasty":"宋","author":"方岳","text":"神京鳞介腥衣裳，三精雾塞天地光。鼪啼鼯笑纷披猖，中分宇宙尊犬羊。谁其与者沦纲常，受计于虏扼我吭。王心凛凛天苍苍，以次来缚归朝堂。自南自北诺已偿，焉用与虏为胥戕。为雠报仇胡不臧，至今淮堑为河湟。每观王传心摧伤，怒发为立胆为张。皇畀予邑于祁阊，闻王有像北山冈。欲往从之洁予觞，简书之言不我遑，今且去此何敢忘。牲肥酒香时日良，金戈铁马山茫茫。"}