{"id":"1112233","title":"应诏内苑牡丹三首 千叶","dynasty":"宋","author":"宋祁","text":"一豫凝皇览，千英荐瑞葩。压枝高下锦，斜蕊浅深霞。叠采晞阳媚，鲜苞照露斜。九茎休衒叶，五出浪言花。郁郁云柯覆，葱葱气瓣嘉。群心识天意，成数佐皇家。化工凭协气，花品效尤祥。旖旎双苞艳，氤氲一种香。参差迎夕露，左右傃朝阳。有意同缃干，无言并绛房。万灵天会帝，三月史书王。故此呈繁卉，还将助乐康。九城蕃瑞殖，三山俨英蕤。巽采昭天造，同心奉帝嬉。繁疑交昼影，重欲亚晴枝。恩露方均泫，王风亦遍吹。并柯由内附，纷艳表重熙。幸觌由庚瑞，惭陪可嗣嬉。"}