{"id":"752050","title":"穆屯将歌","dynasty":"清","author":"毛澄","text":"将军养士如养獒，发纵指嗾追烟䬞。鱼肠刷土松纹膏，白羽朱肉啼哀猱。石头城下跳重濠，黔西猛兽纷腾逃。红勒盘雕蕃锦袍，团花渍血铁不挠。凭轼大呼风怒号，竖发上指星生毛。腰间淡淡流秋涛，马蹄四举空中高。近不见人惟见刀，磨盾刮甲声嗷嘈。冤霜一夜零蓬蒿，旂常日月无勋劳。国士坐法缘连敖，符鸠哑哑悲云旄。陆剸犀兕水断鳌，兜鍪貂蝉荣汝曹。"}