{"id":"218256","title":"贺新郎·昵昵骈头语","dynasty":"宋代","author":"陈亮","text":"昵昵骈头语。笑黄花、重阳去也，不成分数。倾国容华随时唤，依旧清歌妙舞。苦未冷、都无星暑。恰好良辰花共酒，斗尊前、见在阳台女。朝共暮，定何许。蓼红徙倚明汀渚。正萧萧、迎风夹岸，淡烟微雨。笃耨龙涎烧未也，好向儿家祝取。是有分、分工须与。以色事人能几好，愿衾稠、无缝休离阻。心一片，丝千缕。"}