{"id":"685594","title":"和陈古民镜里花二首","dynasty":"明","author":"邓云霄","text":"楼上残妆对镜时，名花倚槛笑相窥。玉台不照孤鸾翼，金鹊新栖并蒂枝。月下横斜看未定，波间摇曳影频移。何如伫立青铜里，却羡传神胜画师。帘卷东风百卉芳，美人开匣对花旁。人如琼树能倾国，花入冰轮并赛妆。漫道照容还照胆，谁怜分影不分香。从来色相皆空幻，难把双枝赠玉郎。"}