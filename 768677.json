{"id":"768677","title":"解连环 用武曾韵送孙恺似还嘉定","dynasty":"清","author":"沈皞日","text":"桐花丝雨。念相逢又别，羽书三楚。一自我、归卧江南，只灯暗竹窗，梦魂来去。报道鸣珂，渡鸭绿、星飞使部。早回骖凤邸，锦筝红友，月华生处。吟鞭此时见否。正雕阑坠叶，冷凝金虎。忍独自、开了柴门，伴芦雁迎寒，柳蝉辞暑。回首西山，肯记忆、破衫装絮。莫因循、半载为期，禁烟百五。"}