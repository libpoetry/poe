{"id":"90814","title":"醉笔呈尚长道","dynasty":"宋代","author":"杨万里","text":"晚风一雨生新涨，只送仙槎到天上。十年相别一相逢，和气春风谈笑中。如今耆旧晨星似，犹及先生说遗事。舌端往往疏九河，只有剩浪无欠波。汉渠周柱几青竹，却在先生一泓腹。诸公道是今乏才，如何此士尚尘埃。此行青规更黄阁，拭目孤鸿径寥廓。能念南溪病客无，风来肯寄半行书。"}