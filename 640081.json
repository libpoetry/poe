{"id":"640081","title":"万家湖","dynasty":"明","author":"汪广洋","text":"万家湖，湖水活，浊浪排空喷流沫。黄河不与淮河通，潴蓄洪涛际空阔。昨日大船无好风，推挽力与湖争雄。小船尾尾荡双桨，超如脱兔轻如鸿。今朝忽喜南风作，大船中流肆腾跃。小船退缩莫敢行，尽向黄芦岸西泊。万家湖水空潺潺，四顾不见堤与山。但愿长风不惊浪不恶，大船小船俱往还。"}