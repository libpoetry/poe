{"id":"807385","title":"醉蓬莱  碧山庄看杜鹃秦以新太翁留饮花下有怀对岩检讨","dynasty":"清","author":"陈维崧","text":"折一枝笑问，也把鹃呼，尔何愁苦。绿暗园林，点深红千树。但到花间，休论身外，有酒何妨住。况是今朝，弦管莺啼，池亭燕乳。停杯忽忆，故人千里，鄂渚牙幢，武昌楼橹。万一思乡，写断肠佳句。那得凭阑，将花做鸟，向楚天低处。黄鹤楼前，殷勤为我，叫他归去。"}