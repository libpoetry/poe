{"id":"1199566","title":"念佛三昧诗四首","dynasty":"魏晋","author":"王齐之","text":"妙用在幽，涉有览无。神由昧彻，识以照粗。积微自引，因功本虚。泯彼三观，忘此毫馀。寂漠何始，理玄通微。融然忘适，乃廓灵晖。心悠缅域，得不践机。用之以冲，会之以希。神资天凝，圆映朝云。与化而感，与物斯群。应不以方，受者自分。寂尔渊镜，金水尘纷。慨自一生，夙乏惠识。托崇渊人，庶藉冥力。思转毫功，在深不测。至哉之念，主心西极。"}