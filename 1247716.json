{"id":"1247716","title":"全州多奇峰叠嶂湘水曲折其下竹林茆舍翛然有桃源之趣","dynasty":"元末明初","author":"蓝智","text":"万山回合湘江远，玉几金屏对层巘。五老天青白鹤秋，九疑云闇苍梧晚。山崖如画绕孤城，落叶凉风野寺晴。龙虎倚天腾剑气，凤凰隔水渡箫声。松林茆屋谁家住，便好携书隐深处。春来绕涧是桃花，渔郎定觅桃源路。"}