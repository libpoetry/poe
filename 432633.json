{"id":"432633","title":"和张式卿除夕诗二首（晚年作）","dynasty":"近现代","author":"周凤翔","text":"城边鼓角行军乐，客里椒盘守岁诗。十载黄冠成废物，两行红烛负归期。遨头不信春生脚，婪尾宁须酒醒脾。到眼江湖还惜别，相逢饭颗又何时。千门强树护花幡，懒逐初莺和上元。故国楼台皆幻蜃，远山林木待穷猿。纵横经史前无敌，利赖农桑后有援。莫问平生奇险事，几人手剑向虞翻。"}