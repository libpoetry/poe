{"id":"1115269","title":"留萧伯和仲和小饮二首","dynasty":"宋","author":"杨万里","text":"野果山蔬未要多，浊醪清酒尽从他。不于两盏三杯里，奈此千愁百恼何。山倒莫教扶玉树，尊空别得借银河。少陵一语君知么，不见堂前东逝波。谁曾白日上青天，谁羡千钟况万钱。要入诗家须有骨，若除酒外更无仙。三杯未必通大道，一斗真能出百篇。李杜饥寒才几日，却教富贵不论年。"}