{"id":"683979","title":"赠子与","dynasty":"明","author":"王世贞","text":"衔命首皇畿，遵途蓟北疆。阊阖风云至，回瞻浩苍苍。慨我同心友，携手周道傍。廓落鲜故欢，踟蹰问他方。行人无期返，留者恐不长。念欲更余辙，偕子以遨翔。遨翔黄鹄颠，焦螟望为疑。昔与二三子，坚白守空规。天贻乔松质，何惧风不持。岂意雷霆举，击我双连枝。宁无一杯酒，杯尽华嵩移。延首盼穹荒，愯然中奋飞。奋飞以何为，行迈指三吴。黄金填城郭，兵甲荡为墟。天地不相亲，生人安得娱。豺狼来称友，荆棘夺我庐。与子殊形影，所往竟难俱。难俱亦何言，意至轻别离。鸣驺越脩坂，飞盖风逶迤。阳春缘轮发，白日借光辉。大小各有营，焉能预为期。明河中荡潏，三星亦相辞。相辞携年逝，玉貌焉独留。堂下三株桃，遗核手为掊。再见如人立，三见等松楸。汤汤黄河水，浩浩东南流。白骨日夜消，犹能积为丘。亮无安期药，何以经千秋。千秋无终极，蛾眉若朝霜。初阳虽云薄，凝气自无常。蒙庄忧生士，忧在等彭殇。畏至欲无言，离居能自臧。皛皛双圆景，终古媚其光。太岳鼓洪垆，流风扇八荒。"}