{"id":"633412","title":"古渡渔翁","dynasty":"明","author":"释今无","text":"归舟古渡头，水急沙力薄。参差水竹中，石头何磊落。高浪见渔翁，肤黑发益白。尽日守缯缴，交谈见素朴。称彼读书人，云是游仙客。家住河上村，近亦走风鹤。天不眷微生，难以事耕凿。膝边两小儿，食鱼弃鱼骼。岂知翁力竭，十缯九不获。世路多艰虞，人生苦缠縳。万事可镜心，兹游信行乐。"}