{"id":"690896","title":"江上春怀","dynasty":"明","author":"李之世","text":"北地尘沙雪满貂，南来风物尚萧萧。半篷衰苇听残雨，几处孤村隔断桥。晚稻惯尝乡味减，浊醪粗遣恶怀消。故园正想芳菲处，不是登山即泛潮。忽转平流是小溪，芳洲冉冉短莎齐。村过野寺无黄叶，水到人家尽绿堤。暖日河鲀穿荻出，软风海燕掠篷低。江南好景依稀似，祇少閒僧一杖藜。"}