{"id":"673494","title":"松亭避暑","dynasty":"明","author":"刘珝","text":"烛龙南来正亭午，赫赫炎威遍海宇。洞门任是絺绤轻，挥扇难胜汗如雨。维时凤辇出彤闱，一亭暂憩光霏微。阴森五鬣摇朱户，满前忽讶苍龙飞。清风时从天外起，清气重添绿阴里。凭轩顿觉炎焰消，襟抱倏然凉似水。玉壶澄澈泻冰浆，沈李浮瓜兴味长。愿裁巨干成大厦，尽庇四海俱清凉。"}