{"id":"198385","title":"次韵酬郭承禧","dynasty":"宋代","author":"廖行之","text":"黄钟大吕非常器，清庙陈之乃其地。胡为小用噎寸莛，犹遣咸韶有遗事。君才栖枳今何时，天意似欲昌吾语。西山正尔朝气爽，左手好在霜螯持。连墙顾我劳相过，徙舍羡君安宴坐。春兰秋菊借芬馨，蚯蚓苍蝇许赓和。弥明出语如笑嬉，喜悲思苦那能奇。便须起敬拜床下，敢问所学真谁师。"}