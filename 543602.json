{"id":"543602","title":"哭祝鸣皋","dynasty":"明","author":"胡应麟","text":"吁嗟祝生谁谓而年仅止此，尔胡以生胡以死。文章独抱掩夜台，寂寞寒山饿妻子。忆生束发负奇尚，壮气凌云薄金紫。绳枢瓮牖穷彻骨，耻向豪门谒涓涘。世人妒生狂欲杀，白眼纵横半睚眦。青衫一领不得消，掷向齐东营耒耜。胡为复作长安游，瞰?芒鞋污泥滓。呜呼大块亦忘才，玉折兰摧繄谁使。昔余与生初结交，邂逅尘埃双国士。拂衣初上西山巅，万岫回青八陵紫。峥嵘高论骇俗流，磊落雄心付良史。生今已矣宁再得，泪目淋漓傍桑梓。酸风落日华阳宫，素旐翩翩潞河涘。孤坟三尺暮云白，白马生刍者谁子。我歌薤露生莫悲，自昔贤豪并如此。"}