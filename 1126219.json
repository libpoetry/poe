{"id":"1126219","title":"和英书记二首","dynasty":"宋","author":"曹勋","text":"本期雅奉水云心，况有伽陀冠二林。海蚌得来珠莫剖，荆山凿处玉难寻。翛翛真隐渐方丈，曳曳闲云渺故岑。回首瑞峰空在望，只容俯首听挐音。向来衰病倦年华，坐卧颓然静不哗。只拟闲时忘往事，了无好语继馀霞。屡哦物表云笺句，一扫空中睡眼花。每到思丰如奉诲，结茅喜近梵王家。"}