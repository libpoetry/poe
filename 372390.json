{"id":"372390","title":"翠楼吟·绿饮春畴","dynasty":"清代","author":"端木埰","text":"绿饮春畴，红酣晚日，帘衣尽卷高处。金城千丈拓，喜朝爽、全消氛雾。清尊芳醑。对树碧无尘。山青当户，千觞举。好风吹入，嫩凉添许。几度。相伴词仙，有俊才鸿笔，倚阑容与。秋来应更好，又千顷，寒芦飞絮。西山环护，送天末归鸿，霞边孤鹭。斜天莫。更劳明月，照人归路。"}