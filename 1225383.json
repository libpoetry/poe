{"id":"1225383","title":"汉铜虎符歌","dynasty":"元","author":"朱德润","text":"建章前殿金凤凰，兵符五出单于降。汉家明诏下鸡鹿，将军夜送呼韩王。棘门骠骑多猛士，酒酣击剑愿效死。征和丞相佐君王，从此合符兵不起。霜风千年换陵谷，铜秀土花青似玉。班班只忆汉彤庭，用夏那知变夷俗。当时衔命出关中，编须岂敢要奇功。平原豺兽不择肉，印章千里空泥封。"}