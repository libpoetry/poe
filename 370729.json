{"id":"370729","title":"水调歌头·庚辰中秋，用坡仙丙辰中秋韵","dynasty":"清代","author":"杨葆光","text":"楼阁最高处，秋水亘长天。剧怜江上明月，浩荡不知年。但见圆灵清澈，倘少琼浆玉液，何计却秋寒。千里共遥诉，疑在有无间。对良夜，思远道，难能眠。有情最苦离别，难盼客中圆。但愿杯中长满，更说坐中长醉，乐事到今全。问月寂无语，桂影独便娟。"}