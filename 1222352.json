{"id":"1222352","title":"送李郎中德昌北还情见乎辞","dynasty":"元","author":"王恽","text":"一自新河别，经今已十年。为寻江表传，重会岭南天。鸿鹄乘风健，骅骝得路先。鸡香芬省署，襟谊动星躔。洒落生平契，留连祖送筵。自嗟衰病客，愁卧瘴江烟。岁月邻期耄，乡关近五千。依依枝绕鹊，跕跕水飞鸢。外望何其切，中坚未易镌。崇高畴弗恋，筋力若为前。落日乡音杳，秋空望眼穿。委心歌已矣，适意俟终焉。行止虽存数，周旋正赖贤。省台公道在，万一故人怜。"}