{"id":"1136269","title":"送男存心如燕二月二十五日夜走笔古体 其一","dynasty":"宋末元初","author":"方回","text":"我年三十四，鄂汉脱战场。四月扁舟东，生汝于建康。九载鹤山门，静翁还鹓行。实为旧主人，别意殊徊徨。尔时京湖阃，开府罗才良。吕氏贤父子，欲我高腾骧。补以□□爵，江岸司征航。既而今左辖，千骑如池阳。携我一家往，郡斋代表章。汝姊始四岁，同尔归南堂。明年辛酉秋，浙漕鹗荐翔。道山此大恩，给我鬻爵郎。别省第一人，见知梧与杭。不学执国柄，似道贪如狼。其客福建子，瑩中狼如羊。厥子偶不第，乃独憾老方。谗之于似道，阴幽弩机张。廷试复第一，考官文赵常。易置乙科首，尔岂识臭香。萧艾压兰蕙，我心亦不忙。仕宦天有命，岂由人低昂。不意毒愈盛，廖真嬖人仓。五百彼何知，四遭白简霜。故尝忤林耠，何至嗾郭阊。鲁港出师败，虮臣叫九苍。数其十可斩，乃先窜炎荒。诛之木绵庵，身死国亦亡。为相亡人国，自合以命偿。匪我快私愤，人欲抽尔肠。台谏我不就，出守邻故乡。"}