{"id":"408422","title":"摄山纪游诗十首 其五 自宗仰上入塔登绝顶","dynasty":"近现代","author":"黄侃","text":"朝暾入深树，揽衣亟呼俦。誓登云峰上，一瞰沧江流。中道伤故人，灵骨痉山幽。折麻聊展拜，尚忆平生不。无生亦无灭，白云去夷犹。前行登崱屴，十步欲九留。巍峨三茅宫，苍然居上头。僶俛陟其巅，快哉豁双眸。钟山如部娄，万物成蜉蝣。举觞劝青天，乐死复何求。"}