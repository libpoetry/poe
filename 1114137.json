{"id":"1114137","title":"过北流县八里游勾漏观留五绝句","dynasty":"宋","author":"李纲","text":"百里仙山气象雄，参差峰岫翠成丛。云骈鹤驭今何处，丹灶依然洞穴中。葛翁求令为丹砂，今我来从海上槎。秪恐山灵嫌俗驾，未容归客卧烟霞。羽人相导把霓旌，窈窕松林露气清。不用逢迎同贵客，暂来花院听棋声。避谤多时不到山，忽惊身在洞天间。北归更觉君恩重，得遂清游一解颜。洞户沉沉别有天，玉楼珠殿锁霏烟。如何祠馆人间世，破屋荒凉紫府前。"}