{"id":"433051","title":"无题三首","dynasty":"近现代","author":"夏纬明","text":"飒飒秋窗雨，嗷嗷旅雁声。焦头为上客，垂白事躬耕。拙老贫甘守，风雷电可惊。一樽燕市酒，蜗角寄馀生。未忘三宿恋，何借一枝安。纵被儒冠误，应同色象观。菊开元亮宅，船上子陵滩。千古称高躅，还忧史论难。四海汹汹势，偏逢丁丙年。城阴归化鹤，桥上立啼鹃。骏骨荒台圮，牛衣暮景怜。残生赖反哺，时复倚门边。"}