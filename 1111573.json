{"id":"1111573","title":"仙塘茅舍","dynasty":"宋","author":"利登","text":"住在山深处，门前数曲滩。近村烟势阔，傍水树阴寒。钓客嗔棋僻，高人借鹤看。只愁山水怪，嫌我著儒冠。门对平芜阔，荒田带水声。牧童兼鸭养，野老叱牛耕。山暖松花重，园春菜子生。杖藜斜日里，篱外白云横。莫言宾客少，幽僻长莓苔。也有樵人到，唯无诗士来。山风花落尽，溪雨燕飞回。又觉年光暮，庭阴满绿槐。"}