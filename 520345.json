{"id":"520345","title":"凤泉之南不二里有一巨石而复承一石大亦称焉以一夫撼之则其势微动加以众力则屹然莫移盖亦异也相传谓之神功石岂其然乎予停舆一视因成二诗 其二","dynasty":"明","author":"朱诚泳","text":"谁将山骨叠层层，看到忘言理莫凭。炊饭只应仙客惯，补天惟有女娲曾。青回鸟迹苔千点，影落龙潭月半棱。寄语游人莫相近，岩墙之下尚兢兢。"}