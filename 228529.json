{"id":"228529","title":"詹世显老丈舂米为赠时有张老之携其父诗求月","dynasty":"宋代","author":"杜范","text":"归来两见春载耜，老矣陈人愧髦士。书生活计常若拙，瓶粟屡空固其理。石庄好义无不为，独将饱腹念朝饥。担只赪肩米叩户，要转儿啼成欢嬉。此赐何敢望此老，况有新诗非草草。再拜为之惊且惭，锦章玉粲斗新好。我贫犹有稻粱谋，更有贫士需麦舟。为君乞与君然否，乐施曷计谁家留。"}