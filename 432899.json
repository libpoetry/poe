{"id":"432899","title":"癸未春日闲居十首","dynasty":"近现代","author":"施蛰存","text":"二仪积风雨，北楼春尚寒。支炉常煮药，垂幔怯凭栏。零落花千片，新生竹数竿。老夫浑未觉，归梦是愁端。冥冥经月雨，朋从往来疏。一榻茶烟润，满楼岚翠虚。观心无我相，遮眼外家书。养拙兼移气，萧闲作散樗。平生不饮酒，欲醉亦无从。了了窥天意，时时警夕烽。蛾眉嫌黛浅，鱼目对灯慵。拟赋从军乐，巴山雾气浓。蓬累又三载，卜征过五年。几时颁羽檄，孰为扫腥膻。金谷犹挥麈，铜山方铸钱。那堪对落日，桥上听啼鹃。四十不得志，愁谢似枯兰。霜雪侵须鬓，尘埃满肺肝。安能衣楚制，未忍弃儒冠。叔世轻文德，平生负羽翰。层阴忽开霁，屋脊见斜阳。顿有融和意，微闻晻薆香。群儿争戏水，邻叟急涂墙。明日东风转，棉衣或可藏。雨晴云气暖，风过市声喧。罢讲浑无事，支筇偶涉园。药苗已堪种，花蕊不胜繁。佳日难为客，何人共笑言。衰病成孤抱，淹留怨索居。交情门掩雀，活计釜生鱼。世不销兵气，春犹到草庐。莫讥玄尚白，未许绿侵裾。入春苦昏垫，北山久未来。云生新绿树，泉润旧苍苔。略有歌吟兴，常深郊垒哀。流移成我老，怀抱岂能开。"}