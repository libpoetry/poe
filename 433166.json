{"id":"433166","title":"少陵自言性癖耽佳句，有触余怀，因作二首","dynasty":"近现代","author":"钱钟书","text":"七情万象强牢笼，妍秘安容刻划穷。声欲宣心词体物，筛教盛水网罗风。微茫未许言诠落，活泼终看捉搦空。才竭秖堪忱好句，绣鞶错彩赌精工。出门一笑对长江，心事惊涛尔许狂。滂沛挥刀流不断，奔腾就范隘而妨。敛思入句谐钟律，凝水成冰截璐方。参取逐波随浪句，观河吟鬓赚来苍。"}