{"id":"313564","title":"永遇乐·送陈纳德将军返国","dynasty":"现代","author":"卢前","text":"驱海鞭江，腾云拿日，天外来处。队整遥空，簇新堡垒，取次扶摇去。名题十四，威闻世界，吾愿健儿长住。七年来、坤乾运转，论功第一飞虎。己饥己溺，蹈汤赴火，难得义无反顾。战斗千场，气吞三岛，历历航行路。暂时言别，广阳坝上，响遍箫铙钹鼓。争相问、明年此地，果重到否。"}