{"id":"675356","title":"孔雀图歌","dynasty":"明","author":"王廷相","text":"九真之域连南溟，二仪运化山水清。砂乳遥分南斗气，孔翠偏含赤帝精。羽毛皎皎倾九都，紫茸花点金明珠。光仪色相遥怜尔，曳电飘霞宛相似。春晴矫入苍梧天，月冷翻回洞庭水。洞庭苍梧满光采，阆岑玄圃空相待。清梦偏宜琼玉田，閒心最惜温凉海。红鸾舞月共佳期，白鹤冲云更不疑。长随玉女朝丸药，每看仙人昼赌棋。仙人玉女紫云隈，翠作銮车金作台。灵椿白榆对结子，八千馀岁仍归来。温伯雪子锦城仙，文藻风流世所贤。堂上春晖烟雾散，图中珍翼鬼神传。秋风明日叹离居，巫峡吴江万里馀。愿借交南双锦翼，为传天上玉宸书。"}