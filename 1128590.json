{"id":"1128590","title":"记梦诗","dynasty":"宋","author":"葛胜仲","text":"颐堂昼卧清且閒，了无尘霿来相关。俄然正梦半山老，练裙葛帔泉石间。抵掌称谭因饷砚，微凹浮墨光如电。自言翻经视草时，落纸云烟皆倚办。山颓梁坏空遗祠，觉读其书寐见之。勉令勋德复蔼蔼，佳兆若此真非衰。少瑜昔梦青镂笔，江淹重锦完成匹。明当辞艺骤惊人，千里从今期一日。元丰功成身退閒，钟山小筑掩松关。莘莘学子求卒业，说经闹若阛门间。木铎兹文繄笔砚，紫绶垂腰眼岩电。似闻一日置心猿，道德功名无不办。配食孔庙时烝祠，子生其后不识之。文章津源已默付，名爵岂待颜发衰。向来李峤梦双笔，至今辞藻无伦匹。纳鉴唾口难细论，谓言不信有如日。"}