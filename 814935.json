{"id":"814935","title":"和阮亭《秋柳》诗原韵","dynasty":"清","author":"冒襄","text":"南浦西风合断魂，数枝清影立朱门。可知春去浑无迹，忽地霜来渐有痕。家世凄凉灵武殿，腰肢憔悴莫愁村。曲中旧侣如相忆，急管哀筝与细论。红闺紫塞昼飞霜，顾影羞窥白玉塘。近日心情惟短笛，当年花絮已空箱。梦残舞榭还歌榭，泪落岐王与薛王。回首三春攀折苦，错教根种善和坊。无复春城《金缕衣》，斑骓蹀躞是耶非。张郎街后人何处，白傅园中客已稀。誓作浮萍随水去，好从燕子背人飞。误传柳宿来天上，一堕风尘万事违。台城隋苑总相怜，忆昔萦堤并拂烟。金屋流萤俱寂寞，玉关羁雁苦缠绵。十围种就知何代，千缕垂时已隔年。最恨健儿偏欲折，凉秋闻道又临边。"}