{"id":"863175","title":"寄廉宣仲","dynasty":"宋","author":"王洋","text":"绕淮邑屋绵千区，画檐绮栋吹笙竽。冶金合范结枢纽，冰销水释无须臾。盗前乞死火中走，几人脱迹逃江湖。静思朋旧若满目，不取神祸遭囚俘。其间善类岂不有，安得变化归同符。平生宣子富心事，先奉白发携童孥。吴山越山好处所，饭炊香稻歌吴歈。我家盗焚先子业，每仗馀德宽天诛。悲伤扶病别邻里，崎岖仅得来东吴。稻梁在世竟何物，与子各隔天一隅。近闻诗章不减旧，昔日健笔争华敷。鹓鸾羽翼困州县，况事糟酒分锱铢。隔江摇想思会合，安得两脚生双凫。溪边樵风趁短棹，杖头明月兼酒壶。十浆馈我五浆少，万事一醉真良图。"}