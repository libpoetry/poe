{"id":"277592","title":"百子令·节盦自梁格庄寄赠海棠、木瓜，樊云门纪以诗属余填词","dynasty":"现代","author":"沈泽棠","text":"幽馨细认，照絁衣冷澹，漫烧银烛。笑伴匏卮秋色嫩，待嫁东风谁属。铁欲生棱，奁宜渍粉，种异侯门绿。心同酸楚，美人遥隔空谷。太息暗换春华，情伤蔓抱，已误芳期卜。愿报琼琚归永好，艳之绛都词曲。绮恨难灰，朱颜有药，莫向仙灵祝。诗肠纵瘦，杖头长此芬馥。"}