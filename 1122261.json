{"id":"1122261","title":"病中谢亲友四首","dynasty":"宋","author":"俞德邻","text":"昔年居穷巷，门多长者辙。一病逾十旬，意可雀罗设。往来问死生，多谢迹不绝。贩夫逢仆隶，慰问犹切切。嗟我何人斯，才薄德又劣。何以报诸公，寸心常激烈。生平性嗜客，病不废应酬。终然瘦骨立，欲语气不收。客多语嘈杂，两耳鸣啾啾。登床就偃息，客语或未休。客意岂不佳，而我自作忧。奈何坐客去，床下多斗牛。病骨瘦崚嶒，僵卧难帖席。一夕三四迁，起坐长太息。大患缘有身，无身更何疾。从今事委蜕，梦觉非所择。须臾忽蘧然，又到华胥国。何处发晨钟，耿耿霜月白。一病连三月，肥甘宁得知。医复戒食盐，盐食非所宜。素餐幸无刺，餐素将何疑。因思丧乱际，黎民多阻饥。朝餐乃木叶，暮食乃树皮。我今食无盐，早晚白玉炊。稽首谢苍天，揆分忱过之。"}