{"id":"1078367","title":"诸季邀德久申伯同游鼓山灵源洞仆以病不果往赋诗见意","dynasty":"宋","author":"李纲","text":"灵源韫秀异，杰出闽粤间。神功谢镌凿，妙境森回环。曲磴下窈窕，高岩上孱颜。松萝互荫翳，正暑生清寒。路转人寂寂，泉飞涧潺潺。乘高望云海，天末波涛翻。伟哉宇宙中，有此气象宽。诸子雅好游，蜡屐履山樊。佳客来自远，复共一日欢。而我抱衰疾，屏居方杜关。岂不乐山水，宴坐心不阑。神游八极表，目寓无髦蛮。块视众岳小，杯看五湖悭。矧兹几案物，安用劳跻攀。登临务得隽，无乃见一斑。作诗调诸子，醉语不可删。秋风动林壑，冻雨洗尘寰。新凉至万里，浓翠浮千山。白云出何心，飞鸟倦自还。兴尽盍遄返，胜游宜勿殚。"}