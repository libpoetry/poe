{"id":"1025866","title":"崇寿院霜钟双阁","dynasty":"宋","author":"韩松","text":"吾闻海上多云气，万状千形各殊异。人间亦有亦等奇，二钟之山盖其类。高崖凌空上摩云，下有岩隙颇幽邃。料应自古水泷濯，弹空蜂房悬师鼻。玲珑断续瘦入骨，奇怪嶙峋复苍翠。身如抵掌在灵谷，又若謦咳发深隧。笙竽金石不一音，风浪翻腾随所寄。我来天晴江面平，遂得优游访天秘。低昂壈坎或攲侧，藤蔓盘旋青覆被。遥知蓬莱隔沧海，毛羽不航人莫至。归来困卧小蓬窗，梦想高天三十二。"}