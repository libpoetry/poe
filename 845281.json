{"id":"845281","title":"高阳台 吴县中丞视陕学时，酷好毡蜡，艳一石工妻，以访碑故，再宿其家。偶与淇泉述此事，因赋是解","dynasty":"清末民国初","author":"樊增祥","text":"陇上轺轩，江南裙屐，瘦骢闲访青珉。堕策山邮，小家碧玉窥门。流莺苦劝东风住，有莲花、玉盏酬春。论轻柔、弱柳随风，飞鸟依人。茅檐纸槅香泥笐，祇桃花曾见，崔护来频。毕竟风流，毡槌亦解温存。后来开府珠江上，甚兰舟、不载桃根。到今朝，谁念师师，白发青裙。东井移星，北扉占凤，后房多少娉娗。文战阑时，风流阵里论兵。蛾眉画了还重画，要容斋、笔下调停。与梅妃、生小同乡，惯妒华清。五家队仗风车斗，纵持衡公道，雀燕难平。夺婿瑶光，居然近在银屏。影钞小宋蓉城案，妒春寒、半臂争擎。到今朝、妒妇津头，风浪犹惊。万古情天，钟情若此，文章官职都休。桃李关中，忍忘杨柳楼头。貂蝉不换鸳鸯枕，怕烟眉、两叶横秋。捧巫山、一段云红，贵甚封侯。冰衡玉尺关何事，把星轺谢遣，还我温柔。天上银河，从今不隔牵牛。头衔别署鸱夷子，载夷光、双泛莲舟。便相携，归隐仙霞，著甚闲愁。"}