{"id":"223383","title":"念奴娇·西秦倦旅","dynasty":"宋代","author":"张炎","text":"西秦倦旅。是几年不听，西湖风雨。我托长镵垂短发，心事时看天语。吟箧空随，征衣休换，薜荔犹堪补。山能招隐，一瓢闲挂烟树。方叹旧国人稀，花间忽见，倾盖浑如故。客里不须谈世事，野老安知今古。海上盟鸥，门深款竹，风月平分取。陶然一醉，此时愁在何处。"}