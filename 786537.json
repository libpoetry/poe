{"id":"786537","title":"乙卯重午","dynasty":"清","author":"洪繻","text":"五月五日吊屈原，六日又当吊台湾。台岛此日蛟螭蟠，户三百万海漫漫。海底残魂招不起，三百万人同日死。髑髅鞟骼郁嵯峨，虎狼戛戛磨牙齿。彼一人些千古伤，全台奈何不断肠！羌沈江兮羌沈海，黑风毒浪鱼龙僵。昨夜雷门擂大鼓，羵羊蹩躠商羊舞。灯火煌煌黎邱市，旌旂窣窣修罗府。"}