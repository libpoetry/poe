{"id":"969242","title":"访山中友","dynasty":"宋","author":"赵汝燧","text":"披荆踏石访山友，野鸟惊人闹枯柳。牧童为我通姓名，一笑相迎鹤发叟。结茅倚岩屋数间，尘埃辟易不用帚。竹厨贮书罗四五，土壁黏碑分左右。山中新醅未堪压，携手邀我沽村酒。床前尚有著残棋，忘记四围关户牖。日斜扶醉同归来，但见黑白子纷纠。猕猴树上周章走，莫是此曹来动否。"}