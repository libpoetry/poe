{"id":"520389","title":"予既浴太白之凤泉再浴临潼之温汤又浴石门之温泉仰承明诏盖三浴矣圣天子之优眷如此予忝为宗臣亦将何以报称于万一哉感激之馀谨以一诗识之","dynasty":"明","author":"朱诚泳","text":"我生遘微恙，足弱勇不前。人言有神水，可以一洗?。封章达天子，优诏容二年。春和时雨霁，驱车历原田。初经太白山，灵源名凤泉。沸水若汤煮，遥看起炎烟。顺途骊山下，莲汤尚依然。宁非至阳精，日夜劳烹煎。回车石门道，温流亦涓涓。应疑一脉通，地轴相钩连。初浴觉身轻，再浴忻体便。三浴瑩于玉，洋洋和气宣。衣裳易鲜洁，飘飘若飞仙。非惟尘垢去，果见沈疴痊。维藩愧无似，乃承天所怜。周旋如所愿，微恙幸已蠲。感恩何以报，圣寿祈同天。宗臣老西土，永守秦山川。"}