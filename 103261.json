{"id":"103261","title":"和吴冲卿江邻几二学士王景彝舍人秋兴","dynasty":"宋代","author":"梅尧臣","text":"我谓蓬瀛客，清切不畏炎。及观秋兴篇，无远此穷间。乃知天地大，节候无忧嫌。寒不为富减，暑不为贫添。向者遭蒸炊，靡不同炮燖。西风吹雨至，凉气何纤纤。霈然沃万物，不更毕宿占。纨扇捉苦倦，盘冰得仍厌。蝇痴驱又来，蚊嚵喙犹尖。絺衣不复浃，醅醪压初甜。客有憎壁蝎。客有困靴襜。一以磔为喜，一以嬾自谦。唯有螭头人，朝立宫殿檐。盛夸楼观高，又极星斗瞻。予惭异群公，归意如陶潜。自念菊将坼，复思禾可鎌。舂禾作酿熟，独邀影与蟾。此乐虽易有，彼荣安得兼。"}