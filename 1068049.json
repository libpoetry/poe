{"id":"1068049","title":"谢王成可惠鼎炉","dynasty":"宋","author":"李彭","text":"王郎笔若追风骠，历块过都愈奇峭。胸中好古类古人，铸鼎为炉亦臻妙。禹金九牧知神奸，周定郏鄏垂不刊。据耳向来为上客，折足遥怜空汗颜。颜率游谈聊贳患，纳郜臧孙贻直谏。沦亡泗水盖厚诬，得自汾阴乱真赝。孰如此鼎形瑰奇，皤腹云雷差次之。上有苍虬肉倔强，隐映么么微螽斯。明窗净几香氤氲，蔼如黄云覆晏温。拜嘉讵意获此宝，子孙父已传仍昆。"}