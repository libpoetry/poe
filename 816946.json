{"id":"816946","title":"和兰岑客中感怀","dynasty":"清","author":"鲁兰仙","text":"四望浮云蔽远山，一身惆怅荻芦间。洪流尚未安徐甸，宛马何由入汉关。万里风烟人去远，三秋明月鸟飞还。思亲况是兼忧国，知道愁多鬓易斑。独夜楼头怅成华，秋来无处不堪嗟。雁惊远浦离人梦，霜落孤村处士家。曲院风寒人尽散，虚堂帘卷月初斜。凭栏更惜篱前菊，枝叶萧疏尚有花。"}