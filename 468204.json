{"id":"468204","title":"奉谒伯夷庙","dynasty":"明","author":"谢肃","text":"孤山起千仞，不与众峰俪。飞甍冠其椒，中列夷齐位。爰从秦汉来，时节脩祀事。此乡尝过化，仰止宜不替。何必睹光仪，始觉顽懦厉。至哉圣之清，师表向百世。让国播高风，谏伐明大义。饿死无所悔，于仁得深诣。精明一寸心，终古照天地。云胡孤竺城，云暗辽水裔。矧乃首阳山，豺虎正相噬。三复采薇歌，凭危独流涕。"}