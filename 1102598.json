{"id":"1102598","title":"聂道录和王寅甫外郎雪诗因次韵仍依白战体","dynasty":"宋","author":"俞德邻","text":"黑螭驾趣玄冥来，朔风捲地飞尘埃。江南澶漫数十郡，太半化作昆明灰。穷阴用壮势猎猎，田父嚇嚇何时哉。龙公行雪亦诧事，缥缈落屑随飙回。八荒炫晃尽一色，羽卫隔远空黄台。闭门穷巷独僵卧，饿死已分如墨胎。哗哗传诵汝颍句，冻口久合逌然开。当年白战禁体物，练絮玉月银梨梅。醉翁仙去不可作，欲追胜赏谁传杯。荒丘坳垤陷猊虎，老树??封莓苔。风尘澒洞诗事废，巨笔把槊无雄材。嗟余客路二千里，梦寐无复斑衣莱。何当宾日照旸谷，苏息困约无绳菑。会趋宾馆贺元献，不敢合闹骚樽罍。"}