{"id":"443593","title":"水调歌头  戊子中秋前夕作","dynasty":"当代","author":"魏新河","text":"人世几佳节，易感是中秋。茫茫清景无恙，尚许我重游。少岁深情不遂，中岁深衷不售，壮岁欲何投。万里清光满，千古此中休。风与露，身与物，共沉浮。古人不见，今人渺渺更谁求。青史悠悠百丈，量取吾生一寸，天地寄蜉蝣。银汉转星海，追月上西楼。"}