{"id":"544895","title":"司马汪公伯玉拉余过海上访两王先生适司马张公肖父同日至留集弇园者三宿澹圃者再实一时之盛事因成七言四律纪之 其二","dynasty":"明","author":"胡应麟","text":"秋光何处一尊同，十亩平泉眺望中。鹤驾并留孤岛上，龙泉重合大江东。星悬析木三垣紫，日拥扶桑万界红。矫首乾坤才欲尽，那知人在阖闾宫。"}