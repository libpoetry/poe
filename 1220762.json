{"id":"1220762","title":"杜鹃行","dynasty":"元","author":"周霆震","text":"我不暇自哀古帝魂，春来却念今王孙。王孙马蹄去何处？但见黄鹤落日故宇烟尘昏。我昔帝蜀空名存，绝怜王孙玉牒尊。春宫天鹅压酥酪，凝香夕帐貂皮温。紫茸吴姬河西曲，白马怯薛鹰绦扪。居民咫尺甚天上，冠冕臣仆群趋奔。汉川一炬寇飞度，四载寒食如荒村。暴骸泣霜关月老，恨血埋雨江波浑。投鞭七宝委道侧，落花送客惭春恩。劝归我亦久流落，几欲出口声复吞。莫道人生归去好，江南无复吊王孙。"}