{"id":"811532","title":"咏史","dynasty":"清","author":"包兰瑛","text":"千古牛衣肯死忠，直臣折槛亦奇功。诸儒杜谷真无赖，谏表区区说后宫。此公佞佛久无灵，妖梦迷茫死未醒。谁为练儿编本纪，年年祇载老人星。虬髯十万拥戈船，一见龙颜意悯然。海外真王君莫笑，胜他褒鄂上凌烟。衣白披裘总出尘，一眈泉石一经纶。官家同学知何限，千古流传祇两人。老泉潦倒布衣终，方叔台卿感遇同。却怪季奴署函面，一枝铁槊便称公。一幅《流民》郑侠摹，方田保甲罢追呼。讵知护法沙门在，又进《朝端莫助图》。江河万古盛文章，历圣相承宝箓长。我爱金家小尧舜，不烧书籍学秦皇。廷杖初收谴诏来，国家元气久摧颓。不须苦说茄花酷，璁萼当年是祸胎。"}