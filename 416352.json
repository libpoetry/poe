{"id":"416352","title":"齐天乐 蔡云笙《雁村填词图》","dynasty":"近现代","author":"吴梅","text":"曼陀花发天如醉，相逢劫馀无恙。雪苑鸣琴，蓉湖倚棹，消领宦中情况。承平梦想。早一卧沧州，铜仙移掌。定记当时，莫愁单舸共双桨。兰成辞赋最苦，暮年湖海遍，孤调谁赏。落叶添薪，牵萝补屋，往事不须惆怅。银蟾乍上。待自琢新声，小红低唱。弹入芦川，更听花外响。"}