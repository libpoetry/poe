{"id":"635404","title":"罗浮采药歌","dynasty":"明","author":"成鹫","text":"朱明老仙能辟谷，日饭胡麻茹黄独。轻身直上铁桥行，踏破飞云云在足。四百峰头种紫芝，千寻涧底菖蒲绿。药名药品皆离奇，神农本草那得知。温凉燥湿各有以，雷公炮制空复为。相逢一一为予说，予心半信还半疑。老仙大笑导予去，指点深山最深处。随取随有却随无，杀人活人不知数。倾筐不盈盈便归，归时忘却来时路。"}