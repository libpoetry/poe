{"id":"685277","title":"辽城怀古二首","dynasty":"明","author":"王鏊","text":"并马寻凉过远郊，偶从野叟问前朝。雨摧故垒逢遗镞，月暗荒台梦堕翘。千古河山还王气，一时胡虏忆金辽。如何宋纪年三百，独让周师过瓦桥。小桥㶁㶁空流水，往事悠悠秖断垣。冠盖六州皆石晋，河山百战又金源。黍离不尽行人恨，木叶空归杜宇魂。千古登临成一慨，幽燕今日是中原。"}