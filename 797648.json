{"id":"797648","title":"绮罗香 题缟仙女史小照","dynasty":"清","author":"谈印梅","text":"碧宇澄秋，黄花浥露，天净月华如水。羽扇绡衣，分得翠蕉凉意。映清辉、香雾云鬟，恍吹下、瑶台环佩。最宜人、石几磁瓯，试茶闲领静中味。良宵佳景自赏，幽吟料应不减，鲍家才思。冰雪襟怀，悟澈广寒身世。谁写出、绝代丰神，恰伴取、一枝仙桂。好和它、金粟西风，芬芳传卷里。"}