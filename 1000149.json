{"id":"1000149","title":"予初春被病中夏少间勉入省局偶成二十二韵","dynasty":"宋","author":"强至","text":"东风吹春来，移疾聊少休。寒热战予躯，渐如错春秋。侵寻日以剧，谒告牒屡投。性命吾自安，所负空食羞。交亲每问讯，爱者或见忧。伏枕数晦朔，忽忽月四周。有叟肆嗫嚅，咄哉我何尤。腾口状予疾，强大实颇浮。背憎咒休咎，唯恐予疾瘳。宁独冀术胜，仍欲悦予仇。叟乎汝何愚，天命非尔谋。生死籍素定，理莫移恩雠。身世如寄客，日月速置邮。引照盍自儆，霜雪满汝头。胡然不如止，胁肩谄贵游。干进苟朝暮，利吻铦戈矛。予今偶不死，官意滋悠悠。却来坐省局，心迹逾林丘。北扉对新篁，阴薄干已脩。薰风送潇洒，不博千户侯。富贵功名间，有待终无求。鸾凤志寥廓，燕雀徒啾啾。"}