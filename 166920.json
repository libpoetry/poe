{"id":"166920","title":"客诵故人刘道梅花诗有怀用其韵以寄之","dynasty":"宋代","author":"李弥逊","text":"桑柘如钱柳如雪，南村北村欲蚕月。老翁饭饱摩腹行，白瓯自随闲唤铁。攀花正恨颜色乾，哦公七言毛骨寒。惜花不似爱诗苦，即遣愁海回狂澜。哦公今为郎尚发，仕路不应嗟歇灭。江头官闲来雁多，莫使故人书断绝。春风步马芳兰皋，思如哀鸿独求曹。几时怀抱相对尽，桂浆酌斗供诗豪。"}