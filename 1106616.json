{"id":"1106616","title":"再和","dynasty":"宋","author":"王庭圭","text":"呼童急碾建溪春，丽句兼收掌握珍。陆纳家风元冷澹，庾郎诗句自清新。推之不去真何物，试与偕来端可人。当面输心多背笑，爱君高义似雷陈。密云初识雨前春，未羡官厨送八珍。正苦睡魔须料理，愧无妙语敌甘新。兵分刺史千馀骑，系出洪崖几世人。丽句新词邻大雅，岂将文体效梁陈。"}