{"id":"484300","title":"壬子清明看花有感（有序）","dynasty":"明","author":"杨基","text":"吉祥寺里千堆锦，绿发仙人对花饮。腰鼓金盘五色蓝，醉归犹带花枝寝。东风壬子几清明，三百年来寺已倾。沙河塘上痴儿女，犹诵钱塘太守名。看花我亦逢壬子，况是清明非偶耳。莫论南浦与西湖，楚水吴山正相似。青莲居士识前因，金粟如来见后身。总不能知尘外劫，也须曾是会中人。"}