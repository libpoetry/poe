{"id":"137583","title":"送张洞推官赴永兴经略司","dynasty":"宋代","author":"欧阳修","text":"自古天下事，及时难必成。为谋於未然，聪者或莫听。患至而後图，智者有不能。未远前日悔，可为来者铭。熙熙彼西人，老死织与耕。狂羝一朝叛，烽火四面惊。用兵五六年，首恶竟逃刑。仰赖天子圣，乾坤量包并。苗顽不率德，舜羽舞于庭。谓此虽异类，有生亦含情。藩篱被触突，譬若豨与◇。驯扰以刍豢，可呼随指令。称藩效臣职，冠带复人形。四海得休息，疮痍肉新生。敢问前孰失，恃安而弛兵。酒肴为善将，循默乃名卿。虑患谓生事，高谈笑难行。一方兵遽起，愚智共营营。上烦天子仁，旰食忧吾氓。谋议及台皁，幽栖访岩扃。小利不足为，涓流助沧溟。大功难速就，仓卒始改更。徒自益纷扰，何由集功名。乃知深远画，施设在安平。今也实其时，监前岂非明。严严经略府，◇俎集豪英。千营饱而嬉，万马牧在垧。相公黄合老，与国为长城。张子美而秀，文章博群经。从军古云乐，知己士所荣。感激报恩义，当来请长缨。"}