{"id":"275791","title":"折红梅·白下访蘅圃，同分虎话至夜分，别后却柬，兼讯俞邰","dynasty":"清代","author":"李良年","text":"泊春江无那，灯收水市、玉蟾才瘦。笑传杯红捲半莲，郎官爱客依旧。香残燕口。便话到将眠时候。不应认做，此度初逢，记楚榜燕亭，曾梦携手。对床人在。奈滚滚车帆，匆匆琴酒。刚消得旅愁多少，城鸦又闻翻柳。装书马首。凭寄语温陵黄九。算只负了，灵谷梅花，趁东风零乱，一鞭吟袖。"}