{"id":"75524","title":"八声甘州·向青泥坊底午桥","dynasty":"宋代","author":"朱晞颜","text":"向青泥坊底午桥边。新买屋三间。有嘉蔬半席，修篁数个，分占宽闲。着取层梯直上，阑楯出高寒。不见终南径，惟有西山。门外红尘似海，待抽□手板，同拟君看。对熏炉茗碗，扪虱纵雄谈。笑当年、多情王粲，赋终非吾土，泪空弹。任俗子卧之楼下，那许跻攀。"}