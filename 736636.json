{"id":"736636","title":"点苍山","dynasty":"清","author":"吴铭道","text":"点苍苍峰十九点，截破青天透天表。雄踞称尊九州外，眼底犹窥西海小。空中仙人作玉戏，水官骑龙银色皎。岂无云篆守蛟螭，望绝琼楼架缥缈。意态谲诡无一同，万幅丹青写奇巧。上有天河向下垂，常见云中腾怒爪。脚插叶榆数百里，鳞甲如生夸珥抱。点苍之神梦谓我，子来看山何草草。兹山几阅世变更，独据西南辖蛮獠。汉家中郎漫持檄，破碎滇云窃文藻。遂令名字露中朝，金马碧鸡来祀祷。蜀中丞相亦多事，要市天威奋天讨。南人自此不用战，荒彝那复知天宝。鲜于李宓妄用兵，二十万人如电扫。尚说丰碑纪郑回，岂有残诗寻贾岛。从兹僰道生荆棘，玉斧画疆别城堡。蒙段居然递自尊，六诏烟霾难记考。往往人来吊踪迹，山自青苍人易老。只余古雪照天边，冷魄何堪争窈窕。谁从五岳问真形，坐使遐荒狎猿鸟。我方呓语笑山灵，世事无端分白皂。中原战场百千万，蓬蒿满地迷昏晓。磈礌人间浇不尽，云梦胸中吞未了。何如醉卧醒酒后，懵腾不用滋纷扰。"}