{"id":"547141","title":"冬日送方胥成北游临邑访邢子愿侍御一首","dynasty":"明","author":"于慎行","text":"黄石山头雪未晴，黄石山前送客行。天寒岁暮白日驶，北风猎猎吹冠缨。看君殊少风尘色，击剑长歌双眼白。少年曾慕五陵豪，老去犹为万里客。只今蹑屩远行游，湖海茫茫路阻修。举世何人重词赋，布衣无策干王侯。山中萧条鲜所有，解衣衣君劝君酒。平生肝胆向谁尽，但说邢公不离口。邢公好士无与伦，千金散尽家苦贫。此时无忌还留赵，何客冯驩可入秦。君今又向犁丘去，马首残阳明远树。山头望君酒欲醒，相思并在君行处。"}