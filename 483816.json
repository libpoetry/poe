{"id":"483816","title":"凤笙曲","dynasty":"明","author":"刘崧","text":"洪水荡八极，丹霞标五城。仙人从东来，邀我吹凤笙。凤凰双飞锦翼明，三十六管排峥嵘。长风卷入碧云里，仙仗忽拥千霓旌。六龙骋驾若木晴，仙乐沓奏天中京。双成起舞韩众听，此曲似是升天行。天门窈窕九陛平，闻有云雾雷鼓相砰鍧。手招仙人驭奇气，乃是山中龙虎精。张公鍊丹金液成，洞门石室馀秋声。云中仙驾如可待，愿逐卢敖游太清。"}