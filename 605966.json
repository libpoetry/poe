{"id":"605966","title":"寄题钱侍御小辋川","dynasty":"明","author":"卢龙云","text":"天留胜地虞山麓，城市林泉乐亦足。宛转清渠有画桥，周回广径多奇木。翩翩鸥鹭百千群，两两鹓鸯三十六。溪渚宁言仆射陂，岩峦未数王官谷。主人只慕右丞庄，每道蓝田胜辟疆。笔落已同诗有画，樽开便逐醉为乡。烟霞在处生华薄，箫鼓乘流命野航。地阔尽容江月色，亭高时逗涧花香。看看水木清华里，幻出潇湘一别墅。聚远楼前绕砌兰，空明阁下临汀芷。桂丛杏馆间椒园，槐陌梅廊带竹里。倒影朱阑池畔回，栖霞青雀林间起。早岁能悬御史车，萧然濠濮羡鯈鱼。酒阑但坐看山几，歌罢还抄种树书。流水柴门非俗境，青松白石爱吾庐。千年摩诘风流在，莫说清斋尚不如。"}