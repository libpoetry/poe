{"id":"443687","title":"八声甘州 代饶玄玦赋乙未冬北游归粤","dynasty":"当代","author":"秦鸿","text":"认觚棱旧梦冻云端。苍茫驻何年。料铜驼秋棘，金盘晓露，尽化隆寒。满目灯红摇烁，石火迸斑斓。滴砚冰如玉，亮映晴暄。空悯一春蝼蚁，正黄粱熟处，惯溺忘川。看狼豺人立，平地屡惊澜。溅遥空、山凝宿墨，锢长城、依约旧龙涎。仗杯酒，把罗浮月，乘夜而还。"}