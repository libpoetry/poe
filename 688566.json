{"id":"688566","title":"冈州八景 黄云樵笛","dynasty":"明","author":"许炯","text":"绿护屏前云似锦，玉台山下草如茵。晚来一曲清平调，吹落人间富贵春。一曲沧浪紫翠浮，柳阴深处有渔舟。溪头便是桃源路，时见残红逐水流。参天黛色三千丈，锁地烟霞十二重。花果门前无旧路，仙风时送一声钟。江南江北是通津，尽日舟横楚水滨。休向斜阳辞击楫，隔江应有未归人。海上经年音信稀，闺中流泪捣寒衣。无端一夜冰霜结，惊见天南片叶飞。碧落云飞宿霭收，夜深携酒上丹邱。谁磨天上无尘镜，照破人间万顷秋。"}