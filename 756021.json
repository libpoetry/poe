{"id":"756021","title":"从子馥还汉州作","dynasty":"清","author":"曾彦","text":"从君还旧邦，仲春善游适。繁英缀柯条，芳草被阡陌。华日动通津，轻飙荡丰麦。华宗申笃好，耆艾叙畴昔。芳醪勤酬献，嘉肴充瑶席。达人隆德辉，夫子继宏绩。高情属华岳，抗志蹈云霓。天姿美无度，茂德难匹敌。明哲自有经，贤达岂今识。嗟余菲薄质，茑萝翳松柏。永得亲光仪，偶怀共芳洁。"}