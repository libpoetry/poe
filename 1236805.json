{"id":"1236805","title":"次韵古体二首","dynasty":"元","author":"范梈","text":"偶为淳朴语，即有希夷风。在世能勿忤，聊以古为同。大巧三代人，所拙辨伪工。曲哉末学士，妄拟述作功。至性苟能尽，焉得推盛隆？先师予狂狷，盖愤失所中。于时得依归，敢叹吾道穷？圣道缺已久，文不充其资。自从夏殷来，因革当从谁？中更鸣鸟闻，载叹德之衰。寥寥大师乐，复得存那猗。大音苟有托，不必稽其辞。设有盈樽酒，日夕斟酌之。乐杯当在手，自今不复疑。胡为不复疑？贤者当明知。"}