{"id":"1067794","title":"有庆上人数以诗见赠庆始学诗于祖可尔来摆脱故步进而不已未可量也作短句以报之","dynasty":"宋","author":"李彭","text":"昼公无恙时，句吐春空云。笔端敛万壑，中闻清夜猿。门生沾剩馥，派别自渊源。深岭萝月妙，纵观岚气昏。时蒙一顾重，腾骧空马群。大师于越秀，幽气如芳荪。玉笈发金籥，阔步登词门。脱略尘外躅，摩霄郁飞翻。岂惟足风露，定复多皇坟。昨枉招隐句，深靓丽且温。挽我诱松桂，要移北山文。诸郎短兵接，此事独策勋。惭非钟嵘评，更休知音论。"}