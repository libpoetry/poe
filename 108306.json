{"id":"108306","title":"闻笛叹·读书夜倦灯影暗","dynasty":"元代","author":"方回","text":"读书夜倦灯影暗，屋外笛声何处来。邻翁吹笛意本乐，闻笛如我心何哀。如说生离苦，天涯海角无由回。又如诉死别，委骨黄壤埋蒿莱。失身羁妇过昭君冢，偾军老将上李陵台，东坡澹庵惠州新州更海外。经义字说蛊场屋，格天之阁高崔嵬。元佑太母地下负废立之谤，昭慈再废入道冷屋扃荒苔。济阳一去饮霅水，不得其死二十七年，老奸擅位污公台。分明历历道此事，使我颜色黯然如死灰。岂止山阳向秀感，徒为嵇吕二子空徘徊。平生不识音与律，但喜乐工奏曲作技倾金罍。不谓今夕此何夕，江淹别恨二赋尽到眼，玉川子涕泗虾蟆食月万古不可开。铁肠石肺百杂碎，惊魇不顾闺中孩。壁下偶有酒，顾谓斟一杯。一杯薄酒何足御此大愤怨，不如愚无知者酣卧鼻息长如雷。须臾笛声寂无有，出视空庭但星斗。"}