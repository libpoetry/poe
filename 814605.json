{"id":"814605","title":"菩萨蛮","dynasty":"清","author":"郑文焯","text":"宫花不见人憔悴。朝朝洗面燕支泪。楼阁易斜晖。绿尘筝雁飞。空阶销玉冷。燕立秋千影。隔院骑声来。卧屏红扇开。小波秋冷夫容苑。鸳鸯头白花应见。山黛可怜颦。故宫眉样新。有人妆澹薄。缟袂垂深幕。青鸟蓦飞来。报君双凤钗。画楼残点和箫咽。镜中愁见人如月。双陆赌金环。别时相赠难。旧红宽臂缕。妆罢长无语。明日斗花风。为谁梳洗浓。年年织锦红窗老。绣裙空染南园草。梦里送香车。好春归别家。手栽池上树。难系斑骓驻。悔不种夫容。花时还妒侬。移家爱住青溪里。东风绿尽湔裙水。残雪驿桥西。浅深郎马蹄。花前和泪送。鸾带行烟重。梦断锦衾知。晓寒孤起时。瑶台长是游仙驻。残金销尽雕轮路。帐殿柳如烟。水飘花满船。惊波风雨急。夜夜青禽泣。只道海能填。西山无石衔。镜堂前后花交见。歌纨裁月难遮面。憔悴问花枝。玉颜非别时。浅妆工薄媚。弦上西风泪。灯黯塞鸿归。一声肠九回。过花帘燕惊红落。一床残梦东风薄。春老不还家。刺桐墙外花。江南沙草暖。镜水歌眉浅。双篴出烟萝。画船凉月多。平江风色连三月。夜寒又近红楼别。无酒莫伤春。新年见旧人。安排双泪眼。长送春波晚。斜月过西池。隔阑花自移。"}