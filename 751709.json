{"id":"751709","title":"呈韬庵","dynasty":"清","author":"陈书（伯初","text":"元祐诸公天人姿，庆历圣德天所毗。既清海甸卷怀已，不殚厥锷焉施为。乡党流风要人纪，文献晻昧烦探披。泉虚石伫盖可负，况咏华黍赓参差。青春登朝强仕归，猿鹤欢喜迎龙夔。摩崖浯溪兴不衰，老于文学今其谁。温良颜色入座有，时以句法相质疑。龙章凤姿爱鳖跛，乱头粗服参旄氂。东屯西瀼隔还往，岁四五至穷昏曦。坐公听水之斋思，松篁琴筑弹流澌。山举踏月夜半至，挟卷报道诗寻医。"}