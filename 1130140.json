{"id":"1130140","title":"偈颂十八首","dynasty":"宋","author":"释道璨","text":"天高地厚，日盈月昃。全提半提，天地悬隔。弟兄财本不多争，共驾官船各自撑。撑去撑来回首看，依前不离蓼花汀。鼓棹扬帆，驾没底船。横行海上，神头鬼面。云门放洞山三顿棒，黄檗打临济三顿棒。减灶添兵，伤盐费酱。一不成单，二不成两。多少芦花对蓼红，时人只看丝纶上。自小离家住日边，去家只道路三千。从人问得来时路，回首元来在目前。即心即佛，山无重数。非心非佛，水无重数。不是心不是佛，白云又无重数。荐福恁么告报，灞陵桥上望西川。寒一上，热一上。普通年事只在，于今更无三般两样。临济处一杓，末山处半杓。玉本无暇，妄自雕琢。有年无德老睦州，无端拶折云门脚。玉关度了久班师，犹向人前动鼓鼙。只道马行荒草地，不知身已陷重围。闹浩浩，闲寂寂。不动一丝头，如对万人敌。惺惺直是惺惺，历历直是历历。捉象亦全其力，捉兔亦全其力。符不书，药不采。起死禁不祥，幸有这个在。满院薰风夏日长，人在藕花香世界。秋深夜长，露寒月皎。钟声短底短长底长，虫声大底大小底小。山僧闻得，展转反侧，不寐到晓。一片祖师心，狼藉知多少。至日书云，云作何色。眼里无筋，青黄赤白。江月照，松风吹，永夜清宵何所为。漏尽夜沉沉，山房风露深。无云生岭上，有月落波心。道在目前，全无罅缝。左之右之，百发百中。是风动，是幡动。临济四料拣，洞山四宾主。甜瓜彻蒂甜，苦瓠连根苦。倒腹倾肠说向人，恰似杏花枝上雨。登芝山，望五老。云静日月正，眼高天地小。达磨大师脊骨等闲踏折，释迦老子心肝五脏一时见了。因思扰扰尘寰，茫茫宇宙。手把夜明符，几个知天晓。"}