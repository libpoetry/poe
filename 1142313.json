{"id":"1142313","title":"送陈正德教谕常熟","dynasty":"宋末元初","author":"牟巘","text":"此邦自是高阳里，陈太丘家好孙子。十年闭户养隽声，我先子后一时起。前时送兄今送弟，綵衣拜亲亲为喜。人言昆令而季强，羡君清标如玉峙。善和尚有千卷书，一一穷探亲夜几。新诗那更翻手成，便当拾芥取青紫。小营甘旨束书去，且烦私淑青衿士。天公应念友于情，任国相望才尺咫。苏州明白照两县，正好高吟清影里。吴江定作对床留，笑隔垂虹脍鲜鲤。托好我已三世深，待老敢当二生侍。萧萧风雨起送客，万里飞鸿看双眦。端明老子旧家声，一举先鞭从此始。"}