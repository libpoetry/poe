{"id":"992409","title":"和永叔六篇 其二 代鸠妇言","dynasty":"宋","author":"梅尧臣","text":"不如作茧依蚕蔟，以丝自裹还自足。与尔为妇过一生，怒即分飞同转目。辛勤哺雏寄鹊巢，子母生离因尔逐。羽毛曾未颜色衰，饮啄不计丰俭时。天阴辄遣呼辄归，恩情纸薄谁信之。朝为夫妇夕行路，世间反覆那能知。伋妻白母非美事，后代放此诚堪悲。"}