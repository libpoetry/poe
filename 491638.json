{"id":"491638","title":"南乡怨歌","dynasty":"明","author":"刘崧","text":"我家承平住城郭，自从乱来徙村落。朝朝临河望烽火，只怕江船向南泊。今年李寇打南乡，五更马蹄踏月光。小船载军大船马，旗头直捣珠林下。乡夫捲地散如烟，哨马已过前山巅。尽杀丁男掳妇女，手麾牛羊雨中去。前军出营后军续，昏夜抽刀草间宿。缚人先问窖中金，放火还烧陇头粟。先锋最说姚府军，火伴却是州城人。全装尽作姚家扮，面目虽驯谁敢嗔。人家兵过无遗物，万落千村总萧瑟。室庐灰烬盆盎空，只有田园将不得。君不闻东邻一老叟，向来家业馀升斗。不论贱价卖花银，又向城中赎生口。"}