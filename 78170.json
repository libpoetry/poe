{"id":"78170","title":"梦游山水奇丽处有古宫观云云台观也","dynasty":"宋代","author":"陆游","text":"神游忽到云台宫，太华彩翠明秋空。曲廊下阚白莲沼，小阁正对青萝峰。林间突兀见古碣，云外缥缈闻疏锺。褐衣纱帽瘦如削，遗像恐是希夷翁。穷搜未遍忽惊觉，半窗朝日初曈曨。却思巉然五千仞，可使常堕胡尘中？小臣昧死露肝鬲，愿扈銮驾临崤潼。何当真过此山下，百尺嫋嫋龙旗风。"}