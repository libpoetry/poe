{"id":"581319","title":"波罗蜜果","dynasty":"明","author":"张诩","text":"南海庙前波罗蜜，灵根元自西域持。扶疏耸拔如青盖，结为硕果何累累。金刀剖之索蜜渍，一片入口沉痾离。我闻楚王渡江得萍实，剖而食之甜如蜜。当初不是儿童谣，孔子纵圣焉能识。波罗虽珍谁汝嘉，年年结果不开花。想当移来天上槎，曾否见识于张华。波罗蜜，波罗蜜，伊谁作贡献皇家。"}