{"id":"437019","title":"江神子慢 赋瑞香","dynasty":"金","author":"蔡松年","text":"紫云点枫叶。岩树小、婆娑岁寒节。占高洁。纤苞煖、酿出梅魂兰魄。照浓碧。茗盌添春花气重，芸窗晓、濛濛浮霁月。小眠鼻观先通，庐山梦旧清绝。萧閒平生淡泊。独芳温一念，犹未衰歇。种种陈迹。而今老、但觅茶烟禅榻。寄閒寂。风外天花无梦也，鸳鸯债、从渠千万劫。夜寒回施幽香与愁客。"}