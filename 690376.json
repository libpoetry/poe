{"id":"690376","title":"怀蕲州仲兄后乐二首","dynasty":"明","author":"张弼","text":"秋思无端日夕深，远从湘水寄穷吟。西风落木惊寒暑，南国浮云变古今。自是贾生多感概，未应坡老坐销沉。登楼莫听蕲阳篴，吹落梅花总不禁。白下风涛深复深，短蓬长日系孤吟。寒楸极目空南北，春草关情共古今。窦业有传真自慰，韩疏无援岂终沉。感来几欲驰长句，绿浅芭蕉尚未禁。"}