{"id":"50172","title":"题出射图","dynasty":"元代","author":"戴良","text":"玉门关南百草腓，玉门关北斗兵稀。边头无事马秋肥，将军出射沙尘弥。一胡据鞍执大旗，翩然前导疾若飞。一胡引弰如附枝，一胡放箭箭不知。后有两胡蹙骑追，侧身拔镞恐镞遗。玉门关城迥且巍，一时士马何神奇。我来塞外按边陲，曾挥此马看君骑。为君取酒尽千卮，醉里争夸战胜归。到今已是十年期，画家所写是耶非，却忆当初亲见时。"}