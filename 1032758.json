{"id":"1032758","title":"和米芾为梁唐不收慰问帖寄诗","dynasty":"宋","author":"薛绍彭","text":"圣贤尺牍间，吊问相酬答。下笔或无意，兴合自妍捷。名迹后人贵，品第分真杂。前世无大度，危乱相乘蹑。白发如莲帽，騧马似瓜贴。触事为不祥，凶语弃玉躞。料简纯吉书，乃有十七帖。当时博搜访，所得固已狭。于此半千岁，历世同灰劫。真圣扫忌讳，尽入淳化箧。巍巍覆载量，细事见广业。唐人工临写，野马成百叠。硬黄脱真迹，勾填本摹榻。今惟典刑在，后世皆可法。"}