{"id":"140737","title":"钓台·疑衣骑日扶桑上","dynasty":"宋代","author":"张镃","text":"疑衣骑日扶桑上，三精九县开灵贶。赵梁雍代迹俱空，冯吴寇邓勋相望。客星何处潜光芒，双台叠巘摩穹苍。钓丝千丈卷烟雨，谁瞰一碧玻璃江。羊裘坐稳无心动，蒲轮纁幣知何用。故人聊为小周旋，君房诊欲相推送。寥寥岁月今几秋，山寒松吹多飕飗。春来日暖花气发，极浦浪转鱼龙游。先生有台人共高，虚庭忍见生蓬蒿。断碑败壁蠹荒藓，灌木野鸟捐枯巢。一朝钟梵交云际，檐楹改观辉杉桂。非关好事取时名，此中耻但称能吏。却经祠下罗清樽，试歌此诗当招魂。先生出兮佩兰孙，明玑耀旂驾瑶璠，黄麟道前翠虯奔。先生去兮山云屯，玉妃金童从缤纷。吹箫鼓瑟声冥冥，目断暮霭栖遥林。"}