{"id":"523228","title":"梁园歌","dynasty":"明","author":"李梦阳","text":"朝发金台门，夕度博浪关。黄河如丝天上来，千里不见淮南山。淮南柱树弄婆娑，挂席欲进阻洪波，我今亦作梁园歌。梁园昔有信陵君，名与岱华争嵯峨。三千珠履不动色，屠门执辔来相过。功成不显涕滂沱，青蝇白璧一何多。我为梁园客，不登梁王台。锦帆扬州门，一土何时回。荒烟白草古城没，登台望之令心哀。令心哀，歌且谣。迷涂富贵苦不足，宁思白骨生蓬蒿。人生三十无少年，积金累玉空煎熬。独立天地间，长啸视今古，城隅落落一堆土。千年谁继白与甫，揽泪浮云洒烟莽。洒烟莽，风吹卷波涛，沈吟投箸不暇食，蹴天浊浪何滔滔。君不见昔人然诺一相许，黄金斗印如秋毫。"}