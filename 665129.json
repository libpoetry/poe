{"id":"665129","title":"刘诚意先生以梁公道学为之师王练忠鲠为之友乃克以名名堂而启后之不忘也然以不及识为恨故为之赋登堂三章章十句","dynasty":"明","author":"夏良胜","text":"有登斯堂仰美人兮，彼美人之情惟意之诚。意之诚，斯德之贞。是可仰也，必有师也。必有友也，必有后之承也。有登斯堂怀美人兮，彼美人之降维意之防。意之防，斯道之藏。是可怀也，惟其师也。惟其友也，惟其后之光也。有登斯堂慕美人兮，彼美人之诚意足以遁世。遁于世，是以无悔。是可慕也，何负师也。何负友也，何后之人可閟也。"}