{"id":"685609","title":"酬智海上人步元韵四首","dynasty":"明","author":"邓云霄","text":"云游不到虎门东，绮语传来字字工。诗律细超禅律外，天花乱落笔花中。远公净界开莲社，陶令閒园对菊丛。相望盈盈衣带水，乘杯奚惮石尤风。锡杖行携挂百钱，曾言酒国胜生天。菜边有肉何妨素，瓮侧藏身或是仙。石磴云来随散步，松房客去更安禅。山中僧腊无花甲，莫向菩提问岁年。名山古刹住来深，只履高踪未易寻。指月拈花知慧性，降龙驯鸽识慈心。见空有相休传钵，悟到无弦可破琴。支许玄谈堪坐对，相期挥麈入双林。罗浮高并赤城标，帘卷层楼紫翠朝。东望三山人未远，西来半偈路还遥。论文说法思联榻，桂水珠江不断潮。鸥鸟溪边时接席，已将生计混渔樵。"}