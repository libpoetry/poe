{"id":"695583","title":"乙卯贱辰买舟抵北溪课耕时儿孙及叶印峰堪舆蔡同州楷书同行而西席黄悟一亦尾舟后至呼卢剧饮颇属胜游为赋近体四首","dynasty":"明","author":"林熙春","text":"花甲周过四，韶华玉兔移。虽云胸愈赤，转觉鬓成丝。曕日依南极，溯流憩北溪。山川閒寄傲，敢诵主恩垂。进修惭匪据，七月愧生申。绿树多啼鸟，青山一病臣。松杉云露湿，场圃蒿莱春。锦缆中流放，何劳更问津。"}