{"id":"507571","title":"富溪八景富 其六 悦亲行","dynasty":"明","author":"李昌祺","text":"杨家矍铄双翁媪，平生快活无烦恼。中男颇解尽欢娱，拜跪膝边颜色好。开封百物价直低，寻常剩有豚与鸡。鲜鳞嫩菜好柿栗，贩来都聚隅头西。买归为具罗盘饤，药室香凝春昼静。满斟政喜瓮方深，迭劝岂愁瓶屡罄。况逢禾麦丰登年，饭炊稻米衣装绵。颐老惟知足嬉笑，安居但愿忘忧煎。随缘供养竭医赀，且乐清贫慎勿辞。不见巷南富豪子，祸罪贻亲异乡死。"}