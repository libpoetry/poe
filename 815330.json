{"id":"815330","title":"梁溪欸乃歌七首","dynasty":"清","author":"赵继光","text":"周家泰伯宋龟山，道德涵濡惠水间。一样文明称鼻祖，弦歌声里化荆蛮。右军宅作空王宅，眼底沧桑如是观。剩有多情永和月，夜深还照墨池寒。望公坞上碧云堆，松吼苍崖石壁开。不向珠帘看飞瀑，笑人空到此山来。书香偏和麝香飘，往代豪华说旱桥。谁是樽前旧词客，满身凉月听吹箫。浒溪溪口白云封，罨岸桃花水映红。柔橹呕哑小桥畔，几家同住武陵中。闾江北接胥山景，山麓灵胥庙貌存。牧竖不知千古恨，日斜吹笛过前村。青祁渰水水粘天，蟹簖渔罾每接连。买得浮庄平泛宅，绿蓑长染五湖天。"}