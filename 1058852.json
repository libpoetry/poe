{"id":"1058852","title":"赠金堤刘承制景文","dynasty":"宋","author":"晁补之","text":"漆园说海若，稷下谈神州。长剑堪倚天，语大世莫酬。少狂岂其然，及此日月流。稍知画足非，万事指顾休。夫子更高识，未沫于前修。乘流聊复驶，得渚正须留。盖有幸遇鲁，何能必为周。徜徉下泽车，惊骇入谷驺。对酒尚青眼，吟诗将白头。山阴论往事，陈迹讵能收。"}