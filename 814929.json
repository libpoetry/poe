{"id":"814929","title":"南乡子 次女绣孙偕其婿附海舶入都，倚此送之。","dynasty":"清","author":"俞樾","text":"送汝去长安。九月西风乍戒寒。辽海云帆何日到，漫漫。绿水洋中翠袖单。几夕暂盘桓。话久浑忘玉漏残。欲向临歧留后约，难难。坐对黄花且尽欢。忆昔赋于归。送汝迢迢上帝畿。今又远随夫婿去，歔欷。别泪重沾旧嫁衣。执手各依依。记否湖楼话夕晖。他日南归重舣棹，依稀。独凭危栏认翠微。烟树凤城秋。昔日巢痕尚在不。送汝北行重北望，还休。懒惰无心理旧游。去去勿淹留。节近开炉乐事稠。愿汝三生兼福慧，双修。莫负红闺旧住楼。"}