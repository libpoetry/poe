{"id":"889914","title":"寿范洁斋二首 其二","dynasty":"宋","author":"吴泳","text":"玉山一何高，堂与青云齐。上连宝台峻，下瞰金璧低。中有二老仙，驾鹤俱不归。苔封箕山碣，雾湿太史题。岂期芸省郎，再析侯藩圭。芳猷绍前印，英气截云霓。理乱如理绳，牧民如牧羝。燕开登南楼，就以云作梯。喜年玩秋稼，抚物观春荑。不贪老氏宝，不秘庄生倪。至仁弥尔性，寿齿今复齯。"}