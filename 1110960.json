{"id":"1110960","title":"次韵傅丈武夷道中五绝句","dynasty":"宋","author":"朱熹","text":"地久天长岁不留，坐来念念失藏舟。回看万法皆儿戏，还直先生一笑不。分符拥节几经年，闻道方成屋数椽。只恐未容高枕卧，却须持橐听鸣鞭。勋业今从镜里休，箧中空有敝貂裘。死灰那复飞扬意，惠许深惭不易酬。常记桐城十载前，几回风雨对床眠。他年空忆今年事，却说黄亭共惘然。诸郎步武各骎骎，季子尤怜产万金。衣钵相传自端的，老生无用与安心。"}