{"id":"429897","title":"齐如山家蘋果花下作","dynasty":"近现代","author":"黄浚","text":"齐侯拓园无半亩，占断春光八九强。缃梅放娇丁香悄，海棠二丈红过墙。频婆一树尤殊艳，华鬘层匝环天香。海棠风过脂为色，正藉频婆相映力。玉盏斜倾绀雪光，翠帷近护明霞赩。昔年陶谷志林禽，九转还丹蜜共斟。君持盏蜜饷俊客，向晚敷榻当花阴。晚风忽动花成雪，花影蜜脾两清绝。但使中边同透彻，来禽蘋果休分别。"}