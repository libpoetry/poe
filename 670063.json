{"id":"670063","title":"送元美 其二","dynasty":"明","author":"李攀龙","text":"夙昔二三子，慷慨扬奇声。文章凌先秦，词赋无西京。零落如流星，各怀饥渴情。念尔策高足，北海日以清。顾盻当中原，冠盖徒纵横。明发咏蓼莪，依依恋所生。悲风蓟门来，涕泣沾我缨。解带谢时人，驱车薄姑城。千里见大河，踯躅浮云征。罢酒不能别，萧萧驷马鸣。骨肉非一身，意气乃合并。景光老自爱，率已识荣名。"}