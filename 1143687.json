{"id":"1143687","title":"木犀花","dynasty":"宋末元初","author":"方一夔","text":"此花习气爱巉岩，不受红尘点碧衫。地把鹫峰移境界，天教蟾窟堕尘凡。瑶林摵摵敲残玉，金屑霏霏贮满函。月影徘徊花影乱，待携双盏与君衔。招隐谁招到碧岩，自嫌黄绶映青衫。月光童子分根柢，金粟如来混圣凡。胜赏莫辞空百盏，丽酬不记达千函。竦身便脱尘埃去，径上清虚谢辔衔。秋风吹梦绕千岩，偷看天宫云锦衫。色尚红黄定崔李，花从开谢识荆凡。试教月老排芳谱，更听仙童诵玉函。剩有辟寒金粟树，丁宁栖鸟莫教衔。曾住仙山九折岩，夜凉萝荔挂衣衫。月窥樽里如相伴，人立花边自不凡。丛绿联环玱玉佩，残黄锁骨现金函。枝空蟾窟今谁记，犹道东陵系旧衔。"}