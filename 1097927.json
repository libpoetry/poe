{"id":"1097927","title":"府判再示楹字韵诗再和之","dynasty":"宋","author":"徐鹿卿","text":"别驾宝横道，冷官槁代楹。谁令尘土姿，近映冰壶清。君家闽山阳，泉以蒙著名。平生养正功，烱烱心地明。我家古泉溪，四顾岩峦萦。日迂长者辙，来往纷振缨。湛泉偶趋风，嗽液咀流英。古榕憩阴阴，绿竹哦青青。泉鸣似唤客，盈耳清音泠。欢谣动海隅，温诏来宸京。只今游览地，回首真邮亭。"}