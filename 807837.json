{"id":"807837","title":"贺新郎  登龙池绝顶凭虚阁同云臣远公赋","dynasty":"清","author":"陈维崧","text":"极目真空阔。倚巉岩、屋峦竞瘦，老松都活。澒洞荒寒非世境，昏晓阴阳荡割。更古木、冷烟轇轕。虎迹龙湫经过了，一枝筇、几被罡风夺。才到得，乱蜂末。峰巅小阁危堪掇。嵌崎嵚，呀然如窦，拳然如钵。只怕石栏凭不稳，败叶欲随秋脱。况恰对、崖门初豁。我爱湖光能入望，约他年、再与攀萝葛。看夜半，阳乌渴。"}