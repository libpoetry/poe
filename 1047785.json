{"id":"1047785","title":"奉赠仲益南上","dynasty":"宋","author":"沈辽","text":"昔日钱塘布衣客，画舸摇摇出淮北。腰间新佩青铜章，行著绿衣归故国。汉水西流云梦泽，高堂老人头未白。兄弟频年收美科，公卿要途声寂寂。公车荐章动盈束，万里青云不遗力。老夫在吴始相得，惠停高车践荆棘。相见匆匆如梦寐，尔来无复人间迹。子方策名在清时，霜天正可抟鹏翼。遥知后会不可期，吾心已作南山石。"}