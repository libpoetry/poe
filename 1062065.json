{"id":"1062065","title":"偈颂一一二首 其九十八","dynasty":"宋","author":"释清远","text":"天得一，斗牛女虚危室毕。地得一，草木山河并土石。君得一，上下四维无等匹。万象森罗影现中，一颗圆明光的历。有欢荣，有愁戚。或冤亲，或顺逆。富且贵，贫且乞。万样千般谁运为，空谷之声随应出。鸳鸯绣了任君看，不露金针太绵密。褒禅奉劝各回头，莫待临行却啾唧。识取摩诃般若光，万古悠悠是今日。"}