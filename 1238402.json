{"id":"1238402","title":"题夏迪双松图","dynasty":"元末明初","author":"王冕","text":"我昔曾上五老峰，白云尽处看青松。中有两树如飞龙，正与夏迪画者同。夏迪画松得松趣，个个乃是廊庙具。贞固不特凌雪霜，偃蹇犹能吐烟雾。苍髯猎猎如有声，铁甲半掩苔花青。六月七月炎火生，对此似觉形神清。丈人兀坐诚有道，岂比商山采芝皓。有琴有琴不须弹，而今世上知音少。"}