{"id":"111006","title":"游洞岩·跨马绝风烟","dynasty":"宋代","author":"徐文卿","text":"跨马绝风烟，夜与云俱宿。弹琴向窗间，微月挂森木。晓行岩上路，一溪缘净绿。路穷入其中，溪流贯山腹。岩开类天设，石乱疑鬼伏。水从何自来，乃尔莹心目。岩前野僧居，种桃满空谷。惜已过芳时，不见花芬馥。平生青霞志，耻受红尘辱。老我茅三间，兹山疑可卜。"}