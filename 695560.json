{"id":"695560","title":"龙州十首","dynasty":"明","author":"林弼","text":"龙州长夏多风雨，山路无时一尺泥。今日开门喜新霁，洞云片片度前溪。山蕉木柰野葡萄，佛指香圆人面桃。更有波罗甜似蜜，冰盘初荐尺馀高。草阁柴扉傍竹开，洞官留客意徘徊。盘遮蕉叶携殽至，瓮贮筠笼送酒来。峒丁峒妇皆高髻，白纻裁衫青布裙。客至柴门共深揖，一时男女竟难分。千山万山皆戴石，十日九日常出云。木鼠夜啼人不见，峡猿暮啸客偏闻。近水刺桐知驿舍，倚山毛竹即人家。趁墟野妇酤甜酒，候馆溪童进辣茶。架岩凿壁作巢居，隐约晴云碧树疏。水枧枝枝横槛似，禾囷个个小亭如。白沙青石小溪清，鱼入疏罾艇子轻。谩说南荒风景异，此时真似剡中行。林塘幽窈隔桑村，风磴崎岖接石门。雨过茅茨忘赤日，云深篁桂易黄昏。龙州溪洞极南边，鸡犬桑麻自一天。流水桃花今有路，何须更觅武陵仙。"}