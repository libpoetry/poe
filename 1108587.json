{"id":"1108587","title":"又和二首","dynasty":"宋","author":"刘克庄","text":"只有短辕车锡导，更无灵寿杖扶光。林间竹笋饱一世，阁下薇花阅几郎。曩欲裂麻宁拂袖，老当还笏不须囊。绿阴周匝迷行径，谁念茙葵惟向阳。禁林忝士相如草，芸阁曾分太乙光。亳社重新依老子，天台自古属刘郎。判无除目污黄纸，空有孤忠满皂囊。回首觚棱残梦断，下招不必遣巫阳。"}