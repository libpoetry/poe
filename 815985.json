{"id":"815985","title":"点绛唇 丙子夏日村墅","dynasty":"清","author":"曹尔堪","text":"长昼方炎，画梁归喘寻泥燕。桔槔声断，露稻幽香遍。倚树当风，欲比闲云倦。苹花院，小池波浅。绿上窗纱半。苦是春阴，桃花半落江村暮。垂杨千树，缥缈渔船渡。青满田畴，难认牛羊路。溪边步，野鸥飞去，只爱无人处。记得黄昏，眉梢微见红潮印。夜深低问，酿作分离恨。翻悔当初，合了鸳鸯枕。嗟孤另，欲通佳讯，人远天涯近。莲褪红衣，回塘雨盖藏鸂鶒。柳丝嫌直，故倩莺来织。蒲戟青稠，点缀清溪色。方池黑，细鱼吞墨，道士鹅难得。禾黍风清，乱山高下供凭吊。龙吟虎啸，绛灌由屠豹。转眼兴亡，陵阙余残烧，谁能料，汉家遗庙，明月依然照。沙暖蒲香，凤池涨绿晴波皱。搓黄御柳，三月春方透。小径闲吟，碧鲜生鸳甃。消晴昼，雨丝拖逗，似补梨花瘦。衰草重冈，雁灯吹灭诸陵火。谁家菊朵，开近扶风左。无限悲秋，难觅江淮舵。耽枯坐，闲门深锁，红叶堆中我。幔卷同云，平皋木介霜威肃。柳条吹秃，犹映晴淮绿。道德微言，为目宁为腹，堪三复，他年空谷，活火煨黄独。"}