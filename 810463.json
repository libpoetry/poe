{"id":"810463","title":"怀易堂次敬亭韵","dynasty":"清","author":"敦敏","text":"书剑今何处，翻怜作客时。探奇遇废寺，吊古访遗碑。水阔孤帆远，春寒旅雁迟。顿教离别意，往事倍堪思。忆昔秋深候，同君客锦城。临风当月上，把酒看潮生。旧路长新草，荒山馀乱荆。悠悠隔南北，落日不胜情。相逢频把袂，回首订交初。燃絮供分韵，擘笺试较书。豪呼春酒暖，小话夜窗虚。依旧琴樽在，空劳叹索居。金山泉第一，茗战自然工。更拟食新笋，还怜摘晚菘。人思京路北，乡咏越江东。到日歌烟棹，西湖明月中。记得凌河畔，烟波学钓徒。旧游悲雪爪，春事点花须。越水吟归客，燕山静掩庐。通津南去路，日望北来舻。"}