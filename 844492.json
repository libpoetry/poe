{"id":"844492","title":"玉楼春 二月十五日微雪","dynasty":"清末民国初","author":"姚华","text":"东风一半春分乍。试暖催花无晓夜。寂寥村路少人知，几日山桃开又谢。清明近也寒犹怕。转作轻阴天蕴藉。不成雪意亦瑽琤，点点声声连雨下。阴晴冷暖难凭据。记得春来无觅处。一宵寒色满清都，疑是春光来便去。频年老向他乡住。百岁光阴能几误。暗中春梦惯欺人，雪断花明春已暮。"}