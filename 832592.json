{"id":"832592","title":"烛影摇红 月夜泛舟里湖，遍串六桥并丁家山而归，山椒一园，歌鼓彻曙","dynasty":"清末民国初","author":"朱祖谋","text":"压镜秋姿，四山浓黛和愁敛。浴空蟾影转斜河，三五凉萤闪。清景人閒易欠。洗閒情、筒杯未酽。窣波钟罢，归尽连钱，蜻蛉孤泛。欺月珠镫，隔花飘出閒阑槛。乱催阿滥聒清宵，鱼鸟应微厌。残画沧洲半罨。挂西峰、苍龙睒睒。昏鸦醒未，风外稀疏，重城更点。"}