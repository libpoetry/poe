{"id":"597662","title":"将之罗浮发凤城途中述怀示同游","dynasty":"明","author":"林大春","text":"日月悬太空，星辰列次舍。名山奠坤轴，川流亘长夜。丈夫生其间，独往安可谢。三光罗心胸，五岳为台榭。焉能事田园，何用植桑柘。伊余秉孤贞，少伏长林下。一朝谬通籍，风云在呼咤。岳渎恣所如，行游半区夏。一自拂衣归，泉石多清暇。忽忽二十年，卒卒如驹罅。言念罗与浮，光灵岱嵩亚。郁郁岩洞幽，翼翼飞泉泻。矧有同心人，白鹤时能跨。今者如不往，百岁行将罢。因兹乘兴来，清秋发长驾。不学南州生，区区力耕稼。不学向平游，犹待毕婚嫁。誓将陟其巅，山灵谅余迓。"}