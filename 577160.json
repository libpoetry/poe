{"id":"577160","title":"晓发王庄驿至固镇驿时风雪方霁","dynasty":"明","author":"陈琏","text":"霜风连日生寒威，冻云糊天天为低。雪花飞来大于掌，江山万里增光辉。天鸡初号雪花止，玉树琼林半空起。雪深路涩马行迟，狐裘迎风寒似水。须臾曈昽开晓晴，烂银一色摇光晶。炊烟乍出飞鸟过，依稀遥见霸王城。驿使相迎慰寥落，山殽野簌供杯酌。地垆火暖氍毹温，寒气虽严殊不觉。仕路驱驰岁月赊，每因风雪倍思家。何日承恩归故里，逍遥林下赋梅花。"}