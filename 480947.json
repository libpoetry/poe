{"id":"480947","title":"钱舜举画花石子母鸡图","dynasty":"明","author":"王淮","text":"落红香散东风软，灵岩络翠苔纹浅。闲庭昼永日当空，花影团团移未转。两鸡不识春意佳，栖迟也傍庭前花。父鸡昂然气雄壮，独立峰颠发高唱。母鸡喈喈领七雏，且行且逐鸣相呼。两雏依依挟母腋，母力已劳儿自得。两雏啾啾趋母前，有如娇儿听母言。两雏唧唧随母后，呼之不前不停口。一雏引首接母虫，儿腹已饱母腹空。嗟尔爱雏乃如此，不知尔雏何报尔。钱翁摹此悦生意，我独观之暗流涕。劬劳难报慈母恩，漂泊江湖复何济。展图三叹重摩挲，鸡乎鸡乎奈尔何！"}