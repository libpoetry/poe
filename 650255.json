{"id":"650255","title":"赠贡士王志浩赴东莞训导","dynasty":"明","author":"金幼孜","text":"东风三月莺乱啼，都门冠盖相追随。乡人故旧领除命，布衣一日生光辉。王郎素非寻常者，浩气凌霄绝潇洒。昔年充贡登成均，万里青云重光价。已看蟾宫擢高枝，复闻战艺来春闱。霜蹄暂蹶未为失，一官雅称克儒师。番禺南望渺何许，便道还能过乡土。梅雨连村旅舍昏，林阴满地邮亭午。悬知到日夏方深，杏坛昼永分清阴。皋比日宴说经史，座间济济皆青衿。况当圣治文明日，宵旰孜孜在儒术。兹行仰体圣明心，作育群才须努力。朝回送别惜匆忙，且尽花前酒一觞。岭南若遇回京使，犹待椷书寄玉堂。"}