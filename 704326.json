{"id":"704326","title":"久雨","dynasty":"明","author":"黎民表","text":"秋风吹暮雨，萧索滞空城。窗隙应妨入，檐虚不绝鸣。稍侵书帙润，更益研池清。一榻容身外，浮云未足营。空斋长昼掩，于世颇无机。一雨野池溢，千山黄叶飞。林僧看竹少，园客负樵稀。试问浮生里，蘧蘧几是非。愁霖淹别墅，朋旧解招携。竹偃侵花径，栏倾碍鹤栖。苔生吟畔石，虫篆壁间题。伫待晨曦至，腰镰课秫畦。"}