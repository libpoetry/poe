{"id":"1109221","title":"东屯庄监秤六言三首","dynasty":"宋","author":"刘学箕","text":"读书不执笺注，治生奚用丰财。诗吟一首两首，酒饮三杯五杯。石田茅屋无恙，不与乱生苍苔。天末鸿飞无际，沙头鹭立倍鲜。霞明东崦个里，烟抹西山那边。上马吟诗未竟，举头望月俄圆。割尽黄云万顷，舂成玉粒千仓。出甑香粳满舍，压糟新酒盈堈。田家惭愧时熟，官赋催徵可偿。"}