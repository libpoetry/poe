{"id":"1222116","title":"雁媒","dynasty":"元","author":"郝经","text":"云衢眇飞鸿，往来解随阳。序当夜有所，次进朝有行。瀚海天山西，卵育岁为常。八月秋风高，雍雍共南翔。水国足汀洲，江湖多稻粱。晻霭带残芦，老岸青草长。哀鸣洞庭月，乱点潇湘霜。太和开冰天，北去颃穹苍。信禽法天运，断不为炎凉。偶为篝灯误，缚足离江乡。饮啄养为媒，朋俦总相忘。嗷嗷解愁人，乃反无愁肠。弋人见冥鸿，矰缴潜施张。置媒使号呼，投网来抢攘。奄忽一举尽，羽毛皆摧戕。厌然束缚去，又向云间望。嗟嗟罔民徒，诡计不可防。被获反为用，竭力如鬼伥。有信复无智，终自为身殃。误己更误人，不悟真可伤！"}