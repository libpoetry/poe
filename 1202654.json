{"id":"1202654","title":"水龙吟 中秋和人韵","dynasty":"元","author":"王旭","text":"西风万卷堂空，卧听箫鼓谁家宴。多情惟有，碧霄明月，肯来相见。因记当年，南楼老子，座前宾满。把清谈当却，弹丝吹管。谁更问，霓裳按。梦里仙游惊断。怅天涯、故人难面。空留玉斧，修轮斫桂，又成衰晚。水调歌残，壮心都付，一声长叹。对清光不寐，呼儿取酒，不妨重暖。"}