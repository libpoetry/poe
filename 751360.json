{"id":"751360","title":"偕丁雪塘任秋田孙彦清游柯岩","dynasty":"清","author":"马赓良","text":"吾州山水奇，往往出残剩。曹山既著名，何岩复擅胜，遥望山破碎，近即石散迸。嵌缀亭馆凉，割剥丘壑劲。繁林戴侧厂，修廊蟠曲磴。崖深闻石气，水清见鱼性。涧香渡幽花，岩音孕清磬。洵足骋雅怀，况能逃暑病。当年采山石，顽劣遭排摈。岂知易世后，游屐名山盛。乃知天地间，得失本无定。名理既彻悟，寸心亦明净。剧饮朋盍簪，陶然尽游兴。"}