{"id":"171529","title":"送别湖北漕李秘监仁甫","dynasty":"宋代","author":"林光朝","text":"文字眇烟云，过眼徒浩浩。所有未见书，惜哉吾已老。子云客长安，陈迹如一扫。同叔向来人，我生苦不早。亦闻青城山，斯翁为有道。瞿塘不可上，秋梦长颠倒。白日来西昆，一见自应好。纵谈百代前，至竟非苦槁。多为开口笑，明月生怀抱。黄鹤有高楼，恍如事幽讨。揽辔逢道州，听书下下考。周南勿留滞，掇拾供史藁。分手重酸辛，璠玙众所宝。十日不得面，何为太草草。"}