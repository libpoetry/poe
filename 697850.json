{"id":"697850","title":"即事","dynasty":"明","author":"胡奎","text":"不短不长莲漏点，乍寒乍暖麦秋时。病中正尔无消遣，閒看柴桑五字诗。枇杷一树是谁栽，多谢邻翁送得来。不是王孙金弹子，山禽偷眼莫相猜。花艳妖娆偏怕雨，柳腰纤弱不禁寒。少年惯见无情思，何况如今病后看。馀寒犹殢越罗袍，一夜门前春水高。扶病强行庭树下，笑看山鸟啄樱桃。"}