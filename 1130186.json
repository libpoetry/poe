{"id":"1130186","title":"资国寺西斋示超然二首","dynasty":"宋","author":"释德洪","text":"对眠偶此风雨夕，又近寒岩槲叶村。谢昼未焚风鉴在，韦郎不见语言存。岁时暗觉持山去，忧患空惊斫水痕。绿发彫零心已死，成蹊桃李落华分。人间炊黍未及熟，万事只今归欠申。巳织青驹饯华骝，更披白帢称闲身。遗编终不求甚解，故人但愿长相亲。去年此日琼南岸，涨海翻天探骑尘。"}