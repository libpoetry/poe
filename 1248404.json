{"id":"1248404","title":"答方以常雨霁见寄","dynasty":"元末明初","author":"张羽","text":"余方卧闲馆，子亦辞公门。岂惟名迹同，中有素心存。昨莫枉高驾，飘飖寒雨繁。觞酌未云洽，烟郭遽成昏。乖旷积经宿，已复长忧烦。晨兴束方翰，知子憩幽园。庭阴绿始遍，时夏鸟无喧。感物心独悟，思与静者论。被时想清景，欲往阻修辕。申章酬佳贶，寂寞已忘言。"}