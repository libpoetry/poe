{"id":"332821","title":"潇湘逢故人慢·寄蛟门，时方校订余使粤诗","dynasty":"清代","author":"梁清标","text":"绿烟如雾，早花坞飘红，柳堤拖絮。芳草生汀浦。正人立斜阳，雁回沙屿。昼自雷塘，喜剖得、故人鱼素。战声里、词客箫闲，收拾岭南新句。水添波，春又暮，忆缥缈、江楼归帆悬处。极目邗沟路。奈往事隔年，停云频赋。风雪旗亭，可更有、双鬟重遇。想剪烛、樽酒论文，惆怅芜城春树。"}