{"id":"1217504","title":"送达尔玛实哩正道监州归江南三十韵","dynasty":"元","author":"乃贤","text":"世祖图勋旧，先公立要途。声华台阁重，宠渥禁庭殊。喜见传家子，真成堕地驹。春云浮玉树，秋水出冰壶。世赏诸侯爵，平分刺史符。气吞云梦泽，思绕洞庭湖。忧国头将白，移官绂尚朱。敬亭吴楚胜，别驾孝廉俱。吏慑神明政，民怀抚字劬。丹衷深感格，甘雨遂沾濡。柏府章交荐，薇垣礼独逾。甘棠歌召伯，击壤咏康衢。铨吏持筹策，年劳限累铢。承恩迁五马，恋阙起双凫。鼓枻辞吴会，扬舲入帝都。春风吟芍药，夜雪拥?毹。?仰贤侯哲，深怜贱子愚。河鲂新入馔，邻酿屡分酤。剪烛陪谭麈，临风击唾盂。襟期天日皎，信谊海潮孚。截竹鱼频寄，裁书雁已迂。仓忙辞易水，迢遰向姑苏。云尽群峰出，秋高万木枯。朝帆冲野树，夜艇泊江蒲。入郭偕亲旧，还家迓仆夫。高堂春草绿，华诰紫云敷。采袖镫前舞，青骢柳外驱。溪山供啸咏，菽水尽欢娱。伫听莺迁木，还看凤集梧。东山宁久卧，国政赖匡扶。"}