{"id":"484436","title":"无题和唐李义山商隐 其四","dynasty":"明","author":"杨基","text":"夜合花边待月来，宫中郤辘响春雷。笙调恨谱参差度，锦织愁纹宛转回。楼上绿珠知报主，座中红拂解怜才。伤心两炬绯罗烛，吹作银荷叶下灰。为雨为云事两难，蕙心兰质易摧残。筝移锦柱秋先断，漏滴铜壶夜不干。罗幕有香莺梦暖，绮窗无月雁声寒。芙蓉一树金塘外，只有芳卿独自看。"}