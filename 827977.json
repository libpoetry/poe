{"id":"827977","title":"题刘幼云先生潜庐读书图","dynasty":"清末近现代初","author":"陈曾寿","text":"我皇即位初，辅导资贤王。进贤宰相事，首举讲官良。妙选十二辈，刘侯何卬卬。燕坐抱冰翁，独许侯文章。深心纪纲地，讽议回肝肠。称叹不去口，手抚霜髯长。哀哉元祐政，朝露事不常。阴壬遂渐进，群儿揽天纲。张公起抗争，呕血去堂堂。啁啾见孤凤，百忧瘏一吭。处人骨肉间，苦口非激扬。至诚无不动，乍起旋迷盲。我时数周旋，相对忧旁皇。但言臣力竭，无药回膏肓。天地猝翻覆，流言破斧斨。掩袂出国门，无状徒自伤。终始义不负，此志日月光。幽幽东海庐，读书穴匡床。龙潜自成德，天意方微茫。披图感往事，北望涕浪浪。"}