{"id":"431817","title":"闻著涒社重开之讯喜而有作二首","dynasty":"近现代","author":"孙保圻","text":"笔花璀璨尽豪英，携手鸡坛迭主盟。沟壑未填宁有幸，江河不废各争鸣。商量旧学成新癖，依附名流老此生。南望伤心兵气满，梦华何日醒春明。觞咏联翩似昔时，风人结习或非痴。同扶文运称神契，尽有诗篇示故知。八表云龙觇角逐，一时星凤炫瑰奇。病风中酒余今日，莫负韶光怨别离。"}