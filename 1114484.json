{"id":"1114484","title":"山中遣兴五首","dynasty":"宋","author":"李流谦","text":"数月携家住，幽栖引兴长。客中容懒散，梦里过炎凉。收网觉鱼贱，酌泉知酒香。主人真好事，诗债数能偿。烂饮无贤圣，高歌有鬼神。梵书浑味著，药裹自心亲。朋友居山少，知闻到市新。孤舟怯风浪，不出又经旬。游宦初聊尔，归来亦畅然。低回簿领缚，惭愧斗升牵。元亮八十日，哥奴十九年。人生重名节，富贵疾云烟。日薄愔愔热，江浑漫漫流。蝉为合尖响，燕作掺裾愁。枣熟成群打，禾登扫地收。展眉欣一饱，八月又防秋。嗣圣承尧禹，图书未见之。兵威轻破竹，天意决占龟。燕雀甘藜莠，蛟龙或沼池。但令无战伐，贫贱亦何辞。"}