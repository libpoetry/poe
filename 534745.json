{"id":"534745","title":"戏作月川歌酒中调武冈守备周阃使","dynasty":"明","author":"尹台","text":"将军手掣生蟾蜍，志将扫断月窟除匈奴。祈连天北黄河九曲纡，将军吐气可使挽泻倾玉壶。匣中三尺芙蓉水，豪来提舞秋风里。上天思磔虾蟆精，桂花老杜僵欲死。碧海仙人夜泛银汉槎，宫袍解坐将军家。起援北斗酌美酒，玉箫吹落南天霞。南天万里秋冥冥，三湘七泽摇洞庭。下看明月出沧海，君山一点银盘青。吁嗟武川之水一斛波，明月其奈将军何。愿飞玉盏邀嫦娥，醉取仙人三首瓮，然后扬眉结义天山雪峤横雕戈。"}