{"id":"1252111","title":"咏轩为金子尚赋","dynasty":"元末明初","author":"周棐","text":"大雅辍微响，新声竞哇淫。行行谁不迷，举世莫能箴。慨彼深巷士，渊渊多古心。览物易成感，呻吟畅中襟。初聆韶濩鸣，再听鸾鹄吟。清泠播空象，要妙谐八音。讵惟孱懦兴，幽夔亦萧森。缘知美刺间，感创非独今。王风日已覃，王泽日已深。殷勤诵功德，永远被瑟琴。"}