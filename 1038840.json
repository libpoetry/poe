{"id":"1038840","title":"夜中","dynasty":"宋","author":"苏舜钦","text":"夜分众諠死，耿耿抱真履。中君湛以宁，不为外官使。七兵乘间入，攻剽势向圮。主将不谋阵敌恶，荡然失守遽藏避。骇浪奔腾，一刻万里，纷纷变化无穷已。俄如独茧丝，忽复满天地。乳虎不受缚，狂龙难驯致。我思精甲，以捍异类。邪慝弗萌，元辟复位。辅以逍遥之至道，烂然光辉照无际。"}