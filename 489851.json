{"id":"489851","title":"李嵩四迷图","dynasty":"明","author":"袁华","text":"四迷粉图谁手写，乃是钱唐之李嵩。嵩当三朝应奉日，点染人物犹精工。建炎己后和议定，岁聘杂沓金源东。自兹民不识戈甲，江南花柳春融融。宽衫大帽脩眉翁，低头高揖身鞠躬。柳娘缓带竟莫顾，姓名却倩长须通。阿鬟双手向前起，倾身送酒如当熊。就中老奴增意气，鲸吸不觉金尊空。平康巷中月皎皎，温柔乡里花丛丛。宝钗斜欹粉胸露，如此良宵偏恼公。蜀丝锦障仙凡隔，微见凌波罗袜弓。更呼博塞相娱乐，靓妆夹座分青红。玉盆骰子呼五白，百万一掷逡巡中。锦裾绣袂金条脱，瑶环瑜珥珠玲珑。枭卢不成战屡北，袒跣抱膝心忡忡。两生格斗气势雄，手挟长剑星流虹。白日衡行都市里，粗豪不数汉秦宫。翠钿委地花狼藉，哀情己多乐未终。古人图史置左右，善者可法恶可攻。耽淫斗博古所戒，意匠彷佛箴规同。小窗展卷增感慨，萧萧暮雨鸣疏桐。君不见周家帝业八百载，太任遗泽何庞洪。又不见孟光齐眉躬井臼，钗荆裙布归梁鸿。呜呼圣贤不复作，幸有遗迹传无穷。要知稼穑慎厥本，嵩兮嵩兮何不图陈无逸兼豳风。"}