{"id":"682948","title":"和答刘少衡见寄之作二首","dynasty":"明","author":"尹台","text":"先皇寤寐建豪英，凤德传歌感昨情。廷尉岂堪荣翟氏，公车聊复重王生。风波畏路同君涉，云水閒田恣我耕。南极一星虚尔映，六符遥愿正台衡。楚山秋色突千寻，西压云阳紫气深。炎帝巡车谁访昔，朱方火鸟自传今。餐霞未惬招朋兴，捧日应悬报主心。却忆汝南吟弄意，羞将白发对残经。"}