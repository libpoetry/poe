{"id":"687010","title":"和刘府推中孚刘学录仲美诸君游金华山兼怀旷监州二首","dynasty":"明","author":"刘崧","text":"白旆横江事已非，烧馀林麓转稀微。山中殿古仙长在，云里庵成人未归。武姥漫遗苍玉佩，石人犹拥紫霞衣。兹游不尽怀贤感，鹤影萧萧月满扉。一巘盘回万壑分，故人曾此憩清群。雁鸿已失孤飞影，鸾凤空馀五色文。诗冢久埋江上草，使车遥隔岭南云。独将一掬伤时泪，忍对黄庭说右军。"}