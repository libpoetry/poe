{"id":"1207875","title":"张月梅子昂竹石图歌","dynasty":"元","author":"范梈","text":"近来海内写竹石，集贤学士有李衎。吴兴翰林公更神，大抵不令石作板。半幅萧萧烟雾枝，如卷中有千尺奇。洞穴常起鬼神疑，嵩华衡岱狎童儿。金溪处士清似鹤，携此随秋访幽壑。我忆为公故僚吏，细抚遗书双泪落。吁嗟翰林今世无，一笔犹可重江湖。鸣凤之下出瑾瑜，高风况足励顽夫。"}