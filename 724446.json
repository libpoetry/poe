{"id":"724446","title":"秋日新宠美人应令诗","dynasty":"南北朝","author":"江总","text":"后宫唯闻莫琼树，绝世复有宋容华。皆自争名进女弟，定觉双飞胜荡家。愿并迎春比翼燕，常作照日同心花。闻道艳歌时易调，忖许新恩那久要。翠眉未画自生愁，玉脸含啼还似笑。角枕千娇荐芬香，若使琴心一曲奏。幽兰度曲不可终，阳台梦里自应通。秋树相思一枝绿，为插贱妾两鬟中。"}