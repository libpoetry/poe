{"id":"311004","title":"疏影·蛛网","dynasty":"现代","author":"邓潜","text":"牵丝屋角。是化身佛界，珠网依约。挂雨笼晴，圆张小样，罗幕随风罥得。春痕住，为落絮飞花轻薄。甚蝶蜂误入，方空去路，被他拦著。犹记妆楼倚处。有人钿盒里，针巧偷学。蟢子多情，拂上钗绒，漫惹香尘轻落。秋虫那解缠绵意，笑络纬安名都错。要织成锦字回文，绊住玉郎飘泊。"}