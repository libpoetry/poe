{"id":"766087","title":"红情 题吴兴周侍御丈缦云先生茗边填词第二图，同璞斋作","dynasty":"清","author":"邓瑜","text":"此翁仙侣。耐半瓯沁雪，松篁如许。往事从头，依旧茶经配图谱。师弟传神画里，休定认、后游前度。但侧耳、便有瓶笙，相和沸疏雨。云雾。梦同煮。料袅入篆烟，荡漾心缕。引商刻羽，隔院呼鬟试鹦鹉。几遍回、甘忍俊，惯消息、腋风脾露。是江表、家世也，曲终善顾。"}