{"id":"683705","title":"苦热","dynasty":"明","author":"王世贞","text":"今年毒热不可过，中夜狂走无时閒。即防蒸波徙汉浦，未有寒焰烧燕山。北窗低庳不足眠，河朔逃暑亦虚传。酒徒零落今已尽，即使相过无酒钱。故知书斋如斗大，青蝇白鸟仍相参。便论齮嘬不足恼，径欲点污令人堪。交河层冰九千丈，阴山积雪一万年。只今大地多暍死，汝休枉妒天公权。青山一线接天门，天坼银河日夜奔。千叠火云低不度，野夫今夜梦昆崙。欲阴不阴云脚微，安得横吹海水飞。共道骄龙会行雨，看他身向热沙归。石家门前金欲流，石家别馆如深秋。度尽清凉台上月，玉人歌舞不教收。"}