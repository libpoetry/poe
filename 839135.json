{"id":"839135","title":"寿菽庄主人","dynasty":"清末民国初","author":"许南英","text":"忆吾年六十，上寿登君堂。见君方富盛，四十称曰强。平泉开寿宴，酒醴列笙簧。素心数晨夕，寄疑相校量。大笔推陈、龚，高才并施、汪。铸侬与瘿民，沈子列侪行。閒散聚林下，不知世沧桑。去岁君介绍，饥驱走南洋。九日一樽酒，携手饯河梁。波涛千万顷，仰首天苍苍。回思依宇下，寤寐弗能忘！今年五月夏，君又例称觞。惜非著翅人，御气任翱翔。又非王子乔，俄顷到君旁。斗诗列壁垒，试茗辨旗枪。前朝旧文献，风雨夜联床。独我万里外，极目战云黄。我闻广成子，修道有仙方。毋劳复无挠，弥寿与天长。持此祝纯嘏，莫笑老生常！"}