{"id":"1056331","title":"次韵呈慎思学士","dynasty":"宋","author":"柳子文","text":"咸韶濩武来何方，铿锵入耳安能忘。阳春兰芷秋菊芳，金门词客青袍郎。昭回下烛光焰长，深山大泽龙蛇苍。浩歌激烈元非狂，正逢圣主开明堂。风烟关塞收旗枪，舞干两阶臣戎羌。喋血拓境谋非臧，边城夜行休赍粮。采诗不复嘲青冈，蛜蝛戢羽戍妇床。移文北斗猿鹤傍，渥洼朱龙两服骧。胥靡版筑罢浚隍，白环楛矢贡篚装。航海万里风帆扬，边圉胆落嗟唇亡。诸蕃入学愿可偿，槐花举子促书囊。成均贡士贤登乡，东门宣诏礼十行。我惭驽骀追骕骦，何敢望回不及商。毛遂未至空连房，赖有墨妙江都王。传模共分此日光，骅骝绿骠两耳黄。想见蹙踏披天香，坐觉暑退秋堂凉。拘挛龌龊漫引觞，门外乌兔双飞翔。悠悠逝川东去央，故山鱼鸟空相望。邓侯意气摩秋霜，朝吟百篇暮千章。骈罗经史贯列庄，落纸但见书吏忙。孔鸾羽仪各效祥，鄙夫不学空面墙。先馈不用惊五浆，乌号要须贲育张。"}