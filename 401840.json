{"id":"401840","title":"Angkor城杂题","dynasty":"民国末当代初","author":"饶宗颐","text":"寂寥宫殿日西斜，尽道芜城是帝家。蔓草难图人去后，一藤终古接天涯。栅象为奴此筑台，回头棨戟只蒿莱。当年戏马今安在，敕敕风威万壑哀。古梁依旧晚鸦啼，燕子重来啄井泥。谁道星移惊世换，坏墙秋草与人齐。兵车画壁尚辚辚，无限边愁泥杀人。还似斗鸡盈水陆，抱关翁仲拥城闉。"}