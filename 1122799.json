{"id":"1122799","title":"余吏部挽诗三首","dynasty":"宋","author":"洪适","text":"石月颛门学，儒林誉翕然。齑盐家有塾，菽水坐无毡。孝永趋庭日，名成佩韘年。流芳千载下，不减汉韦贤。入台光六察，言事过同寮。可畏触邪豸，元非开口椒。召来仍襆被，老去但乘轺。未报蒲轮聘，巫阳已下招。清音扁新阁，山色送溪声。尚欠题诗债，难寻把酒盟。囊空无长物，甑堕底浮名。绋路它州远，临风泪睫横。"}