{"id":"685480","title":"泛舟次日翊文复携四妓小演湛碧蓬时暑甚不雨来献负约不至末句戏嘲之二首","dynasty":"明","author":"邓云霄","text":"可怜花解语，结伴得重陪。缓唱回风曲，徐传避暑杯。火云笼竹径，香汗湿桃腮。借问阳台女，曾携楚雨来？三竿睡未足，四美又逢迎。风曳冰轮薄，歌□碧浪轻。登场试小演，掩袖转多情。避席者谁子？虚传惊座名。"}