{"id":"733655","title":"游西山兰若二十韵","dynasty":"清","author":"吴兆骞","text":"四禅分浩劫，双树启香津。地涌龙沙古，宫开鹿苑新。宝铃流塞雨，金刹照边春。窈窕丹栌合，崚嶒碧嶂邻。下堂钟送客，归院树迎人。仙梵消兵气，天花洒战尘。瀑泉喧月晓，山磬静霜晨。咒食闻禽下，翻经见虎驯。果肥风破甲，松劲雪生鳞。座儗逢师子，林应集雁臣。南宗坛卓锡，西竺字函银。香散冰天畔，僧归沙海滨。啸声疑药老，碑制想王巾。共道城为化，谁怜里是贫。白诧徒仿佛，皂帽自逡巡。已昧生还日，空悲老去身。神人宁梦汉，逐客未归秦。涕泪瞻慈像，皈依请梵轮。祇林谁抖擞，朔野此沈沦。何日吴中寺，长斋礼应真。"}