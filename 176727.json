{"id":"176727","title":"舟上感兴·饭时发雷江","dynasty":"宋代","author":"董嗣杲","text":"饭时发雷江，倏已泊东流。南北两岸雪，荡此无根舟。远山失翠眉，近山生白头。冻极方徯晴，云冱含雨羞。尘境那得见，泛此如瀛洲。宿惊恍未定，醉疑此难留。落日漏微光，光暝无限愁。风厉万水立，舟子惟搔头。慷慨触潛抱，行止负隐忧。志士亦徒苦，俗竖多不侔。天公酿雪甚，八荒元气浮。无语坐舟尾，景与年俱遒。乱眼逐胜去，奔迸少自由。风烟下江异，髯边渍霜稠。馀樽侑登临，惜无水际楼。"}