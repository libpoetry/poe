{"id":"704303","title":"姑苏钱塘怀古诗次韵六首","dynasty":"明","author":"潘牧","text":"吴都富且艳，翠袖倚层台。歌吹凌春色，旌麾驻越来。繁华忽消歇，珠玉风中埃。青山瘗宝剑，草偃千秋墓。金凫入夜飞，玉漏沉寒露。转盼陵谷迁，非徒铁垆步。句践尝胆日，坚锐不谓无。一朝献西子，越兵成大呼。回睇长洲苑，千秋生碧芜。青山翔凤皇，紫气绕吴关。玉泉湛若镜，灵鹭飞不还。重瞳在何许，泪洒莫能攀。翠华竟南渡，遗民不复都。长城乃自坏，黄龙孰能屠。空令二宫泣，五国怨啼乌。尚父拥玉节，锦衣当昼行。辉光照闾里，千载英风生。至今牛斗下，还瞻紫气横。"}