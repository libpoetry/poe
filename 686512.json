{"id":"686512","title":"和杜工部秋兴八首","dynasty":"明","author":"石宝","text":"恒山西望绣成林，绝壁奇峰剑戟森。云满碧台隋帝女，树藏红庙汉淮阴。西风牧笛吹遗恨，芳草歌楼动客心。最是南乌栖未稳，黄昏钟鼓乱寒砧。长洲沃野抱城斜，未为深秋减物华。楼近紫清闻朔雁，水通银汉识仙槎。承平江海多渔牧，落日边关半鼓笳。为问开元桥上客，月中丹桂几生花。野寺璇题带夕晖，钟声遥度翠林微。芜蒌渡口逢人语，恒岳山前见雁飞。月露风花情太剧，江湖廊庙愿多违。不知莼菜鲈鱼鲙，何事能令沈约肥。城头星斗灿如棋，孤剑能同楚客悲。蟋蟀夜吟明月下，楼台高映廪秋时。淹留汉署冯唐老，霖雨商岩傅说迟。触目云霄犹万里，西风落木坐愁思。沙鸥麋鹿旧溪山，十亩瓜田苍翠间。风雨多从沧浦树，秋声来自雁门关。相如击缶虚酬志，勾漏烧丹莫驻颜。叵耐九重恩未断，晓窗时梦集鹓班。江海因循易白头，几番萧瑟对高秋。青山红叶霜前丽，蔓草寒烟雨后愁。髀肉寻常消汉马，閒情早晚付沙鸥。华虫藻火关心日，云树笼葱接帝州。赤符帝子建神功，此地纷纷百战中。滹水龙飞冰乍合，昆阳虎散昼还风。东都不独云台贵，上将应无血刃红。二十四陵今寂寞，一筹刚胜钓滩翁。秋郊骋望日逶迤，凫鹭双双下稻陂。天衬丹枫成暮景，雨催黄菊出新枝。田家岁有烹羊乐，国士心非列鼎移。唤起十年风月梦，春江还受一竿垂。"}