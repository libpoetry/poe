{"id":"804405","title":"南山松歌","dynasty":"清","author":"沈青崖","text":"南山松，百里阴翳车师东，参天拔地如虬龙。合抱岂止数十围，拜爵已受千年封。其间最老之古树，或曾阅历汉唐平西戎。山椒据险筑营垒，牧夫樵采孙枝空。金戈铁马恣蹂躏，燎原不尽仍青葱。茯苓蟠其根，苍鼠游其丛。鳞甲裹层冰，柯条撼朔风。王师十万征西域，伊吾直走阳关通。中材相度构广厦，大材臃肿莫可攻。剥取霜皮厚三尺，花纹绣蚀胭脂红。宋斤鲁削成异彩，军城制作几筵供。下余木屑香且艳，清光乱沸霞光浓。更调乳酥入穹帐，臭味竟与团茶同。养荣益胃滋脏腑，服食常觉精神融。玉华金液任君饵，愿蹑鹿皮仇季之仙踪。"}