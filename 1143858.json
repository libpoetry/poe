{"id":"1143858","title":"送汪以南教授","dynasty":"宋末元初","author":"方回","text":"郡文学掾未宜卑，四七元勋所愿为。归兴忽如忆鲈鲙，閒心肯复恋皋比。郑虔粱肉非无分，薛令桑榆竟自奇。想见田园有馀乐，时能寄我和陶诗。未至无毡坐客寒，兴阑自欲早休官。新下泽车款段马，旧逢掖衣章甫冠。冷看群飞终可愕，真能勇退岂为难。人生底是閒居好，心稳神清梦亦安。独冷儒官亦独清，前贤补处讵云轻。后山三任入东观，脩水七年留北京。底用过多求美宦，自应垂后保香名。赠言我竟无堪说，笑指篱边秋菊英。"}