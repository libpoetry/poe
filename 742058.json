{"id":"742058","title":"马陵道怀古","dynasty":"清","author":"程晋芳","text":"马陵月黑山无路，火照白昼看大树。伏骑争驰万驽开，昔日庞涓死此处。竖子成名一代雄，减灶七万垂奇功。谁言捭阖效鬼谷，十三篇本传家风。当年共学交何笃，膑也虽贤涓也毒。远召旋将黥刖施，智不如葵难卫足。忽逢齐使窃载归，上中下驷参兵机。膑车坐计胜已决，强齐乃藉刑余威。君不见张陈刎颈原相倚，解印封王还切齿。假头已见购常山，怒魄空怜堕坻水。石契兰交起战争，古来恩怨系功名。输他鸥鹭忘机甚，汀月溪风共主盟。"}