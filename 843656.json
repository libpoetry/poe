{"id":"843656","title":"采桑子 其二","dynasty":"清末民国初","author":"朱祖谋","text":"三潭月上西湖好，载酒来过。髡柳无多。奈此彭郎白发何。凭阑才觉秋香重，万笠风荷。万点秋螺。浩翠如潮赴镜窠。看山觅句西湖好，小艓中流。水枕花帱。无数风光点笔收。暝摇一叶苍茫去，浴鹄湾头。蝉语弦秋。何处诗人黄篾楼。佛香仙呗西湖好，住近南屏。病耳冥冥。惯数清钟向晚声。夕阳黄到黄妃塔，草树鬅鬙。照影分明。巾拂颓然一老僧。閒鸥最识西湖好，肯别青墩。来话君恩。一叶扁舟著岸人。三旬且住轩中住，潭舫开尊。斗取閒身。明岁花时准到门。"}