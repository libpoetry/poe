{"id":"1131740","title":"和李元叔秋怀","dynasty":"宋","author":"綦崇礼","text":"移居寄城郭，阒如在郊坰。百卉暮凋翠，两山常对青。儿童渐吴语，气俗易薰蒸。喜闻淮师捷，神武畅威棱。叛寇不足灭，四夷其来庭。十年乱离厄，永夜乡关情。庶见丘墓邦，敢贪簪绂荣。故人致尺素，笑烹双鲤赪。清切哦十咏，飘零乖一觥。岁晚良可会，济世须时英。杜门身块坐，息念心灰死。香火远祠庭，文书净窗几。治剧力岂任，投闲计良是。深惭未报恩，尚费官仓米。吾侪晚闻道，错以名为市。那知标榜著，便有谤尤起。如君取已多，蚤合登贵仕。况彼青箱业，家声在人耳。草草脱廌冠，重升未应止。但愿毋近名，嘉言终合指。"}