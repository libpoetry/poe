{"id":"843328","title":"游山归泛舟出里湖待月","dynasty":"清末民国初","author":"俞明震","text":"山游腰脚疲，蜷卧如春蚕。漾舟出里湖，霁色明澄潭。群峰促使暝，若戒游人贪。一树尚残照，雨过南山南。湖光不能紫，细浪吹成蓝。濛濛觉远喧，渺渺穷幽探。月出天水分，始知风露酣。各有愁暮心，诗味从可参。清景何处求，湖燕飞两三。一失不可摹，此意吾宁惭。"}