{"id":"1076044","title":"次韵庭藻韩园燕集","dynasty":"宋","author":"周紫芝","text":"故老归来有乔木，更结飞楼绕湖绿。城南去天无尺五，中有人间几岩谷。骅骝晓踏金谷园，花边立马丝竹喧。金屈卮行碧落酒，绣罗襦醉双纹鸳。吴姬遗钿客堕帻，白眼举觞天宇窄。春深别馆花如烟，藉草传杯地为席。君居当东我复西，莫嫌酒涴身上衣。遥知第五桥边路，桐叶题诗人未归。明朝雨骤风苦恶，残榼虽存不堪酌。更须拭眼到风篁，急呼海棠偿旧约。"}