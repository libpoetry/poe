{"id":"1108483","title":"落梅","dynasty":"宋","author":"刘克庄","text":"一片能教一断肠，可堪平砌更堆墙。飘如迁客来过岭，坠似骚人去赴湘。乱点莓苔多莫数，偶黏衣袖久犹香。东风谬掌花权柄，却忌孤高不主张。昨夜尖风几阵寒，心知尤物久留难。枝疏似被金刀剪，片细疑经玉杵残。痛叱山童持帚去，苛留野客坐苔看。月中徙倚凭空树，也胜吴儿赏牡丹。"}