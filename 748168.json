{"id":"748168","title":"谪仙窟歌为云寥先生赋","dynasty":"清","author":"许赓皞","text":"我闻武夷三十六洞天，中有十洲三岛飞空仙。群仙夜集寿太姥，酒半欲续宾云篇。吾师手携苍玉砚，乘云欻入幔亭宴。新宫醉草人不见，空际似闻仙语羡。吹笙朝辞白银阙，桂子出袖大如月。至今能作蕊珠歌，清若寒松折冰雪。长安筝琶喧里耳，肯向王门趿珠履。逢人羞吹北郭竽，拂袖归访曾孙里。曾孙曾孙今白头，瑶草自绿春崖幽。菟裘远忆丘壑美，药笼富有参苓收。鲰生三十不自勉，俯仰随人羞偃蹇。喜闻孙登啸鸾凤，愿随淮南作鸡犬。淮南贵倔今清臞，坐拥玉堂森宝书。娘嬛仙馆花扶疏，鞭鸾时有群仙趋。出饮虚皇碧琳腴，高唱击碎青珊瑚。我时亦复歌乌乌，醉执如意敲唾壶。但愁下追返清都，官府束缚非我娱。此境一失安可摹，仙山则有世则无。"}