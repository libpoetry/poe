{"id":"367594","title":"选冠子·为冼玉清女教授题手拓邝湛若先生玛瑙冠图","dynasty":"清代","author":"杨玉衔","text":"入地沈沈，切云岌岌，明福潜光重灿。岸帻吟风，投簪遁世，有约罗浮虚愿。海雪堂空，二雅音微，一琴血溅。算南冠不死，红羊劫后，流花波咽。曾见说、名士天涯，蛮娘云亸，犵鸟獐花昏旦。撄锋免胄，结带殉缨，惹起琅玕镌怨。晞发楚魂，栉沐高凉，芳薰钗钿。况弁髦非敝，膏泽留遗手篆。"}