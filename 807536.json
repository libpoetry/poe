{"id":"807536","title":"念奴娇  赠吴门周履坦","dynasty":"清","author":"陈维崧","text":"盘龙后代，擅虎头绝艺，风流淹雅。一旦声名动人主，不数当年曹霸。架上奇鹰，宫前稚蝶，一一遭烘写。布衣亲见，凤楼一片鸳瓦。可有褒鄂弓刀，金张袍绶，要上淩烟画。月给俸钱愁不饱，只梦阖闾城下。满眼京华，锦衣玉貌，总是悠悠者。青荧灯火，飘零共作情话。"}