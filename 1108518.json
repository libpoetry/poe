{"id":"1108518","title":"四和二首","dynasty":"宋","author":"刘克庄","text":"梦魂久不到清朝，纵遣巫咸未易招。塞北今惟一韦睿，江南前此几陈乔。扶颠个个无长策，排闷时时引大瓢。它日松根深掩骨，何须竹帛有名标。朱门画鼓舞宫靴，应笑狂歌似采和。露坐一生无步障，春游是处有行窝。绍兴谠议谁当续，元祐全人本不多。办取九年同面壁，未应末后话头蹉。"}