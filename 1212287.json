{"id":"1212287","title":"送人还镇阳","dynasty":"元","author":"耶律铸","text":"云黯惨，风浩荡，故里风光空想像。寒馀三月索貂裘，冻崖冰雪三千丈。天淡淡，路茫茫，送君万里还镇阳。杨花点点山城雪，啼鸟一声春昼长。多离别，少歌笑，功名催促行人老。玉箫吹断碧云寒，梨花寒食空过了。君不见洛阳楼观今芜荒，梧桐叶落秋风凉，寒波寂寂山苍苍。"}