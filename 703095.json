{"id":"703095","title":"秋日山斋三首","dynasty":"明","author":"谢晋","text":"幽独抱微痾，淹留奈岁何。星霜秋鬓改，风雨莫愁多。养素甘泉石，偷生畏网罗。年来城府里，无事倦经过。草白露零砌，叶红霜满林。初闻新雁过，知是已秋深。病起还扶杖，贫来不卖琴。茅檐风日煖，闲坐试孤吟。寂寞无来客，柴门尽日扃。草根吟蟋蟀，竹尾挂蜻蜓。爽气岚侵席，秋声叶满庭。最怜窗里岫，相对坐閒青。"}