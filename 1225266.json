{"id":"1225266","title":"燕子行","dynasty":"元","author":"吴师道","text":"清江朱楼相对开，去年燕子双归来。东风吹高社雨歇，一日倏忽飞千回。翻身初向烟中没，掠地复穿花底出。花飞烟散江冥冥，城郭参差满斜日。无情游子去不还，短书寄汝秋风前。绣帘不卷春色断，空梁泥堕琵琶弦。飞樯冉冉潇湘浦，春尽天涯路修阻。一夜相思柳色深，独上楼头泪如雨。"}