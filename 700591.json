{"id":"700591","title":"张侍御平海凯歌","dynasty":"明","author":"顾璘","text":"将军受脉庙谟同，御史临戎使节雄。早向海滨销白刃，却归天上拜彤弓。绣服南行草树荣，楼船南下海波平。儒生旧负勤王略，天子新闻破虏名。阊门晴日射金戈，马上常麾白羽过。貔虎晓屯云作阵，鲸鲵夜斩血成波。南郡冰霜肃宪威，东吴山水拱皇畿。青春冉冉江花发，白日迟迟海燕飞。"}