{"id":"783944","title":"游普陀山喜晤寺僧明然别后却寄","dynasty":"清","author":"金朝觐","text":"兰畹向我称明然，濡笔磨墨述诗篇。推敲字句费辛苦，此中有人山之颠。入山已无台阁气，出世那复烟火味。有时拈韵疏性灵，清高淡远自矜贵。今见明然俨寒酸，慈悲欢喜兼庄严。手持唐诗三百首，权当贝叶翻经看。古来名僧如名士，不学戒律不衫履。文法但可拘俗人，何必蜂子钻窗纸。诗笔生成瞿昙花，诗才淘尽恒河沙。说法能得无上乘，偏袒吟肩拖袈裟。昌黎辟佛友大颠，欧阳钜儒交秘演。访僧兼欲访名山，俱可随缘作消遣。我当三度朝普陀，友生陪侍来游歌。清静自得古欢趣，开轩高挹秋风多。临风且咏将进酒，有约不来良辰负。佛国极乐重行行，石火流光莫回首。可念前人曾志游，题诗不惜姓名留。天末鸿雁尚流影，肯让崔题黄鹤楼。"}