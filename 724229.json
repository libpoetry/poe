{"id":"724229","title":"代放歌行","dynasty":"南北朝","author":"鲍照","text":"蓼虫避葵堇，习苦不言非。小人自龌龊，安知旷士怀。鸡鸣洛城里，禁门平旦开。冠盖纵横至，车骑四方来。素带曳长飙，华缨结远埃。日中安能止，钟鸣犹未归。夷世不可逢，贤君信爱才。明虑自天断，不受外嫌猜。一言分圭爵，片善辞草莱。岂伊白璧赐，将起黄金台。今君有何疾，临路独迟回。"}