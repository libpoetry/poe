{"id":"707302","title":"摸鱼儿 自述","dynasty":"明末清初","author":"王夫之","text":"当年事、也随风起，片帆一晌轻挂。云閒江树霏微处，早爱青山如画。停桡也。又却有、蘋花菰米香低亚。难消良夜。且月载金枢，波分素练，饱看银河泻。入佳境，茹蘖居然啖蔗。千金难酬春价。娟娟蛱蝶花閒戏，不怕黄莺絮骂。谁真假。已早似、光风霁月连床话。千蹊万岔。则堪信堪疑，欲歌欲泣，狂谱从人打。"}