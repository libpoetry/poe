{"id":"40582","title":"蒜山被始兴王命作诗","dynasty":"南北朝","author":"鲍照","text":"暮冬霜朔严。地闭泉不流。玄武藏木阴。丹乌还养羞。劳农泽既周。役车时亦休。高薄符好蒨。藻驾及时游。鹿苑岂淹睇。兔园不足留。升峤眺日軏。临逈望沧洲。云生玉堂里。风靡银台陬。陂石类星悬。屿木似烟浮。形胜信天府。珍宝丽皇州。白日回清景。芳醴洽欢柔。参差出寒吹。飉戾江上讴。王德爱文雅。飞瀚洒鸣球。美哉物会昌。衣道服光猷。"}