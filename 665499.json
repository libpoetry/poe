{"id":"665499","title":"一樗散人歌","dynasty":"明","author":"郑善夫","text":"君不闻漆园傲吏称上仙，商丘之樗人共怜。栋梁绳墨秪须论，散木不有全天年。林夫子，一代贤，扬辉饰智君不然。有才耻与短世用，沧溟卧处，洪波无边。手握青玉芝，畅歌云和篇。奇气不可秘，吾尝得君于三狼之紫烟。拜君床下称竖子，大儿小儿安足传。酌君酒，捋君髯。乾坤尽纳芥子里，大道之下圣蒙融晦俱茫然。掌中樗树大莫拟，附枝屈铁龙夜起。"}