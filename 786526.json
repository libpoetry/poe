{"id":"786526","title":"閒居书事兼述怀","dynasty":"清","author":"洪繻","text":"富贵可轾亦可轩，贫贱居后如居前。夙昔摊书拥万卷，铭功直欲上燕然。有时萧寺划齑饭，魂梦复在韩、范边。不然著述老一世，「东观馀论」、「南华篇」。胡为浮沈至今日，海屋之畔沧桑田。负郭洛阳非二顷，耦耕河渚乏一椽！假与沮溺为伴侣，催敲箕敛来熬煎。新丝未足供洋税，新谷何能办户钱！东家养犬罚里布，西家捕鼠输府泉。警吏穿门时入室，圆木警枕难安眠。桃园无处居渔父，梅市何地容神仙！邱山华屋尽零落，逃氓废圃馀荒阡。暂时读书把耒耜，如登雪岭披黄绵。闭门深夜慕怀、葛，挑灯课子开韦编。五经、五典如日月，肯为乱世相轻捐！逍遥世外亦一计，自颠、自倒忘倒悬。惟怜一生怀壮志，经术、经济成虚诠！糜烂尘寰无净土，隔篱何点聊穷年。星槎倘可天上泛，凿空窃愿随张骞。造物彼苍何阨我，土人桃梗相为缘！不知何时堪解脱，骈枝大块殇彭篯，胚胎或免天帙缠。"}