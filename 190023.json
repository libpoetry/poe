{"id":"190023","title":"题騕褭图·双瞳夹镜权协月","dynasty":"宋代","author":"秦观","text":"双瞳夹镜权协月，尾鬣萧森泽於发。鞍衔不施缰复脱，旁无驭著气腾越。地如砥平丘陇灭，天寒日暮抱饥渴。骧首号鸣思一发，超轶绝尘人恍忽。东门金铸久销歇，曹霸丹青亦云没。赖有龙眠戏挥笔，眼前时见千里骨。玉台阊阖相因依，嗟尔龙媒空自奇。鸾旗日行三十里，焉风逐风追电为。"}