{"id":"518094","title":"考满舟经十八滩因分各滩名赋诗 其五 狗迹滩","dynasty":"明","author":"唐文凤","text":"岩岈露昂头，石滑印馀迹。何年天狗下，舐血变成碧。逐兔遗其踪，获豕失其蹢。至今滩得名，图志忘纪实。渊深自沈沈，水湛亦湜湜。浮青荇带牵，晕翠苔钱蚀。戢翼双鸳鸯，浴毛数鸂?。于兹设天险，济涉费人力。河伯愿息怒，阳侯已效职。助顺徼神灵，清涨满三尺。稳送下东流，布帆飏风急。自惭拙催科，当考阳城绩。"}