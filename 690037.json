{"id":"690037","title":"戴文进芭蕉士女","dynasty":"明","author":"张宁","text":"灵壁峰边未著霜，轻分蕉绿试龙香。不知寂寞幽阑思，写到关雎第几章。赐来纨扇过秋閒，閒摘芭蕉唤小鬟。拈笔欲题心尚懒，怕随流水落人间。离披残绿不堪题，题就还防侍女疑。满地落红无一字，怪他秋后学春姿。蕉花新吐绛苞香，却与宜男隔画墙。摘叶题诗记时月，看渠何日献蕉黄。"}