{"id":"264409","title":"结客少年场行·生平负奇气","dynasty":"清代","author":"方还","text":"生平负奇气，结交遍邯郸。邯郸多年少，相邀重一言。探丸入公府，拔剑洒重冤。一怒震都市，片语折郦樊。昨日羽书至，烽火照边垣。慷慨愿从军，挟矢到辕门。奋身作前驱，所至皆摧残。敌人望旗帜，各各心胆寒。大小三百战，肌肉无寸瘢。旧疆皆已复，露布入长安。天子赐颜色，列土为屏藩。再拜不肯受，大笑归丘园。"}