{"id":"177716","title":"中条山·崛起巨河边","dynasty":"宋代","author":"王禹偁","text":"崛起巨河边，奔腾欲上天。远临沧海尽，高与太行连。大块横为脊，它山立似拳。土膏经舜耒，石险任秦鞭。洞黑狂吹雨，峰青冷罩烟。店荒坛道绝，寺古柏梯悬。崦漏微茫雪，岩垂淅沥泉。迸根通砥柱，斜径入闲田。北笑恒藏宝，西轻华耸莲。三门遥托迹，五老迥差肩。落实樵夫拾，灵苗本草传。柱空擎雁塔，倒影蓋渔船。绘画终无手，封崇必有年。盐池浮翠霭，董泽媚漪涟。阴壑乖龙蛰，枯杉冻虺穿。图经标数郡，神异产群贤。呼寿嵩何谄，升中泰岂专。斯文如已矣，此地可终焉。暂看犹销病，频登合得仙。许昌休自负，吾什亦铭镌。"}