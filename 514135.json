{"id":"514135","title":"婺源环溪程氏一乐堂","dynasty":"明","author":"程敏政","text":"堂上何人专一乐，华扁浓书照林壑。再世弥甥得考亭，千年谱系通伊洛。家学渊源有自来，固应子弟非凡材。三时不违甘旨入，连枝有合荆花开。此意宁知轩冕重，家政成时亦堪颂。静阅遗编师古人，前有君陈后张仲。五岭巍巍高入天，婺水汨汨东成川。故家想像三叹息，因风为赋名堂篇。"}