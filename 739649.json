{"id":"739649","title":"逃暑","dynasty":"清","author":"国梁","text":"结庐俛澄波，妙与前山值。好风起菰蒋，骄阳散薜荔。长林绿天垂，怪石云根坠。荷珠凝幽香，松涛破残睡。散发坐回磴，万木落寒吹。晨露午未晞，碎滴逐鸟翅。有时临清漪，掬月弄空翠。濯足见长胫，鹭立逢鱼忌。随意读道书，信步过僧寺。琴从樵夫听，酒共渔父醉。因之得静机，何处容尘渍。劳劳念征夫，冲暑鞭疲骑。侯门谁家子，日中候通刺。"}