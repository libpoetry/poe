{"id":"282702","title":"贺新郎·九华山饮茶过台城","dynasty":"现代","author":"俞律","text":"多暮夸三友。向清波、重来照影，一时俱瘦。指点九华山上塔，戳破湖心云厚。天已被、扁舟揉皱。十里长堤风正北，想烟中愁煞台城柳。寒影里，有人否。空庭无觅胡姬酒。把浓茶、枯肠难索，陆张前后。昔日红氍毹上梦，梦断吹箫屠狗。早华发、乱生时候。想听后庭当时曲，怕美人闲坏琵琶手。空井畔，一搔首。"}