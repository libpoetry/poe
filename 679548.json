{"id":"679548","title":"天生黍歌","dynasty":"明","author":"杨巍","text":"吾皇圣德一何深，小臣两次受兼金。买田百亩连沧海，结宇三间傍翠岑。耕凿自拟他日事，驱驰欲尽平生心。自从得病放田里，伏枕三年今始起。为农转觉帝力多，疏懒其如众口何。不乘款段泽中去，长荷锄犁岭上过。可喜今逢大有年，官家为政若烹鲜。柴门不见里胥到，野老惟闻日晏眠。夜来新得满犁雨，南亩有禾深几许。初闻木绵齐发花，更报荒田皆生秬。频年赤地愁无禾，谁能不播苗尽吐。人力虽勤未必然，始知造化功为巨。清贫已得真宰怜，酒钱不苦无人与。时当伏腊可作粢，客若远来亦堪茹。里中贫者无其数，落穗任教村僮取。感应由来仰至尊，秋成定然酒满盆。醉祝吾皇亿万寿，以报天高地厚恩。"}