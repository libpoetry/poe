{"id":"702380","title":"三月十七日原博谕德饯汝玉给事于玉延亭会者宾之学士于乔谕德济之世贤侍讲曰川校书道亨编修暨予得联句四章时黄蔷薇盛开复移尊于海月庵酹花酌别又得三章予亦将有饯约而觞汝玉者多刻日有次第不能夺也手录此以致缱绻不已之意","dynasty":"明","author":"程敏政","text":"酒半离筵客未来，诸公兴浅欲停杯。亭前花影看移日，池上波光爱泼醅。延伫不堪南省迥，淹留岂待北门催。蹇予恐未当君意，习氏池边未肯回。皇华南去正春风，水长湾头画鹢通。万里潇湘如在眼，九重霄汉未忘忠。淮阳夜泊应怀古，吴越秋成久愿丰。归疏边储报明主，太仓无地不陈红。命下龙楼重岁储，城东春色拥离车。过家路便心先到，报国身劳我不如。献纳暂违青琐直，咨询争睹紫泥书。送君正是花时节，饮尽瓶罍兴有馀。江南春色动归人，画舫红旗早问津。湖口过家鱼正美，城边迓客酒初醇。催诗数点朝来雨，扑马无端陌上尘。莫忘玉延亭下宴，相看不是白头新。刺蘼花下送离觞，别思诗情共渺茫。折赠不须河上柳，醉眠真爱井边床。篱根㶁㶁闻流水，屋角亭亭见夕阳。绕树未堪方去住，还看海月照东堂。移席东园就看花，花前起坐即喧哗。却因送别成嘉集，不用寻芳感物华。渐有绿阴看系马，岂无银汉待乘槎。共君秉烛须今夕，最喜西邻酒易赊。一种篱边未满丛，瓣香含雨叶含风。游丝惹地牵黄蝶，细雨临阶缀玉虫。满院旃檀春欲暮，印池罗縠夜将空。行人幸与凭阑会，尽有光华付与公。"}