{"id":"904197","title":"行之金部既获奉祠之请归赴大阮之约诗以高之","dynasty":"宋","author":"李处权","text":"阮籍颇推咸，谢安已举玄。盛事如昨日，风流想当年。嶷嶷次对公，人物艺且贤。文忠命世豪，植本浚其源。世家不乏人，名德见所传。郎官后来秀，骨相尤卓然。庭中生玉树，池下出龙泉。向来宅大忧，未了粥与饘。吉服事朝请，高名动陶甄。青云要平步，一岁期九迁。人事喜倒置，正直成党偏。一笑就閒散，拂衣遽言旋。及门听传呼，和气驩相延。共止一区宅，分食二顷田。远从物外游，高谢区中缘。方须康乐屐，岂问祖逖鞭。人生规远大，跬步何足言。风雨听朝鸡，结束无安眠。何如一丘壑，耳目清不烦。嘉禾荫沼沚，可濯亦可沿。有酒自献酬，醉操云峤篇。慕此冥冥鸿，念彼跕跕鸢。贱子不适用，受性愚且颛。晚忝登门游，缪称嫫母妍。眷言林下期，雅尚寄所便。野服袖漫刺，乘凉过东阡。"}