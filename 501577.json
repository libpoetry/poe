{"id":"501577","title":"过采石","dynasty":"明","author":"林弼","text":"谪仙昔醉采石时，酒翻宫锦春淋漓。眼空四海无馀子，江风江月吾心知。江风吹酒酒不醒，举杯邀月还对影。愿将江水变春醅，一醉千年长酩酊。云卧八极凌倒景，人间万事何足省。夜郎归来逾五岭，逸才壮志嗟不骋。丈夫胸次存耿耿，有酒不饮真不幸。我来酹酒江之濆，春草几绿三尺坟。当年有孙为收骨，捉月之说谁尔云。骚魂已远招不得，千年相对空相忆。浩歌一曲清泪滴，江水滔滔风瑟瑟。"}