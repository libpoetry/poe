{"id":"1214904","title":"题礼部尚书巎子山","dynasty":"元","author":"刘鹗","text":"神仙亦时有，公子间时无。公子世岂无，不如公读书。神情俊朗自仙骨，清淑之气钟扶舆。娟娟夜月明瑶瑜，灿灿秋水涵芙蕖。既不爱臂鹰逐兔驰飞菟，又不喜杨花扑帐斟流酥。心之所乐者，左置史，右列图。笔床茶灶胜具俱，衣冠文物来群儒。清宵管弦罢歌舞，白昼翰墨供欢娱。列职于春官，复能以礼乐致主于唐虞。主上眷顾桓渠渠，功臣世胄有如此。风雨乔木清敷腴，公子可谓间世无。且闻有巙山，乃是公所居。清泉白石日辉洁，幽花野草春扶疏。山中桃李亦仙品，风月迥与人间殊。公犹神仙山蓬壶，惟公与山闻京都。蹇予抱大拙，来此亦已久。既不能弹铗干田文，又不能学求齐以吹竽。世尚誇诈吾迂阔，吾笃信义人浮虚。凿圆枘方，龃龉不相入。旦夕惟有食破砚，迩来冰冻砚亦枯。然亦甘崎岖，乐此无怨吁。进退必以正，求为圣人徒。闻公高谊压千古，所以愿曳侯门裾。其足非趑趄，其口非嗫嚅，其诗非狂亦非谀。尝闻昌黎言，以为古来王公布衣前后常相须。乃可千载垂名誉，吾意若此公踌躇，遇与不遇天何如？"}