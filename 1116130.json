{"id":"1116130","title":"天长道中三首","dynasty":"宋","author":"汪藻","text":"山行逢浅夏，浓绿屡低巾。地冷犹衣裌，村香已食新。菰蒲浑欲老，鱼鸟自相亲。倚杖看孤月，悠悠何处人。十年游历地，客子故难忘。下马寻遗老，开门对夕阳。一鸠鸣晻翳，数犊卧苍茫。更欲东南望，疏星近鸟行。节物兼暄暑，川原半雨晴。雉场时一雊，蛙亩忽齐鸣。斗粟违高枕，囊衣度古城。读书成底事，投老失春耕。"}