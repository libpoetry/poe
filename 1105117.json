{"id":"1105117","title":"张中允先生挽诗三首","dynasty":"宋","author":"文同","text":"善颂堂中客，华严会里人。生为天所祐，没与佛相亲。祖送逾千两，哀号动四邻。宜祠瑞筠社，永配蜀江神。乡校咨模范，闺门慕典刑。爱看高士传，欲注净名经。素节标家牒，芬情勒冢铭。近谁瞻碧落，应见少微星。文行俱高妙，声名五十秋。君恩来草泽，子舍上瀛洲。有相身须尽，无谁泪不流。庭前云盖石，长伴影堂愁。"}