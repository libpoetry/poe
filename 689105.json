{"id":"689105","title":"广州竹枝辞","dynasty":"明","author":"何绛","text":"蟛子春肥百舌啼，老渔歌唱白鹅西。莫倚近年波浪稳，蚩尤风起石门低。月泉寺口月明时，一叠秋风一叠词。今夜思君不得见，坐看孤月上高枝。妾家旧住青枫桥，日见王孙马饮潮。何事王孙别妾去，早潮仍长暮潮消。虎头日出尚曈昽，艓子齐开上大通。借问狂夫何处去，锦帆都趁五更风。坡山渡口春草齐，番山谢豹山中啼。可怜一夜潇潇雨，犹向东风忆蜀西。一亩花田倚郭边，鸟啼花发自年年。昌华冷落诸陵坏，空有香魂尚俨然。送郎莫过琵琶洲，琵琶本出韩凭愁。妾自有心防触着，那知郎意在东流。河南十五采菱女，相约踏歌踏早潮。木兰为楫沙棠桨，日出东方烟雾消。"}