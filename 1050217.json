{"id":"1050217","title":"九曜石奉呈同游蒋帅颖叔吴漕翼道","dynasty":"宋","author":"郭祥正","text":"番禺西城偏，九石名九曜。危根插沧浪，古魄镇临眺。何人试巧手，凿此混沌窍。森森毛发散，伟伟仪形肖。葱苍翠雾湿，玲珑秋月照。痕添海潮上，声酸朔风叫。龙归忧利剑，鳌泣怖长钓。曾非借霹雳，安得离岩峤。菱溪与太湖，所得信未妙。谁将置濠隍，我愿植廊庙。坚贞以类举，邪僻令遁跳。濡毫勒阴崖，卑语君莫诮。"}