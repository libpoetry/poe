{"id":"30376","title":"蟋蟀诗·顽飔毙芳","dynasty":"唐代","author":"罗隐","text":"顽飔毙芳，吹愁夕长。屑戍有动，歌离吊梦。如诉如言，绪引虚宽。周隙伺榻，繁咽夤缘。范睡蝉老，冠峨緌好。不冠不緌，尔奚以悲。蚊蚋有毒，食人肌肉。苍蝇多端，黑白偷安。尔也出处，物兮莫累。坏舍啼衰，虚堂泣曙。勿徇喧哗，鼠岂无牙。勿学萋菲，垣亦有耳。危条槁飞，抽恨咿咿。别帐缸冷，柔魂不定。美人在何，夜影流波。与子伫立，裴回思多。"}