{"id":"856295","title":"次韵袁望回见赠兼简杨德润","dynasty":"宋","author":"王之道","text":"长堤十里荷花雨，隐约尘头南去路。故人恋恋不能忘，又遣长须寄新语。锦囊玉轴缠朱丝，开缄恍觉云烟飞。青山未许松柏老，绿野会致牛羊肥。嗟予衰滞烦訾相，十年相对江湖上。苦吟猛省爆鸭脚，剧论旋惊烂熊掌。分携令我重回首，日月漂流易成久。因风频寄数行书，毋蹈从前作诗瘦。比邻先生倦不出，德齿俱尊时第一。何妨杖屦日过逢，白酒黄鸡醉秋色。"}