{"id":"835726","title":"尉迟杯 早春返棹白门，信宿邗上，言愁无据，用夏剑丞涩韵写之","dynasty":"清末民国初","author":"陈锐","text":"碧湖泛。怪扶头、可可春初酽。东风又皱微波，吹成嫩凉如簟。搴芳人艳，临水照、欲放眉还敛。叹今年、彩笔红销，赋愁凄入江菡。宵来惜取流光，残灯外酒魔，暗答诗魇。梦雨飘檐，灵潮卷瑟，危旆窄魂同闪。凭谁见、扶桑东瞰。祇觉后孤蓬莺声黯。引邗沟、一道垂杨，睡色平黏沙菼。"}