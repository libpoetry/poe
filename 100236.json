{"id":"100236","title":"至真州再和·公颜如雪柏","dynasty":"宋代","author":"苏轼","text":"公颜如雪柏，千载故依然。笑我无根柳，空中不待年。肯留归阙旆，坐待逆风船。特许门传龠，那知箭起莲。相逢月上後，小语坐西偏。流落千帆侧，追思百尺巅。躬耕怀谷口，水石羡平泉。茅屋归元亮，霓裳醉乐天。行闻宣室召，归近御炉烟。未用歌池上，随宜教李娟。"}