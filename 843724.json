{"id":"843724","title":"重阳前一日吴园分韵小集","dynasty":"清末民国初","author":"许南英","text":"小楼耸出古城闉，中有栖迟一散人。閒日且还文字债，深秋尚滞去来身。十年旧雨如萍聚，两鬓飞霜对菊新。预约明朝高会处，老夫先脱惠文巾。偶逢佳节联诗会，节未来时兴转新。作客他乡唯独我，逢时觅句有同人。深秋已想开兰棹，胜友犹留落葛巾。老去可能身健在，明年明日去来频？"}