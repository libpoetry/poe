{"id":"1123401","title":"狱中附家二首","dynasty":"宋","author":"赵良坦","text":"不才离别已多时，脉脉关河入梦思。万种閒情诗易遣，一腔愁绪酒难移。风迥过雁乡书断，月满圜扉夜漏迟。臣子立身忠与孝，此心期不愧丹墀。一著南冠二载馀，安危不必问何如。精金百鍊钢还锐，劲竹三冬节不枯。对月欲同鹃带血，临风会有雁传书。瓦杯冷落孤灯里，几度吞声祇自吁。"}