{"id":"1215451","title":"引龙珠歌龙","dynasty":"元","author":"陈泰","text":"鳅湖之阴龙蜕骨，常见群仙与龙集。一朝掘地得龙珠，暖雾浓岚光不没。黄昉细滑凝土脂，紫晕斜回带泉脉。怪来鳅湖云气黑，何代何年有奇迹。乃知非龙亦非珠，玉女明星散金碧。不是青囊一卷书，咫尺幽冥永相隔。虾须蟹眼即龙媒，罔象羵羊应龙出。精灵感动谁得知，一笑看珠缨断绝。君不见吴城山，洞庭浦，剑气飞空人共睹。当时蜿蜒顾其母，一念能回帝关虎。泪花落石尽成珠，珠石固知相比数。君家儿女亦纯孝，见石思亲意凄楚。惜君茕茕在中路，虚幌寒衾自朝暮。蜀国蛾眉自可怜，石镜沈明照千古。"}