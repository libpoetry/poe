{"id":"607279","title":"惟学王孙以诗求序其鼓枻稿答之","dynasty":"明","author":"卢龙云","text":"维城依玉树，奕叶挺瑶桢。念祖思贻燕，遵王凛法程。脤膰推嗣羙，领袖早知名。赤社磐宗固，青藜夜阁明。表章宁自试，醴酒不胜情。尚友追千古，相观集众英。根枝同硕茂，岁月喜升平。觅句宗唐社，摛词轶汉京。尘途貂欲敝，旅酒盖初倾。珠玉操觚见，尊罍倒屣迎。多君呈凤彩，愧我杂蛙鸣。菲薄殊玄晏，三都自有声。"}