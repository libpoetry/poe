{"id":"1026890","title":"答王詹叔见寄","dynasty":"宋","author":"韩维","text":"詹叔好古者，卓立自既冠。有如骐骥儿，一纵不可绊。近闻治周易，颠倒爻象彖。此书号精微，义与天地贯。吾知子之道，不止今所叹。新诗溢巾幅，见寄警庸懦。喷薄百丈泉，峭绝万仞岸。感激气为振，把诵手屡盥。阴风吹寒城，岁暮云物换。丈夫及壮时，功名当照烂。无为但默默，饱食大躯干。为报乏琼玖，君其取章断。"}