{"id":"643223","title":"龙尾山隐者歌","dynasty":"明","author":"胡奎","text":"龙尾之山青蜿蟺，何年跃出东南天。夸娥不能为之员，祖龙不能为之鞭。雷公电母相后先，珠光璧采生重渊。中有幽人颜色好，自采青芝拾瑶草。大丹鍊就金芙蓉，世人得之如得宝。我昨乘閒一访君，清昼柴扉封白云。欲觅仙踪不知处，薜萝凉月秋纷纷。我无隋侯珠，何以报区区。明当南还大庾岭，青鸟来时须寄书。"}