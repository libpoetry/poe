{"id":"831323","title":"西河 李佛翼丧其冢嗣俪韩部郎，以词唁之","dynasty":"清末民国初","author":"程颂万","text":"何世事。天公嫁恨吾子。湘山树赭麓云颓，病魂去咫。故巢邻笛倚谁闻，梅花吹堕无气。芋园径，翁倦倚。交如玉树频侍。胎奇旧坞，过斜阳、尚思负米。箧衣抖擞帝京尘，苍茫惊换朝市。劫余巷口尚故第。蒿吟动、王谢邻里。除酒埋忧何地。趁兵休、社续招翁，一醉同哭兴亡，沧桑里。"}