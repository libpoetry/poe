{"id":"687304","title":"九日同潘升允侍御薛行坞简讨宋泗洲验封集李龙门枢部宅漫赋","dynasty":"明","author":"孙传庭","text":"帝城佳节足追陪，良晤何妨结驷来。千里一堂今把袂，百年九日此衔杯。龙山客好仍同健，燕市花寒却早开。?醉尽忘归去晚，迢迢清漏漫频催。登高作赋本吾俦，閒馆清欢亦胜游。天入幽燕瞻上国，地连豫晋忆并州。从教月色开新爽，莫遣边声起暮愁。回首关河劳梦寐，南云北树几悠悠。"}