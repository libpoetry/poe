{"id":"1199567","title":"晋江左宗庙歌二首 歌太宗简文皇帝","dynasty":"魏晋","author":"王珣","text":"皇矣简文，于昭于天。灵明若神，周淡如渊。冲应其来，实与其迁。亹亹心化，日用不言。易而有亲，简而可传。观流弥远，求本逾玄。天鉴有晋，钦哉烈宗。同规文考，玄默允龚。威而不猛，约而能通。神钲一震，九域来同。道积淮海，雅颂自东。气陶淳露，化协时雍。"}