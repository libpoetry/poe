{"id":"550445","title":"老将行","dynasty":"明","author":"徐熥","text":"老夫元是良家子，少年流落戎行里。能将一剑净烟尘，几入重围身不死。累累金印肘间悬，塞上驰驱五十年。已羡功勋载盟府，久看姓字书燕然。一朝谢病归岩壑，门外萧条可罗雀。身经百战未龙钟，犹向人前誇矍铄。宝剑年多锋锷销，枥中老骥鸣萧萧。戎衣挂壁成尘土，旧日红旗颜色凋。一自投閒经几载，请缨壮志还应在。遥望沙场愿裹尸，犹思铜柱标炎海。锋镝今年去备边，连营烽火通甘泉。多少材官俱束手，无人贾勇能登先。将军闻此气勃勃，目眦裂尽冠冲发。便往投书献至尊，雄心誓欲探虎窟。据鞍顾盼出辕门，垂老还堪报主恩。但令此去清沙漠，不管金鎗臂上痕。"}