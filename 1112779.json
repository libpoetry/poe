{"id":"1112779","title":"有感三首","dynasty":"宋","author":"张耒","text":"郁城本自贰师谋，骑士拔剑犹封侯。董生明经守正直，白首区区相侯国。参差世事足嗟叹，我笑群儿较目前。可能董子之荣辱，乃在封侯得失间。群儿鞭笞学官府，翁怜痴儿傍笑侮。翁出坐曹鞭复呵，贤于群儿能几何。儿曹相鞭以为戏，翁怒鞭人血流地。等为戏剧谁后先，我笑谓翁儿更贤。南风霏霏麦花落，豆田漠漠初垂角。山边夜半一犁雨，田父高歌待收穫。雨多萧萧蚕簇寒，蚕妇低眉忧茧单。人生多求复多怨，天工供尔良独难。"}