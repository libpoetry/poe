{"id":"774654","title":"巡社纪事","dynasty":"清","author":"谭垣","text":"出门仍沿溪，自上而及下。溪流远回汀，番厝藏中野。此处丁盈千，林总甲诸社。罗拜纷难数，注名不停写。圣朝湛濊恩，雕题绥福嘏。试观生息多，谁非被化者。番老不言寿，番女亦云姹。由来沾雨露，亦自谋弓冶。我为番目言，社丁不患寡。衣食所必需，犁锄正堪把。行见尔番庶，击鼓吹豳雅。"}