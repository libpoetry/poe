{"id":"845660","title":"虞主回京四首 六州 其二 警场内","dynasty":"宋","author":"无名氏","text":"庆深恩。宝历正乾坤。前帝子，后圣孙。援立两仪轩。西宫大母朝寝门。望椒闼常温。芳时媚景，有三千宫女，相将奉、玉辇金根。上林红英繁。缥缈钧天。奏梨园。望绝瑶池，影断桃源。恨难论。开禁阍。春风丹旐翩翩。飞翠盖、驾雕辒。容卫入西原。管箫动地清喧。陵上柏烟昏。残霞弄影，孤蟾浮天外，行人触目是销魂。问苍天。尘世光阴去如奔。河洛潺湲。此恨长存。"}