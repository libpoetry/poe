{"id":"513919","title":"圯上仙踪送吏部黄侍郎弟叔衡南归","dynasty":"明","author":"程敏政","text":"下邳城东沂水流，水中圯桥春复秋。何物老翁有奇术，乃此折辱张留侯。往事悠悠已千载，履迹宁随浪纹改。莫推授受不可当，太息无人继风采。侯官才人黄叔衡，家居不出多史评。文章伯氏今少宰，远省到京无限情。雁声催人难久住，风雨萧萧复南去。水边大石堪舣舟，予固应知赋长句。"}