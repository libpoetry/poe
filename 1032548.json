{"id":"1032548","title":"秋浦会遇","dynasty":"宋","author":"穆脩","text":"龊龊幽遐地，栖栖会遇人。穷愁艰理胜，羁旅易情亲。岂意当漂谪，兹谐卜并邻。温温窥表粹，晏晏奉嬉嚬。直道谈端辟，横流语下堙。绮文何斐亹，瑰行亦璘玢。敦分初投漆，交言乍饮醇。操心忠义合，开口肺肝陈。共味随时理，俱成迷患因。祸来非造次，语及自酸辛。众奋漂山舌，孤縻坐狱身。诋诬惟腷臆，锻鍊正逡巡。囚任桐棺跃，冤宁斗剑伸。君牵成狠翟，我患构奸秦。巧纵铦刀笔，幽争誷鬼神。精诚怀皎日，悲愤贯高旻。素誓端清检，期无取玷沦。斩刍尝鼓箧，卧藁先书绅。侧璧疑曾辨，钩金法所循。得情奚示喜，伏念不忘旬。粗评三章直，何辞一马贫。决曹诚自任，司举仰谁论。膺破藏奸柱，纲埋剪暴轮。存心固慨慕，有位敢希遵。骥騄程初发，虹蜺气未振。沮磨圭失色，萋菲锦争新。肯或奇虚刃，翻成害实宾。木招孤秀伐，珠掇暗投嗔。蹠蹻同非圣，敦犨众忌洵。棘心终妒蕙，蓬首不羞螓。冶媚皆狸貉，跳梁并狡㕙。不无嫌虎据，的是恶鹰瞵。合力邪攻正，连谋伪訾真。蝇声移栝榻，蚁漏垫嶙峋。抵玉为凡砾，摧松作弊神。椎埋眢直堕，排陷堵潜填。卑湿终投谊，愁忧遂放均。吁辜赊盖幕，照覆隔蟾踆。流落穷山崦，夷犹积水垠。望家惟霣泣，向国祗低颦。艰毒天崩杞，邅危岁在辰。庭帏偏屺岵，伯仲邈瓛琎。愧未鸱夷死，渐如浑敦嚚。睢盱摇尾兽，宛转曝腮鳞。已叹栖迟郡，尤居寂寞滨。土风传细碎，心事遘凶屯。城郭周□援，人烟簇野津。贾樯通劲越，商帆彻瓯闽。溪妇收菰米，村娃货竹薪。回头波渺渺，动足石磷磷。再见来巢乙，频闻入市寅。满林垂啸狖，当面走惊麇。水寺传将久，沙禽渐欲驯。无心从碌碌，任志守谆谆。早作慵洮盥，宵眠独叹呻。机床閒笔格，窗牖乱书筠。旧葛那支暑，贫炊莫续晨。未尝游井闬，况复出城闉。悒悒危肠溃，昏昏病目瞤。梅蒸衣醭黦，瘴触面黧皴。未免鸡猜鹤，徒希鹊庇鹑。素鹅求庾悦，碧鹳事韦诜。讵识开三雅，奚谁指一囷。欢无官局事，病免府趋尘。避路深藏拙，忘机独任纯。鸢轻饥鸑鷟，驽诮瘦麒麟。瑕谪连城宝，惊疑照席珍。泥蟠蚖肆若，涂曳蝘嘲频。机弛千钧絭，刚摧百鍊镔。愠忧宜悄悄，谗吠更狺狺。渐豆多闻耳，全胶欲语唇。已甘钟律哑，难斗釜雷震。近叹非辜者，还称被谴臻。堪持言自解，姑以命相询。顿觉穷通外，殊惊得丧泯。岂烦怀鲁汶，并说忘岐豳。兹共追随日，时逢物景春。杂花明浦屿，细草染郊畛。绣羽来穿柳，妆鬟去采蘋。画船江汎汎，铜鼓野鼘鼘。荷芰卷生渚，芜菁秀出壣。丛暄茶正发，秧暖稻初匀。远去寻芳径，閒留坐翠濒。小蛮聊倒榼，独茧暂垂缗。烟杪闻啼魄，沙壖过祭猵。道宫披古碣，僧阁凭雕楯。滞迹惭鱼鸟，归怀谢茗莼。谁怜秦逐客，自耻晋缧臣。学忆居州里，文曾力组紃。曹仓祛秕稗，任苑薙荆榛。壮节轻宗悫，奇才轹卞彬。赋毫摛藻绘，诗墨洒玭琳。始角词场胜，争驰羲毂辚。战瘤知景陷，盟手敢他捘。勇俟邀圭爵，功期取鼎茵。乡书先鹗祢，省荐半龙荀。艺窃登廷试，名叨擢帝宸。阙严趋紫贝，陛峻拜苍银。变化初飞壁，埏和却在钧。三年纡选调，一命就陶甄。冗骤司囹圄，卑才服瓀珉。上寮非遂霸，同列异超珣。介立旁无援，阴排密有夤。堤防虽少戆，坎坷亦多逊。缴已能伤雁，罘仍未放麟。踰年留异域，肆会奉严禋。仰问苍苍理，难穷荡荡仁。良图君未聘，薄命我方湮。蓬藋何当返，兰荃自可纫。肴蔬调旨膳，舂税给租缗。寄傲邱名麦，遗荣野号莘。退藏师李谧，贵显让颜竣。蹑迹三高士，追狂六逸民。耕皋营酒秫，樵谷访琴橁。畚土封花垡，诛茅出果榛。园中持铫锸，林下设罝罠。至理鹏齐鴳，浮生菌等椿。未甘捐粪土，所幸曳丝纶。南面同尧禹，岩廊即甫申。固应容一叟，鼓腹得还淳。"}