{"id":"271300","title":"烛影摇红·寒夜过仲清斋话旧","dynasty":"现代","author":"吴梅","text":"高阁疏灯，地炉星火春回暖。白头明镜洗前尘，谁道年芳短。依旧清华秘馆，料麻姑蓬莱怕见。好添新炭，还话旗亭，良时弦管。含笑搴帏，彩云不掩嫦娥面。曲阑多事倚西风，鬲指商声变。应记小楼夜宴，对熏笼香深醉浅。几番别恨，重检寒灰，玉钗敲遍。"}