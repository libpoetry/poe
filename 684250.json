{"id":"684250","title":"奉和数畴兄病起之作","dynasty":"明","author":"王立道","text":"雨过幽斋草树鲜，书签药裹共年年。身名幸遣朝簪累，昏嫁还忧世网牵。散发行吟春水曲，振衣独立晚风前。自嫌客至常赊酒，特与空囊留百钱。十里清溪一钓竿，浮云元未着情看。小营茅宇方蜗国，暂解朝衣称鹖冠。赋芧养狙还自笑，呼牛应马仕相干。虚船不解逢人怒，搔首春风午梦残。"}