{"id":"1050072","title":"赠泗守宋子坚","dynasty":"宋","author":"郭祥正","text":"忆昔始相遇，谏院吴侯家。君颜清且少，皓雪敷琼花。把酒听高谈，正气横镆铘。倏别二十载，各在天一涯。君去登朝闺，我方浮海槎。进退自殊辙，音尘空雁驾。朅来淮上守，政声被幽遐。填德在风俗，馀春散禾麻。斤斤梁栋材，葱苍蛰龙蛇。匠石未回首，电雹无倾斜。而我造宾榻，逢鬓吹尘沙。欢言问往事，念此岁月赊。开馆使休息，投文误矜誇。伯乐虽一顾，惭非真渥洼。功名业已晚，世路今仍差。独既醒不容，混迹良可嗟。清江秀山水，白酒浮月华。深犁熟粳稻，浅钓多鱼虾。长为避俗翁，不落猛虎牙。愿言虽未谐，行矣君及瓜。"}