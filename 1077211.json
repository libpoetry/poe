{"id":"1077211","title":"畴老修撰所藏华岳衡岳图 华岳","dynasty":"宋","author":"李纲","text":"往年跨马观羌戌，道历太华西临雍。伟哉造化巧凝结，元气孕此金芙蓉。平原陡起三万仞，峻屏却略罗秋空。巍然雄尊镇西极，众山班列如朝宗。天池潋滟喷山顶，泻作瀑布飞长虹。亭亭仙掌摩碧落，晓日照耀五指红。巨灵赑屃运神力，导河擘华留其踪。烟寒风远张超谷，霞駮雾开毛女峰。希夷故隐今尚在，白云依旧时东封。回头一别二十载，不意见之图画中。生绡六幅挂清昼，隐耳飒飒闻松风。山中草木旧相识，恍如梦到云台宫。神游绝巘窥玉井，欲取莲藕根株通。好奇何必似韩子，悬崖侧足悲途穷。从公传此岳真相，永结清好无时终。"}