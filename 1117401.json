{"id":"1117401","title":"安乐窝中吟","dynasty":"宋","author":"邵雍","text":"安乐窝中职分脩，分脩之外更何求。满天下士情能接，遍洛阳园身可游。行己当行诚尽处，看人莫看力生头。因思平地春言语，使我尝登百尺楼。安乐窝中事事无，唯存一卷伏羲书。倦时就枕不必睡，欢后携筇任所趋。准备点茶收露水，堤防合药种鱼苏。苟非先圣开蒙吝，几作人间浅丈夫。安乐窝中弄旧编，旧编将绝又重联。灯前烛下三千日，水畔花间二十年。有主山河难占籍，无争风月任收权。闲吟闲咏人休问，此个功夫世不传。安乐窝中万户侯，良辰美景忍虚休。已曾得手春深日，更欲披衣年老头。晓露重时花满槛，暖醅浮处酒盈瓯。圣人吃紧些儿事，又省工夫又省忧。安乐窝中春梦回，略无尘事可装怀。轻风一霎座中过，此乐直从天外来。日影转时从杖屦，花阴交处傍樽罍。人间未若吾乡好，又况吾乡多美才。安乐窝中春不亏，山翁出入小车儿。水边平转绿杨岸，花外就移芳草堤。明快眼看三月景，康强身历四朝时。凤凰楼下天津畔，仰面迎风倒载归。安乐窝中三月期，老来才会惜芳菲。自知一赏有分付，谁让万金无孑遗。美酒饮教微醉后，好花看到半开时。这般意思难名状，只恐人间都未知。安乐窝中春暮时，闭门慵坐客来稀。萧萧微雨竹间霁，嘒嘒翠禽花上飞。好景尽将诗记录，欢情须用酒维持。自馀身外无穷事，皆可掉头称不知。安乐窝中甚不贫，中间有榻可容身。儒风一变至于道，和气四时长若春。日月作明明主日，人言成信信由人。唯人与日不相远，过此何尝更语真。安乐窝中设不安，略行汤剂自能痊。居常无病不服药，就使有灾宜俟天。理到昧时须索讲，情于尽处更何言。自馀虚费闲思虑，都可易之为昼眠。安乐窝中春欲归，春归忍赋送春诗。虽然春老难牵复，却有夏初能就移。饮酒莫教成酩酊，赏花慎勿至离披。人能知得此般事，焉有闲愁到两眉。生为男子偶昌辰，安乐窝中富贵身。大字写诗誇壮健，小杯饮酒惜轻醇。山川澄净初经雨，草木暄妍正遇春。造化功夫精妙处，都宜分付与闲人。安乐窝中虽不拘，不拘终不失吾儒。轻醇酒用小盏饮，豪壮诗将大字书。花木暄妍春雨后，山川澄净九秋馀。闲中意思长多少，无忝人间一丈夫。"}