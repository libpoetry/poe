{"id":"1077386","title":"读陆龟蒙散人歌三复而悲之赋诗以卒其志","dynasty":"宋","author":"李纲","text":"江湖散人气节奇，布衣韦带霜鬓垂。有田甫里多水潦，阖门百指长号饥。躬耕粗足输赋税，时赴嘉客同襟期。西风笠泽起秋色，菰蒲初熟鲈鳜肥。扁舟乘兴不知晚，笔床茶灶常相随。著书丛杂自编录，巧怪不择文与诗。那能枉道窃爵禄，但欲乱世全妻儿。胸中岂无佐时略，却笑诸郎殊不知。当年富贵尽磨灭，惟有夫子传于斯。三高名配范与李，散人虽散元非痴。"}