{"id":"696531","title":"题韩允传所藏钱舜举山居图","dynasty":"明","author":"郑真","text":"烟雨春深拥翠螺，山人独赋考盘阿。柴门有客频相问，泉石生涯奈汝何。翩翩鞍马过桥西，荒崦人家竹树低。见说草堂春似海，杜陵不数浣花溪。竹窗松阁翠重重，点染应归造化功。水镜涵空秋一色，置身如在广寒宫。飘然湖海逐浮沤，风雨淮山两度秋。野色微茫舟似叶，令人归兴眇瀛洲。白云相望海天遥，桂树山中不受招。故国百年遗老尽，画图披玩似琼瑶。"}