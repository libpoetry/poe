{"id":"805820","title":"沁园春三首 其三","dynasty":"清","author":"奕绘","text":"两岸桃花，十里清溪，不似人间。爱春雪霏霏，薄寒剪剪，洞天寂寂，琐骨珊珊。有限斜阳，无情芳草，玉树临风一味闲。迎客者，尽衣冠太古，鸡犬皆仙。相留几日盘桓。听细数、乾坤汉魏年。看日出林中，耕田凿井，月明林下，种玉生烟。归去来兮，岁云暮矣，名姓何须万世传。好事者，作桃花源记，老笔清妍。"}