{"id":"765526","title":"庆清朝 消夏第二集咏秋露","dynasty":"清","author":"杜文澜","text":"桂冷千山，葭苍一水，西风咽断蝉声。罗纨夜润，招凉粘湿疏萤。明月不堪赠与，披衣愁若故乡情。还惊起，蕉阴睡鹤，独唳空庭。更念汉宫旧事，赐近臣消渴，醉浥金茎。烟凄蔓草，铜仙清梦迟醒。翠盘又倾碎玉，藕花香杳泪珠零。休分付，一枝湘管，写怨秋屏。"}