{"id":"707654","title":"骆亦至将归锦田，以诗告别；次韵送之","dynasty":"明末清初","author":"卢若腾","text":"双眼欲穿乱未平，忽话别离转心惊；岂无王粲登楼赋，谁有郑庄置驿情！辙鱼望水只升斗，待激西江总不成；我亦萧然多一身，肘见踵决甑生尘。平时不减壮士色，此日送君始恨贫。逃贫非难富亦易，美酒肥肉应能致。虽饥未肯食嗟来，仍留瘦骨待君至。"}