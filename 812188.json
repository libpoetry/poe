{"id":"812188","title":"简张半园","dynasty":"清","author":"成多禄","text":"浣花有客圣于诗，诗律精严晚更奇。天半笙簧珠错落，酒中芒角骨嵚崎。何尝哭笑同遗老，岂独风流是我师。颇忆子京修史地，两行红袖写乌丝。风满西楼夜不扃，元龙高卧饷群经。偶携笠屐宜新雨，稳把纶竿是客星。宛宛吟蝉双鬓雪，遥遥归鸟一天青。何当鸡黍三年约，共上龙沙万里亭。"}