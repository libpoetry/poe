{"id":"701838","title":"落齿和坡山四首","dynasty":"明","author":"黄衷","text":"我髭白无算，君齿落云六。久知老见侵，岂有丹可服。秋英吐鹅毛，秋粳曝虾肉。岁晏得养生，细啖茯苓粥。齿落岂遽衰，便如月望六。圆影或暂亏，清光尚九服。蔬厨茹紫甲，岂必花猪肉。愿母废笑歌，世事釜中粥。我读落齿诗，颖尾老欧九。漱泉吟不妨，崩山势何有。熊车载二馀，尚足荡群丑。而况豪俊贤，且歌将进酒。蚤岁辍晚飧，讵望九十九。皓齿舍我去，更生理恒有。龈腭足完洁，缺一未必丑。旷放怀昔人，适处不在酒。"}