{"id":"1115283","title":"送彭子山提刑郎中赴召二首","dynasty":"宋","author":"杨万里","text":"帝想丹青忆老成，公兼竹润更兰馨。独追洙泗人无讼，再使成康世措刑。召节自天回使节，郎星朝斗作台星。花边独坐黄昏句，剩寄江西白鹭汀。琼树初瞻二纪中，玉京再别一星终。我随病鹤欹黄帽，公驾云鸿上碧穹。寄径丝纶紫薇阁，押班冠剑大明宫。锦园尚欠桃栽否，儿辈河阳待晓风。"}