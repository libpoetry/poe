{"id":"187540","title":"雅去鹊来篇","dynasty":"宋代","author":"刘宰","text":"昨日雅鸣绕庭树，道上行人色惊惧。试呼行者问如何，身为户长催残税。税残自昔称难理，三年尤非四年比。加之逐保有逃户，每一申明官长怒。人逃信矣田不逃，其奈逃田不知处。厥初经界失区画，比近立租相什伯。大家置产钱欲轻，小家鬻产价欲增。上田只割上田赋，赋存田尽因逃去。或因士瘠遂流移，岁久田侵人不知。更有乡胥迫科抑，多推少割随胸臆。民愚而神难尽欺，往往增入逃户籍。以兹逃户日增多，户长蚩蚩奈若何。向来差役多轻重，卢长之中中产众。比来里正多义役，各欲供须有全力。搜罗中产无孑遗，卢长人人家四壁。官司祷雨偏明神，施行宽政蠲房缗。房缗仅可宽游手，那得实惠沾农民。千钱代输犹可出，今日方输又明日。父兮母兮叫不闻，遗体鞭笞同木石。日日雅鸣期会到，血洒公庭深不扫。遂令着处听雅鸣，魂飞魄散心如捣。和气致祥乖致异，已甘旱魃来为崇。忽惊雅散鹊交飞，高枝报喜仍低枝。万口欢呼声动地，府今尽放三年税。曳钤走卒天上来，立张大牓当衢市。黠胥骇愕顿两足，户长仰天攒十指。疮痍未愈失呻吟，感激过深仍涕泪。又说新租亦宽限，四年奋欠宁不尔。亦知经赋难逭责，少纾庶可容催索。使君从善真如流，仁人之言为虑周。画诺一时良易易，几人共拜更生赐。人意会同天意感，争足未回时雨至。始知此术胜祈禳，开阖阴阳俄顷耳。何妨甘泽尚愆期，我作此诗祷告之。象龙可仆蜥蝎纵，蛟龙自起霹雳随。谓予不信难强语，请验吾邦今日雨。诗成欲谢更有祈，新租输送此其时。分科本色归上户，细民勿使折纳迟。四年逃阁尚充数，积弊那能仓卒去。且应除豁见真的，孰恃强梁敢逋负。若然民病八九瘳，閒暇何妨版籍修。推排得人弊可见，逃租十失五可收。更令义役广前制，户长里胥同一体。庶几二役适均平，不使贫民偏受敞。岂惟泽雨快一朝，纵有凶年皆乐岁。报喜不惟乾鹊噪，丈人屋上鸟亦好。"}