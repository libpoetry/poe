{"id":"730307","title":"井陉口","dynasty":"清","author":"张之洞","text":"群山万壑齐塞井陉道，匹马踯躅千驼愁。大车束轮仍折轴，行人一里须三休。亭午悤悤漏曦月，百步之外谁能搜。瘿妇揭衣避涧涨，瘦男捧土填坑沟。山店主客皆惆怅，成功独叹淮阴侯。穴中只能阙两鼠，岂容旗鼓升高丘。三百里间难进退，殽师一鼓俘秦囚。诸葛不犯子午险，孟德喜脱乌林幽。左车凭水已中策，并此不用真无谋。刎颈之交尚背负，乃以诚信施敌雠。嗟哉陈馀谬称儒家流，此辈之冠诚可溲。"}