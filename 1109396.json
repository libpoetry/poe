{"id":"1109396","title":"邓县君挽辞二首","dynasty":"宋","author":"刘弇","text":"九原秋草没麒麟，哀挽黎明出问津。花魄欲招谁些楚，箫声先断客愁秦。冢间白鹤空双舞，天上黄姑定卜邻。晰晰目存成底事，空馀粉墨逼天真。中庭熨泠事多违，像设俄惊穗作帏。风雨夜花连子失，铅黄朝镜觉鸾非。一篇潘赋空赍恨，数鼓庄盆未息机。俯仰便成今昔异，瓶银簪玉意何归。"}