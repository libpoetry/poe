{"id":"560493","title":"橘隐谢钱伯康","dynasty":"明","author":"徐庸","text":"种橘不向巴邛村，君家有地连吴门。传来岂独自三世，羡彼密叶并深根。上池神水旧沾润，宜雨宜露宜晴暾。托名为隐有大小，中隐留司蒙圣恩。秋风实缀万千颗，济物不曾忙子孙。慕君阀阅正相抗，交币肯异朱陈婚。兹因幼子疾求治，良药屡用劳朝昏。回生之后伸报谢，墨洒水麝凝秋痕。画图写成侑诗句，清比琬琰香兰荪。橘隐之名自斯著，平生未负恒心存。董狐倘脩入佳传，扬播永远弥乾坤。苏耽往昔来为罕，仁者有后古所论。"}