{"id":"506930","title":"剑池书馆为凤阳熊知府题","dynasty":"明","author":"杨荣","text":"丰城宝剑天下闻，紫气晔煜光照昏。一朝剑去蛟龙合，池水深碧今犹存。熊君书堂在池侧，彷佛当年子云宅。红帘绿幕对高秋，细雨青灯坐终夕。翩然振翮起朝端，青琐闱中列上班。功成又转二千石，坐取功名如等閒。有时梦入乡园树，还忆临池读书处。早晚承恩昼锦还，剑池鱼鸟宁相负。"}