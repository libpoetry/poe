{"id":"742714","title":"发南安","dynasty":"清","author":"韩崶","text":"入秋何亢阳，一月无滴雨。老农泣枯苗，行客口生土。弭棹迫岩程，解维下横浦。火云屯高崖，沙岸断枉渚。数里间一滩，清浅不容武。谁家横筑坝，规画肆夺取。车戽虹饮川，轮激臼投杵。所余涓滴流，碎石又龃龉。作梗势方张，闻声气先沮。挽牵困缆索，撑曳穷篙橹。攘臂喊乃齐，跳身勇能贾。掉泥龟曳尾，趯草螽动股。死力挣头颅，猛气积腰膂。转关撼坤轴，出地奋雷鼓。溅沫跳珠玑，流藻濯绮组。是时日方中，火伞张卓午。偪仄短篷间，知鱼卧鬵釜。岂知波面人，水濡更火煮。祼体焉我浼，裂肤竟谁抚。而我方卓然，兀坐不犹愈。倾浆碧沈杯，展箑白挥羽。咫尺判菀枯，性命悬莽卤。少焉泊前湾，新月一钩吐。争浴喧沦漪，晚饭命俦侣。方欣生事优，未识向来苦。夜半凉风来，雨势蓄犹怒。明当倒银汉，力致多稌黍。岂独利行舟，江潮涨几许。村醪行可沽，一斗吾劳汝。"}