{"id":"412453","title":"郭北香影廊茶社","dynasty":"近现代","author":"俞长源","text":"江南佳丽地，郭北酒茶坊。柳密全藏幌，溪迥半抱廊。疏狂座上客，迟莫曲中娘。雅号谁题署，碧纱合护将。雅集乾嘉后，幽椽谢墅傍。半村半郭好，一咏一觞忙。世事多云幻，诗翁几辈亡。何人续画舫，补此小沧桑。熇暑此晏坐，能消午画长。临窗宜下钓，近水易招凉。蝉木声摇槛，鸭波影上梁。竹帘閒挂处，箫鼓正斜阳。问月桥边路，茶烟接绿杨。五泉输蜀脉，七椀润庐肠。瓢汲天中月，花浮盏内浆。城箱无好味，日啜亦何妨。"}