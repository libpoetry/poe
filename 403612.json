{"id":"403612","title":"金缕曲 哭微昭翁","dynasty":"近现代末当代初","author":"徐震堮","text":"凄断邻人笛，叹年来故交浑似，惊霜秋叶。一一迎寒解条去，剩却空枝病蝶。最难忘平生胶漆。刚为霜红挥老泪，又与翁顿作终天别。人世事，跳丸急。一年一度黄花节。向湖楼携筇问讯，药炉吟箧。每见辄论同舍事，眼底前尘历历。怎回首黄垆邈隔。流水高山知音尽，算从今愁蜡登高屐。开径望，忆三益。"}