{"id":"994896","title":"癸亥秋行县夜寓下生院倦甚慨然有归欤之兴戏用壁间韵以盟泉石","dynasty":"宋","author":"黄公度","text":"何须轮拥朱，不愿佩悬玉。青山得去且归去，谋生待足何时足。林间招提金碧开，门外过客谁能来。桂花落尽无人问，古墙秋径生青苔。旧山泉石故应好，菟裘不营亦可老。此身已与三径期，未分渊明迹如扫。"}