{"id":"816813","title":"沁园春八首","dynasty":"清","author":"蒋士铨","text":"归与归与，钟山之英，草堂之灵。看阜属蒋侯，小姑相倚，墩乃谢传，介甫何争。一片江山，六朝金粉，著我其闲亦有情。无名氏、是南州孺子，东郭先生。有时醉笔纵横，定题遍、江南泾翠屏。喜溪犬图书，扁舟安稳，孺人稚子，寿母康宁。画里携家，花时载酒，吴越风光次第经。缁尘里、问驴车辛苦，名宦谁成。翰林主人，御史大夫，文章有灵。只风骚跌宕，随时自得，神仙游戏，与物无争。纸阁芦帘，锦衾角枕，梁孟偏旁著艳情。房栊悄、在琴边酒畔，仍是书生。镜中远远山横，又何取、偎寒软玉屏。但填成小令，凭肩指授，歌来绮语，逐字丁宁。燕贴香怀，兰窥好梦，蚤诞娇儿授六经。敲诗夜、恐聪明小婢，还昵康成。手敛姜芽，岂有霜毫，驱驰百灵。算鸣机组织，佳人暗解，投壶揖让，君子闲争。笑绝冠缨，悲横蜡泪，悱恻缠绵共此情。谁堪语、只寒山拾得，可话无生。华堂雾锁烟横，看孔雀、文章列画屏。是檐花争笑，尽教春重，塔铃无语，只要风宁。日暮谈天，书休谒鬼，戏注孙阳相马经。萧萧路、剩江关辞赋，愁煞兰成。上元夫人，碧落侍郎，仙缘去来。恰灯宵现行，银河吐艳，灯宵示寂，铅泪成灰。廿六年光，平生慰藉，老去柔肠日九回。头白矣、拥东方千骑，鸿案谁偕。三年官阁伤怀，怕月转、空楼雨滴阶。剩膝前儿女，呼耶作母，画中冠佩，减俸营斋。五千繁弦，百千絮语，雪鬓钟情更可哀。倘辛苦、有两株琼树，三锡鸾回。虫尔来前，尔雅重笺，为伊释名。想公会夫人，汝为齐女，晋留重耳，谁是申生。孤竹餐薇，荆蛮采药，鸿雁关河弟唤兄。嗟子季、似乘舟卫寿，字字伤情。卑栖爱择田荆，应花萼、楼中第几声。比苦竹丛边，行兮不得，秋风原上，急也曾经。饼怨婆焦，妇称姑恶，蜂蚁网常友爱并。嘈嘈处、有阋于墙者，蓦地心惊。聒聒哥哥，南北之人，语音不同。似蝉翼流嘶，未登月令，沙溪振翅，不入豳风。腹乃幡然，背尤盎尔，长脚还堪比相公。马头上、有半鞍明月，声在其中。秋来紫豆花丛，挂纸阁、芦帘铁马东。向壶腹藏身，请君入瓮，瓜瓤作饷，为尔开笼。蟋蟀窥状，斯螽动股，借乱军声十二峰。抛残体、任蚁穿鸡啄，化作沙虫。比事属词，敦厚温柔，春秋国风。是司马游梁，年华正富，虞卿解印，著作弥工。艮岳烟云，樊楼灯火，一代兴亡在此中。遗闻所、便针缝锦衲，网缀鱼虫。敲来几点晨钟，更堪断、森严审异同。叹东京鼎盛，欢场易散，中原事去，梦境全空。兀术观图，婆留索地，天使吴山易汴宫。一杯酒。又一声长笛，才子英雄。百六十年，人物风光，天中剩区。看金明池上，秋凉洗马，玉津园里，日落啼乌。广武兴悲，夷门陨涕，七十侯生尚在无。伤心处、比洛阳宫阙，一样荒芜。几番搔首踟蹰，便写向、旗亭补说郛。似阮公讲学，淹留尉氏，班生作赋，叹美东都。谰语丁宁，丛谈细碎，入手皆成一串珠。谁更要。写开元遗事，南宋新书。"}