{"id":"1049826","title":"谢杜倅职方兼简汤史君","dynasty":"宋","author":"郭祥正","text":"李白昔游宣城时，谁为太守贤相宜。掣铃交通唤六博，壮哉意气凌虹霓。北望楼高气象古，遗风馀思犹依依。我来正值青春半，杂花烂笑禽争飞。轻烟缭绕淡白日，细风荡漾吹游丝。高楼帘卷邻袖出，百尺栏干横酒旗。银鞍白马不知数，龙筝凤管相追随。杜陵远孙驾别乘，恩威得所名声驰。华堂重搆唤宾客，风前共倒黄金卮。我为下客最疏放，辱君许可能文词。死生夤缘释氏说，但觉时换名姓非。寄言太守勿感戚，共对佳人花下迷。莫教流水落花去，空闻暮雨哀猿啼。"}