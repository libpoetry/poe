{"id":"689727","title":"感怀四首","dynasty":"明","author":"张子翼","text":"酒能养病怀偏拙，老爱看书目易昏。世事相违成寂寞，不堪惆怅倚柴门。书抛满箧从儿懒，径隐通衢任客疏。渐老看花成底事，暮云天远独愁予。农家岁熟儿犹哭，海上兵添赋岂堪。抱病杞人曾过计，春风疑不到天南。清澜海上血流盈，水寨犹屯防守兵。反侧杨么浑未定，未知何日见澄清。"}