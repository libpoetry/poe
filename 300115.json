{"id":"300115","title":"泛清波摘遍·金盘綵小","dynasty":"现代","author":"乔大壮","text":"金盘綵小。玉琯灰残，荆楚岁时依旧好。曙烟晴雪，几点青回谢塘草。屏山道。孤帆远水，征马长安，归计未成身顿老。四叠阳关，太息尊前故人少。琐窗窈。芳信数番昼迟，锦字半行天杳。回首东京梦华，醉忘昏晓。俊游早。萧寺屡卓画轮，秦楼每题花貌。此际停弦罢酌，断肠江表。"}