{"id":"1240249","title":"福源精舍","dynasty":"元末明初","author":"李延兴","text":"京城六月日如火，风轩散发执书坐。顿嫌城市多烦嚣，欲买田庐何处可。素几茶瓯吹碧香，有客敲扉偶相过。为言越中好山水，厥土膏腴不偏颇。魏氏之子文贞孙，玉树临风色瑳瑳。读书浙水之东头，蒐今摭古以自课。夏盖湖光白涌云，福祈山气青浮座。三江帆上暮天长，八月潮平秋水大。亭边狝猿长如人，月黑林昏盗山果。桃源人家疑此是，洞口云深昼无锁。百壶满醉江南春，击缶高歌儿子和。西蜀少陵恒苦吟，南阳武侯尚高卧。文贞昔在贞观中，大节堂堂不终挫。好将旧学佐朝堂，行见英流振顽懦。索居何日赋归来，尽理遗书载轻舸。我昔耕牧岘山阳，门前水田足粇糯。十年道阻不可归，江上秋风茅屋破。旧栽松柏定成林，石墙竹梢添几个。向来耆旧安稳无，每一思之泪交堕。福源林壑倘见分，卜邻拟住山之左。客归好语仲远君，岁晚寄书烦报我。"}