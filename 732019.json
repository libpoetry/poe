{"id":"732019","title":"送别程明士","dynasty":"清","author":"冒襄","text":"程君一生湖海客，慷慨悲歌古无匹。当代谁人更游侠，意气纵横称第一。余也愁病隋堤别，片言相托成胶漆。忆昔君家蜚语连，竹林大阮真可怜。孤身七入蜚狐塞，独夜长歌《猛虎》篇。保孤全宗果不易，此事已有千人传。月明跌荡旗亭肆，握手秋宵论往事。阙下将为汗漫游，座间不露英雄气。余也有子趋燕台，何时振融还归来。托君之语语何骤，此意敢望常人哉。西风萧萧日将夕，满目骊歌留不得。为我须乾白玉壶，因君一拓黄金戟。"}