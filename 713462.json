{"id":"713462","title":"屈翁山归自雁门相见有诗","dynasty":"明末清初","author":"陈恭尹","text":"踟蹰城西隅，北风吹我寒。不惜风吹寒，为君故流连。人生知几何，一别逾五年。居者忽复过，行者良险艰。崔嵬上太华，纵横穷九边。文章配道义，所适生飞翰。俱为憔悴人，独有好形颜。与君同心言，自喻金石坚。两木倘相摩，朱火然其间。无为垂空文，千秋期不刊。"}