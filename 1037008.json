{"id":"1037008","title":"发润州","dynasty":"宋","author":"米芾","text":"气就蛇须角，暌通豕负涂。解衣同俗裸，酌水合狂夫。探社新铭禹，经韶旧吊虞。据鞍休示壮，寡要悔为儒。为吊忠游楚，因崇让过虞。要离葬终近，严子钓行须。御晏妻知辱，歆膺客自愚。诚修日难掩，醯在蚋还趋。和寡方声越，知稀觉道腴。命齐都将相，义拙落江湖。南梦应随雁，西风却背鲈。弓旌今正歇，多少定同凫。"}