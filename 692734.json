{"id":"692734","title":"狼山凯歌","dynasty":"明","author":"杨慎","text":"狼山原上阵如云，孟渎河边早策勋。水弩解清川后浪，天戈能驻鲁阳曛。旧统边军赤水犀，新封京观是鲸鲵。文昌奏入中黄霁，武库兵收太白低。按辔收兵枫树林，绝流飞渡早传音。风前鹢退吴山静，月下龙吟江水深。关山新月照鸣茄，河朔清霜淬剑花。塞上征夫犹万里，北京归路敢言赊。玄草清霜饱紫骝，雕戈画戟拥清油。归来始识从军乐，痛定翻思在贼愁。嫖姚身健骕骦肥，立近天家日月旂。忽报内庭传圣旨，挂红分队出黄扉。鹭鼓声中晓日暾，貔貅初散凤皇门。才从魏阙瞻中扆，便傀容台饮上尊。去时官柳万枝黄，归路寒葭满地霜。挟纩已温良月候，吹纶更作小春芳。三军喜气失严冬，万里中原罢战锋。甲帐筹功星两两，午门传捷日彤彤。无定河边望旆旃，居延城外候烽烟。家家喜语占乌鹊，不用金钗当卜钱。"}