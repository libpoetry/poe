{"id":"684505","title":"送通政寺丞章有常使朝鲜","dynasty":"明","author":"王汝玉","text":"已受苏卿节，还乘博望槎。金章龟伏纽，紫诰凤盘花。明主亲颁命，藩臣敬拜嘉。宁烦遣荀彘，环海久为家。三韩舆地内，四郡海涛边。圣主思申命，廷臣选独贤。下情宜访度，上德在敷宣。莫爱千金剑，将贻汉史传。玉节辞朝去，楼船截海行。天王颁正朔，藩国荷恩荣。鳌极云无际，鸡鸣日已生。邦人知礼分，冠盖出郊迎。授节褒遐服，临轩遣使臣。忽衔明命重，荣赐袭衣新。鲸海寻封域，龙江发去津。凉风仙桂月，翘首望车尘。茅土开封日，符章镇国时。朱蒙通汉使，玄牡奉殷祠。狱讼邦人向，宗祧世祚垂。从今千万岁，与国共无期。"}