{"id":"829971","title":"高阳台·怡园曲社","dynasty":"清末民国初","author":"夏孙桐","text":"絮搅天愁，花随水去，冶辰分外惊心。屧声喧廊，尘香到处堪寻。薰风沸暖笙歌地，早瞢腾、一片藤阴。昼沈沈。不信欢场，不悟春深。年时醒却华胥梦，笑閒招鹤侣，倦听鹃音。木石心肠，吴儿那解新吟。茶烟半向清池影，怕回看、浅鬓而今。更谁禁。万竹斜阳，笛破穿林。"}