{"id":"1114063","title":"道武夷冲祐观壁间读翁士特郎中留题追怀感怆二首","dynasty":"宋","author":"李纲","text":"昔年曾谒武夷君，先遣瑶山入梦魂。旧事追寻如电激，此身来往任云奔。群峰缥缈淩空翠，一水萦纡带雨浑。愿向明时乞骸骨，诛茅深隐洞中门。昔年曾约武夷孙，仙赏心违莫共论。地下修文君已远，世间多难我犹存。题诗屋壁事如昨，洒涕烟霞声为吞。英爽故山应未泯，试凭楚些与招魂。"}