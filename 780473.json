{"id":"780473","title":"绛都春 秦敦夫前辈出所藏冒辟疆姬人金玥美人蕉画册索词","dynasty":"清","author":"周之琦","text":"风光几信。尽描出雉皋，当年花韵。自剪翠绡，点笔曾看攲蝉鬓。碧腴乍展痕犹嫩。似人影、单衫红衬。染香亭上，凭谁递与，画栏芳讯。吟稳。蕉窗秀句，问名字、尚见金明玉润。素月半规，小篆盈盈芳心印。螺青写叶春来恨。认水绘、凄凉眉晕。任教重觅泰淮，旧时艳粉。"}