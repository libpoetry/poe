{"id":"1157796","title":"睡后茶兴忆杨同州","dynasty":"唐","author":"白居易","text":"昨晚饮太多，嵬峨连宵醉。今朝餐又饱，烂熳移时睡。睡足摩挲眼，眼前无一事。信脚绕池行，偶然得幽致。婆娑绿阴树，斑駮青苔地。此处置绳床，傍边洗茶器。白瓷瓯甚洁，红炉炭方炽。沫下曲尘香，花浮鱼眼沸。盛来有佳色，咽罢馀芳气。不见杨慕巢，谁人知此味。"}