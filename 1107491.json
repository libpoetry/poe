{"id":"1107491","title":"点绛唇","dynasty":"宋","author":"史浩","text":"我为劳生，自怜浪迹天涯遍。如今春换。又是孤萍断。谁信年时，老子情非浅。思量见。画楼天远。花倚夕阳院。千里欢谣，使君美政高三辅。沸天箫鼓。笑拥锋车去。卧辙攀辕，漫拟双旌住。还知否。禁林深处。已辟金闺路。翠幄园林，火云方绽南薰起。玉轮天外。夜色凉如水。况有清歌，劝我尊浮蚁。拚沈醉。万花丛里。一枕朦胧睡。曾到蟾宫，玉轮乞得长随手。数声轻叩。已有锵琼玖。最好长清，浑不惊秋候。歌阑后。那回辞酒。笑把遮檀口。"}