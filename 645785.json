{"id":"645785","title":"秦淮谣送郑太守归光州石盘山","dynasty":"明","author":"来复","text":"金陵古帝州，山水天下壮。大江九道通秦淮，白头浪蹴桃花涨。一苇不可航，倒浸钟山青。虎石何崔嵬，高压长干城。年年送人此离别，官柳条青几回折。冥鸿望断三山烟，重到怜君头似雪。呼酒凤凰台，解君金荔枝。人生富贵岂不乐，角巾归里今奚为？北渡秦淮水，西登石盘山。黄鹤招欲来，心与云俱闲。草堂只在青松里，大儿将军小儿喜。斑斓舞彩春当筵，斫绘雕盘奉双鲤。我歌秦淮谣，送君长淮归。乞得闲身谢明主，千金不换秋荷衣。莫笑囊无钱，留取百篇诗。他年太史传循吏，观风载诵《甘棠》词。"}