{"id":"826105","title":"治水","dynasty":"清末近现代初","author":"郑孝胥","text":"七六得乞休，平生事已毕。人间犹可乐，付与閒岁月。辽沈万馀里，国势颇郁勃。功成何必我，长策宜早决。预期二十年，治水未可忽。北境湖波平，南疆河流达。次之比湘赣，上之比苏浙。他时水乡人，乐土好生活。岂知今朔漠，一变为于越。所嗟悠悠者，或作而或辍。肉食不足谋，继起孰人杰？自馀小得失，姑置勿强聒。天心果助我，吾志行当彻。"}