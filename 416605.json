{"id":"416605","title":"八声甘州  仿柳耆卿意写怀","dynasty":"近现代","author":"刘凤梧","text":"怅濛濛细雨湿花梢，霎时现晴霄。渐霜侵鸳浦，风摇雁溆，月坠虹桥。是处荷残柳瘁，隐隐乱红飘。惟有门前水，东去迢迢。不忍登高极目，望皖江城郭，烽火频烧。念曩时亲侣，争奈苦飘摇？想征人、天涯羁旅，恨年来、风雨阻归桡。争知我，画楼思妇，忍弄银箫？"}