{"id":"72698","title":"送高元善太守赴任杭州","dynasty":"元代","author":"陈基","text":"高侯别我钱塘去，雨暗江城秋欲暮。忆从倾盖楚公门，握手论交如有素。羡君家世为牧守，出典方州人爱慕。楚公宾客君最先，日把诗书佐神武。折冲师旅文字间，饮马长江竟飞渡。戏下三军皆虎勇，幕中一掾惊鸾翥。开口澜翻说刘项，抵掌纵横论迁固。我时落魄大布衣，公亦招徕俾驰骛。西枢上马常并辔，南省闻鸡复联步。我曾记侯松云巢，侯亦醉我芙蓉署。交情过辱如兄弟，话别愁闻戒徒御。南风九月无秋声，积雨三吴霭氛雾。侯乘高车驾五马，方面公卿加礼数。钱塘兵革嗟屡经，民社诛求尚无度。省中郎署尽知己，左右枢机当要路。虽云势分有上下，若语同寅实亲故。古来太守二千石，今则藩翰深倚注。东南所重在保障，丝茧区区何足务。曲令市井复承平，莫遣湖山废游豫。为谢分垣马左司，使便无令惜书疏。"}