{"id":"937593","title":"沁园春 其十二 吴门怀古","dynasty":"宋","author":"陈人杰","text":"草满姑苏，问讯夫差，今安在哉。望虎丘苍莽，愁随月上，蠡湖浩渺，兴逐潮来。自古男儿，可人心事，惆怅要离招不回。离之后，似舞阳几个，成甚人才。西风斜照徘徊。比旧日江南尤可哀。叹茫茫马腹，黄尘如许，纷纷牛背，青眼难开。应物香销，乐天句杳，无限风情成死灰。都休问，向客边解后，祗好拈杯。"}