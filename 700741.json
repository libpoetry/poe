{"id":"700741","title":"在告暂憩小金山","dynasty":"明","author":"戚继光","text":"六十行年梦更梦，幸存骸骨乞重瞳。风尘久矣迷真觉，苦海何缘悟性空。前世有心仍野寺，故吾不复识钟公。遐方但愿无烽火，烟柳年年系去骢。诸公尽是济世才，吾卧蓬莱亦快哉！闻说伏杉生百粤，常看飞栋斫三台。报君未老驱赢骨，听笛先闻吹落梅。但愿五云扶日月，相逢到处好衔杯。年来岭海偃旌旗，瘦骨何妨万里移！云拥三城多瑞霭，梦回孤枕愧支离。登高渐喜瞻天近，抱病翻思去国迟。粤路险巇君莫问，天街更有路多歧！戢羽樊笼四十年，水滨亦有白鸥天。君恩自是优功狗，世事浑如看纸鸢！恋客青山随处有，向人明月为谁怜？杖藜徙倚蕉窗下，几度从容检内篇。"}