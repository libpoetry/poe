{"id":"1130117","title":"春晴","dynasty":"宋","author":"释道潜","text":"积雨久不破，曾阴蔽城阙。晓来得春风，扫荡净六合。绰约墙头花，依微带残月。少年谁家子，骅骝飞蹀躞。扬鞭出郊去，逸兴生林樾。黄鸟弄柔音，青梅已堪折。行乐须及辰，芳时易消歇。寒食东城隅，青杨夹驰道。高楼暖凤笙，绝曲闻缥缈。晴日动鞦韆，飞烟拂瑶草。南邻与北里，良辰竞为好。人生逆旅间，何必事枯槁。仰首笑春风，兹怀谁与造。"}