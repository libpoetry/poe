{"id":"820647","title":"齐天乐  吾楼对白琅克冰山Mont Blanc，晨观日出山顶，赋此","dynasty":"清末近现代初","author":"吕碧城","text":"曜灵初破鸿濛色，长空一轮端丽。霞暖镕金，云苏泻玉，蓦发天硎新砺。冰峦峻倚。更反射皑皑，银辉腾绮。尽斗寒暄，素韬飞弩恼神羿。莺声残梦唤起。绣帘先自卷，偏惯凝睇。光满瑶峰，春溶碧海，慵顾姮娥梳洗。羲鞭漫指。怕渐近黄昏，短英雄气。影恋花枝，断红谁共系。"}