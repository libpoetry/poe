{"id":"1041290","title":"酬林国华先辈","dynasty":"宋","author":"刘敞","text":"昔吾临汝南，休骑思俊贤。此邦号多士，今世犹依然。奉诏选计偕，至者皆比肩。子时避逃我，常独怀悁悁。岂我非其人，长鲸隘蹄泉。将由求之失，黄鹄去不还。察廉未塞责，负课终弥年。解印归卧家，百忧正缠绵。闻子来仕门，华裾灿云烟。手携一卷书，金碧纷蝉联。慰我平生怀，意好何深坚。始知向难进，非以相弃捐。乡评让父兄，观国气无前。翰飞果自致，大笑诸老先。毫末为豫章，众流成深渊。物常积于久，念子亦勉旃。令名百世荣，文学贵本元。爱至相期深，愧无长者言。"}