{"id":"825650","title":"余尧衢章江送别","dynasty":"清末近现代初","author":"郑孝胥","text":"孝亲久临朝，朝士习苟免。有国孰与守，乱作盖已晚。余公官江右，民教狱未谳。残民以媚外，上下色无赧。余公持不可，正论独侃侃。弃官归养母，倾国徒一饯。当时光绪末，名节立已罕。陵夷五六年，瓦解果不远。海滨出此卷，追话犹愤懑。成名事亦小，无补愧言遁。中兴苟有望，旧习当尽刬。守官可矜式，相对摩老眼。"}