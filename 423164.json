{"id":"423164","title":"倾杯 其二","dynasty":"近现代","author":"乔大壮","text":"淮水通潮，蒋山藏雾，春城付与裙屐。画堂漏永，银烛泪尽，触薄寒帘隙。酒酣细说旧京事，见铜驼荆棘。吟风弄月，重记醒、南部烟花犹昔。劝君莫弹金缕，定场声里，年少今头白。惹病旅閒愁，飏空无力，似晴丝千尺。早雁来时，晚莺飞处，回首关河隔。到寒食。听怨宇、催归又急。"}