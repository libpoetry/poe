{"id":"834056","title":"哨遍 檃栝鲍明远芜城赋","dynasty":"清末民国初","author":"易顺鼎","text":"迤逦古原，北走雁门，南抵苍梧野。有漕渠，更轴以昆冈。对重江复关相亚。当盛时、曾闻沸天歌吹，钿车士女争游冶。看袤广三坟，格高五岳，崇干峻堞云遮。算芜城自古帝王家。况盐井铜山竞豪奢。五百余年，固护几扃，精妍士马。嗟。剖豆分瓜。离宫转瞬剩栖鸦。山鬼啼秋雨，霜飙夜吼惊砂。镇伏虎餐肤，肌鹰厉吻，黄埃白草秋潇洒。问镜槛银扃，璇渊碧树，如今鲜有存者。祇凝思寂听增悲咤。叹金屋名哇旧娇姹。已春魂、飘尽烟麝。兰心玉貌豆舍，骨冷腥尘下。抽琴命操，怨歌凄苦，为把沧桑细写。甚千龄万代休言，又边风、城上寒也。"}