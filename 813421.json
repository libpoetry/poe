{"id":"813421","title":"寄子受三首","dynasty":"清","author":"李宪噩","text":"纷喧无定赏，寂寞有真性。好古延清芬，媚时得俗病。胡然性所乐，而求与众竞。试问千世文，得失孰为政？敛情寄闲旷，逸韵发歌咏。所保在冲襟，余事及酬赠。促迫斯不容，平生抱孤兴。此道少荣辱，矫欲逃数命。顾言结素心，永世仰冰镜。贵贱虽异等，名位本虚器。优伶蒙绣裳，乃与公侯类。内蕴苟不充，浮华焉足恃？昔圣廑此念，良用笃厥志。吾侪等斲输，聊欲鸣一艺。疾徐难共喻，甘苦常独嗜。群歆久弗惊，众耻勉无弃。薄长时自负，朗然增气势。持此较世荣，何由失吾意？白杨西郭路，累累多邱坟。暄时来此游，登高观夏云。披拂垄头树，感念坟中人。岂不同此欢？音响谁复闻？古昔豪杰士，身死言不泯。形质随化往，文字传其神。胡不少留意？逐俗但纭纭。朝游酒肉场，暮追狎客群。但务四时乐，坐亡千载文。一旦纩息定，灭如风中尘。寄言同学友，勉为身后身。"}