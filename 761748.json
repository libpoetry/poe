{"id":"761748","title":"念奴娇  安垲地观剧纪事","dynasty":"清","author":"文廷式","text":"衣瓜夏五。试于阗新乐，柘枝蛮鼓。七宝楼台弹指现，乍染缤纷花雨。钏动声轻，钗横光颤，宝靥明星互。天河不隔，盈盈咫尺无语。为问拾翠洲边，明珰未解，可要陈思赋。结绮临春朝复夜，赢得东昏千古。海绿非春，云香何叶，回首蘅皋暮。维摩病也，凭谁问询天女。"}