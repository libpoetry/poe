{"id":"915508","title":"贺胡守寺正祷雪响应","dynasty":"宋","author":"杨万里","text":"庐陵新事一奇绝，老农七年不识雪。史君领取六花来，一夜九天开玉阙。万家铸作银楼台，千峰琢出琼崔嵬。频岁魃儿祟䆉稏，来秋云子如芋魁。老夫与雪亦久别，滕六参侬求普说。为渠拈此一瓣香，今身胡姓前身黄。只愁颍川归庙堂，不愁寰宇无丰穰。东阁官梅应解语，绿毛么凤仍能舞。合词再拜寿史君，满为天花中玉醑。"}