{"id":"843696","title":"偶成","dynasty":"清末民国初","author":"许南英","text":"南唐一阕破家山，落拓江湖作散闲。羁客尚羞弹剑铗，寡兄遥劝唱刀环。才如误我狂成癖，酒易欺人醉上颜。对镜忽惊双鬓影，青丝已露数茎斑！波涛西望海漫漫，王粲楼头独倚栏！爱我尚留权小住，住人翻觉是无端。儒生薄福为行客，俗子多金类长官。坎壈自怜还自解，无求顿觉地天宽。"}