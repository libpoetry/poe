{"id":"863028","title":"王亚之元夕招客庭下红梅两株相对盛开","dynasty":"宋","author":"王洋","text":"君家不种通神钱，只种春色留庭前。庭前春色谁最妍，二女解佩来江边。沉沉华屋清夜起，火树银花月如水。自然颜色变韶稚，况乃新妆露初洗。春初艳粉秋初莲，绛绡广袂罗群仙。华清池畔娇无力，赤凤楼中困未眠。后来更许谁相拟，海棠欲睡薰秾李。亦知等级且追陪，格外风流不相似。一枝乞得归茅屋，窗里铜瓶窗外竹。不禁清绝意萧然，大似佳人依草木。阆苑花无世上缘，收香还入四禅天。明朝风雨催归去，花月重圆又一年。神情邃美肤粗恶，泾渭由来两清浊。要求绘笔尽芳妍，更问尊前老文学。"}