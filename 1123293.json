{"id":"1123293","title":"饯史计使","dynasty":"宋","author":"赵汝腾","text":"祥刑生意遍庭荄，蔽芾棠阴手自栽。世降此翁犹尚德，俗衰时辈但论材。九仙截?于公去，万石熏炉召父来。揽辔紫阳垂教地，饶何盍聘到崇台。使者星明太史占，东风戒路揭帷襜。食当加倍稀亲酒，献不求馀少榷盐。因进御茶供味谏，肯然官烛示家廉。老生莫效临岐赠，诗附仁言当束缣。"}