{"id":"403852","title":"望海潮 青岛台风过后观潮","dynasty":"近现代末当代初","author":"张伯驹","text":"鲸波吞日，蛟涎吹雾，滔天势欲横流。鼍鼓地摇，神旗电闪，萧萧万马惊秋。飞雨卷齐州。看黑风水立，白浪山浮。海表苍茫，微身一粟梦蜉蝣。扶阑放眼登楼。纵银河倒泻，不浣清愁。归思箭端，雄心弩末，千斤难射潮头。好待霁光收。又分离断雁，来去闲鸥。检点囊中，半残图稿画沧州。"}