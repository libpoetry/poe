{"id":"433069","title":"边事感怀","dynasty":"近现代","author":"席子研","text":"专征假节拜宸宫，旗鼓堂堂仰召公。裹甲将军来树下，从征僚佐赋桑中。谢安先著游山屐，李广谁传射虎弓。河上逍遥惊虏至，可怜回马太匆匆。重整军威壮士豪，鸦儿临阵苦同操。方新壁垒尊韩信，未夺昆仑殄智高。枭集牙中博者胜，乌飞城上敌将逃。是谁持算倡和议，垂手前功耻叙劳！指顾雄师克谅山，天威赫濯慑群蛮。朝中邮比金牌速，阵上箫吹铁甲闲。元老同声悲失计，单于从此庆生还。容他鼾睡原非错，聚铁何劳铸府圜。李陵无地可称雄，其奈输金重款戎。虏寇已同交臂失，将军谁惜断头空。刘琨独洒幽州血，宗泽难收汴北功。别有伤心千古泪，燕楼贞烈殉孤忠。胜负枰争一著差，谁知当轴事纷拿。快刀势破千寻竹，虏炮弹开满地花。自撤藩篱挥帝斧，空飞刍粟走民车。安危国计真儿戏，直笔应存稗史家。深防起议被人弹，取旨分明奉圣翰。纵寇马贤无斗志，按兵处仲想偷安。交绡谁复输边贡，正朔焉能及契丹。我本儒生无勇略，天书读罢也心酸。昔逢朝觐仰天光，赫赫威仪怙小邦。绝域科名唐李杜，陪臣黼黻汉冠裳。亦怜堕泪来秦陛，何忍牵牲负越王。大厦已无巢可托，宋其不祀独彷徨。纷争剖界历春秋，莽莽河山尺寸求。下国有旗都拔赵，边氓举室欲依刘。强邻逼处悲寒齿，时运迍邅已尽头。何事绘图呈乙览，焦劳难释九重忧。"}