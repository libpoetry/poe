{"id":"586806","title":"挽杨母龙氏","dynasty":"明","author":"钟芳","text":"烈霜不剥松柏姿，隆栋能支风雨催。恩勤鬻子子克家，一举来作璚庠师。师资殊不恶，子贤母亦乐。孰云儒官冷，青毡坐寂寞。君不见楚人资畜富庄田，锱铢与母争缗钱。又不见卫人去逐功名会，母死不归生冻馁。何如一官清彻骨，生死相看长在目。笋舆春色遍天涯，甘苦杯棬同藿菽。外端士范内母仪，冰肌自瘠道自肥。乃今扶榇返丘陇，山为恻楚川赍咨。南风悠悠吹画鹢，三百六滩才一息。纷纷得丧等秋毫，泫涕松楸思罔极。"}