{"id":"1030257","title":"水调歌头 其四 龙守沈商卿，三十年故交也，经过，为留五日。临行，以词为别，次韵以谢","dynasty":"宋","author":"管鉴","text":"一雨洗烦溽，天气爽如秋。江山佳处，眼明重见旧交游。去国三千馀里，俯视朝宗一水，共笑此生浮。幸我扁舟具，归欲问菟裘。叹君才，方进用，岂容休。銮坡凤沼，情知不为蜀人留。便恐升沈各异，后日相逢无处，别语易成愁。记取平安使，时访荻花洲。"}