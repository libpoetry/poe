{"id":"447355","title":"故人巴山兄自山东来渝为赋长歌","dynasty":"当代","author":"陈仁德","text":"巴山画坛射雕手，握笔独向天涯走。南海苍茫岱岳高，海岳之间传名久。一去匆匆十馀年，飘如孤云渺如烟。渝州乍见疑是梦，不信故人到眼前。为我一笑解画囊，忽然满目生光芒。日照四海珠玉灿，波摇五湖烟霞长。钟馗一怒拔剑起，魏武观海浪迤逦。翠竹挺出风露间，寒梅傲立霜雪里。自云别后行路难，天南海北苦往还。风尘荏苒朝复暮，总胜沉沦在故关。故关当年浮云蔽，欲留不能去无计。岂是游子忍离乡，梦闻杜鹃辄流涕。我亦仰天出门来，异乡灯火独徘徊。篱下何止千般苦，终不愿返巴王台。山城夜静月当头，请君同上酒家楼。举杯为君歌一曲，朝天门下水悠悠。"}