{"id":"332018","title":"忆旧游·题郭熙秋江行旅图","dynasty":"清代","author":"曹贞吉","text":"看迷离一片，淼淼洪波，漠漠平沙。乌柏丹枫岸，问何人驴背，怅望天涯。惊风乱叶飞坠，帽影任欹斜。况几缕残云，千寻叠嶂，满目蒹葭。荒寒入真境，是旧日河阳，貌写烟霞。曾记游吴楚，泛扁舟东下，指点神鸦。少年回首一梦，江上听悲笳。更对此何堪，京尘如雾栋开花。"}