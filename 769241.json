{"id":"769241","title":"作家书","dynasty":"清","author":"张问陶","text":"情话忽在喉，欲言人万里。何以达余亲，惟凭书一纸。低头拈秃笔，絮语不启齿。喜怒呈心颜，讯述杂彼此。如挥七弦琴，其音俱在指。声飞入蓬荜，俨若吾归矣。开缄恍面谈，琐屑过文史。小弟听或騃，老婢闻而喜。言之不见人，聆者先以视。遂使孤客叹，洒然盈众耳。伊谁创此术，缩地差足拟。用以画羁愁，万金真可抵。古人重骨肉，后人重朝市。但愿名利生，不畏别离死。我生岂大愚，胡为亦若是。风雪满都城，惊寒常夜起。妻孥谁在眼，独咳昏灯里。偶闻征雁鸣，急欲觅双鲤。披裘拂长笺，指僵书愈驶。结念绕庭闱，馀情忆桑梓。嗟予对床人，庶免呼庚癸。心长目苦眩，语乱复且俚。邻鸡忽唱晨，刺刺犹未已。瘦僮俨蹲鸱，咍台睡正美。"}