{"id":"1122876","title":"次韵学士重阳雪中见招不赴前后十六首","dynasty":"宋","author":"洪皓","text":"西邻樽俎比星陈，强欲携筇虑损神。得句挥毫须会友，缓声振木解娱宾。献酬杂坐欺三白，服饵单栖忘五辛。重九闲居真可惜，销忧思引万家春。萸房觅得惜其陈，拟学宗王问鬼神。不放黄花资献寿，故飞白雪恼留宾。一身抱病蹒跚苦，万里思亲况味辛。正是悲秋增感慨，诗翁摛藻与为春。二君气概继雷陈，九日哦诗妙入神。季友凌霄方草赋，孟公惊坐正延宾。难陪凤岭登高宴，且放牛山出涕辛。独卧荐蒙思橘赠，数篇潜发洞庭春。支离已久懒申陈，枕上赓歌暂释神。在户厌闻蛬咽韵，随阳空羡雁来宾。交情中绝惭张耳，国步方艰忆斗辛。七载南冠犹未税，尚期肆眚九年春。忆孟怀陶迹已陈，杖藜吊影召魂神。假书岂料狸为士，带箭宁思鹤是宾。臂上垂囊灾可代，江边锡宴食多辛。典衣本欲作重九，冒雪难寻石冻春。天涯憔悴向谁陈，不死由来是谷神。蒲柳衰姿依术士，桑榆晚景属谈宾。言存赵氏惟韩厥，力定周邦赖贾辛。尚论古人犹未足，投闲更欲讲王春。凌霜高洁试敷陈，采采通灵可养神。流水尚能延寿考，落英端可荐尸宾。千株芜没堪嗟咏，一束蒙茸弗忌辛。愿学楚人栽九畹，重阳已过待来春。出疆许久岂当陈，患难频经赖至神。敢觊路通驰一乘，摇思乡饮立三宾。陵蘋翠减犹能泛，岸蓼红衰不变辛。秋尽交游无陆凯，江梅谁赠一枝春。七稔艰难不敢陈，行藏且问蓐收神。远来岂为谋身事，久执无缘厕国宾。妄意合成同晋楚，羞言著节继苏辛。哀哉庾信江南赋，闷读频移玉座春。怪怪奇奇不可陈，搜奇抉怪殆穷神。曾编金钥李商隐，屡赐银杯胡楚宾。丽服靓妆皆可玩，大羹元酒并忘辛。文章三变公为伯，自愧惷愚冬复春。六朝旧事欲条陈，正恐招忧又怆神。元豹成文须隐雾，嘉鱼式燕且邀宾。方归晋事同韩起，敢望燕台致剧辛。回首天南佳丽地，时时引领九江春。一介蹉跎略叙陈，转喉触讳听于神。正愁平子将除馆，强学申公亦谢宾。厚貌深情非易察，磨肌戛骨不胜辛。傍人门户休争气，惟愿归耕向富春。韦编懒读厌窥陈，习气难除但耗神。岂敢为师同颖士，从初作吏慕君宾。数奇尝遇辰冲戍，运背难逢丙合辛。居士于今称耐辱，天边斗柄又移春。公干沉绵自懒陈，黄能入梦是何神。眼前散帙看盈几，肘后名方或问宾。衾枕频移滋转困，盘餐少异强加辛。小人有母何时见，梦系江南戏綵春。咫尺书来弗获陈，深虞衅鼓祃于神。行人久执缘何罪，凡伯还归为弗宾。聘鲁未能希季札，奔齐安敢效先辛。或行或止关天命，岂是臧仓沮子春。胸中耿耿向谁陈，舌在形羸强集神。佩印已惭苏季子，埋名谁志李元宾。乞粮傥死呼庚癸，贵格何须足乙辛。秪恐数穷为鬼录，扁舟阻泛五湖春。"}