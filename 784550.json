{"id":"784550","title":"随园雪夜歌","dynasty":"清","author":"李锴","text":"穷阴薄战乾坤交，玉龙十二腾踏骄。银河水冻不作雨，郁为响雪寒飘潇。鸟毳梢繁重剖析，蝉翼至薄犹锼雕。大白内瑩不受污，栗气外迫时相胶。此时梁园一纯素，繁缛荡涤空明朝。邹阳鸣玉枚叟相，歌吟不恤清夜遥。雅音应节骋一击，哀弦入破求深挑。人籁未息天籁和，铮鏦飒沓轻冰敲。四更寒月破云出，竹柏低亚晶帘梢。道心役物且物物，洞澈万有归清超。"}