{"id":"1200743","title":"春闺怨","dynasty":"元","author":"袁桷","text":"妾家住在湘江曲，门枕湘江春水绿。年年长是暮春时，两岸人家啼布谷。自君话别湘江头，独上层楼弹箜篌。蛾眉不扫远山碧，满堤芳草春正愁。举头不见君，但见湘江云。江云聚复散，妾心空如薰。举头不见君，但见湘江水。江水去不回，妾颜为谁美？湘江云，湘江水，云水悠悠何日已？举头望君君不回，门前杨柳空依依。"}