{"id":"964397","title":"次韵小亭","dynasty":"宋","author":"洪皓","text":"岂敢效叔孙，所至馆必葺。吾侪有阖庐，第欲避燥湿。旧居非爽垲，方暑讵可入。尚幸屋西偏，升墟下临隰。揆日遂诛茅，土木颇难集。面南创小亭，聊纾九夏急。不妨种花蔬，未免抱瓮汲。犹恐地势卑，版筑加一级。恍如到会稽，山川获顾揖。云雨出高峰，燕坐观吐噏。我来已二年，苟活匪成邑。将命负何辜，胡为久见执。除馆至于三，块然形独立。今兹喜卜邻，风猷朝暮挹。对酒有良朋，邀月饮无及。新斋跬步间，乘兴袂宜袭。"}