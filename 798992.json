{"id":"798992","title":"水龙吟 香江送春","dynasty":"清","author":"杨玉衔","text":"春归等是无家，缘何蓦背蛮荒去。杜鹃字字，酴醾草草，都成别意。泪浥残红，赠攀嫩绿，蝶蜂知苦。更水波南浦，开帆顷刻，催几度，黄昏鼓。漫说留春有句。尽吟诗、落花谁主。天涯游子，销魂依黯，临歧飞絮。客路非遥，明年预约，江南同住。奈沈沈海气，楼头杯酒，对斜阳树。"}