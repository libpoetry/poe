{"id":"721051","title":"江城子 咏雪二首","dynasty":"明末清初","author":"王夫之","text":"依依欲待人帘栊。怕回风。怨回风。一霎惊飞、吹过小桥东。梅信未来枫叶尽，谁款款，与从容。前溪流水忒匆匆。拚孤踪。碧波溶。冷淡魂消、旧恨有无中。不似柳绵归计晚，人只解，惜残红。惊风淅沥渐无声。恰泠泠。早盈盈。促拍悲丝、转入凤笙清。唤醒梅花月下梦，看咫尺，有瑶京。人閒何用久留情。晓风轻。晓烟晴。流水斜阳、莫惜玉山倾。解释消沈千种恨，明镜里，鬓丝横。"}