{"id":"600941","title":"小孤山","dynasty":"明","author":"叶梦熊","text":"波涛拍天几千里，蛟宫龙室云间起。几看蜃气结重楼，谁向空中伸一指。有时桂影落参差，月里山河疑即是。忽然飙催电光划，危柱欲断又复峙。怪鳞妖虬争沸跃，经过屼嵲不敢视。上有珠树鹤来栖，翩翩清翮镜中止。仙徒释子渡杯去，蝉蜕人世同敝屣。渔翁白发节朝曦，汲得江心洗双耳。扬帆伐鼓何处船，神悸胆慄奚为尔。山鬼顾之笑且怜，空负江头好兰芷。罗浮有客颇好奇，维舟山下酒重骊。敢云醉里铲昆玉，安得借力撑鳌趾。但闻精卫将微木，欲塞长江作平地。乾坤万劫不自知，陵谷再变亦谁使。即问孤山孤不言，春风两岸吹桃李。"}