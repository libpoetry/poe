{"id":"985059","title":"少虚以中秋有月预作诗亦次韵矣而月不为出因成数语以解前篇","dynasty":"宋","author":"郭印","text":"兹辰阴雨霁，佳月望云端。彻灯不掩户，伫对清辉寒。嫦娥岂误人，出入由天关。天应怕镌镵，故将好景悭。坐久成叹息，邂逅一何艰。收视照肝肺，中有白玉盘。光明无与比，通昔梦魂安。君今先悟此，一笑定忘言。虽云形影隔，是心常往还。前诗非游戏，勿作绮语观。"}