{"id":"376960","title":"高阳台·淡月依桥","dynasty":"清代","author":"蒋春霖","text":"淡月依桥，平湖冱水，夜潮寒送归人。别酒无多，莫教翻污罗裙。愁来始觉眉尖窄，悔当时、错梦梨云。掩炉熏、袖底残香，都化秋痕。扁舟尚有东风约，认摘梅小径，吹絮前村。一尺江波，年年误却桃根。春心待共花争发，怕花开、更易伤春。怯黄昏，不到斜阳，先闭重门。"}