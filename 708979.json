{"id":"708979","title":"贺新郎  答右吉","dynasty":"明末清初","author":"曹溶","text":"玉塞秋无主。近重阳、月斜帘幕，黄花半吐。列戟西风高楼上，空说雄心似虎。欹客枕、鼕鼕戍鼓。渌水画桥枫未落，料南鸿、那解相思苦。呼酒伴，唱金缕。平生岁月成尘土。任颠狂、秦娥赵女，琵琶难谱。独有江州青衫在，湿透当年泪雨。吾老矣、中宵起舞。马蹄踏遍阳关道，便腰悬、侯印终何取。悲髀肉，不堪拊。"}