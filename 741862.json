{"id":"741862","title":"武林晤钱松南索余何义门校定文选本因与谈古今文体升降成长短句一章即书其后","dynasty":"清","author":"朱琰","text":"《文选》烂，秀才半，前人之言岂河汉。后来文士卑六朝，輘嬴轹刘追陶姚。那知高论起风雅，徒使落笔空枝条。华实自相因，根植可抒藻。巍巍《文选》台，屹立不易倒。东坡解事薄小儿，恐亦耳食未深讨。读书种子得义门，河源本会寻昆仑。剬经缉史有余力，乃复来闯曹刘藩。目中一字不轻放，欲使临文绝影响。从兹论辨始见真，譬若片言折堂上。吟才今日传湘灵，夜照太乙然藜青。十年好古有元本，肯夸明月遗秋萤。"}