{"id":"580199","title":"张山人话旧联句二十八韵","dynasty":"明","author":"江源","text":"一别廿年馀，烦君问起居。疏慵甘弃置，陵厉半消除。燕蓟传书数，山林奉劄疏。鹿门随去任，狗监借吹嘘。旷日叨兰省，何心梦石渠。君方致尧舜，子特寄樵渔。贤矣疑王霸，狂哉匪接舆。年华谢衰朽，日月惜居诸。性懒惭陶侃，儿痴似阿舒。谠言真药石，经术乃菑畬。忧国须怜贾，知非每愧蘧。上林羞献赋，光范不投书。音耗母金玉，行藏任毁誉。飘零君别后，辛苦我生初。旷达诗千首，英雄土一墟。酒杯乐贤圣，文字爱琼琚。汗漫书慵寄，耽唫发懒梳。归栖惭倦鸟，闲散羡游鱼。湖海双蓬鬓，乾坤一散樗。更怜新执法，仍忆旧传胪。日下望京国，云边指故庐。晚塘号络纬，秋水落芙蕖。慷慨歌铜斗，留连泛玉蛆。只愁尊已罄，不问认何如。高兴长投牵，雄谈数起予。醉还招五柳，醒合起三闾。舟子催鸣橹，奚奴促命车。相逢又相别，分手莫踟蹰。"}