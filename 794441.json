{"id":"794441","title":"庆清朝慢 除夕听爆竹声","dynasty":"清","author":"阮恩滦","text":"蛇壑年华，凤城灯火，东风催动春声。神弦乍歌迎送，上烛霄明。听向南邻北舍，流光电挚总心惊。才一瞥，蝶衣碎迸，翻讶飞霙。岁已尽，漏正永，试问夜何许，夜转三更。最是铜街叠鼓，依约雷鸣。犹记椒筵散后，千门歌吹杂箫笙。银台畔，腊花送喜，还缀琼英。"}