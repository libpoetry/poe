{"id":"1112019","title":"真如劝农二首","dynasty":"宋","author":"吴潜","text":"圣主垂衣坐九重，不才假守劝农功。周家永命由忠厚，汤后存心在困穷。安得田租成岁减，且将人事兆年丰。守宰监州民最近，相期清白绍家风。百尺高桥镇古丘，乘閒莫惜小夷犹。新杨受日春无际，宿麦翻云岁有瘳。鹰隼图南天外意，江山绕北望中愁。世事难知人易老，一杯聊复寄沈浮。"}