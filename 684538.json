{"id":"684538","title":"杂诗十首","dynasty":"明","author":"王汝玉","text":"昔年十四五，猛志狭八荒。欲登昆崙巅，挥手攀扶桑。腰县倚天剑，身被拂云裳。出入在元始，顾瞻近三光。琅玕久不宝，灵鸟方高翔。吞声勿复道，感慨热衷肠。远游历燕赵，抚剑黄金台。昭王在何许，遗迹空蒿莱。是时穷秋后，朔漠悲风来。惊沙掩白日，六龙就西颓。羁怀无与欢，俯仰独徘徊。徘徊将安之，零泪曾沾怀。青阳降丰泽，万物竞欣荣。秋霜被原野，从此悲凋零。贤人抱识鉴，时运有衰兴。四皓隐商山，二八登虞廷。卷舒贵适道，奚必局常经。长川欲车骋，脩路乃舟航。梧桐巢燕雀，荆棘栖鸾凰。人情多不测，世故有难量。班姬不长信，赵女入昭阳。微阴今日翳，巧语使交伤。谁能如管鲍，终始不相忘。多财情易淫，纵欲神将铄。瞻前慎图返，处泰当思约。婉娈通衢子，遨游恣欢谑。玉佩绮罗衣，白马黄金络。但慕千驷侈，安知一瓢乐。一朝时忽殊，万事总零落。盛年不可保，富贵难常托。胡彼冲虚人，冥心守恬漠。蕣花辉朝艳，岂睹蟠桃春。营营尘中徒，宁识林下人。声色令心惑，骄荒使智昏。日夕相驰逐，何时返道真。颜回反夭卒，盗蹠获寿亡。众人惑其变，志士守其常。非法不敢奸，临义安肯忘。愿为松柏姿，不学桃李芳。桃李能娱人，飘零使我伤。弱水不容涉，蓬莱焉得游。生时被珠玉，死后归山邱。一身非我有，此外定足求。君子顺时命，小人行险谋。荣华能取辱，贫贱可忘忧。盛衰互相倚，物理本有常。仓鹒方振羽，鸿雁已飞翔。人生不满百，微命若晨霜。昨时朱颜子，忽奄成苍苍。材大徒为累，名高徒自伤。何如王子晋，乘鸾远飘扬。东去有瀛洲，灵鳌戴三峰。洪涛九万里，云海彷佛通。神仙息其上，丹阙泊珠宫。餐霞几玉蕊，绿发双青瞳。我将从之游，轻举凌长风。飘飘八纮外，流睇九垓中。江河一沟渎，泰华如蚁封。放神荡精魄，寿与天地终。"}