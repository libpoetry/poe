{"id":"651140","title":"赠同年","dynasty":"明","author":"薛瑄","text":"吾闻洞庭之水几千里，巨浸茫茫接南纪。蛟龙夜舞风涛寒，鸥鸟晴浮镜光紫。岳阳之楼高且雄，元冥北牖南祝融。娲皇误落补天石，君山一点玻璃中。咄此湖山两奇绝，孕秀储精此其穴。应有贤俊生乎间，岂独崧高产英杰。我昔年少天下游，只今三十来神州。同时射策揔豪迈，翩如彩凤翔高丘。有客昂藏好眉宇，家住巴陵几今古。已应秀气钟湖山，更觉词华绍先祖。偶骑鲸背游赤霄，赤霄仙子争相招。想当沈醉碧桃下，一花吹落春江潮。自尔楼神元圃侧，炼气餐霞学胎息。一朝九转就还丹，羽化千人万人识。清水芙蓉吐异葩，兰苕翡翠相交加。珊瑚色明海底树，云锦光吐空中花。紫府之名照丹箓，钧天细听箫韶曲。欣逢明圣登俊良，喜遇升平调玉烛。马蹄共踏金台春，与君义气殊相亲。志节功名须努力，赓歌愿作虞廷臣。"}