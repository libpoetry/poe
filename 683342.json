{"id":"683342","title":"太保刘文安公挽诗十咏","dynasty":"明","author":"王世贞","text":"海宇推黄发，朝廷念硕肤。青宫新太保，赤舄旧东都。品极三司贵，名尊两字扶。今来稽古力，谁不羡为儒。天与滕公室，今看更郁然。泽应沾草木，光自吐云烟。已给东园器，仍分少府钱。南阳有原氏，不得擅新阡。帝念桓荣逝，沾衣命礼曹。恩从上冢极，名以授书高。令子馀三鼎，孤卿自七牢。君看潞水畔，流泽尚滔滔。生存公望郁，老去国恩加。蜜作尚书印，黄颁保相麻。帝纶昭似日，云锦烂生花。视草当年地，题名醉墨斜。甲第饶清宛，荒坟自北邙。几人乔太尉，能托蔡中郎。云拥螭头石，星回䘍尾章。卧观三日者，祇有一欧阳。谁道衡门后，文章满汉廷。禅辞中使问，汾曲帝王听。一代尊遗墨，千秋让汗青。绝怜扬子易，只拟覆人瓶。八座今何限，千秋几盛名。存为世大老，没可乡先生。兰玉纷堪植，蘋苕荐匪轻。春寒介山庙，辽寂暮云横。下第蕡俱惜，传经向颇违。天留后昆在，人许大名归。宫锦披应独，簪花插不稀。还看雁塔上，姓字总相辉。颇忆观风使，能留过式名。罘罳承露重，棹楔与云平。尊已时三达，荣为国五更。唯输布衣贱，聊表郑康成。迹自山林远，声馀郡邑崇。即看清禁客，来傍素王宫。楹梦衰能作，衿趋礼亦同。河汾有经术，端合配文中。"}