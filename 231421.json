{"id":"231421","title":"念奴娇·奁霏净洗","dynasty":"宋代","author":"周密","text":"奁霏净洗，唤素娥睡起，平分秋色。雁背风高霜兔冷，露脚侵衣香湿。银浦流云，珠房迎晓，鬓影霜争白。玉尊良夜，与谁同醉瑶席。忍记倚桂分题，簪花筹酒，处处成陈迹。十二楼空环佩杳，惟有孤云知得。如此江山，依然风月，月底人非昔。知音何许，泪痕空沁愁碧。"}