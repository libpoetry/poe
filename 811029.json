{"id":"811029","title":"遣悲怀","dynasty":"清","author":"王松","text":"孤枕凄凉夜，空房坐到明。刚柔知我性，委曲体人情。后会期来世，佳期尽此生。鼓盆难作达，肠断绕床行。謦欬似闻声，依稀梦不明。肺肝思可见，面目画难成。戚族称贤妇，碑铭仗友生。山邱悲寂寞，拭泪望佳城。谆嘱弥留际，遗赀纳小星。恐郎身复病，累妾目难瞑。怕过伤心地，为延得道僧。营斋发宏愿，绣佛写金经。永诀似先知，亲朋一一辞。檀郎交慧婢，寡嫂托娇儿。体弱休贪酒，时衰合废诗。伤情荀奉倩，那不倍凄其。枉作儒家妇，诔词愧少文。有知应鉴我，何事不思君。儿女遗婚嫁，姑嫜奉晓昏。承欢翻羡汝，怅望海东云。"}