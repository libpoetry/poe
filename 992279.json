{"id":"992279","title":"麦门冬内子吴中手植甚繁郁罢官移之而归不幸内子道且亡而兹草亦屡枯今所存三之一耳遂感而赋云","dynasty":"宋","author":"梅尧臣","text":"香草叶常碧，本生岩涧边。佳人昔所爱，移植堂阶前。自吴北归梁，复以盆盎迁。佳人路中死，此草未忍捐。与我日憔悴，根不通下泉。勤勤为浇沃，稍见萌颖鲜。终当置坟侧，长茂松柏埏。"}