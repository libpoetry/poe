{"id":"279359","title":"念奴娇·甲子重九庐陵耆宿同登蠃山，展谒文山祠，遂川警报沓至而返。倚平调志感","dynasty":"现代","author":"周岸登","text":"暮江秋老，听严城清角，声断谯门。大壑繁霜琼宇肃，鸿阵飞破停云。境逼高寒，时逢摇落，华发奈清尊。愁孤佳节，旧游无地招魂。回首江海前尘。经行如梦里，诗卷空存。蜀道青天天更远，难问唳鹤哀猿。醉菊依稀，佩萸谁健，愁极欲忘言。县花徒绚，泪淹宿酒襟痕。"}