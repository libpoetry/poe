{"id":"1106047","title":"次韵李达之冬日自纪二首","dynasty":"宋","author":"王安中","text":"短长不相悬，视此律筒换。天寒今几许，冬序已强半。初阳来如缕，残岁去莫绊。亲交断还往，官列闹称唤。无牛可扣角，问夜何时旦。新诗当美酒，排遣孤闷散。风期终未沬，相与游汗漫。古心出古语，不计彼不听。跹跹来问学，政有童九龄。尚为一事大，更读四方经。但我鲜兄弟，诸妹亦伶俜。皇皇门户寄，孤耿如晨星。何时休世网，遂逐鸿俱冥。君穷坐如醉，闻此或少醒。试凭道力胜，两忘楹与莛。"}