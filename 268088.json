{"id":"268088","title":"齐天乐·芳心不与西风老","dynasty":"现代","author":"何振岱","text":"芳心不与西风老，花开愁思还又。帘静初灯，天空有雁，又是凉秋时候。沉阴思酒。况疏雨过时，故人归后。独酌欢稀，数枝折得正盈手。看花更惜人瘦。小池频照影，吟鬓非旧。叹晚何心，逢秋易感，天意还容孤秀。新寒禁受。写片影幽娟，露香淋袖。梦冷篱根，年时休暗负。"}