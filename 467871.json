{"id":"467871","title":"飞禽六首 凤","dynasty":"当代","author":"傅义","text":"嗟汝何时至，深情负素王。空闻丽仪象，妄说示祯祥。拭目丹山远，行歌楚士狂。河清如可俟，当亦副群望。闲步周文沼，游乘卫懿轩。曾凭毛羽洁，犹得隐沦尊。魏阙耽迷梦，沧洲失乐园。何如复高蹈，归侣北山猿。有待扶摇力，图南笑巨鹏。素同鹰易趣，耻与犬为朋。独立峰千仞，高冲雾百层。自由天赋予，何畏大汗矰。遵陆淩空起，翩然俯五洲。不同燕雀伍，宁为稻粱谋。塞北怜孤节。江南爱劲秋。春波惊照影，别是一风流。远出方舟去，飞衔橄榄枝。遂开新世界，应立大丰碑。信使千金诺，佳音万众期。和平有徵象，翔舞蔽空时。择处悬崖际，牵丝盘作窠。旷观瀛海浪，大和雨风歌。不倚雕梁贵，尤嗤舞宴多。差池逞姿媚，安得与同科。"}