{"id":"845082","title":"二十九日消寒八集代行路难二首","dynasty":"清末民国初","author":"曹家达","text":"梅花飘落春酒缸，列钱开夜辉金光。主人劝客且为乐，座中侑以白璧双。停杯怅然感行路，箜篌悽咽公无渡。崄巇何必羊肠坂，天涯芳草日将暮。迷阳遗种四出衢，古来捷径多窘步。水不容槎乘木，天堑无风浪如屋。陆不耐披荆榛，太行高高摧车轮。丈夫失意茕在疚，有酒如淮不濡咮。何年借得从风车，手驱怪物出宇宙。"}