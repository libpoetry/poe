{"id":"742083","title":"延平怀古","dynasty":"清","author":"龚景瀚","text":"青山蹀躞从西来，延平之城当其隈。危峦万仞飞雉堞，高楼杰阁横江开。大江日夜水东注，逆浪卷将山影去。峰回舟转不见城，双塔亭亭锁归路。建瓴势扼八闽吭，此地宁曰非岩疆。壮哉当年陈将军，百死不肯归高皇。吾闻有元当季年，兵戈满眼妖氛缠。盐徒走卒皆起事，平原白骨生烽烟。皇觉寺僧出淮右，五载群雄同授首。将军若使从中原，中山开平安足论。宁为鸡口勿牛后，丈夫固当自不朽。不然亦作元遗臣，岂能俯首事他人。汤公诛死廖公反，将军若降亦不免。扣舷我为将军歌，江声浩浩悲风多。青山绿水仍无恙，教陵松柏今如何。"}