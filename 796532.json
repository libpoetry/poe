{"id":"796532","title":"沁园春 赠外","dynasty":"清","author":"钱念生","text":"约略前身，君与阿侬，有未了因。但自惭蒲柳，敢言伉俪，替司巾栉，怎许娉婷。刺绣闲时，吟笺寄与，月底花前聊遣情。君休笑，是班门弄斧，愧不如卿。珠倾露洗秋汀。道秋水、侬神一样清。本桃红杏艳，重来羞比，莺娇燕婉，只是慵听。君守清贫，妾甘淡薄，举案光鸿记也曾。低声嘱、愿百年偕老，莫负钗荆。"}