{"id":"810075","title":"蓦山溪　极乐寺僧言入夏来辨色蚤起于万绿阴中听百鸟调舌辄有尘外之想","dynasty":"清","author":"张祥河","text":"一林深碧。数里寻香积。入门径通幽，只斜照、花阴寂寂。凿池注水，环绕小亭空，翻玉虹，动凉云，洗我题诗笔。心随境远，此乐真何极。世外契琴言，便茶罢、风清两腋。翠禽幽哢，谁解證闻根，夜迷漫，听晨钟，定里应相忆。"}