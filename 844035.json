{"id":"844035","title":"水调歌头 和王啸牧面圃轩听歌韵","dynasty":"清末民国初","author":"陈祖绶","text":"井水曼歌处，日日笑颜开。人间真率嘉会，别墅借楼台。管甚漂萍泊絮，只自提鹇挈鹭，乘兴放船来。有美共酬唱，肯让古苏梅。载丝竹，云上下，月徘徊。休怅鬓须霜雪，堂上寿尊陪。莫是商山四皓，还比香山九老，坛坫主鸿裁。人道谪仙下，灵境即蓬莱。半亩谢公宅，一角傍慈山。修来尘界清福，胜似饵金丹。不讳疏狂白眼，自爱匿踪泉石，参破利名关。人与菊俱寿，岁岁主骚坛。杨园里，萝径晚，竹阴寒。曾访雨中斋馆，秋色贶奇观。别有深情好古，镇日丹黄在手，吟稿检蟫残。兄弟互师友，不羡住琅嬛。"}