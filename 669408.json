{"id":"669408","title":"忧怀诗","dynasty":"明","author":"沈鍊","text":"北风烈烈动征旗，南国悠悠感我思。属玉宫中香气满，黄金台畔漏声迟。旧从丹阙陈书疏，忆向金吾别帝畿。迁谪已无王国相，薄游犹有习家池。肝肠最苦人难识，名姓空为众所知。马援去家长作客，少陵生已不逢时。近闻邸报频搔首，又遇边声早着眉。虎帐兜鍪悬未得，柳营笳管梦堪疑。将军挂印空如斗，节制谈兵正似棋。肮脏征夫心不分，凄凉士卒色常饥。铁衣自苦飘摇恨，綵缯谁争献纳仪。马骨清高踰水岸，弓弦断绝挂林埘。狼烟已作匈奴堠，鸟道斜张汉将旗。幕府报功谁氏首，衰衣空泣道旁碑。平生所学知何事，一日当涂乃尔为。心畏权门蹲谷虎，意轻朝命薄霜枝。败兵南诏翻称捷，失节东隅倒是奇。总为人臣轻节义，遂令世道缺纲维。怀奸自忍忘恩泽，结党何须及叛离。甲第荧煌分苑树，登歌杳袅杂宫词。南曹北馆皆门下，东贾西商尽指颐。大内交游亲似水，禁中消息密于丝。心希董卓黄金坞，手受留侯白玉卮。尹氏世卿门赫奕，田鼢吏禄路逶迤。揣摩几事惟林甫，窃弄威权傲李斯。新进郎君荣曲宴，旧游将帅秉旌麾。曹瞒为计如狐豕，司马之心在路歧。曾受清朝三载禄，不甘邪党一毫欺。春秋讨贼宣尼笔，宋室诛奸石介诗。安得当朝忠义士，早除君侧九层危。"}