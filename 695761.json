{"id":"695761","title":"得张助甫凉州书以二诗见寄时助甫已移江左二首","dynasty":"明","author":"欧大任","text":"岁入飞黄净虏尘，上书归似玉门人。边歌醉学伊州曲，河水寒流积石春。尚有公车留倦客，只今开府用词臣。江南渐近渔樵地，嬴得相逢白发新。苜蓿成花酒作泉，龙沙何似鹭洲前。繁钦赋忆天山夜，王粲军还邺下年。望阙星光回睥睨，渡江秋色满櫜鞬。知君不浅南楼兴，早晚烟波系客船。"}