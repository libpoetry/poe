{"id":"1056663","title":"寄济道","dynasty":"宋","author":"吕南公","text":"有田山陂间，年历六七过。买园丘墓侧，畎亩十丈大。于焉拟柴荆，垂就又垂破。岂无速成意，煎逼少财货。淹留寄他门，一跌防百蹉。诗书相娱老，儿女既剪鬌。何必随羁游，无屋覆高卧。昨来钱可贷，似有鬼阴佐。乡闾喜吾归，惊咤竞告譒。一茅曾未结，群盗忽譀?。旌旗蔽枌榆，弓箭拥篱舍。连甍被焚荡，万室逃斫剉。吾衰当此时，林下若为坐。苍茫依井邑，买舍宁敢惰。迎家郡楼南，庭户困堀堁。庇风惟古壁，容足乏高座。平生灌园心，一旦入顿挫。譬如千钧弩，激发不中埻。力穷坠泥沙，岂免埃?涴。浮沉非所善，耿介诵楚些。邻叟异吾徒，轩咍不垂和。慇勤怀我友，契阔似弃播。早以声气同，中为章服裹。牛刀到芥羽，蜀锦拭奴唾。虽云不等閒，无虑系轗轲。能无挂冠计，尚却采薇饿。低回颇贤劳，自比蚁行磨。闽州富风物，盈轴积文课。时时寄吾庐，恨不共制作。相思匪朝夕，饥渴各无奈。忽闻有归期，忻快亟自贺。呼童治盆瓮，酝醷忻秋糯。支持醉梯媒，伤吊俗类䌴。仁人不吾诳，早晚应沃輠。延颈望东桥，何当见绅拖。"}