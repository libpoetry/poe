{"id":"60007","title":"题曾光表山水图","dynasty":"明代","author":"罗玘","text":"我恨不如江头人，茅屋四壁旁无邻。茅穿雨漏岁一缚，松叶为盖沙为茵。大儿五更催解缆，去时冥冥天尚暗。老妻走出呼小儿，大儿小儿下幽磡。小儿髻如椎，年可十七八。捩然汲水胜过獭，平生见鱼偏好杀。穿于龙国恒探珠，若遇鲛人敢笞挞。轻风飘飘日卓午，鱼卖江村晒鱼罟。偃然一笑载酒归，人谓此实鱼之虎。横江中心翻白波，小儿船尾发棹歌。白头老翁喜奈何，我有嘉客新相过。十年不见鬓较皤，矢口论事如悬河。《黄庭》一卷读已多，老妻肘翁云靡他。翁呼濯釜烧稿苇，我见船归置樽簋，岂无大鱼大如豕。君不见良工画翁画客画山亦画水，意在江心两儿子。"}