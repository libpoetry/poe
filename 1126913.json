{"id":"1126913","title":"谢答闻善二兄九绝句","dynasty":"宋","author":"黄庭坚","text":"身入醉乡无畔岸，心与欢伯为友朋。更阑骂坐客星散，午过未苏发鬅鬙。未尝顷刻可去酒，无有一日不吟诗。诗狂克念作酒圣，意态忽如少年时。群猪过饮尚可醉，疥手轑瓮庸何伤。柳家兄弟太迫窄，狂药不容人发狂。莫作叫号惊四邻，瓮中有地可藏真。渊明醉握远公手，大笑绝倒人不嗔。阮籍醉睡不论昏，刘伶鸡肋避尊拳。至今凛凛有生气，饮酒真成不愧天。公择醉面桃花红，人百忤之无愠容。莘老夜阑倾数斗，焚香默坐日生东。椎床破面枨触人，作无义语怒四邻。尊中欢伯笑尔辈，我本和气如三春。陶令舍中有名酒，无日不为父老倾。四座欢欣观酒德，一灯明暗又诗成。阮籍刘伶智如海，人间有道作糟丘。酒中无诤真三昧，便觉嵇康输一筹。"}