{"id":"815344","title":"赠太平马学博","dynasty":"清","author":"赵湛","text":"名山不在高，名泉不在深。所贵清冷色，玩之怡我心。之子山川秀，冲怀寄遥岑。六十困寒毡，白首无知音。丹室偶然遇，兰雪生我襟。高话对微雨，如听松间琴。契合各有数，倾盖比黄金。贻我《白雪》篇，苍茫发瑶采。傲若松与柏，雪霜色无改。捧读不忍释，浩淼望沧海。缄之玉函中，披阅对吉霭。旦暮秋江滨，芙蓉共君采。"}