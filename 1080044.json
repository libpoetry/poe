{"id":"1080044","title":"王传岩起乐斋","dynasty":"宋","author":"吕本中","text":"人生各有乐，所乐故不同。吹竽与击缶，同在可乐中。孰能识至乐，不计穷与通。颜子在陋巷，肯忧家屡空。朝从圣师游，暮归无近功。忽然若有合，此乐固无穷。当时二三子，因之开蔽蒙。君生百世下，久已闻其风。端居有遐想，客至聊从容。四壁倚蓬蒿，万卷蟠心胸。回视世所求，天道迷西东。此乐既不远，欲往吾其从。"}