{"id":"666659","title":"夏日郊居偶书十韵","dynasty":"明","author":"薛蕙","text":"郭外渔樵径，丘中隐遁居。闭门三伏日，堆案数函书。俛仰岁过半，登临兴有馀。赏心吟不惬，物色画难如。高阁云峰丽，横塘水镜虚。回风摇绿箨，落景敛红蕖。满眼多情在，双眉一笑舒。壶觞祗自酌，鱼鸟尽相于。衰疾宜调护，纷华更扫除。永辞朝市客，高枕卧田庐。"}