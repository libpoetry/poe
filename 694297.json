{"id":"694297","title":"晨起将出寻梅","dynasty":"明","author":"陈献章","text":"朝烟横野犊鸣陂，索杖山斋睡起时。田父许留今日酒，梅花不欠去年诗。冲寒索笑来何处，带病寻香出每迟。彷佛西湖梦中见，水边篱落忽横枝。半树横枝太逼真，暗香疏影亦传神。芝兰失宠元无雪，桃李生嫌更媚春。老干最宜千丈石，香风不动九衢尘。相思满眼天涯暮，迢递无因寄远人。虬枝高望铁桥开，禀气寰中寡所谐。樵坞夜寒花索酒，山厨香近月横阶。何处画图空议儗，他时羹鼎绝安排。相逢也恨孤山浅，那得诗情到简斋。村南叉路细萦蛇，注目寒江不见花。远树带烟风袅断，长稍离岸石钩斜。看来欲洗溪边竹，折去须乘水上槎。买地结庵何处所，老梅今拟作东家。"}