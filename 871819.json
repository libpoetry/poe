{"id":"871819","title":"感事","dynasty":"宋","author":"石介","text":"吾尝观中夏，地平如砥石。幅员数万里，车马通辙迹。帝宅居土中，紫垣当辰极。长江断其南，绝塞经其北。东海西流沙，天为限夷狄。三代千馀年，天子虽务德。实以险为恃，四夷皆潜匿。汉唐德稍衰，地胜岂殊昔。暂来还亟去，不敢窥城壁。石晋一失谋，六州沦胡域。天地破扃鐍，山川无阻阨。贻尔子孙患，固知非远策。桓桓周世宗，三十纂尧历。一岁破河东，刘崇丧精魄。再岁复秦凤，不庭自柔格。三岁出南狩，王师拯焚溺。江北十四州，取之如卷席。四岁征关南，曾不发一镝。三州相继降，德声畅蛮貊。李昪请臣妾，钱镠修贡职。帝欲因兵锋，乘胜务深击。直取幽州城，拓土开疆埸。重收虎北口，复关闭寇贼。是时战屡捷，六军气吞敌。平吴如破竹，成功在顷刻。惜哉志不就，暴疾生中夕。帝宋承大宝，声名发丕赫。全蜀献土地，举吴上图籍。荆潭与瓯闽，助祭来匍匐。开城纳江俘，御楼受晋馘。区内一正朔，六州独割剔。愤愤柳崇仪，才宏包旦奭。生长在河朔，耳目熟金革。旗鼓朝治兵，酒肴夜结客。握臂说心诚，倒囊推金帛。客以豪杰士，遇侯颇感激。往来达厥诚，生死愿效力。万德纳我说，洞然绝嫌隙。事成已有萌，侯去何云亟。豪杰夜空回，帐中屡叹息。我览此二事，天意终难测。抚卷一感伤，两眼泪潸滴。"}