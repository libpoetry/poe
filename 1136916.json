{"id":"1136916","title":"题王大令保母帖","dynasty":"宋末元初","author":"白珽","text":"大令书法美少年，玉函金籥随飞烟。累累一百又五字，岂意近出黄閍砖。字奇文古两超绝，保母从兹倾众帖。谁将瓦合嘲玉碎，一片孤衷本相接。快剑横斫铁山摧，戏龙猛蹴银河攲。方庭无月天地黑，仰视别有星离离。浪言贞石志千载，不及永和洼砚在。白石已仙千里死，千百人中几人爱。兰亭信美如捕风，贵耳贱目人响从。三日呕血饥搥胸，叶公画龙惧真龙。"}