{"id":"633467","title":"上河采莲行","dynasty":"明","author":"释今无","text":"长干六月莲花开，九衢烁石飞尘埃。清凉自可消热恼，至今奇异抽莲台。上河种莲莲千顷，独有一池最清冷。五花一蒂间红黄，或三或九相牵引。更有垂头照水莲，花头在水蒂在天。瓣剪轻罗千叠细，香留湿露半铢妍。世间物理须平常，一花一蒂自相当。譬如百工各一艺，流行王泽称安康。即使一蒂悬二花，并头已足使人誇。三五钩连至九瓣，真疑玉阙开天葩。周公多才复多技，若无其德才则累。对花不觉惜花奇，以理求之或相似。柳子上河访友归，说花真使心魂飞。兼言一士能扛鼎，直气不剉与身肥。青原瀑布开生面，曾驱五虎出山嵋。鸡鸣半叶即淩风，一见未语知猿公。相携池畔寻菡萏，四枝照水新芙蓉。池上主人叉腰立，对花与之施长揖。最嫌礼数缚人情，怒气横生手以戟。转盻之间池水沸，莲花出水香流地。力士早曾脱巾舄，水中那得藏蛟兕。今春碣石归金陵，风尘困折意难清。忽闻奇事探奇赏，烦襟荡涤归清溟。嗟吁中和祥瑞被草木，何不直与万姓消刀兵。"}