{"id":"1214119","title":"古乐府二首 其二","dynasty":"元","author":"周权","text":"娟娟天上月，乃有盈与亏。区区世间人，宁无别与离。月亏尚有盈，君别无回期。月朒重可待，君信不可持。灼灼红槿花，落落青松枝。单居无与俦，贞白徒自知。人生良鲜欢，乃复长相违。托婚昔未久，幸无儿女悲。妾心有姑嫜，君忘倚门思。川长舟可逝，路远车可驰。人情不如月，素光流妾帏。"}