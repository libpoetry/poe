{"id":"466550","title":"丙戌清明后一日，甘棠诗社玉渊潭樱花雅集，相约步海藏楼《樱花花下作》韵","dynasty":"当代","author":"伯昏子","text":"曼乐飞天绕玉柯，千姝态艳少青娥。化城解惑焉非道，香海摇心恐入魔。好景数旬皆往矣，悲情绝代尽吟何。腻红恁自飘心瓣，离血殷殷落凤坡。落英素爱阅邻墙，无力终难并晚棠。绛雪飞时寒不起，红绡赠罢泽犹香。曾陵蜃阁观沧海，还惜萧关下夕阳。荏苒晴光芳事歇，惟拼歌酒寄清狂。喧红闹碧逐车尘，中土今看风月新。已击鱼龙东海楫，来争桃杏上林春。玉环零落瘗无侣，青冢播迁嗟一身。绛帐弦歌谁复续，临潭有恨问骚人。花雨瑶台绮户开，松乔欲渡赤霞堆。仙宫别种经年发，瀛岛移根何日回。曲折桃溪难纪梦，淹迟春日早惊雷。淩波一笑堪凄绝，赋罢应惭子建才。"}