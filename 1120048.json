{"id":"1120048","title":"东阳郭希吕山园十咏 清旷亭","dynasty":"宋","author":"陈傅良","text":"幽人有遐心，蔀屋涵澄空。况复得此山，心事与境同。一壑亦易得，安得桂林林。道人偶见之，不是岁月深。两崖束青天，中有月皎皎。乍可谓月低，不可谓天小。促膝有仙凡，烂柯无小大。谁知桃源人，不在秦晋外。尝闻凤栖梧，梧老凤未栖。令我日伫立，不知月东西。云以无心出，云归亦何心。樵牧窥其藏，妄意此阻深。清晓阅草木，各具天一水。安用学餐玉，将以蕲不死。涓涓自空来，霏霏复不见。安得自尤物，使我耳目乱。凭栏时独立，万象皆见前。若非著眼高，亦是天一偏。鬵釜吾已溉，吾缨亦无尘。洼石以潴之，恐有抱瓮人。"}