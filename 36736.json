{"id":"36736","title":"奉送袁高使君诏征赴行在效曹刘体","dynasty":"唐代","author":"皎然","text":"皇心亭毒广，蝥贼皆陶甄。未刈蚩尤旗，方同轩后年。天子幸汉中，轘辕阻氛烟。玺书召幕牧，名在列岳仙。国难倚长城，庙谋资大贤。清损休汝骑，仁留述职篇。遐路渺天末，繁笳思河边。饰徒促远期，祗命赴急宣。謏才岂足称，深仁顾何偏。那堪临流意，千里望旗旃。"}