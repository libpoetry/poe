{"id":"812328","title":"乌鲁木齐杂诗之民俗","dynasty":"清","author":"纪昀","text":"界画棋枰绿几层，一年一度换新塍。风流都似林和靖，担粪从来谢不能。割尽黄云五月初，喧阗满市拥柴车。谁知十斛新收麦，才换青蚨两贯余。到处歌楼到处花，塞垣此地擅繁华。军邮岁岁飞官牒，只为游人不忆家。戍屯处处聚流人，百艺争妍各自陈。携得洋钟才似粟，也能检点九层轮。巴亚翻翻数寸零，桔槔到手不曾停。论园仿佛如朱荔，三月商家已买青。万里携家出塞行，男婚女嫁总边城。多年无复还乡梦，官府犹题旧里名。十里春筹雪化泥，不须分垄不须畦。珠玑信手纷纷落，一样新秧出水齐。山城是处有弦歌，锦帙牙签市上多。为报当年郑渔仲，儒书今过斡难河。闽海迢迢道路难，西人谁识小龙团。向来只说官茶暖，消得山泉沁骨寒。吐蕃部落久相亲，卖果时时到市闉。恰似春深梁上燕，自来自去不关人。"}