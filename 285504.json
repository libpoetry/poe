{"id":"285504","title":"渤海舟中·惊涛滚雪立千丈","dynasty":"现代","author":"胡雪抱","text":"惊涛滚雪立千丈，乘槎便欲淩虚上。海雾晴收日色浮，四边澈绿中心朗。赍愁万斛渡北溟，不觉望洋神志广。晓来拍手招螭龙，夜静燃犀烛罔两。贝阙珠宫汇百灵，织绡鲛女流苏晃。六鳌跋浪海底翻，令我欲生鳞甲想。呜呼波澜到此无馀憾，安能袖去杯中养。掬其一勺洗心肝，哦诗出口添萧爽。世界浮沤似有无，吾生粒粟犹飘荡。风鸣水起渺何极，成连一操秋情莽。"}