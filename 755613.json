{"id":"755613","title":"杂兴 其二","dynasty":"清","author":"严永华","text":"昆仑与玄圃，实惟王母台。云和扬妙音，容成进玉杯。双材悲不纳，抗歌一何哀。戴胜慭既欢，蛾眉皬已摧。幸有三青鸟，为我衔书来。阿环总真籍，五岳秀骨开。元气亘不死，与之久徘徊。神仙济万世，蜉蝣安在哉。霆声发春荣，百卉纷以茁。清风有时来，香草遂见别。幼清好奇服，纫之为佩纕。盈腰户服艾，不采庸何伤。众嫭妒盛颜，彼姝爱时节。愿言长敷荣，毋使芳非歇。"}