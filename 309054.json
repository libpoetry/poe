{"id":"309054","title":"木兰花慢·又金棺闭了","dynasty":"清代","author":"陈衍","text":"又金棺闭了，全凋孝绰三人。是曾祭徐君，摧藏掩抑，独倍伤神。禁他五年肠断，已卷葹、不死是前身。到底山丘华屋，生前遗迹陈因。人琴恸况牙琴。同调话频仍。数茗碗炉香，书签药裹，月夕花晨。如今济尼重问，怆谢家、林下渺音尘。看取童牙孤露，他年头角嶙峋。"}