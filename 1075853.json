{"id":"1075853","title":"阆州太守以桃竹邛杖二物遗余宅仲而宅仲出以示仆喜而作诗","dynasty":"宋","author":"周紫芝","text":"万里何尝入巴蜀，少陵诗中识桃竹。更言九节奉真仙，无乃邛山有遗族。平生二物几到眼，谁与周旋慰幽独。忽然渡海飞苍龙，夭矫当前峙双玉。江心石竹誇坚刚，摩挲紫焰生寒光。孤筇节高不可及，外虽似曲中直方。阆州得此不敢藏，亟遣二士相扶将。余侯新佩太府章，六尺肮脏身健强。未须御府赐灵寿，行勒金狨朝未央。老人勃窣不足数，惟有泉石成膏肓。东吴自是山水窟，心虽欲往身未偿。会须呼客共蜡屐，借君拄杖聊徜徉。"}