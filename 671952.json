{"id":"671952","title":"分题圯桥送张公实","dynasty":"明","author":"吴宽","text":"行经下邳城，试访留侯事。遗迹今何存，临流漫相指。侯也本韩人，天其畀刘氏。奋击沙中锥，俯取圯下履。举足直受之，匍匐更前跪。欲为帝者师，宁被老人使。嗟当嬴政时，虐燄到经史。兵书尤所禁，搜索遍焚毁。一编出袖中，依然先秦字。乃知老人愚，远胜始皇智。避世能全身，同时类黄绮。维古多斯人，过客勿疑此。行见沧海君，终从赤松子。"}