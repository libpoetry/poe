{"id":"440733","title":"壬辰元月初二日与莼客天吴乐堂雪中游剡县大佛寺","dynasty":"当代","author":"李达","text":"剡中嶀嵊绝胜外，刮眼又见石城山。石窗石梁绕南北，天姥东对青崖閒。奇肱飞车似叟閤，百丈翠壁开光颜。未死先升兜率院，拟听地论镌我顽。治生不谐阙供养，瞿昙面黄蜡梅斑。姑藉此花献我佛，暗香雪里穿禅关。永和以来诸菩萨，多将半面留人间。惟此不敧亦不坏，绀目流转生民艰。齐梁栋宇昔丹雘，支竺讲席今榛菅。二三子皆好古者，长歔短叹宁能还？"}