{"id":"666317","title":"将进酒","dynasty":"明","author":"薛蕙","text":"将进酒，杜康之族无不有。处州玉露金华碧，襄陵鹅黄河内白。我家绿酝亦无敌，五君合计几万石。一日一石当击鲜，乐饮可支三十年。不须虚无求列仙，不须枮槁缚幽禅。壶中之道极玄玄，养神鍊魄合自然。眼花耳热体跹跹，举觞一酹沧浪天。天地变化无时休，日月出没不少留。人生戢戢䗬蚁俦，须臾零落归山丘。开辟至今八万秋，古人䰟魄犹在不。喟然念此令人愁，惟有杜康堪解忧。君不见咸阳白帝子，并吞六国心未已。百年谩作万年计，恰似蜉蝣望秋水。又不见西楚重瞳公，诸侯震詟趋下风。喑哑咄嗟气盖世，螳螂怒臂将无同。两雄恣睢浪自苦，自馀么么何足数。君当快饮我起舞，乐哉醉乡真乐土。作歌者谁君采甫，酒徒之名垂万古。"}