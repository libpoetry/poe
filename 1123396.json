{"id":"1123396","title":"恋绣衾","dynasty":"宋","author":"赵时奚","text":"迢迢江路日又曛。为春迟、长是怨春。小立马、千林下，寄寒香、归赠故人。相逢细说经年恨，早匆匆、吹散霁云。算惆怅、芳菲事，粉蝶知、应自断魂。江南烟水几万重。记玉人、花底旧容。待欲寄、飞鸿信，望前山、夕照冷红。塞笳月下声凄楚，怨百花、春事梦空。倩谁共、东君说，把阳和、分付朔风。"}