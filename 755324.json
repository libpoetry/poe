{"id":"755324","title":"月夜放歌","dynasty":"清","author":"徐咸安","text":"中天明月正团团，秋闺寂寞凭阑干。四壁唧唧虫鸣寒，隔墙风弄青琅玕。疏林老鸦栖未安，一声惊起空中盘。萤火点点如流丸，宵深露重高飞难。何人抱琴一再弹，如怨如诉声悲酸。停弦不语涕汎澜，馀韵袅袅遏云端。秋来自怜腰带宽，闻此益觉摧肺肝。银河欲落漏已阑，闭户起剔银缸残。倚枕假寐愁漫漫，辗转反侧空长叹。"}