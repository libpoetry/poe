{"id":"1004102","title":"拟九颂 其四 雁湖","dynasty":"宋","author":"程公许","text":"水平湖兮溶溶，雁鸣秋兮雍雍。气相求兮声相应，渺万里兮葭葺丛。晴云淡兮天宇清，行不乱兮字纵横。伊美人兮心和平，韵埙篪兮锦绣文。湖光澹兮酒温卮，鉴湖影兮烛须眉。纵百坡兮何聚散，如此水兮涅不缁。彼弋人兮奚慕，何南北兮定处。袅袅兮秋风，潇潇兮夜雨。飞鸣兮向阳，何心兮稻粱。望层空兮接羽，友鸿鹄兮高翔。"}