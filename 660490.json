{"id":"660490","title":"雪湖和章叠至家僮递诗往来颇废农业戏用前韵嘲之","dynasty":"明","author":"谢迁","text":"永夏炎蒸不得过，白昼困眠宵起坐。井梧一夕报新秋，少昊司天蓐收佐。羲和平秩正西成，禾黍离离实个个。老农比屋动欢声，有年特笔当书大。追思往岁凶且饥，十室空虚九家破。草根木叶俱充肠，谁信苦荼甘比蔗。老我归来伤里邻，贺客登门废杯斝。商家霖雨惭罔功，青州糜粥殊无暇。今年幸复际昌期，一曲升平笑相和。昔闻丈人讥仲由，五谷不分四体惰。奚童递诗姑息肩，穜稑登场忙负荷。"}