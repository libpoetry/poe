{"id":"155970","title":"何茂宏茂恭携酒见过复侑以诗次韵","dynasty":"宋代","author":"喻良能","text":"薄云漏朝羲，积雨霁中夏。白波涵磬湖，清影漾茆舍。轮蹄绝还往，文史富闲暇。畏友有机云，英标凛王谢。喜寻范张约，偕命嵇吕驾。岂徒贵密迩，聊亦重姻娅。戏彩膝才容，亦好草藉。瓦盌荐谿毛，竹箸羞鸡炙。剧谈掌屡抵，粝食咽亦下。晚凉过古刹，明月耀修架。蒲团语上方，篝火耿良夜。凌晨一瘦藤，支径双不借。长啸陟云岭，清吟探石罅。嵚岑近明目，湍激深没胯。别袂余力掺，归鞍子傭跨。何时许重临，倒屣肃邀迓。"}