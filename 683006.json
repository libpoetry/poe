{"id":"683006","title":"病起秋怀","dynasty":"明","author":"文徵明","text":"卧病经旬一榻空，起来高阁见秋风。苍茫野色浮天外，狼藉霜痕落镜中。满地江湖愁托足，何时淮蔡却收功。浮云奄忽行销灭，双目依然送断鸿。萧萧木叶下平皋，衰鬓鬅鬙怕自搔。烽火东南沧海暗，夕阳西北暮云高。閒怀已负青团扇，野兴初生白苧袍。萧散只应输宋玉，能将九辨续离骚。"}