{"id":"697224","title":"大司马东明石公过访奉赠二首","dynasty":"明","author":"胡应麟","text":"百万良家白羽中，驱除南北羡雄风。坐收貔虎无双策，谁擅麒麟第一功。带砺河山新气象，旂常社稷旧精忠。遥怜抗疏黄门日，折槛长留玉陛枫。三朝词笔大如椽，琬琰勋劳柱石前。七尺安危悬宇宙，䨥钩离合动星躔。陈兵钜鹿登坛夜，破敌卢龙出塞年。堪笑班生头渐白，欲将铭颂勒燕然。"}