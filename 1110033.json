{"id":"1110033","title":"送山伯良佐东归以务道期息涂为韵","dynasty":"宋","author":"吕本中","text":"荆棘生良心，米盐入尘务。芬芳老不达，岂不以此故。人生锥处囊，颖末要立露。玉壶近青蝇，没没自点污。刳心万物表，却立看脱兔。临别当一言，恳恳念忠告。缥囊可取足，往结万古好。默识古则然，愚智同一道。远师颜氏子，近比伯业操。文章有妙斲，期子开窔奥。吾诗如清风，去留不可期。洒然或一来，不繫凡子知。两郎从我游，岂但窥藩篱。山房光焰在，实藉众木枝。斯言可三复，如我清风诗。昔我同学生，文字虎而翼。仲弟最多才，去以六月息。自吾失若人，每语辄气塞。子如求数君，慎莫怪蟊贼。胸怀但明了，几案付尘黑。赠我貂襜褕，报以明月珠。古来声名人，一一行此涂。汉中屠沽儿，适可曹公奴。人生嗜好异，至有海上夫。孰能识其然，饱此万卷书。"}