{"id":"120319","title":"次赵判院韵","dynasty":"宋代","author":"陈造","text":"公诗见压楚服随，孤军慑怯逢荆尸。将坛已办降旗送，顾乃借重如等夷。文工武羽知馀事，腰箭臂弓聊寓意。仆姑不作饿鸱鸣，策策鲛人珠迸泪。巧匠血指非意及，微羔未须汤熨治。蟹螯置把蛇卧影，生世多才古为累。谁家酒好花打围，今日人闲柳生臂。不妨恶客着坐隅，身则独醒心解醉。"}