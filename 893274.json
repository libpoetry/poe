{"id":"893274","title":"钤辖冒上閤就移知雄州","dynasty":"宋","author":"宋祁","text":"聚散非一端，贤逸难两遂。拥节北临边，安得久交臂。此行讵不远，印瑞三且二。背剑车炙輠，径秦骖舞辔。雄州乃剧藩，喉领塞南地。译通老上庭，道系单于使。适馆授主粲，乘韦交客贽。列戍俨趋风，诸将走咨事。应变君所长，立功今可冀。君家诚易知，世烈在青史。齐楚异姓王，阴邓后家里。券字金对行，戟带霞交尾。浚源无近波，高峰本洪址。行矣励壮猷，公侯当复始。"}