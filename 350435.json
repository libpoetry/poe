{"id":"350435","title":"凤凰台上忆吹箫·钗，和姚二叔慈","dynasty":"清代","author":"程颂万","text":"髻趁盘鸦，妆催坠马，奁衣欲下还停。有两枝龙凤，钿盒装成。递向玉奴纤手，回皓腕、自插殷勤。香盟负、簪边想坠，烛底敲频。销魂。帘前溜也，又拾向裙边，七宝斜横。傍檀郎茸帽，微印春痕。昨夜粉蛾窥焰，还曾剔、一剪兰茎。和伊画、梦余蕤枕，黯损鸾纹。"}