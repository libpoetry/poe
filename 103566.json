{"id":"103566","title":"答冲雅上人亦草书并诗","dynasty":"宋代","author":"梅尧臣","text":"经月不出户，堂上多绿苔。忽有方外客，衣披稻畦来。来从青山下，手把纨素裁。笔草数行字，瘦蛇起春雷。渴墨未散雾，屈角麟欲开。装为两大轴，置我并琼瑰。懒瞠长须奴，挂壁不扫埃。智永与怀素，其名久崔嵬。师今继此学，入神在徘徊。未料辄以我，便比和羹梅。我心常苦酸，得姓何可能。"}