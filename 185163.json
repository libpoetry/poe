{"id":"185163","title":"题程伯禹给事漫吾亭","dynasty":"宋代","author":"曾几","text":"漫郎专一溪，万事俱不理。胡为堕我相，名字出奇诡。山林轩冕欤，等是寄焉耳。程公傍亭意，道眼深照此。端居亦偶然，小出聊复尔。宣城幻事了，却梦归故里。结庐澄潭上，尽室清镜里。木阴凉夏簟，荷气馥秋水。遥岑招不来，为我列窗几。昔吾与今吾，念念如脱屣。心期次山外，人要安石起。公勿赋远游，行应去天咫。"}