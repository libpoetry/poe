{"id":"507498","title":"送周生还文江","dynasty":"明","author":"李昌祺","text":"周生磊落志不群，馀子纷纷那足论。书香道国先贤裔，宦谱平园丞相孙。少小聪明已堪惜，烱烱双瞳剪秋碧。当代诸兄固罕俦，往时严父真勍敌。江乡屈指擅声称，青云步武宜相承。致身要展胸中略，闭户宜穷窗下经。男儿猷为贵闻早，万事无如盛年好。伫看唾手取功名，莫遣低头叹衰老。兹行赋归何时来，元方迟尔黄金台。勿随斥鴳藩篱下，枉却骅骝泛驾材。"}