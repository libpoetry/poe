{"id":"1137019","title":"百字令 其二 寿陈静山，少吾一岁","dynasty":"宋末元初","author":"刘辰翁","text":"洞房停烛，似新岁，数到上元时节。一盏屠苏千岁酒，添得新人罗列。昨日迎长，今朝献寿，赏团团佳月。永和春好，用之不竭嘉客。见说海上归来，有如瓜大枣，无人分得。六十二三刘梦得，输与香山乐色。菱谷二绡，杨枝春草，歌舞琵琶笛。只愁元日，玉龙催上金驿。"}