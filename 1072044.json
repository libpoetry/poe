{"id":"1072044","title":"上丘郎中生辰诗","dynasty":"宋","author":"韩驹","text":"琅玡崒嵂神仙居，云中缥缈飞双凫。玉皇步虚求真儒，翱翔万里朝皇都。金门待诏登公车，彤墀耿耿摅良谟。宠光已览升荣途，握兰华省岁云徂。下怜民物来剖符，宽即不猛鞭用蒲。薰陶一味清和敷，报政尝闻帝曰俞。要令仁风及海隅，光华玉节徯来苏。黄童白叟争欢呼，不须挽粟更飞刍。已见年丰乐有馀，玉宇风清化日舒。宝炉烟袅度垂弧，凭谁为我倩麻姑，满泛金波倒玉壶。愿君不老八千岁，何啻二十四考居中书。"}