{"id":"1105827","title":"梅花和黄觉民四首","dynasty":"宋","author":"王之道","text":"净几閒窗小小瓶，一枝春色为谁清。吾今老去心如水，销得诗人与證明。萧然清映水边枝，似向温泉见玉肌。被恼诗人应不彻，怪来言语总成诗。依倚春风雨净瓶，暮林摇落避真清。暗香似与常娥约，来借黄昏淡淡明。夜来春信到南枝，姑射神人逞雪肌。多谢长须解予意，送将羁客换新诗。"}