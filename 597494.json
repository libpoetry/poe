{"id":"597494","title":"送沈惟顺户曹北上","dynasty":"明","author":"梁有誉","text":"为问淮南士，何如沈隐侯。三坟看蕴籍，八咏见风流。花忆上林日，凫飞炎海秋。驱鸡才独展，驯雉效全收。夙系苍生望，能宽白屋愁。新恩持戟贵，旧俗揽车留。泗水悬情剧，燕云满目浮。行无陆贾橐，去有李膺舟。乱后趋庭意，时来报国忧。人方轻楚调，君独佩吴钩。四海犹传箭，千官拟借筹。握兰知思苦，起草见深谋。名向鸳行重，功从麟阁求。周南留滞者，相忆倚江楼。"}