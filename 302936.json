{"id":"302936","title":"探春·雪中感怀","dynasty":"现代","author":"黄侃","text":"彭蠡归鸿，纥干冻雀，飘零同感时序。萧瑟关河，严凝天地，望里难分吴楚。休说氛霾静，怕海岱犹多烽橹。最怜越使梅残，征人消息谁付。此际羁愁重否。正野哭千家，声动蓬户。风掣旌旗，寒侵重甲，郊叠还催鼙鼓。三峡江流咽，问蜀客船回何处。应羡群鸦，长得安巢枯树。"}