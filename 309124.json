{"id":"309124","title":"庆清朝·园夜坐凉，奉怀杨骈卿给谏","dynasty":"清代","author":"陈锐","text":"槛曲通云，溪流鉴月，相思不隔重城。匡床散发，坐久人意忪惺。一觉绿阴雨过，夜光如水簟如冰。招凉处，圃亭似旧，换了虫声。因羡赋归最早，解绣衣林下，野趣旋清。莳花种术，老去何限关情。莫是倦谭世事，眼前螳雀几堪惊。文游近、甚时折柬，重斗吟觥。"}