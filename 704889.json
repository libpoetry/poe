{"id":"704889","title":"田园乐七首","dynasty":"明","author":"薛蕙","text":"一径垂杨高下，数家流水东西。麦陇青青雉雊，柴门寂寂莺啼。稚子自操井臼，老农共话桑麻。采药常随樵客，乘篮时造僧家。荷锸朝耘瓜圃，披衣夕偃蓬庐。瓮里数升绿酒，枕中一卷丹书。官罢交游自绝，病闲琴酒相亲。门下惟饶饮客，坐中时有谈宾。萝蔓半垂瓮牖，松阴全覆茅轩。数声鸡犬深巷，一曲烟霞小园。扫石旋铺琴席，临流试泛酒卮。山水依依可恋，风尘扰扰何为。碌碌俯头辕下，栖栖垂翅笼中。遮莫朝端巧宦，何如谷口愚公。"}