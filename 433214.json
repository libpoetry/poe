{"id":"433214","title":"浣溪沙五首 和韦庄","dynasty":"近现代","author":"顾随","text":"塞北江南各一天。怀中剩得旧金钿。共谁重话十年前。双燕点波生绿皱，飞花如雪拂朱阑。当时已似梦初残。拈得金针还觉慵。午窗睡起眼惺忪。院深高树不摇风。纤手閒扪金屈曲，绣孺犹佩玉玲珑。隔帘花映一枝红。门外遥山一带斜。青青眉妩上窗纱。翠帘高轴是谁家。水曲乍飞双玉羽，楼高还见亚枝花。拂天微晕散红霞。无那杜鹃花外啼。游人犹自唱铜鞮。暮春芳草更萋萋。不信长绳能系日，柳高渐渐有蝉嘶。昨宵雨滋落花泥。鬓未残时春已残。长河南下接长干。相思争不似灰寒。纵有征鸿传信息，更无佳句与君看。但将衰病写平安。"}