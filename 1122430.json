{"id":"1122430","title":"刘晁之家园六咏 其二 红云","dynasty":"宋","author":"姜特立","text":"海棠亭上号红云，晴日青天绛綵新。疑是群仙朝玉阙，一时都戴紫霞巾。青溪一曲似清湘，刳木临流制小航。莫怪时时来伫棹，一生心事水云乡。澄潭乔木插晴烟，树影溪光相接连。我欲呼儿操小艇，醉时坐看水中天。水气澄鲜暑气微，一池菡萏映涟漪。精神妙处无人见，只在风清月冷时。绕旋曾不费跻攀，累土为基耸髻鬟。恰似洞庭湖上望，烂银槃里对君山。"}