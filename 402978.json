{"id":"402978","title":"一萼红","dynasty":"近现代末当代初","author":"赵尊岳","text":"软晴天。伫花蹊芳信，辛苦乍经年。琢玉凝酥，笼云夺絮，魂断容易吟边。梦蛾绿柔春似海，望眼处凭问缟衣仙。缀凤初心，调莺弱哢，依宛生妍。零落江南江北，倚苔枝断岸，和雨疑烟。生怕成阴，还疑荐果，愁对无限关山。供憔悴黄昏素约，醮波痕晕月不成圆。未了贞心片霎，长笛楼前。"}