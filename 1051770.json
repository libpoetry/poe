{"id":"1051770","title":"某偷惰不强日陷罪恶元忠哀怜惷愚未忍诛绝赐诗为戒佩服弗忘韵险且长赓和未逮聊作短句以代负荆","dynasty":"宋","author":"彭汝砺","text":"小人无远虑，苟志怀与安。富贵本浮云，百计图一完。辰乎来之迟，玩弄如等闲。其不为禽狄，不能分寸间。故人哀怜之，投以药石言。伏读夜达旦，颜汗肌骨寒。顾惟壮盛时，气大力亦敦。泰山陟其颠，不见宇宙宽。荡舟绝溟渤，独自观其澜。老大不自强，喑嘿甘素餐。更欲盗恩荣，归取妻子欢。自非仁人心，孰肯救此患。过恶苟容改，勿惮提耳烦。将大书诸绅，佩服永弗谖。"}