{"id":"467252","title":"感诗三首","dynasty":"当代","author":"陈振家","text":"作诗何必太拘泥，意切情真便入诗。句若同工还正格，律如妨意且偏离。曾哦绝唱存拗体，未见名家为皱眉。流畅清新须记取，长吟短咏总相宜。立意恢奇是脊梁，休耽雅俗费周章。旧瓶精美诚良器，新酒清甘有异香。已死陈词成粪土，初萌秀语实刍粮。风骚端合为时作，敢与先贤较短长。风动春池起皱波，驱辞逐貌费摩挲。情藏胸臆翻腾久，笔到吟笺折扣多。欲弄骊珠无手爪，漫搜龟镜堕巢窠。读书未至通神境，即有奇思又奈何！"}