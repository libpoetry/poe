{"id":"1173950","title":"最能行","dynasty":"唐","author":"杜甫","text":"峡中丈夫绝轻死，少在公门多在水。富豪有钱驾大舸，贫穷取给行艓子。小儿学问止论语，大儿结束随商旅。攲帆侧柁入波涛，撇漩捎濆无险阻。朝发白帝暮江陵，顷来目击幸有徵。瞿堂漫天虎须怒，归州长年行最能。此乡之人气量窄，误竞南风疏北客。若道土无英俊才，何得山有屈原宅。"}