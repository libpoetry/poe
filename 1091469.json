{"id":"1091469","title":"游元著作江天莫雪图赠朱元礼要余赋","dynasty":"宋","author":"周孚","text":"舣舟洞庭三日雪，一梦十年今白发。君家此图忽堕前，便拟寒流泛秋叶。玉花淅淅纷长空，征鸿不度天无风。批岩暗水咽哀玉，并溪古木僵寒铜。李成不生郭熙死，问君今世谁能此。群儿丹铅较形似，我识此翁非画史。坐来正复腼我颜，试问倦鸟何时还。少文已老尘埃间，从翁乞我松陵山。"}