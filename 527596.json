{"id":"527596","title":"北风行","dynasty":"明","author":"何景明","text":"古申城边秋风落，北风惨惨夜复作。玄冬烟雾卷寒沙，白昼雷霆出阴壑。寒沙阴壑画难开，万里悲风何壮哉。高空落木下不止，长路断蓬吹更回。严威著地坤维裂，鹰隼入谷龙蛇结。寒云冻月光杳冥，荒台古林气慄冽。郭西村舍虽近城，萧条尽日无人行。门前但闻衰柳折，墙外秪听枯桑鸣。邻翁岁暮缺衣褐，茅屋欹斜用绳缚。尘生釜甑暗不扫，寒入肌肤利如割。堂上书生感岁侵，临风三叹不成吟。暮花飘扬不可见，病叶憔悴伤人心。出门黯淡天无色，冲飙四来山为黑。黄河欲度波浪阴，沧海无梁星斗仄。严霜大雪来几时，葳蕤朱凤号南极。"}