{"id":"564779","title":"夜酌听顾挹江弹琴","dynasty":"明","author":"孙承恩","text":"秋堂夜酌夜未阑，佳宾雅怀各尽欢。虎头孙子擅才调，取琴为我一再弹。含宫调商泛清徵，五音联翩在其指。情移境易不自知，峨峨洋洋良有以。恍疑坐我徂徕阴，飕飕如闻万壑吟。九皋月明风露冷，戛然午夜扬清音。潇湘瀰漫接天流，浮云今古同悠悠。使我兴落烟波里，便欲拂袂乘扁舟。大音寥寥世传寡，繁声绮调何为者。子从何人相契授，秦筝赵瑟风斯下。轻调急鼓无不宜，幽深慷慨还平夷。嗟予羁怀久悒郁，此际为子心神怡。夜深囊琴子欲去，我犹未能尽其趣。明朝有意肯重过，拭几焚香注清醑。"}