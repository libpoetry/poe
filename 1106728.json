{"id":"1106728","title":"和无适四时赋雪梅","dynasty":"宋","author":"王柏","text":"蕙歇兰消菊已乾，横枝疏影到癯仙。向来买种恨无地，我辈钟情亦有年。最是爱他风骨峻，如何只喜玉姿妍。小园应怪无佳句，未放幽香到酒边。九人清赏尚堪誇，记得归时月未斜。诗卷寂寥今岁客，虬枝依旧去年花。仙宗屡欲编为谱，句法深惭不著家。多藉孤芳相点缀，采归笔下便光华。滕六驱车夜叩关，起来四面失烟寰。映书冷艳便穷巷，琢句高情动北山。侍立政思伊水上，风流不到灞桥间。须臾月上梅花冷，人与梅花相对闲。寄言青女莫来宾，闻道长安冻杀人。应瑞丰年占尚远，忧时君子虑方新。幸闻北境无他警，更喜东皇已问津。有客方携诗到手，天才端的是祥麟。"}