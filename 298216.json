{"id":"298216","title":"金缕曲·伯俊以此调见怀，次韵奉答","dynasty":"现代","author":"傅子馀","text":"小隐宁非福。叹浮生、飘零久矣，一邱常足。瑟瑟秋风吹废叶，犹见痴蝇自逐。谁念我、相随麋鹿。日对顽山兼恨水，发狂吟瓦砾同珠玉。频徙倚，苦无竹。新词读罢声凄促。更何堪、辛刘格调，才人胸腹。纵有闲愁都付与，篱外吐金霜菊。长啸去、音回空谷。雨急云飞收不住，望乡关廿载思徐淑。时屡换，病先伏。"}