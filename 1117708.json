{"id":"1117708","title":"感旧六首","dynasty":"宋","author":"陆游","text":"要识梁州远，南山在眼边。霜郊熊扑树，雪路马蒙毡。惨淡遗坛侧，萧条古庙壖。百诗犹可想，叹息遂无传。夜涉南沮水，朝过小益城。梯山天一握，度栈土微平。雨近秦云暗，霜高陇月明。至今孤梦里，喝马有遗声。早发金堆市，更衣石匮亭。滩声秋后壮，山色雨馀青。道泞愁车辙，桥危避驼铃。功名竟何在，抚事感颓龄。尘土暗貂裘，森然白发稠。年光真衮衮，吾事竟悠悠。马宿平沙夜，烽传绝塞秋。故人零落尽，追写只添愁。凛凛隆中相，临戎遂不还。尘埃出师表，草棘定军山。壮气河潼外，雄名管乐间。登堂拜遗像，千载愧吾颜。我思杜陵叟，处处有遗踪。锦里瞻祠柏，绵州吊海棕。蹉跎悲枥骥，感会失云龙。生世后斯士，吾将安所从。"}