{"id":"1205392","title":"贺新郎 淮上中秋","dynasty":"元","author":"张野","text":"晚蝀收残雨。喜晴空、冰轮飞上，月明三五。前岁钱塘江上看，去岁京华容与。今岁又、秋风淮浦。料得常娥应笑我，笑星星、鬓影今如许。空浪走，竟何补。此生此夜还知否。问几人、浪苍抖擞，衣裾尘土。独倚篷窗谁共饮，万象不分宾主。恍疑在、玉霄高处。系碎珊瑚未彻，见洪涛、千丈鱼龙舞。舟一叶，任掀举。"}