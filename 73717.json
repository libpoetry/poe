{"id":"73717","title":"沁园春·笑此山人","dynasty":"元代","author":"周权","text":"笑此山人，抛却白云，又来玉京。忆太华黄河，曾观钜丽，轻衫短帽，只恁飘零。鸥鹭洲边，杉萝溪上，尽可渔樵混姓名。瓶无粟，有西山芝熟，南涧芹生。底须役役劳形。但方寸宽闲百念轻。况末路逢人，眼应多白，东风吹我，鬓已难青。酒浪翻杯，剑霜闪袖，磊块频浇未肯平。何妨去，借相牛经读，料理归耕。"}