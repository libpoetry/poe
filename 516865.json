{"id":"516865","title":"中秋之夕分宪张侯以陆羽泉煎茶分惠","dynasty":"明","author":"龚敩","text":"昔有仙人陆鸿渐，性嗜苦茗心骨清。崖泉石甃举品第，好山处处留佳名。建溪顾渚得异品，惠山之外惟中泠。琵琶洲前千越溪，镌石作灶留山坰。龙涎倾臼古鼎翠，星火迸石寒烟青。蓬莱弱水恍不隔，一啜世累鸿毛轻。灵山之阳东冈麓，井冽寒泉皎如玉。何年凿破太古心，云是仙人手亲掬。乃知往者未足珍，此茗此泉当绝伦。诛茅卜居总为此，一丘一壑聊栖真。汲清瀹碧匪曾倦，咫尺市廛少相见。高情不免留人间，却著茶经二三卷。尔来寂寞千载馀，山荒石老人丘墟。樵夫牧子罕知识，山僧野老空长吁。西江分宪列仙辈，暂屏喧嚣驻旌旆。云关雾幌豁然开，剩水残山价增倍。踟蹰归马来自东，飘如翳凤乘天风。百年穷达固有异，万古高义将无同。官舍归来细烹汲，飞翠浮光兔毫湿。韦布书生例见邀，高牙大纛嗟何及。寒儒未必工文章，三椀浪说搜枯肠。佳期三五夜不寝，起舞皓月回清光。妻孥大醉我独醒，仰看桂花月中影。欲读茶经且复休，漫写狂歌发深省，安得相从赋石鼎。"}