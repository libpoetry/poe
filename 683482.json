{"id":"683482","title":"秋日诸君饯焦山作二首","dynasty":"明","author":"王世贞","text":"浮玉峰头高振衣，放歌天籁入虚微。波回片片青莲出，日落山山彩凤飞。一往薜萝人自古，重来冠盖事还非。阇黎莫吝谈经席，已向君王乞钓矶。江头是处青山好，为念焦君破浪来。一字光能争日月，千秋气与结楼台。潮声吴楚中原尽，海色东南太古开。归棹去帆看莫指，壮怀今夕付衔杯。"}