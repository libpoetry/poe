{"id":"944179","title":"楚辞三章送郭教授趋朝 其二","dynasty":"宋","author":"陈造","text":"儒之宫兮千柱眈如，峨冠绮袂兮群而趋。食焉稻鱼兮隶焉诗书，我侈其成兮绎其初。诲掖之孔敏兮筑兴之不徐，偾于昔焕于今兮繄百年其有待。企三贤而相攸兮遗躅未沬，匪若人之良茂兮吾将奚赖。芹波摇日兮槐阴转午，一尘不栖兮重廊邃宇。执经前兮仪仪而吁吁，君颜舒舒兮而究而语。有粹其文兮有觌其古，风舞雩兮步趋绳矩。鄙人留眼兮夫也接前人之武，人今翩鸿兮与南翔。云气蓬瀛兮观虚皇，膏馥沾被兮淮之乡，君之惠兮乡之人不可忘。"}