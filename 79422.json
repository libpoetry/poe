{"id":"79422","title":"月下作·畏暑不巾袜","dynasty":"宋代","author":"陆游","text":"畏暑不巾袜，步月榰短筇，瘦身发鬅鬙，顾影如孤松。径幽萤阖开，池涨鱼噞喁。飞泉穿北垣，珠玉相撞舂。东湖更奇绝，百亩银初熔，但能抱琴往，绝恨欠鹤从。重露倾荷盘，微风堕芙蓉。欢言美清夜，缥渺吹疏钟。空中飞僊人，粲然冰雪容，笑我老尘世，不记瑶台逢。"}