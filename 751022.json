{"id":"751022","title":"朝鲜王京送沈主事内渡","dynasty":"清","author":"周家禄","text":"朝鲜旧号高句丽，汉唐文物今为夷。平壤春山空寂寂，汉城秋草何离离。离离秋草埋宫阙，住尚凄凉况堪别。闽江尽处是家乡，举眼千山万山雪。昔年文肃初开府，绀幰绿軿秋按部。部民喜迓杜征南，天子遥咨仲山甫。大星夜坠三江水，身后萧条竟如此。松柏南台何处坟，葛帔西华谁氏子？扬子江头初识君，天寒落叶正纷纷。同舟万里沧溟水，骑马三韩日暮云。西风冻滑水原道，失笑相扶玉山倒。围炉屡话十年游，翻箧仍钞百篇稿。感君意气剧纵衡，心知不言仍有情。谈深岂恨赏音寡，论创惟忧座客惊。与君身世还相似，道义订交从此始。他乡念旧幸有人，仕不为贫好知止。"}