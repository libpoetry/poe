{"id":"1248794","title":"游黄公洞十八韵","dynasty":"元末明初","author":"张宪","text":"十月山城气候偏，黄公洞里看春妍。五纹鹖雀娇疑凤，千叶蟠桃大似莲。巨弹落星天狗碎，神砮出土佛牙坚。杂花冉冉张红锦，芳草茸茸卧绿毡。厓泻蜂腰横断杵，岩撑虎口抱空弮。涧边野雉如人立，松下驯麛傍母眠。峰隐金鸡啼晓月，瀑翻银汉下长天。十围龙竹高逾树，五顶神芝秀结拳。藓壁冷云封鬼谷，宝函金穴秘神渊。枰遗商皓棋三角，剑缺黄巢石半边。丹火有人留蜕骨，玉棺几度葬神仙。扶危铁柱高擎掌，代步花舆不下肩。世隔衲僧方广地，路迷渔父武陵船。华阳未老陶弘景，勾漏先归葛稚川。记历何尝知晋魏，流光端可继彭篯。蓬莱方丈图间现，流水胡麻世上传。欲报谷城山下矿，已无圯上袖中编。便当导引师吾祖，深避衡茅一万年。"}