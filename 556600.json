{"id":"556600","title":"五子诗五首 其三 徐比部中行","dynasty":"明","author":"梁有誉","text":"徐子负逸气，本自吴会奇。邂逅协心许，在昔未遇时。夙有餐霞情，空抱世网悲。揆余秉微尚，泔鱼伤暮知。握手自高吟，一一金石辞。赋客尽倾倒，珠光炫陆离。词园岂浪名，作者见于斯。立言多苦心，河清讵可期。荃蕙化为茅，陈词欲诉谁。骖乘赋已远，执戟志仍疲。感彼同怀人，愧无杂佩贻。勉哉体明德，岁暮良不欺。"}