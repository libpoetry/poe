{"id":"829472","title":"苏堪上海所居园中有栝四株李拔可所赠也既来长春故居斥卖栝还旧主今苏堪逝世栝亦枯矣拔可乃作还栝图徵题","dynasty":"清末近现代初","author":"陈曾寿","text":"昔访海藏居，一楼耸孤标。庭前四五栝，日夕望其高。预计十年后，满意听秋涛。孤愤积山岳，物外寄萧寥。终然舍之去，将身托行朝。世事等博塞，呼卢或成枭。楼中意万端，所期难所遭。成败岂论定，孤行一世豪。故居既斥去，还栝亦已凋。荣枯皆有情，草木真久要。我敬李侯意，微物重云霄。魂魄倘恋此，何殊赋大招。长春一亩宅，仅容旋马来。差喜数株柳，垂阴下覆阶。斗室数燕集，酒半行苍苔。冷月挂高树，相看久徘徊。海外来使星，百国穷沿洄。叹诧首相室，陋隘见此才。引退怀旧京，意中搆池台。海棠数百株，盆列兰与梅。行厨具精馔，宾客供嘲诙。心知有难言，艰屯郁风雷。津津可喜事，此意弥可哀。弥天盖世气，阨塞成寒灰。惟馀平生意，长镌故人怀。"}