{"id":"1120108","title":"次韵叶秀实县治环翠亭","dynasty":"宋","author":"陈棣","text":"亭高望远破天悭，万叠晴岚俯仰间。着屐好追灵运逸，垂帘尤爱恺之閒。诗豪会见挥银笔，酒圣端能倒玉山。杖履欲归聊徙倚，栖鸦寒带暝烟还。合缀严宸玉笋班，尚劳小试簿书间。溟鲲未击三千里，天骥终归十二闲。望气行看求利剑，知音当已识高山。逼人富贵君宁免，未许山阴兴尽还。畏途踪迹几间关，浩气空存天地间。沈湎恨无千日醉，浪游赢得半生閒。观书尚喜眼如月，搜句谁怜肩耸山。三径晓来添逸兴，柳梢桃色报春还。"}