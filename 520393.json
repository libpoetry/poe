{"id":"520393","title":"予既登五台日已暮矣遂憩山足之古寺野趣撩人灯前不寐遂成七言古诗一首","dynasty":"明","author":"朱诚泳","text":"我昔驰书闻九天，许我澡浴停温泉。斜阳缇骑转山径，聊从金地投金仙。我居宫掖惟怡素，忠慎敢矜千乘富。孳孳好善慕前王，曾读前书谙世故。斗鸡走马非吾事，涉水登山谐夙志。欲试平生仁智心，只恐金仙未为是。坐久山僧争献颂，钟磬齐鸣灯火共。雕盘进食拥袈裟，却讶天厨真有供。夜深导我石室眠，梅花纸帐何萧然。一尘不扰起灵悟，恍对文殊与普贤。喜凭法水?尘垢，打破虚空月穿牗。倚屏无睡待天明，忽听一声狮子吼。"}