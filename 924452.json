{"id":"924452","title":"次迟韵复雪","dynasty":"宋","author":"苏辙","text":"老人怕寒愁早作，夜闻飞霰知相虐。粟车未到泥复深，场薪欲尽心惊愕。山川滉荡势如海，孤舟一叶知安泊。山中故人消息断，欲问有无隔溪壑。人言王生好事人，回船不顾山阴约。故侯生来本贫窭，妻子至今美藜藿。曳履长歌解忍饥，裹饭往饲今谁托。家人来告酒可刍，洗盏开瓶同一酌。"}