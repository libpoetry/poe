{"id":"752290","title":"次韵宋芸子同年消寒留别同人即送赞使英伦","dynasty":"清","author":"缪祐孙","text":"我今止酒蠲酒逋，我今寄慨黄公垆。剧疾更生庆此日，还从诸子狂讴呼。伊谁持节浮西海，开谕威信今相如。壮夫之志在万里，快哉饯饮频催酤。博望定远何足数，敦槃旁取弓彤卢。一帆直度师子国，炎蒸红海鶱阳乌。俄顷冰霜齿牙绕，长筵左右侏?徒。閒操修史如椽笔，翩翩书记腾七苏。默觇彼国情势颇，要有囊括四海图。纵横术嗤苏、张粗，欧、亚将使通风衢。三岛神仙云中下，尽化瞿瞿而狙狙。圣人能虑不能至，兹乃履坦无踟躇。昔吾远游徒自放，敷张伟议惟君须。触念遂逾亚丁岛，袖中讵止钱塘湖。劝君勤读旁行书，胜斩郅支及温禺。昆崙金玉幸勿羡，计臣之计终疑疏。"}