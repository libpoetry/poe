{"id":"685656","title":"牡丹四绝","dynasty":"明","author":"邓云霄","text":"纷纷红紫战春场，叵奈东风掠阵狂。谁道青皇不解事，故将后劲属花王。绣幄珠帘护宝栏，露华犹自怯朝寒。呼童暖酒浇檀晕，春色偏怜带醉看。共道名花肯让花，后于桃李殿韶华。寄言二八楼头女，不必先窥宋玉家。轻盈似入昭阳掌，浓艳堪回照夜车。朱鸟池边传资讯，好将颜色付红蕖。"}