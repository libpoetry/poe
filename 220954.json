{"id":"220954","title":"毗陵太平院壁间画山水熟视之有飞动势殆仙笔","dynasty":"宋代","author":"林景熙","text":"山风不动云四寂，万顷波涛生素壁。三峡夜怒摇星河，九溟书沸卷霹雳。谁将江海一笔吞，华阳入砚玄波翻。灵鳌东转坤轴动，惊浪出没蛟与鼋。毫端分寸千万里，人心之险亦如此。老僧阅世如阅画，面壁凝然悟玄理。嗟余老作汗漫游，寒光飞动六月秋。乃知瞿塘在平陆，安得竹叶吹成舟。"}