{"id":"1199678","title":"晋天地郊明堂歌六首 夕牲歌","dynasty":"魏晋","author":"傅玄","text":"皇矣有晋，时迈其德。受终于天，光济万国。万国既光，神定厥祥。虔于郊祀，只事上皇。只事上皇，百福是臻。巍巍祖考，克配彼天。嘉牲匪歆，德馨惟飨。受天之祚，神化四方。于赫大晋，膺天景祥。二帝迈德，宣兹重光。我皇受命，奄有万方。郊祀配享，礼乐孔章。神祇嘉飨，祖考是皇。克昌厥后，保祚无疆。"}