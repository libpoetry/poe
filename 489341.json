{"id":"489341","title":"山居图","dynasty":"明","author":"虞堪","text":"野人爱山披此图，芙蓉秀色如匡庐。莫知昔人结巢处，云松千尺今何如。阴崖瀑花落飞磴，冷烟石发生云梳。仙家别自有天地，乃见楼观皆琼琚。淋漓?洞元气湿，众木一脱秋风疏。石田得镵良可凿，缚茆便约幽人居。吾乡青城千万里，山可樵而水可渔。别来不觉几更改，两乌巢树还愁予。祗今浪迹纵萍梗，仰观頫视空趑趄。何当归来老其下，白日躬耕夜读书。"}