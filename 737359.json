{"id":"737359","title":"青士明府招同吴天章游阌乡南山九龙泉入夜始归署赋诗纪事","dynasty":"清","author":"仝轨","text":"雨气昏三日，晴光笼万井。鸟入石林深，人行溪路永。陟冈泥尚滑，渡水浪犹猛。千折到荆山，十里望奉岭。野阔想姬牛，原高问轩鼎。尘沙埋古塞，风雷秘灵境。僧户启层台，龙泉瞰绝顶。天围远近村，田乱南东町。黄鸡进野服，白堕携方领。寒嚼召平瓜，大食了翁饼。焉知礼法疏，那复冠裾整。手势恣喧呼，脚力竞驰骋。君子喜喈喈，小人绝悻悻。海鸥自可下，国狗谁云犷。不知落日低，乍觉单衣冷。萧萧听骝骆，聒聒随蛙黾。翳翳乌椑阴，淡淡苍芦影。人烟渐窣窣，鬼火忽耿耿。红烛导斜桥，青衣指深阱。近城路始平，出险辔还并。佳客信江湖，使君讵酩酊。乏嘲夹谷欠，余羡延陵勇。一石酒量豪，万斛诗才涌。探珠君早获，倚玉余真幸。他年共把读，聊作黄金矿。"}