{"id":"594109","title":"赠少司冠少陵王公十三韵","dynasty":"明","author":"欧大任","text":"峡过西陵秀自钟，明公遇主更寅恭。华阴经学尊杨震，江左时名借顾雍。铨部昔年收白屋，银台封事入金墉。陪京曾统舟师役，截海全清戍垒烽。网纪百僚欢圣日，班行八座蹑仙踪。独持邦法秋为省，常待家租岁有供。置驿宾朋频请谢，楗扉文史每从容。望中霞色三千丈，赋里烟花几万重。缑氏玉笙吹似凤，关门紫气识犹龙。篸山不隔玄君宅，衡岳长连石廪峰。早曙此时餐沆瀣，清尊何处傍芙蓉。授书客去将辞汉，圯上还能访赤松。"}