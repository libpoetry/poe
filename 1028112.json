{"id":"1028112","title":"赵资政当山堂","dynasty":"宋","author":"楼钥","text":"我公仁存心，乐山心如丹。平生经行处，不厌行路难。青城及大面，万叠连百蛮。扪参仰胁息，亦尝坐长叹。功成归四明，得地数亩悭。城隅路穷际，小桥水汪湾。萧条渔家市，中有屋百间。危楼俯人世，一看山四环。堂深无他景，犹以城当山。城荒披绿莎，青青透槔閒。秀润长满门，坐对无跻攀。日夕气亦佳，鸟飞相与还。终日看不厌，徙倚十二栏。有如拥泰华，管窥见一斑。况兹绿阴成，连朝雨潺潺。浓翠真欲滴，秀色几可餐。我家但环堵，穷年困弯跧。出门得旷望，遥碧罗烟鬟。有时碧云涌，半空耸商颜。须臾辄变灭，欲驻良亦艰。羡公得佳趣，容我游其藩。悠然时见之，重门勿令关。"}