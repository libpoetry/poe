{"id":"1106018","title":"进和御制芸馆二诗","dynasty":"宋","author":"王安中","text":"路转阳华许纵游，南山松竹夏幽幽。云来天半苍龙阙，波涨溪心白鹭洲。隔坞黄知林杏熟，连冈青认摽梅稠。绛霄楼观身频到，独愧君恩久未酬。芸馆修篁静绝尘，渭川那足比封君。清阴密覆林间石，翠色寒摇水底云。风好知从宫扇动，茶香宜入御瓯分。裴回永昼人沾醉，归踏青青径草薰。"}