{"id":"820671","title":"解连环 九连环","dynasty":"清末近现代初","author":"王易","text":"玲珑无限，是何人巧把，玉环连绾。消昼困、解向春闺，看葱指轻拈，杏眸低转。几度沉吟，最无奈、将开还乱。任鸟鸣穿树，花影移墙，卸来刚半。寥寥者番意懒，算殷勤撩弄，何似分断。便纠缠、恰似相思，有一脉勾连，两心萦绊。纵觉情多，争已为、多情添恨。再迟些、舞腰一撚，定加瘦损。"}