{"id":"653388","title":"文与可雪竹为刘挥使题","dynasty":"明","author":"张宁","text":"阴风吹云时物换，六花漫空大成片。琅玕冻折凤翻巢，素羽离披玉零乱。淇隈晚霁天籁寂，湘浦宵寒旅行断。长川巨挺千亩荒，曲水幽丛数竿短。清如映诵老儒绅，劲如瘦马蓝关人。羝窖天荒节犹立，鹅池路险戈前陈。一寒范叔故如此，半死袁生未是贫。事当忧患见君子，时到否塞回阳春。虔心苦节终无改，毅色英标暂如晦。九成合乐笙簧齐，四海同文简书在。进登廊庙更华显，退处山林亦潇洒。不遇凄凉冷落时，宁知远大坚贞态。湖州太守时宗工，奎光斗气交茏葱。文章不减中古士，画法稍过东坡翁。高堂素壁三日卧，毛骨彷佛临严冬。晴云秋月尘埃断，鉴定还须问潞公。"}