{"id":"456156","title":"梦马玢","dynasty":"当代","author":"程滨","text":"问君何为者，吾门生马驹。相逢十年上，意气满江湖。升堂未入室，总不好吾儒。携君访秦青，悲歌学喑呜。学歌才七日，一鸣惊万夫。遂教数年里，歌哭伴氍毹。负笈投异域，沧海隔微躯。君心如孟尝，到处得其徒。知我在故国，白发点青颅。昨夜忽邂逅，仿佛室一隅。排闼逐君去，相失在通衢。独立众生海，不觉青衫濡。倏尔一梦觉，万事已模糊。唯有枕边泪，泠泠不欺吾。"}