{"id":"768371","title":"燕山亭 同耕客散步池上、见桂花作","dynasty":"清","author":"龚翔麟","text":"又一番风，凉雨乱飘，褪尽红衣了。半月不来，狼藉苔痕，鹤径都无人扫。朱槿多情，还只恋、寒枝斜照。欹帽。记桐底敲茶，那回春杪。随意散坐苍云，早听过秋声，冷香吹到。金鹅蕊细，零缀花须，黄蝶作双飞绕。压院繁阴，忆湖上、辋川园小。呼棹。载笭箵、五亭去好。"}