{"id":"688516","title":"会试下第","dynasty":"明","author":"祁颐","text":"未将环佩玉阶鸣，回首乡关计旧程。宝剑尚存光焰气，酒杯难尽别离情。数茎白发惊吟苦，一路青春作伴行。最是月明清夜永，相思愁重梦难成。都城春老柳风寒，握手河桥去住难。越徼烟波愁里望，燕台山色醉中看。昌黎勤苦终登第，东野蹉跎晚得官。惟有别离心独苦，海云山月共漫漫。"}