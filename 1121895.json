{"id":"1121895","title":"牡丹二首","dynasty":"宋","author":"范纯仁","text":"牡丹奇擅洛都春，百卉千花浪纠纷。国色鲜明舒嫩脸，仙冠重叠剪红云。竞驰经品供天赏，旋立佳名竦众闻。园吏遮藏恐凋落，直攲青盖过残曛。夺尽春光胜尽花，都人巧植斗鲜华。搜奇不惮过民舍，醉赏唯愁污相车。密蕊攒心承晓露，繁红添色映朝霞。何妨纵步家家到，园圃相望幸不赊。"}