{"id":"816724","title":"鹊桥仙 七夕柬范龙仙","dynasty":"清","author":"董元恺","text":"蛛丝暗卜，綵线频穿，此夜倚栏多少。纵教痴绝似牵牛，偏消受、天孙机巧。百子池边，长生殿里，一点梦魂难到。被驱原只为逋钱，料天也、应须一笑。文园妙手，词坛骏足，兼擅谁如卿者。横吹铁笛问婵娟，又何减、君家思话。弦歌城外，射书濠畔，到处溪山如画。凭阑永夜听清谈，看亹亹、从天而下。"}