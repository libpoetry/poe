{"id":"17761","title":"送春归·三月尽日日暮时","dynasty":"唐代","author":"白居易","text":"送春归，三月尽日日暮时。去年杏园花飞御沟绿，何处送春曲江曲。今年杜鹃花落子规啼，送春何处西江西。帝城送春犹怏怏，天涯送春能不加惆怅。莫惆怅，送春人。冗员无替五年罢，应须准拟再送浔阳春。五年炎凉凡十变，又知此身健不健。好去今年江上春，明年未死还相见。"}