{"id":"661193","title":"贺姊夫杨显正满五旬","dynasty":"明","author":"罗钦顺","text":"百岁平分鬓未丝，临风玉树记当时。东方玩世多诙达，端木标科擅说辞。遗简尚怀庭训在，芳名赢取旦评推。满堂佳客深更宴，绕屋良田几曲陂。黄菊晚香心共远，紫荆春茂乐偏宜。岩栖有味甘肥遁，天运无情任密移。华旦新年仍受贺，昨非今是早能知。长生祝罢无他语，仙果终看结子垂。"}