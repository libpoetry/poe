{"id":"814775","title":"红叶四首","dynasty":"清","author":"金朝觐","text":"感怀聊作慰怀诗，况复秋光动客思。种树那能逢火齐，看山从未到焉支。赤城霞起仙居远，紫塞云深雁影迟。记得年年芳草绿，王孙何日是归期。一夜西风万壑声，刁条寒树焕新荣。红楼三面迷花径，紫陌千章近帝城。绚烂不嫌秋意老，暄妍犹带夕阳明。休誇似锦争春色，那识孤松盖已擎。墙阴老绿渐婆娑，瑟瑟西风动远柯。红杏醉醒芳草地，绛霜飞断洞庭波。珊瑚成树终能朽，锦字题笺竟不磨。莫道昨宵霜意重，杜鹃啼血五更多。萧萧寒树水潾潾，摇落深秋叶尚新。到海定知来赤县，随风应不作红尘。林端衬出千山翠，夕照看成二月春。曾忆送人南浦绿，一番回首一伤神。"}