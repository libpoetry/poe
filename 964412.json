{"id":"964412","title":"题张侍郎松菊堂","dynasty":"宋","author":"洪皓","text":"松青抱正性，菊黄得正色。蔚在卉木间，厥异存简策。流膏贯众壤，千岁名虎魄。落英通鼻观，服饵供楚客。安神制颓龄，坐使生羽翼。乃知独也正，二物孰能测。渊明宇宙心，五斗讵可易。归来薙三径，去草甚蟊贼。嘉此松菊友，相视犹夙昔。浮云世态薄，改变在顷刻。张公廊庙具，胸中有泉石。缅怀松与菊，昼夜忘寝食。筑堂坐相对，论契过三益。可见达人心，绅笏等徽纆。功名倘入手，脱屣谅匪夕。此言吾不谀，为我书堂壁。"}