{"id":"287160","title":"伏庐画竹歌为陈仲恕作","dynasty":"现代","author":"夏孙桐","text":"先生画松得松骨，兴来又为竹写真。以竹比松似清瘦，逸气盘礡同轮囷。亭亭立干依傍绝，千枝万叶脉络循。若非成竹胸中具，岂能肤末求钩皴。此君品格迥殊俗，天倪未洽终不伦。先生直节世所罕，峻洁不受一点尘。风潇雨晦郁孤抱，却展清阴能庇人。身备竹德能肖竹，惟有故似无淄磷。子猷日对意不厌，与可老来笔更神。朝挥十幅转遒健，夕点数个皆嶙峋。龙吟凤啸各有态，霜根露箨中含春。世宝琼琚竞挂壁，相马神骨谁方歅？海内风烟早澒洞，渭川即是羲皇民。载画归装洵乐事，依依梅柳迎江津。寿宴图开更商略，仙侣妙迹鸥波邻。季方爱画亦成癖，百梅辑谱稀世珍。玉叉锦贉互欣赏，岁寒相友怡怡亲。先生劭德进未已，聊籍小物窥鸿钧。昔以虬柯为我寿，萧斋谡谡云生鳞。数竿烟雨更乞取，石交永与盟松筠。"}