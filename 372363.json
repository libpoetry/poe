{"id":"372363","title":"齐天乐·莫天初觉斜阳速","dynasty":"清代","author":"端木埰","text":"莫天初觉斜阳速，疏林晚烟旋起。玉宇澄晖，丝云敛影，浣出长空清翠。寒蜺未已，又落叶纷纷，乱敲窗纸。饱饭黄昏，晚菘新稻足珍味。西风吹处渐老，夜堂人坐久，清绝秋气。帘护华香，砧催木业，又近重阳节至。中庭似水。有明月当阶，暗蛩吟砌。点检青编，短檠书味美。"}