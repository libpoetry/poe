{"id":"686969","title":"过王氏南园看竹刘以和携酒至共酌林间","dynasty":"明","author":"刘崧","text":"王子时相见，刘郎晚共携。邀人竹林下，沽酒石桥西。林绚甜椔发，畦深苦藚齐。徘徊未能饮，着意鸟频啼。禁得南园笋，新成数百竿。何年通一径，长有客来看。露叶沾重席，烟梢拂小冠。风湍听不定，况复近江干。磊磊苍苔石，娟娟翠筱林。圃畦分晓色，邻屋借秋阴。日转游丝细，天寒聚雀深。独无三亩地，种汝伴清吟。节下题诗遍，林间送酒迟。亦愁春雨里，共爱晚晴时。斩玉嗔初见，移根任所为。长令扫苔石，来此赴幽期。"}