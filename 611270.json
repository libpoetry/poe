{"id":"611270","title":"西园闲坐读韩城薛节妇传有感辄作长话","dynasty":"明","author":"邓云霄","text":"衙斋坐岁晏，西园草木腓。倚石抚孤松，苍干何崔巍。闲披薜妇传，殉夫竟同归。激我侠烈肠，悲歌欲沾衣。松风鸣谡谡，倒卷严霜飞。愁云自西来，白日惨无晖。人生孰不死，此节古今稀。何地堪为葬，当在华山畿。何物堪为奠，当采首阳薇。魂缠青陵蝶，伴逐湘江妃。昔年两掬泪，应变为珠玑。双龙终会合，地下启重帏。一坯掩香骨，千载留音徽。寄语须眉子，胡多习脂韦。"}