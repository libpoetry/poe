{"id":"609756","title":"湖上望匡庐","dynasty":"明","author":"梁民相","text":"方舟凌广湖，挂席南风驶。湖水荡悠哉，东西旷涯涘。匡庐之山何崔嵬，居然形势向湖开。青天缥缈烟霞窟，白日照耀金银台。延袤周遭五百里，诸峰矗矗干霄起。牙错封提两郡雄，阴晴坐变千崖里。瀑布常飞双白虹，东林早晚坐闻钟。白莲池上今谁主，三笑溪边尚有踪。其中幽胜难缕指，洞天福地应无比。杖履真堪托此山，红尘趍走徒为尔。平生几度此经过，梦想神游日已多。未能长往空回首，杀杀山灵奈尔何。"}