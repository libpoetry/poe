{"id":"188908","title":"与叶晦叔同考校诸生涣宿贡院作","dynasty":"宋代","author":"洪迈","text":"沈沈广厦清如水，市声人声不到耳。一閒十日岂天赐，惭愧纷纷白袍子。相逢更得金玉人，久矣眼中无此士。连床夜语不成寐，往往鸡声忽惊起。是中差乐真难名，昔者相过安得此。但怜时节不相谋，正堕清明寒食里。梨花已空海棠谢，外间物色知余几。只恐风雨摧折之，负此一春吾过矣。谢公寻山饱閒暇，应笑腐儒黏故纸。锦囊得句应已多，万一相思频寄似。"}