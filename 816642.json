{"id":"816642","title":"冬日杂吟","dynasty":"清","author":"焦循","text":"古墓犁为田，古田筑为墓。消息如川流，逝者谁能驻。村媪无是非，抵掌话今古。村老无礼仪，酌酒辨宾主。捆藁障隙风，掎柯运齐斧。计岁为饔飧，方寸绝城府。随序乐有余，自食力勤苦。勤苦在祖父，游情在子孙。粗粝日以厌，视听日以昏。既耻朴陋见，鲜服行市门。市门无藉多，交结为攀援。惟诩饮博豪，不闻田舍言。田舍一朝尽，单孑无饔飧。儒者崇空虚，聚徒说心性。莠民亦效之，左道干法令。食芹莫食蛭，食蛭生疴病。事儒莫事魔，事魔绝身命。大道若路然，孝弟重百行。烹肉养尊亲，殷殷告众姓。负贩不得意，白头为蒙师。茅堂偻背入，窗纸明朝曦。童子六七人，课余相为炊。瓦盆烧枯桑，一屋春熙熙。珠盘粟米习，杂字券莂宜。扪虱诲不倦，安用风云词。"}