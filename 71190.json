{"id":"71190","title":"刘夫人·笄珈车服置弗御","dynasty":"元代","author":"王逢","text":"刘夫人，至正太尉吴王嫔。笄珈车服置弗御，淡烟常锁双眉春。中州援远敌在目，权贵日骄疆日蹙。背城借一王本心，狐埋狐搰将军欲。夫人勇决烈女义，百口楼居亲举燧。片时阴惨万姓生，月明风清佩音至。君不见男儿成败古有之，孰以楚霸轻虞姬？苏民安得夫人祠，乌栖白凫庶少衰。"}