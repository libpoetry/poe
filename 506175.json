{"id":"506175","title":"田夫谣","dynasty":"明","author":"周是修","text":"田夫住东乡，今年八十强。儿孙满屋足指使，老病常时卧在床。戒儿早纳官家税，莫学庸顽事推避。官家税了即身轻，归来努力复经营。生计随时不愿丰，但愿千载无戈兵。不思往前离乱日，有米作糜不得食。出门亡命走烟尘，骨肉回头各相失。只今虽贫何可恨，天地生人要安分。风调雨顺禾米熟，尽纳官家心亦足。"}