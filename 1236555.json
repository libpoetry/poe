{"id":"1236555","title":"渔歌子 樵父歌四首","dynasty":"元","author":"周巽","text":"春山漠漠断烟横。阴壑丁丁伐木声。啼鸟静，落花轻。看棋松下暮云生。白云相逐度前峰。萝壁猿啼翠几重。清昼寂，绿阴浓。斧声惊动鸐巢松。满身松露陟崔嵬。行逐岩前麋鹿来。枫叶落，菊花开。日斜人唱采薪回。负薪行唱路迢迢。几朵梅花担上挑。风正急，雪初飘。曲中犹自忆前朝。"}