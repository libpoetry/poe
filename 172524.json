{"id":"172524","title":"送天台李守","dynasty":"宋代","author":"许应龙","text":"天台罹洚水，平陆几成渊。经理阅再祀，民瘼犹未痊。将令田里安，须得牧守贤。畴咨能俾乂，佥曰蓬莱仙。君侯宽且明，履节金石坚。吏事素精敏，公心无党偏。分符膺重寄，为政将奚先。租赋盍蠲减，狱讼无淹延。奸黠须禁戢，阨穷当悯怜。庶销愁叹声，播作谣颂传。使华闻有命，丹书下日边。复使兹郡民，鼓舞戴二天。政成彻丹扆，驿召归甘泉。嗟予十载间，稠叠同班联。学馆暨郎省，昕夕相周旋。喜君驾朱轓，恨我违英躔。同寅举饯觞，佳句联华笺。枯肠强搜索，缀缉仅成篇。"}