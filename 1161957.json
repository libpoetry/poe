{"id":"1161957","title":"奉送韦起居老舅百日假满归嵩阳旧居","dynasty":"唐","author":"权德舆","text":"威凤翔紫气，孤云出寥天。奇采与幽姿，缥缈皆自然。尝闻陶唐氏，亦有巢由全。以此耸风俗，岂必效羁牵。大君遂群方，左史蹈前贤。振衣去朝市，赐告归林泉。滑和固难久，循性得所便。有名皆畏途，无事乃真筌。旧壑穷杳窱，新潭漾沦涟。嵓花落又开，山月缺复圆。轻策逗萝径，幅巾淩翠烟。机闲鱼鸟狎，体和芝朮鲜。四皓本违难，二疏犹待年。况今寰海清，复此鬓发玄。顾惭缨上尘，未绝区中缘。齐竽终自退，心寄嵩峰巅。"}