{"id":"1124378","title":"次韵王醇甫藏秃笔三首","dynasty":"宋","author":"项安世","text":"鼻祖有功平水土，耳孙无宅寄邱陵。蚤因蒙氏收微效，晚向秦皇谢不能。逸少凭渠取舒雁，阿思为尔逐飞蝇。王郎世契真如此，莫讶为儒却爱僧。黑头期汝作东亭，短发愁予对杜陵。髡者此时今守积，颖乎平日尔诚能。屡题秀句文如凤，几注仙经细似蝇。可是诗人偏爱惜，诗人双鬓渐成僧。剡剡兰台缀不亭，翩翩鹦鹉健相陵。少时锋颖先毛遂，晚岁头颅嗣祖能。杜老壁间留扫马，符王宫里罢栖蝇。莫欺贫士无檀施，时向文房度一僧。"}