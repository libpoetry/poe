{"id":"680032","title":"游乌石山清泠台","dynasty":"明","author":"王阜","text":"半夜金乌池上浴，千年巨迹延芳躅。俯视崇墉接远郊，下临幽谷通天竺。霜落楼前一径开，珠林迢递绕苍崖。老衲远迎天上使，山童旋扫石边苔。九重使节青冥上，千里四方皆一望。螺女不烦江上流，龙台钓罢人何往。东望石鼓西偃旂，雁湖文笔同逶迤。法雨忽从松际落，庆云常傍日边飞。纂修大典心常赤，东阁英髦有清适。牙签锦轴灿珠玑，千军笔阵蛟龙迹。老禅与我最相知，携酒登临会有期。幡幢影里成三口，钟磬声中礼六时。划然长啸山人去，紫阁丹台隔烟雾。寒翠轩中语别时，相思寄在梅花树。"}