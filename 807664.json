{"id":"807664","title":"绮罗香  咏樱桃","dynasty":"清","author":"陈维崧","text":"小摘匀圆，低擎娇俊，万颗轻红同泻。绿叶阴浓，正值江东初夏。茜裙湿、裹处如无，珀盌滑、盛时欲化。正小楼、樊素偷含，丹唇比似谁真假。熟时江岸野馆，曾压他低帽，笼他细马。此际重拈，试与端详娇奼。休还问、紫禁金盘，最难忘、红窗绡帕。入手更、和泪相看，正胭脂盈把。"}