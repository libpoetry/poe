{"id":"735822","title":"叶子阳生劝予出山以此答之","dynasty":"清","author":"汪琬","text":"事不理，问伯始，济世安人亦徒尔。事不谐，谐文开，杜门却轨何为哉？北路鱼，南路徐，朱轮锦幛塞通衢。江千万，蔡五百，铜山金埒无遗策。势焰炙手手可势，往往古今齐一辙。尧峰野叟独怡然，常栖茅屋耕石田。新知惟恃壁间杖，旧物剩有床头毡。比来鬓秃齿都豁，但守陇亩终余年。君不见大鹏小鴳各有慕，世人未必知其故。功名富贵能几时，久已掉头不复顾。"}