{"id":"690816","title":"古意","dynasty":"明","author":"张澯","text":"结发嗟未久，寒暑互相迁。妾身谷中兰，幽香谁当怜。素质幸未凋，君心宜自坚。展转不得见，恩爱在何年。忆昔江南时，妾身苦未诉。自恨岭头梅，日被红芳妒。红芳几度开，妾身尚如故。容华难久常，蹉跎岁聿莫。庭院春已半，车声来何迟。重门白昼夜，不敢挂杨枝。见君尚羞颜，低头自敛眉。愿为素馨花，采择袖君怀。君怀良不洽，贱妾长薰衣。"}