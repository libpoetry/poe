{"id":"760731","title":"和晓沧买犊 其三","dynasty":"清","author":"丘逢甲","text":"黄河决山左，饥民遍淮徐。耕牛已宰尽，皮角不复馀。使者尔北来，治河策何如？治河无上策，荒政无完书。颇闻泽中人，时劫行客车。潢池竟弄兵，扰扰烦剿除。安得龚渤海，解剑畀安居。诵君买犊诗，令我生欷歔。秉鞭尔何人，得毋牧道疏？缅怀古民牧，神往两汉初。"}