{"id":"810844","title":"菩萨蛮 和飞卿","dynasty":"清","author":"王士禛","text":"梦残鬓枣垂香枕。夫容髻堕蒲桃锦。翠幄碧如烟。小星将曙天。起来双黛浅。绣阁抛金剪。憔悴鼠姑红。玉阶三月风。断红双靥眉如黛。清晨小立阑干外。映柱送横波。教人无奈何。漫言常见面。似隔蓬山远。撩鬓道悤悤。春愁知为侬。东风人柳三眠起。秋千小院重门里。对对浴红衣。鸳鸯塘上飞。个人花底见。惊喜回团扇。含笑指鸳鸯。花时日日双。曲阑干外红兰吐。绿窗人静闻鹦鹉。两两赌围棋。沉吟金钏迟。郎誇中正手。向姊偏多口。解意小猧儿。恼人将负时。梧桐花落飞香雪。卷帘一片玲珑月。人月两婵娟。倚阑凭玉肩。小鬟春睡倦。裙上苔花茜。私语好谁闻。垣娥应羡人。玉兰花发清明近。花间小蝶黏香鬓。邀伴捉迷藏。露微花气凉。花深防暗逻。潜向花阴躲。蝉翼惹花枝。背人扶鬓丝。玲珑嵌石红蕉叶。蕉阴宝鸭香初爇。独整素琴弹。琴清玉手寒。声声珠作串。弹出湘君怨。今夜梦潇湘。琴心秋水长。帘衣半掩湘妃竹。洞房今夜摊书读。懊恼画屏人。铜壶清漏频。潜藏郎背面。作剧桃枝扇。鹦鹉唤回头。低鬟笑不休。双双玉兔衣如雪。中庭桂树县明月。也解逐雄雌。倚帘含笑窥。幽踪郎见惯。潜向银屏看。娇靥晕红潮。佯羞妥翠翘。蝉纱十幅围红玉。龟纹枕畔双鬟绿。银蒜镇垂垂。含羞忍笑时。屏山金屈戌。女伴偷相觑。明日画堂中。须防面发红。镜台移日朝红映。映红朝日移台镜。人玉照秾春。春秾照玉人。幕垂寒略略。略略寒垂幕。花晓衬窗纱。纱窗衬晓花。"}