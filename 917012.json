{"id":"917012","title":"题赠吴国华钓台","dynasty":"宋","author":"杨时","text":"君不见钓璜溪上白发翁，一竿西去追冥鸿。田车同载非罴熊，鹰扬烈飞如飘风。又不见羊裘石濑垂纶叟，爽槩凌天动星斗。万乘故人亲访求，卧对銮舆忍回首。圣贤遇合自有时，洁身乱伦非所知。高风寥寥古已往，较然得失知者谁。君有钓台临橘水，橘溪不与桐溪比。收身欲摄渭老踪，笑抚长髯照清泚。澄潭夜月秋光浮，撇波短艇沿汀洲。长绳巨石不能系，飞帆片席归蓬丘。巨钩沉饵牵九牛，一钓直掣金鳌头。脩鳞摆鬣浪山起，云鹏飞翻忽千里。跨云凭翼上青冥，一点孤光厕箕尾。"}