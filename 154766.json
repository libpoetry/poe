{"id":"154766","title":"赠日新禅师","dynasty":"宋代","author":"文同","text":"嶕峣祝融峰，窈窱懒瓒岩。师也西南人，尝居彼巉巉。十年不下山，烟云烂衣衫。借问尔何为，法味见愈馋。妄萌将轧然，即以慧刃芟。既久辟门户，不须更封缄。龙神护水瓶，鬼物扶经函。叠足坐苍石，放身依古杉。一日望剑门，归心瞥如帆。过我画戟前，清晨投短衔。欣然揖师坐，未语已不凡。再勘自不破，谁敢分酸咸。大朴本无痕，巧者强削劖。师如捉龟拂，定不空喃喃。"}