{"id":"700882","title":"客舍秋雨呈东邻隐君","dynasty":"明","author":"梁兰","text":"茆屋穷秋晚色寒，井梧落尽雨声残。不堪鸿雁愁中到，谁念衣裳客外单。似我生涯今绝少，如君高谊古尤难。隔篱呼酒银瓶满，细语灯前共夜阑。灯前细雨夜初阑，枕上闻鸡梦转难。壮节岂因今日改，旅怀才向故人宽。江天雨色连窗白，草树风声入室寒。景物已殊归计远，残年饱饭共相看。"}