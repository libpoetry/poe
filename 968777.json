{"id":"968777","title":"浩歌行","dynasty":"宋","author":"赵汝淳","text":"堂堂楚汉多蛮触，天下今经几秦鹿。向非孔壁断遗编，安得西湖芳草绿。子规自失来时路，却唤青春早归去。山中刬地乱红来，不是东风扶杖处。浩歌起舞君莫猜，一樽幸遇桃花开。貂蝉珠履黄金钗，后五百年俱尘埃。宫袍仙人独不死，日日长江钓江水。飞乌走兔且莫忙，看我烟云生碧纸。"}