{"id":"721384","title":"寄怀梁药亭三首","dynasty":"明末清初","author":"陈恭尹","text":"榜下无人不曰宜，丹山凤老始飞时。知名贾傅曾非少，擢第孙弘较尚迟。遂有丝纶贻父母，且无霜雪到须眉。花砖日暖趋朝暇，写寄南中别后诗。珠江腊后戒征航，万里金台道路长。赖有君恩移日月，始知天榜待文章。同人在处交相庆，异梦行时早报祥。岭海近来萧索甚，回天期尔续文康。比来频得欲归音，知尔青山恋恋心。玉匣日疏鸲鹆砚，石床秋冷凤皇琴。一官似是添贫计，浃岁应多久客吟。翰苑此时声价重，莫将文字卖鸡林。"}