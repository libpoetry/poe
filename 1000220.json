{"id":"1000220","title":"送纯甫仙尉","dynasty":"宋","author":"强至","text":"秋晚送归客，别酒风前酣。一揖不回归，撇然就征骖。挽裾问客故，舍我何其甘。客言有慈母，三岁淮之南。今将拜嘉庆，归心剧风帆。薄亲厚他人，倒置理岂堪。顾予失所问，汗颜为客惭。客生富豪家，妙年穿青衫。初仕已绝足，不与群驽参。掾邑尚牵制，逸骥受辔衔。纵之使自驰，万里日可贪。持此作亲寿，行矣毋少淹。"}