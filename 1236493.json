{"id":"1236493","title":"次韵王师鲁待制史院题壁二首","dynasty":"元","author":"周伯琦","text":"大安御阁埶岧亭，华阙中天壮上京。虹绕金堤晴浪细，龙蟠粉堞翠冈平。众星拱北乾坤大，万国朝元日月明。分署玉堂清似水，箫韶时听凤凰声。宿有周庐候有亭，兴王规制陋西京。日明草色千川碧，云接松林万里平。宝轸薰风阊阖肃，清台午漏泰阶明。小臣职在论思末，日向庭前验鹊声。"}