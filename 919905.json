{"id":"919905","title":"自述一首","dynasty":"宋","author":"苏泂","text":"舂粮了朝炊，细大供十口。身穷两脚健，天意非汝厚。前年取荆钗，颇不窥户牖。甘心似黔娄，习气除夙有。今年长一女，自省称父母。方其我少时，岂意今老丑。时平米谷贱，兄弟仍聚首。先人敝庐在，清话辰徂酉。盍簪到诸雏，千指谅非久。居然小世界，荣悴同一朽。去城不三里，经岁绝奔走。登门亦无宾，老树堪尚友。青毡古家法，迍贱当自守。能甘此中泉，不饮富人酒。"}