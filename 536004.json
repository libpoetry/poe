{"id":"536004","title":"相逢行","dynasty":"明","author":"王世贞","text":"相逢美少年，俱在洛城东。绣毂珊瑚鞭，驱马若游龙。华韝臂苍鹰，马后好妖童。周道不肯分，呵叱争如风。各言父兄业，不独誇身雄。小吏二千石，大吏至三公。男当执金吾，女当备椒房。铁券恕十死，金书尚煌煌。壁藏亡命侠，睚眦不肯空。行旅为弛肩，居者起相从。不睹少年争，安知富贵功。"}