{"id":"920510","title":"正月九日，有美堂饮，醉归径睡，五鼓方醒，不复能眠，起阅文书，得鲜于子骏所寄《杂兴》，作《古意》一首答之","dynasty":"宋","author":"苏轼","text":"众人事纷扰，志士独悄悄。何意琵琶弦，常遭腰鼓闹。三杯忘万虑，醒后还皎皎。有如辘轳索，已脱重萦绕。家人自约饬，始慕陈妇孝。可怜原巨先，放荡今谁吊。平生嗜羊炙，识味肯轻饱。烹蛇啖蛙蛤，颇讶能稍稍。忧来自不寐，起视天汉渺。阑干玉绳低，耿耿太白晓。"}