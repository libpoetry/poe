{"id":"304965","title":"初夏·初夏坐南轩","dynasty":"清代","author":"陈豪","text":"初夏坐南轩，园列滋敷荣。阶草亦含润，芳气薰晓晴。胸次已久静，何缘荆棘生。昨夕得快雨，天宇遂澄清。颇闻农夫语，新苗布纵横。默祝苍昊意，但期岁功成。人事暂以济，吾心奚所营。悠然念时运，欣慨常交并。平昔不嗜饮，一杯偶独倾。乘兴弄柔翰，时来白衣人。翻笑柴桑翁，高眠愁酒贫。澹静澄众虑，大贤百世师。葛侯与陶叟，襟抱无差池。和风吹我室，朱明已及时。拂簟展蕲竹，分盆供蜀葵。新荷未著花，芳翠良足怡。雨过流晨气，几研有余滋。游山方听泉，得闲偶赋诗。人境实深阻，吾道终泰夷。富贵何如贫，斯理曩昔知。湛然中有宝，百年慎自持。"}