{"id":"222446","title":"癸未老人生旦","dynasty":"宋代","author":"陈文蔚","text":"昔人端为祈黄耇，再拜殷勤扶大斗。吾翁今年九十一，儿从两岁贫无酒。趋庭何以祝弥诞，盈把菊花空在手。嗅香嚼蕊当甘旨，翁说怡然如适口。人生贫富在分定。独是期颐世稀有。翁馀九十儿七十，膝下庞眉乃皓首。若将此事较人间，岂非造物意愈厚。因兹历历诏儿孙，自古悦亲惟孝友。上惇下睦无间言，一门和气薰蒸久。虽无旨酒奉本酌，意乐心宽亲自寿。更於大节保终始，立身扬名以垂后。世上荣亲无若此，何必金章并紫绶。南邻白酒况可赊，丰俭随家惟用缶。年年此举谅不难，甲子无穷环癸丑。"}