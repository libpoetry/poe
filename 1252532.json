{"id":"1252532","title":"秋怀五首","dynasty":"元末明初","author":"陈基","text":"寒暑有代谢，人事亦推移。蹉跎慨畴昔，俯仰念复兹。篱落委秋蔓，馀葩含夕姿。物化谅难穷，吾生知有涯。皎皎碧山侣，依依青桂枝。相逢恐迟暮，怅望起遐思。秋夜何迢迢，迢迢不能寐。起坐弹孤琴，写此千古意。《鸣凤》久寂寥，《猗兰》亦憔悴。往圣既莫作，后贤孰当继。独怜商山翁，去去复遐逝。空谷亦何有，紫芝聊可饵。如何末路中，亦堕留侯计。羽翼傥不成，鸿鹄将垂翅。苟可利生民，宁辞暂纡辔。区区后世名，于翁胡足记。群动夜已息，秋声适何从。仰视天宇高，微云浩无踪。明月在庭户，河汉上横从。既莫知所始，何由究其终。我独弦我琴，微风入疏桐。写作清商调，感激意无穷。昨日苦炎暑，端居厌烦渴。手短河汉高，井深辘轳折。此夕秋已清，一洗尘世热。纨扇委深笥，轻罗换疏葛。天运无停机，人生自悲悦。急景一以迁，流芳遂衰歇。洞庭生微波，明河湛初月。落叶辞故枝，惊鸿亦飘忽。为谢同心友，胡为久离别。我有一尊酒，独饮不成欢。岂无骨肉亲，悠悠隔河山。亦有平生友，合并良独难。古人千载上，世远不能攀。何如与明月，徘徊松桂间。月既知爱我，流辉照衰颜。我亦知爱月，托心同岁寒。长愿玉宇净，河汉生微澜。四海仰馀照，亲友各平安。夜夜见明月，人人无苦艰。此月不可负，此尊不可乾。天地等逆旅，流年剧惊湍。古人虽云远，其言若芝兰。举觞以和之，对月更盘桓。"}