{"id":"696353","title":"望湖亭四首","dynasty":"明","author":"郑学醇","text":"江汉西悬二别孤，更西还汇两名湖。湖边独上孤亭望，吴楚风烟半有无。苍茫烟水一凭阑，白苧絺衣五月寒。风熨翠纹如可御，霞蒸丹片若为餐。水自空濛月自圆，冯陵万顷泛湖船。中流莫更吹龙笛，湖上骊龙不得眠。何论海外有仙山，一望沧溟尽大寰。可得便乘黄鹄去，白云深叩九螭关。"}