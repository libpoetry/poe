{"id":"780562","title":"汉宫春 汝筠率孙辈频年都勇剿贼，今以韶关解围，均获迁秩。感恩述事，赋此寄筠","dynasty":"清","author":"周之琦","text":"岭上梅枝，送春风芳讯，直抵吾庐。陵江一军独进，净扫萑苻。鸣琴未几，便承恩、五马前驱。比当日、东山折屐，老怀欣幸奚殊。恨恨潢池盗弄，奈衰龄蹇足，空守乡闾。行间代余宣力，赖尔诸雏。角巾私第，待他年、鸠杖归扶。还试问、元侯经训，何如黄石公书。"}