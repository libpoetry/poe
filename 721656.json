{"id":"721656","title":"送人往归州","dynasty":"明末清初","author":"屈大均","text":"此地多文藻，风流今尚存。江沱骚客宅，峡口美人村。哀怨随流水，遗音在暮猿。君行知有赋，总是一招魂。自悲秋气后，摇落至于今。泪下水蘋满，魂归枫树深。荒淫神女赋，风谏左徒心。君过高唐观，风华尚可寻。往日湘累返，乡人慰梦思。悲凉高弟辩，婉顺女兄辞。既放何曾怨，将亡惜未知。汨罗谁复赠，君去更投诗。"}