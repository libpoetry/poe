{"id":"52993","title":"始至玉泉院时从院外西转将上因目击洞中稍立","dynasty":"明代","author":"王履","text":"昨转希夷洞，傍山两画屏。宿云团滃白，微峭吐寒青。初晰雄嘘彩，余烟小遁形。劲风传远势，连树报繁听。苔径阴长?，云关窅不扃。气从当夏肃，叶趁未秋零。玄化韬空曲，神机注眇冥。地关才小试，灵景顿孤醒。真秘怀招拒，浮辞忽巨灵。茅龙将几化，船藕是何龄。眇麽醯中蠓，浮游水面萍。未麾儿女恋，那得凤凰翎。一任悬危锁，须当到绝陉。只今酬愿毕，诗以记曾经。"}