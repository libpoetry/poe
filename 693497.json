{"id":"693497","title":"和乔司马三首 梅花水","dynasty":"明","author":"邵宝","text":"梅花不见见清痕，何处还堪索笑言。云影逗风俱澹荡，波声流月自潺湲。湖山韵绝弦长断，洛浦香销佩独存。春到江南无限树，不须临水赋招魂。观音阁下江水深，阁上丹崖知几寻。安能羽翼一飞上，独凭阑干时放吟。鸟去却留云栈影，潮来还起石钟音。十年老眼今如梦，遥为岩翁重此临。钟山西引一峰高，云磴盘纡步不劳。画里楼台复钟鼓，望中城市有林皋。江流入海初奔放，世路怀人更郁陶。却倚崔嵬发长啸，松风何处起秋涛。"}