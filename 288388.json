{"id":"288388","title":"金缕曲·把手江天曙","dynasty":"现代","author":"袁克文","text":"把手江天曙。忆当时、金焦纵赏，倚花停麈。星火瓜洲才过了，还趁平山烟雨。共酬唱、一舟容与。十载舟游弹指耳，忍回头邻篴成悽楚。长已矣，一抔土。君家兄弟今龙虎。但何堪、元方老去，脊令悲赋。我昔曾依春风座，况又姻联儿女。怆几度、相逢酸语。检到遗书惟恸哭，看婆娑老泪挥如许。知己者，不堪数。"}