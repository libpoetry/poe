{"id":"581190","title":"坡山","dynasty":"明","author":"张诩","text":"坡山高哉淩紫烟，下有穗石一洞天。羊驾何年来五仙，羊化为石其中眠。珠宫贝阙相钩连，仙风道骨像俨然。晨诵太上道德篇，泠泠清韵如响泉。恍忽旌幢来骈阗，步虚环佩空中旋。红尘只尺如隔川，阒寂不闻尘世喧。我来乘风登其颠，下观沧海变桑田。罗浮左盻小如拳，倒骑凤凰恣孤骞。蓬壶方丈浅水边，黍珠放光照八埏。和气磅礴降蜿蜒，祥风披拂球琳宣。相邀暂出辅羲轩，文材武略羡双全。大者为圣小者贤，光辅吾皇亿万年。"}