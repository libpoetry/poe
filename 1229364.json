{"id":"1229364","title":"送索都事赴浙东佥宪","dynasty":"元","author":"杨翮","text":"挟策事明主，出入承明庐。一为淮南宾，籍籍播清誉。制诏擢御史，行台在东吴。间岁升幕府，遄闻复超除。宾客出相送，饯饮西城陬。持节往何之，直指婺女墟。东瓯杭于越，会稽薄海嵎。行部列郡中，山川郁盘纡。长吏走上谒，县令为前驱。驷马何奕奕，高盖拥路衢。观者咸叹息，云是今大儒。谁言钟鼎贵，曾不由诗书。区区刀笔吏，安□遏亨涂。"}