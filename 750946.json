{"id":"750946","title":"齐孝孙占魁坠塔歌","dynasty":"清","author":"魏乃勷","text":"百尺塔，七尺身，广川得孝女，涿鹿见孝孙。孝女出华胄，孝孙为细民。民何知，有至性，一言能愈祖母病。民何能，有卓行，一死能代祖母命。浮图对峙督亢城，上有乌鸟肠断声。濡血下染土花紫，孝孙万劫犹长生。吁嗟乎！儒家侈口谈伦理，全而归者常言耳。我方据案讲《孝经》，废书一叹泪如水。"}