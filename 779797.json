{"id":"779797","title":"露华 白莲、秋海棠同置小瓶，词以写之","dynasty":"清","author":"戴延介","text":"凌波香远。伴袅娜秋容，小住深院。瘦影亭亭，不怕泪珠红溅。素姿摇曳湖烟，未识玉阶幽怨。屏山曲，微波欲托，几时肠断。胆瓶注水清浅。看月晓风残，啼妆犹泫。胜似泽陂墙角，开谢谁管。晕就几簇檀心，点上粉衣零乱。宵漏永、银灯照来一剪。"}