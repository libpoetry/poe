{"id":"288675","title":"烛影摇红·为汤定之题梦仙图","dynasty":"现代","author":"袁思亮","text":"一枕蘧蘧，云峰胜践依稀是。聚中宝箓宠传呼，姓字分明记。飘笛迷离旧事。散烟熏、余香染袂。匡床觉后，几杵疏钟，人间何世。沦谪归迟，风吹石髓神山闭。偶然灵对认前身，瞥眼花飘坠。腕底沧洲趣味。眷清都、常悬寤寐。烟云供养，留写魂痕，壶天游戏。"}