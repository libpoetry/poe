{"id":"1231864","title":"秋华亭以天上秋期近分韵得期字","dynasty":"元","author":"于立","text":"溪上新亭绝萧爽，四檐高树碧参差。香浮金粟秋盈把，凉沁琼花月满枝。路近东山深窈窕，水通遥汉共逶迤。银瓶细泻深杯酒，罗扇新题小字诗。曲倚瑶筝声累咽，歌停翠琯舞频攲。露零菡萏枝枝谢，风入梧桐叶叶吹。每忆天孙候河鼓，更烦星使问秋期。道林明日难为别，更约山公醉习池。"}