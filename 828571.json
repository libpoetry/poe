{"id":"828571","title":"子安同年六十寿","dynasty":"清末近现代初","author":"陈曾寿","text":"昔游抱冰门，文武盛才杰。画饼或致嘲，真士固难得。相人秘诀公有言，谓有心思能笔墨。六十人中最少年，燕许奇赏杨盈川。茶囊独为大年设，诗事每称公济贤。机要往复画牍尾，我昔伴君同进止。五更霜月气清严，回忆苍髯真梦耳。高才见忌终补外，匡庐宫亭归管内。运斤成风难为质，卿与桓温岂并世。晚狎湖海希冥鸿，当年惨绿各成翁。昏灯老屋车脱辖，旧京冷话何时同。富贵由来草头露，独负张公深感遇。会须南北重合并，相访醉翁行乐处。"}