{"id":"700820","title":"会堂和杨晋庵先生勉学诗七首","dynasty":"明","author":"曹于汴","text":"此道何时不大明，青霄无奈片云生。几回欲扫扫不得，不扫凭谁代若行。为是为非我自明，每从暗里泪痕生。会堂度度得良药，欲策驽绵勉强行。同此天真同此明，宛如一镜罗群生。烦君提我迷途里，沂水河边好共行。还得原来恁地明，无边真趣自生生。何须著力相防检，水自流兮云自行。眉宇薰人乍欲明，须防鄙吝别来生。利名根蒂缚人急，口说难凭且去行。颐解蓬开未是明，譬如击石火光生。可怜击罢依然石，到此令人猛欲行。果然明尽却无明，到得真明万照生。千古良知孩提子，孩提刚是任天行。"}