{"id":"844922","title":"梅花杂咏二十首仿渔洋秦淮杂诗体为章黻云作","dynasty":"清末民国初","author":"曹家达","text":"曾是松林暮憩时，淡妆素服最相宜。野烟疏月不成片，翠羽无端飞上枝。蜀王旧植匝川原，肯为寻幽到水源。一片芳华楼上月，春来还照合江园。花发扬州意肯消，平分好咏入官寮。一从何逊閒居后，无复新诗慰寂寥。当年和靖慰调饥，无恙西湖旧宅非。野鹤不知人去久，天寒犹傍故山飞。陆范风流并劫灰，一枝聊赠见清才。即今春满长安道，无复江南驿使来。姑射仙人绝世姿，乱山残雪水边篱。袁丰但解倾城笑，孤负寒香落酒卮。领取清标作散香，小桥流水送斜阳。南湖荒圃都萧瑟，犹说当年玉照堂。几树参差白玉条，山城水驿见舒翘。年来驴背诗情减，风雪何人过灞桥。离离残竹羃溪斜，古木烟荒噪暮鸦。恰记女红馀志语，寄春封赠入南华。冷香轻逐晓烟霏，却被野风吹上衣。恍记重游李供奉，慈恩荒草绿英稀。张镃当日品花宜，微雪山林野水湄。背立东风著寒色，不教吹酒上凝脂。斜月疏灯照夜珠，淩庐台静长青芜。销魂缟袂朝元日，不见新词缀石湖。独倚西风醉醁醽，云阶月地几垂青。破寒岁岁催人老，摇落王家顿有亭。千树琼瑶附一椽，琅邪旧隐小游仙。于今开落无人问，九里山中生暮烟。寿阳宫禁玉阑干，五出妆成额上看。只恐掖庭春事晚，落花深处不胜寒。佳人相照冶城游，桃李风光占上头。横笛玉箫更凄咽，诗成江令不胜愁。上元灯火春常在，晴雪溪桥晚更清。高树悬冰碍攀折，单衣终笑庾兰成。迢迢落素混池冰，庭树翻光夜气凝。除是王筠写伊郁，几人和得孔中丞。寒林日暮弄孤芳，解佩江妃浅淡妆。惟有心情传不得，云英亲为捣元霜。江云照水垂垂发，陇树经春澹澹浮。一缕冻烟飞不起，暝痕催雨过吴头。"}