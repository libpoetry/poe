{"id":"1077535","title":"读王尧明赠诸弟和陶诗次韵为别","dynasty":"宋","author":"李纲","text":"鹪巢安一枝，鹏运图南溟。巨细自有适，坐见万物情。昔别东都门，我方堕蛮荆。岂知复会合，浊酒叙平生。念子抱器业，出值时清明。骞腾发素蕴，当使王化平。而我志丘壑，肃肃正遐征。窃比渊明归，逝同沮溺耕。脱屣谢轩冕，超然无所萦。出处良异趣，勉哉垂世名。"}