{"id":"573296","title":"书读书乐后","dynasty":"明","author":"袁宗道","text":"龙湖老子手如铁，信手许驳写不辍。纵横圆转轻古人，迁也无笔仪无舌。一语能寒泉下胆，片言堪肉夜台骨。我自别公苦寂寞，况闻病肺那忘却？忽有两僧致公书，乃是手书《读书乐》。自誇读书老更强，胆气精神不可当。歌笑无情有真乐，问公垂老何飞扬。诗既奇崛字遒绝，石走岩皴格力苍。老骨棱棱精炯炯，对此恍如坐公傍。龙湖老子果希有，此诗此字应不朽。莫道世无赏音人，袁也宝之胜琼玖。"}