{"id":"150378","title":"李仲永墨梅","dynasty":"宋代","author":"姜特立","text":"写竹如草书，患俗不患清。画梅如相马，以骨不以形。墨君曩有文夫子，蝉腹蛇跗具生意。当时一派属苏公，雨叶风枝略相似。花光道人执天机，信手扫出孤山姿。陈玄幻却西子面，此妙俗士那能知。近时赏爱杨补之，补之妩媚不足奇。李生於梅却有得，高处自与前人敌。倒晕疏花出古心，暝云暗谷藏春色。我一见之三叹息，意足不暇形模索。君若欲求之点画，胡不去看江头千树白。"}