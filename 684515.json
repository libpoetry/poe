{"id":"684515","title":"寿董学士","dynasty":"明","author":"王汝玉","text":"昔将忠荩事先皇，南去归来两鬓霜。德重三朝兼傅相，名高四海仰文章。承恩曾赐金莲炬，退食新开绿野堂。天上忽颁宸翰降，奎星午夜动辉光。金章殿下日初移，白玉堂深午漏迟。后进咸宗邹鲁学，满朝皆识帝王师。新承鸠杖颁恩日，正值蟠桃会宴时。圣主只今方倚重，未容归践赤松期。"}