{"id":"277591","title":"买陂塘·酒后登城晚眺，寒飙逼人，春游尚阻，填此遣怀","dynasty":"现代","author":"沈泽棠","text":"甚悽悽、鸺鹠啼遍，狞飙寒厉如许。铜瓶冷剩红梅瘦，此外春光何处。天不语。任泪洒山远，黯淡冬青树。呼鸾道古。看一角芜城，荒苔败堞，眼底尽愁绪。钟声送、指点昏鸦三五。迷林知否归路。群而未解兴亡恨，艳说承平歌舞。情自苦。纵织箔钞书，意气仍龙虎。寻芳尚阻。待人日题诗，花朝呼舸，主客画图补。"}