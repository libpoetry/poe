{"id":"140381","title":"夜看月边行云","dynasty":"宋代","author":"张镃","text":"众人看月爱月蝗，老夫看月爱云行。青天澄霁月当夜，但有爽快无幽情。今宵半月从西上，云向东移满虚旷。初如玉镜插苍崖，次若银盘沉雪浪。忽当浓处全收芒，星斗远近粲复藏。须臾缺处还飞光，林宇高下且阴凉。鲜飙飒飒吹我裳，恍然轻举凌空翔。只缘中心无一事，始与世人看有异。睡足閒居好滋味，投床径自齁齁地。明夜月明来共醉，多情更看云装缀，纵使无云亦休睡。"}