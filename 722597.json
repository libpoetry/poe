{"id":"722597","title":"二妃操 益阳王妃","dynasty":"明末清初","author":"屈大均","text":"为我殓王，送之北邙。誓将从汝，不惜新丧。王魂已归土，同穴终何补。利刃怀满身，欲切奴为脯。奴血何淋漓，痛楚莫予侮。自刭以报王，黄泉相鼓舞。夫为王，妃是我。皎如霜，身可裸。何必衣与裳，礼义为包裹。天留一缕丝，以为绝命资。徒劳强暴守，蝉蜕不曾知。"}