{"id":"506253","title":"虞墀冈为草意刘先生赋十韵","dynasty":"明","author":"周是修","text":"西望虞墀远势孤，何人生预筑玄庐。极知刘氏悠悠意，要与滕公郁郁符。凤羽幽篁和雾长，龙鳞老桧受风呼。薜萝交锁尘踪断，苔藓重封石甃虚。天静鬼神严守护，地灵罔两暗驱除。三年制椁桓司马，五月投江屈大夫。泉下玉鱼终出世，云间铜雀竟成墟。先生此计成超古，高士他时合致刍。种德由来膺上寿，作歌遥为赞良图。冈头一道南征路，千载亭亭忆相儒。"}