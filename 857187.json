{"id":"857187","title":"春风","dynasty":"宋","author":"王令","text":"春风东来暖如嘘，过拂我面撩我裾。不知我心老有异，亦欲调我儿女如。庭前花枝笑自爱，风里草力更相扶。旁林曲树足飞鸟，不问燕雀鸱鸢乌。求雌要雄各有意，岂但斗竞争春呼。春巢成多夏卵众，明年计此更有馀。非唯喧呼乱人耳，渐恐巢穴妨人居。收残射中岂无道，我亦力可弯长弧。林深枝曲矢不入，况弓待借家所无。行吁坐盻不可奈，安得静默投身俱。"}