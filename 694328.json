{"id":"694328","title":"追和刘文靖偶得韵","dynasty":"明","author":"陈献章","text":"千峰赊月饱清真，到处风花对赏新。菊径岂无莲社酒，远师当与长官亲。经纶谁试期年手，著述空嗟百代人。安得画师深此意，不将朱白浪描春。三复遗诗有订顽，月中颜色见松关。头颅本自成三极，嘘吸犹堪塞两间。老至不知何岁月，古来无恙此江山。莫轻语默论前代，天与閒人剩与閒。"}