{"id":"501149","title":"水调歌头 九首  其五 赠医官徐齐山","dynasty":"明","author":"陶安","text":"柯山倚天碧，秀耸浙东南。惟公与山齐德，结屋对巉岩。门外紫芝瑶草，窗下丹炉玉杵，元气此钟含。药镜发灵彩，金匮启玄缄。凤凰台，龙虎地，驻行骖。佳声飞满，当路毡冷自能谙。手握回生大造，心悟成仙秘诀，神效过苏耽。云外鹤书至，衣袂染柔蓝。"}