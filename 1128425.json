{"id":"1128425","title":"次韵陈元述见寄谢茶","dynasty":"宋","author":"葛立方","text":"年来直欲配茶神，石鼎山泉日日亲。竹里烹煎嗤左计，舌端绵味认前尘。书林坐搅枯肠读，酒所浑消玉颊春。曾饮日边甘露碗，沙溪难遣乱吾真。露窠那畏主林神，小摘筠篮手自亲。旋转注汤云作脚，缤纷出磨曲为尘。睡魔已战三竿日，诗社聊尝一信春。不把膏油涂首面，要须色里认天真。青缕宜婴石穴神，姜盐藙橘岂容亲。汤鸣鼎甗飕飕响，末下刀圭瑟瑟尘。火里枪旗俱发妙，胸中梨枣不妨春。柳州佳句诚堪诵，涤虑还源更发真。"}