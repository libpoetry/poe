{"id":"214491","title":"喜迁莺·晴天廖廓","dynasty":"宋代","author":"蒋捷","text":"晴天廖廓。被孤云画出，离愁消索。玉局弹棋，金钗翦烛，芳思可胜摇落。镜妆为慵迟晚，笙曲缘愁差错。倒纤指，□从头细数，年时同乐。寂寞。花院悄，昨夜醉眠，梦也难凭托。车角生时，马蹄方後，才始断伊漂泊。闷无半分消遣，春又一番担阁。倚阑久，奈东风忒冷，红绡单薄。"}