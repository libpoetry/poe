{"id":"697009","title":"休宁道中四首","dynasty":"明","author":"胡应麟","text":"百里休宁道，肩舆度夕阳。川原明翠黛，阛阓斗红妆。玉佩时相亚，金钗尽作行。何方犊车至，夹路烂生光。拂曙征人起，苍云抱郭流。落红依小径，深绿涨平洲。竹色偏萦辇，松阴直过楼。天然对图画，底事唤营丘。白堕家家酿，黄梁处处舂。飞泉悬薜荔，远岫削芙蓉。晚日前村旆，春烟隔寺钟。玄天看咫尺，紫气欲成龙。望望山疑近，行行路转遥。依冈梅子熟，夹路豆香飘。翠幕萦朱户，红妆簇画桥。百钱犹挂杖，烂醉在今宵。"}