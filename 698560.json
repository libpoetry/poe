{"id":"698560","title":"病中秋日作四首","dynasty":"明","author":"唐顺之","text":"药裹牵缠岁半徂，秋风先自到江湖。荣枯草色占题鴂，深浅潮头候荻芦。吴地连年尽豺虎，野人何处觅莼鲈。亦知不是独醒客，与世浮沉糟可酺。扁舟系缆且休徂，秋旱川流未灌湖。衰齿病多诸品药，贫家薪少半圩芦。稍能鄙事催孳豕，偶戏仙方看钓鲈。自署醉侯常是醉，君王不待赐恩酺。一身之外不知谋，若道谋身病未瘳。居并野僧方结夏，身随稿叶又经秋。肥犹似鬼臞何状，少不如人老合休。忽报吴门兵燹尽，古来佳丽说南州。愚公本自拙于谋，癖在烟霞况未瘳。蝉响蛩鸣分昼夜，寒灰稿木混春秋。医方百试增身病，藿食终年与世休。责守一无聊自慰，且忘倭寇过苏州。"}