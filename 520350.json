{"id":"520350","title":"予闻秦始皇好神仙于尹喜楼南立老子庙晋惠更新即今之楼观也厥后废毁胜国时安西王乃大加修饰而于今为盛盖天下第一福地也有系牛柏相传为周时故物殆亦后人附会而补植之者予缅怀青牛老人第无自而闻其道德之言姑成一诗以写胜概云","dynasty":"明","author":"朱诚泳","text":"尘海仙家第一宫，峥嵘台殿诧秦工。五千道德言犹在，百二河山势自雄。炼药炉寒虚夜月，系牛柏老动秋风。穹碑屹立斜阳外，夜夜龙光贯彩虹。"}