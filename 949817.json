{"id":"949817","title":"黄鹤楼歌","dynasty":"宋","author":"夏竦","text":"城上危楼高缥缈，城下澄江复相绕。有时漾影入中流，俯看游鱼仰飞鸟。近楼多少未行舟，满江落花洒汀洲。人同江狎不怕浪，登楼对酒弹箜篌。大别山头白云起，金口渡边雨如洗。半钩新月上孤城，还照高楼与江水。晴江依旧泻浔阳，黄鹤无由归故乡。一声玉笛起何处，燕扑阑干花影长。"}