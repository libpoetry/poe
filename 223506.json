{"id":"223506","title":"木兰花慢·采芳洲薜荔","dynasty":"宋代","author":"张炎","text":"采芳洲薜荔，流水外、白鸥前。度万壑千岩，晴岚暖翠，心目娟娟。山川。自今自古，怕依然。认得米家船。明月闲延夜语，落花静拥春眠。吟边。象笔蛮笺。清绝处、小留连。正寂寂江潭，树犹如此，那更啼鹃。居廛。闭门隐几，好林泉。都在卧游边。记得当时旧事，误人却是桃源。"}