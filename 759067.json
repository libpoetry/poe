{"id":"759067","title":"望湘人 秋兰","dynasty":"清","author":"屈蕙纕","text":"恰娟娟绿叶，袅袅紫茎，碧栏罗幌深护。瘦倚金风，凉含玉露，写出婵娟眉妩。楚畹烟迷，沅湘云远，芳怀谁诉。听隔帘、曲奏清琴，极目愁生江浦。比似秋人迟暮。抱幽香自爱，淡然无语。恁吟遍离骚，添得几多情绪。采馨纫佩，依稀记取。曾否素心相许。厮觑著、竟体芬芳，梦影欲寻何处。"}