{"id":"432193","title":"新柳四首","dynasty":"近现代","author":"李冰若","text":"倩影娉娉蘸碧波，相逢何事敛双蛾？三日东风十日雨，春光消受不曾多。十三楚楚束纤腰，挹露笼烟态更娇。何处玉箫吹月上，高楼幽怨又今宵。新描眉样月儿弯，凝睇窥帘黛影闲。记得夜来春露重，轻弹珠泪亸双鬟。怕想西风摇落时，葳蕤今日好矜持。悬知双鬓无长绿，醉擘花笺写柳枝。"}