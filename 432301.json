{"id":"432301","title":"桥西即目二首","dynasty":"近现代","author":"李释戡","text":"王谢风流讵可期，逢辰作健强题诗。厌兵乔木萧疏处，无女高邱寂寞思。重过閟宫看壁坏，忍临幽壑问舟移。多君妙语同惊坐，归我虚楼学卧痴。病妨腰脚畏登高，佳处秋光任目逃。白堕临风要酒敌，乌纱随地落诗豪。东篱寒露花犹勒，西苑重阳梦已劳。长记易樊同负手，赓酬十九首题糕。"}