{"id":"1247215","title":"题云松九江秀色图方壶画","dynasty":"元末明初","author":"蓝仁","text":"渊明柳，太白松，九江千载生清风。后来张籍学稽古，志操却与前贤同。早年仕宦游闽中，白头不归乡井空。长思故业劳梦寐，旧揽秀色积幽衷。琵琶亭，香炉峰。伤离恨别不足较，寻幽望远将谁从。题书扱小宋，挥笔烦壶公。青山白云负轻策，落霞秋水浮孤蓬。昨日携图来叩户，品题愧我非才雄。江山如此游不到，惆怅一生田舍翁。"}