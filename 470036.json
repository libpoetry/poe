{"id":"470036","title":"出郭访王叟园居","dynasty":"明","author":"王野","text":"遥想栖托佳，春霁引坦步。鸟深墙外闻，花隔鼻先悟。入门及宾馆，宛若下山路。葱茜清意满，简密几丛树。众草冗不芟，存为蠢动寓。草木遂本性，爱物见平素。人静池出鱼，屋衰梁饱蠹。壁苔如画山，天然卧游具。园叟齿逾耋，似鹤林间遇。内深冥真寄，外浅备礼数。恍惚异世人，相对心疑惧。虽疑且盘桓，啸歌日至暮。"}