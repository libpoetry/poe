{"id":"648772","title":"武昌游道院 其二 客字","dynasty":"明","author":"杨士奇","text":"通衢拥车骑，四术罗第宅。仙宫郁云兴，邈与红尘隔。交疏被朱绣，飞薨绚金碧。竹树纷掩映，烟霞互辉赫。爰有一羽人，于焉托其迹。皓皓白玉姿，翩翩异人格。我来扣松关，相与论玄默。阶前孤鹤舞，林下啼猿寂。于兹究典坟，信足探幽阒。无田寄閒身，翘思羡乡国。天台与赤城，聊可资游息。丹丘有遗构，琼台多旧识。胡为旷归期，久作周南客。"}