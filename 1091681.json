{"id":"1091681","title":"留别陈阜卿","dynasty":"宋","author":"王质","text":"巍巍堂堂陈豫章，身长五尺名八方。千钧宝鼎荐禘尝，百围大木宜宫堂。乃者从之在建康，抉云望见奎娄张。一言拓我万里疆，眇视六合挥八荒。震雳雷电飞清霜，群灵错漠无晶光。天驷超逸奔绝缰，搀抢敛旗彫赤芒。鸿鹄之上日月旁，翩翩孤影摇苍茫。大儿太史公子长，小儿元和韩侍郎。夔龙稷契伊傅姜，青天白日雁成行。眈眈我负千钟囊，置在公前一针铓。东齐南楚服晋强，而况胡沈梁江黄。今我不乐思还乡，石头渡口呼归航。不独别离多慨慷，时事关心神转伤。一为公歌臣马良，黄尘蔽人声不扬。公何时乎归庙廊，土囊风怒于菟骧。焕发海藏龙宫藏，满朝桂朮参芝香。三湔三衅我冠裳，只轮小车两仆将。不然扁舟下潇湘，参差孤起横沧浪。复欲淮南耕战场，傍锄春草卧斜阳。惠山树石极葱苍，傥来相对高僧房。"}