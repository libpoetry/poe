{"id":"1237007","title":"秋兴五首","dynasty":"元","author":"郝经","text":"风振长天秋气豪，幽人兴与雪山高。霜缠短褐歌商颂，月满空庭读楚骚。万事已应随弊俗，一身宁忍堕尘牢。会须散发沧溟上，鞭击鱼龙舞碧涛。世事虽穷道不穷，金声犹振鲁王宫。看书极探天人理，下笔全侔造化功。未洒后尘心有赘，忽惊前哲坐生风。六经依旧垂天地，千载秦灰散劫空。沙冷云平塞外天，霜风掣箭射幽燕。群狐蹀血濡腥尾，一鹘抟空弄老拳。白玉楼成贺安在，黄金台废隗犹贤。翩翩精卫休填海，驱石秦人已断鞭。永夜漫漫苦饭牛，北溟谁下钓鳌钩。拘云琢句鬼神泣，倚剑长歌天地愁。日暖桃源秦世外，月明兰国楚江头。但能握节终吾事，绝食犹轻汉五侯。万里长风扫阵云，浩歌一曲倒清尊。昔人犹有未埋骨，邃世难招不返魂。阴沴岂能昏日月，浊河难使贯乾坤。皇天不许中州静，夜夜长庚出蓟门。"}