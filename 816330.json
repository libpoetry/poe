{"id":"816330","title":"和钟西耘庶常德祥津门感怀诗","dynasty":"清","author":"黄遵宪","text":"雷动星驰入贡车，舌人环列护爻闾。但占风雨都来享，偶断苞茅便问诸。宅北曾分羲仲命，绥南远赐赵佗书。盟津八百争朝会，犹记徵祥纪白鱼。八荒无事息兵车，七叶讴吟洽里闾。岂谓浮云变苍狗，竟教明月蚀詹诸。骊山烽火成焦土，牛耳牲盘捧载书。秋草木兰驰道静，白龙微服记为鱼。六月中兴赋《出车》，金陵王气复充闾。华夷共主皆思服，尧舜如天尚病诸。荡寇重编归汉里，和戎难下绝秦书。只应文物开王会，珥笔曾夸太史鱼。狼㬻遗种等高车，万族相从到尾闾。魑魅入林逢不若，虾蟆吞月鉴方诸。昔闻靺鞨歌西乐，今见祛庐制左书。始受一廛濠镜地，有明师早漏多鱼。执梃降王走传车，先擒月爱后东闾。难言赤狄初何种，终痛庭坚祀忽诸。两帝东西争战国，九州大小混方书。喁喁鹣鲽来无路，久已纵横海大鱼。电掣重轮走水车，风行千里献比闾。移山未要嗤愚叟，捧土真能塞孟诸。黑齿雕题徵鬼箓，赤文绿字诩天书。寻常弓矢疑堪用，闻道潮人驱鳄鱼。鸾声阁道碾安车，元老相从话踦闾。未雨绸缪彻桑土，御冬旨蓄备桃诸。借筹幸辟同文馆，警鼓惊传奔命书。相戒鲂鱮休出入，吞声私泣过河鱼。东西南北走舟车，虎穴惊看插邑闾。七万里戎来集此，五千年史未闻诸。考工述物搜奇字，鬼谷尊师发秘书。教训十年民力盛，倘排犀手射鲸鱼。"}