{"id":"698233","title":"冬至谒陵和吴原博韵五首","dynasty":"明","author":"倪岳","text":"行龙迤逦下红门，胜槩真称地势坤。白日尘沙行处少，紫垣星斗望中尊。千年古木疑无路，百里平畴别有村。西接太行东到海，群峰罗列万牛奔。翼翼颠厓接断冈，山城风景倍荒凉。露根宿麦犹无雪，带叶生柴尚有霜。坐畏拥炉冬正暖，困便欹枕夜初长。学宫□□频来客，门外青襟立雁行。沙河冰合石桥危，并辔怜予一骑追。思陟畏途还自重，恐寻覆辙漫成嗤。傅岩舟楫宁非地，郑国舆梁定是谁。回首丹青方炫烂，路人指点梵王祠。泼纸云烟扫不开，斋房稠叠见诗来。丰年正拟称多黍，盛世真堪咏有莱。短草夜深羸马齧，高柯月上乳乌哀。行囊剩有珠玑在，错落人惊出蚌胎。路绕溪湍定几湾，坦夷才过即孱颜。一时直欲乘风去，五夜应须戴月还。寒玉乱鸣溪下水，晚屏斜对画中山。一年两度歌行役，谁道閒官尽日閒。"}