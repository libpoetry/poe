{"id":"713877","title":"水车","dynasty":"明末清初","author":"屈大均","text":"江中栅松纷无数，奔流横截相支柱。要令江水尽湍急，势似惊滩石龃龉。松身入水苦不朽，老龙一一皆锥处。即枯尚裹霜鳞甲，断节膏流未成土。何年五鬣失轮囷，潜无首尾谁知汝。槎枒但有齿角用，纵横水中若钩距。水车因尔得旋转，昼夜轮翻起风雨。一车灌田四十亩，槽槽相接输甘乳。舟人最苦水车多，上车下车色无主。车车渐高高入云，车尾车头争鼓舞。身强撑折湾湾篙，篙势有如大黄弩。水浅不苦苦水深，雨多久已迷洲渚。从阳向少乾旱忧，岁岁有收盛禾黍。估人来往水车旁，各奋长篙助公姥。我行虽觉此路艰，终爱水车利农圃。丈人抱瓮一何愚，岂知桔槔施已普。圣人制器因自然，机事前民从上古。绝圣弃智非神明，大巧斯为道所取。"}