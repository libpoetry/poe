{"id":"756014","title":"夏末秋初炎蒸未退病起无聊作此以示诸子","dynasty":"清","author":"曾懿","text":"病起苦炎熇，郁纡意不适。乘晓临前轩，冷冷蕉露滴。苔藓缘阶绿，败叶扫还积。昨夜西风来，吹梦落天末。眷念宦游子，天涯互相隔。章江波溶溶，蜀山青突屼。长歌《行路难》，栈道历冰雪。儿行万里遥，母心随征辙。愿儿志四方，云程奋六翮。仲子依帝都，圣恩美嘉节。弱冠金闺彦，辞亲远行役。护辇去复回，衣黦边尘迹。愿儿俪璠玙，匡君并辅国。愿儿如阳春，随时布德泽。霭霭出岫云，曈曈浴海日。勉哉为霖雨，努力同修德。"}