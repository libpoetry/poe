{"id":"1113099","title":"潇湘八景诗 潇湘夜雨","dynasty":"宋","author":"张经","text":"终夜雨潇潇，闷杀孤舟客。滴滴打蓬声，错讶灵妃瑟。秋夜净无云，嫦娥展孤镜。灏气浸澄波，荡漾光还定。极浦一帆回，招招近岸开。倚船试相问，莫是故乡来。唤侣下寒汀，争宿芦花萼。夜半渔翁过，惊起还飞落。野烟寺初暝，僧添宝篆香。鲸音送残照，敲落楚天霜。日落大江头，返照江村里。独有羡鱼翁，垂纶收不起。茅屋开山脚，岚光映日光。行人消野兴，个个醉壶觞。江上雪纷纷，风寒天已暮。中有泛舟人，兴尽迷归路。"}