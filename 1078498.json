{"id":"1078498","title":"佛日杲禅师真赞","dynasty":"宋","author":"李纲","text":"闻佛日之名而未识其面，见佛日之相而不闻其言。心契神交，未识面可也。目击道存，不闻言可也。如水中月，虽非实见，已有清凉之意。如狮子吼，虽未发声，已有畏仰之心。自非真是，恁么人办得恁么事。众所推许，畴克尔耶。虽然，孤峰顶上诃佛骂祖，彼佛日也。一幅丹青默然无说，此佛日也。孰是孰非，必有明眼人能辨之者。咄！"}