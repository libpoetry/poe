{"id":"500438","title":"李氏孝义","dynasty":"明","author":"陶安","text":"鲁之为国多秀民，礼教遗俗醇乎醇。中有孝子全性真，务学唯先厚天伦。骨肉之爱始自亲，厚我能施睦宗姻。母氏派出虞公臣，秉节操心异于人。夫也竟终阃幕宾，江东客途孤怆神。归家奉舅颜和訚，舅兮不知儿陨身。不将脸照桃花春，柏舟为誓甘苦辛。灯窗课读勤绩纫，渐见四子英甡甡。重闱鹤发馀九旬，孙枝满眼皆儒珍。盈门弦诵延缙绅，簦笈远至咸循循。表厥宅里墨榜新，光映岱岳黄河津。良也孝义盖有因，积善有报祯祥频。后贤思齐世蹈仁，河岳久长能与钧。"}