{"id":"182791","title":"伏中作·去岁复今日","dynasty":"宋代","author":"孔武仲","text":"去岁复今日，清槐系扁舟。手携筇竹杖，朝上龟山头。百川合为一，浩渺蟠天流。徙倚弄佳音，啸歌怀旧邱。京都偶为客，岁月复临秋。蓬转近千里，星回将一周。酷暑虽暂解，余威难速收。金火两相搏，火壮金欲流。恐有郁蒸陈，当代作戈矛。且当事纨扇，未可窥狐裘。"}