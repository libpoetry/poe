{"id":"824702","title":"一萼红 题碧海乘槎图","dynasty":"清末近现代初","author":"刘师培","text":"海波平。正相思无限，隔秋水盈盈。徐福不还，鲁连避世，千秋呜咽潮声。试寄语燕昭汉武，问求仙何日到蓬瀛。成连一去，天风海水，何处移情。日暮碧云天远，见蜃楼明灭，蛟渚澄清。千仞银涛，片帆飞度，云山划断空青。快此际乘风破浪，指东南万里鹏程。立向蓬莱高处，目断瑶京。"}