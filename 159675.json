{"id":"159675","title":"西都官属咸备尹政得以仰成暇日池圃便同尘外","dynasty":"宋代","author":"宋庠","text":"谁谓留都剧，翻同小隐年。沐头休吏日，闭阁读书天。竹町能依沼，山楼解纳烟。瘿床閒拥肿，茅栋自连蜷。岸阔沙留鸟，波平树击船。雨荷朝橐重，霜果佛脣鲜。玉甃浮杯地，冰涵给酿泉。处阴灵蔡老，背坞晚{左鹿右加}眠。弈思才知路，琴欢肯要弦。扇声方樾外，屐齿野桥边。宫鑰虽尸宠，岩廊合避贤。有恩沦骨髓，无术效埃涓。圭祀田供粟，公餐月费钱。不知瓜代满，癡尹峦山川。"}