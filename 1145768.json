{"id":"1145768","title":"凯乐歌辞三首 其二 述诸军用命","dynasty":"隋","author":"牛弘等奉诏作","text":"帝德远覃，天维宏布。功高云天，声隆韶濩。惟彼海隅，未从王度。皇赫斯怒，元戎启路。桓桓猛将，赳赳英谟。攻如燎发，战似摧枯。救兹涂炭，克彼妖逋。尘清两越，气静三吴。鲸鲵已夷，封疆载辟。班马萧萧，归旌奕奕。云台表效，司勋纪绩。业并山河，道固金石。"}