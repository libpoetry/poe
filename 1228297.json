{"id":"1228297","title":"画竹自题","dynasty":"元","author":"吴镇","text":"图画书之绪，毫素寄所适。垂垂岁月久，残断争宝惜。始由笔研成，渐次忘笔墨。心手两相忘，融化同造物。轩窗云霭溶，屏障石突兀。林麓缪槎牙，禽鸟翥翰翮。可怜俗浇漓，摸摩竟纷出。装禠杂真赝，丹粉誇绚赫。千金易敝帚，十袭宝燕石。米也百世士，赏会神所识。伶伦世无有，奇响竟寥寂。良乐难再遇，抱恨长太息。"}