{"id":"380812","title":"徵招·题唐六如画黄茅熨斗枋山水卷子为易笏山年丈作","dynasty":"现代","author":"郑文焯","text":"天心独有难平处，飞来一峰孤峭。七十二愁鬟，但罗罗云表。任他娲炼巧，怕重有，烂柯人到。唤起山灵，问谁持去，袖中青小。乱礁镇无言，西崦外，摩挲断烟衰草。不见采芝仙，剩沧州画稿。笔端空翠绕，谩收拾，白云归老。仗天际，壁立苍茫，破万波昏晓。"}