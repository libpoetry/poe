{"id":"592035","title":"出京师留别张郎中鸿与梁助教彦国十二韵","dynasty":"明","author":"欧大任","text":"朔风吹万里，曾共忆江乡。雁引归心早，砧惊客梦长。忽随公府牒，频举故人觞。夙昔诸生后，周旋二子傍。四门推助教，三署表中郎。韦杜衣冠并，邹枚侍从良。出关怜马首，执戟羡鹓行。雪后宫云白，天边苑树苍。眇予怀魏阙，看尔在岩廊。晨佩趋长乐，宵钟听未央。梅花庾岭色，柏叶禁庭香。莫以相如赋，从容奏汉皇。"}