{"id":"704953","title":"听鹤亭和韵","dynasty":"明","author":"霍与瑕","text":"小山曾见省南东，寓远翛翛倚碧空。岂谓微垣施巧匠，亦移蓬岛入新丰。双凫晓浥花间露，独鹤时鸣竹外风。最是仙郎无一事，洗心高坐玉壶中。壶中日月此幽亭，花自芳菲草自青。水石两坛真适我，东西相向似横经。薰风满院偏宜醉，皓魄排窗正不扃。歌到南山诗太好，寿星元有鹤龟形。石坛盘水夹幽亭，影落西山万仞青。杜甫不须妨酒债，陆生元自有茶经。春庭对月吟偏壮，夜漏斜河户未扃。我欲从君更移榻，蒲萄架下两忘形。"}