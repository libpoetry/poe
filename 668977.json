{"id":"668977","title":"邯郸少年行","dynasty":"明","author":"沈鍊","text":"邯郸城中侠少年，从来意气凌云烟。拂拭琴樽拟文士，飘扬剑佩比神仙。交游洛下三千客，讵念城南二顷田。心知象纬时常玩，手展龙韬夜自研。曾习春秋鱼丽阵，兼通风后握机篇。未能报国心先许，不遇轻生意已捐。黄金祗为酬知己，赤骥将来猎酒泉。席上弦歌教出塞，室中图画尽三边。鸣笳每愤边戎入，折戟常轻汉将权。安得一悬金印出，长驱万里勒燕然。"}