{"id":"690809","title":"有所思二首","dynasty":"明","author":"张煌言","text":"尧封禹贡几沧桑，海外何当有大荒！衔烛地惟留野鹿，采香人亦类文狼。空将汉法颁司隶，独少周原纪职方。寄语居夷诸将帅，秋风万里待归航！天星岁岁在余皇，一去延津剑渺茫；最误文皮包甲冑，漫誇卉服奉冠裳！望乡台上分羹冷，建业城边遗镞黄。闽峤祗今皆蔓草，不知三矢有谁囊！"}