{"id":"891493","title":"缘识 其五十八","dynasty":"宋","author":"赵炅","text":"妙手弹琴无向束，知之修鍊五音足。先辨浮沈有指归，弦头制度相催促。右手抑扬禁淫邪，左手徘徊堪瞻瞩。法于天，象于地，伏羲所造与心契。先明理世见其真，六律含徽声嘹唳。从兹化被先贤慕，激浊扬清消喜怒。太素仁风去住间，元和之气皆遍布。飞凤在天不可测，大小龙吟不费力。响应听时有自然，举措安详能雅饰。南风思政民俗化，顺从平等无高下。淳朴相传今复兴，逍遥道德后宗亚。指要直掌须反善，拊安排齐似剪取。声来往，玄更玄，振兼文武情展转。古与今来千万弄，几人通达能妙用。广陵散好足仙踪，胡笳十八堪郑重。堪郑重，何清切，依凭伎俩能拨剌。轻挑重打善间钩，连蠲抡下轻微抹。伯牙弹时如何美，汪汪洋洋似流水。类例研究得刚柔，坏陵秋思无比拟。叙志神和慢调?，修身治性藏幽隐。苍龙鹤舞白雉飞，防奢止欲皆相准。"}