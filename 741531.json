{"id":"741531","title":"寓斋即事柬述庵七叠前韵","dynasty":"清","author":"赵文哲","text":"圆跏无蒲手无锡，结夏何如僧面壁。平生但蓄无弦琴，不爱奇声传霹雳。官斋清绝清似水，一刺不通非有激。林飔吹鬓凉丝丝，花雾侵衣阴幂幂。檐端双鹊晓声乾，帘外一鸠午语寂。苍苔雨后三径封，除却羊求踪孰觅。人到中年感易生，酒垆岂为邻家笛。故园昨寄万里书，情话依然共亲戚。青衫只道泪痕多，战血那知今未涤。多谢加餐劝我勤，惠州饭许东坡吃。华胥闻说胜钧天，假道应从醉乡适。九衢处处有尧樽，酒德谁能使民觌。比来曹事都不知，拄颊西山秋欲滴。相将料理苦吟身，缚裤横刀再临敌。"}