{"id":"779481","title":"玉交枝 上元屏山生日，过堪喜斋，滇生大司马属咏白牡丹","dynasty":"清","author":"顾太清","text":"天上人间，月明灯夕，蓦遇蕊宫仙子。帘卷东风春满座，众里谁能相比。霓裳金带，半拖烟雾朦胧，瑶池初下应如是。生怕夜寒料峭，微风斜倚。天然素质端方，不须假借，淡妆翻称容止。且留住、仙裾缟袂，莫轻举、乘鸾飞起。恰宜在、深深院里。锦堂香暖尚书第。素富贵长春，对花共醉红灯底。"}