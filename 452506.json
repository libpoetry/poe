{"id":"452506","title":"忆旧游 白莲","dynasty":"当代","author":"吴金水","text":"记当时游历，卅六烟波，同赏娉婷。多少留连意，更涉江亲采，遗我芳馨。花色还如纤指，相映两晶瑩。怅极浦云深，惊鸿岁晚，柳暗归程。湘舲共容与，算几回梦里，重过烟汀。新月明如练，照闲花仿佛，素影亭亭。送得流光悄换，寒水去无声。便远寄幽衷，芳洲杜若应已零。"}