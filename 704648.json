{"id":"704648","title":"述古","dynasty":"明","author":"黎遂球","text":"北风何萧萧，感慨过易水。蛮夷一少年，矫矫今壮士。药囊提匕首，殿柱空复倚。迟发失所期，燕丹匪知己。饮酒荆卿怒，俯笑田光耻。徒令高渐离，击筑入秦市。梦蝶枕髑髅，观鱼有至乐。涂龟曳其尾，犠牲任燔烙。彭殇既可齐，鹏鴳应同适。把酒上濠梁，不见庄生迹。人生百年间，与运为顺逆。存神蛰龙蛇，良玉瑑圭璧。往来莫或知，出处无损益。曰予事驱驰，岩栖渺何择。揆彼逍遥游，谁为腐鼠嚇。九月塞门寒，将军远围猎。酒性渴复怒，虎血骑生歃。满酌饮□头，龆龀不堪漆。何人武灵服，骑射群椎髻。将军运猿臂，雕弓胜重革。杀□勿杀降，封侯强气魄。项王起江东，所志在富贵。意得气易馁，为时岂不利。初吉示必死，终凶在分地。衣绣恐夜长，立霸徒自恣。不敢续亡秦，鸿门乃儿戏。汉本无小让，楚已失大计。平间亦既行，越反岂无意。往来苦楚兵，并力寔斗智。至今阴陵道，夜雨英雄泪。思归岂成王，豁达终独帝。于公昔治狱，平恕民无冤。师伯去下邳，神醉临俎樽。或有鹿夹毂，宛彼高其门。至今传淮阴，宦辙一何尊。硕鼠与苍鹰，比比胡足言。矧复受纵指，区区报雠恩。积怨岂无自，忘怀良亦难。睚眦相往复，切骨有馀叹。爰丝毁绛侯，后乃与交欢。上前辱赵谈，所以能自安。鼌错中其祸，东市摧心肝。错亦始恶丝，案受吴王钱。毒害有交报，刺客无终贤。不如彼从史，醇醪醉寒天。西施乃殊色，始亦教歌舞。艳女待为容，大臣宜握吐。美袖掩空长，鸩媒困延伫。寂寂苧罗村，春花几风雨。翔鸟无定栖，飞龙无亢鳞。韩信在淮阴，饥饿不谋身。进食岂望报，斯言良有神。区区王齐楚，兔死狗亦烹。孰与从赤松，辟谷留主恩。千秋漂母祠，堪与黄石邻。贱日众所弃，贵恨结交迟。不见朱翁子，采薪恧其妻。卓女信淫奔，乃在倦游时。激昂负弩过，忸怩乘传归。拙哉蜀王孙，知音羞女儿。曾参不杀人，慈母终下机。无兄云盗嫂，世事皆可疑。因识秋胡妇，却金惭所之。冶容既若诲，何以规男儿。皎洁美罗敷，曾来使君思。罗敷但采桑，使君岂无妻。君子防未然，淑慎各自持。"}