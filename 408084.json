{"id":"408084","title":"贺新郎","dynasty":"近现代","author":"萧劳","text":"信马金闾道。称郊游、垂鞭岸帻，指看林表。芳草绿迷寒山寺，犹听钟声破晓。换白祫、春衣行早。泉泻虎邱莺啼树，料烟花、不让吴时好。绵国祚，古来少。吴宫麦秀吴娃老。剩孤城、门题破壁，楚隳吴沼。后日风光诗人管，闲访灵岩啸傲。更几度、琴台凭吊。夕照沧浪亭畔水，有长藤半死松间绕。疏蕊落，不须扫。"}