{"id":"1252564","title":"次陈先生韵","dynasty":"元末明初","author":"赵汸","text":"十年寝瘵负遗经，羞见生朝客满庭。谩灼膏肓驱二竖，懒从磨蝎问三星。病逢竹叶疑无分，老插花枝亦暂馨。安得如翁耆且逸，尊前长对舞衣青。学传东阜旧家声，稷下兰陵独老成。前辈仪刑观晚节，后生狂狷异中行。童颜肯信童心在，鹤发偏宜鹤梦清。吾郡斯文应不坠，藤溪溪上月常明。"}