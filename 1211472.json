{"id":"1211472","title":"送陈衡之之金陵","dynasty":"元","author":"萨都剌","text":"买舟上溯金陵道，寒江水落波浪小。片帆遥挂蒋山青，空城渐觉秦淮晓。白门美酒满城春，吴姬唤客客不行。楼中子弟皆年少，玉奴送酒吹鸾笙。陈郎不听黄金缕，朝之东吴暮西楚。半生落魄一布袍，感慨长歌吊千古。六朝遗迹生暮烟，故宫衰草埋花砖。凤凰台上醉李白，何人知子囊无钱。"}