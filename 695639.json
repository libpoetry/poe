{"id":"695639","title":"戊申贱辰辱父执陈薛谢三先生并持觞至三先生二百四十岁酒力步履如常人老父喜三先生来病辄起留款三日乃游凤凰台登舟别小子漫赋四绝为谢","dynasty":"明","author":"林熙春","text":"三老庞眉并杖鸠，同于韩麓跨青牛。问君何事相携手，祗谓山人助一筹。海上三飞白鹤来，草堂椿树五云开。百年聚首商山会，念我徘徊首重回。寿星二百还右四，中有仙人并吾翁。喜狎凤皇瞻紫气，登台犹共赋雄风。兴阑一叶下瀛州，白发争妍白水秋。瞬息片帆沧海近，谁人能并李膺游。"}