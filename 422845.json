{"id":"422845","title":"霜花腴 和梦窗","dynasty":"近现代","author":"卢前","text":"燕归听笛，记往时堂前，王谢衣冠。三月莺花，一城梅雨，寻芳策马偏难。绮怀彊宽。倚小楼、罗袖风前。指云山、一角清凉，断桥流水酿春寒。时节到今难说，早青溪瘦柳，换了歌蝉。簪菊篱边。栖香楼外，愁心待写涛笺。恨无画船。载小红、烟月婵娟。问么蟾、不少忧思，倚栏谁共看。"}