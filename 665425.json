{"id":"665425","title":"雪晴登阖闾城","dynasty":"明","author":"郑善夫","text":"屯车阖闾城，北风吹我缨。残雪辉远山，牛羊缩郊坰。四望靖氛祲，何以烽火明。荆豫复梗化，巴渝未休兵。东方乱新定，讵可言太平。淮蔡连齐梁，繁华转凋零。新鬼夜群啸，贪攘日相乘。阛阓少人烟，狐兔行其庭。向来膏腴地，眼见白草生。白草何田田，不足饱蝗螟。县吏尚夏楚，馀民死诛征。我生夫何为，罹此百忧并。拔剑出故里，捧心向明廷。八月过沛水，长路愁榛荆。宵雨恻野哭，晨风起鸡声。空日积悲愤，岂不怀志诚。承乏下三吴，伏枕惟独醒。遭逢想马周，■然惭匡衡。客从北方来，因之问神京。狸鼪宣慢慆，凤麟多自屏。荃蕙委厥美，艾榝朝盈盈。语罢各掩涕，使我心逾怦。捐佩遗故人，答我非众馨。媒拙终受诒，好修谁共成。吴侬亦有谣，辛酸不忍听。东门有瓜场，予亦将归耕。迟迟俗士驾，望望灵修情。"}