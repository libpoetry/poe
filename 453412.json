{"id":"453412","title":"馀姚龙泉山吊四贤","dynasty":"当代","author":"熊盛元","text":"客星惊人主，一竿垂千秋。行藏原在我，宁甘事王侯。明君贵下贱，旷代应难求。不见龙场驿，圣哲怀深忧。岂惟探心性，更具管乐筹。未几陵谷变，宫阙成山丘。舜水走扶桑，南雷隐林陬。披肝砺冰雪，矢志抗逆流。嗟哉当朝士，襟裾如马牛。尽耽日边梦，醺然醉琼楼。我伫龙泉侧，老泪盈双眸。倚竹歌古调，白云自悠悠。"}