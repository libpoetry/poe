{"id":"689003","title":"述怀用石屋山居韵","dynasty":"明","author":"何南凤","text":"瞭然个事绝敲推，数月楸枰罢谱棋。载籍有人时自访，梦魂无我更谁知。病躯习气耽床被，新岁情怀弄墨池。世乱竟无山可隐，沈吟空忆隐山时。无禅懒设祖师关，一任来机索莫还。嗟彼烟峦难避乱，怜余尘境且偷閒。起床便见三竿日，开卷如游万里山。公案重重频结了，肯存疑义在胸间。"}