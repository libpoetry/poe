{"id":"437125","title":"杨秘监秋江捕鱼图","dynasty":"金","author":"赵秉文","text":"山苍苍，江茫茫，鸟飞不尽吴天长。潮平涨落洲渚出，秋风几舍鲈鱼乡。渔郎聚鱼鸣两桨，轻罾触破青山浪。脩鳞出水玉参差，晚日摇光金荡漾。长林无声枫叶丹，清波不动江水寒。谁令此图落尘土，乃是杨侯造化之笔端。我披此图四十载，老去而今重见画。空留名字落人间，当日题诗几人在。渔人走利士走名，得失与鱼相重轻。笑把纶竿渺沧海，浩歌直欲脍长鲸。"}