{"id":"402800","title":"五彩结同心 赋纫衣","dynasty":"近现代末当代初","author":"赵尊岳","text":"同心千结，五彩双绞，芳情点检春衫。珍重檀痕，料量云锦，深阁似见开奁。银屏尽罨沈熏碧，玉钩畔刀尺谁拈。相思路，蓬山万里，梦寻祗许侬谙。已凉未寒天气，念阴晴未准，著意清酣。明月知形影，堪肠断何祗一握葱纤。吴绵如雪禁春早，卜杨枝绿到瑶簪。归来更，茸窗坐暖，回镫倦数虬签。"}