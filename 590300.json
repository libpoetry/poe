{"id":"590300","title":"丙午除夕与寅长路龙峰寓长沙共酌","dynasty":"明","author":"张天赋","text":"今夕是何夕，爆竹声相望。一年今夕尽，明日转韶光。突兀龙峰子，名家出大邦。妙龄破万卷，精制擅三长。豪气冲牛斗，珠玑灿锦囊。九苞誇哕哕，千顷羡汪汪。昔振江津铎，门墙桃花芳。迹熙膺课最，乔擢应星郎。相见虽云晚，情浓道义香。东南人万里，聚首饯椒觞。帘外雪花落，尊前烛焰煌。誓心家国事，协力共担当。梗化锄强暴，归心戢善良。作人先教化，思下首农桑。拟副明时望，休誇汉世良。清风遗爱远，千古落浏阳。"}