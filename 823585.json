{"id":"823585","title":"翠楼吟 次姜白石韵","dynasty":"清末近现代初","author":"吴湖帆","text":"鲽枕黏云，鸳帷掩月，春衫绣针亲赐。丝阑萦旧曲，有瑶瑟、天风歌吹。宫烟分峙。映酒靥流红，山眉凝翠。尤多丽。婉言轻隽，避人声细。两地。偏许相逢，把个中消息，偶然吟戏。一番新梦觉，待重访、当年邻里。三生滋味。纵满臆芳情，销魂花气。纱窗外。藓阶经雨，落霞初霁。"}