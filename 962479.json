{"id":"962479","title":"步自玉局会饮于判院涂丈廨舍正得日字","dynasty":"宋","author":"度正","text":"肩舆访药市，散步困两膝。行行初及门，品第已不一。细阅廊宇下，纷然莫穷诘。席地堆雄附，连盘伫参朮。云乳色晶荧，沈檀气芬苾。溪毛极草莽，水族包虫蛭。贵者如丹砂，贱者如乾漆。苦者如胆矾，甘者如石蜜。陈者如酺醢，新者如枣栗。来为中国用，往往四夷出。海贾冒风涛，蛮商经崒嵂。厚利诱其前，颠沛不遑恤。小亦挟千镮，多至金百镒。开张自寅卯，收拾过酉戌。富豪盛僮奴，羸老携儿侄。车马浩骈填，坌然皆迸溢。晚饮各酩酊，归装满箱帙。人生天地间，禀赋阴阳质。寒温傥乖误，未免生众疾。至人穷物性，扶世方开术。春冬别根苗，南北辨枳橘。形色与气味，审订皆具述。庸夫肆胸腑，妄以甲代乙。聩聩莫知诫，十疗宜十失。念我奉慈亲，春秋垂八秩。仰事则欣欣，退处常慄慄。尝闻仁者寿，又闻惠迪吉。版舆来三年，清健如一日。平生读医书，殆未通六七。甘草真国老，盐梅乃良弼。储蓄以待用，选抡贵纤悉。譬如天未雨，先已营居室。所以身强健，有若天阴骘。正惟养生外，万宝无所昵。往年忆曾游，初亦无固必。忽得九老图，如得清庙瑟。仪冠甚英伟，真是旧名笔。右太师潞公，左司马君实。弹棋以为戏，一局良未毕。君实思沈吟，心志何专一。潞公随所应，气貌加閒逸。诸公各注视，袖手观弹击。焚香与之对，想像见真率。携持恐失堕，固已藏之密。重来何所见，追叹空唧唧。他年玉局仙，希踪老蓬荜。"}