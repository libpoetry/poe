{"id":"380254","title":"忆旧游·题张仲甫舍人“香溪泛宅图”","dynasty":"清代","author":"赵我佩","text":"泛香溪一舸，帆影天边，远落云浔。橹唱斜阳外，待浮家去也，载鹤携琴。未忘五湖烟水，鸥鹭旧知音。看胜迹依然，馆娃宫里，响屧廊深。重寻。昔游地，听古寺钟敲，翠耸遥岑。易冷笙歌梦，剩酒痕浓晕，犹恋罗襟。而今鬓霜催老，憔悴少年心。只添了新词，旗亭画壁扶醉吟。"}