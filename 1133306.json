{"id":"1133306","title":"九日邻翁招饮","dynasty":"宋末元初","author":"仇远","text":"佳节喜新霁，作意登南山。兹山虽不高，亦足供跻攀。平明放舟出，日暮骑马还。行止不自由，寸步千里艰。北邻朱公子，言笑破旅颜。相与一樽空，徒得半日閒。人生各憔悴，仕路复间关。六十始平头，甲子须循环。粲粲黄金花，才见秋一斑。忍以发肤脆，犯此风霜顽。何如归去来，期我岩壑间。"}