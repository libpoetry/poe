{"id":"816906","title":"纪捷","dynasty":"清","author":"谢金銮","text":"太守将西渡，其言未必真。天聪明绝域，海国赖斯人。隐慑无形患，初回有脚春。瀛壖百万口，造物岂非仁。昔日王巢贼，频年赤嵌城。竹围坚似铁，壮士喜为兵。马首唯予望，牛皮不战平。至今杨大眼，南北有威名。东转鸡笼外，其名蛤仔难。蚕丛惊地裂，蛇瘴逼天寒。蛮獠春旂出，儿童竹马看。昆崙三鼓夺，未似此行欢。羽檄传天外，须臾离海东。旧棠依召伯，新稻赋张公。天意无私覆，边防有异功。谁将军国事，为达帝王聪。"}