{"id":"780144","title":"金缕曲 咏怀 五叠前韵","dynasty":"清","author":"叶绍本","text":"不饮声闻酒。只梦中、一枝彩笔，寥天来否。古月今人难遇面，若个才高北斗。休屈指、祖三元九。怏掣鲸鱼翻碧海，贮灵书、自有龙威守。墨池浪、笑濡首。任他夸父踆踆走。且拥得、牙签万轴，试扶轮手。孝穆珊瑚东方锦，原合书生消受。嗤炙毂、雕龙健口。万象牢笼供刻书，看描成、凤采奇鸧丑。挥毫罢、风生牖。"}