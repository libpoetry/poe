{"id":"809163","title":"南苑元灵宫是世祖皇考建","dynasty":"清","author":"玄烨","text":"杰阁横霄峻，清都与汉翔。规模开壮丽，星宿灿辉光。碧瓦浮空翠，金铺映日黄。门当啼鸟静，户有异花香。细草沿阶发，新槐拂槛凉。纡回疏辇路，藻彩绘雕梁。警跸临仙境，瞻依问谷王。敬钦崇太昊，继述忆先皇。岁月碑文古，乾坤事业昌。茫茫扶大造，暤暤体穹苍。恭己身无倦，斋心念不忘。时巡非逸豫，几暇岂游荒。卫骑骖驔列，华旄宛转飏。南薰披万物，北斗起千祥。瑞气庭前见，佳辰昼正长。休歌白云曲，吾道在惟康。"}