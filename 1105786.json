{"id":"1105786","title":"秋日书怀","dynasty":"宋","author":"王之道","text":"断虹收尽晚风凉，扑鼻谁家社酒香。门外山横青玉案，屋头榴绽紫罗囊。对吟已觉输新俊，遇酒还能发老狂。坐想西园梨枣熟，昔年犹记拉君尝。一别成均十九秋，断肠千里致书邮。可怜率土民心固，端为当年圣泽流。此去会看还北狩，夜来先梦到东州。尊君正是吾侪事，可但南冠学楚囚。到齐何日醉青州，久矣平原困督邮。避地未容行信步，汎江聊得卧安流。望穷落鹜千山晚，梦断惊飙万壑秋。安得尚方三尺剑，扫除骄寇献俘囚。"}