{"id":"832324","title":"浪淘沙慢","dynasty":"清末民国初","author":"陈洵","text":"水云暝，空鸥梦锁，暗苇愁结。霜角吹寒渐阔，雷车递语乍掣。见扑地修篁青玉折。有题字、竟与谁说。念旧馆凌波步尘远，依稀记离别。凄咽。去时泪掩歌阕。又转烛飘蓬残年事，悄悄南雁绝。空怅望江头，梅信催彻。曼吟细阅。啼冻禽、休踏河桥残雪。钗讯无凭炉灰热。东风起、凭阑正怯。看春浅、垂灯欺倦睫。问百岁、几许欢期，便恨隔，尊前肯负莺花节。"}