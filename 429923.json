{"id":"429923","title":"香山梯云山馆遇雨","dynasty":"近现代","author":"黄浚","text":"辇道经湍崩几曲，森玉笏前响新玉。繇来雨意先微风，柏子吹香出山腹。篮舆北入梯云馆，果有云梯缘雨足。此时云作负天青，下映山容肃沈绿。昆明裂帛互阴晴，匹练何时已缠屋。云中看雨自雄奇，雨里闻香更清淑。鸣松漱石了一生，不恨泉声剧繁促。山中岂少听泉人，自拥楼台厌肴簌。舆夫却谓雨功迟，飞去蝗群才信宿。"}