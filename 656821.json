{"id":"656821","title":"太学释菜古诗","dynasty":"明","author":"章懋","text":"皇明右文治，闾巷兴胶庠。桥门集多士，冠佩纷跄跄。少窥夫子宫，巍巍数仞墙。仰钻靡所得，矻矻穷十霜。剽窃糟粕馀，乘时幸飞翔。释褐谒阶墀，对越俨洋洋。采蘋荐溪毛，执爵灌椒觞。百拜举彝典，报本那可忘。平生迂腐心，峨冠讲虞唐。曰兹筮仕初，矢心思激昂。金石励名节，忠孝恒自将。期不负明训，允以酬君王。"}