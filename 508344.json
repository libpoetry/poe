{"id":"508344","title":"和陶诗 和刘柴桑","dynasty":"明","author":"李贤（原德","text":"达人贵安命，何必更踌蹰。里有仁厚俗，吾今已择居。顾惟静与寿，筑室倚匡庐。相邻才数家，亦可成村墟。屈指更岁历，菑田已堪畬。汲汲事耕耨，不敢辞劳劬。生理虽萧条，浊酒安可无。勿厌往来数，莫使形迹疏。开樽会文友，古来共相须。风月足清赏，与君意何如。"}