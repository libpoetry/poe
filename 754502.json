{"id":"754502","title":"冬日雷塘墓庐有感","dynasty":"清","author":"孔璐华","text":"十载归陈留，每每思故园。未识我姑面，含悲惟自吞。常见吾夫子，逢节慕亲恩。伤心不敢语，幸有椿堂存。视媳如弱女，义训谆谆言。凡为妇道者，德谦礼义纯。优然而待下，仆婢亦和温。克勤亦克俭，所闻敢不尊。谁料今夏时，变幻更莫论。山颓天忽倾，伤心复断魂。耿耿肺腑碎，泪痕变血痕。几度悲往事，无语望黄昏。衰草被长阡，松柏围古墩。罪重复何说，哀哀守墓门。"}