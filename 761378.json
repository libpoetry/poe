{"id":"761378","title":"瑞鹤仙  兰花美人","dynasty":"清","author":"蒋春霖","text":"蕙烟销素被。正地帖湘纹，小庭澄水。妆成脸霞腻。厌秾枝压鬓，凤钿重理。阑干倦倚。渐吹得、瑶芳竟体。料前身、梦托蘅皋，花影静如人意。曾记。梳云窗眼，迓月帘腰，国香亲试。鸾台更启。惊消瘦，旧眉翠。待天涯偷寄，同心私语，又怕春愁暗起。剩冰纨背面东风，个侬画里。"}