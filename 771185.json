{"id":"771185","title":"霜叶飞","dynasty":"清","author":"陈匪石","text":"蓟门寒早。珠尘凝、愁阴疑锁林表。乱峰无语酿黄昏，淡睡容多少。叹玉烛、年光草草。临风轻换仙衣缟。似憩足芦埼，共暗雪、华颠镜里，各自悽照。心事漫托朱弦，平沙千里，向夕征雁初到。万家门巷闭梨花，问甚时春好。引独客、归舟梦绕。江空人静披蓑钓。恣醉吟，冰梅岸，催转晴光，数声啼鸟。"}