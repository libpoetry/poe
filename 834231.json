{"id":"834231","title":"迈陂塘 蛮村荒感","dynasty":"清末民国初","author":"易顺鼎","text":"裹腥蓝、万重飞瘴，孤城如堕云海。卧龙故垒生秋草，一角斜阳绿坏。祠额矮。尽铜鼓迎神，消受椎鬟拜。夜郎休大。算金马蛮王，玉蚕鬼母，此日有谁在。行歌客，且莫思量千载。自家愁已难卖。浣纱溪女花间笑，也觉嫣然堪爱。山影碍。问古月何年，先我来天外。猺村春赛。又管压红鹅，裙围黑蝶，闲把酒来买。"}