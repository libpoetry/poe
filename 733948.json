{"id":"733948","title":"江南三学使诗","dynasty":"清","author":"徐元文","text":"人心日已偷，士耻日已忘。郁彼礼义府，俄成赇赂场。楩梓谁为收，筐箧厚自将。因缘书上考，意气何轩昂。安知抱玉客，掩涕徒浪浪。吴都信多幸，衔使交琳琅。刘君奋才杰，高自标门墙。所过列巾卷，训饬故百方。田君夙英挺，若渴勤搜扬。文体一以变，流风为之昌。弭节未淹岁，矫矫立士坊。继以连城璧，温雅彰令望。采采深渊藻，灼灼茂林芳。人思肄朱弦，户有陈青箱。彼皆奋东国，身近邹鲁乡。圣泽虽已远，笃生尚材良。教术岂苟同，同于厉冰霜。足令振颓俗，姓氏余辉光。"}