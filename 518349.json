{"id":"518349","title":"前元至正十四年间庚申帝遣使谢嘉卿航海赍名币法酒至徽州歙县徵师山隐士郑玉子美授以翰林待制时端本堂正字郑彦昭启东宫侑以尚尊后辞不赴召值兵变所赐币流落民间乃购得之余以举保授兴国县令考满入觐遂裁制为衣以朝天阙感前代之恩币成圣朝之品服谩成七言律一章以寄意云","dynasty":"明","author":"唐文凤","text":"剪就天机云锦章，银丝万缕日争光。应酬晚节冰霜志，犹带前朝雨露香。袖拂苔痕封印匣，袂联棠影上琴堂。三年制锦朝京阙，衣绣终当归故乡。"}