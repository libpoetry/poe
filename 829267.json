{"id":"829267","title":"荷叶杯","dynasty":"清末近现代初","author":"汪东","text":"落叶西风萧瑟。短陌。春早柳初荑。与欢此地惜分离。思摩思。思摩思。绕遍兰闺无那。独坐。蟢子上妆台。不应远道少书回。猜摩猜。猜摩猜。病怯层楼高迥。闲凭。河汉闪微光。帘衣飘动晓风狂。凉摩凉。凉摩凉。无计重温衾枕。归寝。兰麝故香飘。中心唯共篆纹销。焦摩焦。焦摩焦。鸿雁数声沙上。寥亮。缄札费沈吟。海山何处顿知心。寻摩寻。寻摩寻。"}