{"id":"1106826","title":"哭宋文渊","dynasty":"宋","author":"王洋","text":"清怀凛凛古人风，尚忆当年语意同。开口剑锋初论事，归林弱羽已伤弓。累朝因革襟怀内，四海悲欢指顾中。寂寞门阑感恩客，曾将顽质谢磨砻。蔼蔼声华动帝宸，一时车马走芳尘。文如屈宋才仍富，心似皋夔道已醇。身后功名因报主，生前勋业为忧民。知公本意安刘氏，不许身危更累亲。"}