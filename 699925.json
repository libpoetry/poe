{"id":"699925","title":"和南海黎美周黄牡丹诗四首","dynasty":"明","author":"郭辅畿","text":"独倚东风笑艳阳，分来龙衮作宫妆。新姿澹映阿娇屋，晓佩轻摇少妇香。露润金盘珠汗冷，梦回珀枕翠鬟光。相怜更在朱颜外，莫向荷花唤六郎。瑞云叠叠抱婵娟，带笑临风影也妍。夜半凤凰飞宝珥，昼长蝴蝶窃轻钱。乍疑落帽山头菊，勿认淩波岁底莲。最惜好辞吟芍药，不知金带是花仙。宫袍斜压翠云裘，疑是天香报早秋。琥珀暖光流玉椀，琉璃新彩照金瓯。春心似入灵芳国，娇怨休题红叶沟。管领春风应有在，寒梅应许占花筹。不随红袖画胭脂，羞学夫人扫翠眉。待月钗光生宝树，坐花杯影上琼枝。金衣自爱披公子，霞帐偏宜拥赵姬。春到王宫应独好，三千朱黛谢恩时。"}