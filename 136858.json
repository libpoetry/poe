{"id":"136858","title":"题丹枢先生草庵","dynasty":"宋代","author":"白玉蟾","text":"数朵奇峰如削玉，一溪秋水生寒绿。幸有白云深处茅，更兼明月坛前竹。诛茅伐竹结蘧庐，现成山水可樵渔。随缘随分山中住，收拾摩尼如意珠。草庐道人贫彻骨，一庐潇洒空无物。身中有宝不求人，价大难酬不拈出。朝朝暮暮了身心，山自开花鸟自吟。未见桑田成海水，夕阳几度锁平林。住此草庐无别术，终日凝神惟兀兀。不是十洲三岛仙。亦非阆苑蓬莱客。是个逍遥无事人，庐中涵蓄一壶春。窗前明月千年影，枕上清风万劫声。庐内主人那个是，古今占断清闲地。忽然洗面摸得鼻，不饮不食亦不寐。庐空人去烟濛濛，白鹤呼云满碧空。一瞻元始天尊面，处处为庐处处同。有个草庐不复小，此是虚空那一竅。顶头不挂一茎茅，万象森罗为拱斗。劫火洞然毫末尽，此庐不坏人如旧。"}