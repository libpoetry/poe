{"id":"173907","title":"题史元量芳润堂","dynasty":"宋代","author":"郭印","text":"圣经杲杲日翔空，元与后学开愚蒙。著述成书不得已，令人诵习知吾宗。辞文旨远非外至，一一流出自胸中。如木有根水有源，敷荣浸渍乃无穷。此道含灵悉具足，圣人庸人心本同。如何异见立仁智，百辙千歧碍不同。寻枝逐派遂忘返，痴儿失路迷西东。岂无达者为拈出，抉剔众瞽刳群聋。史侯名堂深意在，眼悬明镜磨青铜。欲将妙义示当世，岂独用训垂髫童。我初闻之喜击节，心心相照密冲融。作诗粉饰虽赘语，要令万古还淳风。"}