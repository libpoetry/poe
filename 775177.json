{"id":"775177","title":"入市书所见","dynasty":"清","author":"洪繻","text":"荔支上市新桃红，绿竹雨过笋坼丛。村家争趁挑菜节，街店初度卖鱼风。杖头挂钱拟沽酒，酒楼近在市门东。入市蹩躠才数步，捞虾卖浆如走兔。碎裂粥鼓折饧箫，蚝筐满地钱满路。蓬头乱发捉向官，皤叟啼哭黄童怖。青春白昼此何为，官役执鞭处处怒。旁人嘶声向我云，沿途贩卖例罚布。鞭朴尚觉施小惩，重则科条须禁锢。市上有门门有亭，小贩须从此中停。牟利之夫蝇头聚，公徒敛钱一一经。此钱为汝谋卫生，民愚不知自犯刑。日斜市远无人过，肉味蝼漏鱼郁腥。我闻斯故三叹息，营求锱铢比盗贼。年来斗米贵如珠，一寸之丝当尺璧。斥牛出犊充赋租，质子典衣供悉索。朝卖芋拳夕卖瓜，穿巷入街行蹜踖。天阴雀冻乌毕逋，空仓日日走饥鼯。门前门后锒铛呼，临江谁有千头奴。节食缩衣犹不足，可复酒家唤当垆。"}