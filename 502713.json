{"id":"502713","title":"唐主簿陟屺图","dynasty":"明","author":"王恭","text":"陟彼屺兮何所思，日眷眷兮心不夷。望雷阳兮不可见，返余辔兮首中逵。雷阳一发春无际，浩荡鲸波数千里。匹马天涯思故园，夫人堂上悲游子。子有园林瘴水滨，家人曾浣綵衣尘。槟榔花下红谖草，别后纷披几度春。自云薄宦沾微禄，梦飞不到雷阳曲。乞身归养应及时，莫比前人叹风木。"}