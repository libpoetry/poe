{"id":"1126213","title":"和都运龙图二首","dynasty":"宋","author":"曹勋","text":"一时耆旧尽英游，玉节迎銮暂少休。不以秦人视越瘠，载驰楚尾与吴头。两淮浓被钟离政，一水聊萦杜若洲。行见锋车还禁橐，已看仁化浃鱼鸥。老去心情故倦游，直诚自许赋休休。清流固已久绝望，白发只今空满头。软语每思挥玉麈，寻源便欲过瓜洲。他年一棹烟江雨，有愧轻轻不下鸥。"}