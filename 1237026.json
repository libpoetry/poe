{"id":"1237026","title":"鉴湖八景为周履常赋 柳庄","dynasty":"元","author":"凌云翰","text":"绕庄都是柳，远近翠相连。种树思前度，飞花记此年。闭门时系马，攲枕忽闻蝉。自得陶潜趣，清风为飒然。分得岩前种，年深自作林。因思大廷对，何似小山吟。浸叶为沉水，收花当屑金。中秋还有约，载酒过山阴。爱此芳洲小，渔家许卜邻。如何挑菜处，亦有艺兰人。杂佩谁相问，孤琴尔独亲。山阴亭子近，修褉及馀春。瓜种阳坡下，纷披半顷田。杞包原有象，枣比或逄仙。白兔官徒援，青门地自偏。冰盆曾荐处，六月鉴湖船。芙蓉开港二，一路入红云。露湿光犹泫，波明影自分。仙人四酒棹，游女妒罗裙。若共荷花拨，秋风岂属君。旧说筼筜谷，如今别有坡。为怜清节好，不厌绿阴多。暖逼冬生笋，凉深夏近荷。中郎如到此，应更择良柯。本是青云物，依亭也是幽。鼓琴思魏野，相鹤记浮丘。三叠俄成舞，千龄或可留。永怀曾听处，私月故山秋。陶朱元有法，岛峙在陂塘。春雨翻萍藻，丰年梦稻粱。奋时须一跃，乐处永相忘。不是池中物，风雷起浩茫。"}