{"id":"1236733","title":"继宋德懋韵三首","dynasty":"元","author":"耶律楚材","text":"圣人开运忆斯年，睿智文明禀自天。旁午衣冠游北海，纵横耕钓满居延。月氏入贡称属国，日本观光列户编。威震西溟千万里，汉唐鸿业亦虚传。笑我区区亦强为，故园荒矣欲何之。读书测海持螺测，学道窥天以管窥。疲俗不禁新疾苦，滥官难抚旧疮痍。才微任重宜求退，自有当途国手医。广平流落寓平城，亲老家贫强苟生。炎汉萧曹贤政事，李唐房杜美声名。进求高誉千金重，退隐闲身一叶轻。应继开元旧勋业，华堂钟鼓对长檠。"}