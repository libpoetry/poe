{"id":"136355","title":"周唐辅仙居庄作","dynasty":"宋代","author":"白玉蟾","text":"黄鹂声断桃花飞，一雨三日溪水肥。龙孙破地蝴蝶懒，梅子如豆糁青枝。东风吹转杨柳腰，村南村北杜鹃啼。稻针刺水鸥抱卵，双燕商量春欲归。蟾溪主人拆社瓮，百杯醉我烂如泥。翠麓轩壁凝古墨，一阕松窗伤春词。夜来饮到姮娥去，笙鹤响空人不知。露华烟华湿苍藓，朦胧沆瀣沾我衣，瀑布悬珠溅紫芝。山猿恐我呼杖屦，啼到日高太二时。庐山山下一回首，只是此生长别离。"}