{"id":"1059034","title":"送德符还阳翟并简陈叔易","dynasty":"宋","author":"邹浩","text":"霜严识苍柏，火烈知黄金。不有小人谤，孰窥君子心。前程已如此，纷纷矧于今。衡门杜朝夕，巧舌犹追寻。一与接为构，何以逃交侵。任大始多事，由来天意深。北风动秋夜，兴落西山岑。逸驾岂受挽，耿耿聊分襟。太丘阻眉宇，为我先寄音。渔父可师否，兹焉共浮沉。"}