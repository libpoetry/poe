{"id":"106313","title":"次韵宾旸张考坞观茶花","dynasty":"元代","author":"方回","text":"头上洒酒巾，吹风行欹斜。野径政自稳，世途殊未涯。礼能致商皓，势足屈孟嘉。君身独自由，时到山人家。播植话禾稻，绩纺询桑麻。侧闻此一坞，村酤亦易赊。芙蓉万红萼，锦绣纷交加。掉头不肯顾，特往观茗葩。嗅芳摘苦叶，咀嚼香齿牙。榷利至此物，谁为疲氓嗟。"}