{"id":"682616","title":"添孙自庆用奕溪徐博士寿贱诞韵","dynasty":"明","author":"区元晋","text":"云映榴台景甚都，孙枝先梦到悬弧。便期长大扶翁醉，未说辛勤历仕途。清白敢忘贻燕翼，诗书元足代耕锄。载歌薇省春深颂，参作高门驷马图。樗栎应无岁月悭，八龙分荫过燕山。儿孙但衍箕裘业，老子何妨水竹关。万卷芸窗原有待，一图绿野更须刊。东风舞灿阶前玉，满径梅花足笑颜。"}