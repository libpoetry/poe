{"id":"721489","title":"三水别立安后同王使君入羚羊峡四首","dynasty":"明末清初","author":"陈恭尹","text":"三江灯火夜无眠，舟楫分行向晓天。独挂东风更西去，川南燕北思绵绵。春阴连日雨重重，不记舟行远近踪。酒后卷帘风刮面，白云堆里认诸峰。峡山高峭月微明，十里如墙夹岸行。谁向中流喧爆竹，东西崖谷走雷声。归途不怯打头风，缓棹乘流兴未穷。一片晴峰疏树外，木绵新点两三红。"}