{"id":"778243","title":"如此江山·和何青耜世丈韵，题李黼堂中丞孤山探梅图","dynasty":"清","author":"杨葆光","text":"云低庾岭人千里，谁探者番花信。独客杭州，前尘香雪，万古不磨心印。移舟乍近。过苏白长堤，别饶情韵。屏却轩车，草鞋祗觉雪中稳。林泉娱到绿鬓。更清才世守，鸣鹤遥引。处士当年，林邱寂寞，艳福比公须逊。湘中远讯。待雁荡寻踪，摩崖重问。官阁新词，赏心追大隐。"}