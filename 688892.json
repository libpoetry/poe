{"id":"688892","title":"胜好亭二首","dynasty":"明","author":"何吾驺","text":"春风骀宕石狮崖，万木森森景自佳。山好未须高雁荡，水流是处似秦淮。醉来忘却金鱼袋，梦去空传玉燕钗。陶谢同游真不忝，临风吾欲赋无怀。胜好亭头春渐佳，尝令洒扫挹洪厓。秫田芝圃黄粱梦，雪鬓霜须紫玉钗。四望螺峰咸上席，五更槐雨欲侵街。谢公游陟俱忘夜，莫笑阳城醉客怀。"}