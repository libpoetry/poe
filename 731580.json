{"id":"731580","title":"廌青山人壑舟书屋初成载酒落之","dynasty":"清","author":"塞尔赫","text":"新构米家船，烟云欣有托。栖迟殊大厦，我来先燕雀。低槛避骄阳，疏棂映丛薄。江湖既已远，波浪何由作。畦蔬杂涧蘋，尊前花自落。鸟声桔槔声，过耳两不恶。灌园有于陵，看山近南郭。僮仆狎荆榛，妇女甘藜藿。手把一卷书，偃仰无愧怍。沈沈渊底珠，矫矫天边鹤。盘阴有辋川，丹青遍京洛。绿萝翳松篁，嚣尘阻岩崿。此屋潞河隈，谁识非藏壑。"}