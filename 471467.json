{"id":"471467","title":"初发瑶湖次宿广溪（别吴十一舅隆八弟）","dynasty":"明","author":"汤显祖","text":"病瘦那临镜，清虚欲衣绵。舂粮三月外，伏枕一秋偏。吉日将行色，殊方或胜缘。暑过新雨薄，气逐晚云鲜。堂上行犹怯，低窗寝似便。命飘危叶起，相湿死灰然。君子能无疟，良医幸有全。月窗催药杵，云户隐书笺。气弱难扶饯，装轻得漾船。斑斓垂地泣，葱郁旧茔怜。故故随摇曳，悠悠独溯沿。金堤斜照落，瑶水暮风旋。客梦初移枕，劳歌始扣舷。外家依广下，中国向穷边。旴赣江连峡，雷琼海隔天。沧浪谁莞尔，歧路欲潸然。星谪郎官远，心知宅相贤。赋诗耆旧引，樽酒乐人传。鸠祝人难老，鹏扶尉欲仙。山川弥望积，丘壑几时专。"}