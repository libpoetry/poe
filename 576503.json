{"id":"576503","title":"洪范祠龙池祷雨获应答隐士刘文正暨邑中群彦","dynasty":"明","author":"黄哲","text":"斋沐戒徒御，星言趋绛坛。属兹愆阳序，雩祀罄衷丹。龙湫窅深閟，神物时蜿蟠。馨洁始云荐，灵祈纷可干。沛然感敷施，霢霂济多难。淅淅在林畹，冥冥被冈峦。焦原幸沾濡，庶类同忻欢。鸣鹳集穹窒，翔鳞跃纹澜。郊坰悦童耄，庠塾庆衣冠。所协咏归趣，方希民俗安。赓歌诵云汉，玄化奚能殚。"}