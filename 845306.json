{"id":"845306","title":"浣溪沙 和重审六解","dynasty":"清末民国初","author":"樊增祥","text":"雪絮风萍亦偶然。绣鞍轻堕紫丝鞭。怪郎玉貌忒翩翩。钏响惊回鹦鹉梦，衣香参透木犀禅。可怜人总有人怜。携得于潜绢也无。无情人写有情书。鸩媒莺侣两模糊。忽漫相逢才倚玉，分明未嫁已还珠。两重公案费踟蹰。无复珍珠慰寂寥。泪丝终日织鲛绡。心随七十二沽潮。蓬岛万重难觅路，银河两岸未成桥。可堪暮暮复朝朝。山上蘼芜叶复齐。新缣故素总迷离。忍教沟水竟东西。乌鲗写书真自误，冤禽衔石有谁知。一腔红豆孕相思。碧海青天未有涯。游龙隰楚叹无家。玉颜知减几分霞。楼上女嗔楼上凤，镜中人似镜中花。蘋花欲采肯由他。客有黄衫仆未能。紫钗重觌亦何心。夜凉长对短檠灯。鹃血啼成红踯躅，蕉心幻出绿摩登。拟将仙扇乞坤灵。"}