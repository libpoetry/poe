{"id":"518231","title":"题画","dynasty":"明","author":"唐文凤","text":"青山盘盘俯溪水，乱石平沙露洲渚。扁舟一叶泊渔矶，老树秋声作龙语。何人读书坐船头，投竿罢钓丝纶收。小童吹火芦苇湿，酒香鱼美无閒愁。向晚天寒斜日暝，云敛风轻波影净。倦来抛书动清酌，吴歌越歌不堪听。我生欲效张志和，头戴箬笠被青蓑。非熊梦断心已寂，自甘衰老将奈何。"}