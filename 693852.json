{"id":"693852","title":"初归饮顺虎家兄东皋别业","dynasty":"明","author":"陈子壮","text":"美兄池馆敞东郊，话我桑麻出野庖。山水经营始宁墅，画图二十孟城坳。鸣琴况惬邱中赏，语燕真移海上巢。大好归来同艺藿，差怜栖息学诛茅。桃李春风忽满园，高楼更见棣华繁。赓诗晚就啼莺坞，习射晴临走马原。满目云山多汉垒，百年天地有青门。看君日发蛇龙蛰，蚯蚓惟知一壑尊。"}