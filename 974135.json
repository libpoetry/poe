{"id":"974135","title":"审知以诗送行借韵留别","dynasty":"宋","author":"赵蕃","text":"十年保我章泉竹，木枕布衾供易粟。家贫纵尔不自给，且不知荣安取辱。今年谁令起作官，此路向来非所熟。示诗往往道离索，又说是邦山水足。风流文物夙有人，九州共识黄山谷。细哦海内流传句，足缓司空城旦读。少时已无鞍马志，老矣岂堪消髀肉。但令诗与故人期，此外声名甘碌碌。"}