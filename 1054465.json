{"id":"1054465","title":"二十八宿寄芸叟","dynasty":"宋","author":"孔平仲","text":"张公角立孰敢先，亢宗自许英妙年。捕逐氐羌先著鞭，文房馀思如涌泉。题诗写心蟠远烟，黑蛟矫尾明秋渊。南箕吐舌风堕鸢，弱羽斗落郴江边。蜗牛客舍吊影眠，寒女晚嫁私自怜。谁知虚实久粲然，安危之理如循环。归来藏室阅青编，东壁步武追神仙。绣衣白简犹奎躔，体健不复娄金丸。肠胃充实颊骨坚，昴宿老人飞上天。志愿未毕西馈边，野鹳砺觜不啄膻。曾参杀人知谬传，赏花坠井皆妄言。载鬼一车疑已捐，人欲折柳送公船。去同众星环紫垣，张公张公人最贤。丹凤奋翼蔚高鶱，更调玉轸续薰弦。"}