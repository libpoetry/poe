{"id":"694076","title":"杂诗","dynasty":"明","author":"陈政","text":"忽闻春光回，将遍东南城。卧病方在床，无由起相迎。东风入帘幕，仿佛闻流莺。美人会相见，庶几道平生。病起忽二旬，春色殊已深。崇兰秀阶下，碧草交繁阴。旭日迟迟升，众芳同照临。援琴未成调，拂拭迟知音。有客踵门来，云自天南至。喜是同乡人，殷勤问家事。父母安高堂，兄弟乐田里。令我闻此言，欣然欲忘寐。官舍春昼长，冲淡自成趣。良朋日往来，衷言以相语。琴书既足乐，得丧亦何预。卓彼先民言，庶几永终誉。"}