{"id":"991939","title":"会稽妇","dynasty":"宋","author":"梅尧臣","text":"食藕莫问浊水泥，嫁婿莫问寒家儿。寒儿黧黑面无脂，骥子纵瘦骨骼奇。买臣贫贱妻生离，行歌负薪何愧之。高车来驾建朱旗，铜牙文弩擐犀皮。官迎吏走马万蹄，江潮昼起横白霓。旧妻呼载后乘归，悔泪夜落无声啼。吴酒虽美吴鱼肥，侬今豢养惭猪鸡。园中高树多曲枝，一日挂与桑虫齐。"}