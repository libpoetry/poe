{"id":"623281","title":"周答老","dynasty":"明","author":"郭之奇","text":"周闻天道与天人，道法自然天乃纯。纯粹而精君子身，及于神圣至于真。以天为车道为轮，道反为楫天为津。人间物象久如尘，二气方心一寸匀。凿混沌窍未一旬，秋冬意尽始还春。亦由古富令今贫，古人备美今莫臻。百家耳目难终沦，众技舒头几叹呻。墨道虽觳近乎仁，生勤死薄遗果因。其馀强聒人不亲，冷汰于物物未均。生人之理入死伦，情欲虽浅天机礥。遂使多方异舌唇，卵毛丁尾变山轮。风雨雷霆日怪新，虽驱物类岂大臣。吾闻其说而心疢，卮言寓言偶一引。芒乎昧乎未之尽，将由清寂询关尹。"}