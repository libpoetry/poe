{"id":"1113591","title":"阳翟道中有怀存之二首","dynasty":"宋","author":"李之仪","text":"顽阴将腊袭衣褠，倦辔临风愧白头。一事无成还岁晚，百年过半尚人谋。天边漫铸黄金印，月下何时紫绮裘。拟借东邻分一径，未应人物谢羊求。夕阳风里得君心，常约清香带月寻。红萼似披经几嗅，绿条如弄已难禁。野狂不惯娉婷醉，蓬鬓偏宜蓓蕾侵。准拟归时更浮动，琼樽宁谢十分斟。"}