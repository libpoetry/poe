{"id":"1107593","title":"立秋二首","dynasty":"宋","author":"叶梦得","text":"江上西风万里秋，际空高浪汹回流。他时誉贼真非策，此日摧锋盍有谋。天险漫能凭故国，陆沉端复恨神州。将军竞绾封侯印，谁为吾君更解忧。萧关陇水隔天区，壮士何人是破奴。一日顿传三节度，十年空斗五单于。坐谈激烈心犹在，疲俗彫残喘未苏。安得仓箱盈百万，少令天下足军储。"}