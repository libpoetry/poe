{"id":"696450","title":"送王子章","dynasty":"明","author":"郑真","text":"南风闽海早归来，青眼相逢一笑开。彩笔题春云满座，银灯照夜月当台。枢庭正用萧张杰，宾幕终归管乐才。况是故园生意好，桃花流水出天台。枢星光带赤城霞，山月寒随碧海槎。宥府早看宾入幕，故乡重喜客还家。晓营独跨青丝骑，夜屋重吟绛烛花。当世正须文与武，皇都不日听宣麻。"}