{"id":"46599","title":"戏婴图","dynasty":"明代","author":"高启","text":"芍药风栏侧，梧桐露井傍。娇婴争晚戏，少妇斗春妆。共诧珠生蚌，还怜玉产冈。半披文锦褓，斜佩紫罗囊。额发葳蕤短，胸胞细腻光。庭前王氏子，陌上卫家郎。弱草身眠软，芳英手弄香。随人贪作剧，避伴学迷藏。莫扑花蝴蝶，宜为蜡凤凰。涂添云母粉，浴试水沉汤。麟送徐卿宅，兰生谢傅堂。爱均看总好，年并比谁长。骥种虽难匹，鹓雏已作行。欣君得此画，真是梦熊祥。"}