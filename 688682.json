{"id":"688682","title":"省中斋宿呈同寅潘公年丈","dynasty":"明","author":"严嵩","text":"大祀恭传帝命先，两人联宿省堂年。浮葭淑气初回琯，燔璧荣光远烛天。槛近静移苍桧月，亭空寒浸碧池泉。连宵促席闻佳话，茗碗蔬盘得共传。萧萧林叶坠高庭，寂寂窗灯隐幕青。画省竹松仍坐漏，紫坛冠佩尽冲星。圣明礼乐追三代，薄劣遭逢起一经。清庙告成当有颂，黄虞致化本无形。"}