{"id":"710637","title":"汉家行赠蒋秀才","dynasty":"明末清初","author":"邝露","text":"汉家狗尾专人君，恣睢睥睨吞人群。王公胁息仰馀唾，满坐不值钱一文。将军贤者气百倍，裂眦冲冠长啑咳。侯王错愕心胆落，盈庭首鼠无坚对。指天画地仗良友，丰屋蔀家甘见沫。侯自我失何多哀，颍清颍浊胡为哉。攘臂恨不磔隅虎，坐令廷辩空徘徊。徘徊吞声目如电，意气无馀掩书卷。书空折摺口三钳，对酒骂坐心百鍊。翻思倒柄误太阿，未详雨雪先飞霰。祇道邯郸一符窃，宁期博浪千乘殿。马角星虹天有错，翻云散雨还乡县。齐客尽道田文死，卫人不走汲公贱。高天只影空局蹐，搔首踟蹰视宵练。宵练煌煌折不开，斗牛之气成风雷。遥想草玄投閤后，漠家方识子云才。"}