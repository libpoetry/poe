{"id":"684229","title":"题顾与新清溪庄和唐应德韵四首","dynasty":"明","author":"王立道","text":"罢官应自好，负郭有瓜田。宦味陶元亮，诗才贾浪仙。高斋听雨枕，斜月过湖船。谁共幽吟者，空闻招隐篇。旧是樵渔地，投簪此卜居。溪閒安药硙，春至检农书。食笋思分竹，腰镰拟佩鱼。也知濠上乐，愧我未能如。林卧堪遗俗，村居复近湖。应门时见鹤，鼓棹不惊凫。树与人俱散，溪因主亦愚。翻嫌太寥僻，庄外有桑榆。知君闭关久，一径落花深。书癖年长在，诗盟春更寻。空山几两屐，远道四愁吟。北望休相笑，平生魏阙心。"}