{"id":"1102648","title":"跋韩仲文所藏史共山草书","dynasty":"宋","author":"俞德邻","text":"公孙大娘舞剑器，张颠早悟回翔意。学书学剑虽不侔，用志凝神固无二。瓘也得筋靖得肉，圣趣谁能一蹴至。我生忧患缘知书，教儿仅使通名氏。春蚓秋蛇自结蟠，莫向兵曹甘委贽。烟薰屋漏玉轴妆，何许天风划飞坠。读一遗二口若钳，大草閒临真自愧。虽然非古空壮雄，要是逢场聊作戏。鲁公怀素俱已仙，世指周奴笑羊婢。讵誇弃笔如丘山，夭阏剡藤烦叹喟。捲还鲸锦心和平，尘席藜羹固吾事。"}