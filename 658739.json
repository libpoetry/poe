{"id":"658739","title":"秋日斋居值雨已而大雪呈韩亚卿二首 其二","dynasty":"明","author":"王鏊","text":"愁霖何富晴，怪雪忽已积。狂飞九月晦，无乃太急迫。宁当大庭贺，终作虚檐滴。不知堆为盐，但未大于席。为祥或为灾，众口纷籍籍。已闻半月前，何论一日隔。愁吟欲附火，块坐惟面壁。得无袁安僵，除是张华识。饱食亦已多，敢恨斋房寂。"}