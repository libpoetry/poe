{"id":"173942","title":"赠明师·四民不相夺","dynasty":"宋代","author":"郭印","text":"四民不相夺，事业勤且专。所适既多歧，乃为异物迁。初心转错乱，故步成跰跹。一纵不可收，有如解缆船。而况佛之徒，辞家童其颠。耕杼两不知，萧条香火缘。胡为反自弃，舍已芸人田。笔墨残昼永，词章夺春妍。持此谒豪贵，往往求知怜。大事殊未明，口张鼻撩天。不见汤休辈，才名举世传。形化心亦尔，抱病归黄泉。汝质本浑金，未逢妙手镌。好名一以误，沈溺在诗篇。毫厘失千里，萍梗空十年。吾言虽屡苦，掉首终弗然。迩来心孔开，旧学都弃捐。青山决栖隐，求师觅安禅。闻之喜且疑，此志谅能坚。行矣无所赠，短章当缗钱。"}