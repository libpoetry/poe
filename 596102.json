{"id":"596102","title":"月下观潮同王叔廉赋","dynasty":"明","author":"李时行","text":"啼鸟哑哑日初没，金瓯欲空捲瑶席。醉中招却五陵豪，走马出城观海汐。此时八月天气高，霜华暗落风萧骚。俄惊片月出海底，白璧一轮腾泬寥。波明月皎相辉炫，月色波光杳难辩。掩映如临云母堆，清冷疑在玻瓈殿。初闻隐隐复隤隤，旋摇地轴殷鸣雷。三军缟素声阗涌，白马来奔怒未回。须臾喷沫乱如雨，洪涛激空雪山竖。秦冈乍裂起千蛟，梁堰忽崩百里喧。灏气虚涵若水山，天声直捣子胥湾。吐吞击抟不可禦，高塘巨石愁摧翻。灵祇变幻在俄顷，诸豪抵掌叹奇警。顿使雄襟去垢氛，三百金杯一时醒。我亦飘飘湖海身，翛然对此瑩心神。遥闻天上银潢接，直欲乘槎去问津。"}