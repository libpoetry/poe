{"id":"966253","title":"和彦冲新凉","dynasty":"宋","author":"胡寅","text":"河朔时堪拟，溟南意懒图。相羊逢胜地，潇洒似精庐。暝翠千山合，芳红一雨濡。跳金鱼亦乐，烁石暑全无。昨梦暌神女，沉疴问鬼臾。无轮生四角，有愤反三隅。方羡溪塘满，俄趋岸柳疏。共欣甘入稻，仍喜脆归蔬。歌舞还萦座，盘肴不趁虚。放言庸喋喋，引釂愿徐徐。有客敦农圃，多忧出赋租。但教鱼菽具，何必囷仓馀。来卷千钟尽，归乘万窍呼。御风非数数，爱酒亦如如。"}