{"id":"750056","title":"武清道中","dynasty":"清","author":"陈倬","text":"河水望南流，我舟向北征。湍急不得前，如蚁磨上行。长绳系桅顶，曳纤邪许声。篙师船头立，浅濑努力撑。天意复中阻，石尤忽怒鸣。且前亦且却，水风激砰訇。同舟客烦恼，心摇如悬旌。迟迟行若此，何时达帝京。余意独不然，虑怛心自平。拂衣辞故国，携家泛大瀛。瞬息数百里，高浪驱鲲鲸。顿者受以渐，大造有权衡。但求尺寸进，莫与天公争。譬诸九仞山，覆篑功终成。回顾沙渚畔，清梦鸥不惊。"}