{"id":"380785","title":"兰陵王·垄楸直","dynasty":"现代","author":"郑文焯","text":"垄楸直，西向鱼山更碧。残阳外衰草乱鸦，犹作苍茫阵云色。归魂念报国。空识青蝇吊客。英雄泪，长使满襟，花落荒丘委三尺。丰碑感陈迹。剩藓墨留铭，樵采分席。城南空见乌争食。嗟百战身世，一抷榛莽，邯郸今古梦里驿。眺风雨原北。哀恻。古怀积。但乐府声流，旋凯歌寂，啼鸰夜月悲何极。更玉树同壤，紫庭孤笛。千秋华表，有坠露、带恨滴。"}