{"id":"700655","title":"感兴二首","dynasty":"明","author":"高煦","text":"东风拆群植，淡荡吹芳辰。鸟鸣声已和，得气先于人。况我圣明父，奉天弘至仁。遂令六合里，万物皆生春。朝回坐斋阁，怡然乐吾真。诗章学古雅，琴调多清新。缅怀古哲王，宝贤安国民。予才虽未逮，有志当期伸。疏泬带小雪，皎皎当前楹。暗香袭罗幕，诗怀浩然清。呵手写新句，异彼尘俗情。追咏古帝王，得失相与评。污青究心迹，丹铅分重轻。知我及罪我，愧彼春秋名。寒月照绮窗，囧囧为我明。整襟重自警，凛冽如怀冰。"}