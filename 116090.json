{"id":"116090","title":"贻潘邠老·有屋可以读书","dynasty":"宋代","author":"张耒","text":"有屋可以读书，有竹可以忘忧。采庭之菊香有余，烹园之蔬甘且柔。贤哉二子，又复何求。鬼不尔责，人不尔仇。沽酒可饮，江鱼可羞。又安用列鼎食珍，佩印封侯。我居柯西，相隔一里，可以杖履朝往而夕游。必未厌我乞醯与借马，但只恐勤君赤脚与露头。不然将吾颜子箪食瓢饮屡空之乐，又欲翻董生清明玉杯繁露之春秋。"}