{"id":"701852","title":"和韵二首","dynasty":"明","author":"黄淮","text":"声价当年孰与过，连城白璧岂终磨。客边况味浑如昨，閒处诗篇复几何。两鬓雪霜年未艾，九重雨露宠还多。缘知灯火寒窗夜，清梦时时到鹤坡。屈指年华五十过，生平壮志未应磨。青云事业宁无愧，白首功名更若何。迢递乡关音信杳，萧骚风雨夜寒多。不知旧日西湖路，谁复寻梅过雪坡。"}