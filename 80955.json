{"id":"80955","title":"开元寺小阁十四韵","dynasty":"宋代","author":"陆游","text":"渊源两名衲，筑阁扪星辰。近山卧蜿蜒，远山高嶙峋。朝看雨空蒙，暮揖云轮囷。赋诗有宿诺，下语终未亲。万法不孤起，请君作其因。高挂四面窗，净扫一榻尘。室中绝人声，门前谢车轮，容我睡半日，两忘主与宾。缓烧海南沉，细碾建溪春。是间傥有句，可与屈宋邻。诗如奋蛰龙，夭矫不受驯；使可造次得，何异池中鳞。世有扰龙手，媿我非其人。诗不已就乎？著眼勿逡巡。"}