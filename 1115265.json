{"id":"1115265","title":"阊门外登溪船五首","dynasty":"宋","author":"杨万里","text":"步下新船试水初，打头揽载适逢予。一椽板屋才经雨，两面油窗好读书。剩买春风木芍药，乱篸棐几竹籧篨。清溪浮取松亭子，赏遍千山不要驴。上得船来恰对山，一山顷刻变多般。初堆翠被百千摺，忽拔青瑶三两竿。夹岸儿童天上立，数村楼阁电中看。平生快意何曾梦，老向阊门下急滩。当面峰头些子云，坐看吹作雨纷纷。朝来山路能愁我，今者溪船正要君。远岭轻盈横皱縠，明窗撩乱触惊蚊。犹争新涨一篙碧，遮莫飘萧二十分。选甚天时晴未晴，舟行终是胜山行。篷忺雨点斜偏好，枕惯波声梦不惊。幸自车徒小休息，又闻鼓笛闹将迎。偶然回首来时路，一夜霜毛一倍生。无家不住曲溪边，祗种高山不种田。绝壁入天天入水，乱篙鸣石石鸣船。百滩春浪雪头过，两岸林花镜底眠。归路商量更舟楫，庐山彭蠡好风烟。"}