{"id":"910083","title":"送秦少章","dynasty":"宋","author":"李廌","text":"建勋各有志，而我齿已疏。除书喜之子，试吏东海隅。满怀贮忠义，陈编陋严徐。平生困末路，龙蠖意不舒。定交青云表，凛凛国士徒。执颜肯顾我，曾未鄙非夫。破愁有斯人，我邻知不孤。危言解补天，决折已非图。成名聊尔尔，国器自时须。收功从兹始，良骥骛修途。开樽稍黔突，惭愧饭与刍。闭户待子归，看我所著书。"}