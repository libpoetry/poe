{"id":"1242560","title":"题王朋梅界（元朝人）画大都池馆图样","dynasty":"元末明初","author":"张昱","text":"国初以来好时节，冶绿妖红盖阡陌。乐游尽是勋贵家，人闹马嘶听不得。细漆阑干辇子车，同载女子如蕣花。车中马上目相许，蝴蝶梦满东西家。牡丹台畔夜如昼，花炤银灯大于斗。正月饮到三月中，乐地欢天古无有。一朝花谢春复归，门锁池园空绿苔。帘前尘覆珊瑚树，案上蝶栖鹦鹉杯。豪华尽逐东流往，百年丹青化草莽。当时命酒徵歌人，此日题诗画图上。"}