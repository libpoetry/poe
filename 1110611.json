{"id":"1110611","title":"元少保生日","dynasty":"宋","author":"朱长文","text":"孟夏尧蓂六叶残，来从仙府瑞人寰。几年彩凤池中浴，此日神龟叶上闲。七老相欢非将相，二疏高宴欠湖山。羡公退自台衡地，长在烟霞缥缈间。体貌方隆避政枢，归来衮绣耀东吴。骑鲸才格从天禀，化鹤风姿与众殊。经国文章垂睿想，济民德泽感神扶。堂边三寿高千丈，依旧扁舟泛五湖。"}