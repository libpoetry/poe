{"id":"871760","title":"三子以食贫困于藜藿为诗以勉之","dynasty":"宋","author":"石介","text":"吾世本寒贱，吾身守贫约。家徒立四壁，无田负城郭。终岁服一衣，无装贮囊橐。吾虽得一官，官微月俸薄。况属岁凶荒，饥民填沟壑。吾幸有寸禄，不至苦陨穫。随分且饱煖，不然亦流落。尔等勤初学，旡耻衣食恶。仁义足饱饫，道德堪咀嚼。二者肥尔躯，不同乳与酪。尔无嫌粗粝，尔勿厌藜藿。富贵自努力，青云路非邈。"}