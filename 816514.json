{"id":"816514","title":"哭罗瘿公三首","dynasty":"清","author":"曾习经","text":"瓠落名方起，浮萍迹成尘。廿年为客梦，一代过江人。下笔乌丝近，登歌白石亲。颇疑忧畏尽，竟与死生邻。结客遍湖海，逢人只胆肝。后时何所措，晚况益艰难。丝竹存微尚，沧桑付达观。裹头馀尺布，事有至辛酸。寂灭方为乐，难禁一恸情。缘空能澹定，度胜是平生。骨髓诚何病，琴弦欲废声。唱衣犹待瞑，霜露下严更。"}