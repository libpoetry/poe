{"id":"1136253","title":"送丘子正以能书入都并呈徐容斋阎靖轩卢处道集贤翰林三学士","dynasty":"宋末元初","author":"方回","text":"君不见古来九关虎豹守，入仕艰难无不有。兴能一札秋槐黄，芒鞋布裙天下走。攀援龙鳞万万手，咳唾骊珠万万口。蓬莱无路弱水隔，七上十上空白首。邂逅登名岂不偶，选坑沉沦十八九。光范三书徒尔忙，子公一纸焉所取。书生身体纵著翅，飞声未办廷臣右。还知气至天地春，花者必花柳必柳。中庸末章八引诗，三诗首言士所为。衣锦尚絅潜虽伏，屋漏不高天听卑。至隐至微至显见，鬼神森列何可欺。斗间有气射古剑，石上无根生瑞芝。快雨乍晴虹霓起，蛰虫欲振雷霆驰。静中根本动中发，闇处精神明处知。禊帖昔秘永禅师，不过纸上王羲之。御史萧翼百计取，公等乃有胸中奇。胸中奇者五色笔，可以补天可活国。宗彝作绘衮作火，可但能书梵王译。此之所宝玉非石，求而不藏卞和泣。良贾韫椟什其袭，藏而不求价倍百。公等翰墨今第一，谁云识字不得力。借径文艺以致身，勋名政要无心得。九万里迅扶摇风，今日朝廷贞观同。联翩房杜肩王魏，试代常何草封事。"}