{"id":"768081","title":"玲珑四犯 咏墨纱灯","dynasty":"清","author":"李符","text":"谁擘珊瑚，嵌几幅蝉纱，向玳梁挂。淡墨轻匀，笼住烛花红射。黯黯片镜无光，偏照出、粉妆姚冶。似朦胧、蟾彩凝烟，真有药娥飞下。更看面面花枝好，讶双蕖、乱开春夜。依稀四角悬针字，猜谜消琼斝。蛾绿忽倚玉屏，荑苗指、眼波微泻。露月华裙子，一般颜色，斗他图画。"}