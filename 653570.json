{"id":"653570","title":"作古木图题寄刘廷信都宪十韵","dynasty":"明","author":"张宁","text":"郁郁中山木，生来夐绝伦。栽培元得地，挺拔易逢春。秀美藏中盛，英华发外新。苦心终自保，直节待时伸。独立冰霜后，清当雨露辰。乔然超桧柏，俯若庇荆榛。荐庙升华栋，为舟绝要津。用因材大晚，事类梦求亲。霁月岩廊表，春潮野渡滨。甘棠不重见，凄断旧游人。"}