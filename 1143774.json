{"id":"1143774","title":"送陆君重五首","dynasty":"宋末元初","author":"方回","text":"胥谓真英妙，元来极老成。诗书裁簿领，忠厚胜聪明。熟料乾坤事，难穷九万程。吾衰今已矣，公等付苍生。谓世无廉吏，吾犹见此人。政声口碑在，阴德□□新。薄俗难开眼，亨途易致身。一清当百浊，端肯混光尘。岂不亦分符，圭田廨宅无。一楼栖僦寓，百费仰家租。琴韵消长日，诗盟许老夫。用心自尘外，未觉与同途。四宝堂空后，归舟有底珍。唯将好山色，可语故乡人。他日公能忆，吾邦俗尚淳。信难臧否遽，早觉是非真。起伏难前定，行藏喜自由。足堪娱寿母，幸不乏先畴。酒具饶鱼蟹，郊居少应酬。两无惭事育，何用到壶头。"}