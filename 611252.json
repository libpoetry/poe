{"id":"611252","title":"余濒行金陵诸词客分赋都下名胜兼傅之丹青壮我行色舟中无事披册展读忽然技痒赋寄酬之共得二十八景诗如其数 其二十七 朱雀桥","dynasty":"明","author":"邓云霄","text":"但见长虹饮碧流，谁云朱雀集芳洲。雕栏直接寻春路，锦水斜通拾翠舟。鸣佩逢人疑巧夕，吹箫对月忆扬州。六朝无限伤心事，野草桥边叶叶秋。"}