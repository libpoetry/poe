{"id":"528825","title":"和王元章梅花为段主事子辛赋","dynasty":"明","author":"陆深","text":"画堂六月飞严霜，客持此幅梅花芳。乍窥疑浮初月影，细对忽丽繁星芒。塞垣风高吹石裂，岭南天低不受雪。何似孤山处士家，一段西湖弄华月。梅花此时殊有韵，青鸟遥传海山信。度水盈盈玉雪肤，含风袅袅堆鸦鬓。万种心情春酒缸，起为花神酹一觞。谁怜白贲元无价，空复红芳号假王。会稽山农骨已冷，梦入梅花呼不醒。巡檐且索屋三间，负郭何须田二顷。"}