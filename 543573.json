{"id":"543573","title":"舟次钱塘谒滕公值风雨夜作解所佩为宝剑歌","dynasty":"明","author":"胡应麟","text":"江潮十月如山丘，北风轗江江倒流。星河一片落寒铁，暗中擎出蛟龙愁。君不见丰城狱里百鍊钢，精灵埋没三千霜。当时不遇雷与张，至今神物终潜藏。又不见曹沬手中三尺水，却制桓侯轻管子。一朝坛上行奇谋，百代声华耀青史。胡生宝剑人不识，十千买自邯郸邑。朅来持赠归滕公，绕座虹光流四壁。忆昔干将初铸时，睥睨欧冶麾风胡。低回天地鍊精气，喷薄宇宙烹洪炉。泰山为镡渤海铗，神锋指石石欲裂。绿柄犹沾苔藓文，赤花半堕芙蓉匣。有时夜啸风雨声，千夫辟易万马惊。山中魍魉昼摧绝，水底鲸螭寒不鸣。湛卢飞景亦凡俗，纯钩巨阙皆碌碌。取次横裁丽水金，纷纭碎割昆吾玉。一挥四国如建瓴，挽回日月轰雷霆。朝携赤堇鬼神伏，暮宿苍梧涛浪青。荆轲孺子本无术，匕首苍皇挑强敌。片言枉杀樊将军，易水悲风转乌邑。项王智力何豪雄，废书苦学仍无功。垓下谁知万人敌，时哉不利嗟重瞳。岂若胡生磨此剑，寸心耿耿横孤电。十年坎坷意不平，提与滕公肝胆见。滕公豪气凌穹苍，一朝睹此神飞扬。愿持此物登朝堂，时时拂拭生秋霜。蚩尤遁迹魑魅藏，周游八极还大荒。"}