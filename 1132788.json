{"id":"1132788","title":"丁亥冬大雪","dynasty":"宋末元初","author":"于石","text":"顽云拨不开，阴风挟严威。大雪止复作，细民已嘘嚱。人言丰年瑞，可乐胡反悲。频年岂无雪，雪少寒不知。谁为禦寒计，茅屋曝晴曦。今年雪大作，始信贫无衣。地炉燎湿薪，僵坐缩如龟。年丰固可乐，一饱远莫期。但忧今日寒，未虑明年饥。岂知纨绔子，重裘拥柔肌。绣阁蔼春风，金帐环蛾眉。惟恨雪不多，低唱饮羔儿。且尽一己欢，宁为尔民思。尔民毋自苦，会有年丰时。鸡豚燕同社，玉粒香浮炊。一饱有馀乐，八珍亦奚为。寄语纨绔子，此意知不知。"}