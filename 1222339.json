{"id":"1222339","title":"紫藤花歌","dynasty":"元","author":"王恽","text":"竹宫琐窗云雾垂，紫藤花发何葳蕤。仙家驻景出异供，横掩桃李无晶辉。群蛟奋蛰力犹困，鳞鬣不耐凄风吹。天孙夜掷紫霞被，满意下覆须春曦。幽禽缩喙不敢啄，囚锁恐泄苍精机。又如王恺紫丝障，誇雄斗侈光陆离。倒冠落佩众宾醉，临风零乱千缨緌。虬柯扶疏散苍翠，季伦击碎珊瑚枝。青宫宾客今园绮，杖藜来扣仙人扉。遥惊紫艳翻半空，造物乃尔争新奇。君不见香山老居士，梦与元九神交驰。觉来清吟增怅望，紫桐花下空怀思。何如吾侪时燕集，对床话久藤阴移。兴馀属我扫笺素，烂柯不著山间棋。刺檐入户要学腾蛟螭，鸟归花落香下来，时集毫彩沾人衣。一杯春露助香润，清气贮满诗人脾。依依青袅厨烟起，好命庖人办新美。炷香供具祷群龙，莫学痴藤蟠未已，燕南饥民饥欲死。"}