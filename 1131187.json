{"id":"1131187","title":"沈宪敏公挽词","dynasty":"宋","author":"楼钥","text":"天使魁乡荐，上令卿改官。蚤峨乌府豸，终著侍臣冠。持节威行惠，专城猛济宽。绍熙多旧学，胡不相宫端。仕宦接王杨，诸公叹老苍。门生多紫禁，子舍屡黄堂。自得垂车乐，谁传却老方。桃花千树满，空忆旧刘郎。徐邈今非介，申枨焉得刚。立朝无附丽，受谪更芬香。戏綵衣冠盛，围棋日月长。典刑今已矣，无复岿灵光。持论真遗直，操心本至公。赢赀宁市宠，平寇不言功。光禄文阶峻，嘉兴色养丰。谁能死生际，犹得教之忠。晚出荷公知，登门未觉迟。通班依汉橐，试郡守萧规。藻翰犹频寄，宫墙不再窥。新阡何处是，西望不胜悲。"}