{"id":"289763","title":"春日谒延平郡王祠","dynasty":"现代","author":"连横","text":"天地留奇气，风云护彩椽。梅花春正放，榕叶影多圆。下马瞻崇宇，骑鲸怅逝川。英雄偏不偶，忠孝未能全。浴日生沧澥，从云正少年。恩深蒙赐姓，力小欲回天。燕蓟胡尘暗，闽瓯战火然。艰危辞紫陛，痛哭对青毡。父命虽当报，君仇讵可捐。麾戈情激烈，焚服涕潺湲。两岛初经略，三军集后先。旌旗愁粤岭，斧钺下漳泉。幕府称多士，王封锡大权。楼船逾十万，铁骑突三千。纠纠龙骧镇，萧萧虎卫弦。登坛宣敌忾，哭庙扫腥膻。北伐空驱矢，南归或扣舷。运劳陶侃甓，愤逐祖生鞭。养锐聊藏豹，当秋待化鹯。中原嗟板荡，绝海一飞骞。月落鲲身畔，潮高鹿耳前。红彝争拜伏，乌鬼舞回旋。故土归疆域，新皋辟市廛。修文明校序，偃武励屯田。桔柣延朝旭，槺榔隐暮烟。口琴螺女脆，腰鼓蜑儿妍。始创承天府，欣颁永历钱。群蛮通贸易，百姓乐安便。谩说金瓯缺，终期玉玺还。滇池龙已去，员峤鸟犹填。正朔存荒服，衣冠守汉筵。田横能得客，徐福岂求仙。封鹿秋行猎，闻鸡夜不眠。宁知风折树，遂至日沈渊。巴蜀悲诸葛，扶馀失仲坚。邦基方肇造，国步反迍邅。有子能绳武，生孙不象贤。权臣参帏幄，叛将厉矛鋋。大夏倾谁柱，危巢实可怜。飙焚澎岛舰，雷逐吼门船。南国江山改，东都日月悬。祗今尊节义，尚足起愚孱。故老谈遗事，宗臣荐豆笾。表忠原有观，坠泪已无阡。每觉沧桑换，徒惊岁律迁。我王真突兀，贱子致诚虔。未作中兴颂，先修本纪篇。蜉蝣驱俗论，鸾凤仰高诠。巨阙摩霄汉，神威震海堧。大星犹赫赫，长射赤嵌巅。"}