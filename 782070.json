{"id":"782070","title":"代张孝廉可宗祝文学使六十寿","dynasty":"清","author":"戴梓","text":"洞庭西，南岳北，山水钟灵开胜邑。千树桃花，万片锦石，精英结搆仙人宅。仙人一住几千年，秦汉相传人不识。閒徵鹿豕应歌喉，偶唤鸾凰翔舞翼。酿霞为醑，炊琼作食。后天而老，其乐无极。卓哉夫子挺群仙而特出。既负阴以抱阳，复含华而吐实。胸藏日月夺天明，笔吐云霞成五色。棘围一战捷南宫，玉堂挥洒掞天日。大贤秉鉴莅乡闱，鲲鹏直藉扶摇力。穷边佔毕苦有年，倖入笼中成溲勃。于今旌节戾东都，始获趋承庭下立。泰山北斗何巍巍，道范芝颜瞻咫尺。因知君圣是唐虞，自有贤臣为禹稷。盐梅指日待调和，燮理他时成沕穆。小子叨居桃李人，鲲鹏还借扶摇力。篱菊方葩梅始英，岳降良辰今六十。洞里仙人应忆之，甲子周回不瞬息。余随鹿豕一赓歌，霜月方恒未全白。歌曰东海茫茫一酒卮，千山齿齿是今时。愿将山海同人寿，年历乾坤亿万斯。"}