{"id":"688234","title":"一山邹使君山中见怀和答","dynasty":"明","author":"朱浙","text":"野泉历络路萦回，松叶柴门午未开。清景偏于尘世隔，何人肯到白云来。逃虚久矣成真懒，卧病居然阻此杯。幽意道人须领略，暮林啼鸟莫相催。深入名山且未回，百年难是好怀开。雨馀松色才生暝，海上月明还复来。锦字留题青玉案，仙人招饮紫霞杯。林泉入手休轻掷，轻易流光白发催。"}