{"id":"682631","title":"宋春元宅上玩菊和高春元韵","dynasty":"明","author":"区元晋","text":"霜前淡淡景初成，一抹风光菊满庭。清劲直符松柏操，娉婷羞比女郎情。摘簪破帽人同瘦，吟傍疏篱句易馨。就里甘芳能济老，错从陶令得閒名。染织风光五色成，文章灿烂长公庭。可谁今日根荄见，共语群芳霜雪情。崔氏一坡元有谱，陶家三径亦流馨。莫将行止花前论，未了人间吏隐名。采采秋英正落成，悠然佳思满幽庭。甘芳易得飧时味，潇洒难忘玩后情。暮染朝薰争出巧，融霞浥露总含馨。帽檐笑把朱英插，香夺南枝更有名。到眼风光画不成，谢家琼玉倚芳庭。花中清丽真谁右，雪里峥嵘似尔情。清露匝篱花带玉，晓霞铺径霭分馨。芳标合并梅花论，红白何妨晚著名。"}