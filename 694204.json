{"id":"694204","title":"柏台感兴","dynasty":"明","author":"陈维裕","text":"晨坐柏台上，柏树阴且浓。群鸦方蔽集，晓日初曈曈。风吹柏树枝，玉露滴台中。台下有芳葩，朝来不禁风。一动尽披靡，况能保隆冬。于焉重有感，使我德愈充。若无岁寒操，对此亦何容。南国有佳人，安居在深闱。贞静备淑德，婉娈多令姿。中馈素所谙，女红亦其宜。奈何家贫薄，良媒不相知。桃夭未见赋，摽梅已愆期。邻人为兴叹，彼心终不移。嫁郎须柯斧，大节安可亏。世间苟得者，视之良忸怩。"}