{"id":"74653","title":"阳山昱上人访予吴门寓舍","dynasty":"元代","author":"黄溍","text":"道人来自阳山麓，手携旧种千竿竹。小裁方斛不盈尺，中有潇湘江一曲。未信天工能尔奇，不知地脉从谁缩？晴窗翛翛散烟雾，眼底森然立群玉。岂期我乃累此君，蒙犯风埃走尘俗。故山方远重愁绝，新句未成惭迫促。黄冈之产大中椽，政用材美刳其腹。愿言保此终天年，岁莫山中伴幽独。"}