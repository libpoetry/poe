{"id":"698675","title":"感皇恩 送钦赐书院诸扁出城","dynasty":"明","author":"夏言","text":"御榻降丝纶，楼堂书院。次第嘉名出宸翰。更令华扁制司空，金碧云龙光烂。遣使送江南、还乘传。鼓吹喧阗。人裳拥塞，夹道千人万人看。城东小驻，日午离筵方散。盛事记今朝、蒙天眷。今夕是中秋，朝来中使。宫醪玉馔传宣至。白煠羔羊，玉雪如双，月饼黄金似。更五尊秋露、连翩赐。小臣何幸，蒙恩非次。佳辰况复逢熙事。皇女挝周，宝玉带中三试。有一函御札、亲批示。"}