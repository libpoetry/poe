{"id":"1113113","title":"帝城","dynasty":"宋","author":"张矩","text":"帝城那得见秋容，秋在三吴泽国中。芦未著霜花已白，蓼宜近水影偏红。一行落雁低南浦，万点栖鸦起北风。安得画师模此景，钓鱼矶上著诗翁。半年再作华亭客，每喜轻帆得顺风。白水涵秋千顷净，清霜粲晓万山空。暂时放浪如尘外，忆昨经过似梦中。浊酒三杯眠未熟，不能平处枕边鸿。"}