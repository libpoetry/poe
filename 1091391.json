{"id":"1091391","title":"勉洪致远龚良臣与致远善时已亡","dynasty":"宋","author":"周孚","text":"人生多忧虞，此语传自古。诗书不赒饥，士亦倍龃龉。忆子少年时，落笔敏风雨。自言名家驹，朝冀夕秣楚。那知十载后，败甑不炊午。括囊经济策，郁郁卧环堵。呻吟谁与伴，坏壁响饥鼠。长松要霜雪，念子果如许。穷通何必较，人世几寒暑。生前千驷马，身后一丘土。那知五君咏，老魄弃大数。安得彭城生，从旁證吾语。"}