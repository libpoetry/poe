{"id":"188911","title":"有怀舍弟逢年时归婺源以诗督之","dynasty":"宋代","author":"洪迈","text":"木落天未霜，君归定何时。相思如惊鹊，中夜未安枝。梦中见阿连，锵然咏新诗。寤惊衰叶翻，道是步屐移。揽衣下中庭，风露浩淼瀰。遥知客衣薄，归来一何迟。平生短檠灯，相对忽解颐。万古董舍卷，佳处良在兹。是中及物心，上与稷契期。援古以自例，自矢无乃痴。夜叉叱九阍，侧足不敢窥。坐令一寸心，日抱二柄疑。迟君商量此，免得儿辈嗤。况乃绿发新，倚门鬓欲丝。狶膏非凤喙，车辖无可脂。再拜寿杯分，斑衣舞参差。秋芳未云歇，采采黄金蕤。万钟不足乐，古人岂我欺。"}