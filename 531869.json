{"id":"531869","title":"昆山谣送王子绳武归省","dynasty":"明","author":"黄佐","text":"昆山何在，在娄江之湄。江流浩浩，其中石离离。上有玉树樛其枝，啼乌哑哑枝上栖。乌啼不休江水移，野风骚屑明星稀。江介有芳，彼美者蓠。艾而张罗，子于何飞。有母今得奉餔麋，有如清水白石长相依。不能随鸿鹄，逐逐稻粱空念饥。天寒阻冰雪，徘徊岐路尚将安归。"}