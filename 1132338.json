{"id":"1132338","title":"再和前韵答赋","dynasty":"宋","author":"魏了翁","text":"群蜻海上迎机舞，双雁天边避弋飞。荦荦此心天与识，滔滔斯世我谁归。秋到山川自童涸，春回草木又勾尖。阴机尽处雷居地，月魄生时日在崦。甫田之田骄骄莠，大国之郊濯濯山。养且难成摧则折，宁居材与不材间。别来满眼簿书尘，想像湖边玉立身。文阵时传骚将令，愁城不倩酒兵巡。一声凤咮朝阳里，慰我鸡鸣风雨思。藐藐大钧那可问，有才动与厄相期。"}