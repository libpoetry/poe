{"id":"1235628","title":"和谢敬德学士见寄韵","dynasty":"元","author":"许有壬","text":"平生疏懒是天姿，今岁春来起亦迟。好酒或如陶靖节，杜门深愧郑当时。向来事业惟供笑，如此风光忍废诗。馆阁真才试枚举，鹄山陪预恐难期。淡霭轻风弄野姿，江天寥廓鸟飞迟。从知宇宙多閒地，谁信襟怀胜旧时。夜雨不惊逋客梦，暮云犹入故人诗。山中亦有阳春曲，拂拭朱弦待子期。"}