{"id":"69311","title":"城东宴·青骢辔金牛车","dynasty":"元代","author":"杨维桢","text":"青骢辔，金牛车，一时宾从高阳徒。城东邸第三四区，天气淡荡春三初，主人爱客倾中厨。卜欢不知清夜徂，绢缨绝烛欢有余，卷波令格兵法诛。客狂起舞作旋胡，主亦击缶呼呜呜，人生浮草无根株。齿发日悴颜日枯，含珠乌能润黄垆，今日不乐将何如？君不见城南相国斫棺杀枯颅，身名只共葅醢俱，仕宦何用执金吾！"}