{"id":"514744","title":"德州道中","dynasty":"明","author":"程敏政","text":"出逢漕舟来，入逢漕舟去。联樯密於指，我舫无著处。沿流或相妨，百诟亦难禦。有如暴客至，中夜失所据。又如操江师，击搒散还聚。摧篙与折缆，往往系愁虑。平生凡几出，苦口戒徒御。忍后莫争先，宁缓勿求遽。今兹畏简书，刻日觐当宁。而况河防严，衣冠重相惧。危坐郁成晚，少寝惊达曙。萧萧傍水村，隐隐隔城树。缅怀古贤哲，高卧得深趣。愧此行路难，推篷赋长句。"}