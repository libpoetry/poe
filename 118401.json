{"id":"118401","title":"后省初成直宿呈子瞻","dynasty":"宋代","author":"苏辙","text":"掖垣初盖斧斤张，栋宇犹闻松桂香。江海蹔来俱野客，云霄并直愧花堂。月明似与人烟远，风细微闻禁漏长。谏草未成眠未稳，始知天上极清凉。射策当年偶一时，对休夜雨失前期。庐间还往无多地，梦里追寻亦自疑。螭墨屡干朝已久，囊封希上出犹迟。茅薝半破松筠老，归念萧然欲语谁。"}