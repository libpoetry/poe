{"id":"1104877","title":"将至南都途中感旧二首寄钱穆父","dynasty":"宋","author":"孔文仲","text":"北风吹雪满皇州，携手同为落魄游。霄汉路歧腾万里，江湖尘土积千忧。世情共逐飞蓬转，人事都如激浪流。只待清谈慰愁病，月明几度促归舟。苒苒星霜七换年，故人已上碧云天。书凭去雁虽无便，路出名都亦有缘。秋晚楼台风作雪，雨馀埼岸柳生烟。应烦北道开樽俎，又费公庖几万钱。"}