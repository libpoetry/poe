{"id":"433205","title":"鹧鸪天 佳人四首","dynasty":"近现代","author":"顾随","text":"绝代佳人独倚楼。薄情何处觅封侯。天连燕赵沈沈死，日下江河滚滚流。红袖冷。绿云秋。泪珠欲滴又还收。自从读会灵均赋，不爱欢娱只爱愁。绝代佳人独倚阑。江头看惯去来船。当楼花似迎人笑，人笑花开似去年。依旧是，著春衫。看看能否耐春寒。腰肢瘦到堪怜赴，不受人怜谩自怜。绝代佳人独倚床。水沈销尽尚闻香。熏笼已爇罗衾暖，却拥云鬟懒卸妆。曾记得，理丝簧。曲中也爱凤求凰。而今再把罗襦绣，便绣鸳鸯不绣双。绝代佳人独敛眉。簪花插鬓故迟迟。妆成重复看鸾镜，不是含羞欲语时。梁燕去，塞鸿归。熏香人自在深闺。今生判得情缘短，千转芳心尚恨谁。"}