{"id":"693864","title":"送黎君选同龙友北上","dynasty":"明","author":"陈子壮","text":"青翰同舟发钓矶，江梅残腊雪花稀。夷犹似待春潮送，岭上朝朝朔雁飞。二豪酒德并堪论，花月春江笑问津。共醉万重山色里，不知谁是客中身。一经携谒圣明初，东阁还开旧秘书。诸父声华满霄汉，故人文似定吹嘘。莫小蓬弧射五云，百年麋鹿岂堪群。长安大有同游兴，无那花时独忆君。"}