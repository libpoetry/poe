{"id":"262518","title":"齐天乐·秋雨沈沈，游山滞约，作此以柬淙云","dynasty":"清代","author":"丁翼","text":"泄云一片筛寒雨，虚帏凉意微逗。彩扇销香，碧罗淹泪，恰似去年消瘦。玲珑窗牖。只孤影相怜，更谁携手。一桁帘垂，暗灯花结小红豆。匡床清梦易觉，听声声点点，乱捎鸳甃。钿砌蛩寒，画廊蕉碎，并作一宵僝僽。双眉青斗。怪几日、西风替侬吹皱。试把圆冰，病容憔悴否。"}