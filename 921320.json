{"id":"921320","title":"将至筠，先寄迟、适、远三犹子","dynasty":"宋","author":"苏轼","text":"露宿风餐六百里，明朝饮马南江水。未见丰盈犀角儿，先逢玉雪王郎子。对床欲作连夜语，念汝还须戴星起。夜来梦见小于菟，犹是髧髦垂两耳。忆过济南春未动，三子出迎残雪里。我时移守古河东，酒肉淋漓浑舍喜。而今憔悴一羸马，逆旅担夫相汝尔。出城见我定惊嗟，身健穷愁不须耻。我为乃翁留十日，掣电一欢何足恃。惟当火急作新诗，一醉两翁胜酒美。"}