{"id":"1125377","title":"悼王子开五首","dynasty":"宋","author":"秦观","text":"我昔官房子，长怀忠穆贤。里无行马第，山有卧牛阡。当代三公后，惟君五福全。桐棺远归祔，追旧几潸然。卓尔金闺彦，颀然玉笋班。周旋三友益，零落十年间。轣辘灵輀动，悠扬素旐还。暮年还抱爱，应复辨追攀。萧散竹林风，平生约略同。官班嵇叔夜，年辈晋安丰。民咏濡须政，朝推朐䏰功。九原无复作，埋玉恨何穷。南浦维舟访，东堂抵榻眠。后期犹指日，轻别遂终天。墨妙今初贵，诗名久已传。清风如未坠，诸子更翩翩。已矣知无憾，贤愚共此途。白驹驰白日，黄发掩黄垆。和氏终归赵，干将不葬吴。驽痾如可彊，犹拟奠生刍。"}