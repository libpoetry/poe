{"id":"692829","title":"题西湖十景邹和峰家藏戴文进画巨浸秋波","dynasty":"明","author":"杨慎","text":"玄圃楼台近水，醉乡日月宜秋。万里凫舟鹢棹，千重贝阙龙湫。屈子无梅花句，杜陵欠海棠诗。华屋不成三瓦，宝剑惟闻一吹。斛律光敕勒咏，刘越石扶风歌。曲高从来和寡，妙处正不在多。赤壁矶头孤䳽，碧云天外冥鸿。酣酒无妨草圣，禁诗且作花翁。诗须有为而作，文至无心乃传。苏武河梁四首，刘伶酒颂一篇。地静一尘不起，楼高四望皆通。渴煮双泓茗月，饱听万壑松风。后岭云开雪霁，前途车坚马强。自是人怜衰朽，敢云天佑忠良。剡溪无心泛雪，衡山有意开云。天借黄绵袄子，怜吾七十从军。王皇香案仙吏，金马碧鸡老兵。我自甘为于役，众怪胡为此行。杨子登科之岁，周郎破敌之年。屈指于今三倍，不成一事华颠。"}