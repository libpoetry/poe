{"id":"322374","title":"疏影·咏梅","dynasty":"清代","author":"张玉珍","text":"玲珑碎玉。忆罗浮旧梦，那回初宿。谁是朋俦，除了寒松，应添几个修竹。姗姗遥倚东风里，春只在、溪南溪北。正嫩寒、纸阁无聊，合伴个侬幽独。还恐濛濛细雨，枝头吹遍也，装点新绿。欲寄相思，何处寻踪。记取雪深茅屋。晶帘乍卷瑶台静，更三弄、素琴清曲。把生绡、淡写芳姿，但觉暗香盈幅。"}