{"id":"279719","title":"溪上·向晚溪上立","dynasty":"清代","author":"李振钧","text":"向晚溪上立，湍濑咽筝筑。暧暧夕阳昏，微微澹烟矗。瞑色低上衣，秋籁虚振木。驱犊去遥村，归樵下层麓。雀投灌丛栖，犬守篱根宿。故人溪北住，青苍绕松竹。将往拟搴裳，孤彴浸寒绿。隔水试相呼，开门秉残烛。言约诘旦来，秫穫酒新漉。独返寂无侣，山阿妨却曲。迂折沿溪行，循涂往来熟。掉头凉月高，照我林东屋。"}