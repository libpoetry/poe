{"id":"573311","title":"元宵","dynasty":"明","author":"袁宗道","text":"独倚寒檐看明月，月穿冻枝射衣白。火弹捎天聋吒吒，猛省今夕是元夕。六衢今日人如蚁，到处筒花吐金蕊。三更烟灭游人归，月洗天街净如水。筒花开谢何匆亟，马上看花人叹息。不知花笑看花人，转眼豪华也销歇。白苏居士大耐酸，菜盂粥椀坐团圞。木檠瓦缸光烂烂，不须更买彩灯看。"}