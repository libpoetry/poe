{"id":"514618","title":"送顾谦还临淮","dynasty":"明","author":"程敏政","text":"翩翩顾公子，天性酷嗜书。不作纨绮态，被服若老儒。平时数过我，芸香袭襟裾。一朝戒行李，迢递随征车。云赴秋试期，暂返临淮居。由来君子心，自与列士殊。从师读周易，日月成居诸。纷纷百家语，涉猎乃其馀。有才不自露，所得宁锱铢。想见南畿秀，岿然得明珠。谁能漱艺芳，而复味道腴。夙志倘无爽，一荐诚区区。春风载酒出，相送官道隅。长歌丹桂篇，送子青云衢。"}