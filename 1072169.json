{"id":"1072169","title":"赋建安林尚能家追远堂一首","dynasty":"宋","author":"刘一止","text":"履霜存永慕，风树寄悲惋。古来孝子心，百岁常辗转。鸡豚逮亲存，适意宁一脔。他时毂千乘，泣涕颜有腼。生世苟如此，岂得但理遣。所以奉尝事，自竭叵不勉。尚能七闽秀，器识颇凝远。求官自束发，捧檄恨晼晚。归怀追养勤，作堂近山巘。欲招九原魂，彷佛此息偃。牛羊家自腯，菘韭傍可剪。春秋及时祀，情物两俱腆。遂令里间儿，艰诧知礼典。孰先如此堂，孰孝如此悃。从今大而门，至行神所戬。"}