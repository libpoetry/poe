{"id":"1106142","title":"和崔公度家风琴八首","dynasty":"宋","author":"王安石","text":"屋山终日信飘飘，似与幽人破寂寥。为有机心须强聒，直教悬解始声消。帘幕无风起泬寥，谁悲精铁任飘飘。随商应角知无意，不待歌成韵已消。万物能鸣为不平，世间歌哭两营营。君知此物心何欲，自信天机自有声。风铁相敲固可鸣，朔兵行夜响行营。如何清世容高卧，翻作幽窗枕上声。南风屋角响萧萧，白日帘垂坐寂寥。爱此宫商有真意，与君倾耳尽今朝。风来风去岂尝要，随分铿锵与寂寥。不似人间古钟磬，从来文饰到今朝。系身高处本无心，万窍鸣时有玉音。欲作镆耶为物使，知君能笑不祥金。疏铁檐间挂作琴，清风才到遽成音。伊人欲问无真意，向道从来不博金。"}