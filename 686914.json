{"id":"686914","title":"次韵酬刘湛陆翰撰","dynasty":"明","author":"刘宗周","text":"君子有攸往，周道矢如直。舆卫日以闲，轮辕岂徒饰。是用鲜覆败，危途自匡敕。胡为适千里，强弩无末力。终虞驽钝材，中道旷乃职。先民有典型，儒迹不终熄。愿言后来人，聊从老马识。濯濯园中梅，矫矫雪中植。凡物贵后凋，君子尚消息。稍逢天运周，春风意何极。但嫌少妩媚，妒彼桃李色。孤赏赖伊人，庶以葆元德。寂寞寰中人，去住乖通塞。君为威凤翔，我将冥鸿适。各言期千秋，矢死靡有忒。所愧还山去，生不辨黍稷。谋生亦已疏，东皋有馀式。往年惜分手，怆恻长相忆。良晤难再寻，行行发京国。"}