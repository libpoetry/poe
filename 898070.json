{"id":"898070","title":"宿谯东逆旅夜闻歌白公琵琶行","dynasty":"宋","author":"张耒","text":"元和才子悲流落，一听琵琶谓天乐。青衫裛泪作长歌，谁取篇章和宫角。谯东夜久行人稀，卧闻此歌歌者谁。歌侣旧时人不见，举头欲听泪双垂。画堂青琐春无事，几听此歌还几醉。东风桃李作黄埃，宝箧尘昏谱閒字。一声一听一情伤，未老应知几断肠。展转曲终灯烬落，荒城寒月夜飞霜。"}