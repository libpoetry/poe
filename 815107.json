{"id":"815107","title":"秋尽晚眺","dynasty":"清","author":"柳是","text":"西峦已降青濛色，耿木澄枝亦见违。远觌众虚林磬淡，近联流冥赤枫肥。相听立鹤如深意，侧儆寒花薄暮矶。为有秋容在画角，荒台多是草裔菲。流澌纷影入鱼粱，药径秋岩气已伤。天下嶙峋归草阁，郊原深永怯牙樯。烟苞衰柳馀晴媚，日蔼江篱落照黄。更自红霜夜明灭，文涟丹溜总相妨。"}