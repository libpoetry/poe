{"id":"1124604","title":"遣兴二首","dynasty":"宋","author":"唐庚","text":"南来不觉两秋砧，览照惊呼雪满簪。平日不堪文馆冷，暮年更赋武溪深。敢缘三已有愠色，自笑一生能苦心。安得袁丝随里闬，斗鸡走狗任浮沉。八千岐路愁何补，四十光阴老亦宜。此去只堪犀首饮，向来都是虎头痴。逢时有道其如命，得意无言所恨迟。诗债即今浑倚阁，新篇惟有莫相疑。"}