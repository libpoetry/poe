{"id":"1116214","title":"次韵曾守立春席上七绝句","dynasty":"宋","author":"沈与求","text":"泽国春归早，连门竞筑台。夜来风力峭，疏片半飘梅。晓冻穿流急，晨光照火新。四郊和气合，歌吹待班春。花光浮剪胜，酒色动雕觞。欲识邦侯喜，眉间照席黄。跨腊才更岁，经宵并是春。黄堂清讼缿，欲助发生仁。日应东风转，春随北斗回。不须邹子律，馀暖到寒荄。晓卜农祥正，遥知岁事丰。小桃如有意，欲吐故时红。曲席纷罗绮，中腔度管丝。欢声连万井，一一拥春祺。"}