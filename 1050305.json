{"id":"1050305","title":"拟桃花歌","dynasty":"宋","author":"郭祥正","text":"酣酣桃始花，灼灼粉面笑。粉色射花光，夺尽丹青妙。蓝衫马上郎，风流亦年少。语言虽未通，精诚默相照。敛容缓步复掩门，只见桃花不见人。轻红浅白正含露，欲落半开将送春。凝心驻马日渐晚，隐忍时时下前坂。回头又不见桃花，唯有青山遮醉眼。扬鞭击镫歌团扇，相见不如不相见。逢人寄语问桃花，春残吹洗落谁家。"}