{"id":"1116860","title":"致政少卿邵公挽辞三首","dynasty":"宋","author":"苏颂","text":"屡试循良政，兼推干裕才。惠和绥列郡，风绩振行台。始见彤襜去，遄惊画翣回。甘棠犹蔽芾，高陇已崔嵬。江左推华胄，朝端挹老成。官登九寺贵，迹寄五湖清。治行当年立，家声继世荣。书林有贤杰，名德岂惭卿。吴苑新开第，都门遂挂冠。俄闻曳杖叹，未适散金欢。旧迹馀三径，高风戢一棺。只应名不朽，沈志史臣刊。"}