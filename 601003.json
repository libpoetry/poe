{"id":"601003","title":"春日浮邱雅集","dynasty":"明","author":"黎民怀","text":"金银楼阁空中起，一丈珊瑚明井底。披荆开径者为谁，今代风流赵太史。国初词客五先生，春色南园草尚青。开元遗响久不作，千金灵修空复情。维扬李君供奉俦，汪沦高雅来同游。晓泛沧浪寻白社，暮携羽扇仍丹邱。嗟嗟盛事轻千里，吴下机云非我拟。未论丹砂变紫荷，且向梅花操绿绮。雕盘翠釜愧仙厨，满地凉云荫碧虚。酒阑我欲骖鸾去，兴至随君驾鹿车。"}