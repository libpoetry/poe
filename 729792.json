{"id":"729792","title":"风流子  江楼夜眺","dynasty":"清","author":"文廷式","text":"捲书抛短枕，江楼迥、倚槛看疏星。但峭风透幌，丽谯声急，湿烟迷渚，渔火光冥。渺何许，山芜添秀色，湘芷接馀馨。檀板自歌，一丸月暗，玉觞豪酌，八表云停。沈忧无端起，哀鸿怨，举世有耳谁听。天际水何澹澹，山自青青。算沧海生桑，春归汉燕，汴堤无柳，秋老隋萤。祇恐铜仙泪尽，露冷金茎。"}