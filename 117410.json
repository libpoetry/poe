{"id":"117410","title":"文周翰遨至王才元园饮","dynasty":"宋代","author":"张耒","text":"朝衫冲晓尘，归帽障夕阳。日月马上过，诗书箧中藏。心疑长安人，一一如我忙。城西有佳友，延我步闲坊。入门见主人，谢客无簪裳。蒲团乌皮几，密室留妙香。门前佳木阴，堂后罗众芳。饭客炊雕胡，旨酒来上方。盈盈双鬟女，身小未及床。执板歌一声，宾主无留觞。嗽井消午醉，扫花坐晚凉。主翁尘外人，三十辞明光。闭门自灌园，种花见老苍。有才不试事，归卧野僧房。知君非徒然，顾我不能量。始知同一国，喧静自相忘。众绿结夏帷，老红驻春妆。何惜君马蹄，坐令风雨狂。"}