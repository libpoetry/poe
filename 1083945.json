{"id":"1083945","title":"童丱须知 长幼篇","dynasty":"宋","author":"史浩","text":"父母有男女，兄良必弟悌。天性所禀赋，初不烦法制。如何中道间，阋墙成背戾。盖由结婚姻，异姓以女妻。妻不娴教训，夫不恤苗裔。怨隙由爱惜，纷争为财计。浸润日已久，同恶遂相济。昆季若仇敌，长幼绝交际。孤然离索身，何以异狗彘。当思父母心，喜得贤子继。为彼慵懦儿，清阴均映蔽。如何我自贤，了不念同蒂。宜罄友于情，金兰彰夙契。推心更及远，落地皆鲁卫。祥览何人哉，高风驰万世。俚言虽不文，将以助棠棣。"}