{"id":"813366","title":"南乡子 忆颍尾樱桃牡丹之盛，追写前游，因悼蒲庵、考功各一首","dynasty":"清","author":"李良年","text":"风骤小篷偏。淮雨吹花恰半船。忆访故人清颍尾，斋前。卧看珊瑚不著帘。留摘鸟衔边。细写匀红压盏圆。饱食令君颜色好，空传。剩得新词唱翠钿。沙白柳桥东。问讯筠阑第几丛。绿了蘼芜归思晚，匆匆。剪赠春痕一尺红。汲水费连筒。旧谱花师笑未工。叹息酒人云散后，屏风。记点曹蝇小字中。"}