{"id":"293818","title":"水龙吟·题正刚摹枝巢读清真词偶记稿册子","dynasty":"现代","author":"张伯驹","text":"断肠一曲兰陵，柳丝弄碧烟波暝。樊楼灯火，汴京何似，江南风景。大晟飘零，琵琶胡语，龙沙劫冷。看师师门巷，舞停歌罢，繁华事、休重省。犹剩断宫零羽，又琴音爨桐相应。旧时骢马，玉箫新谱，霓裳同咏。花叶传钞，眼惊双壁，后先辉映。问他年谁辨，庐山面目，认词人影。"}