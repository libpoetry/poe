{"id":"1114758","title":"久雨之馀隔窗闻雪简书院诸丈","dynasty":"宋","author":"李曾伯","text":"雨覆云翻越月馀，苦疑滕六欠工夫。倏敲窗竹清成玉，细剪檐花碎作珠。已喜新冬三白有，不愁嗣岁二红无。地炉纸帐杯行了，呼起诗翁为撚须。玉龙飞下太清境，粉雉凝成不夜城。眩得穷儿犹暴富，照教暗室亦强明。来朝细挹千林色，竟夕都忘万籁声。不愿衔枚蔡州去，铁衣早撤戍边兵。"}