{"id":"746244","title":"大境门","dynasty":"清","author":"俞鸿渐","text":"书生坐一室，凿空谈两戒。既未足迹经，岂免多所怪。繄余披短衣，三年歌出塞。巍巍大境门，揽胜兹游再。晓日明战场，微风净埃壒。万帐屯中央，营开见旌旆。天公妙设险，有意限中外。突然作一束，两崖屺相对。城高鸟飞绝，径窄马蹄碍。以此控北部，岂曰非要害。边声起惊笳，明驼过成队。有令促下鞍，行人罔敢懈。目览地势雄，心识神州大。他日话游踪，抵掌亦一快。"}