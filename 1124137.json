{"id":"1124137","title":"春雪四首","dynasty":"宋","author":"赵蕃","text":"旱历三时久，荒成比岁连。祇疑吾邑尔，复道数州然。懔懔沟虞坠，嗷嗷釜苦悬。县官深恻怛，长吏阙流宣。赈米多虚上，蠲租岂尽捐。处心诚昧己，受赏更欺天。敢谓皆如此，其间盖有贤。大江分左右，万口说朱钱。陇麦茁尚短，畦蔬裁未匀。既饥还苦馑，度腊复当春。往者虽深念，天乎本至仁。忽来风不断，遂俾雪无垠。摵摵初兼霰，霏霏且蔽尘。田家欣鼓舞，客子敢颦呻。破衲深跧夜，生薪急燎晨。无从漉醅旧，聊且赋诗新。喔喔鸡啼墅，狺狺犬吠村。遇樵微有路，因汲半开门。老子将停轨，舆人请载奔。诘朝如未已，兀坐复奚论。我亦贪奇观，行因用汝言。既孤裘坐拥，宁惮笔时援。柳絮憎陈语，梅花忆故园。冻髭真易折，皴手讵能温。天外难摹境，眼中无数诗。未能忧冻死，真复是狂痴。不废书深映，宛同驴借骑。高低酒价问，远近佛庐知。要学禁体物，良由多爱奇。悠悠竟何得，役役漫成疑。有弟归先我，因渠属有思。王徐吾畏友，印幼所娇儿。"}