{"id":"1113578","title":"和郭功甫赠陈待制致仕二首","dynasty":"宋","author":"李之仪","text":"十年朝马望前程，晚作琳宫物外人。彻骨清风真有韵，醉心常德本来淳。新栽松菊开三径，旧检方书备六陈。不是诗翁形美颂，丹青难写自由身。南北纷纷不觉尘，鸳鸯湖水解留人。乳浮香焙谁同试，蚁泛家篘分外淳。禅寂久因师粲可，婚姻便可继朱陈。莫从旧路寻归梦，占取东篱采菊身。"}