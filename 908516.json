{"id":"908516","title":"赠听声上官术士","dynasty":"宋","author":"李流谦","text":"造化秘密藏，凝然大狙宅。操纵掌握间，殆似不容测。惟人号最灵，研穷深探赜。支干究生旺，更以形骸索。摸骨与听声，个中更奇特。无烦觌面知，祸福悉已白。至理非口传，妙处从心得。官君持此术，行尽山水国。所历多巧中，一醉天地窄。祇今天下士，何啻累千百。纷纷肉食鄙，正须囊锥客。仆仆尘埃中，岂无凤毛翮。勿以朝野殊，穷通理不隔。上方劳梦想，胡弗为指摘。致君尧舜上，尔术光史册。若共俗人言，怀抱真可惜。"}