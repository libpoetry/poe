{"id":"814900","title":"自题卧游图","dynasty":"清","author":"俞廉三","text":"廿年归梦绕江乡，路近乡关梦转长。昨夜乡心更奇特，蹇驴驮梦过钱塘。北辙南辕席未温，故园閒煞老苔痕。家居喜近兰亭畔，山色当窗水到门。清溪波软舻声柔，重向山阴道上游。指点西兴烟树里，乌篷白榜是归舟。放翁阁子贺家湖，携侣重寻兴不孤。到处雪泥鸿爪在，新诗好续卧游图。水色岚光眼底过，驼峰狮岭任搜罗。客中我亦饶游兴，一幅新图一阕歌。西风催我束行装，诗卷图书共一囊。郑重归来轻别去，湖山应亦笑人忙。"}