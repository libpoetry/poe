{"id":"743024","title":"潼关门","dynasty":"清","author":"杨揆","text":"函关西上潼关来，旭日正射关门开。门开四扇城百雉，迢递层城屹山峙。汉唐设险凭此关，连营甲骑屯如山。时平无处问残垒，但见长河万斛波回环。万里当风陵，双峡险初脱。青山转处有余力，山束千重河一折。中流无风喷怒涛，重舸径上长樯摇。昨宵我住严关下，愁听惊流梦中泻。河流东注我向西，晓上关头看太华。"}