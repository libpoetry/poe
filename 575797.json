{"id":"575797","title":"紫骝马","dynasty":"明","author":"孙蕡","text":"紫骝马，黄金羁，妾家夫婿金陵儿。金陵正值繁华时，日与游侠相追随。追随游侠金陵下，长跨金羁紫骝马。赌胜初登蹴鞠场，纵酒还来斗鸡社。越罗楚练照晴空，飞鞚扬鞭去似龙。却转端门回辇路，斜穿夹道过行宫。行宫夹道通三市，长使旁人誇意气。紫陌春融锦绣连，青楼日暮箫笙起。青楼娼女砑罗裙，清歌宛转驻流云。歌阑陌上春风度，舞罢楼前璧月新。陌上楼前相识多，相陪相引屡经过。房栊寂寞交疏里，云鬓妆成奈尔何。"}