{"id":"1126474","title":"和范景仁王景彝殿中杂题三十八首并次韵 其二十九 再观牡丹","dynasty":"宋","author":"梅尧臣","text":"闻说偷观近玉栏，肠如车毂走千盘。无人忆著洛阳日，走马魏王堤上看。白云堆里紫霞心，不与姚黄色斗深。閒伴春风有时歇，岂能长在玉阶阴。叶底风吹紫锦囊，宫炉应近更添香。试看沉色浓如泼，不愧逢君翰墨场。七物甘香杂蕊茶，浮花泛绿乱于霞。啜之始觉君恩重，休作寻常一等誇。羃历庖烟出綵油，欲通云雾未能周。湿薪烧尽日停午，试问霏霏何处浮。汉相家人尚苦疑，不言温室树何枝。君今坦坦无猜忌，夸说皇居尽入诗。紫微垣里月光飞，玉佩腰间正陆离。天上去来知几日，蟠桃结子是归时。明月已生城上头，小星光灭大星流。来朝放榜出宫去，何处残花转入沟。谁人重咏大刀头，只顾长明不愿流。纵使西倾必东出，宁同寒水泻宫沟。玉几当中宝作床，无端絮惹御袍香。群公唱第鱼龙化，列侍金阶若堵墙。"}