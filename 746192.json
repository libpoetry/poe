{"id":"746192","title":"舟过武昌县遥望西山樊口松桧参天林壑隐秀以不得游览为憾","dynasty":"清","author":"黎恂","text":"不羡钓台鱼，不羡西门柳。但愿青鞋布袜一枝藤，踏遍寒溪西山与樊口。樊口佳绝临江天，松竹蔚茂鸣风泉。漫翁家处石臼在，东坡先生留五年。名贤流寓亦偶尔，至今草木犹清妍。我来二月风涛壮，叶叶蒲帆破春浪。如此山川不少留，惊闻猿鹤空惆怅。万松岭，九曲亭，意想幽景无人行。何时飞步蹑云峤，一听黄州鼓角声。"}