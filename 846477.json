{"id":"846477","title":"贺新郎 庆生日子纳妇九月十六","dynasty":"宋","author":"无名氏","text":"喜动神仙屋。正三秋、长空月满，又逾一宿。传道垂弧当此日，缘是蓝田生玉。更子舍、新归婉淑。好事重重欣逢遇，合称觞、宴席倾醽醁。拼一醉，欢娱足。桃源庆婿歌新曲。想蓬莱、仙洞又献，长生真箓。看一点、老人照耀，牛女莱庭祝福。合长幼、芝兰满目。总向来秋高折桂，麻衣换取蓝袍绿。永遇乐，食天禄。"}