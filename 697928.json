{"id":"697928","title":"白头吟二首","dynasty":"明","author":"胡奎","text":"双鱼生水中，朝暮不相离。鸳鸯在河浒，同出复同归。茂陵多姝子，新花非故枝。请看膝上琴，是妾手中丝。琴心有时改，妾心终不移。妾乘油壁车，郎骑青骢马。愿作双车轮，随郎马蹄下。成都不可住，郎题桥上柱。临邛道上花，是妾当垆处。门前沟中水，日夕东西流。上有双鸳鸯，交颈同白头。"}