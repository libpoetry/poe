{"id":"816925","title":"寄怀钱亦士大令剑南四首","dynasty":"清","author":"谢蕙","text":"千里瑶华寄岁寒，酴醾开到又春阑。诗人自古伤离别，渭北江东一例看。砚席曾同墨水香，交游少小最难忘。自伤蒲柳凋零易，不但眉愁更鬓苍。目极巴云意惨悽，七年江上送轮蹄。双凫本是王桥履，还向长安日下飞。行踪叹我类萍漂，欲寄相思雁影遥。记否朝宗门外路，青衫别泪未曾消。"}