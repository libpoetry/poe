{"id":"811825","title":"赠车同","dynasty":"清","author":"刘青藜","text":"痴云压长空，荒郊风栗冽。敝裘毛已秃，疲驴骨欲折。回君何所之？语次气哽咽。子妇往归宁，一病遂永诀。淮西有书来，返榇资囊竭。况有小儿女，呱呱须担挈。灯昏漏且残，为君中肠结。麦舟愧古人，惆怅明朝别。友朋何寥寥，人事兼聚散。一饭别君庐，时日不可算。子嗟丧频仍，余苦病居半。酸辛勿重陈，倒箧烦点窜。但愧岭头泷，波澜怯河汉。佳恶吾自知，洪炉休辞锻。后会总茫茫，莫负灯花灿。"}