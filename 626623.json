{"id":"626623","title":"寿甘滩黄玉崙相公","dynasty":"明","author":"薛始亨","text":"紫水真人后，甘滩间气全。文章燕许并，德业宋姚前。五色维元赋，三阶配上玄。传胪云乍庆，调鼎日初旋。凤沼深承泽，瀛洲久拟仙。商霖迟梦卜，说训早忘筌。院柳垂垂暖，宫莺恰恰迁。秘谟温室树，高蹈五湖船。江左夷吾略，东山谢傅篇。苍梧丹凤远，端水六龙骞。侧席思元老，匡时念仔肩。奎星方累累，宝树更翩翩。半壁雄图起，三分王业偏。国桢归吕望，人瑞羡彭篯。芳草金塘雨，清和首夏烟。猗猗歌有斐，抑抑赋初筵。北斗魁三象，南山寿万年。传家伊挚在，偕隐孟光贤。遵渚逢姬旦，登楼许仲宣。公门有桃李，华实各三千。"}