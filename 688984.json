{"id":"688984","title":"白下春游曲七首","dynasty":"明","author":"何良俊","text":"城市总居图画里，江山镇绕帝王宫。秦人漫自夸韦曲，越客何须说剡中。即遣娇歌和野禽，更教红袖拂青林。自从谢傅东山后，传得风流直至今。融融暖日正曛人，澹澹和风不动尘。况是城南家又近，争教若个不寻春。扑翠蛾儿称意匀，杏红衫子逐时新。装梳莫讶朝来别，无奈桃花解妒人。万片夭桃迎笑靥，千条弱柳斗纤腰。潘妃死后芳魂在，散作城南一段娇。双眉如黛发如云，背立踟蹰避使君。忽觉香风来陌上，回身微动石榴裙。结子成阴积渐多，春光一去再来无。明朝更欲城南去，自掣金钗付酒胡。"}