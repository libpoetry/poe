{"id":"96936","title":"次韵元衡送别","dynasty":"宋代","author":"赵蕃","text":"老马千里志，老鹤万里心。武夫用清庙，珍材卧中休。进寸辄退尺，枉尺宁直寻。桃李本无言，山水乃有音。靡不况盛丽，畴能听幽深。平生文字游，几作南北襟。清宵寄明月，远望伤遥岑。悠悠归计晚，卒卒年事侵。狗监荐相如，将军知杜钦。彼哉竟何处，已矣真难任。乖离叹每昔，邂逅期岂今。赠别枉古调，和之徒苦吟。我何一钱直，君自抵千金。"}