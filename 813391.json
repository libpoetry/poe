{"id":"813391","title":"落叶","dynasty":"清","author":"李承烈","text":"飘零毕竟较花迟，才见萧萧谢故枝。隔院影飞残照外，空庭声坠晚风时。为谁弹泪偷题曲，有女含情欲赋诗。却喜林间烧不尽，夜窗分与学临池。白帝原非雨露悭，荣枯物理亦循环。堆来有迹山山暮，听到无声树树闲。薄命自甘沈碧涧，伤心不是为红颜。樊川莫忆成阴日，一任东风去复还。"}