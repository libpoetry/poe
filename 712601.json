{"id":"712601","title":"拟行药城东桥","dynasty":"明末清初","author":"陈恭尹","text":"百行皆有营，一暇不易得。非无出门时，往往为世役。兹晨服食罢，曳杖信所适。蔼蔼涉墟莽，悠悠越阡陌。芳郊属春和，天宇迥昭晰。川流扬晓晖，林表霁新色。旷观既以怡，内省寡所斁。未羡高鸟翔，安用抟风翼。息意慕华膴，何心厌衰白。修名匪岁年，寿考岂金石。至理有恒期，浮生徒自域。"}