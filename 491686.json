{"id":"491686","title":"石炭行","dynasty":"明","author":"刘崧","text":"君不见庐陵周原上山兀，草木无根尽童突。何年下掘得石炭，劫灰死凝黑龙骨。十年兵兴铸鍊多，千包万秤严征科。乡夫如鬼入地道，鞭血哭泪交滂沱。斸深掘远不知返，土囊砑空忽崩反。十人同入几人归，接绠篝灯出牵挽。舟输担负入公家，连屋委积如泥沙。霞蒸风吼入炉韛，但见刀戟锋镞烈燄闪闪飞银花。我愿天公悯民苦，尽敕石煤化为土，随穴湮填永无取。便令四海歌升平，烧山铸镈销甲兵，民绝横死无苛征。"}