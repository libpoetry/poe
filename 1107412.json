{"id":"1107412","title":"祝英台近","dynasty":"宋","author":"史达祖","text":"柳枝愁，桃叶恨，前事怕重记。红药开时，新梦又溱洧。此情老去须休，春风多事。便老去、越难回避。阻幽会。应念偷剪酴醾，柔条暗萦系。节物移人，春暮更憔悴。可堪竹院题诗，藓阶听雨，寸心外、安愁无地。落花深，芳草暗，春到断肠处。金勒骄风，欲过大堤去。翠楼葛领西边，恰如曾约，画阑映、一枝琼树。正凝伫。芳意欺月矜春，浑欲便偷许。多少莺声，不敢寄愁与。谢郎日日西湖，如今归后，几时见、倚帘吹絮。"}