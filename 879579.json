{"id":"879579","title":"度侄从事行亲迎之礼于傅氏朋旧各赋诗赠别老叔虽凄凉阮巷老大谢家可无数语以饯行色","dynasty":"宋","author":"刘学箕","text":"晓露沁桃脸，东风摇柳丝。小雨敛香尘，山川发华滋。今晨天气新，满路春融怡。祖饯宾从欢，喧哗车马驰。问云何为者，吾子有所之。所之道匪遥，求友贵及时。婚姻古则然，制礼今或亏。琴瑟因好合，蘋蘩尤谨持。择耦得贤柔，令淑全妇仪。岂但荣己身，实将慰母慈。冰翁君子儒，材术世吏师。听讼鉴烛物，明不差毫釐。子既获晤承，朝夕广见知。士生三日别，犹以刮目为。此行谅经月，归计春仲期。非吴下阿蒙，行可验措施。心广体自胖，勿溺小智私。门户要人兴，责望夙所蕲。庙见事唯谨，遄迈毋或迟。语直殆逆耳，愿当深致思。"}