{"id":"961086","title":"贺新郎 其二 京学类中后作","dynasty":"宋","author":"姚勉","text":"长啸山中卧。叹从前、二十年来，因循空过。自是惺惺并了了，奈这五行尚左。遇好事、许多磨挫。浩荡醉乡狂莫检，算傍人、笑得唇焦破。谁信道，只恁么。从今牢把江湖柁。要做些勋业，归来则个。不见彭余朱李辈，总是白身人作。震耀得、声名许大。万一老天青眼顾，又何难、印佩黄金颗。时来到，也还我。"}