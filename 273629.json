{"id":"273629","title":"玲珑四犯·行严再和台城路词，以此报之，用白石韵","dynasty":"现代","author":"汪东","text":"烛影送寒，吟笺呵粉，前游欢事何许。瘦筇支万里，好语萦千古。怀沙任君自赋。怕潇湘、半迷烟浦。雁羽漂零，角声哀断，难写此心苦。君今渝州路。也悤悤换了，楼燕帘户。老知斜日近，病怯残秋去。双鱼寄我相思字，定偿得、凄清孤旅。还乞与、花开后，重携隽侣。"}