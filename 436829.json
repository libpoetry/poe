{"id":"436829","title":"录汴梁宫人语十九首","dynasty":"金末元初","author":"杨奂","text":"一入深宫里，经今十五年。长因批帖子，呼到御床前。岁岁逢元夜，金蛾闹簇巾。见人心自怯，终是女儿身。殿前轮直罢，偷去赌金钗。怕见黄昏月，殷勤上玉阶。翠翘珠掘背，小殿夜藏钩。蓦地羊车至，低头笑不休。内府颁金帛，教酬贺节盘。两宫新有旨，先与问孤寒。人间多枣栗，不到九重天。长被黄衫吏，花摊月赐钱。仁寿生辰节，君王进玉卮。寿棚兼寿表，留待北还时。边奏行台急，东华夜启封。内人催步辇，不候景阳钟。画烛双双引，珠帘一一开。辇前齐下拜，欢饮辟寒杯。圣躬香阁内，只道下朝迟。扶仗娇无力，红绡贴玉肌。今日天颜喜，东朝内宴开。外边农事动，诏遣教坊回。驾前双白鹤，日日候朝回。自送銮舆去，经今更不来。陡觉文书静，相将立夕阳。伤心宁福位，无复夜熏香。二后睢阳去，潜身泣到明。却回谁敢问，校似有心情。为道围城久，妆奁阃犒军。入春浑断绝，饥苦不堪闻。监国推梁邸，初头静不知。但疑墙外笑，人有看宫时。别殿弓刀响，仓皇接郑王。尚愁宫正怒，含泪强添妆。一向传宣唤，谁知不复还。来时旧针线，记得在窗间。北去迁沙漠，诚心畏从行。不如当日死，头白若为生。"}