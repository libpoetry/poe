{"id":"220693","title":"驯鸥咏·万物有常性","dynasty":"宋代","author":"范仲淹","text":"万物有常性，性无不贵生。风翔与骏奔，一一远害情。鴥彼沙上鸥，皎皎霜雪明。月宿沧洲静，日浴沧浪清。何以狎溪人，溪人澹无营。循循自饮啄，往往相逢迎。徘徊两无猜，何慕复何惊。客有怀依依，云水言将归。逐尔群鸥乐，群鸥尔勿飞。此心未忘者，天机非杀机。"}