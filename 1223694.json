{"id":"1223694","title":"赠写真佟士明","dynasty":"元","author":"虞集","text":"佟郎居上京，阅人如风花。拈笔写其似，千岁留英华。迩来七十年，将相纷在目。来者有如此，往者那可续。昔我初北游，面白鬓如鸦。点染烦粉墨，华星映丹霞。今如雪中松，苦硬杂苍白。却视当年容，邈如不相识。不识当如何？临风且长歌。黄云接河汉，白雪漫陂陀。乞身愿归老，吴蜀山总好。赠君千黛螺，翠色秋可扫。"}