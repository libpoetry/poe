{"id":"186969","title":"余评事惠龙团兽炭香璎凫实且许以百丈山楮衾","dynasty":"宋代","author":"姚勉","text":"青禽衔云落蓬壶，风檐快读光眉须。百朋珍贶罗庭隅，一一皆可当清娱。建溪龙焙香云腴，香璎巧制来东吴。鬅鬙兽炭奇形模，辟邪天禄狮熊貙。王家舄种君家凫，晴沙暖抱明月珠。雅意下照仙人癯，矮窗醉兀诗情孤。蒲团松拂烧红炉，蜗庐积冻春潜驱。侍儿金珞香玉肤，月铛着雪煎春酥。窗前笑玩娇黄雏，能言直可贡上都。其波及晋皆君余，独欠一幅横云铺。王孙醉拥红氍毹，楮生长揖非吾徒。藤床纸帐恰此须，能供梅花清梦无。"}