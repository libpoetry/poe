{"id":"1115083","title":"云安玉虚观南轩感事二首","dynasty":"宋","author":"杜柬之","text":"樨梧殖岁首，擢起青琅玕。其叶大如掌，其阴匀若摊。弱干寻丈展，气已风云干。期之四五载，定足容栖鸾。我老无定居，僦屋蜗螺跧。平生辋川宅，面势胸中盘。何当遂诛茆，规庭十步宽。非无松柏坚，未易苍龙抟。种此南窗下，醉眠风雨寒。念我蓄一栉，间关走西东。携持三十年，出处靡不同。朝梳带残月，暮理含清风。户枢既日运，何由生蠹虫。今晨无故折，脆响犹春葱。物理有定数，吾生得无穷。即事感百虑，抚躬悲一翁。空囊乏赆铁，闹市多良工。鸾胶堕渺茫，秋扇惭初终。从渠老齿豁，称我醉颅童。"}