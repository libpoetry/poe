{"id":"1044828","title":"五言道中见新月寄内","dynasty":"宋","author":"沈遘","text":"离别始十日，已若十岁长。行行见新月，泪下不成行。念我一身出，万里使临湟。王命不得辞，上马犹慨慷。一日不见君，中怀始徊徨。我行朔方道，风沙杂冰霜。朱颜最先黧，绿发次第苍。腰带减旧围，衣巾散馀香。邮亭苦夜永，灯火寒无光。独歌使谁和，孤吟讵成章。辗转不得寐，感极还自伤。思君知何如，百语不一详。胡雁方南飞，玉音未可望。愿君爱玉体，日看庭树芳。欲知归期蚤，东风弄浮阳。"}