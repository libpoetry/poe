{"id":"151095","title":"唐伯宪赴括苍户掾","dynasty":"宋代","author":"姜特立","text":"吾州刺史宅，上冠灵鳌颠。千嶂翠合沓，一水清潺湲。北指烟雨近，西睇莺花连。积李雪缟夜，崇桃霞覆川。群材聚仙境，上幕开中天。宜有唐景辈，参与邹枚联。户掾吾故人，学问自家传。隶法既奇古，诗句仍清圆。想当吟哦时，揽胜笔如椽。坐使冰雪肠，觉浸含芳鲜。试谂吾邦人，世岂有此贤。勿叹官尚卑，行矣当腾骞。"}