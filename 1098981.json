{"id":"1098981","title":"西溪湖","dynasty":"宋","author":"张侃","text":"杭州西湖天下无，重楼复阁成画图。中宵与客买舟去，千金间亦呼名姝。自言此游有真乐，月明星稀飞林乌。珍殽旨酒杂樽俎，水精之鳞盘横铺。光阴鼎鼎暗中去，事业泯泯纸上拘。苏仙在郡情甚适，君复居山身颇臞。英风既往不可作，踪迹胜槩生荒芜。空留浓妆淡抹句，思士久泥反长吁。金罍有溪名西湖，我来适当夏之初。万荷叠叠风捲翠，群山隐隐云依梳。岸头有亭翼然立，明秀拱挹美且都。名园花卉忆灵运，古洞深远栖仙姑。月当下弦迟开镜，高烧银烛行冰壶。君不见水利及人居第一，为壑勿学白圭术。"}