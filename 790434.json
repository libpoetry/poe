{"id":"790434","title":"诸葛武侯梁父吟","dynasty":"清","author":"王家枚","text":"世道多崄巇，君子慎所择。愿为穷巷士，毋为诸侯客。南阳有卧龙，门前森古柏。登山一以眺，喟然生太息。落落祢正平，才多遇乃厄。矫矫孔文举，名高族为赤。辟之齐三士，功成身被殛。慷慨争伏死，身可赎以百。自昔固皆然，恻怆亦何益。閒来抱膝吟，愿言惜羽翮。不遇三顾主，终焉隐薮泽。"}