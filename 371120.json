{"id":"371120","title":"金缕曲·中元闻梵","dynasty":"清代","author":"熊琏","text":"梵阁流离敞，绕经筵、万盏红灯，莲花夜放。指点浮生都是幻，几处灵幡飘荡。罗蔬果、馨香供养。渺渺白杨荒草外，料孤魂、寂寞无依傍。当此际，应来飨。三更月照松梢亮。纸灰寒、佛号高宣，钟声齐响。纵使绣帷鸳鸯好，未免惊回枕上。何况是、穷愁景况。露冷庭空形伴影，步荒阶、听彻邻鸡唱。多少事，频回想。"}