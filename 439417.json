{"id":"439417","title":"送鄜州节判任元老罢任东归二首","dynasty":"金","author":"朱自牧","text":"长途冰雪岁峥嵘，客里那堪送客行。万里归心应接淅，一尊别酒且班荆。春生汶水庭闱近，人去雕阴幕府轻。欲仗征鸿寄消息，地寒不肯过边城。都骑骎骎指汶阳，关门应识弃繻郎。暮寒烟浪归期阻，细雨檐花饮兴长。束带暂为彭泽令，曳裾休忤汉梁王。边城情味君应会，为说无憀与故乡。"}