{"id":"842647","title":"珍午和诗感及昔游因叠前韵奉答","dynasty":"清末民国初","author":"陈宝琛","text":"液池缭碧回团城，红云亿千承露茎。金鳌车过辄流憩，忍向沧海寻鸥盟？比闻宸游肃禁卫，花光仗影波纵横。梦中犹疑香满载，绝驰道度还自惊。谁知沧桑在俄顷，急雨打叶声皆兵。妖狐据殿鸟鸣社，咄此一劫灰方瀛。红梨汗竹并焦土，巢痕廿载悲西清。对君伤时复感旧，蒿目何限鲂鱼赪！风涛池馆且凄厉，矧揽京辇霜前英。苇湾往日足可惜，酒人散尽朱华倾。再来葭薍恐弥望，老矣宁复舟招情？君行持橐直清籞，六飞河洛占归程。秋房心苦听候雁，莫误变徵为新声。"}