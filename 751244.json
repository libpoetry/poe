{"id":"751244","title":"吕纪画鹰歌","dynasty":"清","author":"谭宗浚","text":"华堂月净螀啼露，主人爱客陈缣素。怪兹咫尺轩楹閒，何得突兀槎丫之古树。细观劲翮翩然翻，想见炉锤笔端铸。我闻画鹰者，最数姜楚公。边昭及林良，厥技颇亦同。纪也下笔相追从，方其冥想动真宰，意欲惨淡无天功。当年侍从南薰殿，豹房日暮争嬉宴。泰彬前导朱寿来，追逐围场若驰电。偶然点笔成此图，往往深情存谲谏。不图宫阙图草莱，寓意微茫果谁见。嗟余枨触百感生，与此旧恨偏殊情。鹰兮禀气最猛鸷，啄睛掐脑群雏惊。胡为敛伏不一试，草间狐兔犹纵横。北风昨夜萧关起，愿尔决云驰万里。一击乱群穴，再击妖领死。扫除六合会有时，莫向凡禽惊爪觜。吁嗟乎！材官突骑今岂无，驽痾局缩非壮夫。鹰兮鹰兮人不如，傥登刘表高台上，我亦乘风试一呼。"}