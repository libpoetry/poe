{"id":"288911","title":"拟白乐天骠国乐诗并序","dynasty":"现代","author":"袁嘉谷","text":"骠国何传传以乐，入朝吹乐似吹角。骠国何亡以乐亡，乐声愈靡国愈伤。君不见，钟篪移，山河改。乐工未闻雷海清，少师击磬应人海。回忆入贡唐贞元，婆娑跳掷星辰翻。花鬘卉服铜鼓喧，荧听唐帝欢天颜。臣曰骠乐不足尚，唐帝曰吁予怀畅；臣曰骠乐宜书史，唐帝曰俞叶宫徵。雍羌王使舒难陁，太仆之赏荣如何。咸阳百尺山峨峨，从此长留骠乐歌。骠乐歌，汉已献，雍由调，光史传。历汉逮唐几千年，乐声国祚同绵绵。岂知海上风腥膻，争宅人宅田人田。藩篱倾，指臂弱，狐伏莽，燕巢幕。君听骠国乐，转恨唐家无远略。"}