{"id":"307825","title":"石州慢·水暯寒莎","dynasty":"现代","author":"詹安泰","text":"水暯寒莎，山抱古城，人远天阔。平堤十里楼台，乱峤秋痕圆折。笼烟翠野，立尽几度西风，销魂痴想明珰雪。苦语记亭皋，近花朝芳节。舟发，烂桃鸳戏，瞑柳莺啼，那回初别。目断经年，云雨歌尊愁绝。口脂香冷，绿鬓渐换新霜，重逢怕共双峰结。半面晚妆残，奈当时明月。"}