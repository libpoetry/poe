{"id":"721899","title":"庞祖如以张乔美人画兰见赠诗以答之","dynasty":"明末清初","author":"屈大均","text":"自来忠洁者，香草最情深。况出佳人手，芬馨直至今。数茎才作态，一朵已生心。尺幅风流在，相贻愧所钦。珠江如锦水，亦有薛家涛。白纻徵吴曲，红笺出楚骚。长因兰蕙草，益见凤凰毛。相国多怜惜，题诗綵笔劳。碧血成黄土，红颜化紫烟。心香花上发，手泽扇头妍。秘赏劳之子，珍藏积有年。紫茎将绿叶，长托画图传。相国真书少，银钩为紫鸯。美令纨扇贵，忠使墨花香。松柏歌难歇，兰荪恨正长。义公魂魄在，应倚杜秋娘。美人魂叶叶，终古托忠贞。白璧讥元亮，梅花笑广平。离骚能好色，太上岂忘情。出入吾怀袖，应高画苑名。谁知兰麝土，花冢即花田。有影随胡蝶，无声与子鹃。画空留两幅，诗已失诸篇。割爱持相赠，知君是好贤。"}