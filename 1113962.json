{"id":"1113962","title":"次韵茂载海陵寓居有感三首","dynasty":"宋","author":"李纲","text":"群盗休凭险，天弧正指狼。犬羊徒跋扈，貔虎极精强。寓目江山异，伤心花草香。浙河那得此，回首一彷徨。江城飘泊久，幽径绿寒莎。叹息青春暮，悲伤白发多。苍生端若此，狂寇竟如何。更起乘桴兴，沧洲万里波。不谓繁华地，还飞战斗尘。浇愁空泥酒，极目更伤春。怀古翻书帙，论情托友人。谁深医国术，吾欲问甘辛。"}