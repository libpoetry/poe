{"id":"684271","title":"寿嵇川南母","dynasty":"明","author":"王立道","text":"春暖瑶池花草香，金鱼珠履俨成行。一杯沆瀣千年祝，此夕为欢殊未央。翠槛红楼拂曙开，琼芝瑶蕊映金杯。方平遥向麻姑语，碧海扬尘今几回。北堂清昼蔼春晖，歌绕雕梁燕却飞。自有神仙携凤吹，不须令子舞莱衣。二月蟠桃亦放花，花枝烂熳赤城霞。逡巡已结千年实，更觅安期枣似瓜。谁赠君家县圃图，紫烟白鹤列仙都。江妃鼓瑟湘娥舞，识得中间王母无。庭前袅袅长春萝，堂上歌钟伴绮罗。闻说东邻有好事，金鞍银烛夜深过。"}