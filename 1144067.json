{"id":"1144067","title":"西斋秋感二十首","dynasty":"宋末元初","author":"方回","text":"少年妄有意，与世扶危颠。神游渺八极，讵尝□□□。□□覆天地，鼎沸同熬煎。勺水空自扬，偶兹微命完。贪夫遂□欲，得所恬以安。君子抱古见，十事十不然。观人眼难开，不如返自观。此心既已了，口亦何必言。尼父叹逝川，匪惜岁月流。斯道未尝绝，是身当自脩。苍姬尚可为，遽已云继周。代谢理必尔，天命夫何尤。骚人痛楚亡，哀怨悲凛秋。汝能护青阳，终不黄落不。至人尽其心，分外非吾忧。所以牛山泪，徒为晏子羞。寂静无所为，宴坐观我天。此心俨不动，岂即非圣贤。孰谓轲也死，斯文遂无传。凤麟有嘴角，煎胶寄遗编。敛之入方寸，可续千古弦。世人不识察，自眩良独难。仲舒聊下帷，子云姑草玄。与世留医方，良医其舍旃。血气少未定，所见恨浅局。百炼至老成，精力已不足。所□著法言，纪事纂实录。向来窃有志，迟回未欲速。□□□□尽，断简浩难续。意长岁月短，雪发忽已秃。德功两莫攀，其次当自勖。山中假馀年，不远尚可复。蛇鼠必夜出，鸱鸮以暗鸣。有时亦不然，白昼或纵横。风俗昔忠厚，文物当承平。一夫负微慝，不逃清议评。古道□□丧，时危惊乱兵。奸黠逞所为，气骄货宝盈。一有指与讥，祸患可立生。儒士菜色面，仰天但吞声。老态夜乃见，终无甜梦期。西斋卧空壁，适值残□□。□□寒雨来，此声世谁知。四更远鸡鸣，披衣起题诗。舌根涎唾尽，汲泉漱空颐。聊写郁结心，稍寄幽婉辞。量近何所苦，骛远将焉思。一夕漏鼓五，不寐常四之。孤灯阅近史，伤哉宣靖中。起兵破中原，不在鸭绿东。乃在江之南，临川一老翁。文高学本僻，行急名骤穹。性命了未谙，物务藐弗通。聚敛改法度，开边兴兵戎。祐符不坐党，粘斡焉来攻。朽骨谅已尽，遗祸犹无穷。明年七帙开，头白焉用悲。佚乐或早死，老穷君勿嗤。幼小入学堂，忆我十岁时。堂宇化为灰，无复同学儿。二十上京华，生齿何熙熙。千万骨已朽，世换朝市移。夜枕念此事，百感心自知。飒飒落叶堕，浩浩寒风吹。我家清溪上，门临紫阳山。有一不死人，垂云遨其间。□□所著书，只字不可删。上言造化枢，下述性命关。一读□□病，再读开心颜。读之三十年，骑鹄超尘寰。苍生苦无福，朽竹秋苔斑。浪求西王母，八骏空回环。听雨胜观雨，观雨须高楼。细雨或终日，高楼令人愁。不如空斋夜，听雨诗思幽。雨作树声汹，万叶鸣飕飗。雨止檐声绝，忽续一滴秋。此时佳句来，自得不待求。暮年识此味，□庐真宜休。何如大醉眠，红日生床头。钟动市声绝，夜禁严鞭笞。独许浮屠氏，铙呗恣□□。□□有病死，信巫不信医。既死又信佛，佛事殊不赀。儿女数欢戏，顿失哭泣悲。一家不若是，里巷讪笑之。高堂十七篇，岂不存丧仪。世事无一古，儒业偏独衰。灵运永嘉日，玄晖宣城时。池草既清唱，窗岫亦妍辞。郡胜山水媚，心赏良足怡。庙廊有颜沈，味合深己知。桐濑较二□，川岭信复奇。拙陋方二谢，岂不粗能诗。兵革值迁变，衣冠逢乱离。已矣莫我识，怅焉归棹迟。木落雨淅沥，灯昏鼠窥觎。早卧定不寐，鲁经略卷舒。共姬一妇人，葬与嫁之初。四十三年间，九见褒笔书。傅母夜阙一，甘就焚如枯。表此以愧彼，有躯不如无。西子沼人国，改事遨五湖。嗟嗟东昏侯，犹不失玉奴。如仁故宜褒，小器自当贬。圣言存至公，功罪岂相□。□□微此人，孰禦匪茹猃。归坫备大夫，亦已越绳检。末季饶梼餮，妄自作崖厂。聘室至无算，食玉不云忝。丝毫靡建立，日夜煽虐焰。攫啖知饱足，曾不如猿嗛。里选出井田，贤能贡王都。亦有起农畔，在官为胥徒。河汾著中说，明明析二途。鞭算尚察此，废吏宁用儒。顾义不顾利，可与论唐虞。识字不识理，止合供走趋。一日抱公牍，千金肥尔躯。槁项泥六籍，岁晏寒无襦。欲雨雨不堕，谓晴晴无期。秋阴白日暗，黯淡寒云垂。华盛不长保，百卉忽已衰。萧飒枯草中，嘉菊遗妍姿。渊明但熟醉，不作骚人悲。悲更盛于骚，俗士焉得知。感极每欲死，唯酒能宽之。幸有杯中物，勿惜时一持。齐梁陈隋诗，真可以不作。至如晋宋间，渊明可无学。盲统集文选，似以刖报璞。后生今寒蝉，焉识独唳鹤。缅怀东篱间，用意极玄邈。笔势所到处，足与二雅角。心期重华并，襟度大庭朴。瓶空无酒斟，肯受寄奴托。寒士足奇士，贵人多俗人。俗人尚自可，盗贼乘风尘。子美客长安，悲歌惊鬼神。柄国者谁子，曲江近前嗔。逆臣自此起，强藩由是振。乃至饿隶辈，貂冕垂长绅。狼狈老拾遗，拾橡逃陇岷。我每读其诗，吞泪声酸辛。吾所学诗伯，近世惟二陈。稍换后山骨，复写简□□。□□足活法，亦复窥天珍。妙年张文潜，晚节吕居仁。书名始画屋，但疏勿与亲。雍容曳绅裾，彼为何等人。去去白云外，保此诗酒身。我死或不死，汝死为埃尘。江上枫已丹，林中橘犹绿。天寒百骸痛，抱膝玩幽独。生世六十年，鲜荣足忧辱。赋归弃空庐，惜此数竿竹。儿孙共十辈，何计给饘粥。万事不如人，唯诗尚可读。秋感二十篇，夜断朝复续。开樽寘前庭，一杯歌一曲。"}