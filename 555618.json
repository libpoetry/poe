{"id":"555618","title":"题云津书屋","dynasty":"明","author":"杨爵","text":"江南书屋号云津，千卷万卷皆非新。读书谁解书中意，我识刘氏家传真。积德先世有贤哲，认得孔颜不是贫。开基不肯买附郭，惟以典籍贻后人。精一肇自唐虞初，此是古人心上书。后来读者失其要，一生辛勤类蠹鱼。人心原是书之本，会寻真趣便能虚。心书与道相忘处，身居天下之广居。吾闻陋巷颜氏子，耕莘伊老翁，学发孔圣蕴，德与昊天同。道业千年昭宇宙，孰非昔人读书功。继述远将源流挹，独立今见水部公。匡时不恤触危机，振拔真有古人风。正气虽由衡岳降，修为要自云津中。秦中鄙人愿学步，蔓草安得比长松。嗟我东南有心事，耿耿日夜望苍穹。国恩诏许释狂罪，扁舟同过吕梁洪。随君得拜汉高帝，豁然开我此心蒙。"}