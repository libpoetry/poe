{"id":"857199","title":"送朱明之昌叔赴尉山阳","dynasty":"宋","author":"王令","text":"朱使拜书天上回，去以身试百里障。青衫飘若风外荷，借马载出尘土上。准眉崭如见天秀，独立系马万里望。身躯虽小胸腹宽，沛如绝海横秋涨。久宜脱绝事高致，岂愿卑冗劳俗状。高堂华发亲老矣，四海无家寄几杖。世外言高信独奇，人前腰折嗟已强。尉官虽小俸虽薄，犹有馀钱买甘养。想当家帷奉颜面，綵衣躬率妇子饷。诜诜儿女戏满前，累累诸兄坐相向。人间此乐不可幸，一笑自足百辱当。时清固应稀盗贼，俗弊宁不烦笞掠。好偷闲暇事简编，思予宁无尺字况。"}