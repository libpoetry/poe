{"id":"388571","title":"绮罗香·小扇挥萤","dynasty":"清代","author":"谈印梅","text":"小扇挥萤，轻绡笼雾，犹记年时庭宇。风露阑干，坐听小楼人语。道此际、枕簟生凉，又谁信、西风残暑。料如今、对月临风，绿窗不似旧情愫。天涯知否倦旅，多少离愁往恨，红笺难诉。千里关山，梦绕白云乡树。奈秋来、雁带书遥，但落叶、打窗无数。正潇潇、思入烟波，夜江蓬背雨。"}