{"id":"179511","title":"寄赠江宁刘明府","dynasty":"宋代","author":"蔡沈","text":"南陆昼日永，北窗风气清。端居玩时物，园林绿阴成。新竹梢已繁，修梧叶初荣。翩翩有幽禽，睍睆发清声。岂无樽酒欢，抚景难自倾。亲朋天一端，别我岁倏更。衷丹寄秋毫，香煤染霜藤。耿耿叹离群，拳拳怀友人。珍重万金抵，契阔千恨平。欲题尺书报，恻怆若为情。"}