{"id":"1249523","title":"访驿马精舍能上人不遇识其从孙萧生进修夜坐诵诗次日书此识别留简能公","dynasty":"元末明初","author":"刘永之","text":"晨起忽不乐，驱骑高原行。四山多岚气，日照孤峰明。亭午际江渡，烟艇浮沙汀。登岸迷所适，岐路方纵横。忽忆驿马寺，久慕能公名。询途向烟雾，阡陌互纡萦。渐入石路窄，松萝蔼冥冥。龙象虽寂寞，廊庑犹峥嵘。道人赴斋出，钟梵杳无声。款户识之子，开室出相迎。宴坐毕馀景，空花闻夕馨。佳句谁新作，摛藻艳春英。山尊泻芳醑，秋蔬摘霜茎。性昧空寂旨，心乐儒雅清。夜止西窗宿，风条中夕鸣。病客既多感，闻此心骨惊。明当舍之去，沿流到江城。方从湖海游，暂远林壑清。山门荫寔沼，中涵苔藓青。法源庶无竭，归日浊尘缨。"}