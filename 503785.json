{"id":"503785","title":"送王彬叔往同安二首 其二","dynasty":"明","author":"郭奎","text":"南州乱无家，寇盗纵横驰。白骨蔽原野，火炎城与池。千里何萧条，四顾令人悲。倬哉皖公城，当此江之湄。崇墉上峨峨，阵列纷鱼丽。明公秉高节，德泽被华滋。而蒙天子恩，慰尔长渴饥。大田既多稼，王师良有仪。君行利攸往，乐土寔在兹。嘉宾复来集，兼遂平生知。春兰丽芳渚，鸣凤翔高枝。裴回歧路侧，未忍言别离。别离何以赠，载咏南山诗。"}