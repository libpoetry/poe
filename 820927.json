{"id":"820927","title":"汉宫春 蛰园牡丹盛开，浩态酣春，秾香薰昼，命觞留赏，如在石家锦障中也。用梦窗韵写之","dynasty":"清末近现代初","author":"郭则沄","text":"宫扇开时，讶锦窠云髻，新降仙姝。含情暗欹粉靥，浓梦刚苏。雕阑旧倚，傍瑶天、风露都殊。春似怯、霞帷半卷，绿衣低捧琼盂。洛浦频年怨别，恰归骢暂驻，教伴清娱。殷勤坠香漫扫，歌席凭铺。金裙舞罢，又幽禽、催唤提壶。还仔细、罗屏雨重，玉妃酒困谁扶。"}