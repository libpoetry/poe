{"id":"609071","title":"送太保尚书郑公巡边","dynasty":"明","author":"区大相","text":"庙算在安危，疆场授便宜。上卿隆将礼，僚属佐军麾。天与平胡日，朝兴问罪师。金城图再上，麟阁画曾披。锁钥中枢出，韬钤外阃持。兼程讨突厥，间道袭鲜卑。杀气山川动，兵威草木知。风嘶出塞马，月照度关旗。箭逐星旄落，尘随虏帐移。行营屯右地，经略定西陲。青海分羌落，黄沙别汉夷。有谋全制胜，无事但羁縻。丹陛悬听履，皇华入咏诗。壮猷仗方叔，献凯莫教迟。"}