{"id":"482523","title":"往平原别高彬","dynasty":"明","author":"孙蕡","text":"银壶绿酒沾春宴，环佩朝回奉天殿。平生不作儿女悲，独向高彬泪如霰。高彬昔年桑梓雄，好贤乃有古人风。东林诗社静来结，北海酒樽长不空。朅来弓剑已萧索，短发如丝犹好客。塞上葡萄火齐红，宣州梨子鹅儿白。沉绵不独重相知，文采今还胜昔时。小楼焚香每读《易》，净几把笔常题诗。今晨我作平原别，高彬不意情欲绝。芙蓉香冷不堪赠，杨柳枝黄未宜折。龙湾江口石城头，一幅蒲帆万里秋。暮云红树傥相忆，应有音书慰别愁。"}