{"id":"1076432","title":"七夕","dynasty":"宋","author":"周紫芝","text":"七夕相逢说牛女，晋魏以来传乐府。金冠玉帔照灵河，不见此身闻此语。何如当日两神仙，空中一别五千年。五龙驾车各异色，万里乘云来九天。麻姑女子十八九，青丝作髻爪为手。擗麟荐酒进行厨，撒米成沙只回肘。为言东海将扬尘，蓬莱水浅无升斗。蔡经得道心尚凡，背痒自速方平鞭。上界真仙足官府，牛女之说真茫然。綵楼对月谁家倩，更就天孙乞针线。何不苦学麻姑仙，养取红颜如玉烂。"}