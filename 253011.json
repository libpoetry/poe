{"id":"253011","title":"苏武慢·用庆育韵寄筱珍","dynasty":"现代","author":"金问泗","text":"泪落新亭，辙环天下，长物一生无有。归依记室，出指仙槎，得此笑称鸡口。南国海隔山遮，聊憩风尘，借栖岩薮。料关心赤县，沦胥饥溺，盼谁援手。闻说是谨慎文书，艰难尊俎，旧地折冲还又。三山纵远，一苇能通，定有几封笺奏。犹记年时唱酬，鲸海春光，渔洋秋柳。问鸡林贾客，更索香山句否。"}