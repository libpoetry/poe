{"id":"703836","title":"丁未闰月望日社集呈诸君子","dynasty":"明","author":"韩上桂","text":"闰入初秋渐有霜，赤炎无力晚风凉。当轩桐叶微凋翠，隔水荷衣尚带香。越客苦吟声未变，仙郎高咏兴方长。共誇此月原馀日，纵酒閒游不惮狂。京城杂遝隔烟霞，幽赏多归贵从家。兴每到时惟看竹，杯从密处为探花。凉衣拟振凌风翼，曲沼思随历汉槎。为报同游诸学士，朝参早罢莫归衙。苦夏今怜夏早归，悲秋翻喜月全辉。百年能见许多闰，一岁初惊欲授衣。光落银蟾亏复满，辨悬白马是耶非。浮生扰扰知难定，但得深杯好尽挥。"}