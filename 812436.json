{"id":"812436","title":"宗太守招饮爱山台出图卷索题久未报也，是秋八月移守宁波为次东坡道场山诗韵成三首","dynasty":"清","author":"许传霈","text":"东坡去矣空林麓，终古声名留厓谷。不逢汪丞说爱山，谁向高台策蹇足。且历兵乱日漫漫，鬼火昏黄蛇蝎盘。蒙棘丛生牵萝薜，龙鳞老化问松湍。天爱苍生斯人出，治周期月登衽席。湖边万顷桑绿地，浓接棠阴齐栽植。无何黛色压千鬟，笑对城南有无间。台成不日民通政，八百年后重看山。山灵爽气迎平旦，下雨崇朝黑天半。赋就长歌挥兔毫，惊披珠玉临风叹。六载重来步层麓，怀人春雨苦空谷。歧途日暮将安之，踯躅危磴碍进足。何期严濑水淼漫，忽聚萍梗路曲盘。喜约儿童迎竹马，快沾膏泽聆鸣湍。坐看云岫无心出，当夏凉风铺琴席。红亭白塔开旧颜，翠竹苍松表净植。尽多风景付云鬟，罗列明窗大几间。犹幸良朋结良会，爱山过客同说山。爱山爱士评月旦，勤学岂废修途半。经济无非道德腴，我熟闻之望洋叹。霎时轻散云飞麓，蓼红蘋白明涧谷。无计攀留天际船，门外征尘起马足。碧湖此去烟窅漫，去思直偕鸟道盘。前后循声报最来，归市民心壑奔湍。况复四明山奇出，东渡大江稳帆席。海滨蜑户饶鱼盐，潮落农田勤耕植。回头应不忘仙鬟，诗思清于苕霅间。林鲍再官箸金石，颜苏自古寿湖山。骊歌唱彻鸡声旦，容易西风秋刚半。馀泽当流贺鉴湖，鼓舞来朝归与叹。"}