{"id":"983200","title":"木兰花慢 用韩干闻喜亭柱间韵","dynasty":"宋","author":"袁去华","text":"□中原望眼，正汉水、接天流。渐霁雨虹消，清风面旋，借我凉秋。草庐旧三顾处，但孤云、翠壁晚悠悠。唯有兰皋解佩，至今犹话离愁。迟留。叹息此生浮。去去老沧洲。念岁月侵寻，闲中最乐，饱外何求。功名付他分定，也谁能、伴得赤松游。尊酒相逢，更莫问侬，依旧狂不。"}