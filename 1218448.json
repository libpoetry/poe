{"id":"1218448","title":"题庆元路太守雍吉刺氏传家录卷","dynasty":"元","author":"岑安卿","text":"六经辅世不可彻，照耀今古如日月。前圣后圣语合符，历历尽为忠孝发。野堂太守来甬东，下车德泽春融融。抚民馀暇出家乘，累叶爵位犹尊崇。先翁昔长玉堂署，为德端重心谦冲。露香百拜己母疾，让爵同产情相钟。彤庭褒锡表宅里，双楹玉篆悬穹窿。大君有命治怀庆，至今父老歌勋庸。尊崇不缘戚里贵，忠孝自与天人通。中朝阁老更赞咏，墨云挥洒飞蛇龙。雄文大笔续前代，玉光下烛披长虹。亲亲敬长在一已，能使天下皆同风。公承世泽将雨露，尽洗海国尘埃蒙。民风丕变气苏息，温言恻恻苏疲癃。老农家居五云表，引领东望思帡幪。愿言不日秉旄钺，七州均入甄陶中。上为天子宣德意，下慰祖考于无穷。诗人作歌颂不朽，丰碑百尺看磨砻。"}