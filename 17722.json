{"id":"17722","title":"哭诸故人因寄元八","dynasty":"唐代","author":"白居易","text":"昨日哭寝门，今日哭寝门。借问所哭谁，无非故交亲。伟卿既长往，质夫亦幽沦。屈指数年世，收涕自思身。彼皆少于我，先为泉下人。我今头半白，焉得身久存。好狂元郎中，相识二十春。昔见君生子，今闻君抱孙。存者尽老大，逝者已成尘。早晚升平宅，开眉一见君。"}