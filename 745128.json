{"id":"745128","title":"赠朱秋坪明经即题其洗砚图","dynasty":"清","author":"孙原湘","text":"南梁北刘无昔人，后来更推蔡与陈。钟溪既老德清病，纷纷馆阁推麒麟。朱君少有临池癖，日闭萧斋抚古迹。杀尽山中紫兔毫，洒残绝域金壶墨。五十头颅鬓骚屑，染翰朝朝腕欲折。骆驼桥西片纸出，人道风神似松雪。吾乡书法溯二冯，翁张汪邵谁雌雄？绝伦虽无羲献迹，古法未失钟胡风。自从俗书逞姿熊，子弟家家学姚派。瓣香祇识奉华亭，笔阵谁知求晋代。君今僻居临水村，罗列金石娱朝昏。红柿周围白板屋，绿天自裹铁叶门。香姜古砚浮寒碧，浸入明漪涨云色。欲知君书得力处，但看一池秋水黑。"}