{"id":"747248","title":"闻衎石兄归郡城下榻学山兄乐寿堂赋呈四首末篇兼怀云寿兄武义 其一","dynasty":"清","author":"钱泰吉","text":"积雪明南窗，独坐忆远道。大河冻行舟，何处赋春草。忽传一纸书，开缄豁怀抱。为言卸装初，乐事田园好。上堂拜世母，慈颜幸未老。家事咨长兄，连床度昏晓。朅来犀角儿，去日犹襁褓。咿唔共镫火，兄孙已聪了。流光十五年，忽忽同过鸟。暂辞京洛尘，且食江乡稻。"}