{"id":"506695","title":"神龟诗","dynasty":"明","author":"杨荣","text":"于昭皇祖，圣神文武。德合乾刚，功超前古。肇基江左，虎踞龙蟠。鸿图巩固，宗社奠安。际天极地，罔不臣服。朝贡以时，献琛执玉。卉裳椎髻，接踵梯航。南金大贝，厥篚相望。猗欤我皇，绍继大统。一遵成宪，天锡智勇。念形羹墙，永言孝思。陵庙奕奕，未树穹碑。圣德神功，纪于史氏。载勒贞珉，以诏后世。贞石既获，厥趺是求。爰启爰斸，龙潭之丘。有昂者龟，若瞻若顾。忽焉以呈，神物斯护。其傍璀璨，果得巨石。相趺是宜，弗爽毫尺。惟皇孝诚，孚于神明。有感斯应，神祇效灵。濯以温泉，瑩如紫玉。陈之丹陛，韫之宝椟。窿然其分，间错以文。匪雕匪琢，气凝絪缊。臣庶聚观，宛然天成。欢呼踊跃，幸睹嘉祯。帝曰嘻哉，匪予之力。神瑞之应，皇考之德。载蠲吉日，献于孝陵。陈之閟宫，纪之金縢。昔闻神龟，负书出洛。夏后取则，洪范是作。今逢圣明，文命诞敷。获此奇瑞，异世同符。颂声洋溢，洽乎四海。福祚绵绵，亿千万载。"}