{"id":"1055945","title":"因服药饮酒一盏","dynasty":"宋","author":"李之仪","text":"东坡在黄州，饮酒只饮湿。我今又过之，酾浆如齑汁。平生不喜酒，兴来且莫絷。长虹偶尔放，因复投一吸。入口舌欲脱，下咽虫争泣。熇熇腹将裂，窣窣泪莫裛。顽涎杂血唾，心悸如鼓集。卓尔无一事，荆棘强自入。主人固好饮，宿兴亦素缉。如何似见毒，使我卧复立。彷徨日欲落，稍宽困眼涩。梦觉天未明，齿颊犹习习。是邦居不非，奈此掩弗及。昔闻禁酒国，今见毒酒邑。作歌寄一笑，倦闷聊救急。"}