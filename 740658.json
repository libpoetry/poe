{"id":"740658","title":"梦游岱岳歌","dynasty":"清","author":"王鸣盛","text":"我志穷十岳，身佩真形图。汶阳道上纵远目，突兀岱顶青模糊。鲁酒若琥珀，丝绳提玉壶。解鞍即醉倒，偃卧胡姬垆。天风飘飘浮绝磴，导我忽转松萝径。萝径逼高寒，苍苍十八盘。汉策閟古字，秦松泻哀湍。振衣便觉凌紫极，倚剑真欲生飞翰。穹崖溅瀑多殊状，决眦已在层霄上。碧霞四气拱星辰，青帝五云开崿嶂。崿嶂叠叠烟青青，封中云气缕缕生。安期一笑相逢迎，如瓜之枣出啖我，骖驾白鹿空中行。天门詄荡，日观巃嵷。河流挂树，海色摇空。苍烟九点望不极，合沓下见扶桑红。银台倒影火轮出，惊回清梦仍相失。风马云车乍有无，丹梯翠壁看明灭。应劭记，李斯碑，平生怀抱空好奇。餐霞炼药不早，就坐待蓬莱清浅始悔朱颜衰。风尘回首驱征铎，惟听霜钟殷岩壑。万里终当汗漫游，十年肯负烟霞约。"}