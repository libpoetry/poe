{"id":"132021","title":"题道岩二十韵","dynasty":"宋代","author":"黄今是","text":"道士元周其姓胡，朝来遗我仙岩图。一堆盘石东西向，凿破混沌中心虚。欲知地面深且广，架屋百楹端有余。天池高下相灌溉，四柱卓立擎香炉。席帽近南犹仰视，云盖一峰蟠北隅。前岩后岩为表裹，直过可以肩篮舆。吴许遗留试剑石，葛艾弃置烧丹炉。当时俗眼固不识，一旦脱屣朝清都。至今丹井泉源涌，下接三江连五湖。春来桃李开锦绣，宛在武陵溪上居。人间酷热不能到，清风白水摇芙蕖。霜飞雪落万木死，玉叶青青长不枯。三清殿前拜章夜，香绕真仪七十躯。月光射入嵌空内，皎皎寒冰在玉壶。老龙耽睡忽惊觉，一霎万顷沾膏腴。物无疵疠年谷热，有感则通如合符。本朝图经自该说，厥后荒废成丘墟。元周抵掌来必葺，十四年间复古初。崇宁天子降明诏，废者使兴传圣谟。郡邑何时能剡奏，毕封之祝相欢呼。"}