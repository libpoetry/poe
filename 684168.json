{"id":"684168","title":"送直阁黎瑶石致政南还","dynasty":"明","author":"王弘诲","text":"投老东归访钓游，梅花春色梦罗浮。丝纶乍远池头凤，机事浑忘海上鸥。避世金门怜意气，和歌玉署想风流。江湖亦自干星象，珍重当年泽畔裘。汉家东阁籍才贤，廿载丹霄雨露偏。倏尔蓬瀛生羽翼，翛然勾漏觅神仙。山中暇日输浮白，花下清斋闭草玄。知尔著书成世业，出关仍否向人传。"}