{"id":"796158","title":"南浦 秋水，用玉田韵","dynasty":"清","author":"王韵梅","text":"枫冷落吴江，漾涟漪一镜，澄清初晓。云梦到潇湘，芙蓉外、一段清愁难扫。苍茫独立，半空飞下鱼云小。旧日莲塘零落尽，剩有蘋花蓼草。芦汀荻渚舟横，问季鹰归未，莼鲈误了。落日古荒湾，西风里，空溯浣衣人到。馀情渺渺，洞庭木叶波生悄。行遍陂塘三十六，消尽秋心多少。"}