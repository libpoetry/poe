{"id":"405205","title":"三台令 答竹韵五妹","dynasty":"近现代末当代初","author":"刘蘅","text":"思睡。思睡。梦远来迟月坠。新凉夜味谁知。秋窗有客皱眉。眉皱。眉皱。忍见东篱花瘦。文字。文字。中有桃源天地。四邻鹅鸭喧喧。三秋把卷闭门。门闭。门闭。一默神游云际。空幻。空幻。蜃市楼台天半。潜心收拾春华。村鸡苦报日斜。斜日。斜日。忍负杏花幽寂。沧海。沧海。恁的桑田偷改。雨馀满院春光。无端又惹断肠。肠断。肠断。月底一声啼雁。江畔。江畔。独立昂头霄汉。秋晴月色凄盛清。催诗试我性灵。灵性。灵性。水淡烟柔风劲。"}