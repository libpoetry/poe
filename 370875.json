{"id":"370875","title":"玲珑四犯·恽正叔西湖汎月图为陈玉几赋","dynasty":"清代","author":"厉鹗","text":"寒玉砌澜，脩蛾横绿，青天明月初涌。人间今夕好，柳外凉阴重，沈沈两堤跨蝀。问何人、曲声吹送。酒面邀秋，船头照影，吟思欲飞动。烟空远眸堪纵。想菱飔乱起，荷气深拥。清欢惊易晓，光景随尘鞚。南田词客今仙去，剩沙鸟、来成幽梦。谁与共。裴回写、閒情数种。"}