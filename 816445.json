{"id":"816445","title":"摸鱼子","dynasty":"清","author":"龚翔麟","text":"趁渔郎、浴波弄影，螺烟隐隐如发。粉丝惯搅青房碎，镜里斜阳明灭。晴澜阔。认亭子湖心、好去停荪楫。酒船似蝶。听鱼钥将收，一时催散，怕见柳梢月。新凉了，露径风筵难列。蜡灯红泪飘杀。须寻翠馆沿莎岸，何处香吹黄雪。扫寒叶。见巷尾楼窗，云母镌花贴。金铺未齧。觑小婢添篝，钗茸乍卸，正好醉魂接。柳坊西、苔铺径软，开门满地红雨。清凉山色为屏障，只少溪流环住。邀笛步。问曲瓮、危亭得似团蕉否。主人觅句。笑藤角银钩，吟情还剩，补入砑绢去。宣和粉，不入画师新谱。乱零醉墨如许。竹春过也泥根迸，荷插挑鞭寒圃。勤种树。从未识、青鞋误踏沾香土。三霜两暑。惜枉度华年，今朝才认，杜甫草堂路。问而今、填词好手，几人肯学姜史。风流近数由拳侣，最是青莲兄弟。逢小李。曾斗句、玲珑阁畔题红纸。白藤箱启。露粉砑银光，霜花腴卷，奉橘数行字。酒边唤，记曲云鬟娘子。红牙缓缓歌起。同声不信尊前外，又见吴兴承旨。苕霅水。算从此、香波都酿春鹃思。他年准拟。打两桨相寻，渔庵结个，认尔作邻里。"}