{"id":"1126961","title":"和蒲泰亨四首","dynasty":"宋","author":"黄庭坚","text":"我已人间无所用，鬓飘霜雪眼生花。东坡兄弟来虽晚，折箭堪除蚀月蛙。东坡海上无消息，想见惊帆出浪花。三十年来世三变，几人能不变鹑蛙。玉座天开旋北斗，清班鸟散落馀花。有人难立百官上，不为庙中羔兔蛙。栽竹养松人去尽，空闻道士种桃花。昨来一夜惊风雨，满地残红噪暮蛙。"}