{"id":"812915","title":"浣溪沙 题余澹心五十小像四首","dynasty":"清","author":"宋琬","text":"白发平头五十人。依然居士净名身。盟鸥狎鹭有谁嗔。伯玉行年非已断，少陵垂老懒逾真。冶城花月乐千春。白发平头五十人。洪厓拍手笑相亲。会须骑鹤访三神。为爱烟波来角里，肯将名姓谒平津。莫釐峰下且垂纶。白发平头五十人。布衣曾未染京尘。往来求仲不嫌频。斗鸭栏边芳草合，凤凰台畔柳条春。批风抹月葛天民。白发平头五十人。疏狂聊以乐天真。四时佳气在君身。桃叶渡头双桨在，樵青歌罢调方新。为君满引莫逡巡。"}