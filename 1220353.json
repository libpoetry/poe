{"id":"1220353","title":"九江丁祀闻鼓吹感怀","dynasty":"元","author":"吴当","text":"上丁脩祀又春分，鼓吹声传旅夜魂。世路荆榛迷圣域，沱江烟草怨王孙。空怜宇内干戈满，无复河间礼乐存。上国风云清庙閟，中天日月素王尊。春秋摄献元臣重，爵秩追崇祝号敦。束帛承筐先俎豆，牢牲升鼎从羔豚。公侯显相千金币，牺象宗彝九酝樽。玉磬编钟歌大吕，朱弦疏越奏云门。诸生襟佩趋鹓序，百辟冠裳谨骏奔。翠积宫庭寒肃肃，光生花树晓焞焞。秦坑灰烬遗经坠，王业陵迟古道昏。霄翮倚风留退鹢，辙鳞随水化冥鹍。八音夔律何由正，六典周官讵易论。自叹白头思绍述，谩垂青简照乾坤。"}