{"id":"1227296","title":"新淦太平山","dynasty":"元","author":"何中","text":"纵观不知远，言登太平山。诸峰卷秋雨，日射风霏间。悬磴折古石，侧溪倒危潺。金灯如丹红，异卉相斓斑。忽怅经丘绝，俄欣寻壑间。筠阴聚森爽，樵人指幽关。声钟出晻霭，演梵作孱颜。静者足吾契，语瑩冰珊珊。厓东野月上，露华膏夜鬟。松杉炯玲珑，流飙过瑶环。既静有馀听，焉知趺坐顽。偶然在尘表，非能悟无还。"}