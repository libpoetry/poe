{"id":"906348","title":"春日同游梅花坡分韵赋诗坡字","dynasty":"宋","author":"李弥逊","text":"春江晓鼓收更鼍，笋舆催上西城坡。嵩阳散人蓝田吏，紫髯参军三语罗。机云兄弟更奇绝，杖藜杂沓行逶迤。孤芳冷蕊正明媚，却笑桃李空繁多。卑枝横路霭香阵，远树山林扬素波。石肠冷淡老眼暗，对此不忍空樽牺。四宾衮衮饮翻河，扳花覆盏自起歌。语剧嗔眉动轻皱，酒薰笑脸生微涡。跳丸背我何太急，谁为返旆追羲和。商量嫩蕊暂留住，后来载酒无蹉跎。"}