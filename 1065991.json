{"id":"1065991","title":"寄左与言","dynasty":"宋","author":"许景衡","text":"我公厌纷华，早岁谢羁束。卜居山水间，山水长在目。巉巉吹台高，滟滟横塘渌。兴来即杖屦，往往混樵牧。别来二三载，猿鹤怅幽独。归心日摇摇，梦绕湖山曲。儿曹真罪人，志养非所欲。留连州县间，折腰食斗粟。世途苦多碍，公心亦烦蹙。眷言慰公者，萧散惟林麓。谢屐齿已蜡，陶巾酒初漉。结束山家具，提携倩童仆。遥知入山去，野饭久不肉。相见石桥侧，触眼惊寒瀑。殷勤清净供，煮茗媚乾竺。盏底亦薄相，聊以眩聋俗。桃溪仙洞府，流水花■■。二子去已久，蟠桃知几熟。吊古一慨然，新诗定相属。英英太冲后，壑壑昆山玉。千言挥洒顷，纸上龙蛇伏。联镳得所适，山路忘重复。我亦个中人，簿领方驱逐。遥望白云飞，此心尤踯躅。羡子好心事，愧我祇眠餗。人生行乐耳，险涩戒川陆。千金不垂堂，万里虞脱轴。欢罢念归旋，无贪华顶宿。"}