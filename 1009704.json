{"id":"1009704","title":"雪峰真觉禅师赞","dynasty":"宋","author":"释心月","text":"出岭超方，九上三到。一槌便成，未是性燥。诵过水偈，闻色空义。搅炒肝肠，睡不成睡。棒头领旨，句下明宗。夜半鳌山，如鹤抛笼。象骨岩高，中有鳖鼻。千五百人，中伤者几。三毬并辊，大用全提。石火莫及，电光罔追。大地撮来，如粟米粒。今昔行人，看之不出。望州乌石，日炙风吹。万福曾郎，眼戴双眉。"}