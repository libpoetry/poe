{"id":"844184","title":"金缕曲三首","dynasty":"清末民国初","author":"易顺鼎","text":"风雪呼安道。记那日、孤舟感事，江花江草。细雨春寒渔村路，一幅移家画稿。曾几上通天台表。水火干戈中出入，只文章、血性真奇宝。从虎口，发高调。吉光片羽休嫌少。得良朋者般珍重，墨痕都笑。但使今生逢知己，那怕三生潦倒。毕竟是才人命好。三复遗编三太息，有吴门、暗泪苏门啸。幸不共，劫灰扫。往事君休道。甚模糊、一分戎马，一分烟草。唱罢南朝家山破，乐府焚翻旧稿。猛回首乱离江表。无限少陵身世感，向啼鹃、洒涕谈天宝。已略变，盛唐调。云萍散后音书少。犹彷佛围城歌哭，朋尊欢笑。三十年来文字饮，幻得风颠月倒。总不似皖公青好。问讯竹寒沙碧宅，怕骚魂、容易秋坟啸。花落也，有谁扫。说与天知道。问因甚、故人散雪，文人宿草。此客居然求马骨，权当千金赋稿。还怅望停云八表。中有屋梁残月在，便零笺、没字都堪宝。何况是，古时调。九州未恨交游少。只怕对茫茫尘海，无端啼笑。似此高歌同患难，元白真教压倒。从过后思量忒好。烽火关山如梦里，念生平、我亦悲而啸。铅样泪，不能扫。"}