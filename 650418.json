{"id":"650418","title":"端午内苑赐观击毬射柳","dynasty":"明","author":"金幼孜","text":"紫苑东华北，霓旌拂曙来。锦装千队合，仗列两朋开。剑戟明初日，衣冠映上台。櫜鞬屯虎士，匼匝引龙媒。花簇金毬度，云随綵仗回。抗弦轻斮柳，飞鞚不生埃。闪闪扬旗过，逢逢叠鼓催。夺幖争决胜，得意每先回。光禄筵初罢，瑶池宴屡陪。御香霏晓雾，大乐殷春雷。圣德同天地，恩光被草莱。风云俱际会，文武属良材。北斗尊宸极，南山进寿杯。太平歌既醉，忝窃愧非才。"}