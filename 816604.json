{"id":"816604","title":"湘绮先生与吴子修谭芝畇往复斗韵及登瞿相国新筑超览楼饯岁诗以庚戌开岁五日手录诸稿见示索和次韵奉酬","dynasty":"清","author":"曾广钧","text":"乐石镌文重李斯，西京置驿美当时。人睎校颂正考父，我作观兵章曼枝。武库顿看丰狱剑，仙城须斗汉宫旗。西清法物纷坛坫，接迹无当若瓦卮。墨淡笺迟怯被催，移诗似寄陇头梅。偶因进退成规矩，独抱精神与往来。珠笈五千腾瑞采，漆经四七应杓魁。麟编葩什同衰世，何止微言在玉杯。"}