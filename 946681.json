{"id":"946681","title":"沈德和使君生辰四首 其二","dynasty":"宋","author":"陈棣","text":"麟阁仙蓬莱，兰省星躔次。瞻之已足荣，到者亦未易。惟公名德尊，飞声从早岁。青钱中妙选，岂止一科第。果闻超卓姿，遍历清华地。青藜照雠书，赤管供奏议。视典昔常游，观耕尝入侍。熙朝百度新，一麾烦卧治。欲知天眷隆，御屏题姓氏。公岂久外人，趣装宜早计。"}