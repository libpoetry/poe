{"id":"678877","title":"九仙山","dynasty":"明","author":"郑瑛","text":"南登九仙峰，西忆双溪月。玉轮千里悬秋光，环佩玲珑上瑶阙。仙人去去不可留，听我一曲歌丹丘。清晨摇曳采云别，白日飘忽乘天游。我宫之真师，乃是紫阳客。与君铭骨授长生，昔隐兹峰鍊精魄。谁料丹砂化成烟，谪向人间二十年。玄风笑翳花源去，化衣醉拂秋霞眠。青童返霓旌，相招拥仙跸。下窥城郭几回新，手种长松已千尺。杳然真师失其踪，身骑白羊去无穷。鸾啼鹤怨天府空，长攀玉树期相逢。君家乘龙度百越，过予洒扫石上月。真师不来君又发，还掩洞房泣仙骨。"}