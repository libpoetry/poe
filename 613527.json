{"id":"613527","title":"因病閒居和闻子由瘦","dynasty":"明","author":"李之世","text":"近服黄连稍断肉，顿顿只啖黄粱粥。窗灯眼缬未成眠，入作蚊声逐蝙蝠。朝来投牒乞移疴，刚得闭门一避俗。氍毹半拥绛帐明，冷衾未许偎红玉。风敲短檐落叶乾，寒肌隐隐生金粟。强调中气守黄庭，心花瞀眩奔狂鹿。印锁空庭鸟雀哗，山厨黠鼠欺童仆。才梳短发帽宽欹，带孔移腰形似鹄。"}