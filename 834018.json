{"id":"834018","title":"高阳台","dynasty":"清末民国初","author":"易顺鼎","text":"萍海鸥踪，桂宫蟾约，十年吹瘦琼箫。载酒春情，闹红曾泛吴桡。尊前漫写飘零意，怕潘郎、青鬓先凋。镇无聊、水阁凉生，梦雨潇潇。银筝语涩湘弦雁，甚懒云遮尽，旧日蘅皋。燕去楼空，倩魂悽断谁招。西风暗换摩登劫，便花天影事都消。又魂销、一寸秋心，绿上芭蕉。"}