{"id":"887514","title":"江南春慢 中吕商赋张药翁杜衡山庄","dynasty":"宋","author":"吴文英","text":"风响牙签，云寒古砚，芳铭犹在棠笏。秋床听雨，妙谢庭、春草吟笔。城市喧鸣辙。清溪上、小山秀洁。便向此。搜松访石，葺屋营花，红尘远避风月。瞿塘路，随汉节。记羽扇纶巾，气凌诸葛。青天万里，料漫忆、莼丝鲈雪。车马从休歇。荣华事、醉歌耳熟。天与此翁，芳芷嘉名，纫兰佩兮琼玦。"}