{"id":"1205700","title":"沁园春 赠括苍张希微号几庵","dynasty":"元","author":"李道纯","text":"不识不知，无声无臭，名曰希微。只道个便是，全真妙本，人能透得，即刻知几。闻法闻经，说禅说道，执象泥文都属非。君还悟，这平常日用，总是玄机。仍凭决烈行持。把四象五行收拾归。会两仪妙合，三元辐辏，一灵不昧，万化皈依。精气凝神，缘情返性，迸出蟾光遍界辉。形神妙，向太虚之外，独露巍巍。"}