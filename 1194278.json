{"id":"1194278","title":"故徐州刺史赠吏部侍郎苏公挽歌词三首","dynasty":"唐","author":"张九龄","text":"韦玄方继相，荀爽复齐名。在贵兼天爵，能贤出世卿。学闻金马诏，神见玉人清。藏壑今如此，为山遂不成。相如只谢病，子敬忽云亡。岂悟瑶台雪，分彫玉树行。清规留草议，故事在封章。本谓山公启，而今殁始扬。返葬长安陌，秋风箫鼓悲。奈何相送者，不是平生时。寒影催年急，哀歌助晚迟。宁知建旟罢，丹旐向京师。"}