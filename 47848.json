{"id":"47848","title":"杂诗·速成非良器","dynasty":"明代","author":"刘基","text":"速成非良器，骤得难久好。桃李望春舒，亦复迎秋稿。蕣英耀朝日，未夕委蔓草。饥农种植禾，自庆得食早。岁暮寒溧洌，衡门净如扫。瀛洲对方壶，弱水为池沼。不有千年花，安得如瓜枣。徐市驾楼船，轻帆迅如鸟。仙人倘可见，常恐三光老。寄书附文鳐，碧云空缥缈。"}