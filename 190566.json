{"id":"190566","title":"送友人归荆南","dynasty":"宋代","author":"胡宏","text":"瞬息光阴便百年，壮时无谓此身坚。莫随白日悠悠去，要见先民的的传。心耻文俳似班马，眼看青紫自头旋。望云飞鸟长天外，临水不知鱼在荃。沈吟岩野意不展，燮理一身居屡迁。愿学只知依孔圣，懒从禅客问因缘。圣门子贡最明达，肯使宫墙但及肩。天生我才朴更拙，未逢良匠入雕镌。清漳见公二十载，论仁一句期超然。致知两字足功力，方信能行穷化先。南山文会未振起，公今远去岷江边。闻说豺狼卧当路，日向黄昏休更前。况复江城动鼙鼓，四时烽火长相连。征轮决去曳不止，男儿性命绝可怜。晓月子规惊别梦，冥冥空有泪痕溅。临岐相赠要切语，慎勿使我空华颠。"}