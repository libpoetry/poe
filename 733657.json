{"id":"733657","title":"白头宫女行","dynasty":"清","author":"吴兆骞","text":"长安女冠头似雪，曳地黄紽悬百结。手执金经泪暗垂，云是前朝旧宫妾。一朝充选入披香，倭堕新梳内殿妆。低鬟自惜青虫小，系臂愁看绛缕长。当年御极方清晏，宫中屡启催花宴。云母屏开见舞人，水晶帘卷低歌扇。歌舞年年乐事殊，森沈宝幄挂流苏。北宫漫阅鱼龙戏，东绢频临《蛱蝶图》。图史纷披间珠翠，深宫镇日长无事。鹊顾书从女史传，鸾雏钗向昭仪赐。昭仪明艳独承欢，促坐金床倚笑看。灯簇九微长侍辇，妆成七宝自凭兰。兰前罗绮纷成列，阿监才人几分别。玉墀草细打球高，珠箔花深吹管彻。景福宫前细柳垂，琼轩不闭共追随。绣镫缠鬃娇试马，绿绨隐几倦弹棋。春花秋月年华换，掖庭寂寞肠堪断。素手翻书教小王，红颜对食怜同伴。自从羽檄扰秦川，遂使官家少晏眠。五夜刺闺频报警，三春合殿罢开筵。几载天颜惨不乐，中宵独坐占芒角。炮火新开内教场，诏书屡下文渊阁。阁门封事日纷纷，督府潼关复覆军。几部黄巾残豫楚，千群青犊下宣云。宣云处处名城堕，倒戈自启居庸锁。阙下交驰告急书，殿前望断平安火。军锋倏忽逼神京，一夜都人已数惊。内苑左貂群揖盗，团营飞骑半翻城。城上弓刀争内向，苍黄无复蓬莱仗。独御金鞭视九门，空颁铁券封诸将。白马青袍卷地来，君王长叹不平台。日诏内人从避寇，手持爱子共衔哀。可怜十叶汉天子，海竭山崩竟如此。复壁宁教伏后藏，佩刀自刺清河死。珠伤玉碎满曾城，宫车无那赤龙迎。犹有黄门曾殉主，岂知紫闼竟屯兵。自怜白首深宫住，欲问家山渺归路。潜脱霓裳出九重，却寻月径依双树。一托香台已十秋，每谈遗事自生愁。室中漫礼金仙席，梦里还随玉辇游。惆怅生年遘阳九，戒珠持遍甘衰朽。仙家龙种尚飘零，贱妾蛾眉亦何有。我来故国几沾翰，摩娑铜狄北风酸。昭阳旧侍悲通德，长乐姬人识佩兰。从古存亡堪太息，凄凉无处寻遗迹。《麦秀》偏伤过客情，《柘枝》还下宫人泣。"}