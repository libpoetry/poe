{"id":"491239","title":"入苍山下岩寻曾子实先辈故居遗迹往往有题刻存焉","dynasty":"明","author":"刘崧","text":"层岩上苍翠，下结赤石沙。题刻不复辨，莓苔见欹斜。始经茶岩幽，流泉注其窊。复登石楼重，谷吻奋以呀。跻攀出众险，一目纵迩遐。窅窅平原中，群山如削瓜。筼筜旧种竹，隐隐明秋霞。亦欲问青天，举觞酬黄华。梯危且憩息，仰首闻叹嗟。蹊路梗不通，荆棘为我遮。昔人苦好事，侈以名自誇。焉知百岁后，寂寞犹枯苴。途穷日将夕，鸣鸟纷已哗。暮出藤萝中，还寻野人家。"}