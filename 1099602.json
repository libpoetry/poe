{"id":"1099602","title":"和后村明皇按乐图歌","dynasty":"宋","author":"林希逸","text":"芙蓉帐暖春觉迟，玉笛真人恣荒嬉。弄权宰相杨与李，老奴将军专北司。延秋门外目未睹，宫中但教霓裳舞。薛王沉醉寿王醒，天公自击催花鼓。锦鸡索斗金笼疏，宝马登床伶走趋。只愁海棠睡不足，肯信渔阳有反书。青娥阿㜮发种种，海上依然髻斜拥。游魂血污纵得归，不伴君王行蜀陇。周郎此笔妙殊常，琛台初见惜匆忙。重来把玩转烛许，十年去我春堂堂。按图雅欲谈遗事，西墅无人谁考异。少公锦卷长公题，共说少公各挥泪。"}