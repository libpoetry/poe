{"id":"757939","title":"过秦楼 柳","dynasty":"清","author":"苏穆","text":"社燕初归，嫩黄才吐，却早占春一半。栏杆独凭，袅袅柔丝，最是共人肠断。何事昼长梦回，轻染纤蛾，便成悽惋。怕秋来万里，飘零无主，马蹄声远。曾说与、芍药开前，青梅熟外，种种绿繁红倦。丝风院落，潺雨黄昏，一叶蕉痕长捲。多少幽情，付伊刚耐春寒，又凝春怨。向清池影里，闲逗疏星几点。"}