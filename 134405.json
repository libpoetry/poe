{"id":"134405","title":"晋康陈生家世以孝悌闻有异木连理生其庭旌表","dynasty":"宋代","author":"司马光","text":"灵珠蟠泥沙，积水不能掩。贤人畜美德，岂必自标检。陈生世同财，百口共丰俭。远居岭海间，天质非陶染。邦人慕其行，门辨日衰减。祥木并殊柯，童童植轩槛。或欲揭其门，令人识仪范。愚公私不然，外奖由内歉。已能孝悌著，默致神灵感。何必赐牛酒，然后明褒贬。况兹诗咏末，琐琐事铅椠。才薄不敢辞，适能为污点。"}