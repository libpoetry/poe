{"id":"1107058","title":"诗呈同院诸公六首","dynasty":"宋","author":"邓忠臣","text":"秋日同文馆，多朋信可依。慧莺还伴锁，巧燕自知归。藻鉴由来定，翘材未觉稀。贤书早晚上，拭目看珠玑。秋日同文馆，朝晖淡淡光。聚蚊喧败帐，飞蝠入雕梁。香散青绫被，诗翻古锦囊。群居有英彦，晤语兴何长。秋日同文馆，虚廊日几回。浮花出林杪，古樾蔽城隈。远笛悲仍壮，幽禽去又来。微吟还自喜，共和有清才。秋日同文馆，分场试未齐。借书穷石室，刊字费棠梨。想见英雄彀，谁当甲乙题。喜陪群彦集，通籍在金闺。秋日同文馆，来游翰墨场。预闻周俊造，多有汉文章。兰室依新润，芸书识旧香。逢辰强思报，矫首咏明康。秋日同文馆，晨兴不待鸡。耽书迷甲子，行乐在东西。静对庭柯盼，閒常柿叶题。相期放朝后，连日醉如泥。"}