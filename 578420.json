{"id":"578420","title":"贺寿诗　为滁阳赵士衡补题","dynasty":"明","author":"罗亨信","text":"滁阳赵高士，卓荦超群伦。妙龄志远大，积学期立身。朅来寓京华，交接多显人。契合重金石，义孚情益真。芳晨届初度，庆贺罗众宾。秬酒载芳烈，海错陈奇珍。王母果献桃，麻姑脯擘麟。戏彩兢诸孙，喜气何氤氲。杂遝喧华堂，剧饮忘晨昏。铜狄醉摩挲，玉枝汗不津。嗟人生两间，驰逐徒纷纷。一朝委晞露，竟为车马尘。何如松柏姿，历岁犹精神。卓哉赵高士，齿迈行弥敦。耳顺方及期，花甲才周旬。谅天佑吉人，祉福来无垠。愿歌南山雅，寿考期千春。"}