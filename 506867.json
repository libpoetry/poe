{"id":"506867","title":"题画梅","dynasty":"明","author":"杨荣","text":"江南残腊际，万卉俱凋零。惟有寒梅花，粲然自敷荣。操与松筠固，色同冰玉明。西湖幽兴适，东阁新吟成。以兹脩洁士，往往资怡情。蓟北少栽植，无由觌华英。画图一披阅，顿觉心神清。寒梢净披拂，素艳淡轻盈。疑闻暗香度，似觉疏影横。子乃爱莲裔，喜结逋仙盟。得此惬珍玩，不殊获琼瑛。高斋残雪霁，如在孤山行。岂伊形模妙，比德良足徵。永愿保贞白，庶用慰平生。"}