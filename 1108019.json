{"id":"1108019","title":"山中寄外","dynasty":"宋","author":"龙辅","text":"泊舟古岸傍，松柏日已煦。本非同心期，空似西陵路。湖色开明镜，峦光列翠屏。双眉不忍画，羞对远山青。一到空山下，回看远俗尘。松枝堪作麈，无计赠情人。若得共此栖，松菊长携手。岸上数株松，何须减五柳。寄郎以山字，得无无解处。得郎一人来，便可成仙去。脚下绣宫鞋，殷勤为郎做。今日贪看山，凤头半已破。跻攀不辞远，微汗湿红粉。万一有桃源，当期郎共隐。山中白日暗，霏霏云雨动。信此非巫山，安能入郎梦。妾在山中来，郎在溪头住。郎若泛舟寻，莫误桃源路。闻郎今日来，日斜何不至。应知篙橹迟，羡杀云中翅。利名何足事，山中乐未央。郎如学耕耨，奴便学蚕桑。茅屋拥红炉，聊在山中宿。枉却几上灯，无书供夜读。娇儿渐聪慧，出语解人意。促奴须早归，恐爷书又至。寄郎三片玉，至今无报音。深山多古迹，不得共郎寻。买舟不论价，但愿舟不迟。归时与郎面，不致效秋时。"}