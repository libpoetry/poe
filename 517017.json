{"id":"517017","title":"续白额行","dynasty":"明","author":"龚诩","text":"白额白额猛且雄，居然据我林之中。白日出林取人食，馋口大开如血红。摇头掉尾似得意，流血滂滂无惨容。遂令自古南山下，大道尽日无人纵。一朝忽与猎夫遇，密网强弓绕林树。白额计穷无所逃，四足如豚缚将去。虽然摇尾乞人怜，积恶过深宁汝恕。却怜三四假威狐，遁迹潜形在何处。"}