{"id":"1102092","title":"嫠答媒","dynasty":"宋","author":"胡次焱","text":"嫠答媒，妾自怜。妾家贫如洗，妾貌妆不妍。中年方择配，幸逢夫婿贤。蓝桥疑仙会，红叶开良缘。俯以奉箕帚，仰焉供豆笾。粤从定六礼，稳图偕百年。讵疑有家愿，倏罹中道捐。城崩哭呦呦，竹斑泪溅溅。空房照明月，幽陇凄寒烟。禽鸟喧墓门，魄降魂翩翩。蛜蝛满窗户，心结目涓涓。寮室昔华屋，埋玉今荒阡。恨不即同穴，何忍续断弦。翻思合?初，参透老婆禅。如鱼水游泳，如茑萝缠绵。奈何生死阔，泛泛水中船。绸缪为夫妇，反覆如市廛。徒贻杨华丑，宁免柳絮颠。妾颇亲笔砚，亦尝阅简编。女不践二庭，妇不再移天。陶婴寡鹄吟，卫妻孤燕篇。或刑耳自誓，或断发自全。或劓鼻偃蹇，或毁面迍邅。吾足幸可刖，吾臂不可牵。卓卓节操立，表表凤孤鶱。藐兹未亡人，有意奉周全。媒虽悯妾寡，媒适重妾愆。妾命春叶薄，妾心顽石坚。栖栖谋尺布，岂不羡罽毡。皇皇图斗粟，岂不思荤膻。胝手任舂汲，孰与奴婢千。鞠躬跧衡茅，孰与疏绮便。枯荄欣回春，缺月喜再圆。世谁不乐此，妾意独不然。理义自有闲，物欲常无厌。三少秽难洗，五嫁丑莫镌。浮荣瞥似电，遗臭流如川。媒言颇喋喋，媒意遽拳拳。之死矢靡他，斯言当真诠。文姬殊妖媚，易安亦婵娟。失身再事人，彤管无取焉。节义日以颓，文章何足诠。王母有差事，青鸟信频传。毋乃堕人欲，反以污天仙。嫦娥岂不嫁，空抱老金蟾。所以广寒宫，万古清鉴悬。宁贫任劳鹿，宁贱受磨研。宁冻如寒蝇，宁饿如饥鸢。终不以快乐，而易此忧煎。井底水不波，山头石不迁。再拜谢媒妁，归来双泪涟。十袭藏破镜，他年会黄泉。"}