{"id":"431999","title":"寿王棣封六十","dynasty":"近现代","author":"吴承楷","text":"六朝门第冠江乡，春永堂中祚最长。近挹桂馨承紫诰，远瞻槐荫守青箱。德星耀目今陈实，晚岁齐眉老孟光。有数家声无量福，欣逢周甲启华觞。精神矍铄气豪雄，遐迩多年泰斗崇。文采南阳肱屡折，樽倾北海量真洪。立言夙仰风声树，掌教曾钦月旦公。听说诸邻尤感德，咸援生佛颂封翁。智慧天生事事精，年臻耳顺益通明。元龙百尺高楼造，范蠡千金巨贾营。合境深叨蚕利扩，片词足息鼠牙争。还看孙子贻谋善，累计书香溢旧楹。树倚蟠桃綵舞莱，南都返旆颂南台。一时大地春阳转，百岁此间寿域开。江左夷吾孚众望，太原公子出群才。数言能请苍生命，知自鲤庭讲授来。"}