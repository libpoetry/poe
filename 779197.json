{"id":"779197","title":"念奴娇 期红儿不至，又柬司勋","dynasty":"清","author":"陈世祥","text":"鱼笺难寄，竟看朱成碧，视丹如绿。烨烨明霞全化做，一片冷云成族。枫叶无姿，蕉花不吐，黯淡阑干曲。杜娘此日，罗虬应判千幅。说甚记曲帘前，相思蛮豆，挼着如枯木。况是楚云消息杳，光彩空劳翠烛。无叶能传，有丝莫系，谎杀氤氲读。卜欢骰子，满盆只只三六。"}