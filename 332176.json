{"id":"332176","title":"沁园春·凭藉飞鸿","dynasty":"清代","author":"曹贞吉","text":"凭藉飞鸿，贻我一编，花间草堂。喜风流旖旎，小山珠玉，惊心动魄，西蜀南唐。更爱长篇，嵚崎历落，辛陆遥遥一瓣香。吟哦久，妒金荃佳句，遂满奚囊。休论小弟行藏。叹笔砚、年来已尽荒。纵劳他精卫，难填闷海，倾来米汁，莫润愁肠。鸟亦伤心，花能溅泪，独对东风舞一场。如何是、羡扁舟渔父，芦荻苍苍。"}