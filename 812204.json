{"id":"812204","title":"喜刘葆真至粤过访二首","dynasty":"清","author":"朱尔楷","text":"雄才伟抱走群儿，天遣相逢五管时。敢比延津双剑合，独怜远道十年思。文章艺苑推麟角，魂梦江湖绕凤池。尚忆春官压桃李，名传张禄费猜疑。苍莽波涛岭海行，月华正照越王城。谊隆古道尊徐稚，才幸同时得马卿。觌面转忘言款曲，痴心欲丐技馀赢。祗嫌嘉会无多日，容易歌闻折柳声。"}