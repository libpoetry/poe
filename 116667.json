{"id":"116667","title":"对雪呈仲车","dynasty":"宋代","author":"张耒","text":"学堂岁暮无来客，残雪漫漫风猎猎。当庭古柳三四枝，老翁携帚收残叶。二年闲散百事慵，饥寒不自勤锄锸。囊空甑倒谁复救，典衣买酒将空箧。人间万事苦难齐，以醉驱愁最奇捷。丈夫未死谁能测，幽忧何自同儿妾。饮酣耳热诗兴豪，直上虚空恣凌蹑。饥喉冻噤谁与解，正藉醺酣得嚅嗫。少年举白未尝辞，渐老深杯见还怯。何当共有种秫田，免向官垆走书帖。"}