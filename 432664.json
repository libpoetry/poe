{"id":"432664","title":"鹧鸪天二首","dynasty":"近现代","author":"宛敏灏","text":"褪尽春红见凤仙，仙姿犹胜碧桃妍。枝头初绾同心髻，叶底先开并蒂莲。情脉脉，意绵绵。不堪回首断肠年。三生有幸原虚语，一度思量一惘然。凤去楼空事渺茫，晓窗惊喜见红妆。玉环消瘦霓裳薄，飞燕飘零翠袖长。追往昔，总凄凉。西风庭院对斜阳。群花散尽刘郎老，回首前程枉断肠。"}