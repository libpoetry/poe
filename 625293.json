{"id":"625293","title":"游南山","dynasty":"明","author":"张家玉","text":"维舟潭水曲，引睇南山麓。芳草含朝烟，萋萋千顷绿。萋萋芳草连翠微，山中人兮薜萝衣。芝田纵步黄鹤舞，竹枝脱手黄龙飞。芝田竹杖千峰里，回首尘寰成万里。夕阳一带挂荒城，但觉寒烟没江水。寒江一片去悠悠，芙蓉花落西风秋。何如半榻松风引仙梦，高飞一举淩沧洲。"}