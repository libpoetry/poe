{"id":"92344","title":"寄题王亚夫检正不啻足斋","dynasty":"宋代","author":"杨万里","text":"既得陇，复望蜀，未求宝剑先求玉。秦相後车一千谷，唐相胡椒八百斛。黄金肘邛驾黄鹄，身前佞佛身後福。九潦泻入无底谷，匹似人心犹易足。九州四海王同年，三江五湖春水船。便应犯斗入月边，余事犹堪济巨川。天风吹来堕人寰，水精宫里作诗仙。寄牋挑云叫穹昊，愿赐江湖散人号。玉皇留渠作丰年，早晚唤归香案前。诗仙掉头不肯住，田园将芜梦归去。括苍山胜道场山，向来结芽非雾间。齐房恰则斗来大，中藏世界三千个。门前蛮触战方酣，鼻息如雷政高卧。"}