{"id":"416694","title":"龙吟曲 箧中得恽七宏庐病榻见怀词若干首，泫然赋此，时距其死已六阅月矣","dynasty":"近现代","author":"谢觐虞","text":"黄垆醉后华年，几番弹泪斜阳里。平芜山掩，墓门草宿，王孙归未。指点庭槐，断肠旧谶，婆娑生意。判沉吟千万，隔江杜宇，声声唤、骚魂起。还说乌衣身世，苦呕心何尝是计。摩诃池上，慵愁祗有，病梨能记。太息流莺，朱门怕又，春光满地。只重来安得、当筵才调，击珊瑚碎。"}