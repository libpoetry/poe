{"id":"700403","title":"赠别刘元瑞还寄苕溪四首","dynasty":"明","author":"顾璘","text":"出处意谁测，去家今几年。病辞乌府节，归泛太湖船。琴鹤居何定，莼鲈味独偏。长歌自南下，不问买山钱。仗钺临雄镇，输忠翊大廷。紫霄搏鹗隼，白日走雷霆。即拟参元化，何因赋独醒。风尘闻望眼，历历太行青。不筑江东宅，仍寻苕上庐。乾坤俱传舍，丘壑且樵渔。托迹庞公隐，陶情逸少书。终泥紫金鼎，安坐讲玄虚。郊居尘事息，嗒尔寄禅房。菜甲供晨夕，松林傍雪霜。客来幽兴起，官罢病身强。颇笑陶彭泽，醺醺混道场。"}