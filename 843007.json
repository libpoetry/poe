{"id":"843007","title":"黄忠端画所见古松为长卷作记七章载集中杨抟九孝廉尝携报国寺四松应天郊坛二松来京予题有诗后九年又出天台东西九松属题盖先德所藏已分为二中更豪夺近始索回案诸原记尚缺包山以下三章不知落谁手矣","dynasty":"清末民国初","author":"陈宝琛","text":"先生作画如作书，写松如貌山泽臞。胸蟠奇崛出简质，游趼所至时追摹。寸缣尺素世争宝，此本埋照沦乡闾。谁欤忍心恣丐夺？真试并剪长江图。杨侯抱残企先哲，曩视其六今九株。别装一卷各专美，遗孑宛见开元初。天台烟翠满几席，所惜中段犹阙如。物无显晦要得主，勇气君贾铜山馀。镜完剑合会有日，相见且尽花前壶。遗书煨烬任剞劂，吾老校字宁辞劬。"}