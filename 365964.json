{"id":"365964","title":"烛影摇红·题徐秋宇孝廉锦华黄叶秋灯思归图","dynasty":"清代","author":"黄燮清","text":"日落燕台，乱鸦啼近黄昏候。不多庭树弄秋声，听得人消瘦。寒到霜前雁后。忍思量、江南病柳。画屏孤倚，一穗心焦，化成红豆。曾记联床，夜阑愁语同搔首。九逵烟月总相思，闲醉销魂酒。酒醒无聊依旧。为离人、疏更偏久。未堪重忆，帐晓炉温，蜡残珠溜。"}