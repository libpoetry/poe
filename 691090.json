{"id":"691090","title":"西山和许廷冕刘时雍汪时用三兵部韵四首","dynasty":"明","author":"李东阳","text":"鉴泉鳞石照无泥，细草青蒲意欲齐。寂寂坐溪看雨到，亭亭驻勒近莺啼。社中诗友惊频换，湖上山名问不迷。兴发便须呼笔札，酒酣欹侧雁行题。几家烟火隔林微，林下相逢尽衲衣。老树欹危当野径，片云轻薄驻岩扉。金床宝刹无年岁，碧海红尘有化机。可待白头成敛翼，高林未倦已知非。"}