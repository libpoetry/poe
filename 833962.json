{"id":"833962","title":"天香 其二 即事，柬京邸同人","dynasty":"清末民国初","author":"易顺鼎","text":"萍海鸥盟，花天蝶约，算来一例辜负。万里题诗，五陵结客，赢得头颅如许。青衫湿遍，已倦听、琵琶秋浦。迢递熊湘归梦，飘零凤城羁旅。应怜艳晨易午。尽招邀、俊游俦侣。埋尽英雄输与，软红尘土。为问鹴裘在否。直典到荷衣意良苦。枉把黄金，铸成愁语。"}