{"id":"783338","title":"代寿山东中丞朱母程太夫人八秩有四初度三首 其一","dynasty":"清","author":"戴亨","text":"冠盖盘江盛，家声奕叶长。祖勋传博穆，母德媲桓光。自有充闾庆，因来九鹤祥。诞生公辅器，襄佐圣明皇。伊洛思犹切，淮扬颂不忘。经纶闻黼座，节钺授封疆。膏雨周齐甸，仁声播鲁邦。三春成寿域，大耋庆高堂。天语嘉贤淑，恩纶锡诰章。承欢开幕府，祝嘏献霞觞。鹤发初萌镜，霜姿翠映篁。孙云纷绕膝，兰桂灿成行。禄养今方炽，松年老愈康。荒词何足贵，聊借祝遐昌。"}