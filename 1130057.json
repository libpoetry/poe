{"id":"1130057","title":"夏日龙井书事","dynasty":"宋","author":"释道潜","text":"翠枥高萝结昼阴，骄阳无地迫吾身。石崖细听红泉落，林果初尝碧奈新。挥麈已欣从惠远，谈经终恨少遗民。何时暂著登山屐，来岸乌纱漉酒巾。雨过千岩爽气新，孤怀入夜与谁邻。风蝉故故频移树，山月时时自近人。礼乐汝其攻我短，形骸吾已付天真。露华渐冷飞蚊息，窗里吟灯亦可亲。自怜多病畏炎曦，长夏投踪此最宜。青石白沙含浅濑，碧梧苍竹聒凉飔。云中鸡犬听难辨，谷口渔樵问不知。斑杖芒鞋随步远，归来幽火认茅茨。朅来人外慰栖迟，谷远山长万事遗。好鸟未尝吟俗韵，白云还解弄奇姿。藤花冉冉青当户，竹色娟娟碧过篱。不羡故人探禹穴，短桡孤榜逐涟漪。"}