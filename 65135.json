{"id":"65135","title":"画龙歌·云如车轮风如马","dynasty":"明代","author":"周是修","text":"云如车轮风如马，雷鼓砰訇电旗奓。其中踊跃何尔为，无乃蜿蜒作霖者。古来善画此者谁？叶翁所画称最奇。笔端挥洒绝相似，亦有风云雷电随。大梁徐公生卓荦，自少以来深好学。挥毫洒墨运天机，鬼泣神愁日光薄。斯须缟素腾真龙，莽苍直夺造化工。恍如列缺引霹雳，欻若巽二驱丰隆。枯木槎牙头角露，鳞拂雪花骇成怒。划然威掣海门开，劲望层空欲飞去。我时见画心胆豪，拔剑起舞翻绒袍。波涛万顷东溟阔，瘴烟千丈南衡高。嗟哉徐公天相尔，后恐无继前无比。酒酣神气益洒然，白日风云窗户起。为君一作画龙歌，雷风激烈云嵯峨。鱼虾混处不可久，龙兮龙兮奈尔何！"}