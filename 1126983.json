{"id":"1126983","title":"赠刘静翁颂四首","dynasty":"宋","author":"黄庭坚","text":"念念皆空更莫疑，心王本自绝多知。艰勤长向途中觅，掉却甜桃摘醋梨。一瓶一钵非难办，住得山时更莫来。千年粪扫堆头物，优钵罗花特地开。万缘空处真如佛，八面风中不动尊。困便横眠饥吃饭，十方无壁又无门。净名庞老总垂须，君幸元无免破除。心若出家身若住，何须更觅剃头书。"}