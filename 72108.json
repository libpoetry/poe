{"id":"72108","title":"江贯道清江泛月图","dynasty":"元代","author":"谢应芳","text":"吾闻老郭之传许与江，山水绝笔称无双。此图夜景江所作，仿佛秋声动林壑。长江澄澄月在水，远山苍苍树如蚁。如此江山夜放舟，若人真是逍遥游。尔来一百四十载，改谷变迁图画在。世无苏李两诗仙，赤壁采石俱萧然。老夫此兴固不少，解裘亦足酤清醥。出门有碍行且休，不如烧香看画楼上头。"}