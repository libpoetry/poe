{"id":"47061","title":"忆远曲·扬子津头风色起","dynasty":"明代","author":"高启","text":"扬子津头风色起，郎帆一开三百里。江桥水栅多酒垆，女儿解歌山鹧鸪。武昌西上巴陵道，闻郎处处经过好。樱桃熟时郎不归，客中谁为缝春衣。陌头空问琵琶卜，欲归不归在郎足。郎心重利轻风波，在家日少行路多。妾今能使乌头白，不能使郎休作客。"}