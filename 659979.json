{"id":"659979","title":"食瓜有感","dynasty":"明","author":"谢迁","text":"衰年困炎熇，闭门卧山房。忽闻户外声，呼童倒衣裳。仆擎两瓜至，初熟请翁尝。大盎试载浮，轻刀如截肪。入手玉飞屑，荐齿冰含香。岂惟清渴吻，亦足漱枯肠。忆昔忝黄扉，天厨出琼浆。二月中已破，内园固非常。东陵归故侯，倏忽几星霜。农圃理旧业，园田嗟久荒。劝课勤荷锄，力至瓜蔓长。蔓长味亦佳，持以诧穷乡。流传实异种，沾溉有馀芳。野人知美芹，何由献君王。回首九天上，一饭胡可忘。涓埃未能报，抚案徒自伤。"}