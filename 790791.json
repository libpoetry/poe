{"id":"790791","title":"坡公逃禅","dynasty":"清","author":"张洵佳","text":"早岁学苏张，晚年逃佛老。程子讥坡公，毕竟非同道。坡公负奇才，睥睨乾坤小。其性复聪明，冰雪澄怀抱。宦海起风波，窜逐至岭表。功名富贵场，春梦何草草。尘虑渐销除，抗志青云皎。佛亦聪明人，觉悟生来早。坡公与印之，箭机彻了了。籍以佐风骚，藉以涤烦恼。并非入空门，龙象炫金宝。昌黎谪潮阳，旧侣长安杳。亦复识上人，来往通书稿。可见大才人，末路迂拘少。洛蜀党虽分，此事休轻藐。"}