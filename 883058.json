{"id":"883058","title":"李允蹈再诗言别次韵","dynasty":"宋","author":"孙应时","text":"仙人骑长鲸，醉与月相追。落笔千万篇，要与风雅期。里耳习巴唱，未省白雪词。欲当莫邪锋，断毛真一吹。文章游戏耳，功名须鼎彝。推毂天下士，岂无郑当时。我愚敢望君，君胡首肯之。酒酣激清啸，八极隘指麾。丈夫叹岁晚，不恨一别离。行行爱体素，江湖劳梦思。"}