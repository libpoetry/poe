{"id":"1063759","title":"余自太原还匡山道中逢泽上人与至海昏山店有作","dynasty":"宋","author":"释德洪","text":"凶衰不祥忧患变，卧念余生真自厌。向时衣裓识天香，朅来唾痕馀瘴面。故人诃讥岂忍闻，新交推挤不容喘。子独心翔异众人，追逐南来不辞远。重逢难取梦中物，一欢且喜身俱健。忽忆南荒海外时，敢料北山松下见。莺唇清滑柳困顿，醉人春色初醇酽。莫凉香雾满村落，轩包到榻眠山店。我已归休万事足，但馀老眼遮黄卷。静时颀绍痛诫我，先须从此焚破砚。念子怀亲渡大江，枝叶行复登淮甸。分携一语有精神，行藏直使圭无玷。"}