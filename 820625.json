{"id":"820625","title":"庆春宫   雪后","dynasty":"清末近现代初","author":"吕碧城","text":"山市驰橇，冰坛竞屐，胡天朔雪初乾。已霁仍严，将融又结，疏林惯写萧闲。风裁争峻，指松柏、相期岁寒。飘零休诉，人远天涯，树老江潭。年时苦忆长安。云斗尖叉，吟兴遍酣。官阁梅花，梁园宾客，梦痕一样阑珊。暮秋千叠，拥云气、横遮乱山。凄迷谁见，鸿爪西洲，马首蓝关。"}