{"id":"1071704","title":"赠蔡伯世","dynasty":"宋","author":"韩驹","text":"君家夫人林下风，长斋绣佛鸣金钟。侍儿百指亦清净，凌晨梵呗声摩空。潭潭大第依乔木，日午捲帘按丝竹。古调犹歌于蔿于，丽词不唱新翻曲。有美一子天麒麟，孟嘉外孙见渊明。扫地焚香坐弦诵，不闻梵呗连歌声。俗子何由共杯酒，容我叩门呼小友。欲求百万钱买邻，倒囊只有诗千首。安得一把茆盖头，榆林从君父子游。敢期丝竹娱下客，但喜白业同精修。秃襟短帽纷纷是，眼明见此褒衣士。和诗论道有馀闲，为语故家遗俗事。"}