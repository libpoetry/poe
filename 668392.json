{"id":"668392","title":"追和杨铁崖石湖花游曲","dynasty":"明","author":"文徵明","text":"石湖雨歇山空濛，美人却扇歌回风。歌声宛转菱花里，鸳鸯飞来天拍水。当时仙伯醉云门，酒痕翻污石榴裙。遗踪无复芳尘步，湖上空馀昔人墓。昔人既去今人来，千载风流付一杯。雪藕萦丝荐冰椀，蛱蝶飞来逐歌板。夕阳刚在画桥西，一段春光属品题。伤心不见催花使，只有黄鹂啼再四。无限春愁谁与笺，玉奴会唱紫霞篇。"}