{"id":"829862","title":"桃源忆故人 感事，次太一韵","dynasty":"清末近现代初","author":"高旭","text":"思量旧雨兼今雨。愁绝江山无主。大好头颅奚补。拂袖婆娑舞。玉箫声里瑶台女。似怨乾坤终腐。生就容姿媚妩。心事犹堪语。南风绿绮劳延伫。剩有飘零几许。露冷宵深谁伍。泪湿东家女。谁恩谁怨天难补。老我凄风苦雨。人静灯微扃户。闹煞床头鼠。"}