{"id":"789257","title":"贺新郎 渡江用吴惕庵韵","dynasty":"清","author":"王策","text":"屈注天潢泻。爱吴儿、回帆捩柁，使船如马。雪壁银城开四面，极目混茫惊诧。坼吴楚、星辰分野。百代英豪潮打尽，让天吴、独作东南霸。谁共汝，争雄者。腰间宝剑千金价。待何时、燃犀直捣，蛟龙窟舍。东望海门涛万里，蜃气嘘成楼榭。映缥缈、扶桑人画。已分此身鱼钓老，笑乘风、破浪都虚话。好归去，一竿把。"}