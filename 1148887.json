{"id":"1148887","title":"二风诗十篇 治风诗五篇 其三 至劳","dynasty":"唐","author":"元结","text":"至哉勤绩，不盈不延。谁能颂之，我请颂焉。于戏劳王，勤亦何极。济尔九土，山川沟洫。至哉俭德，不丰不敷。谁能颂之，我请颂夫。于戏劳王，俭亦何深。戒尔万代，奢侈荒淫。至哉茂功，不升不圯。谁能颂之，我请颂矣。于戏劳王，功亦何大。去尔兆庶，洪湮灾害。"}