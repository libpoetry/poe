{"id":"829154","title":"蝶恋花 次周清真韵","dynasty":"清末近现代初","author":"吴湖帆","text":"絮胡回车从别后。意托心悬，待月斜凭牖。不道相思如中酒。依稀梦里携纤手。墙上三竿红日透。睡起惺忪，倦眼呈娇秀。好事联吟词数首。匆匆难会情如旧。酬唱心诗情已定。分浅交亲，深爱如瓶井。霞佩云裳衣炯炯。水流不放容华冷。月下吹笙花底影。鹦鹉帘前，红叶防窥听。漫撚香囊撩扇柄。轻歌低按生同应。"}