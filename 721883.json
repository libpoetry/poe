{"id":"721883","title":"赠杜陵刘汉臣","dynasty":"明末清初","author":"屈大均","text":"老友年来尽，馀君是故人。心犹青岁壮，情似白头新。饥渴催为客，恩仇待许身。相逢休慷慨，且饮玉杯醇。蔡泽能知命，飞扬在暮年。卧龙须老大，跃马未屯邅。飘泊高堂外，艰虞白发前。无穷忠养事，十口总茫然。布衣吾与汝，贫贱古人中。事去才偏老，身存道未穷。灯含杯影绿，袖隐剑光红。又作湘漓别，依依一转蓬。"}