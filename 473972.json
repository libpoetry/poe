{"id":"473972","title":"拟古诗七十首（录一十三首） 其一 陈思王植赠友","dynasty":"明","author":"盛时泰","text":"往祚颓已久，大业缅方新。仰视圣皇德，承胤为我亲。暇日荷休明，高馆集众宾。中厨列庖馔，水陆备鲜鳞。凉风起天末，皓月照秋旻。感此四海士，无言越与秦。共生盛明世，矫矫如凤麟。芳茵吐华烛，气蒸为烟云。酒行不停觞，循转犹车轮。挥毫赋诗篇，影落响必臻。泛泛邺河水，同为藩翰臣。忝承宗社寄，金圭积我身。管弦娱耳目，佳人世所珍。常恐远志促，有怀不及伸。愿同慷慨士，居处得依仁。庶以展节义，岁晏奉殷勤。"}