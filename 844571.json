{"id":"844571","title":"次韵和周君雪昆生日诗二首","dynasty":"清末民国初","author":"祝廷华","text":"明年周甲今先祝，介祉升堂捧巨觥。蓂荚书祥开寿寓，芙蓉纪盛满江城。怆怀世变增观感，蒿目时艰想太平。昨岁消寒期已近，与君尊酒叙前盟。十月阳春尚未过，宾朋欢宴畅如何。岁寒益润乔松色，心寂难翻古井波。三不名斋尤悔寡，九如祝嘏颂声多。芝兰玉树亭亭立，会看莱衣奏雅歌。"}