{"id":"830719","title":"登五老峰观三叠泉即送陈范罗三君别","dynasty":"清末民国初","author":"易顺鼎","text":"天风怒挟楼船走，一夜吹人傍南斗。琴志楼头飞雨悬，日呼五老同杯酒。诘朝海色连屏风，初阳灿烂金芙蓉。白云散尽五峰出，一朵芙蓉为一峰。云霞精魂日月液，铸此空中数拳碧。斑駮疑经女娲炼，峥嵘想见灵胡擘。孤根下插溟渤深，倒涌奇云作潮汐。上窥造化无四邻，横绝东南惟一石。不知混沌未分前，此峰却倚何天立。乾坤崩坼海水翻，未倒鸿濛旧墙壁。杞人莫忧天柱倾，乾坤赖此还清贞。阳开阴阖苞万灵，砉然吐出如新硎。大鹏沸海擘金翅，孔雀摇天翻翠屏。江湖下通地道白，吴楚中断天门青。独斟元枢执大象，坐览八极神明庭。我疑一峰肖一岳，五岳何处藏真形。鸟道横空一万里，石梁卷尽昆仑水。龙愤雷霆斗穴骄，猿惊冰雪喷崖起。鬓边河汉似西流，脚底须弥欲东徙。误道天公大笑声，投壶玉女输骁矢。仙魅行霄瀑作梯，虹霓饮涧山如绮。匡君无言李白死，落落人寰初至此。未许残飙冷剑花，肯让幽菭埋屐齿。醉倚磐陀钓海还，神州正拂长竿底。酒尽千峰休怅然，与君便可挟飞仙。青天涕唾六鳌背，白日歌呼五老颠。君卧太虚犹衽席，我凭倒景作阑干。梦魂不逐斜阳去，相与提携十万年。"}