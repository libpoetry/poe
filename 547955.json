{"id":"547955","title":"送平阴杨令迁晋府审理二十二韵","dynasty":"明","author":"于慎行","text":"藉甚神明宰，循良踵二京。关西绵世胄，梁苑茂家声。玉季雄霜府，兰昆比月卿。谈经推上第，緤组试专城。濊泽同春育，孤操共水清。莱芜尘甑满，单父玉琴鸣。纪政驯田雉，忧时愤海鲸。悬金亲教射，握槊自观兵。月禀挥将尽，云徒练已成。不甘驰羽檄，直欲请长缨。庙画方蒐俊，藩僚亦采英。会闻公府辟，先假士师名。彭泽归陶令，长沙召贾生。儿童啼拥路，父老泣沾纮。花树存遗爱，棠阴郁别情。幽居门久杜，过访盖频倾。听雨山坳醉，冲寒渡口迎。谈玄词要妙，举白气纵横。自觉交情洽，谁堪远思盈。寒冰结去水，飞雪绕前旌。鼓吹声何急，骊驹赋载赓。壮心应未已，斗畔倚青萍。"}