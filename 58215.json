{"id":"58215","title":"题赵彦徵画","dynasty":"明代","author":"张简","text":"吴兴佳山水，远近蓄清光。岧峣金盖峰，秀色独苍苍。烟云互出没，草木生风香。长桥接回溪，积石倚崇冈。樵渔识径幽，于以乐深藏。击鲜列鲂鲤，启翳理松篁。晨雨况可锄，春泉亦堪湘。既已长孙子，所愿安是乡。嗟哉风尘中，何由得尚羊。赵君钟祁秀，挥洒发奇章。卷图思旧游，掩抑不能忘。"}