{"id":"992759","title":"送天台李令庭芝","dynasty":"宋","author":"梅尧臣","text":"吾闻天台久，未见天台状。去海知几里，去天知几丈。峰岭隐与出，岩壑背与向。云雷反在下，泉瀑反在上。幽深无穷窥，杳渺无穷望。至险可悸慄，至怪可骇丧。石桥弯长弓，跨绝弦未放。当时白道猷，平步入青嶂。去为六百石，亦见志所尚。子欲广异闻，可以一寻访。"}