{"id":"701272","title":"和陈吉甫韵二首 春草","dynasty":"明","author":"黄仲昭","text":"似与东君有夙期，阳回便觉蔼晴熙。幽情径路无媒处，诗思池塘入梦时。极浦含烟萦别恨，小窗交翠惬吾私。宦途未了红尘债，醉藉芳茵知是谁。积雨平湖水接空，混茫不复辨西东。长桥柳色澄深翠，断岸桃花映浅红。人喜兰亭流玉斝，我怀沂水浴清风。几回江上看湍急，直欲穷源路未通。"}