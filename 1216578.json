{"id":"1216578","title":"题述律万户澹乐轩","dynasty":"元","author":"张翥","text":"惟澹有至乐，此乐世罕知。谁能味无味，舍彼甘与肥。君侯文武才，面有虎豹姿。被甲起上马，出入百万师。西来树功勋，献颂白玉墀。方将大将权，绕帐罗旌麾。纷华艳人目，孰不为朵颐。顾于方寸间，物累乃若遗。斋居寄遐赏，而无山林期。处乐宁易言，岂独静者宜。始知豪杰士，自有绝世资。悠哉澹中趣，吾道同所归。"}