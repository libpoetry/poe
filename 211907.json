{"id":"211907","title":"疏影·香篝素被","dynasty":"宋代","author":"刘辰翁","text":"香篝素被。听花犯低低，瑶花开未。长记那时，炽炭围炉，瘦妻换酒行试。当家人在销金帐，约莫是、打围归际。又谁知、别忆烹茶，冷落故家愁思。闻道滕骄巽懒，今朝待檄与，翻云须易。白白不成，又不教晴，做尽黄昏情味。银河本是冰冰底。怎忍向、东风成水。待满城、玉宇琼楼，却报卧庐人起。"}