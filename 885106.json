{"id":"885106","title":"杨照承议芦雁枕屏","dynasty":"宋","author":"毕仲游","text":"画师不肯传风蝶，故作枯乾逞奇绝。清秋未合结繁阴，深户何曾洒飞雪。雪里鸭儿苦耐寒，眠沙枕浦白云团。黄芦槭槭枝叶乾，江头鸣鸭恰飞起，恍如身到潇湘间。潇湘洞庭云水隔，山路坡陀断行客。从来冬景画已难，况有翎毛似鹤白。已觉冰漫稻粱少，更疑水宿溪垠窄。生平有道付沧洲，今日床头行动色。屏风主人家近便，我昔曾过浔阳县，田芦野雁尝亲见。出门解榻定相逢，借我江乡今对面。"}