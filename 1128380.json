{"id":"1128380","title":"游云湖过香山偶成二首","dynasty":"宋","author":"舒亶","text":"去路鶱腾逼紫霄，何年凫舄堕王乔。暗峰藏雨皆龙窟，灵草含霜半药苗。已觉山衣云扑扑，还疑风鬓雪潇潇。扪萝更上岧峣顶，下视沧溟百水潮。尘境回头隔圣凡，参差叠嶂巧如镵。归云堕碧粘僧屐，落叶飘红上客衫。果熟遥看猿渡涧，风号定想虎离岩。长天自有无穷景，未信西冈日半衔。"}