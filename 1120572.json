{"id":"1120572","title":"南郊庆成口号二十首","dynasty":"宋","author":"周密","text":"亲郊诏下半年前，正是咸淳第二年。执玉奉璋来万国，息烽归马静三边。别殿斋居极敬严，外庭职祭亦精虔。事天以实无科扰，应办全支内帑钱。上界钩陈护属车，绣衣卤簿列旌旟。驾头已近鸣鞭急，一路迎銮奏起居。行门赞唱似吹笙，号诺连珠绕禁城。五使按临严柝静，夜深初听警场声。和气排冬午夜春，列星呈瑞午阶明。千官执玉萧芗远，静听登歌奏六成。苍璧黄琮藉白茅，圜坛八陛际云高。景光下烛天心享，万岁三呼祝圣尧。瑞霭烘春夜不寒，骏奔冠佩拥回环。景钟奏彻升烟起，又报端诚立贺班。黄道宫罗瑞脑香，衮龙升降佩锵锵。大安辇奏乾安曲，万点明星簇紫皇。一夜东风斗柄回，紫坛葱茜若春台。熙熙万宇风光暖，尽入君王饮福杯。衙前口号奏谐和，日映龙颜喜气多。六辔暂停鸾辂稳，凤韶新奏庆成歌。锦幕千家尽贵豪，万花呈晓翠帘高。数声掣电惊清跸，一点红云认御袍。喜看回仗自青城，十里东风五色云。露布西来天一笑，舆图新复广安军。万骑云从簇锦围，内官排办马如飞。九重阊阖开清晓，太母登楼望驾归。换辇登门捲御帘，侍中承制舍人宣。凤书乍脱金鸡口，一派欢声下九天。祝史无私本为民，大和丕应泰阶平。昕庭未受群臣贺，先过东朝谢礼成。启蛰而郊月建寅，新元颁赦又颁春。端闱拜了熙成表，朝会移班贺紫宸。子云无分从甘泉，留滞犹胜叙史迁。瑞应可书郊祀志，熙功宜被奉常弦。曾闻宝庆老人言，不见亲郊四十年。何幸圣时瞻盛举，咏歌留作画图传。我将清庙周诗颂，泰畤汾阴汉史书。献赋可无徐穆伯，贡谀何取马相如。太平寰海扇皇风，千载风云喜际逢。行见版图恢旧宇，泰山父老徯东封。"}