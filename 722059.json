{"id":"722059","title":"又答其弟仲夔","dynasty":"明末清初","author":"屈大均","text":"扬鞭几日别京华，吴下争看白鼻騧。剑客多生荆楚地，骚辞更在大夫家。同将孝友光南海，独惜英雄老紫霞。兄弟六龙君第二，趋庭万里慰公沙。与我神交几啸歌，林宗一路话烟萝。休言高尚皆金马，亦有文章在玉珂。兰草自为王者出，羊裘终柰故人何。君家父子高台阁，应念穷居著述多。"}