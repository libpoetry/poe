{"id":"1234231","title":"题也先帖木儿开府宅壁画山水歌","dynasty":"元","author":"赵孟頫","text":"大山崒嵂摩青天，小山平远通云烟。商侯胸中有丘壑，信手落笔分清妍。阆风玄圃元不远，粲烂金碧流潺湲。参差涧谷楼观起，萦纡石路朱桥连。松风飕飗响虚阁，棋声剥琢来群仙。渔歌樵唱渺何许，纶巾羽扇清溪边。高情自有泉石趣，凉意不受尘埃缠。世间书画亦岂少，谁能真赏如公贤。华堂风日不到处，绝胜绣幕空高悬。举觞酌酒为公寿，眼明对此三千年。"}