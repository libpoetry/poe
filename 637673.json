{"id":"637673","title":"次萧文明见寄韵 其一","dynasty":"明","author":"祁顺","text":"戊戌仲冬都下会，相将已是十年来。别离不奈关河隔，老大都缘节序催。山海往还忻有便，石阡留滞笑多灾。达人不向穷途哭，公道今逢泰运开。四海正悬安石望，三衢先借孔恂才。疏从北阙陈无逸，诗向南山咏有莱。邂逅壶觞娱客邸，笑谈珠玉落诗台。明朝判袂仍惆怅，目送文星彻上台。"}