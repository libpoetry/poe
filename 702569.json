{"id":"702569","title":"行台春意","dynasty":"明","author":"程敏政","text":"年年新竹破苍苔，清拂江南旧柏台。不道停云高兴发，却从江北寄春来。纷纷红绿委黄尘，入眼琅玕秀逼人。劲操不随霜雪改，行台长占四时春。风前无数翠鸾翔，粉箨初翻细细香。公暇留题诗满幅，后人应比召公棠。春雷殷殷动江村，头角峥嵘遍石根。回首一湾溪上路，为君归思绕篁墩。"}