{"id":"431610","title":"鹧鸪天 和元遗山《薄命妾辞》三首","dynasty":"近现代","author":"龙榆生","text":"冷雨凄风暗画楼。惊飞海燕落南州。山头黛共双眉蹙，陌上蓬飘两鬓秋。情更苦，泪恒流。年年赚得为花愁。海棠容有轻阴护，尽自飘零也罢休。赢得伤心画不成。更于何处忏多生。深宵自数更长短，大道愁看客送迎。莺历历，水盈盈。轻颦浅笑若为情。个人无奈先朝露，忍听残蝉曳尾声。暗数君恩本自深。画堂閒锁昼阴阴。宫砂点臂痕犹湿，纨扇迎秋恨怎禁。惊雾重，怅更沉。祇馀魂梦苦追寻。分明留得前情在，一纸书来抵万金。"}