{"id":"410599","title":"端阳至矣开笈得钟进士四图奇趣满抱乘醉命笔匪云讽议聊致轩渠 其二 移家图","dynasty":"近现代","author":"金天羽","text":"北望兮缭垣颓，南望兮重门开，东望兮强邻来。客自关中回，为言所啖惟黄埃。冬春久无禾麦栽，密云不罩井公台。病雁原头饥肠摧，终南山色如死灰。夜闻薄笨声如雷，鬼车转向江南推。南士呵公钝若椎，寇至我拟私凿坏，三垂坐固何忧哉。寇未来，高车出，寇既来，捲甲入。嗟尔钟馗先徙宅。"}