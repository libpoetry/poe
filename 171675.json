{"id":"171675","title":"晋王大令保母帖","dynasty":"宋代","author":"王沂孙","text":"脱落黄祊帖，按辞大令书。稍作兰亭面，七美谅非虚。或讶缺勿毁，或疑集悲夫。考真固云癖，订伪亦以愚。第观竁中藏，清玩唯研壶。晋人擅风流，宜与后世殊。所惜尚言数，卜年八百馀。贞石久且泐，双松当几枯。片砖曷未化，逮兹厄耕锄。方其内幽镌，要以托荒墟。孰知坐此故，反能误意如。传世岂所幸，况遭孽韩污。辨端更为累，但资文字娱。陶土或若此，何为殉玉鱼。"}