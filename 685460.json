{"id":"685460","title":"天界寺十咏 疏钟","dynasty":"明","author":"邓云霄","text":"高高带云敲，疏越更镗鞳。古殿吼长鲸，空房醒老衲。声摩山欲动，响歇岩还答。夜阑梵呗寂，月照竹间榻。割来罗浮石，洗以泗滨水。清冷击云根，飘萧拂尘耳。翻经猿鸟集，演法人天喜。勿言音韵微，更探无声始。一缕若无烟，飘飖度微眇。劫火岂能烧，慈云自相绕。不从气味入，远出鼻根表。过院几人闻，心清方了了。大放白毫光，红莲火中发。迢迢照诸天，朗朗烛细发。添油如江河，扬焰并日月。慧者代为传，妙明永无歇。容膝岂求馀，趺跏终日夕。面壁寂无言，观空了不隔。阶前莓苔深，户外蛛网积。直至十年后，点头是顽石。天乐晚相和，阗阗发高奏。试听海潮音，亦带灵鼍吼。新雷绕广殿，宝雨飞晴昼。馀响遍大千，修罗息其斗。"}