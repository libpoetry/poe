{"id":"724517","title":"置酒高堂上","dynasty":"南北朝","author":"孔欣","text":"置酒宴友生，高会临疏棂。芳俎列嘉肴，山罍满春青。广乐充堂宇，丝竹横两楹。邯郸有名倡，承间奏新声。八音何寥亮，四座同欢情。举觞发湛露，衔杯咏鹿鸣。觞谣可相娱，扬解意何荣。顾欢来义士，畅哉矫天诚。朝日不夕盛，川流常宵征。生犹悬水溜，死若波澜停。当年贵得意，何能竞虚名。"}