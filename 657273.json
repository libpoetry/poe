{"id":"657273","title":"和司马提学倡和诗韵 承不鄙见赐诸作命和登卷敢逐一依韵请教不胜愧感更和一章 其八","dynasty":"明","author":"庄昶","text":"深山破屋苔已凝，敲门忽枉清玉冰。问之何来自京国，清诗润澈珊瑚色。梅花句句太极图，合是濂溪乃吟得。老夫奉和不敢难，诗肩出耸驴背鞍。短才无学更无兴，信口风花醉初暝。无他意义公莫思，野老山歌吾自知。"}