{"id":"556807","title":"上宫夜燕放歌","dynasty":"明","author":"宗臣","text":"仙人好乘白鹿车，相逢要我饭胡麻。石壁千寻扫落花，落花万片下人世，一一凝结为紫霞。只今已到赤松家，山头瑶草如蒹葭。采之两袖白如雪，须臾五色生天葩。滚滚床头走白沙，为我种枣大如瓜。银河千尺堕几席，取之石鼎烹为茶。门外蛟龙时一吟，愧若春江听鸣蛙。醉来直走万山顶，吸尽瑶天明月华，与尔天汉凌仙槎。"}