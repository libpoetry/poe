{"id":"1195230","title":"寓言二首","dynasty":"唐","author":"贾至","text":"春草纷碧色，佳人旷无期。悠哉千里心，欲采商山芝。叹息良会晚，如何桃李时。怀君晴川上，伫立夏云滋。凛凛秋闺夕，绮罗早知寒。玉砧调鸣杵，始捣机中纨。忆昨别离日，桐花覆井栏。今来思君时，白露盈阶漙。闻有关河信，欲寄双玉盘。玉以委贞心，盘以荐嘉餐。嗟君在万里，使妾衣带宽。"}