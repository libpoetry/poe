{"id":"807954","title":"大酺  题毗陵海烈妇祠用片玉词韵","dynasty":"清","author":"陈维崧","text":"怅庙竿红，垣衣碧，门外银涛雪屋。群妃蓬岛宴，御天风来往，钗铃戛触。寂寂小姑，愔愔圣女，苦鸟啼归修竹。古苔坏墙满，任脱缰石马，画廊眠熟。叹螺髻煤残，蝶裙灰烬，夜长人独。灵旗归太速。神弦歇、醉觋扶华毂。可惜是、乱水彭城，旧家小沛，望乡徒极登临目。入不言兮出，学唱个、秋坟鬼曲。怨青冢、留江国。斑斑恨血，土花坟起红菽。水腥打灭翠烛。"}