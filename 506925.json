{"id":"506925","title":"孝友堂为吕尚书题","dynasty":"明","author":"杨荣","text":"名家本出蓝田裔，积善生公庙廊器。堂中列鼎奉慈亲，膝下联芳见诸弟。公昔家居侍母傍，朝朝暮暮在高堂。清觞潋滟蚁浮蜡，綵服连翩雁作行。自从致身事明主，一片丹心誓相许。晨趋双阙列朝班，夕望孤云忆慈母。昨者承恩昼锦还，拥盖持麾西入关。咨询到处尽臣职，拜舞喜得瞻亲颜。春晖煜煜联华萼，鹤发庞眉宛如昨。埙篪迭奏承亲欢，自古天伦有真乐。知公禄养荣且丰，寿富康宁谁与同。作诗愿颂君陈美，芳声永世垂无穷。"}