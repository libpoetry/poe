{"id":"807872","title":"贺新郎  魏塘舟中读钱尔斐先生菊农词稿十二用前韵","dynasty":"清","author":"陈维崧","text":"笔补娲天罅。笑词场、止贪浓腆，谁餐龙鲊。只有菊农词一卷，竹翠梧光团射。向楮墨、濛濛欲下。爽胜哀梨清橄榄，更险如、雪栈宵行怕。快瀑布，炎窗挂。垫巾野服神飘洒。句清圆、诸般易及，一清难画。把向鸳鸯湖上读，涧水奔浑似马。雪又向、篷窗乱打。好琢琉璃为砚匣，架霜毫、床用珊瑚者。还倩取、锦绫藉。"}