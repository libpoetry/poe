{"id":"688550","title":"平声四韵","dynasty":"明","author":"许国佐","text":"金陵留滞日，来往半娄东。一病辞明主，言归笑远公。横舟三尺剑，挂席大江风。去国还家意，悠悠不可穷。乡关何处是，舟楫自秋冬。亦有趋庭礼，兼之令节逢。别筵犹昨日，贫信漫催侬。愁恨无多少，将诗取次供。枞川楚水接，滚滚又西江。节度初开府，军书半受降。何缘吟泽畔，且复去他邦。横吹邻舟夜，应劳酒一缸。明岁高堂寿，霜匙碧荔支。从军亦已赋，作客几多时。无数河山感，尤令梦寐奇。莫悲年少妇，安坐听调丝。悲君随燕雀，体质何纤微。亦复怜人意，更多捎网飞。伊周虽可作，笑哭已俱非。彭泽今随令，殷勤一带围。长安人贵介，念我赠双鱼。相忆情何限，加餐字有馀。言官勤荐草，圣主寄军储。旧约应全未，还劳长者车。闲情随眼过，亦欲念黄虞。白发悲应尽，苍鹰画可呼。前身犹是寄，后死尚何诬。取次谈兵地，无因送贱躯。奇文纵岭表，欲与云霄齐。舟自山间落，人由雨际迷。馀心驰骏骨，逸兴托丹梯。料理千秋意，无庸醉似泥。不负幽人约，随舟岸岸佳。还将新眼界，来看旧生涯。八月潮应壮，秋天雁欲排。南行消息断，落落一空斋。杨子悲歧路，韩公叹死灰。亡羊何处问，旧管到春催。弟姊行相见，兵戈莫漫哀。虚名不可作，无俟隐徂徕。才识何多少，大都懒是真。鸾飞宁顾翮，龙性不由人。万里舟中尽，双珠掌上新。谁怜烽火地，挥泪一沾巾。虎丘兼薄暮，良友复论文。白纻微风曳，浮屠众鸟分。惠休终入俗，明远指参军。何以仙舟上，翩翩赠岭云。吉水多峰秀，江西又状元。乱离尝惯见，生死却难论。云遇南皋里，自携北海樽。从来随所适，松菊至今存。深夜相怜忆，寥寥岭外寒。司空刁笔疏，我友惠文冠。臂指偏能大，犬羊犹尚残。深惭蒲柳质，往亦过惊湍。幽约病中惬，药囊手自删。应同凫泛泛，亦与浪翻翻。曳雪穷冬意，翔风挂席间。自辞章贡地，舟小藉双鬟。文章虽小技，道自六经先。苍颉字多秘，会稽功不传。词华何足慕，著述亦如笺。所恃前人意，迢迢似客迁。最爱南昌尉，蹉跎白发萧。滕王空有赋，逐客自无聊。笑我悬弧日，烦君载酒招。水操亭意好，携去向山樵。营营皆口腹，夜半笑燔肴。鱼忆东南水，蔬翻大小巢。青山留旧伴，白发订新交。了不殊人意，南华亦梦泡。蜀道难尝赋，夜郎驿更豪。何年辞汉水，昨夕向江皋。酒肆文君老，啼痕望帝劳。应知惟石笋，自欲插天高。便是无心者，劳劳自欲歌。阿戎能对客，小陆复如何。梦带并州去，帆催百绪过。时贤若辈在，不敢贡催科。清空馀两耳，惊定听宣麻。禹贡山川美，豳风岁月嘉。豫章高百尺，绵水下三巴。青琐黄扉近，何辞道路赊。愁眼双双在，孤舟系夕阳。随缘皆有借，何处是他乡。坠地儿初哭，传觞我正忙。离骚不复作，无以补诗亡。美人南海去，矫首望长庚。采石犹天上，青莲作地行。谁留双剑影，依旧一江清。忆昨艰难际，深惭伏四明。南天秋雁少，极目总青青。树自收云影，山皆撰兽形。晨风吹帽湿，午睡一杯醒。欲笑东方朔，金门又客星。我来何太晚，午月避炎蒸。鹏息垂天在，蝉音聒耳能。繁缨愁给谏，捷足笑中丞。如此风波际，招魂不可听。希圣亦常事，天人泯怨尤。一经风雅颂，三代夏殷周。自有南薰意，兼辞北阙忧。先秦不足道，何肯并应刘。料理登临意，莫随年发侵。淹留悲岁久，儿女学乡音。王粲哀时泪，梁鸿去国心。古风今不在，惭愧白头吟。休文分韵后，最险孰拈覃。雨过吟刚就，风来赋自南。怜君何草草，笑我已三三。近日巫咸意，还输去荔庵。庾郎鲑菜好，昧是水晶盐。列传知谁附，参军似我髯。有怀终浩浩，一水久厌厌。极目烟波外，多承雨意添。嗣宗双只眼，一只对阿咸。余亦能长啸，人皆笑短衫。狂应从酒沃，醉便把悲芟。尚有江东约，如期又布帆。"}