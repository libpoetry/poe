{"id":"688963","title":"韶州岁事十首","dynasty":"明","author":"何吾驺","text":"天入阳和景物佳，莺声次第绕新槐。太平消息开帘满，莫向东风话旅怀。夭桃秾李笑逢新，浅画浓妆较未匀。好手得如吴道子，笔端轻染物皆春。和风缓缓散轻霜，襆被床头挹酒香。休讯南来书到否，挥杯看剑意俱长。十年生事理渔矶，又向天兴问故扉。可恨韶烟留客住，岭云片片不东飞。归舟夙昔税三吴，守岁高歌兴不孤。十载重过虞帝庙，兵戈阻绝课樵苏。露盘曾莫剪新蔬，不耐时艰几上书。借看未能天漠漠，夜寒清漏绕宸居。世乱驱人出敝庐，千秋知己手丹书。春光好送汀州道，一扫氛霾岁与除。浮尘劫运已销残，捲幔千山淑气还。自信南阳逢圣主，新恩频趣领鹓班。自然应运奏中兴，也待经纶道乃升。乘气三阳宣德泽，何愁厥角不齐崩。南来王气有南昌，春早行宫纳百祥。吴越坐归江楚合，燕台晓听玉锵锵。"}