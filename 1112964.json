{"id":"1112964","title":"菩萨蛮 其二","dynasty":"宋","author":"张抡","text":"人间何处难忘酒。小舟□□□杨柳。柳影蘸湖光。薰风拂□□。□□□□□。□□□□□。一盏此时倾。□□□□□。人间何处难忘酒。素秋令节逢重九。步屟绕东篱。金英烂漫时。折来惊岁晚。心与南山远。一盏此时休。高怀何以酬。人间何处难忘酒。六花投隙琼瑶透。火满地炉红。萧萧屋角风。飘飖飞絮乱。浩荡银涛卷。一盏此时干。清吟可那寒。人间何处难忘酒。山村野店清明后。满路野花红。一帘杨柳风。田家春最好。箫鼓村村闹。一盏此时辞。将何乐圣时。人间何处难忘酒。兴来独步登岩岫。倚杖看云生。时闻流水声。山花明照眼。更有提壶劝。一盏此时斟。都忘名利心。人间何处难忘酒。水边石上逢山友。相约老山林。幽居不怕深。浮名心已尽。倾倒都无隐。一盏此时无。交情何以舒。"}