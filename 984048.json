{"id":"984048","title":"送周可大守通州","dynasty":"宋","author":"袁说友","text":"丈夫忧国如忧身，疴痒疾痛均伤生。胸中百药寒凉明，有疾一试真权衡。我观周郎真豪英，落落磊磊通而清。少年志欲天下平，夜光无因匹夫惊。万卷堆胸兀相撑，尚论千载欣谈兵。不堪北首瞻神京，抵掌不平中屡鸣。老来符竹疏新荣，捧檄正须堪一行。舌翻衮衮倾波瀛，察讥之说何铿鍧。龙头悦怿意若迎，领略健论心为倾。朱轓好去方北征，黄堂暇日烦经营。老狐恋恋巢穴成，两雏竞斗誇纷争。料公志略须纵横，边尘一洗诛长鲸。片言定可攻聊城，覆巢熏穴无馀氓。牢盆细务毋太萦，簿书期会毋留情。只今了却功与名，大副昔年梁楚声。我来踪迹水上萍，与公相望几连甍。交情契合踰弟兄，颉颃上下相嘲评。有时立论披腹呈，彼此浩气俱峥嵘。公今事业行轩轰，我怀礧磈方聋盲。愿公不负忠与诚，归来阔步名公卿。愿我百念一羽轻，公乎访我惟岩耕。"}