{"id":"768346","title":"摸鱼子 其一","dynasty":"清","author":"龚翔麟","text":"趁渔郎、浴波弄影，螺烟隐隐如发。粉丝惯搅青房碎，镜里斜阳明灭。晴澜阔。认亭子湖心、好去停荪楫。酒船似蝶。听鱼钥将收，一时催散，怕见柳梢月。新凉了，露径风筵难列。蜡灯红泪飘杀。须寻翠馆沿莎岸，何处香吹黄雪。扫寒叶。见巷尾楼窗，云母镌花贴。金铺未齧。觑小婢添篝，钗茸乍卸，正好醉魂接。"}