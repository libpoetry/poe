{"id":"666481","title":"赠刘希尹","dynasty":"明","author":"薛蕙","text":"曰余田野人，胜冠弄文墨。自顾在泥涂，敢言生羽翼。仪封误眄睐，汝南虚奖饰。朅来长安道，复与君相识。伊君本卓跞，声华光岱岳。气高稷下辩，文当淹中学。礼闱同贡荐，宰府联登擢。何意他山石，滥厕荆岑璞。当代论交地，如君真寡二。周旋幸嘉会，提携辱高义。仙曹多暇日，帝京饶乐事。朝随紫陌游，夜集华堂醉。清时信难偶，世故俄纷纠。我方释诏狱，君已遭谗口。金虎正纵横，玉马空奔走。悯默各伤心，苍皇一分手。升沉难预计，往复更迁逝。失势兰化刍，乘时堇为帝。愚士故系俗，达人解其契。宠辱安足惊，脱略人间世。征涂积冰雪，游子辞京阙。惆怅北风诗，眷恋河梁别。昔为金石交，今为云雨绝。扰扰离筵散，暧暧行尘灭。亲交日以稀，心绪重多违。同人既远谪，孤客亦怀归。云霄惮投足，风尘思振衣。愿言乞骸骨，从君俱奋飞。"}