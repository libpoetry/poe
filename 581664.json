{"id":"581664","title":"过十八滩","dynasty":"明","author":"苏葵","text":"十八滩，未为险，水清石见无藏掩。巉岩侧畔人往来，千中无一沈刳剡。飞花喷雪此亦泷，巴蛇百折奔长江。我曾维舟滩上下，夜半清彻遗纷庞。人间险，不在滩，偃月堂前潜浪寒。覆舟无数人不觉，却怪山高行路难。我来欲与滩神道，滩若有知滩亦笑。世人取貌不取心，谁解论心不论貌。滩貌险，人貌夷，夷中之险真难知。王莽谦恭下贤士，温州之子恒嬉嬉。世事不平方有声，滩头流水声泠泠。想应负此不平意，遂尔向人终日鸣。十八滩头元不恶，何人过滩心不怍。醉来击楫为滩歌，惊起船头双白鹤。"}