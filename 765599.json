{"id":"765599","title":"满江红 其五 蒜山晚眺，用梅村先生蒜山怀古韵","dynasty":"清","author":"董元恺","text":"拳石嵯峨，临断岸、丹崖百尺。看一带、崩腾京口，惊涛飞入。两岸分明南北堑，半江割据曹刘敌。更年年、芳草阅齐梁，扁舟客。烽火静，烟墩白。钟鼓振，帆樯集。俯镆铘峭崿，森陈戈戟。铁瓮势连龙虎险，楼船日没鼋鼍宅。听萧萧、丛竹响寒芦，吹横笛。"}