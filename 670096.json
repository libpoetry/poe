{"id":"670096","title":"赋得狼居胥山送李侍御","dynasty":"明","author":"李攀龙","text":"材官十万绝大幕，踰河一战胡儿却。夜纵翼兵袭章渠，系以往封狼居胥。姑衍山头列旗鼓，中坛拥纛陈首虏。帐前面缚三当户，骠骑将军醉歌舞。北风千里云摧颓，瀚海波涛蹴日回。汉家天子雄才哉，捷书亲发柏梁台。君持绣斧五原郡，牧马单于不敢问。黄沙白草寒冥冥，今年为王犁二庭。"}