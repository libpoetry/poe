{"id":"1104427","title":"次韵子瞻追和归去来","dynasty":"宋","author":"李之仪","text":"归去来兮，吾其老矣何时归？悟凫鹤之长短，鉴断续之哀悲。怅野马之过隙，虽绝足而宁追。予行年五十有五，盖知五十四年之非。须前因以命驾，岂大寒而方衣。兹物理之必至，又何资于发微？吾家不远，可跂可奔。解我簪绂，即吾蓬门。里闬虽异，室庐具存。称所有以取给，尚奚择于瓶樽。课童仆以供役，玩幼稚而开颜。将有限以加节，异无适而不安。从宾客之款户，任风雨之当关。足可及而必到，目可尽而必观。非梁燕与庭鹊，孰朝往而暮还？寄终日以冗冗，绝妄心之桓桓！归去来兮，聊随缘以遨游。何吾乡之必归，姑稍足而无求。等天地于逆旅，曷此乐而彼忧！有客过门而问予，何不返乎先畴？羊肠纵辔，夜壑移舟。空断梗之因风，昧死狐之首丘。但俯仰以托物，徒上下以通流！予既谢夫不敏，愿进言而少休！已矣乎！虫以其能知时，祸生有胎神岂留。羡其可久将安之，焉用必归去自修！乃其期想荒芜之六凿，时载耨而载耔。幸洒然而无著，遂寓怀于此诗！岂前人之敢及，庶知予自信而不疑。"}