{"id":"834335","title":"秋宵吟 避乱汉皋，得夔笙讣，泪枯词竭。长至阁雪，江云奔黯，谱此酹之","dynasty":"清末民国初","author":"程颂万","text":"桂山倾，楚树赭，骇浪吴江风打。词场老，趁病渴仙龛，几留虚舍。摘新樱，凭旧榭。忍道修梅人寡。云涯并，似琐织春还，细书清话。独领秋悲，况故侣、风烟尽化。梦余寻我，些怯招君，老泪一江泻。天厌文章价。独活何缘，当归恁罢。望瑶京、侧帽枯槎。风雪中、汝又去也。"}