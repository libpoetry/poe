{"id":"1247217","title":"又次国学生朱士坚游武夷韵","dynasty":"元末明初","author":"蓝仁","text":"春风吹船泛中流，千岩万壑开沧洲。空林湿翠散晴旭，绝顶爽气生清秋。皇华咨访成幽趣，水木苍苍远参互。鸥起如惊使节来，猿啼似怨山人去。隐屏峰下平林路，渔父坛边文杏树。草生书带不多春，空与山麋野鹿邻。杖藜或可共避世，拂衣谁许是知津。羽人稀少云边住，回首人间障尘雾。半夜松声远浦潮，终朝岚气前峰雨。金鸡啼月响仙机，四海秋风岂不知。乘槎径欲问织女，杼轴常空终自疑。灵芝仙草迷荒麓，尽日盈襜采新绿。兴尽重寻洞口回，诗成尚忆山中宿。清溪从此别渔樵，六翮仍看上九霄。归朝应傍薇花立，在野难歌桂树招。故人张籍同官舍，倘问山林衰病者。食力非邀谷口名，灰心已入庐山社。"}