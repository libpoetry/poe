{"id":"724888","title":"奉和竟陵王郡县名诗","dynasty":"南北朝","author":"王融","text":"追芳承荔浦，揖道讯虚丘。升裾临广牧，从望尽平洲。曾山临翠坂，方渠缅清流。阳台翻早茂，阴馆怀名秋。岁晏乐光弭，景仄西华收。端溪惭昔彦，测水谢前修。往食曲阜盛，今属平台游。燕棠缺初雅，郑衮息遗讴。久倾信都美，乃结茂陵俦。河间诚可咏，南海果难游。"}