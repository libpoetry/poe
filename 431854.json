{"id":"431854","title":"鹧鸪天 游周郎赤壁","dynasty":"近现代","author":"朱帆","text":"赤壁鏖兵事渺茫，难凭野史赋兴亡。眼前一片春江水，谁信当年是战场。山石赭，岸花香。人间底事惜周郎。可怜呕尽英雄血，不为苍生为帝王。一战曾烧万橹樯，天留赤壁證沧桑。岭南万里闲吟客，来对长江酹酒觞。千古事，费思量。周瑜早逝更何伤。孙权若得平天下，烹狗屠鹰亦汉皇。"}