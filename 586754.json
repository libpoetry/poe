{"id":"586754","title":"次顾兵宪韵","dynasty":"明","author":"钟芳","text":"葵足祇自卫，焉能拟乔松。畏途更百险，栖迷竟何功。盛际图报艰，縻禄叨釜钟。徘徊掖垣曙，期吐尺寸胸。终惭宝燕石，高飞谢群雄。顾兹黑子地，渺渺南溟中。阃制籍良翰，灵威撼龙宫。夷丑顿屏息，勋名日跻崇。我归复奚虞，于耜惟明农。西山倚翠壁，鼓缶酬徒庸。精粗本同贯，治圃如治邦。雨晹卜丰歉，畎亩随南东。岂曰计口腹，伐檀企遐踪。多君吉甫诵，穆如惠清风。"}