{"id":"815050","title":"效诸将三首","dynasty":"清","author":"施何牧","text":"万叠云山山外城，登陴一望气峥嵘。渠搜西去新传箭，弱水东来尽列营。有俟弦歌工化俗，且将靴帕学论兵。鬼方亲见高宗伐，奇绩无须三载成。关河日夕羽书传，亿万刍茭悉帑钱。不为陈师来紫塞，何缘转粟上青天。至尊减膳龙庭外，诸将忘身虎旅先。自古足兵谋足食，四方愿祝屡丰年。天山八月朔风吹，两道飞符并出师。突骑全凭白马将，弯弓已毙射雕儿。金城旧日屯充国，瀚海今朝斩郅支。蠢尔西戎稽颡后，还祈干羽格诸夷。"}