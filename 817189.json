{"id":"817189","title":"挽向军门荣","dynasty":"清","author":"蔡寿祺","text":"将星一夜堕江东，耿耿元精返太空。小丑孙恩仍负险，将军向宠竟无功。纵横雾气愁难扫，呜咽涛声恨不穷。两浙三吴失屏障，万家涕泪洒秋风。粤西横槊战功高，吴楚奔驰胜算操。一代虎威谁继武，中原蚁贼尚如毛。兴唐裴郭偏无命，扶晋陶温枉自劳。帐下貔貅原可用，欲从李祐访星韬。"}