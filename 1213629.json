{"id":"1213629","title":"同国子司业王士能监丞滕仲礼谒南城文庙观周宣王石鼓各模数本以归","dynasty":"元","author":"陈孚","text":"退之昔为石鼓歌，子瞻亦尝咏石鼓。我从江右游京师，眼见石鼓心欲舞。周室中兴流彘馀，尽复苍姬旧疆土。大蒐岐下选车徒，虎贲三千健于虎。想当刻石纪勋时，载命臣籀臣吉甫。岂惟猗那清庙诗，要纪丰功继下武。兑戈和弓无复存，此独不磨耀千古。鲤鱮贯柳字斑斑，势如雷文斲天斧。由汉讫唐弃草菅，大观辇致图书府。黄金填画失之奢，金轮已整黄河橹。燕山潭潭素王宫，太史夜奏神光吐。谁知至宝在人间，乃是凤篆龙章祖。我皇御天开三雍，石渠金马列李杜。鼓昔有十今存七，搜剔崖薮尚可补。小儒更有笔如椽，作玄一经配邹鲁。"}