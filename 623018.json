{"id":"623018","title":"西楚霸王项籍","dynasty":"明","author":"郭之奇","text":"学书学剑两无成，学万人敌自有名。祖龙渡浙犹思取，白马封符始共争。会稽拔剑先诛守，钜鹿沉船悉引兵。岂雠宋义为新赵，独虏王离酬故荆。遇秦九战锋谁阻，坚壁诸侯膝尽行。上将初为人属项，雍王已立遂亡嬴。夜击新安无遗卒，朝驰函谷肯留婴。不辞剽悍闻当世，稍伸六国报周京。灞上趋还天子定，江中密弑霸王倾。自惑金言亡骨鲠，空馀高俎欲分羹。鸿沟议割东西解，垓下重围四面声。一曲悲歌千载恨，拔山盖世总虚生。"}