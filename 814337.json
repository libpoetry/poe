{"id":"814337","title":"石阡杂兴","dynasty":"清","author":"孟继埙","text":"几树修梧荫碧天，时閒一到讼庭前。报衙吏少民无事，喜雨人多岁有年。橘柚送香花作瘴，棕榈如扇叶摇烟。小山直上平于砥，助我登临听响泉。满城桃李万千枝，如此风光可入诗。卷耳遍生新雨后，画眉偏叫落花时。兰芽空谷无人问，莎草横塘有梦知。更喜园林消夏处，一枝香玉放山栀。"}