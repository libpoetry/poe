{"id":"356774","title":"霓裳中序第一·题迟庵师散花图","dynasty":"清代","author":"冯煦","text":"绳床伫澹月。虚阁笼寒尘事阒。清暇更紬梵夹。正篸列乍疏，炉熏初爇。明珰素袜。想步虚、声在瑶阙。诸天迥、缤纷队雨，款款上吟箧。骚屑。烦襟难雪。愿授我，维摩半揭。拈花来证慧业。别墅弹棋，小槛栖帢，华鬘吹一霎。有宝树、灵禽自答。还凝望、东山重起，莫断世閒法。"}