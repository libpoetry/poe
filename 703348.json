{"id":"703348","title":"西石岩","dynasty":"明","author":"释今无","text":"洪濛擘破出云窝，石色青葱自郁峨。倒挂玉莲钩地轴，平分银汉碍天河。月临枢室光先满，路转阴厓穴更多。黑帝一碑灵气壮，飞来犹自镇山阿。城西三里泐溪阴，览胜先存避世心。湖海岩峦原不少，风尘归客只难寻。流霞且酌壶中月，清梦能披物外襟。岘首至今传盛事，肯将华鬓换黄金。"}