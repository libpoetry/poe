{"id":"1130225","title":"初到善溪慧照庵寄张无尽五首","dynasty":"宋","author":"释德洪","text":"明月洲头一笛风，暮云灭尽水吞空。倚筇笑语无人问，疑是西湖落梦中。山勒回流作窟盘，翠萝绾带结鸳鸾。故应此境幽难画，乞与庵僧自在看。形胜迥分千里远，地灵还受众峰朝。从来庆泽流无尽，异事先看继八萧。世辩不妨无骨舌，好山难绊自由身。从教折脚铛儿笑，且欲南来识凤麟。公有自然台辅望，与民同乐亦同忧。我惭雅思非支遁，亦伴东山烂熳游。"}