{"id":"79099","title":"余为成都帅司参议成将军汉卿为成都路兵钤相","dynasty":"宋代","author":"陆游","text":"将军胸中备文武，铁马黄旗玉关路。羌胡可灭心自知，富贵有命才可与。夺官置之三硖中，空山猿鸟同朝暮。道逢奇士握手谈，明日家人不知处。平生心事一丹灶，万里生涯两芒屦。东嘉古寺卧高秋，时有巢仙来叩户。山中岂识故将军，但怪英姿凛不群；电眼蝟须长八尺，论丹说剑气凌云。"}