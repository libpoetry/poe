{"id":"170695","title":"程朱之学·大中岂难明","dynasty":"宋代","author":"陈普","text":"大中岂难明，不偏立可得。偏似扶醉人，中如正柱石。亭亭即道体，截截皆天则。一毫不可裒，一发不可益。舜君与尧民，万世作程式。颜仁及曾孝，亦足立人极。倘或增减之，病痛自千百。立如偏重船，可坐见没溺。形象亦易知，体段非不的。奈何秦汉来，如瞽於五色。"}