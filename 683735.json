{"id":"683735","title":"楚人刘司封父母","dynasty":"明","author":"王世贞","text":"即看贤子领公车，中垒传经定不如。莫怪红颜长自若，淮南旧有枕中书。司封封事九天开，云锦天书五色裁。自是仙郎亲捧致，不烦丹凤为衔来。几度玄都鬓未华，武陵春事近堪誇。移将度索山头种，来作桃源万树花。白鹿衔芝度彩云，巫山为鬓水为裙。何人得似刘纲妇，名姓双教玉帝闻。"}