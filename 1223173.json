{"id":"1223173","title":"秋谷平章生日","dynasty":"元","author":"马祖常","text":"上宰儒宗重，中台位望隆。承天施坱圠，捧日照曈昽。汾洛精灵合，文章运会通。酂侯初亦昴，周翰降维嵩。姬正逢阳复，羲车舍斗中。眉毫齐绀发，仙骨炯方曈。鸾凤翔千仞，貂蝉侍两宫。天池浮画鹢，公衮焕华虫。造命毗元化，书思沃帝聪。山河尊社稷，礼乐赖臣工。韩国蕃宣永，高皇报施崇。从来黄阁贵，只属紫芝翁。槛竹沈沈翠，庭花灼灼红。道山藏画象，词馆转诗筒。洛下耆英盛，人间寿域同。君王自养老，何羡菊潭东。"}