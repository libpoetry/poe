{"id":"166703","title":"寄题翠樊亭·何郎爱山知贵目","dynasty":"宋代","author":"李弥逊","text":"何郎爱山知贵目，不着芒鞋踏空谷。诛茅结竹函丈间，坐揖崔嵬绕江绿。我亦寻幽不惮远，半世一身随转毂。峰峦过眼已成梦，南北空嗟髀消肉。羡公登亭如历块，睥睨乾坤轻一芥。春繁妩媚发奇姿，秋净孤高见真态。固知静者自超诣，世上憧憧良足隘。知愚何止三十里，咫尺须论百千界。四时秀色仍盘礴，笔下云烟醉中落。雕搜苦欲觑天巧，造物有灵应作恶。蓬莱方壶或上下，纷纷陵谷今非昨。傥令夸子与宵遁，胸中赖有藏山壑。"}