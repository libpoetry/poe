{"id":"713850","title":"送蜡石行","dynasty":"明末清初","author":"屈大均","text":"峨峨七尺嵩华身，峰峦不起已嶙峋。黄云之根白云蒂，色如蒸栗温且纯。展转豪家不得出，移来丈室辞埃尘。老禅摩娑日三四，苍松所化何轮囷。殉葬将同琐子骨，沙弥薰用戒香新。西府海棠梅绿萼，交阴左右当芳春。墨痕湿润少苔藓，虫书鸟迹长逡巡。英州玲珑似斧凿，天然输尔玉浑沦。东安旧令见忽夺，十夫难挽如有神。泣别空王向垢浊，齐奴金谷多青燐。东安县中富奇石，参天一一斧劈皴。崆峒穹窿诸石笋，君归何不随车轮。大峰小峰充囊橐，犹胜钜万未提银。我闻巴县陈石丈，临行石犀泣江滨。县中财物尽捆载，石犀独留何不仁。石丈当时亦爱石，巴县石皆充下陈。死时尸虫流户牖，石虽在旁如路人。噫吁嘻，石虽在旁如路人，会见汝卧当荆榛。匹夫只今尽怀璧，为官自合多奇珍。石兮好去休酸辛，不久复与高禅亲。九曜之石尚颠仆，马蹄践踏峨与岷。裨王苑囿委蔓草，菹醢未足谢吾民。蛟蜃子孙绝遗种，报施往往勤高旻。嗟尔一卷何足道，顽冥岂得长锦茵。"}