{"id":"164306","title":"贺新郎·问讯南州守","dynasty":"宋代","author":"李曾伯","text":"问讯南州守。怅吾生、今非昔比，後犹今否。涉尽风涛凭个甚，一瓣心香在袖。人竞说、顽哉此叟。识破荣途皆幻境，只形骸、已累它何有。姑勉尔，应之手。休烦太卜勤占候。怕漂零、江湖易老，光阴难又。兔魄初生人初度，期共婵娟长久。赖此月、於人犹厚。燕颔封侯非我事，早携书、归卧吾庐旧。渝此约，有如酒。"}