{"id":"1200475","title":"建业怀古","dynasty":"元","author":"宋无","text":"离居迫驰道，晨往内西门。屏营无顾问，偶逢路人言。昔有六代宫，今为百姓园。阿阁馀故基，层城但颓垣。金铺失严邃，玉座变荒原。陈昏蚤堕灭，隋奢亟崩奔。乐极终复悲，替兴相覆翻。结绮徒构恨，临春工锁冤。贵嫔艳亦无，丽华皆不存。高堧鸟乌集，沃壤蓬麻繁。鸮如拜月魄，蝶化寻芳魂。草遗旧裙色，花泫新啼痕。空馀龙津水，流入鱼藻浑。犹涵睿泽在，尚感阳和恩。孰知涓滴微，曾悦万乘尊。坐令刍荛贱，禊饮污其源。念彼禾黍地，凄然难具论。宠深乃见辱，涕下还成吞。"}