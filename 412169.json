{"id":"412169","title":"中岳庙","dynasty":"近现代","author":"林散之","text":"星分经野色成黄，戊士德王居中央。万山丛绕自莽莽，仙都钟灵有真藏。后拥太室前少室，莲花九鼎森罗张。侁侁小子千里来，一肩行李何苍凉。具礼菲薄极崇谒，丰隆古殿仰辉光。斋栗夔夔感冕旒，吉祥止止望宫墙。清霜冷色渗金瓦，紫气微尘秘玉堂。老桧枝虬半生死，断碑字蚀亘兴亡。我从山径考其遗，可怜简册久无详。兵戈风雨几岁时，馨香俎豆失蒸尝。道人导我向神前，长拜起敬拱两旁。为祝岳灵赐贞利，行程此去日以强。"}