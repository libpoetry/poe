{"id":"1252363","title":"退居湖上投赠杨左丞四首","dynasty":"元末明初","author":"张昱","text":"楼外湖光白渺茫，楼中少妇试新妆。行年将近半百岁，大醉岂能千万场？织锦绣裙飞蛱蝶，白描歌扇睡鸳鸯。垂杨满院无人到，芍药花开日正长。信马苏公堤上行，水边鸥鹭不曾惊。春波满眼湖光细，花片飞来雨点轻。天上碧云如有咏，楼中红袖谩多情。牧之老去狂心歇，总把风流付后生。宿酒犹多睡未忺，好风何处散香奁？可教春日闲瑶瑟，而使杨花扑绣帘。削迹不烦三顾重，息机将废六壬占。今朝画省无公事，又得从容少避嫌。且观神女为行雨，莫问郎官应列星。芳草到门无俗驾，好山终日在湖亭。白鸥共戏荷叶小，黄鸟乱啼杨柳青。肯信曲栏干外立，晚凉吹得酒初醒。"}