{"id":"85840","title":"贺新郎·何必游嵩少","dynasty":"宋代","author":"刘克庄","text":"何必游嵩少。屋边山、松风浩荡，虎龙吟啸。旧效楚人悲秋作，晚爱陶诗高妙。发如此、临流羞照。屈指向来夸毗子，被西风、一笔都勾了。曾不满，达人笑。当年玉振於江表。怅而今、老身空在，欢娱全少。假使真如彭祖寿，蒙叟犹嗤渠夭。偶落笔、不经人道。岁晚连床谈至晓，胜冈头、出没看乌帽。君举白，我频釂。"}