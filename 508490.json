{"id":"508490","title":"陪钱学士饮郁景章宅有诗见遗次韵","dynasty":"明","author":"倪谦","text":"忆昔随骥尾，早承君子知。同朝笃交义，何殊凤鸣岐。宁知信素履，世路多艰危。章公既触阱，钱公亦逢巇。而我复婴祸，三人各分驰。虽云居患难，志节同坚持。谅是松柏性，不畏霜雪欺。天道乃好还，光辉今若斯。司制起永叔，典乐咨后夔。疲驽骖末乘，敢辞筋力衰。公皆国桢干，允为天子毗。拔茅误及茹，自揣夫何宜。喜兹展清宴，深杯安足辞。久别重欢聚，岂伊人力为。慷慨发高兴，示我清新诗。阳春本难和，聊叙衷肠私。"}