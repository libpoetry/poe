{"id":"424304","title":"宴清都·有赠","dynasty":"近现代","author":"袁思亮","text":"系马状态畔。归来燕、一双花下重见。眉峰减翠，腰支损玉，泪波双脸。平章艳冶都惯。算未抵、兰情蕙盼。话渡头、桃叶东风，前尘影事多感。殷勤画扇传歌，金船劝酒，愁黛羞敛。侯门一瞥，萧郎陌上，故情依黯。芙蓉旧时庭院。早付与、斜阳一半。又霜枫、冷入哀红，凄凄弄晚。"}