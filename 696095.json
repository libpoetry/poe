{"id":"696095","title":"赞节寿五首","dynasty":"明","author":"欧阳建","text":"旁搜列女漫周旋，路出城西别有天。三五纲常皆步步，依稀龟鹤自年年。已推粉黛还身外，却见斓斑舞膝前。剩有紫霞杯玉案，华阴何事觅神仙。饱看熹微斗柄旋，玉冠高顶是皇天。妇人自笑嗤男子，造化从渠派岁年。金女曾来如有约，共姜之外更无前。也应跳入蟠桃会，学得云笙和月仙。时光流转玉衡旋，母寿千筹子二天。菊水和甘堪此泊，梅花香冷是何年。芳名皓日留身后，世事浮云顿目前。试问绿华能此否，半为贤母半为仙。不管世情似磨旋，丹心刚有不移天。松筠凌雪三千丈，房闼流芳五百年。日会乌衣翔臂上，时看青鸟舞阶前。尘埃谢绝春长在，疑是蓬莱第一仙。春雨秋花共转旋，玉炉香袅拜青天。浮生有志皆随梦，中壸无书不记年。贤母未应居孟后，诗人安敢列卢前。贺筵当日龙觥处，滚滚还谁作醉仙。"}