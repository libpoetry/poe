{"id":"123524","title":"送同年朱师古龙图赴潼川","dynasty":"宋代","author":"范成大","text":"杏园耆旧如晨星，白头相对眼故青。奉常礼乐照东蜀，十年清名留汉廷。蜀人减估天恩厚，高议清阴犹记否？迩来闻道更蠲除，此段始终君一手。归见岷峨无愧词，父老笑迎还叹咨。贾生未可去宣室，屯膏一州谁谓宜。魏阙江湖关出处，招头不用催鸣橹。遥知梦境尚京尘，哑吒满船闻鲁语。"}