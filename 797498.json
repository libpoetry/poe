{"id":"797498","title":"疏影 红梅花","dynasty":"清","author":"陆蓉佩","text":"阑干曲曲。探南枝信早，占到春足。弄影姗姗，偶点轻红，横斜那更妆束。空山雪满添寥寂，倩纸帐、轻笼低覆。只此间、合住清华，耐冷傍侬茅屋。描取香魂一缕，待巡檐索笑，牵动帘幕。浅水波明，掩映芳痕，不似寻常夭灼。疏枝纵染胭脂色，□冷艳、天然幽独。对夕阳、一抹晴封，欲画生绡几幅。"}