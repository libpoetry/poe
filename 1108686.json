{"id":"1108686","title":"二和","dynasty":"宋","author":"刘克庄","text":"主人卜昼众欢浓，今孟尝君岂易逢。涨水已堪航别港，宿云何必帽前峰。三千客各闻风至，一曲湖胜裂地封。小试此翁开济手，不妨行乐不妨农。四傍山色青环郭，八面波光练抹坤。天造居然成别墅，帝招未肯入修门。爱莲岂欲希周子，起蕝终难滞叔孙。介甫争墩人已笑，老夫安敢又争村。"}