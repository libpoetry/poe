{"id":"1077753","title":"闻山东盗所谓丁一箭者拥数万众临江破黄州官吏皆保武昌江湖间骚然未知备禦之策感而赋诗","dynasty":"宋","author":"李纲","text":"时危贵权谋，盗贼本王臣。招徕驾驭之，自足张吾军。蜂虿固有毒，犀象亦可驯。恩威傥得所，摩拊还其淳。光武制铜马，曹公用黄巾。资其战大敌，且以苏良民。去年议招抚，乃以此义陈。置司未阅月，来者如屯云。奈何力沮罢，坐使复纷纷。传闻中原寇，铁马动成群。虎兕出于柙，玉石同其焚。京辅困抄掠，遂及江湖滨。东南久平定，郡县无城闉。天堑非不险，谁与守要津。古来重镇地，控扼非其人。小敌已震惧，大者当何云。人谋自回遹，天意讵不仁。安得回阳辉，一令四海春。"}