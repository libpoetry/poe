{"id":"1228006","title":"书丘老先生诗轴送蔡石云县正","dynasty":"元","author":"李孝光","text":"仙家有浮玉，六鳌引首扛。天地结根蒂，日月开八窗。石林千丈碧，云气树赤幢。飙车不可到，羽仙驾飞艭。中有元气翁，髯紫修眉庞。大瓢?玉酒，嗽咽香满腔。而我来问道，心拜气伏降。赐之琼丹笈，锵然发愚蠢。大钟雷霆怒，镗鎝谁敢摐。叹我髓未洗，捣药开昏昽。饷以五彩笔，送以白鹤双。归来疑梦寐，恍恍心如撞。长思天风起，吹渡万里矼。日暖蛟龙出，巨石撑晴江。"}