{"id":"703265","title":"筑堤诗","dynasty":"明","author":"释今无","text":"贳地开精舍，穿渠待竹林。了无香火念，只有水云心。锄起惊秋草，虫分隔路吟。莫言吾自限，用意此中深。略似苏公意，无湖祇有堤。水来拖素练，日落卧长霓。辨土寻龙脉，扶筇听鸟啼。对人挥汗罢，潇洒在鸡栖。大块真劳我，高天亦限人。溪山千片石，城郭一朝春。锄过坭痕滑，堆平月色匀。古人还负担，吾敢厌嚣尘。冬至移花候，春当插柳时。斫柴徐计颗，得米已堪炊。海色归新圃，风声聚乱枝。少年贫贱早，生计苦相思。耕凿真无力，逢迎已入心。眼徒空处白，地是几时阴。梅即能飘雪，霞先漫落金。殷勤多自爱，肯受二毛侵。锹子乾坤阔，阿师气宇低。无田开大义，有路作卑蹊。白拂穿林易，黄花照眼迷。旧时飞动意，寂寞向畬坭。已分僧俗路，难爱浅深田。石破通山气，风吹入海烟。乞人移树色，借贷散工钱。抱膝吾还乐，艰难过六年。蛟龙潜地骨，钟磬任天心。粥饭有缘聚，云山随处深。海波吹自昔，人迹在如今。亦是难由我，馀生听陆沉。平生期浪迹，岂意作开山。百短同衰鬓，千般只笑颜。棘林藏月碎，弓地聚云閒。抖擞辽东衲，何时着过关。"}