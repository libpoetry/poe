{"id":"614212","title":"大方伯孙公垂示云钱履之太学以四十自序诗见寄且索和余适有乞休之志依韵咏怀并遗之仍命之世属和因武严韵强成俚言用志祝望之私","dynasty":"明","author":"李之世","text":"流光可似镞离弦，几许丹心剧自怜。成佛不妨千劫后，匡城须著一鞭先。勋标麟阁中朝最，文播鸡林外国传。五岳未游徒有恨，三山曾到讵无缘。霜清瘴雾宁烦扫，体净贪泉不受湔。见说麟仪皆在囿，何须龙德必于田。众生胥溺凭津渡，万古长昏藉炬然。彩笔昔投登岱赋，珍函今寄咏怀篇。度恒沙劫方成果，现宰官身亦是禅。丹衮遄归陪鹭序，沧江无恙附鸥眠。百川浩矣流宗海，五石谁其炼补天。漫道还山须及早，槐阶刚是黑头年。"}