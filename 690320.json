{"id":"690320","title":"途中八绝","dynasty":"明","author":"张家玉","text":"瘦马崎岖不肯前，天涯飘泊苦烽烟。何时范蠡功成去，泛泛沧江一小船。凛烈寒威战碧苍，萧萧原野尽荒凉。秾桃嫩李纷零落，独看青松不避霜。马上看山叠叠青，青山无地不膻腥。谁堪满目苍凉处，俯仰兴思一涕零。灯下娇姬月下弦，风流曾泛太湖船。于今回首神京处，肠断西风忆往年。云净天空朔气寒，举头何处是长安。那堪几点孤臣泪，洒向枫林带血看。缥缈疏林在隔山，数声鸡犬白云间。潆洄一带寒溪浅，疑是秦人避此间。家藏三略已烟消，勋业谁当比汉朝。遥忆仙人遗履处，几回翘首望圯桥。高风曾见几人称，纲纪先朝久已倾。独有南还陈太史，文章节义两留名。"}