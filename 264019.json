{"id":"264019","title":"沁园春·檃括楚辞山鬼篇意以招隐士","dynasty":"清代","author":"文廷式","text":"若有人兮，在彼山阿，澹然忘归。想云端独立，披萝带荔，松阴含涕，乘豹从狸。且挽灵修，长怀公子，薄暮飘风偃桂旗。难行路，向石茸扪葛，山秀搴芝。最怜雨晦风凄。更猿狖宵鸣声正悲。怅幽篁久处，天高难问，芳蘅空折，岁晏谁贻。子或慕予，君宁思我，欲问山人转自疑。归来好，有华堂广宴，慰尔离思。"}