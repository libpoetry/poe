{"id":"1214694","title":"与宇文同知张主簿游道场山","dynasty":"元","author":"黄玠","text":"三月三日天气佳，县官出城早休衙。亦有前溪宇文氏，水晶宫外看春花。碧浪微风动浮玉，翡翠兰苕采柔绿。笑指高人读书处，轻舟已到何山麓。何山山头更是山，路出千岩杳霭间。僧居蜂房开户牖，灭没紫翠飞朱丹。川原忽满最高阁，五湖烟云一凭阑。昔年恶虎今在否，但见丑石遗苍顽。丽姝来往多如雨，紫绫香䙬结金缕。佛前细语人不闻，倒坐蓝舆下山去。"}