{"id":"435793","title":"鹿泉新居二十四韵","dynasty":"金末元初","author":"元好问","text":"土门西边井陉渡，野日荒荒下汀树。榆关石岭都几程，客梦往往迷归路。尘埃风雨半生过，尽著筋骸支世故。宁州假馆又两年，未保东来不西去。山城百家家有山，觌面呈山谁一顾。卖书买得吕氏园，不谓全山举相付。北崖老作土灰色，拥肿形模一夸父。娟娟正有小峨眉，却立不容亲杖屦。就中抱犊尤峭拔，望见韩山即攀附。韩王砦头四望阔，全赵米如才数聚。眼中麾盖天上来，泜水鼓旗纷偃仆。汉家威灵万万古，石子连冈犹虎距。夏秋众壑会鹿泉，浩浩湍声泻馀怒。西南诸峰不知数，荡海鲲䲔尻背露。霏烟空翠有无中，百态阴晴变朝暮。灵岩龙泉曾一到，独欠封龙展衰步。学仙不爱徐童花，李相书龛心所慕。平生怀抱向山尽，老气崔嵬如有助。岩居枯寂朝市喧，喧寂两閒差有趣。得行固愿留不恶，流坎且当随所遇。何曾万钱何用许，方丈有山容下箸。管城初无食肉相，黄帽非供折腰具。明年高筑野史亭，天已安排看山处。多惭不及谢宣城，标出敬亭天一柱。"}