{"id":"1041555","title":"猛虎行","dynasty":"宋","author":"刘敞","text":"陆不辞虎豹怒，水不避蛟龙争。众人亦有命，大贤岂虚生。千岁犹须臾，四野如户庭。解弓挂扶桑，脱剑倚太清。腾身骑日月，万事如蚊?。贫贱有固穷，慷慨激中情。炎火燎昆邱，乃知白璧精。雪霜没众草，高松独青青。宁生歌车下，戚促儿女声。时至乘化迁，运颓与物冥。震雷不经听，芥蒂何足婴。君不见贾竖竞锥刀，蚍蜉利膻腥。何如乘云御气游咸池，长啸濯我冠与缨。"}