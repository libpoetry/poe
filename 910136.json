{"id":"910136","title":"题蔡君谟墨迹后","dynasty":"宋","author":"李廌","text":"古人托一技，身死名不灭。贤愚置不论，笔画观可阅。峄山刻秦铭，斯篆屈金铁。虽在众憎恶，恨不颈荐钺。褚令狷且直，还笏首叩血。鲁公秉忠勤，白首抗希烈。独有虞永兴，当年称四绝。贤哉蔡莆阳，直气亘南粤。入为枫宸侍，遇事挺奇节。挥毫霸当年，粲然星中月。非惟惊代能，乃是名世哲。"}