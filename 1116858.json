{"id":"1116858","title":"观文殿大学士刑部尚书赠左仆射兼侍中刘公挽辞三首","dynasty":"宋","author":"苏颂","text":"特起来南国，登庸历宰卿。立朝弦载直，遇物称如平。一梦荣华尽，千年封襚成。秋风暮江起，凄咽逝波声。星坠寝门夕，鵩来州舍辰。人悲丧遗爱，帝梦失良臣。勋业经纶远，文章气燄新。殁犹荣故里，宸笔镂坚珉。蚤历平津馆，尝蒙鲍叔知。笑言忘位貌，论议切箴规。岂悟三秋别，遂成隔世期。英风今已矣，遗恨满江湄。"}