{"id":"968866","title":"赠景建将入都赠别","dynasty":"宋","author":"赵汝谠","text":"子先文章宗，秀种凌孔翠。观风多儒郡，籍籍罕与辈。客远纡劳思，交新惬清会。说诗延秋色，造极超古对。敏识入误领，玄功谢彫绘。颇云幼把笔，涛涌亦川汇。中探阴符髓，意蹑海蟾背。悄然忽坐愁，穷老少所遂。雄都始旋轸，上国专结佩。八纮张云罗，局士绳墨内。名场沾童肤，奇质委蒿艾。卿侯雅如赏，荣爵宁尔爱。早拜王命归，声明耀群昧。吾衰愧尸职，笺劾力自退。奋身登金台，农野甘秉耒。"}