{"id":"1228397","title":"管夫人竹窝图","dynasty":"元","author":"黄公望","text":"歙之山兮郁巃嵷，突出欲坠劖青空。千枝万蔓行苍龙，嵚崟锐气欲敌昆崙峰。扶疏朴樕不足媲其灵秀兮，篬筤箘簬檀栾■矗竦竦生其中。翠蛟翔舞划烟雾，霜戟磔格敲天风。山空人寂孤坐而侧耳兮，珊珊环佩响璿宇，复疑金簧玉磬交奏蓬莱宫。飞仙遥闻驻鹤驭，威凤倾听来苍穹。虽云神领而意会，未若诛茅结屋筼筜谷内没齿宁吾躬。君家相距匪数舍，茧袍鸠杖高步时得追文同。居旁万竹固已具胸次，落落付诸绘素祇欲此意传无穷。元卿子猷长往不复返，此君千古誇奇逢。披之三复重太息，双眸炯炯开昏矇。会当盛暑棕鞋卉服造竹下，脱巾露发一洗烦热除惺忪。"}