{"id":"1121065","title":"寄胡教授二首","dynasty":"宋","author":"岳珂","text":"西风送我溧阳溪，终日篷窗祇有诗。黄篾未妨床著笔，青緺不管鬓成丝。雁随去讯劳君问，鸥忆同盟尚我随。想见归舟不多日，一樽牛渚访秋期。浔阳江上无毡客，别后音书杳未通。蕉鹿定应邻左计，莼鲈端是待西风。谩怀离思人犹远，欲寓吟情句未工。朝列鹓鸿问消息，一笺莫靳寄诗筒。"}