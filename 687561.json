{"id":"687561","title":"江行","dynasty":"明","author":"孙继皋","text":"风色挂帆好，舟人倚棹歌。江光如绿酒，不饮奈君何。树密全浮嶂，鸥翻恰趁波。此方居可卜，吾欲问渔蓑。不作南游计，那知远客情。滩争水碓疾，风叠布帆轻。地势连闽越，山容幻雨晴。行行殊未已，烟树总前程。遵江泛轻舸，江浅挽仍推。帆影流云度，滩声骤雨来。川原寒自澹，钲鼓暮相催。借问天边雁，南飞几日回。"}