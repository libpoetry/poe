{"id":"555124","title":"题万竿烟雨图为江士韩赋","dynasty":"明","author":"黄仲昭","text":"我醉飞梦湘江曲，开蓬坐爱湘水绿。两岸苍苍风景殊，筼筜万个森如玉。寒云拖雨出遥岑，轻烟一抹横前林。断影微茫鸾凤舞，清声淅沥虬龙吟。远隔层云看渐晦，近拂浮岚望还翠。枝南枝北飞鸟迷，叶上叶下珠玑碎。须臾雨歇起清风，寒烟吹破犹冥濛。妃泪斑斑浓淡里，孙枝簇簇有无中。江君自是高岗凤，共结寒盟恣吟弄。命工写入图画间，我见犹疑醉时梦。"}