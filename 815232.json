{"id":"815232","title":"山居","dynasty":"清","author":"胡发琅","text":"世故无洪纤，可说皆争端。振衣事独往，廷颈旷䍚间。春雨洒平途，百卉相新鲜。寒村蔽远树，落日明孤川。山原澹纡郁，车马自不闲。奥赏溢虚期，徘徊意已先。本无固得心，途穷辄自还。岁晚不适意，俯仰越山木。峻霜未舆梁，清浅伤我足。心知道途缅，离居在中谷。入门闻欢笑，慰问盈堂麓。自与君别来，人事多反复。吾言遂令负，坎窞在心曲。人生重离合，谁能数昔宿。夜深澹相对，忘言意弥笃。"}