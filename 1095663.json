{"id":"1095663","title":"昭君行","dynasty":"宋","author":"释居简","text":"楚山有美倾人国，家傍江城逐臣宅。逐臣赋并日月明，琵琶遣入穹庐鸣。哀弹不作胡儿语，写汉遗音吊亡楚。泪如铅水湿春风，苦心只与春风诉。曲中愁绪乱风丝，因风寄雁云南飞。汉家弹作昭君怨，试问昭君别怨谁。天生尤物天还如，仰天自笑蛾眉误。不如强醉枕琵琶，暂时栩栩梦还家。昭阳未有承恩地，阏氏孰与宁胡贵。不须频下思家泪，汉女雄猜如阿雉。"}