{"id":"880196","title":"奉送符伯寿尉太平","dynasty":"宋","author":"刘宰","text":"一年三伏秋后前，大火更借炎官权。竹林杖屦北窗眠，君方陆走水行船。君言半世苦迍邅，一官迟次安且便。瓜时骤及非偶然，今我不往人争先。交承久宦思田园，侧身东望心悁悁。民情厌旧期改弦，今我不往人烦冤。左符再下催行轩，欲挽君留胡得焉。君才明敏性静专，天府四举贤书连。民淳不假綵棒悬，定知学子来差肩。酌君荐藕侑新莲，青白不受污涂迁。赠君以笔并吴笺，官閒铁砚勤磨研。敬亭山下有臞仙，耕云钓雪老林泉。痒疴预欲知民编，少屈从之古道边。长官报政将朝天，集英唱第吾同年。剩欲因君寄短篇，有言不尽中勤拳。相逢一笑开初筵，为说故人今白颠。"}