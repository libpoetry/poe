{"id":"613524","title":"九莲歌赠冯载赓","dynasty":"明","author":"李之世","text":"我闻西方极乐天，九品莲台九品莲。栏楯七重围宝树，重重帝网空中悬。西方极乐真难状，苦海众生尽回向。识风鼓浪欲河深，谁向龙宫窥海藏。龙宫金阙贝为楼，斮鳌四足奠中流。神洲列岛琼居一，缥缈随波海面浮。一片红轮挂树上，八面无风摇碧浪。五指嵬嵬高戟天，捧出玉毫真佛相。瓶持甘露洒琉璃，手翳芙蕖跨白象。我曾折芦一问津，彼岸茫茫隔世尘。偶逢居士掀髯笑，笑指莲花是夙因。精庐也傍莲庵侧，滴翠门前摇冷碧。维摩斗室一匡床，藏尽世界人不识。度世缘深入世閒，浴日扶天手一只。暂将高韵寄琴书，雅有閒情课水石。昙花如掌卜成林，酌水餐霞养道心。我来不语拈花笑，君抚无弦七尺琴。落日衔山风在牖，竹里茶香烟缕缕。雨觥我筹忘主宾，抹月批风笔如帚。隔壁分来是佛灯，昏衢一点明于昼。海潮三丈梵流音，破云隐隐木鱼吼。滴翠山房九莲庵，截断芘刍未许谈。同君共拈无言偈，胡床静里且须参。"}