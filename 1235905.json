{"id":"1235905","title":"送王君实西台御史（十首）","dynasty":"元","author":"宋褧","text":"凤城雪霁收灯后，乌府风清奏牍馀。道路行人传好语，艺文学士拜新除。折桂蟾宫近十年，品流第一冠群仙。颂台藏室遨游遍，御史分司又占先。一代才华百事堪，祥麟威凤木楩楠。愿携云阁修书笔，移向惠文冠后篸。樊川韦曲称閒情，卉木林泉画不成。毕竟高明挂霄汉，终南峻岭渭流清。鲁郭原头才拜扫，双清亭上罢吟哦。黄尘发轫关河路，奈此骚人标致何。十二官街踏雪泥，归来门巷晚凄迷。故人忽报明朝去，横玉一声春日低。江东日暮碧云阴，前月缄书锦鲤沉。渭北春天多绿树，又从何处觅乔林。同年分袂不通书，陇峤巴川星散居。骢马经行能问讯，定应投刺不踌躇。生长何曾出帝城，马蹄一旦赴咸京。子长游览文章健，张掖滇池在此行。芙蓉秋水锦生花，羲献风流是故家。谁敢持缣叩厅阁，多应判牒走龙蛇。"}