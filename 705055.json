{"id":"705055","title":"迁逐甫还次韵答舍弟文信","dynasty":"明","author":"戴奎","text":"万里舆图新入贡，一时遗老复迁官。祗缘旧国轻周鼎，徒使仙人泣汉盘。斤斧未容遗朴樕，阶庭谁见长芝兰。野夫独幸归耕早，只恐乡关路转难。旧事纷纭成昔梦，馀生窜逐误微官。一年道路危三峡，几度歌吟历五盘。甄别有恩垂藻鉴，芬芳无德播椒兰。逢人但说生还喜，莫问从前事急难。"}