{"id":"674302","title":"酬方思道以诗帙见寄","dynasty":"明","author":"朱应登","text":"方子还山中，两度寄诗帙。怜余方在疚，报答百不一。故人枉相存，所恨越阡术。江南十月交，山中稼应毕。天寒脆榆柳，霜重熟枣栗。理瓮得旧醅，攀崖割新蜜。既可欢亲颜，亦堪悦家室。吾翁嗟已晚，念此重有失。尚幸老毋康，粗以慰篷筚。人生归有道，贫贱匪所恤。作诗谢同怀，商风振瑶瑟。"}