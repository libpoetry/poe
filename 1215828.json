{"id":"1215828","title":"文安县","dynasty":"元","author":"洪焱祖","text":"文安隶霸州，显德州始置。萧萧风捲沙，渺渺天裹地。驼载杂驴车，日落喧市肆。酸齑芼汤饼，我亦解鞍憩。维昔石晋兴，结辽与共事。割畀十六州，贸易一闰位。世宗取三关，锐意平幽蓟。破竹功垂成，服药志勿遂。金瓯竟莫完，铁砚真左计。艺祖继挥戈，似亦欠乘势。后人不量力，轻举速颠踬。中原百战争，乱极数当治。大物自有归，追思一长喟。"}