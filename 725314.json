{"id":"725314","title":"以诗代书别后寄赠诗","dynasty":"南北朝","author":"陆倕","text":"余本水乡士，闭门江海隅。时逢世道泰，蹇足步高衢。名成宦虽立，效微功日疏。入仕乘肥马，出守拥高车。关门游昔吏，迁亭有故书。江派资贤牧，宗英出建旟。不劳王布鼓，无赖露田车。弼政非责实，求名已课虚。长卿病犹在，修龄疾未祛。讵知亭长肉，宁挂府丞鱼。不能未能止，内讼惭诸已。黾勉从王事，纚舟出淮泗。朋故远追寻，暝宿清江阴。明旦一分手，翻飞各异林。归舟随岸曲，犹闻歌棹音。行者日超远，谁见别离心。夕次冽洲岸，明登慈姥岑。水流多回复，余归良未寻。江关寒事早，夜露伤秋草。心属姑苏台，目送邯郸道。葭苇日苍苍，亲知慎早凉。刘兄消渴病，休摄戒无良。殷弟癫眩疾，行止避风霜。刘侯有馀冷，宜饵陟厘方。伏子多风咳，门冬幸易将。率更爱雅体，体弱思自强。吏曹勉玉润，讽议勖金相。比部多暇日，奚用肆龙章。建德何为者，无堕无人乡。记室朋从暇，露蝎附行商。议曹坐朝罢，尺板嗣徽芳。双栖成独宿，俱飞忽异翔。眷言思亲友，沉思结中肠。追惟畴昔时，朝府多欢暇。薄暮尘埃静，飞盖遥相迓。李郭或同舟，潘夏时方驾。娱谈终美景，敷文永清夜。促膝岂异人，戚戚皆朋娅。今者一乖离，漼然心事差。山川望犹近，便似隔天涯。玉躬子加护，昭质余未亏。八行思自勉，一札望来仪。"}