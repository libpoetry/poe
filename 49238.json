{"id":"49238","title":"三月三日期黄许二山人游览不至因寄","dynasty":"明代","author":"张羽","text":"曜灵无停机，四序互相更。唯有暮春节，在昔重其名。姬旦城洛邑，多士方来并。羽觞随流波，逸语存遗声。秦王临河曲，高会列簪缨。金人贡长剑，夷夏俱来盟。伟哉伯王业，小人非所营。独爱晋诸贤，流风有余清。亭皋列茂树，修竹荫峥嵘。幽兰交绿阪，清湍左右鸣。济济少长集，鲜鲜春服明。中有王与谢，文华冠群英。沿坻玩流转，列坐无所争。觞来不复停，篇翰随意成。一醉达天和，旷然遗死生。俯仰宇宙间，何物累其情。我欲效斯人，兹晨且游行。如何千金诺，翻自意所轻。叹逝怀方结，望来念徒萦。良游诚难遇，默默掩柴荆。"}