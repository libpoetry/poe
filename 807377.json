{"id":"807377","title":"夏初临  杜鹃花同云臣赋","dynasty":"清","author":"陈维崧","text":"昨夜枝头，问谁啼血，洒来并入花丛。纵使春归，也须偷注殷红。为伊细数行踪。记乡关、栈阁千重。曾随花蕊，葭萌驿前，一路飘蓬。淡烟粉水，斜月绵州，华阳士女，蜀国丝桐。便为花鸟，魂犹恋此安穷。欲拜低头，最怜他、姓氏相同。莫愁浓。溪山此间，不异新丰。"}