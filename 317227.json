{"id":"317227","title":"水龙吟·观女伶卢月霞剧","dynasty":"现代","author":"严既澄","text":"春愁不到雕鞍，彩云簇仗帘初揭。鞭丝绰约，剑光寒峭，眉痕英绝。竹石敲崩，梁尘飞动，徊波低节。甚迷离傍地，雌雄未辨，兜鍪外，飘云发。诧眼惊鸿轻瞥。乱华镫万花飘忽，瑰姿飒爽，新萌蓓蕾。一时人杰，竟怯初蝉，旋荣枯梦，旧情难掇。趁春华努力，微云不翳，拥高寒月。"}