{"id":"1105861","title":"对雪二首再用前韵","dynasty":"宋","author":"王之道","text":"同云昼暗空，孤城早休市。行人失道路，贺客拥阶砌。翻缟语亦工，飞絮思争媚。飘飘何所似，想见六铢袂。盈尺信为大，三白乃成瑞。梅花不畏寒，点缀若相慰。高吟撚冻须，诗社颇增气。薰然一杯酒，神速功力倍。来麰被馀润，预可占有岁。便当呼老农，泼醅取沉醉。我笑袁司徒，闭户雪中市。高眠罢炊爨，冰榻对瑶砌。岂如王孝伯，鹤氅斗清媚。随风杨柳花，纵横扑襟袂。冬温犯春令，破白已为瑞。何妨盈地尺，万井共欢慰。草木含馀滋，山川郁佳气。清寒入诗骨，敢问酒价倍。日月同过鸟，燔烈又兴岁。老大不足悲，吾今但心醉。"}