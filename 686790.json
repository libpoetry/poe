{"id":"686790","title":"郁林八景诗 瓯池春暖","dynasty":"明","author":"邝元乐","text":"西瓯池上蛟龙窟，龙气成云水自波。蛟龙飞上九天去，春水茫茫奈若何。萧萧松叶下秋山，金井蟠龙紫雾閒。白石煮来春欲暮，不知笙鹤几时还。凤皇岭上凤皇栖，凤皇飞去岭云低。商飙万里松涛急，空有芳名天与齐。月上水生岩半閒，岩虚得月透天关。水流到海源头活，月照人心不照颜。寒山绝顶飞来石，兴雨兴云自岁年。知是傅岩能幻化，商霖随处有尧天。乱峰嵯峨高插天，丹炉石室隐神仙。黄茅九转飞星去，洞口桃花空紫烟。城南紫水不常流，桂发新香预报秋。尽说红霞能映树，祥光偏令照龙头。鳌头浪涌金沙碧，江国飞虹瑞气摇。发泄地灵知有待，使君题作瑞龙桥。"}