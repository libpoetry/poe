{"id":"954017","title":"伏日赠徐焦二生","dynasty":"宋","author":"欧阳修","text":"徐生纯明白玉璞，焦子皎洁寒泉冰。清光瑩尔互辉映，当暑自可消炎蒸。平湖绿波涨渺渺，高榭古木阴层层。嗟哉我岂不乐此，心虽欲往身未能。俸优食饱力不用，官闲日永睡莫兴。不思高飞慕鸿鹄，反此愁卧偿蚊蝇。三年永阳子所见，山林自放乐可胜。清泉白石对斟酌，岩花野鸟为交朋。崎岖涧谷穷上下，追逐猿狖争超腾。酒美宾佳足自负，饮酣气横犹骄矜。奈何乖离才几日，苍颜非旧白发增。彊欢徒劳歌且舞，勉饮宁及合与升。行揩眼眵旋看物，坐见楼阁先愁登。头轻目明脚力健，羡子志气将飘凌。只今心意已如此，终竟事业知何称。少壮及时宜努力，老大无堪还可憎。"}