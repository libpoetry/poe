{"id":"1136387","title":"登屋东山作","dynasty":"宋末元初","author":"方回","text":"我生篾拘束，萍梗堕游宦。迟暮齿发落，归来岁已晏。□□一纪前，罢官避谗讪。故人为买地，诛茅偃岩涧。忍饥苦不坚，浪出蹈忧患。缪遭千骑拥，动阅万甲擐。亦尝排九阊，稍纳小臣谏。途穷事已去，运尽泪空潸。狼虎恣吞噬，鬼蜮肆亵嫚。岂料全性命，复此莳葵苋。坏屋如敝衣，随意补破绽。北檐著马槽，南墙葺羊栈。东山一何高，癖习喜登覸。荒蹊乏耘丁，褰裳现■骭。百谷锁密雾，秋阳一除铲。聚落草树分，耕畬冈陂间。凄其寒事迫，天意欲过雁。蕴隆兹可虑，旨蓄焉所办。曰予本窭士，枯淡少小惯。但恐涸辙鱼，生望绝罩汕。赀用傥粗给，终老寄衰慢。不然弃去之，七泽钓葭薍。蛟龙无定宅，麒麟不受豢。眯目埃堁儿，孰能判真赝。"}