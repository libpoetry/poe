{"id":"271839","title":"视金陵故居","dynasty":"现代","author":"李宣龚","text":"胸中空峥嵘，尺寸未藉手。开窗纳钟山，江南是吾有。区区丘壑恋，用意颇自负。吴楚一蹉跎，花时隔杯酒。得闲乃坐误，乱至复谁咎。惜哉鱼乌乡，遂令虎豹守。徙薪已无及，增灶不可狃。九鼎方沦渊，破甑那回首。忽闻解兵令，其衷殆天诱。去灰待收拾，于汝亦云厚。径荒就芜蔓，树槁变衰丑。意惟倾青溪，庶可涤尘垢。严城夜再起，独啸谁与友。虫声和月色，慰此循墙走。怀归恐无期，辟地宁可久。何处觅高原，河清俟人寿。"}