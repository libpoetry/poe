{"id":"720643","title":"买陂塘  五首 其二","dynasty":"明末清初","author":"屈大均","text":"买陂塘、半圆杨柳，荔枝偏要临水。鸳鸯教向珊瑚影，看杀宋香陈紫。当小至。抛一颗、游鱼争唼扬冰翅。含霞吐绮。把黑叶离离，朱苞烨烨，消受当芳饵。鸣琴去，舟逐兰苕翡翠。匏巴机赤忘矣。金盘玉箸休相忆，差与赤樱相似。君且止。休钓国、桃枝用尽谁知尔。皤皤奈此。更酒浸芙蓉，丹调菡萏，笑逐采莲子。"}