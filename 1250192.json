{"id":"1250192","title":"李辰州黑首白身名马歌","dynasty":"元末明初","author":"梁寅","text":"李侯名马姿相别，赤骝紫燕俱下列。头纯黑色身遍白，一片阴云兼积雪。自言辰州初买时，城门走试惊飙驰。少年旁观皆叹息，前者未闻今见之。矫如玄龙跃春水，巨浪掀腾玉鳞起。夜将金络光可睹，昼鞲银鞍色相似。东还豫章今几载，黄金可市当十倍。长鸣冀北群已空，出猎阴山意常在。吁嗟李侯才更贤，虬须燕颔神凛然。明年踏雪趋幽燕，青霄飞鞚朝九天。九重诏拜大都护，此马愿逐双旌去。"}