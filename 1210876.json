{"id":"1210876","title":"常武殿试护卫歌","dynasty":"元","author":"杨弘道","text":"夷门上倾辽水浑，东方日出天下明。汤盘既铭德日新，万国贡篚来燕京。朱门霜戟崇元勋，凤毛麟角歌振振。白弓长箭红鹤翎，紫薇垣外罗天兵。鲲鹏变化实通津，百年圣神相继承。正大天子寿万春，恒山风暖河源清。爰得方召为虎臣，虎穴生子被奇文。殿前较艺羽卫陈，弓弰拂弦霹雳声。聚星玉版湛玄云，宣城紫毫点姓名，高门继世承天恩。"}