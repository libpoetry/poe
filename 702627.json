{"id":"702627","title":"九日","dynasty":"明","author":"童轩","text":"授衣又值景荒凉，泽国砧声夜有霜。病后欲寻元亮隐，愁来无复孟嘉狂。树连凉馆迷秋色，潮落横塘冷夕阳。却忆冶城山上约，不胜清兴搅吟肠。雁下菰蒲宿雨收，登高有客上林丘。池荷卷翠花皆老，江树翻红叶尽流。白下萧条偏近晚，新亭凋敝不宜秋。良辰无那成虚掷，孤负黄花酒满瓯。萧萧木叶下高枝，又是深秋九日期。黄菊酒香人病后，白蘋风冷雁来时。参军帽落谁同调，宋玉诗成益自悲。有约不能逢一笑，看山窗下独支颐。幽亭结搆号飞龙，风景苍苍入望中。鸿雁去来时叙换，江山登眺古今同。绿荷浅水栖寒雨，黄叶虚窗战晚风。秋兴满怀禁不得，倚栏搔首叹飞蓬。"}