{"id":"822952","title":"霓裳中序第一 清时官翰林院在成都者，群出宋前辈芸子后，八月摄影，命曰《五云秋禊图》","dynasty":"清末近现代初","author":"赵熙","text":"三清一梦隔，但说西京双鬓白。回念蓬莱缥碧。送春夜漏声，璇霄风色。卿云故国。擅玉堂、天上词笔。群仙会、八方使节，搢笏玉皇侧。凄绝。镜中人集，认锦水、铜驼巷陌。临江还少废宅。剩托鱼陂，送老禅伯，九秋悲也得。胜万古消愁示疾。贞元影、不祥同祓，唤取五云客。"}