{"id":"247747","title":"瑞鹤仙·客有以城南梅讯见告赋此答之","dynasty":"现代","author":"朱庸斋","text":"梅边春讯彻。想垂垂江国，何人先折。屏山梦云爇。叹参横斗转，素娥终别。欢悰惯歇。甚相思、清铅未绝。只消他、几日东风，容易绿阴啼鴂。悽切。画翘簪玉，宝帐围香，旧家芳节。冰肌瘦怯。关山恨、倩谁说。怕钿车南陌，明朝重过，早有清愁暗结。待何时、消领黄昏，翠樽淡月。"}