{"id":"854235","title":"百字谣 寿丘郎七月二十四日","dynasty":"宋","author":"方岳","text":"河南灵地，信从生俊杰，皆由天佑。见说簪缨称世袭，复是青毡还旧。学海渊源，笔端锋镝，未逊谁居右。使台暂赞，直须黄阁环召。欣遇初度良辰，中元节过，九日方称寿。好看莱衣□舞处，尽羡一门三秀。名过河东，迭居宰职，复见韦平胄。祝君遐算，南山松柏长茂。"}