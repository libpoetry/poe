{"id":"1226305","title":"次韵陪星子胡主簿游报先寺","dynasty":"元","author":"圆至","text":"木栖与渊蟠，所性各有适。顾余丘壑恋，大药不医癖。青山亦可人，乍见如素识。森然一窗下，献此万丈碧。簿领三秦英，轩昂谢尘迹。壮龄已叠组，旧阀况列戟。洁身粉黛侧，僧榻群面壁。国鼎笔可扛，天机锦自织。停骖偶相值，顾问借颜色。东风吹芳原，众卉竞春日。远郊农饷起，烟屋香芋栗。牛鸣雨陇寒，释耒泥溅膝。良时一游豫，能不念民疾。二宫山水窟，屦钵恬食息。含羞目崭绝，讵意陪履屐。终期凌苍巅，一视空八极。"}