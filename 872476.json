{"id":"872476","title":"木绵布歌","dynasty":"宋","author":"艾性夫","text":"吴姬织绫双凤花，越女制绮五色霞。犀薰麝染脂粉气，落落不到山人家。蜀山橦老鹄衔子，种我南园趁春雨。浅金花细亚黄葵，绿玉苞肥压青李。吐成秋茧不用缲，回看春箔真徒劳。乌镠笴滑脱茸核，竹弓弦紧弹云涛。挼挲玉箸光夺雪，纺络冰丝细如发。津津贫女得野蚕，轧轧寒机纬霜月。布成奴视白氎毡，价重唾取青铜钱。何须致我炉火上，便觉挟纩春风前。衣无美恶煖则一，木棉裘敌天孙织。饮散金山弄玉箫，风流未逊扬州客。"}