{"id":"1119906","title":"拜先外舅墓坐雨用赵景文韵二首","dynasty":"宋","author":"陈著","text":"说著韬翁泪泫然，得来展墓及春先。松楸旧垄惊如许，风雨寒宵坐有缘。馀味淡交微醉酒，回头流俗未烹鲜。明朝又别西山去，多少怀思集晚年。卷怀经笥袖名鞭，千载阴何暗结缘。清似岁寒松独立，健于霜晓鹘争先。尘埃事与心相避，醉梦人看眼亦鲜。肯使鸡林浪传去，纷纷吟梓不同年。"}