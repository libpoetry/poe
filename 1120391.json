{"id":"1120391","title":"渔父四时歌","dynasty":"宋","author":"周必大","text":"三湘七泽云连水，短棹意行无远迩。江花时傍绿蓑飞，水鸟忽从清唱起。醉后欢呼踏浪儿，鲔可鲙兮粳可炊。芳草从教天样远，都无閒恨可萋迷。碧桃几片来何处，试访秦人武陵路。朝霞沉绮乌鹊兴，钓车徐理桹一鸣。夕蟾散金鸥鹭浴，乘流荡桨清江曲。行人卓午汗如流，绿阴浓处杙扁舟。丝纶卷尽身无事，日长睡足风飕飕。觉来一觞仍起舞，未信人间有炎暑。世人只咏江如练，此景何曾眼中见。露零月白人已眠，万顷风光侬自占。尊鲈况复生计优，酒醒还醉馀何求。有时閒看飞鸿字，斜倚篙竿不掉头。晓来谁误招招渡，一笑夤缘苇间去。白浪粘天云覆地，津人断渡征人喟。欲矜好手傲风波，故把扁舟恣游戏。雪蓑不博狐白裘，尺寸之肤暖即休。卖鱼得钱沽美酒，翁媪儿孙交劝酬。田家禾熟疲输送，乐哉篷底华胥梦。"}