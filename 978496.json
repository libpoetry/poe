{"id":"978496","title":"送王郎","dynasty":"宋","author":"敖陶孙","text":"车轮何由方，草色欲无路。晴川媚双燕，及此送将去。若人天机深，奇服雅自与。色温无可锄，语妙时一吐。相逢大江上，为我浣尘土。后期岂前料，已作千岁语。告归何草草，双水深雾雨。稍闻父老旧，门户要渠补。祗愁模楷地，与世作誇诩。宁当去楼梯，闭置吾叔度。翼翼吴齐门，大江流日夜。别君虽咫尺，即是风牛马。君才何如我，我拙犹肯借。淮人买绣丝，布洲市如赭。张皇十日饮，著公乔松下。画工亦岂学，爱玩此粲者。人情勿苦拒，舆马幸整暇。向来三宿恋，取别万里驾。想当双玉瓶，酣歌泪盈把。缥缈鸿鹄去，吾甘老原野。"}