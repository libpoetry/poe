{"id":"650224","title":"浦云楼为罗宗器赋","dynasty":"明","author":"金幼孜","text":"豫章有佳士，磊落超常流。久居厌諠杂，复此构崇楼。突兀倚云表，翚飞凌斗牛。绮窗间疏牖，灏气相荡浮。西山与南浦，景物澹以幽。朝登发佳兴，夕览舒烦忧。宾朋日来往，歌咏同倡酬。临风操猗兰，拂席看吴钩。閒来诵坟典，子史兼穷搜。岂惟绍先绪，实以光前脩。昨者来京国，感子意绸缪。索我题佳句，未能为淹留。离思郁中肠，倏已及高秋。谩兹托缣素，写怀寄沧洲。他时倘归老，尚期寻旧游。"}