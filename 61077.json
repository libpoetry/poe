{"id":"61077","title":"春日述怀寄汤义仍四十韵","dynasty":"明代","author":"邓渼","text":"汉域春阴尽，苍山旅病淹。梯航三面入，风壤百夷兼。五尺秦通道，单车即瘴炎。投荒虚绣斧，览胜引彤幨。市有红藤篾，家珍白井盐。涔蹄规海阔，岝峈露峰尖。霜蒨长含润，温泉侧注瀸。衣冠余僰爨，货贝古闾阎。茉莉簪花艳，稌粳酿酒甜。缅文披似篆，蛮语听犹谵。烽燧宵常警，萑蒲日戒严。由来称卉服，未可废戎钤。往者劳征发，王师快殄歼。伤心多战哭，无术救危&lt;阝古&gt;。退食聊闲步，幽吟却卷帘。磔鸡初学卜，射隼竟空占。牵拙身何补，浮湛趣自恬。怪看颠种种，转益貌廉廉。药裹频须命，觚毫懒欲拈。神龟宁要灼，厩马剩须钳。自笑名为累，谁知意所欣。以予婴世网，念子独渊潜。客生闲垂钓，妻锄并拥镰。游鱼窥砚沼，微雨映书签。句琢文心巧，时推笔力銛。七襄劳组织，一字费针砭。善戏非为虐，雄文合愈痁。木兰舟泛泛，荷芰带襜襜。丽曲传筝柱，闲情永镜奁。吟当花纂纂，舞爱玉掺掺。多取天应忌，高名己亦嫌。余生甘劓刖，抵死乞髡钳。老态杯中失，穷愁病里添。泽麋安饮啄，涸鲋且喁皦。世外论欢赏，私衷早属餍。筌蹄自有契，胶漆乃非粘。别怨称殊未，归期叹不詹。春心伤碧草，秋望满苍蒹。饥渴思琼树，书题倚素缣。空庭无过雁，竟夕坐明蟾。今古论冤愤，乾坤几顾瞻。已而应诮凤，鹓彼一鸣鹣。种竹藩官舍，看云到步檐。池萍青靡靡，砌卉绿纤纤。恋阙心徒奋，伤时口合钳。风尘途渐迮，原野气犹熸。辇毂忧胡越，深宫叹釜鬵。迷津怜弱丧，回策庶西崦。瘴海愁空说，乡园泪暗沾。思君遥送目，烟雨晦巴黔。"}