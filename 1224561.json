{"id":"1224561","title":"出北城独上秋屏阁望西山烟霭中漠无所见","dynasty":"元","author":"柳贯","text":"北江负城沙似碛，帖岸微行谁所辟。折旋殆类蚁沿封，漫漶犹如龙印迹。风鬉披披鞍兀兀，去马浮曦正相逆。入门平步得高层，身与危阑争几尺。缁袍年少不嗔来，拂掠胡床趣敷席。钩帘意拟见西山，云亦何心故蒙幂。我疑玉女畏迎将，且惧词锋恣弹射。豹藏惜此管中斑，黛点羞渠眉上碧。不然洪崖仙者过，雾幦烟軿罗什百。讵容左右觌昌丰，祇许依微揽芳泽。我时坐定深得之，大小往来成一易。青天白日岂尝无，好怀转眼难寻绎。祝融开面索新诗，五老破颜愁恶剧。我持一影行万里，负舟而来山有力。搴华宁俟九春期，系匏未了三年客。正须慰藉管城公，重此提携烦脱帻。"}