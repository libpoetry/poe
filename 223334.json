{"id":"223334","title":"木兰花慢·目光牛背上","dynasty":"宋代","author":"张炎","text":"目光牛背上，更时把、汉书看。记落叶江城，孤云海树，漂泊忘还。悬知偶然是梦，梦醒来、未必是邯郸。笑指萤灯借暖，愁怜镜雪惊寒。投闲。寄傲怡颜。要一似、白鸥闲。且旋缉荷衣，琴尊客里，岁月人间。菟裘渐营瘦竹，任重门、近水隔花关。数亩清风自足，元来不在深山。"}