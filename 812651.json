{"id":"812651","title":"减字浣溪沙","dynasty":"清","author":"况周颐","text":"风雨高楼悄四围。残灯黏壁淡无辉，篆烟犹袅旧屏帏。己忍寒欺罗袖薄，断无春逐柳绵归。坐深愁极一沾衣。花与残春作泪垂。何论茵溷已辞枝。怜花切莫误情痴。听雨听风成暂遣，如尘如梦最相思。肠断都不似年时。荏苒霜华改鬓丝。自从青镜见颦眉。杜鹃啼彻落花时。屏上有山非小别，钗头无凤不常离。一泓清泪影娥池。一晌温存爱落晖，伤春心眼与愁宜，画阑凭损缕金衣。渐冷香如人意改，重寻梦亦昔游非。那能时节更芳菲。红到山榴恨事多。断无消息奈愁何。尊前唱彻懊侬歌。猧子局翻悲短劫，鲛人泪织委空波。钿盟禁得几蹉跎。风雨天涯怨亦恩。飘摇犹有未消魂。能禁寒彻是情根。月作眉颦终有望，香馀心字索重温。不辞痴绝伫黄昏。惨碧鬟天问不应。护花能得几金铃。摧残风雨若为情。捣麝尘香终淡薄，飞龙骨出亦伶俜。总然无梦不如酲。锦瑟知人恨已深。如何弦柱不侵寻。暗思前事拥轻衾。灯灺自怜偏炯炯，更长难得是沈沈。一簪华发十年心。"}