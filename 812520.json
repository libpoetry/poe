{"id":"812520","title":"库尔勒道中二首","dynasty":"清","author":"严金清","text":"何必封侯拥旌旄，遨游万里亦称豪。道逢博望应相讶，身比苏卿分外劳。雪水满肥渠苜蓿，熏风四月长葡萄。边庭无事三军静，铁笛横吹寒月高。边塞四月尚棉衣，村树新阴绿渐围。雨少田园依水种，风多燕雀向檐飞。官清能使人信服，民富方为国计肥。薄暮征人何处宿，挥鞭策马趁斜晖。"}