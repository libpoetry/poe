{"id":"1205445","title":"兰陵王 临川寓舍闻筝","dynasty":"元","author":"张翥","text":"晚风恶。墙外杨花正落。秋千罢、人在琐窗，犹怯春寒下帘幕。多情倦绣作。恰了棠梨半萼。移金雁、应是自调，尽寄深情与弦索。数声白瓴雀。又歇拍多时，娇甚弹错。新声旧谱多忘却。想红香憔悴，锦书缭邈，匆匆前度见略略。甚如在天角。雾阁。闭银钥。柰梦断行云，青鸟难托。三生书记情缘薄。记旧家歌舞，那时行乐。桃枝人面，问酒家，负旧约。"}