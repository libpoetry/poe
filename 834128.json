{"id":"834128","title":"买陂塘","dynasty":"清末民国初","author":"易顺鼎","text":"笑阿侬魂儿太瘦，销来无可销者。清歌曼舞寻常有，莫仿闲愁相惹。行乐且。算丝竹、陶情何必中年也。流莺低骂。看大白浮来，小红唱罢，词句付罗帕。肠断矣，应是桓家子野。一声檀板轻打。无端触拨欢场泪，想到酒阑镫灺。风月话。把泊粉飘香，检入乌丝写。黄金作斝。要痛饮今宵，拚教醉死，死便葬花下。"}