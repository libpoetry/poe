{"id":"685533","title":"咏双白燕三首","dynasty":"明","author":"邓云霄","text":"对语雕梁昼正长，轻明珠箔映容光。秋深送别怜冲雪，春晚归来尚带霜。化去玉钗逢旧侣，梦回宝墨又新妆。于飞谁是同心者？公子多情道姓张。翠幕飘飖不可留，爱君庭院暂夷犹。自矜赵后轻身舞，谁念卢家少妇愁？雾縠冰绡看并美，泥融沙暖好同游。不知盼盼楼头月，得似鸾箫到十洲。处处堂帘斗丽华，谁云王谢是君家？并穿竹径犹沾粉，同泊梅梁忽吐花。秋入苧衣肌骨冷，寒催社鼓路途赊。青楼更有怀人句，对尔重歌浪飐沙。"}