{"id":"1114207","title":"六言颂六首赠安国觉老","dynasty":"宋","author":"李纲","text":"大虚一点真气，都卢半掬水中。堪笑钟离散汉，付与安国秃翁。心似莲花疏通，身如灵龟藏蛰。三十年来住持，不曾嚼破一粒。本来滴水滴冻，岂碍彻风彻颠。欲问东西祖意，莫嫌吃饭参禅。不用读书读史，自能说西说东。若人欲了此法，一源通处皆通。信口长吟短咏，落笔春蚓秋蛇。万法无心契合，丝毫拟议即差。莫问是魔是佛，休言学道学禅。若能不作圣解，便是人间散仙。"}