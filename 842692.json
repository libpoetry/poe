{"id":"842692","title":"实甫再叠见和并示长至三叠之作再叠奉答","dynasty":"清末民国初","author":"陈宝琛","text":"幽禽无远翰，村郭日一至。寒空雁声过，啁哳亦感气。吾侪稔忧患，强半坐识字。百年只空华，茵溷底飘坠？曩披丁戊卷，万口喧早惠。一集顷骖鸾，归装任所置。论诗似契我，要取辨真伪。我非黄钟声，敢自怨毁弃？却复惜神骏，未老脱衔辔。庶几一阳复，四海起枯瘵。山楼雪打窗，龙公手新试。筮期会属櫜，吟坛待君帅。"}