{"id":"688694","title":"奉和少傅桂翁郊坛喜晴奉天殿捧诏","dynasty":"明","author":"严嵩","text":"冬禋丽日辉晴昼，圣主精诚信格天。已向卿云歌舜瑞，还将华岳祝尧年。皇风浑噩追三代，阳德亨嘉进众贤。独有相臣分奠献，紫坛簪佩上炉烟。奠璧南郊祀九成，肇陈琼册荐鸿名。万方濊泽颁皇诏，五夜精禋竭圣情。淑气正随葭管动，日华先上衮衣明。殿头鹄立知元辅，亲佐唐尧致太平。大享欣瞻圣典成，惟寅愧忝秩宗名。诏从廷授叨馀宠，诗得缄题荷故情。缪随鹓鹭颜方腼，每奉琼瑶眼倍明。岂意陋庸遭盛际，与公亲见泰阶平。"}