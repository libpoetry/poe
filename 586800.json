{"id":"586800","title":"咏雪送胡南津","dynasty":"明","author":"钟芳","text":"朔风吹雪沾客衣，雪花落地还成泥。翛然一片下瑶宇，森森万象含春姿。龙蛇入蛰鬼魅伏，玉楼十二光差差。使君对此有深契，清标素节相因依。輶轩随处破湮郁，五岭瘴烟寒不飞。岂云惠泽润九里，瀰漫殆遍天之涘。东藩浩溔引沧海，天目巃嵷银河低。凭君一往洒馀沥，爽气瑟瑟连郊圻。男儿胸次固碨礧，孰委琼玖甘脂韦。津头举棹发孤啸，相看野色双乌啼。"}