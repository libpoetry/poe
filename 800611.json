{"id":"800611","title":"长歌行送友人游太梁","dynasty":"清","author":"吕履恒","text":"君不见秦川客子旷世之逸才，吟诗百篇酒百杯。但见饮尽市中酒，不知诗似黄河天上来。瀚海鹏飞蔽日月，龙门鳣起随风雷。华岳三峰在脚底，蹴踏万里昆仑摧。三光不舒神鬼怒，帝命文鬼施禁锢。极之所往吾道穷，东西南北游何处？洛阳古都会，才子如星布。贾谊长沙死，苏秦燕国去。后来者谁可与言，东里之颦邯郸步。我生在穷谷，白首事章句。与君相逢松石陬，感君却扇一回顾。婕妤羞见邢夫人，低头下泣不敢妒。我织流黄，君织纨素，五色为章，不如衣故。思公子兮未敢言，怨美人兮恐迟暮。浮沉谁许青云交，莫问悠悠彼行路。以兹倾倒忘饥渴，欢娱过景参商阔。千里相思共秋月，明明在天何可掇。惟有春风知我心，一夕吹君来颍阴。颍阴西望乡关远，白云无际山沉沉。箕山之巅，大嵬之岑，芳草清和，夏木萧森，可以与君握手而登临。胡为杖策大梁去，别恨还同河水深。况复今日人间世，朱亥侯嬴不得意。但饮千钟醽醁酒，莫问十年不平事。解我囊，治君装，薜荔衣，芰荷裳。浩然气吐青天上，下视俗物都茫茫。朽腐神奇亦何常，绵绣文章皆秕糠，水云山木生光芒。长歌歇，天苍苍。"}