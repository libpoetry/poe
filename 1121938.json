{"id":"1121938","title":"和李方叔惠嵩山术煎松黄二首 术煎","dynasty":"宋","author":"范祖禹","text":"八公淮水留丹灶，四皓商山馀紫芝。嵩岭今成花鍊术，周原空咏堇如饴。容颜冰雪端能变，心肺尘埃信可治。多病直疑生羽翼，更纡仙客上清词。直干千年老雪霜，不随群木四时芳。冥冥黛色凝寒碧，冉冉云英末嫩黄。仙桂一枝聊比德，幽兰九畹幸同香。移文应怪归来晚，安石东山兴未忘。"}