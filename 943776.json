{"id":"943776","title":"次诸公诗韵","dynasty":"宋","author":"陈造","text":"墙围护风烟，檐影纳红绿。城西百弓地，论价指和玉。沧浪取具体，辋川俨遗躅。年时得小憩，振衣休汗足。山灵不留人，定复厌枨触。坐想散花女，深堂伴金粟。今年桃李月，僮马几装束。竟成梦魂到，永叹春事促。此亦志愿违，世有溪壑欲。似闻偕六逸，碧酒仍艳曲。风鹤羽人下，露花妃子浴。诗卷肯属我，为洗颜面俗。元亮晚耒耜，弥明旧符箓。可须白月前，熠熠度萤烛。"}