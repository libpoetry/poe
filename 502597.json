{"id":"502597","title":"题洞云耕隐卷","dynasty":"明","author":"王恭","text":"悠悠江上云，落落洞中叟。老大还耕谷口田，风流亦种柴桑柳。萧散孤云野鸟边，夕阳门巷桔槔悬。秋风落叶黄花酒，盘石垂萝白日眠。晓篱野菜迎霜绿，晚饭山厨旋蠹谷。羞逐邻翁日贩缯，懒随年少时干禄。门前春雨泥复深，辛苦由来不愧心。鹿门向在云深处，刘表殷勤那得寻。"}