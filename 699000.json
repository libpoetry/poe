{"id":"699000","title":"慰陈振狂失钓艇","dynasty":"明","author":"徐熥","text":"一夜秋江涨，闻君失钓航。声应停欸乃，歌忽罢沧浪。荻岸空残月，芦矶但夕阳。溯回知所去，宛在水中央。枯缆何时绝，飘然叹断蓬。岂知渔父枻，翻作楚人弓。鹤侣今谁载，鸥群旧已空。中宵频起望，或有石尤风。青钱费几缗，买棹作渔人。岸火焚孤缆，秋风罢钓纶。飘零疑海怪，去住听波臣。不返缘何事，君其问水滨。"}