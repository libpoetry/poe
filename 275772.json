{"id":"275772","title":"疏影·秋柳","dynasty":"清代","author":"李良年","text":"旗亭陇首。正新霜乍点，斜日风骤。一片秋声，几树萧疏，惊心十里津堠。行人欲折还教住，为记得、别离时候。洒渭城、朝雨如烟，曾向画桥分手。何处无情玉笛，忍教一夜里，吹堕江口。系马无人，认取寒枝，惟有晚鸦依旧。相思最是鸳鸯渡，应渐冷、碧纱窗牖。纵待得、来岁春还，只恐那人腰瘦。"}