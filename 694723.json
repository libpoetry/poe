{"id":"694723","title":"寄怀乾岳年兄","dynasty":"明","author":"周顺昌","text":"一到都门岁几更，天南天北不胜情。秦关戎马闻时急，闽海风涛见欲惊。意气独留三尺剑，梦魂尝到百楼城。浮云显晦非吾事，何日重申松柏盟。相思盈抱向谁开，回首衡阳雁不来。三十功名淹海国，百年心事吊荒台。壮怀自觉愁中尽，薄鬓偏从病里催。世路行藏须努力，月明北望转徘徊。"}