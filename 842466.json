{"id":"842466","title":"题读内经图为秦生伯未作二首 其一","dynasty":"清末民国初","author":"曹家达","text":"大造生人无纪序，福慧不备错痒癙。鼎湖老子忧天阙，呼石补天石应语。大挠甲子曾几年，古意荒忽无人传。荒崖石匣发野火，百丈熊熊光烛天。轩皇旧文初简约，增之益之秦扁鹊。后来白氏词益繁，道在钩沉殊不恶。始著竹帛自汉家，群言容有毫釐差。六经传变乃定体，巨眼特出张长沙。班书艺文颇慎重，隋唐以后始参综。"}