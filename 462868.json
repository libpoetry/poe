{"id":"462868","title":"古镜记","dynasty":"当代","author":"裴涛","text":"有客自南来，蹇行持一缶。求我食后残，息我庭前树。贻我青铜镜，言谢姑薄与。谓此洞心府，慎藏勿轻举。古镜久蒙尘，精铜良工铸。其铭奥难识，拭之灼四宇。中夜复开匣，灯暗横光吐。扣之涩泠泠，满天来风雨。挟之登高堂，座中伏豺虎。挟之入市井，喧喧尽狡兔。谁为授紫绶，鼓腹社中鼠。谁为使经济？跂足塘间鹭。蓝衫门下犬，白首书中蠹。因缘枝头露，泰否鱼避罟。一郡有传闻，观者夹如堵。固能明我眼，何能息彼怒。“贵贱且由命，接待自有数。莫示本来心，彼此还相顾。人情原薄轻，徒使吾侪怖”。我意亦惴惴，久之辄为苦。不敢取自照，怀镜当其路。候彼遗镜人，一朝复一暮。还君青铜镜，留之止相误。此间不堪留，愿君携之去。"}