{"id":"693674","title":"闻边报旁午五首","dynasty":"明","author":"陆之裘","text":"燕京书札到吴天，总谓胡兵异昔年。圣主河山同日月，公卿那得议南迁。云暗风高塞雁呼，铁矛谁御紫雕弧。何栋久陈千里策，许论曾画九边图。太原城下虏兵屯，报骑飞书日夜奔。克罕遥称诸部长，吉囊还号小王孙。当年胡马入秋来，今岁南侵不肯回。数种铁衣三十万，角弓驰骋拂云开。群胡烧入雁门关，舆疾丁璋战独艰。可惜五千貔虎士，黄沙不见一人还。"}