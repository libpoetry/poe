{"id":"815099","title":"秋夜杂诗四首","dynasty":"清","author":"柳是","text":"密密水新视，漻漻虫与恒。星河淡未直，雀鸟气全矜。杂草形人甚，稠梧久已乘。犹馀泯漠意，清夕距幽藤。湫壁如人意，澄崖相近看。数纹过清濑，多折造微湍。云实锼深树，清霜落夜兰。此情更大渺，百药竟其端。月流西竹涧，惑杂放虚云。桂影空沉瓦，松姿不虐群。鱼飞稻冥冥，鸱去荻纷纷。惟当感时候，相与恣灵文。望之规所务，椒樾杂时非。芳众逾知互，星行多可违。皂雕虽日曼，河驷不无依。悽怀良自尔，谁不近微几。"}