{"id":"467830","title":"鹧鸪天 梦中作，醒时易数字","dynasty":"当代","author":"黄绮","text":"自喜连朝动旧情。江山别梦唤难醒。人披松翠风千影，鹤泛花林月一声。归未得，学无成。笑谈乱世识群英。他乡尚有堪留处，每到秋来日日晴。冷水无声渡暮鸿。荒村不复辨西东。饥兵寡妇非天命，红树青山正国容。凭古道，欲何从。不将心事付秋蓬。忽闻瘦马嘶风苦，独忆长征一世雄。生不识途笑苦寻。兴来随处伴秋吟。快投健足贪山险，忽寄离情爱树深。听响羽，见飞禽。不须到寺赏钟音。口承石乳清流滴，谁解诗人赤子心。洒泪能为玉石声。哀鸿次第到边城。须眉未白千杯酒，书画都焚一世兵。怜俗辈，觅群英。怕过闹市饰升平。推贤合力休多虑，再使山河照眼青。"}