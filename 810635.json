{"id":"810635","title":"暮春北栈道中杂兴","dynasty":"清","author":"方燕昭","text":"崇峦回合客过稀，匹马嘶风下翠微。刺水秧针经雨长，黏泥柳絮带烟飞。半岩日暮闻樵语，一径松阴唤犊归。杜宇声中春去尽，落花芳草两依依。客途十步九停车，雨后岚容分外加。风趁鹭鸾低掠水，露黏蝴蝶弱依花。深林有寺云常锁，野渡无人日自斜。太息离乡今两月，青山送我到三巴。"}