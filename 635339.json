{"id":"635339","title":"冬夜姚齐州明府陪佟司马舟过大通江干夜话赋得倚松待潮生 其一","dynasty":"明","author":"成鹫","text":"倚松待潮生，潮生松韵冷。野岸并维舟，僧房初出定。五马从大夫，双凫引仙令。蹊我污莱田，入我蓬蒿径。枯禅懒下床，逢迎失恭敬。布席忘主宾，当机率真性。一笑清风生，微言动幽兴。良晤难久淹，有怀殊未罄。挥手别江干，悠然发高咏。"}