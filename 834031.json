{"id":"834031","title":"三部乐 重九前一日同嵩林弟作","dynasty":"清末民国初","author":"易顺鼎","text":"君问重阳，只隔着暮云，一层残照。夜床风雨，唤醒秋魂多少。怎禁得、几度明朝，便情天嫩碧，也应愁老。江南信杳。料是断鸿迟到。安排绿蚁萸尊，紫螯菊榼，向碧山吟啸。还怕赋才减尽，被他花笑。甚西窗寻诗梦悄，更无奈、催租人恼。青衫换了，且休换、年时破帽。"}