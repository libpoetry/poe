{"id":"581611","title":"李天营侍御有万竹图题曰一道清风为之赋","dynasty":"明","author":"苏葵","text":"凛凛张文纪，遗风何岧峣。接武今有人，青骢振华镳。白笔生雷霆，魑魅惊潜消。不见纤尘飞，但觉山岳摇。顾兹苍玉图，意者同高标。苍玉有劲节，岁寒终不凋。长梢拂云汉，短节含箫韶。郁郁千万竿，四时散清飙。拱揖谢众卉，安用争春娇。卜始谅有终，芳声允宣昭。"}