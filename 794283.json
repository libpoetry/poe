{"id":"794283","title":"西河 江州琵琶","dynasty":"清","author":"沈鹊应","text":"行复止、归舟尚滞沙际。荻花瑟瑟夜江头，月明似水。未归反作送归人，临风愁杀居士。寻声问，幽寂地。哀弦一曲谁理。京华旧迹已茫然，铮铮又起。相逢一样可怜生，天涯沦落憔悴。萧娘暮洒老大泪。感当时、司马情意。漫拨数声无俚。剩长歌、写恨孤亭凭吊，千载悠悠伤心事。"}