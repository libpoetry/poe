{"id":"1251360","title":"具庆堂诗为临颍教谕张朝宗作","dynasty":"元末明初","author":"王翰","text":"沱江之水清如玉，紫霞山高翠堪掬。山下华堂画不如，蔼蔼苍烟荫乔木。翁媪相扶近百年，遗经教子成世贤。一朝典教来颍川，孝心养亲人共怜。少者割鲜长行酒，具庆人间更稀有。昔年闻说朱寿昌，何似贤名世难朽。时向宾筵戏綵衣，新诗千首总珠玑。它年复领天官荐，除书更捧欢亲闱。"}