{"id":"1038871","title":"答宋太祝见赠","dynasty":"宋","author":"苏舜钦","text":"穷冬三日雪，旅肠迫枯饿。不免东郭行，难效袁安卧。我谒故所宜，君来无乃左。复贶长句诗，如留万金货。恣睢莫能名，豪横不可挫。怒奔时旁出，力翥复下堕。使人但惊绝，欲断谁敢作。况君名家驹，少小声已播。丈夫气刚精，不必在长大。譬如利锥末，所向物已破。余资本滞浊，既壮困家祸。区区走俗格，仅若蚁循磨。诗枯实零丁，文僻又坎坷。翘然当路人，顾我甚涕唾。雅意返愿交，得无自卑涴。俛首已内倾，抚躬辄私贺。无以答高谊，胸中强搜罗。披豁聊短篇，安足谓酬和。莞尔当弃投，毋留重吾过。"}