{"id":"596460","title":"答友人惠茉莉花三十四韵","dynasty":"明","author":"卢宁","text":"君称玉主开云扃，深潭水沃奇花精。短墙曲架就阴湿，长条翠叶舒光荣。苍竿引入鞦韆院，宝盆徙寘玻瓈屏。绿髭抱拥真珠粒，彩云盘转南箕星。虚心素性可比德，苾芬显朴朱纱棂。君剪冰蕤纳芳洁，身自携赠春风庭。登庭肆祝琼林彦，芳名直压兰蕙馨。白麻一束横綵袖，手擘惊示珠玕晶。数回散泻怪六出，隆寒雪碎阴山霙。一白已绝天下色，奇香四海无双清。临风嗅齧心肺腹，蒲插鬓绿云流形。伏枕可清庄子梦，烹茶预寘鸦山瓶。寒梅岂得专标韵，暗麝欲比非伦并。间关引载出西土，胡商飘舶何伶仃。汉唐赋客皆不遇，朔方索种无所营。恬风淑气到岭海，上品乍出先蜚声。西樵荒圃久不业，客帷得此连欢盈。怜家继酒助清赏，倒裳席地风詹楹。共君举杯向花语，花神为惜春林莺。红颜绿树能几何，单杯难与花为情。直是长醉花枝下，仰招康节呼刘伶。文章汗漫成何是，春花灼灼朝阳明。物生所贵在世用，仙芝灵草无显成。君是太华峰上莲，青干十丈干苍冥。醴泉甘露日浇沃，天孙王子挹琪瑛。虞衡冬夏不敢近，采摘岂与凡手撄。我生新甫与徂徕，十围千尺连山城。上团凤盖偃龙臂，下伏琥珀参霜苓。清庙明堂有兴建，当虔榱桷归蓬瀛。乃移莲峰奠南郭，人人仰止君子茎。礼箕道隐时未至，花开花落飘风生。酒尽为君赋长句，高歌且和篱鸠鸣。君酣别去堂室寂，撚花冲夜循溪行。"}