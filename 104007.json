{"id":"104007","title":"观博阳山火","dynasty":"宋代","author":"梅尧臣","text":"十月原野枯，连山起狂烧。高焰过危峰，飞火入遐峤。玉石被焚灼，谁能见辉耀。猿猱失轻捷，亦不暇相吊。长风又助恶，怒号生万窍。炎炎赤龙奔，划划阴电笑。愿倾寒江潮，势逆难沃浇。愿倾天河水，虽顺云衢遥。青松心已烂，蔓草根未焦。小农候春锄，寒客失冬樵。谁知兼并子，平陆闲肥饶。不易天地意，长养非一朝。"}