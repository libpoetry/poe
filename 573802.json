{"id":"573802","title":"送东山公行边","dynasty":"明","author":"邵宝","text":"司徒始受命，朝野贺得人。两边数万骑，所望公一身。公囊无刍粮，公心有经纶。亦有为国念，对越天与神。岂不知匮乏，鞠躬在兹辰。公复不自用，乃荐一二臣。遗事旁搜阅，微言博咨询。稽首殿陛下，丰仪动高旻。登车向西郭，尊俎罗朝绅。慨然尽馀酌，老眼无边尘。谓公唐室晏，谓公汉家恂。千载有韩范，公也真其伦。公有激众义，公有抚众仁。未至百草秋，既至万卉春。缓急在公手，琐琐何足陈。"}