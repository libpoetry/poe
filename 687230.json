{"id":"687230","title":"三隐逸诗 其一 严子陵","dynasty":"明","author":"孙一元","text":"子陵太公流，垂钓迹相似。一朝载后车，尚父任国事。陵也帝王师，谏议非所志。桐江一丝轻，烟水从此逝。文叔惟故人，侯霸乃奴隶。高踪邈难攀，清风满天地。刑人弄神器，汉道日将覆。群贤抗大义，机露身先戮。矫矫南州士，云卧匡山曲。高鸿眷青冥，潜虬媚幽独。朅来世可遗，力耕食自足。四海吊黄公，千里刍一束。下榻走陈侯，身尊道不辱。缅邈有斯人，千古仰高躅。渊明豪杰人，出处亦有道。昔读荆轲诗，彷佛见怀抱。晋室渐陵夷，一官非所好。刘裕乃何人，天意亦草草。归来卧浔阳，甲子纪年号。酒乃寓真情，菊也见孤操。"}