{"id":"690523","title":"戊午守岁","dynasty":"明","author":"张萱","text":"馀寒接夕雨声频，却喜星回霁色新。不向盘铃看傀儡，且将诗句赛童侲。律穷尚恋半宵腊，历换先开十日春。得岁不须怜失岁，白头曾作少年人。画角寒嘶玉漏沉，煖生残腊且开襟。阶梅已放争舒素，枥马无諠忆盍簪。短烛频烧惊转斗，深杯共把到横参。今年笔札今宵祭，为祝明年莫苦吟。"}