{"id":"405357","title":"无题四首选二","dynasty":"近现代末当代初","author":"黄松鹤","text":"最是难忘见面初，鮀江人去问何如。三年剩赚双行泪，万里空归一纸书。杜若洲边悬绛帐，桃花马上曳红裾。相从跨海长征日，记否参军笑语馀。金钱未卜已无家，漫向沧江问岁华。一自庄生迷蛱蝶，重教白傅感琵琶。野云渡岭疑归鹤，涧水流霞想落花。五百年前诗是谶，可堪良夜竟人遐。"}