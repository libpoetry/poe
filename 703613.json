{"id":"703613","title":"长相思","dynasty":"明","author":"释函可","text":"长相思，来何迟。荆山鼎就紫清归，六宫粉黛化作泥。王母高居在瑶池，无数仙人进玉饴。千秋万岁以为期，何不驾六龙中天飞。青鸟衔书到海涯，杲杲出日，浮云蔽之。长相思，不可知。长相思，暗泪披。虫吟草根如知之，夜深佛火光希微。钟鼓不鸣心肝摧，白云一片何处栖，故园紫荆馀枯枝。长相思，见何时。长相思，在上古。神农虞夏皆黄土，手把黄土心欲诉。黄土乌知予心苦，向空一掷散如雾。天无门兮地无路，龙为鱼兮鼠为虎。愿还苍生置三五，四海欣欣歌且舞。"}