{"id":"1119338","title":"岁晚言怀","dynasty":"宋","author":"陈造","text":"病在岁云除，相羊小石渠。连朝无出日，进药止观书。旧苦将迎困，新惭诵说疏。官曹不事事，世恐诮相如。纸屋酣春意，霜空凝冻云。甘违酒伴约，稍策睡乡勋。寂寂观腾踔，堂堂敛放纷。冥心得今我，回首谢前闻。雀响初防雪，鸦骄恐报晴。徒妨一老梦，莫究二虫情。虚籁吹群动，洪炉寄短生。只今观物化，未替白鸥盟。"}