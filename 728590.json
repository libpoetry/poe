{"id":"728590","title":"沁园春  赠别芝麓先生即用其题乌丝词韵三首 其一","dynasty":"清","author":"陈维崧","text":"四十诸生，落拓长安，公乎念之。正戟门开日，呼余惊坐，烛花灭处，目我于思。古说感恩，不如知己，卮酒为公安足辞。吾醉矣，才一声河满，泪滴珠徽。昨来夜雨霏霏。叹如此狂飙世所稀。恰山崩石裂，其穷已甚，狮腾象踏，此景尤奇。我赋将归，公言小住，归路银涛百丈飞。氍毹暖，趁铜街似水，赓和无题。"}