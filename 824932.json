{"id":"824932","title":"题何眉生梅村岁寒图","dynasty":"清末近现代初","author":"郑孝胥","text":"岁不我与寒始来，何以娱君梅正开。村中有君梅有主，知君耐寒心似梅。寒入枝头春又入，坐阅人间岁华急。对梅无言三叹息，梅不能言对以臆。庾岭归来君未老，十年村居惜怀抱。雪中觅路影应孤，月下扣门衣自缟。相从沪渎足清欢，世外吾侪尽往还。诵我诗中元有画，朱霞白鹤满空山。"}