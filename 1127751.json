{"id":"1127751","title":"游淡岩","dynasty":"宋","author":"曾丰","text":"混沌谁将窍凿穿，巨灵留巧与人传。坎中著脚疑无地，缺处回头却有天。穴虎将风时出啸，渊龙挟雨夜归眠。瑶台琼室人难住，佛未来时必是仙。谽谺万状眼中奇，四顾三叹天下稀。秦帝诏方宣美意，徵君心已悟危机。追随谈姓俱韬晦，邂逅涪翁并发挥。却羡桃源人更会，和名和姓袭鸿飞。"}