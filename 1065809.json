{"id":"1065809","title":"白水岩汤泉","dynasty":"宋","author":"苏过","text":"世间诡异那可诘，地中火出连冈脉。只知骊山天子浴，未信穷海汤泉出。方池不须绿石甃，小沸自与澄沙白。涓涓微溜架岩谷，郁郁佳气烝石室。满山松柏香自送，何用椒兰熏四壁。从来佳境与人远，野老山僧那解说。虽云得地古招提，未遇赏音同汩没。一篇今得谪仙诗，当与绣岭争雄雌。"}