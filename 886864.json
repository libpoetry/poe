{"id":"886864","title":"知卢可庵教谕鼓歌","dynasty":"宋","author":"何梦桂","text":"崇牙枞枞，贲鼓逢逢。始作之以荆衡底贡之新革，试叩之以巴蜀故产之孤桐。雷震一声草木拆，蠖信其屈龙起蛰。天地欣合万物苏，阳气宣声阴屏迹。矇瞍一鼓歌辟雍，始与斯民发童蒙。大胥再鼓徵学士，复与学者开天聪。当其俎豆前陈，甫掖山立。缀兆序位，登降终日。吾故鼓之以相礼，所以作尔之强力。乃若冠盖孔孟，佩服程朱。鸡鸣而起，亦步亦趋。吾故鼓之以戒晨，所以觉尔之迷途。至若理欲昏明，义利白黑。夕惕不谨，日省何益。吾故鼓之以谨昏，所以使尔非心之必斥。呜呼，鼓人职废周礼湮，方叔入汉鼓收声。举世聩聩呼不应，千载孔堂丝竹音。镗然一鼓惊雷霆，撼动天地众耳醒。昌黎老死石鼓裂，愧我才薄争奈此鼓文。"}