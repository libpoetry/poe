{"id":"643243","title":"题李白观庐山瀑布图","dynasty":"明","author":"胡奎","text":"我思仙人，乃在南斗之下香炉之峰。手招五老白云里，掀髯玉立凌天风。不知何年鬼斧凿破混沌窍，绝顶直与银河通。上有奔崖喷壑之飞流，下有横江饮涧之长虹。白波九道走东海，流转万古无终穷。仙人词源亦如此，天然秋水生芙蓉。开元召入黄金屋，挥毫醉写清平曲。鸣凤不栖阿阁巢，青蝇翻污连城玉。金鸡放赦夜郎回，生死托交鹦鹉杯。人间斗酒醉不得，此水可涤愁怀开。酒星在山头，酒泉在山下。便当酿作蒲萄醅，不费千金之裘五花马。胡为梦落峨眉亭，千年一去不复醒。画中仿佛见颜色，屋梁落月秋冥冥。闻道骑鲸入瀛海，神游汗漫知何在。大鹏借我垂天云，八极三清会相待。"}