{"id":"955008","title":"食新稻","dynasty":"宋","author":"罗公升","text":"野人何所赠，金粟眩双目。吾庐幸徒壁，恐受贾祸速。熟视心始平，中有稻一斛。开囊带风露，入釜间黄绿。云碓明珠跳，瓷椀幽兰馥。已分先农馀，不假惠伯卜。侑以手种松，领此一岁熟。大笑老杜陵，橡栗款空腹。天不怜万民，何以生百谷。所惧风雨疾，翻使风雨覆。倘无飘泊忧，田舍有馀福。"}