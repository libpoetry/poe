{"id":"57160","title":"李郎中元任别湖上因赠醉歌","dynasty":"明代","author":"孙一元","text":"李侯出海珊瑚树，青云白曜光彩露。束发挟书游帝京，四十为官守郎署。前年出使越江皋，佐省均输分节旄。汉之&lt;目侯&gt;唐刘晏，王事给办民无劳。昨朝访我西湖边，入门礼汰意尤闲。山瓶乳酒留君醉，顿令草堂开云烟。酒酣问我经世事，风尘澒洞非吾志。赤骥丹凤甘遁形，天球银瓮古所秘。李侯李侯意转急，听我歌声泪沾臆。塞北只今尘满城，白龙恐为豫且得。"}