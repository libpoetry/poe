{"id":"310987","title":"月下笛·久不闻杨致存信，昨来书讯近况，兼问同人，赋此代柬","dynasty":"现代","author":"邓潜","text":"笋里云孤，樨屏月满，故人何处。流光过羽，种珠兰渐成树。黄楼鹤返无消息，纵有梦难寻去路。趁西风捎到，天边雁字，写人心绪。心绪。凭君诉。甚世味苓连，老来尝苦。还惊战鼓，筑城愁里同住。江潭露柳多摇落，剩几个吟秋伴侣。盼再晤、紫霞仙，吹笛蘋洲按谱。"}