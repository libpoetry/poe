{"id":"564134","title":"襄阳为自古要地抚遗迹吊往事有怀七人焉因各赋诗一首 其五 李翰林","dynasty":"明","author":"孙承恩","text":"白也真天才，变化如神虬。生平耻龌龊，迈往隘九州。词林昔供奉，天子宠渥优。一朝被谗搆，斥远金殿头。高情与逸思，芥带弗少留。供奉非公荣，夜郎非公忧。诗笔驱万象，醉眼轻王侯。晞发扶桑巅，濯足沧海流。今古等一瞬，天地同一沤。以兹昔人言，谓公似庄周。公去几阅世，公名重千秋。谁云公则亡，神爽八极游。蓬壶隔弱水，浩荡不可求。缅怀旧行踪，使我心悠悠。"}