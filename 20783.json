{"id":"20783","title":"巢乌行·乌生几子林萧条","dynasty":"唐代","author":"鲍溶","text":"乌生几子林萧条，雄乌求食雌守巢。夜愁风雨巢倾覆，常见一乌巢下宿。日长雏饥雄未回，雌乌下巢去哀哀。野田春尽少遗谷，寻食不得饥飞来。黄雀亦引数青雀，雀飞未远乌惊落。既分青雀啖尔雏，尔雏虽长心何如。将飞不飞犹未忍，古瑟写哀哀不尽。杀生养生复养生，呜呜啧啧何时平。"}