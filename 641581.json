{"id":"641581","title":"古乐府煌煌京洛行送施掾史克让使还京都","dynasty":"明","author":"殷奎","text":"白日丽中天，帝京何煌煌。禁门十二楼，复道遥相望。瑶树带灵囿，醴泉溢兰塘。殊封建秦虢，华胄蹑金张。冠盖耀里闬，车马隘康庄。丈夫四方志，万里觐清光。朝从丞相骑，暮登丞相堂。献纳资谟谋，致泽跻皇唐。眷言善自勖，令闻如圭璋。"}