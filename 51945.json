{"id":"51945","title":"答顾郎中华玉","dynasty":"明代","author":"徐祯卿","text":"昔居长安西，今居长安北。蓬门卧病秋潦繁，十日不出生荆棘。牵泥匍匐入学宫，马瘦翻愁足无力。慵疏颇被诸生讥，虚名何用时人识。京师卖文贱于土，饥肠不救齑盐食。去年作吏在法曹，月俸送官空署职。床头一瓮不满储，囊里无钱作沽直。归来困顿不得醉，儿女荒凉妇叹息。今年调官去懊恼，苦笑先生禄太啬。釜中粟少作糜薄，白碗盛来映肤色。丈夫但免沟壑辱，日饮藜羹胜羊肉。平生富贵亦何有，羸躯幸自弛耕牧。但愿时丰民物安，官府清廉盗贼伏。人人鼓腹厌粱菽，先生虽病甘苜蓿。一朝雷雨濯亨衢，坐见诸公执中轴。先生翛然卷怀退，茅斋归向南山卜。"}