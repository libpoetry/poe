{"id":"1218379","title":"三哀诗 其三 李先生碧峰","dynasty":"元","author":"岑安卿","text":"吾乡山水佳，间世产英特。迩来百年间，接武愧寥寂。苍苍栲栳峰，东西峙空碧。先生擅斯名，挺挺无愧色。驰声翰墨场，群彦咸辟易。五色日迷眼，造物秘莫测。馀年付诗酒，琴书自朝夕。晚交无功师，妙语契金石。谈空眇生死，实以贫贱戚。青衫固不就，纵就国步革。凄凉文会基，狐兔穴遗甓。我生恨后时，不及风采识。空馀书一编，焚香得翻绎。"}