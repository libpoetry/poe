{"id":"1123845","title":"昨日绝湖颇危追赋二诗","dynasty":"宋","author":"赵蕃","text":"平生谩说江湖乐，小遇风涛意不任。颇眩云山相俯仰，却怜水鸟恣浮沈。神游险向冤魂语，笑傲强为洛下吟。赖是初谋壮维楫，不然何地觅壶金。鄱之为险旧知名，盗夺渔侵恃以成。波静宴安犹几席，风来汹涌甚戈兵。欲知舟楫洄沿趣，都在溪山表里清。明日馀干又维缆，诵诗还是忆长城。"}