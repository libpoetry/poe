{"id":"1160158","title":"崔元受少府自贬所还遗山姜花以诗答之","dynasty":"唐","author":"刘禹锡","text":"故人博罗尉，遗我山姜花。采从碧海上，来自谪仙家。云涛润孤根，阴火照晨葩。静摇扶桑日，艳对瀛洲霞。世人爱芳辛，搴撷忘幽遐。传名入帝里，飞驿辞天涯。王济本尚味，石崇方斗奢。雕盘多不识，绮席乃增华。驿马损筋骨，贵人滋齿牙。顾予藜藿士，持此重咨嗟。"}