{"id":"106993","title":"过嘉兴道中接待寺丁丑十二月赴逮扬州遇雪留","dynasty":"元代","author":"方回","text":"畴昔留此寺，亦兹腊雪天。天寒了不异，俯仰十一年。是时尚守郡，赴逮趋淮壖。不知坐何事，自省无尤愆。家有屋几间，亦有数顷田。书生未甚穷。不忧无酒钱。事白夏至秋，然后得南旋。即今身自由，幸已不属官。客贫一物无，驾此如叶船。四仆色常饥，况望酣与羶。家人九霄外，何由致橐饘。岂不亦念我，逢曲流馋涎。我非不欲仕，危途畏隮颠。势虽已窘迫，心终无忧煎。新岁六十二，白发被两肩。尚堪屈此膝，跪起贵要前。访旧非得已，谁当佐腰缠。尅日可以归，小俟春牛鞭。"}