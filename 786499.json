{"id":"786499","title":"喜次儿十二岁能诗兼画","dynasty":"清","author":"洪繻","text":"我少解诗文，作书性所拙。下笔走龙蛇，自笑同榾柮！至于六法间，更不识毫发。每羡画、书、诗，昔人成三绝！辋川图中景，米家船中物。时悬吾心目，谁能相彷佛！吾儿秉幼慧，游思造化窟。湿墨入鸿濛，佳句出仓猝。有画兼有诗，文字亦勃勃。但此俱末艺，未可矜宝筏。郑虔老画师，王维徒诗佛。儒生抱膝吟，贵能知治忽。区区笔墨中，小材同线袜。右相驰丹青，局促伏堂阙。庶子号浮华，承平空黼黻。汝果为通才，须立邺侯骨。早慧未足奇，老成斯卓越。方今天地非，有才良拂郁。沧海横流时，无才更沈没。万卷床前书，供汝自除祓。汝以艺为游，勿以艺为汨！有成作班超，无成作楚屈！"}