{"id":"1114335","title":"奉使太原途中呈王坦翁副使","dynasty":"宋","author":"李若水","text":"中山忠义定何人，数月相从笑语真。未信功名孤壮志，不妨诗酒寄闲身。此来饱看千岩秀，归去遥知两鬓新。就使牧羊吾不恨，汉旄零落落花春。旧持汉节愧前人，闻许传来若不真。五鼓促回千里梦，一官妨尽百年身。关山吐月程程远，诗景含秋句句新。孤馆可能忘客恨，脱巾聊进一杯春。"}