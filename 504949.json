{"id":"504949","title":"王山人桃花牛歌","dynasty":"明","author":"乌斯道","text":"王山人，王山人，天地之间六尺身。身着短布袍，头戴折角巾。倒骑桃花牛，日日弄晴云。昨日我向桃源去，去觅山人结茅处。山人正骑桃花牛，不下牛来笑不休。牛身乾净白于雪，乱点馀花喷猩血。爱骑不是王山人，一生空与寻常别。王山人，王山人，尔如何。昔年曾走燕山道，五花骏马金盘驼。今岁骑牛行荦确，毕竟胸中有真乐。气吞百万五陵儿，始可骑牛作狂客。王山人，王山人，更办乌盐角，高吹紫芝曲。五湖四海春茫茫，桃源市上千山绿。"}