{"id":"1096371","title":"书米元晖写苏黄秦赠元章诗卷后","dynasty":"宋","author":"释居简","text":"南宫逸迹直欲飞，元祐诸老尝品题。新生之犊未易控，仲由未见孔子时。绍兴天子纡宸思，诏写前朝断碑字。缜密中藏轩豁意，乡党篇中见孔子。坡仙滑稽肆吟谑，独与黄秦细商略。平原太守锥画沙，柳家新样元和脚。颜筋柳骨人不知，有子夜半亲传衣。换鹅风味超凡调，换羊更索坡仙笑。"}