{"id":"551980","title":"邂逅李捖阳明府有赠捖阳与张象风师称同籍友其先太翁曾倅郡太原","dynasty":"明","author":"孙传庭","text":"吾师曲江归，啧啧李瀛海。博硕复魁奇，旷达饶文采。燕赵系相思，余心久属乃。大梁忽把臂，呼樽浇块垒。因念别驾翁，雁门甘棠在。顾今二十年，口碑曾未改。君能衍世德，出为神明宰。惟余肮脏人，落落无可采。如何倾盖间，两情足千载。"}