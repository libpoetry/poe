{"id":"648789","title":"送彭仲宜归荆州","dynasty":"明","author":"杨士奇","text":"四月都城风日好，远客违家思芳草。秦淮河畔问南船，重译楼前出长道。道傍送者皆缙绅，玉堂编修情独亲。此来相看轻千里，此会相欢能几晨。晨发无由执杯酒，折赠空持白门柳。临分缱绻复申言，已去苍茫尚回首。芦笋纷纷接浦桥，鲥鱼队队逐兰桡。吹笛晚邀池口月，扬帆晴带海门潮。归到绣林应夏五，鹧鸪啼歇榴花吐。家庆趋承白发欢，云光回粲斑衣舞。还携双鲤放江湄，江水朝宗日夜驰。都将乡邑平安报，稍解京华契阔思。"}