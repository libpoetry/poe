{"id":"313135","title":"壶中仙·和冰持重上嘉州读书楼志感原韵","dynasty":"现代","author":"潘榕","text":"江天一览，任纵横眼界，胸襟开阔。赤壁乌台休再问，吊古能无悲恻。时数限人，文章憎命，争奈临宫磨蝎。琼楼玉宇，高歌犹想音节。闻道白下君家，几椽老屋，筑傍毗陵侧。也是坡公侨寓处，旧迹曾留故宅。藤树池亭，蓬蒿瓦砾，今昔沧桑劫。蜀山吴水，羁愁乡梦千叠。"}