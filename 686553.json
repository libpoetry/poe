{"id":"686553","title":"杂诗二首","dynasty":"明","author":"石宝","text":"雪霰纷漉漉，忽然见朝暾。冰霜坠盈地，中有青苔痕。幡幡鸣春鸟，解使朝变昏。果哉乌鸦白，不谓黄河浑。小雅歌缗蛮，陈王悲豆根。此曲勿复竟，子兰方在门。鴳篱无高鸟，牛涔无巨鳞。物大会有合，浅小安足陈。藤萝附松柏，缴绕固其真。桃李虽不言，吐华自阳春。齐虏事口舌，秦人如鬼神。末路多此比，龙蛇贵存身。"}