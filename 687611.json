{"id":"687611","title":"谢郭巡按楠推荐","dynasty":"明","author":"孙绪","text":"逢人怕问小山吟，野水沙田自陆沉。风定晚葵还向日，云来高树易成阴。相知常按朱门剑，报国谁同绣斧心。夜据槁梧频引颈，蓟南烟雾望中深。柱史封章贲草莱，渚凫汀鹭共惊猜。松筠苦节霜应识，枯槁经年雨未来。天下澄清先北冀，闽南人物重西台。长安虽近无由到，梦里逢君笑口开。"}