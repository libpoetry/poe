{"id":"785337","title":"对酒篇","dynasty":"清","author":"张玉纶","text":"凡事有定数，人生贵自然。新酿酒已熟，独酌当窗前。是时雨初晴，天气何澄鲜。喜晴鸟声碎，含润花光妍。万象助清兴，超尔谢尘缘。回思念年来，何胜烦忧煎。负笈走洙泗，挟策超幽燕。伎伎奔逐鹿，跕跕悲飞鸢。欲成一世奇，屡催志益坚。才短难为用，不自知其愆。岂有渐渐石，能补苍苍天。古来名世者，多为世所捐。况乃无寸长，何以当招延。今者饮美酒，飘忽拟登仙。世网夙所萦，陡觉释其缠。如人荷重任，倏尔得息肩。无怪诸达人，日日中圣贤。寄语诸同好，酒白宜周旋。"}