{"id":"1053210","title":"赠邹医","dynasty":"宋","author":"释道潜","text":"君不见宋清市药长安西，众工就取资刀圭。疮疡疾病一皆往，所应不必黄金赍。度未能酬辄焚券，耻学庸生忧噬脐。人人德清莫肯负，日获远利丰子妻。公侯馈遗日相属，蚁食华衣乘駃騠。罗池神人为作传，至今名誉横云霓。邹君业医世淮海，泻盛补衰知径蹊。玉函金匮恣探讨，拿以自副能不迷。顷年西游抵京室，达官贵吏争品题。归来乡县颇萧瑟，湖水粘云芳草萋。怜余寝瘵古佛刹，每辱珍剂相扶携。倾囊倒橐愿为赠，唯有圆蒲并杖藜。君闻掉头不我顾，止索诗句光衡圭。夜披陈编见清事，重嗟此道今如泥。君诚有意嗣前躅，箧笥不忧无锦绨。"}