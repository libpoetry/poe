{"id":"316297","title":"洞庭春色·梦山题壁","dynasty":"现代","author":"魏元戴","text":"醒眼蘧蘧。青山有约，转入华胥。听天鸡叫曙，庄周还我，大千秋色，泪满襟裾。屈子问天天语否，抱信美、文章赋索居。烟霞外，漫心悬霄汉，赤日轮扶。平生著几緉屐，原不惜、寻仙路迂。看回峦起伏，都如龙虎，危峰偃蹇，比我清癯。凉路湿衣孤月白，正万树、松楸啼夜乌。聊题句，待归来五岳，囊括秦吴。"}