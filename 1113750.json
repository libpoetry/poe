{"id":"1113750","title":"南归","dynasty":"宋","author":"李正民","text":"沦身绝域久睽孤，投老归来鬓发疏。不但高人能笑我，此生安敢食鲈鱼。三年海上牧羊群，已分沙场寄旅魂。满面尘埃人不识，相看惟觉语音存。风霜不改旧茅茨，自悔轻身触祸机。丈室本来无一物，犹存禅榻待翁归。黄童白叟喜相迎，底事吴侬亦有情。绝域归来真异事，幸逢西北罢戈兵。萧萧草木映疏篱，猿鹤相看似见疑。大雅保身还自愧，不须更诵北山移。南北飘零三十秋，乱离重到旧扬州。田园芜没身空老，却羡如今马少游。投老耽书未肯休，世间万绪判悠悠。草堂盖罢浑无事，犹待翻修五凤楼。"}