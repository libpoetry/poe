{"id":"1121082","title":"得报状邸吏缄至朝堂八月月单有感而作三首","dynasty":"宋","author":"岳珂","text":"紫殿朝仪正，朱书郡邸随。九天排仗马，百辟听朝鸡。跸警枫庭悄，人归柳院迷。廿年曾襆被，犹忆直金闺。十月苍龙阙，三朝白虎樽。无囊持塞吏，有匦达民言。故事寻常略，遗风万一存。独怜记廷诤，断报说开元。上雍迫日近，清朝仪物多。卫官朝进辇，沙路昼鸣珂。盛礼陈圭璧，骈观隘绮罗。边书须急彻，深愿鉴□□。"}