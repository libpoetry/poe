{"id":"1116259","title":"杂诗","dynasty":"宋","author":"沈辽","text":"葱茜竹林下，秋来多独往。岂无夕禽喧，固胜人语响。欲咏葛天歌，支离难自强。何如默默为，中心亦怠赏。夭娥属客舞，乐府声寂寥。翘彦列中堂，于以娱终朝。谁言野人乐，孤坐自逍遥。青松有幽操，白石割圭刀。人生若朝露，哀乐迭相招。焉用金玉姿，甘被膏火销。翛然卧林下，不系市与朝。何必薄周孔，使我为由巢。身世日泯泯，譬彼一毫轻。胡为饿首阳，不必造承明。达人不言命，耻向宠辱惊。不为槛下虎，即作林中麖。悯悯欲夸俗，皎皎还为名。卜筮虽小艺，逸哉严君平。古人有精思，飘飘出天壤。遗形若屣履，宁复顾烦鞅。高凤会幽趣，乃贻漂麦让。御寇好游适，初闻内观赏。希夷本人境，奚惮不可往。有说即忘言，指象真为驵。少小负不羁，长大好丘壑。天事与人为，信哉何寥廓。乃知戛戛行，皆为名所缚。宁为琐琐人，有非利所攫。至行本无为，俗论自美恶。强行或颠沛，终始岂亿度。朱张信吾师，王贡不可作。咄咄辕门驹，毋以吾斟酌。达人体无为，汎汎若野马。胡为狂夫志，?然小天下。知足自有馀，多谋始恨寡。可否必系己，出处焉用假。大块劳群物，吾生信容冶。死生会如一，高情乃能舍。"}