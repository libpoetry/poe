{"id":"730088","title":"馀故里无家久寓吴下去年于马医巷西头买得潘氏废地一区筑室三十馀楹其旁隙地筑为小园垒石凿池杂莳花木以其形曲名曰曲园乙亥四月落成率成五言五章聊以纪事 其一","dynasty":"清","author":"俞樾","text":"吾家鸟巾山，旧有先人屋。四龄即迁徙，至今遂难复。东华挂朝籍，中州忝使竹。自此称宾氓，十有八寒燠。天地本蘧庐，何者我邦族。吴中五柳园，昔曾寄游瞩。乱后废为墟，止馀水一掬。幸兹马医巷，有地吉可卜。爰自去年秋，辛勤事版筑。居然告成功，止阅弦望六。但取粗可居，焉敢穷土木。吾学公子荆，一苟万事足。"}