{"id":"1130074","title":"秋日西湖","dynasty":"宋","author":"释道潜","text":"两山斜抱翠逶迤，一水中间似渼陂。孤榜独来还独往，鸬鹚鸂鶒莫相疑。琤然一叶堕空庭，似唤幽人梦欲醒。斜倚素屏褰翠幔，沈香烟吐博山青。南山爽气对朝扉，竹露吹风更湿衣。可是吟魂怯清景，何妨著屐步苔矶。飞来双鹭落寒汀，秋水无痕玉镜清。疏蓼黄芦宜掩映，沙边危立太分明。欲跨高楼旷远情，无端秋雨苦冥冥。峥嵘日脚漏云处，瞥见遥山一抹青。西风夜半捲庭槐，卧听邻翁晓圃开。稚子相呼入林去，应知病果落莓苔。"}