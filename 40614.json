{"id":"40614","title":"代升天行","dynasty":"南北朝","author":"鲍照","text":"家世宅关辅。胜带宦王城。备闻十帝事。委曲两都情。倦见物兴衰。骤覩俗屯平。翩翻若回掌。恍惚似朝荣。穷途悔短计。晚志重长生。从师入远岳。结友事仙灵。五图发金记。九钥隐丹经。风餐委松宿。云卧恣天行。冠霞登彩阁。解玉饮椒庭。蹔游越万里。少别数千龄。凤台无还驾。箫管有遗声。何时与汝曹。啄腐共吞腥。"}