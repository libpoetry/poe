{"id":"873815","title":"携筇","dynasty":"宋","author":"刘子翚","text":"晨起偶无事，携筇出潭川。翩翩双凫飞，宛若导我前。林静滴残雨，村深澹寒烟。当春足膏泽，俯夏馀清妍。野溜绿交贯，山花红接连。雄观发新奇，胜地穷攀缘。据石弄惊急，班荆荫连卷。幽怀脱尘拘，如超混芒先。向令作兴来，未必胜偶然。荣观事多乖，内取乐乃全。他时谁继游，此意遥相传。"}