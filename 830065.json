{"id":"830065","title":"留别梁任南汉挪路卢","dynasty":"清末民国初","author":"梁启超","text":"沥血一杯酒，与君兄弟交。君母即我母，君仇即吾仇。况我实君累，君更不我尤。我若不报君，狗彘之不犹。劝君且勿哭，今哭何所求？磨刀复磨刀，去去不暂留。上有天与日，鉴我即我谋。我行为公义，亦复为私仇。脚蹴旧山河，手提贼人头。与君拜墓下，一恸为君酬。万一事不成，国殇亦足豪。云霄六君子，来轸方且遒。谁能久郁郁？长为儒冠羞。"}