{"id":"695753","title":"秋怀八首","dynasty":"明","author":"欧大任","text":"书牍三千奏上方，酣歌铜马昔年狂。露桃笑进金盘湿，明水看斟宝鼎香。芝火夜深朝太乙，华旗秋早猎长杨。龙髯一与乌号堕，何处天涯望建章。一出金闺荷主恩，远游心寄白云垣。嵩呼太室封高邑，岱倚东方拜羡门。扼腕谈仙逢海客，凿空遣使问河源。向来痛哭轮台诏，万载安危属至尊。双峰天阙秣陵开，定鼎河山亦壮哉。淮海烟花陪尾下，岷嶓冰雪大江来。军悬万垒胡尘断，漕转千艘浊浪回。笔札十年趋走地，张衡虚负二京才。塞下呼韩纳款成，衣冠未可讳言兵。九关斥堠通胡使，万国均输入汉京。夕戍远连骠骑幕，秋风还勒亚夫营。小臣敢预云台议，愿以铙歌答圣明。北上黄花一障孤，朵颜三卫半吹芦。征人夕堕看烽泪，使者秋飞出塞符。沙苑巳驱青海鹘，天闲不用大宛驹。宫罗马市无劳计，父老中原望赐租。洛下鸣珂半弭貂，上书多入紫宸朝。五都任侠贫偏剧，三辅论才老未招。赋后风生云梦猎，楼前月忆广陵潮。何人不有图南翼，只道鸾凰在赤霄。黄河东下引归怀，挂席清秋欲渡淮。簪笏未能忘紫闼，儿童先已办青鞋。百年天地尊吾足，十岳烟霞乞此骸。金液析将成晚岁，葛洪山畔一茅斋。彩笔诗从万里题，薜萝今自赋幽栖。游梁岂必逢停驷，怀越宁能恋执圭。南海潮来黄木口，罗浮云傍赤花西。束书沽酒堪投老，不为弹冠负杖藜。"}