{"id":"832392","title":"三姝媚 午窗假寐，姬人为供给红梅枝，既觉始见之，时得彊村翁寄词，有“风怀销尽”语，遂下一转语作我发端","dynasty":"清末民国初","author":"陈洵","text":"风怀销未尽。又帘栊新妆，漫吟花信。静日闲门，驻风华依旧，好春宜趁。唤起娉婷，应为斗、新词娇韵。自照溪奁，重拂燕支，翠尊潜近。心事黄昏牵引。写艳曲江南，故宫遗恨。淡泊重来，算自然孤寐，寤歌随分。掩抑红情，谁更念、玉箫凄损。料东风不管，清寒拼忍。"}