{"id":"813175","title":"寄怀诗三首 陈金门","dynasty":"清","author":"张晋","text":"野鹤爱毛羽，徘徊山水间。时时发清唳，往往出尘寰。之子有仙骨，对人无俗颜。园林秋色老，谁解扣柴关。弱冠弄文翰，长年耽隐沦。怀才甘自秘，抱璞向谁陈。我亦轻余子，君宁让古人。屋梁颜色好，梦里许相亲。美人昔送我，清夜弹鸣琴。一奏山水曲，能空尘俗心。相思愁道远，小别又秋深。天末无归雁，何由寄好音。"}