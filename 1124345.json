{"id":"1124345","title":"用韵送任以道入四川总领幕府二首","dynasty":"宋","author":"项安世","text":"铜梁天汉一轺新，红芰清波去及辰。顾我索居谁为友，与君难别岂关亲。飞书上陇催庚癸，闭息匡床候子寅。出处虽殊心事一，濂溪风月舞雩春。软红尘里不争新，蠹简香中却竞辰。邺架孔堂深贮腹，鲍篇陈檄妙看亲。刍粮轧轧虚旁午，岁月悠悠老秩寅。曷日阴山行汉马，大挥椽笔布王春。"}