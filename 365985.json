{"id":"365985","title":"昼夜乐·同郁彝斋鼎钟、施可斋英兄莲舫集金沙港赏荷","dynasty":"清代","author":"黄燮清","text":"游人合是风吹聚。共领略、林泉趣。四围山色飞来，都被酒杯承去。水外烟痕烟外树。衬数点、画中楼宇。随意放中流，好寻他鸥鹭。木兰船系垂杨渡。正红衣、隔秋浦。两般酒气花香，别有醉人心处。古岸日斜蝉自语，被一片、绿阴遮住。载得晚凉归，响几声柔橹。"}