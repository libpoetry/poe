{"id":"1242556","title":"云门山房，为青州曹伯起赋","dynasty":"元末明初","author":"张昱","text":"云门山房何所指，知尔不忘桑梓意。山在城南百里间，沃衍膏腴宜树艺。中有一村俱姓曹，列戟高门是乡里。青州旧入齐封疆，相国犹传汉家世。曹彬为宋下江南，史册能书其门第。四世之祖在元初，遭际风云致爵位。亦参丞相下豫章，腰插金符位元帅。但知报国守忠贞，不肯随人事轩轾。用也绰有乃祖风，一篑不止山可崇。碧梧枝老自栖凤，绿竹根深须化龙。昔时未到山房里，每望云门候佳气。却缘亦是豫章人，客舍并州如有喜。云门之山青接天，鸿濛既判知何年？山房去天不咫尺，名与云门当共传。"}