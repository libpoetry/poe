{"id":"140868","title":"跋周昉画锡宴图","dynasty":"宋代","author":"张镃","text":"汾阳賸建扶危功，清议那有鱼军容。倖人恃宠自矜伐，似可唾去极力攻。今也束带比肩立，绝口不问如盲聋。水衡有钱谁敢费，设席授几为尔供。金鹅罩底果何品，异馔定不人间同。翠环玉勺未分劝，坐列有序随卑崇。君恩天大且笼盖，天意不假人方穷。凤凰五章为世瑞，亦许枭獍鸣雌雄。西山灵木作上药，道旁恶草翻茸茸。方圆白黑正殊调，端在处者全吾躬。鲁叟当年诺阳虎，望之计拙排显恭。我披此画屡叹息，杜老谋深言至公。"}