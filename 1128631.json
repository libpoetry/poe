{"id":"1128631","title":"玉绣毬花","dynasty":"宋","author":"董嗣杲","text":"芳妍独殿绿阴阑，几簇流琼拥髻鬟。攒粉倚风摇舞地，妒晴抛日透飞关。蝶魂春聚苍枝顶，雪片寒团翠幄间。花压露梢如许重，有瓶难插懒能攀。洁身自拥翠枝寒，遗得春魂寄素颜。夜月曳光凝绝径，晚风抛影入空关。几团白雪能娇腻，五色流苏只等闲。宛似恋香蝴蝶乱，绿阴深处不飞还。"}