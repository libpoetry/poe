{"id":"1109534","title":"重送微之二首","dynasty":"宋","author":"刘挚","text":"瀛州日日聚华绅，旧德如公更几人。寂寞穷经甘白首，风流投老就朱轮。光阴不负围棋局，谈笑须还漉酒巾。朝议虽知弱翁久，不如方国慰斯民。曩昔清襟江上开，九华山色照樽罍。中间世故何胜道，晚岁仙都幸一陪。康乐又从沧海去，次公曾自颍川来。春秋坠学应犹在，闻说新书胜玉杯。"}