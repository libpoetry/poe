{"id":"594594","title":"哭皇甫司勋子循十四韵","dynasty":"明","author":"欧大任","text":"二纪论交久，吾生一面难。言曾借挹奖，书每问平安。得讣初捐玦，升堂巳盖棺。穗帷神默渺，丹旐涕汍澜。公昔含香入，时争捧辔看。人伦推秉鉴，名理伏登坛。列署官何负，三州路自宽。诗能卑大历，禅颇洽长干。吴曲工齐瑟，滇游泣楚冠。还山甘寂寞，开径逐盘桓。颐解诸家定，挥毫六代残。十千尊是桂，八十梦犹兰。阁束新诗卷，船收旧钓竿。却怜来独晚，江海一辛酸。"}