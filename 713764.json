{"id":"713764","title":"老谷树为大风所摧诗以伤之","dynasty":"明末清初","author":"屈大均","text":"谷树大数围，植时不知岁。精多作胶液，注流至根柢。斲以团丹砂，玄黄何泥泥。或为金石漆，脂膏苦自毙。虫蚁所疮痏，百千以肤噬。臃肿既空心，拳曲亦流涕。霜皮剥辱馀，虽存若蜩蜕。窍穴一穿漏，枅圈无巨细。腹中若蜂房，蛇鼠相启闭。一二鼻口者，火入烟蒙翳。疾雷屡震惊，花叶多焦脆。䬏䬔昨楝风，四方忽排挤。怒呺一昼夜，柯条尚牛掣。雨师复掊击，参天俄失势。朽蠹已有年，婆娑终一蹶。摧折当腰吕，寻尺若刀?。崩压西邻墙，斧斤劳仆隶。大枝劈不开，小枝竞先曳。凭依惧有神，酒食陈微祭。丧我高楼阴，炎曦无可蔽。嘲啾绝燕雀，缠糺失萝荔。生身本恶木，美名蒙诟厉。散材一何幸，与檀作兄弟。托身在丘园，有萚思为砺。斑谷持作冠，楮桑持作币。所用虽皮肤，于人已有济。亦未苦其生，楂梨共狼戾。本无劲挺姿，枝节多疣赘。菑害始香甘，蠢动乘其敝。狙猿杙亦安，岂必高名丽。受命有穷时，薪蒸不遑计。培覆皆天年，萌蘖庶自卫。"}