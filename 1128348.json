{"id":"1128348","title":"题王任所藏林逋索句图","dynasty":"宋","author":"舒岳祥","text":"清新半树横枝句，冷淡暗香疏影诗。谁见当时苦吟态，只应童鹤在旁知。隐几何思此意微，鹤眠未熟觑吟机。踞炉炙脚童全野，应是前村踏雪归。千秋万古梅花树，直到咸平始受知。若道此图真此老，何人觌面敢题诗。身后不遗封禅藁，吟梅全是自题真。画工岂识凌云意，童子趋炎鹤附人。"}