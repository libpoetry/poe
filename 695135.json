{"id":"695135","title":"得王明府恒叔书至自确山兼索近作为书四绝寄之","dynasty":"明","author":"林大春","text":"归舟夜泛严陵雨，征旆朝冲雁荡云。回首十年千里隔，江山何处不思君。七篇仁义游梁日，三叹归欤厄蔡年。年少于今推茂宰，悬知吾道在中天。书来念我鬓毛斑，疑是金丹好驻颜。不见渭滨淇上老，丹书懿戒等閒删。朝来缺月挂林端，哦得新诗满素纨。却笑狂夫多野意，丁宁莫向贵游看。"}