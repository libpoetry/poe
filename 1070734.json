{"id":"1070734","title":"赠裴道人","dynasty":"宋","author":"李光","text":"道人今年七十六，问我修行惟绝欲。密栽涩勒当疏篱，旋辟荒榛结茅屋。不抄书，不看读，宴坐凝然常瞑目。夜深频咽玉池泉，晨起随缘饱藷粥。甘脆肥浓腐我肠，巧笑蛾眉真鸩毒。蛮烟瘴雾隘空虚，谨守药炉谁敢触。我爱裴君道机熟，过我玄谈已超俗。三峰顶上少人行，百尺竿头防失足。世人那识天地根，往来绵绵无断续。嗟予流转海南村，智者方明祸中福。君不见庞道蕴，尽将活计沈湘江，自织箍篱供口腹。又不见成都市上严君平，终日垂帘唯卖卜。王侯蝼蚁同丘墟，学道从来贵幽独。蚌生珠，石含玉，看我丹成跨鸿鹄。马蹄去去稳着鞭，关山路永多坑谷。"}