{"id":"1108678","title":"送徐守寺正二首","dynasty":"宋","author":"刘克庄","text":"梅野先生子象贤，向来心印得单传。谚云蜡烛真明矣，罚止蒲鞭亦肃然。执贽客多樽有酒，诟租吏少箧无钱。玺书底事催归急，不许邦人借一年。闻道君侯欲解麾，士农攀卧共依依。野人恨作滕民晚，州牧能如结辈稀。虽有荔枝懒包贡，亦无薏苡可囊归。诸公万一询衰朽，为说羊裘坐钓矶。"}