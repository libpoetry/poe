{"id":"285647","title":"沁园春·酾酒峰巅","dynasty":"清代","author":"李慈铭","text":"酾酒峰巅，四顾苍茫，黄尘涨天。正花门入卫，纵横部曲，蒲类驻泊，惨淡楼船。炮火金山，阵云铁瓮，回首留都问罪年。感今昔，想淮阳画像，尚动凌烟。布衣梦绕刀环，奈日日从人射虎还。笑马侯已老，偏当曳落，檀公善走，屡拥先零。扪虱恁陵，弹筝睥睨，江左如聊孰比肩。衔杯外，只斜阳衰草，满眼关山。"}