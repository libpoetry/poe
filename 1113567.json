{"id":"1113567","title":"和友人见寄三首","dynasty":"宋","author":"李之仪","text":"明月平时敢自因，特高兰玉信吾人。便从缑岭如无愧，更许毗耶约问津。每见似醺千日酒，不言常备四时春。妙云岂独南游契，又喜钟山近得邻。俗驾难回固有因，勒移终愧北山人。不辞冒雨投归步，始信忘形是要津。一笑未容披软语，十分先觉报新春。定应偏契王郎便，消得从来愿卜邻。除却吟诗总是尘，道人应笑可怜人。固知参请能成佛，未到升腾且咽津。村落风烟常似腊，禅房灯火已如春。会须随例餐䭔子，聊借明窗暂作邻。"}