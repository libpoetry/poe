{"id":"189831","title":"喜雨得城字","dynasty":"宋代","author":"秦观","text":"阴阳有常职，代御不可并。一气或错缪，愆伏相寇兵。惟时四月交，南国厌久晴。风师挟帝令，呼号肆徂征。云师畏推逐，蓄意不敢争。雨师旷厥官，所苟朝夕生。黄尘暗如雾，掩彼日月明。帝眷一昔回，旱议沮莫行。番然需膏泽，夜半来雨声。黎明纵遐眺，沟浍各已盈。青秧散广亩，白水涵孤城。耕夫欣有托，水鸟飞且鸣。乃知化工妙，悠然信难名。行矣耘我穑，岁终伫坻京。"}