{"id":"797450","title":"摸鱼儿 庭有双桂，年来憔悴甚矣，感赋","dynasty":"清","author":"钱湘","text":"记年时、空庭桂树。无声暗湿凉露。霏霏金粟黄千粒，吹满一庭香雾。抛绣谱。只此是、秋风秋雨凭栏处。年华细数。看此树婆娑，斜阳重倚，旧梦总无据。禅心悟。试问天香几度。阅人青鬓成故。一枝倦付人间赏，似拟小山隐去。花且住。还只怕、秋江人去秋无主。一尊酹汝。聊共对银蟾，浓添金粉，莫便叹迟暮。"}