{"id":"985042","title":"九月二十日率赵彦和王平叔刘谊夫游栖岩寺彦和有诗次其韵","dynasty":"宋","author":"郭印","text":"少时苦爱山，藜杖春复秋。峰峦如佳人，一顾销百忧。野性不受羁，思与麋鹿游。失脚名宦场，冠缨络人头。州家费经营，心轮日万周。遇阴求少息，此身等蜉蝣。颇闻西山佳，往作半日留。小径开宇宙，髣髴规神州。万象几席间，云烟渺沉浮。同来三益友，清逸诗家流。相期老岩穴，委质巢与由。吾庐有云溪，拂袂行归休。"}