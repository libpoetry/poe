{"id":"833977","title":"瑞鹤仙","dynasty":"清末民国初","author":"易顺鼎","text":"绿杨天影窄。正人倚、东风玉骢嘶别。缃桃落如雪。把春愁吹入，紫箫都裂。低鬟半怯。向花前、带鸳亲结。最无端舞罢妆慵，点点暗尘帘额。记得。剪灯留话，倚扇传歌，旧家时节。仙蓬堕劫。有谁念，凤城客。尽瑶情易感，钿盟难恃，付与占床燕月。尚依稀一段，兰云梦痕未灭。"}