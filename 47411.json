{"id":"47411","title":"若耶溪杳郭深居精舍","dynasty":"明代","author":"刘基","text":"上人好山居，入山惟恐浅。纡余涉渊沄，结构依嶘嵃。冈峦外挺拔，水木终隐显。其前对鹅鼻，突兀正冠冕。其傍连木禾，积翠森偃蹇。后有狮子岩，崷崒露龈涘。春花炫阳林，秋草馥阴畎。高通云雨过，侧见星斗转。桃源不远求，箕颍安足践。我来三伏凉，羁怀忽如展。谈经道心融，听法俗虑剪。疏窗夜深启，孤月挂遥岘。空蒙白毫光，闪铄动崖巘。何当此卜邻，永用辞淟湎。"}