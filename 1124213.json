{"id":"1124213","title":"病中即事十五首","dynasty":"宋","author":"赵蕃","text":"半百还过半，平安殊未平。饥寒兼抱病，造物此何情。讵敢怀尤怨，那能问否亨。独怜无以养，深愧下帘生。汀袍犹拥绿，林幄尚遮青。霖雨秋冬接，商飙早晚经。枯荄明野烧，槁叶暗深坰。荣谢何终极，衰迟孰所令。炎凉自时态，何乃战胸中。谴句追韩子，辟碑摹鲁公。闻尘非为蚁，是境不因工。要使神明复，毋辞瞑眩攻。宵晴朝复雨，夜雨晓还晴。未识冬天尔，浑疑春令行。人人忧疟疠，物物败生成。襘法繇来古，官居孰用情。端居念朋友，多病懒书题。怀旧频搔首，看云独杖藜。鱼沉秋水阔，鸿远暮天低。直恐乖离久，相逢老少迷。莽莽前山隔，冥冥独树遮。断行迷白鹭，垂翅湿归鸦。暝色看仍合，羁愁望愈赊。不应缘一病，全失醉生涯。晚食以当肉，人言蠋巧贫。茹蔬何不可，设说未为真。既屏猪肝累，何须鲑菜珍。夜煨牛粪芋，朝罨破铛尘。蒲柳望秋衰，风霜况此时。人今非少壮，病祇益清羸。几诵立名语，频哦看镜诗。浮生那足恃，迅景不容追。丛菊虽云薄，秋花独此芳。祇愁霜后槁，宁虑雨前荒。蝶冷飞无迹，恐哀咽更长。嗟予自失所，对汝益增伤。懒命鸡栖驾，分安龙具寒。枕肱朝日美，拥鼻北风酸。伪异公孙被，甘同陋巷箪。啼号从强聒，忧乐听旁观。精庐名负郭，古路别通村。落叶多新积，苍苔半宿根。杖藜溪见影，步屐雨流痕。更羡儿童辈，骑牛不驾辕。暮与牛羊夕，朝随鸦鹊兴。山林真可乐，轩冕梦何曾。供给欠升斗，往还无友朋。粗成酬二事，老此讵难能。雨合湍流急，风高松韵寒。中宵空耿耿，长夜苦漫漫。梦去无多地，愁来匪一端。明朝对清镜，政恐觉凋残。雨湿云衣敛，风沉月镜昏。谁家宵急杵，何处苦啼猿。睡思浑无思，吟魂欲断魂。钟声才近寺，鸡叫已遥村。风雨虽如晦，鸡鸣不废晨。窗明惊次第，吾卧特逡巡。泣豆因煮豆，柏人何迫人。为家疑宿业，旧学似前身。"}