{"id":"85124","title":"阮生行·五丈原头大星坠","dynasty":"现代","author":"丘逢甲","text":"五丈原头大星坠，司马家儿遂成帝。黄沙烈烈生胡风，俯仰人天两同醉。阮生乃亦以醉传，更以途穷传其泪。世间善哭固有人，阮生之泪胡云异。一醉愁难千古消，聊借穷途写其意。纷纷竖子成名易，英雄用武乃无地。古今成败那足论，大业岂真人力致？阮生喜哭复喜叹，哭声叹声两不废。当时驱车临广武，迫促刘项无位置。魏晋之间无事无，更何人物容臧否？当哭叹余惟醉宜，为青白眼尚多事。同时诸子谁能贤，斯人将毋吉狂类。吁嗟乎！阮生乃以狂得之，妙出语言与文字。礼法之外容置身，酒杯之中可避世。"}