{"id":"491445","title":"题朱知事云樵图","dynasty":"明","author":"刘崧","text":"使君昔隐灊川曲，惯逐山樵伐云木。一从去作宪幕宾，长忆灊川好林谷。灊川之东山插天，中有峭壁何崭然。寒光夜接九华雪，秀色日射峨眉烟。褚君妙笔世稀有，为写兹图传不朽。山气清含五粒松，江光绿浸三春柳。长裾曳杖为何人，从以樵斧方逡巡。层峰正隔秋浦水，仙境似与柯山邻。山回峰转愁欲暮，斸药携琴更深去。林路时冲虎豹过，湍崖暗激蛟龙怒。此图此景何清奇，疑是当年亲见之。采芝南岭去已远，濯足东涧来何迟。只今却上青霄立，斩伐芟夷乃其职。卷曲宜刊恶木枝，乔修要简良材植。人生穷达焉可期，云中樵者非君谁。会稽太守自结驷，王屋山人方看棋。功名时来信所遇，伐木丁丁为君赋。他年持斧绣衣行，还忆灊川卧云处。"}