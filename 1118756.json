{"id":"1118756","title":"杂感十首以野旷沙岸净天高秋月明为韵","dynasty":"宋","author":"陆游","text":"吕钓渭水滨，说筑傅岩野。虽曰古盛时，得士盖亦寡。天将启治乱，人才有用舍。向非万牛力，孰与成大厦。洙泗日已远，儒术日已丧。学者称孔墨，为国杂伯王。书生幸有闻，力薄不能倡。默默世俗间，汝职无乃旷。我昔下三峡，百丈堆两车。初发公安城，已过长风沙。早知世路恶，恨不常浮家。至今清夜梦，双橹闻讴哑。斗杓运四序，寒暑忽已换。人生知几何，去日难把玩。凭高望烟海，青山忽中断。秋风肺病苏，为子巾一岸。磨镜要使明，拭几要使净。奈何视吾心，不若几与镜。垢污倘未除，秋毫即为病。吾曹亦圣徒，可不学颜孟。天人本一理，祸福常昭然。人众何足恃，妄谓能胜天。适燕当北辕，调瑟当解弦。五行未可忽，洪范禹所传。镜湖一何清，稽山一何高。浙江百里远，夜枕闻惊涛。子胥死吴下，千载无人豪。遗魂招不来，我欲续楚骚。归耕无袯襫，出战无兜鍪。已失西畴春，空怀北平秋。提携一束书，蹭蹬至白头。釜中有轑饭，一饱吾何求。我昔游剑南，烂醉平羌月。一杯玻瓈春，万里望吴越。岂知有天幸，故山得归骨。扁舟小江上，夜半看月没。入东多名山，天台连四明。路穷寺门出，林阙溪桥横。岂无一月闲，结束与子行。会拣最幽处，煨芋听雪声。"}