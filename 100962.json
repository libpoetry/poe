{"id":"100962","title":"过淮三首赠景山兼寄子由","dynasty":"宋代","author":"苏轼","text":"好在长淮水，十年三往来。功名真已矣，归计亦悠哉。今日风怜客，平时浪作堆。晚来洪泽口，捍索响如雷。过淮山渐好，松桧亦苍然。蔼蔼藏孤寺，冷冷出细泉。故人真吏隐，小槛带岩偏。却望临淮市，东风语笑传。回首濉阳幕，簿书高没人。何时桐柏水，一洗庾公尘。此去渐佳境，独游长惨神。待君诗百首，来写浙西春。"}