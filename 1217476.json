{"id":"1217476","title":"桃花山水图为桃源屠启明题","dynasty":"元","author":"乃贤","text":"天台山下云无数，山南山北多桃树。石洞春寒风雨深，落花半逐溪流去。人间从此识仙家，短棹寻源到水涯。翠袖乘鸾下明月，玉盘留客进胡麻。我昔扪萝探幽谷，青精煮饭松边宿。至今瞳子有神光，细字犹能夜深读。高人筑屋石溪东，溪山却与天台同。粉黛含情记幽趣，碧桃流水春溶溶。六月黄尘汗如洗，独骑瘦马京城里。忽见新图双眼明，拿舟欲泛沧浪水。我家只在苍崖颠，白云绕屋清溪连。他日君能远相觅，看花酌酒春风前。"}