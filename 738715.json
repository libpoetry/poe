{"id":"738715","title":"赠沈归愚尚书","dynasty":"清","author":"嵇璜","text":"灵岩山中沈夫子，诗坛耆硕谁与比。七十成名历省台，归泛五湖逐烟水。昨春迎驾淮海滨，天子赐诗称故人。浩歌为和香雪海，《山居》十首长留春。重来争羡归愚叟，一卷新诗陈拜手。天毫洒落为题辞，李杜高王未曾有。今年八十宜杖朝，璇题捧出松鹤标。尚方珍赍岂殚述，荣光丘屋腾云霄。都人倾勋僚友贺，且喜颜发如童髫。柳堤浅浅莺花迹，冰泮长河挂帆席。宸翰殷勤惜解携，十载为期伫仙掖。"}