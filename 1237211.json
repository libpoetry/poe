{"id":"1237211","title":"送翟庆之二首","dynasty":"元","author":"曹伯启","text":"书剑飘零二十年，风流谁识玉堂仙。柳营一顾膺新命，兰室三生赋薄缘。以道自居元有地，若人空老是无天。功名迟速皆前定，莫使苏生坐马鞯。一昨荒城识钜儒，丰标高映月轮孤。笑谈有味皆堪纪，崖岸无形未可踰。商古订今朝并几，煮茶联句夜围炉。李侯声价连城重，他日先容肯作无。"}