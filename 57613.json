{"id":"57613","title":"赋得深闺秋织","dynasty":"明代","author":"徐惟起","text":"深闺秋色早，中妇倚流黄。寒杼传声切，残丝结缕长。壁间闻促织，锦上见鸳鸯。断绠金刀疾，抛梭玉钏忙。芙蓉丛出朵，莲子簇依房。纬密经双引，文回字几行。卷缣缠别绪，移轴转离肠。窗外乌啼夜，帘前雁带霜。愁魂萦绮穀，清泪滴缥缃。星斗斜将尽，支机动未央。张彄乘月影，完匹续灯光。窦女思千里，天仙妒七襄。莫辞闺力苦，边塞待衣裳。"}