{"id":"1117864","title":"乡中每以寒食立夏之间省坟客夔适逢此时悽然感怀二首","dynasty":"宋","author":"陆游","text":"松阴系马启朱扉，粔籹青红正此时。守墓万家犹有日，及亲三釜永无期。诗成谩写天涯感，泪尽何由地下知。富贵贱贫俱有恨，此生长废蓼莪诗。手持绿酒酹苍苔，今岁何由疋马来。清泪不随春雨断，孤吟欲和暮猿哀。皂貂破弊归心切，白发凄凉老境催。誓墓只思长不出，松门日日手亲开。"}