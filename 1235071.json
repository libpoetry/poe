{"id":"1235071","title":"汪大雅善?书诗以赠之","dynasty":"元","author":"揭汯","text":"汉?变秦石，中郎实云祖。浑浑元气运，生意蓄未吐。钟梁已小变，唐遂失其武。迨元数公起，精妙可追古。凤翥与鸾翔，烂然照中土。老成既凋谢，来者或未睹。纷纷欲争高，往往背前矩。峭刻少浑成，痴肥乏筋膂。收敛类畏缩，轩张或伤怒。规矩事模仿，又若优孟舞。汪君忽杰立，落笔蔡为主。见此神骨全，真若古钟吕。美玉出荆璞，明珠还合浦。况当文物新，制作方并举。纪常勒钟鼎，封岱禅梁甫。大书与特书，执笔当俟子。具兹华国文，名已登天府。"}