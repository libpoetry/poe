{"id":"1127860","title":"和史侍郎游澹岩韵六首","dynasty":"宋","author":"曾协","text":"底叹兹岩省见稀，惯居故国看山围。应缘此日慰岑寂，聊遣清诗为发挥。潇湘少驻便经年，自信孤忠莫问天。果为冕旒勤注想，不容泉石得高眠。隐士洪崖可拍肩，尚留陈迹此山巅。祇应千古人如在，陵谷高深却变迁。九重温诏下江边，应览甘泉旧奏篇。却背烟岚理归棹，晓猿夜鹤总凄然。我公得入如来室，心镜常明不用磨。好倚悬崖结趺座，任从来者问云何。眼看岩石千寻起，面对炉烟一缕轻。顿觉世缘无染著，个中消息有谁明。"}