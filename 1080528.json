{"id":"1080528","title":"送李惇秀才","dynasty":"宋","author":"吕本中","text":"有口莫饮朝市水，有脚莫踏红尘地。市朝之水不可饮，尘埃一涴无由洗。十年阅世真梦寐，一日逢君得欢喜。自嫌急雨倒晴雷，且愿浊河露清泚。君行此去道庐山，为我作诗山两间。寒泉夜听鸣玦环，刬茅后池种白莲。更约洪谢林汪潘，徐李欲去不作难。倚松闻之亦解颜，我且往矣君先还。"}