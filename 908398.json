{"id":"908398","title":"峡中赋百韵","dynasty":"宋","author":"李流谦","text":"振奇欲何夸，颇疑造物者。两山擘其间，放此江东泻。不知太古前，宇宙孰坏冶。疏凿著夏书，固自人力假。巨崖切汉起，入眼惊见乍。影临数州迥，根插九地隘。积铁老风雹，巨焰莫镕化。面恶骇夔魖，姿妍悦美奼。城郭巧刻划，屏障工组画。髻鬟直高绾，剑槊寒可□。抗立拟分庭，孤撑独称霸。骈罗纷儿孙，拱揖俨宾介。盘空矫鸾鹄，饮溪走牛马。裂绞贯钩锁，翠项披绛帕。碎砾星宿稠，乱石豹熊跨。钱叠藓晕重，鳞坼树皮扯。万甓累如甃，一桉平若砑。宽博敞坛墠，斜倾覆檐庌。悬空疑崩攲，丛密苦蒙絓。中断路已尽，合处天无罅。周遭窘汉围，赤露经秦赭。怒觜忽横出，狂湍助喧骂。突展壮士臂，交锋报睚眦。飞瀑綀垂素，响溜钟调哑。嵌窟谁剜刳，窍窦饱冲射。阳光昼隐见，云气晓包藉。烧馀通鸟耘，微缺有蜗舍。妇肩赪背筐，樵指虚枯槎。岩葩浅深杂，山木高低亚。月黑吼饥虎，竹深见眠麝。猿捷果垂接，禽轻枝倒挂。往者国柄分，群雄用狙诈。阻兵割方域，狂心各侈哆。一夫比剑阁，百万戈甲卸。负固不一姓，强嬴殒函华。王灵今一家，女织男耕稼。溪鱼肥入罾，村醪贱可贳。舳舻日下上，何曾舍昼夜。儒绅企荣途，行有不俟驾。估客聚百货，乘时沽善价。载考江发源，其微酌杯斝。坤轴听回斡，阴机默操舍。瀰漫众流会，灌注一门下。旁束状殊窘，屡曲意不暇。腾涌山合沓，飘溅雪飞洒。峻迅出暂顷，澄渟或时且。积油黯覆盎，征鼙浩飞瓦。日月在吐纳，雷电生叱咤。蛟鼋护老湫，鸥凫狎浅汊。涸涩苦穷冬，漩洑怖炎夏。逆溯魄自褫，顺涉心犹怕。茫茫苍溟浸，落落洞庭野。万折期必至，愤屈当一写。微官能我诱，里落腐鼠嚇。三年客中都，唯了湖山债。万里徒往来，百艰每吁唶。一滩一危恐，奔湍剧旋輠。颠反常不持，疾风闪荷盖。百丈偶绝牵，刃交俄失靶。山行避涛濑，竟日劳髀胯。假寐易成魇，惊呼亦多嗄。瘦骨烦拄支，垢容招嗤怪。忠信固凭倚，内省辄摧谢。贝叶丐慈护，牲牢乞神嘏。深惬唯壮观，此殆天所借。曩贤近交臂，佳境倒啖蔗。夷陵忆文宗，小却宁芥慸。孟韩有正传，圣道识根派。黄牛功配姒，法当祭之社。辇石肆威怒，斯言吾久讶。秭归傍云岑，地恶记人鲊。重吊湘波魂，忠言弃土苴。江蓠续遗些，异代称屈贾。宁胡悯国艳，可忍千金卖。却笑效颦女，炙面不肯嫁。巴东仅三户，突兀著大厦。一掷叹老张，岂但震盲聩。峨峨神女峰，索漠古台榭。纤辞秽高仙，宜诛未应赦。行行到巫山，风烟郁桑柘。瞿唐送残险，性命脱罟获。关头跃马帝，炷香重再拜。乡音近嶓岷，归梦绕松槚。韩公喜见蝎，正比怒嗔蟹。人情有夺移，适意固暂快。妻孥知我还，欢呼及姻娅。僮奴洁衣褠，争挈壶觞迓。灵鹊占吉噪，金虫缀寒灺。扫我钓鱼石，整我插书架。栈羊拨香糈，蔬畦剪霜芥。万事置勿问，但办供客炙。人生寻尺地，蚁宫共世界。一斑仅豹窥，大庖姑蚋嘬。就令十年读，未胜行天下。耳目异闻见，襟灵豁陋寡。杜陵半九州，诗史入嘉话。马迁多经践，有文资博雅。吾惭笔墨斐，丝麻视菅蒯。未能朋俦矜，粗足儿童诧。尚及日南杯，呼春送腊蜡。"}