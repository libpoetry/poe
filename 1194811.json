{"id":"1194811","title":"山居即事二首","dynasty":"唐","author":"陆希声","text":"君山苍翠接青冥，东走洮湖上洞庭。茅屋向阳梳白发，竹窗深夜诵丹经。涌泉回泬鱼龙气，怪石惊腾鸟兽形。为问前时金马客，此焉还作少微星。不是幽栖矫性灵，从来无意在膻腥。满川风物供高枕，四合云山借画屏。五鹿归来惊岳岳，孤鸿飞去入冥冥。君阳遁叟何为乐，一炷清香两卷经。"}