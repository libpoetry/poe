{"id":"739193","title":"王文成断碑砚歌","dynasty":"清","author":"刘纶","text":"谈兵早佩威宁剑，谪官独抱端明砚。端明匪砚是断碑，割剩天边紫云片。十二字余墨妙诗，节角依然露生面。丞哉丞哉定谁负，镌名钤印相矜衒。蛮烟瘴雨久沈霾，重扪十指精神见。乃知古之学道人，定力非关出研炼。君不见江岸衣冠匿影过，几曾寥廓捍虞罗。厥后大功溃成九华坐，闻召即至回谴诃，此时此砚百遍凭摩挲。想当下南昌，檄书快意蠲宿疴。及其归阳明，语录微指醒群魔。而于学道之人一一若无预，儒林将相史策空分科，何来高第弟子入室还操戈。逆阉固无论，张桂庸足苛，只合携持二松四槐日对哦。请因公砚质疑义，石不可转墨可磨。"}