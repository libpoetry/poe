{"id":"1252698","title":"白云楼歌四叠次文质韵","dynasty":"元末明初","author":"顾瑛","text":"白云深，白云深，白云飞来知我心。笑看触石起肤寸，斯须变作漫天阴。山人驱云飞出牖，一道龙光射南斗。大星落落小星明，万物区区等刍狗。举手招归怀抱里，三日颠风吹不起。怒排雨脚走空来，卷入银河一泓水。四野纷纷未倒戈，其奈山人不出何。有时乘云钓东海，世上空寻张志和。万松岭上云如絮，天赐山人作霖注。明朝说与云中君，白云之楼是常住。白云深，白云深，高楼结在云中心。楼中之人白云友，日日醉卧梨花阴。大笑白衣对户牖，肘后黄金大于斗。草间逐兔纵得之，九鼎热油烹走狗。争如高卧高楼里，未听催归听唤起。钓竿不钓北溟鱼，酒杯倒吸西江水。何须逐日怒挥戈，其若花开雪落何。空将朽索驭快马，籋云放辔追羲和。楼外晴云擘飞絮，手拍阑干目如注。青山排闼四海来，面面青山白云住。君不见白云在山如海深，世人不解白云心。不从神龙降甘泽，肯从灵女为朝阴。又不见白云出山飞入牖，维南有箕北有斗。世人再拜仰天光，多挽长弓射天狗。月明照见玉山里，不受轻风易吹起。宵深飞度影娥池，影在青天天在水。楼下鸡鸣夜枕戈，楼头开宴招李何。云车遝遝众仙下，玉笙瑶管声相和。剪雪作花云作絮，浪浪酒泻龙头注。就中谁起寿主人，倒喝飞光酒中住。玉山盘盘窈且深，中有楼兮居山心。白云不断护岩壑，下与梧竹连秋阴。天风吹云夜开牖，城上乌啼击刁斗。芒砀长途断白蛇，上蔡东门叹黄狗。主人醉坐阑干里，云影时看酒中起。赏春不折背岩花，烹茶自汲当门水。战国纷纷竞挽戈，纵横辩口誇隋何。黄钟不作大雅调，五弦谩尔张云和。君不见水上浮萍元柳絮，也趁桃花流水注。不似白云日日閒，只伴幽人在山住。"}