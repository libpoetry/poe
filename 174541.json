{"id":"174541","title":"戏赠范元卿","dynasty":"宋代","author":"韩元吉","text":"忆昔苕溪醉中语，屈指凄凉十寒暑。纷纭世事去如云，两鬓苍苍各如许。春风学省数会面，抗袂吁嗟走尘土。我惭屡占不能奇，袖手归来仆旗鼓。喜君射策有新功，双鹄联翩仍一举。胡为不上金马门，簿领卑栖犹哙伍。风前未厌鹔鹴敝，笔下悬玄凤凰吐。闽山千里要佳句，应吊双龙一怀古。元戎好士见此客，定萧弓刀按歌舞。素英丹荔虽已过，海珍正可罗樽俎。鹧鸪勾舟木叶堕，秋晚上寒更风雨。请君强饭趣归程，莫为梅花思羁旅。"}