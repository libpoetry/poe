{"id":"536889","title":"自从行送子贤兄判武定","dynasty":"明","author":"王世贞","text":"自从书生好官职，万事都道书生力。朱幡皂盖者谁子，满目疮痍救不得。我兄昔作东平日，却罢逢迎劝耕织。闾党豪宗伺嚬笑，郡国守相低颜色。枳棘谁为凤凰叹，鹓雏颇遭老鸱嚇。归去旅葵堂上多，种将菰米湖田瘠。去年汝出东平道，父老初惊渐相识。争献浊酒肥鸡猪，为言童稚今有室。棠树已见堪把抱，汝鬓何由尚如漆。武定风土亦不恶，临别殷勤怆今昔。男儿光彩逐手生，将相功名到头识。君不见汉家循吏黄颍川，亦要禾廛出三百。"}