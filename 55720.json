{"id":"55720","title":"雪山图为建德周廷晖赋","dynasty":"明代","author":"刘溥","text":"我昔曾见《寒林图》，范宽妙笔天下无。千山一白气栗冽，万木尽黑云模糊。此图乃是谁作者？布置大抵如临摹。比之寒林势差小，木石琐碎何其殊。周君持来索我诗，我为品藻精与粗。吁哉画法且勿论，且将画景相排铺。其时严冬十二月，大雪照映如冰壶。千岩万壑冻初合，山腰有路郁以纡。何人马上正痴绝，冒寒不顾冰满须。复携肴酒欲何往，不念跣行双仆夫。茅亭孤高在绝顶，直下万仞当平湖。风波茫茫鸟飞绝，却有渔艇行相呼。此曹岂不畏冷冽，但苦衣食来求鱼。世间苦乐有如此，使我不觉长嗟吁。我从挈家来帝都，侨寓于此三月余。北风怒号卷飞雪，厨中久矣薪无储。乃令我仆入山去，归来满担欢妻孥。妻孥所欢在暖热，岂知此仆寒而痡。顷因见画感怀抱，正与此意同一涂。诗成并以写其上，幸勿向此憎嗫嚅。"}