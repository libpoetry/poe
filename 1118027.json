{"id":"1118027","title":"自诒二首","dynasty":"宋","author":"陆游","text":"愈老愈知生有涯，此时一念不容差。身如病鹤长停料，心似山僧已弃家。高枕时时闻解箨，卷帘片片数飞花。饭馀解带摩便腹，自取风炉煮晚茶。行年耄及卧蜗庐，山水登临亦已疏。无可奈何犹食粟，未能免俗学浇蔬。蓬门时接渔樵话，尘几聊存种树书。强欲入城还自笑，世间那有鹤乘车。"}