{"id":"475272","title":"送林佥宪汝雨兵备颍州","dynasty":"明","author":"屠应埈","text":"虚庭落日明嘉林，薰风吹我堂上琴。故人言别赴河颍，使我不觉生离心。援琴欲奏商声沈，感时怀昔多哀音。忆昔与君同侍辇，奏书朝闻夕称善。扈圣亲登太乙坛，承恩数奉甘泉宴。须臾云雨各西东，北风栗烈南飞鸿。君度石梁看晓日，予随兰省卧秋蓬。故人才高人所羡，飞藻如烟烨如电。建节鸾台日月悬，横经彤署星辰烂。寒霜飞空凄北堂，三年入谒来明光。此时正奏甘露至，金茎不动天风香。露乳联珠莹飞雪，松云昼开暮还结。故人新自故乡来，应饱瑶华弄松月。夜谈坐听填填雷，惊霄碧玉翻空摧。闭门共读祥异志，出门向人还语谁。九逵车马朝来会，共议明堂草书对。近臣新册定陵功，常侍总承开府贵。君不见人生得失难自量，天道盛衰宁有常。朱阳受节兰蕙芳，零露夕变蒹葭苍。时来立取封侯印，老去犹为执戟郎。又不见披裘采薪登后车，箜篌在御朱桐虚。岁岁南山叩哀角，年年东观著遗书。君行梁台度颍水，梁苑莓莓夕烟起。汴水微茫昼不分，惟见村原暮云紫。凤城东山龙作盘，万年陵阙天南端。黄河千曲净回练，苍崖百叠骞高鸾。此中骑士俱罴虎，故人有文兼有武。嵩少云生拂羽旂，淮海风清杂钲鼓。煌煌绛节坐临戎，俎豆长垂鼎铉功。纵使沙场亲校猎，绝胜芸阁赋雕虫。"}