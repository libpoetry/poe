{"id":"219391","title":"蜀阜精庐无风自凉方欣然出户见生鸡将雏砌外","dynasty":"宋代","author":"钱时","text":"檐葡净如洗，苍筤清且深。依岩自幽润，况无日影侵。亭午一升阶，忽若投凌阴。凉气飒以入，肃肃生衣襟。大火浮炎埃，虚堂抱云林。安得冰霜颜，听我山中吟。盘桓去未忍，砌外行山禽。一母将四雏，出没丛草阴。我非有驯德，渠自无机心。欣然归北窗，载弄南风琴。"}