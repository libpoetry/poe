{"id":"854487","title":"贺蛟峰先生得孙","dynasty":"宋","author":"方逢振","text":"翁年六十九，大郎才得孙。五行不孤亢，停当乾与坤。于焉观于穆，孝悌天已根。贤愚一任汝，鞠育推予恩。我观人祖心，恨不见曾元。曾元日以远，多至昧厥源。惟有眉山家，颍弟坡为昆。庆图挂高堂，幼幼而尊尊。代昌贤才出，根硕枝叶烦。愿是我家儿，庶几大吾门。"}