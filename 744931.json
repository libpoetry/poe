{"id":"744931","title":"秦镜歌","dynasty":"清","author":"周尔墉","text":"金人十二销戈戟，合欢铸出团栾璧。团栾如月色如霜，阿房曾照银河夕。银河不夜群内宴，蓬莱咫尺通明殿。秦山勒石虽万世，镐池别有神仙眷。可怜徐市楼船去不还，不如镜背双飞燕。飞燕年年海上来，神仙海上应相见。骊山山下锢三泉，虎视六合人长眠。虽携百鍊照胆去，难从身后照生前。银蚕金雀皆幽穴，含光同作河梁别。土花碧点鹦鹉斑，锈晕红生杜鹃血。何时地市到人间，牧儿一炬功何烈。滴水蟾蜍碧唾壶，茂陵甲帐乃同辙。秦地山河已劫灰，云烟过眼徒徘徊。黄金凫雁皆磨泐，一片寒冰冻不开。祖龙不能自镜镜万世，乃令此镜今日犹尘埃。呜呼帝王之镜在三古，碎铜零瓦终灰土。后人得此转快心，发奁自胜珍璜琥。伴以晋砖砻作研，位置棐几辉窗户。同向萧斋叙古欢，摩挲气作长虹吐。"}