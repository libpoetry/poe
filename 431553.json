{"id":"431553","title":"菩萨蛮 殁存四首","dynasty":"近现代","author":"卢前","text":"季鸶手执陈琳笔。两仪街上初传檄。仲叟发如银。高呼老子军。悬河奚若口。掉臂滇南走。异日说三张。齐东语应详。蟠胸知有羲皇史。生前落墨无多纸。香草祀蚩尤。重逢话汴州。雄谈惊屋瓦。亦是能言者。笔垒护东南。今年四十三。飘然日向城中醉。一官未抵闲滋味。意气老来平。千杯出性情。鲁生长偃蹇。卷舌争无辩。舌底有莲华。男儿莫恋家。长安阅遍公卿相。贫无锥立诗犹壮。心血贺徒呕。可怜广不侯。还思今检校。落落多才调。明日过衡庐。狂歌共酒徒。"}