{"id":"813717","title":"将归示苏生","dynasty":"清","author":"杨彝珍","text":"春雨湿蓬径，得得跫音响。皎然秀骨清，照座何森爽。气欲无一世，小心亲几杖。引我窔奥烛，如作白日仰。高观洞古今，疑滞凭开朗。月弦九见彀，崇情欢夕赏。归心逼霜朔，行泛离舟桨。不见六一翁，惓惓徐无党。日月驱春秋，童丱易老丑。有生后古人，扫门甘奉帚。指前争公袭，寸美中何有。好音过飘风，同逐荣华朽。尔来里曲生，文辞妙众口。鸷翰伪凤鸣，丛谤高丘阜。贤愚去匪寸，念此颜无忸。何物难灰尘，大道堪淹久。独立向千载，须我同志友。"}