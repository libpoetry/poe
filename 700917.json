{"id":"700917","title":"庚戌八月虏变","dynasty":"明","author":"梁有誉","text":"白草萧萧大野间，单于猎火照秋山。坐令鸣镝侵周甸，不见封泥守汉关。郡邑疮痍嗟正苦，边庭供饷转多艰。九重已命嫖姚将，为报苍生一解颜。胡骑朝驱度黑河，射雕还傍帝城过。四郊此日惭多垒，三辅何时遂息戈。出塞卫青犹荷戟，从戎魏绛漫论和。汉家会见平胡绩，愿听回中横吹歌。"}