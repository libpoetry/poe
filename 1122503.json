{"id":"1122503","title":"杨蟾川铁佛普度会","dynasty":"宋","author":"施枢","text":"重阴九垒几曾开，广布阴功亦异哉。八景定中朝十极，五云深处步三台。烟腾绿字鸾初下，月照黄坛鹤未来。去地一珠如黍米，天人竞凑郁罗台。炜烨神光烛素屏，苦魂蒙度语堪听。但知实相皆非相，自證无形入有形。火炼赤炉超上景，水流华沼荡寒庭。功成试问谁能似，元子真人旧典刑。"}