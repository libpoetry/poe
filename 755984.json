{"id":"755984","title":"知命","dynasty":"清","author":"刘文嘉","text":"明年五十二，太岁在壬子。尝闻星家言，吾年止于此。人生如朝露，早晞亦常理。儿女各长成，向平愿粗已。先为同牢人，入穴驱蝼蚁。奉匜侍舅姑，次媳具甘旨。长男赍志殁，恨不如汪锜。小姑最同心，情话石投水。我生即鲜民，望云陟岵屺。先陇亦非遥，归宁无百里。重泉聚骨肉，乐事从兹始。其言若不雠，幸存亦可喜。馀生皆傥来，此身即敝屣。春草满阶除，春花艳红紫。夏木择榆槐。秋圃莳菊杞。冬雪掩关坐，万树梅花里。眼前有生意，一一出琴指。偕老歌负戴，归来乐耘耔。鸡鹜足稻粱，儿孙抱经史。行乐贵及时，上寿百年耳。贤愚总一丘，知命静以侯。"}