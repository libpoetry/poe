{"id":"1058565","title":"峄阳孤桐","dynasty":"宋","author":"华镇","text":"大乐潜生气，徐方暗结融。峄阳钟异物，山木得孤桐。特干千寻耸，清阴十亩丰。夜声通渤澥，午影到崆峒。雨露偏垂德，阴阳曲致工。和音来象外，懿质孕区中。不羡樗无用，常卑桂有丛。人期瞻舜日，自信达尧聪。动植奚难感，神明庶可通。铿锵虽固有，剪拂未曾蒙。合梓才知美，弦丝乃见功。名尝叨禹纪，材实待夔攻。埋没如邕爨，栽培异楚宫。山禽曾不识，丹凤每来同。沆瀣凝朝气，沧凉汎晓曈。发扬羞谷黍，疏散愧江枫。誓与箫韶并，宁随历草空。傥教承搏拊，焉敢避磨砻。功用施清庙，声华发大东。知音何以报，愿为奏南风。"}