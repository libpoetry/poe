{"id":"798379","title":"贺新郎 咏古","dynasty":"清","author":"曾廉","text":"芳草非常翠。向荒源、兰桡缓荡，曲寻幽秘。谁道桃花红如锦，蜀锦如花更媚。忽远看、桃花无际。千叠青山妨人面，正山头、已下穷途泪。又别有，天和地。人家霭霭云霞气。只传观、登筵常品，周秦彝器。须思此行应难再，山色容人且寄。奈流水、都无留意。归见乡人须传语，为桃花、绊住今千岁。炊黍久，汉还魏。"}