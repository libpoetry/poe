{"id":"502643","title":"赠闽藩参政永嘉杨公秩满之天官","dynasty":"明","author":"王恭","text":"春闱战胜得名香，锦袍白马尚书郎。景星流辉焕霄汉，鸣凤展翼翔朝阳。承恩出入蓬莱殿，天子殷勤寄方面。七闽父老候幨帷，八郡诸侯拜车传。无诸旧国古雄都，更喜明公遂剖符。千寻泰华悬秋月，一片清冰烱玉壶。忆从西笑离乡陌，雁荡天台梦中碧。恋国常思沥寸忠，匡时每欲陈三策。三年报政出闽藩，千里趋朝觐至尊。好留召伯甘棠惠，应沐周王湛露恩。"}