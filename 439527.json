{"id":"439527","title":"拟东坡谪居三适 旦起咽日","dynasty":"金","author":"赵秉文","text":"老人畏朝寒，常恨为物役。爬搔未云已，简书催我出。尔来先朝参，晨起喜见日。王事有期程，安能待子息。披衣向东方，聊复效龟吸。渐渐支体柔，谷谷真气入。少焉肝肠暖，阳和通百脉。吾年六秩馀，前路那可必。未来不吾预，已逝安容息。及此未病閒，聊冀一溉益。清晨了公事，及午身得闲。南荣有晴日，曝背于其閒。稍稍阳光舒，融融和气还。时携一册书，眼花纷斓斑。倦即枕书卧，散尽腰脚顽。清于三杯馀，甜胜一味跧。人间有此适，不忧天公悭。世人慕暖热，肉屏醉云鬟。虽得一饷乐，忧喜常相关。痴儿亦笑我，市中有樵山。京师苦寒岁，桂玉不易求。斗粟换束薪，掉臂不肯酬。日粜五升米，未有旦夕忧。近山富黑瑿，百金不难谋。地炕规玲珑，火穴通深幽。长舒两脚睡，暖律初回邹。门前三尺雪，鼻息方齁齁。田家烧榾柮，湿烟泫泪流。浑家身上衣，炙背晓未休。谁能献此术，助汝当衾裯。"}