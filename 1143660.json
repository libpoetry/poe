{"id":"1143660","title":"雨雪闭关子野公明仲祥载酒远慰晚以诗见寄和答","dynasty":"宋末元初","author":"仇远","text":"溧阳三日雪平地，城市十家九家闭。官舍无毡冷彻骨，省事正宜寻老计。小人自不知纪年，我久忘吾岂忘世。出门无碍将何之，已拚食贫了三岁。深雪没履寒彻绵，谁子扣门四诗仙。袖中黄绢齑臼辞，涂抹既醉凫鹥篇。我非不纳学泄柳，政尔欲眠如孝先。忘形尔汝子勿怪，坦率从来六十年。"}