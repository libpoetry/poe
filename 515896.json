{"id":"515896","title":"仆夫谣","dynasty":"明","author":"周瑛","text":"邵武仆夫性质野，短衫秃袖身半赭。丈二长舆在肩膊，山路长驱疾如马。每遇高坡即大呼，一呼一上谁复顾。眼中惟见是夷行，脚底何曾有险步。光泽西去八十里，清溪乱啮故山趾。平明受直往西行，薄暮怀直见妻子。每日只受四十钱，受直不多心欢然。更有高堂受直者，锦衣缓带白日眠。"}