{"id":"1252941","title":"感怀二首","dynasty":"元末明初","author":"刘基","text":"新晴杨柳散春丝，长路行人有所思。愁上容颜青镜识，寒生亭馆落花知。高云送雨来无定，独鸟惊风去自迟。闷对亭前紫荆树，同根那得却相离。不到西州又十年，青山白水独依然。徒闻鸡狗供输尽，无那干戈迤逦延。天上九霄空玉烛，人间万井共贪泉。草中攫取云中送，坐待连茹紫闼边。"}