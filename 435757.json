{"id":"435757","title":"九日读书山用陶诗露凄暄风息气清天旷明为韵赋十诗 其六","dynasty":"金末元初","author":"元好问","text":"吾山一何高，清凉屹相望。龙头出白塔，佛屋压青嶂。云光见秋半，旭日发豪相。峨峨宝楼阁，金界俨龙象。乡曲二十年，香火阙瞻向。金花香绵芊，梦想云雨上。福田行欲近，重为诗酒障。终当陟层巅，放眼天宇旷。"}