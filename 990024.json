{"id":"990024","title":"瑞鹤仙 贵妃生辰","dynasty":"宋","author":"曹勋","text":"小梅凝秀色，泛霁霭晴和，春容初透。璇霄降仙格，觉葱葱佳气，先惊花柳。芝兰户牖。庆禀质、天长地久。有当熊避辇，嘉声懿德，六宫居右。清昼。文箫仪凤，妙舞低云，缓锵钧奏。香传绣幄，腾非雾，上金兽。愿千龄遐算，三宫慈爱，长亭兹辰劝酒。向瑶台阆苑，芳音永嫔万寿。"}