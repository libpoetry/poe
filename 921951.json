{"id":"921951","title":"次韵范淳甫送秦少章","dynasty":"宋","author":"苏轼","text":"宿缘在江海，世网如予何。西来庾公尘，已濯长淮波。十年淮海人，初见一麦禾。但欣争讼少，未觉舟车多。秦郎忽过我，赋诗如《卷阿》。句法本黄子，二豪与揩磨。嗟我久离群，逝将老西河。后生多名士，欲荐空悲歌。小范真可人，独肯勤收罗。瘦马识騄耳，枯桐得云和。近闻馆李生，病鹤借一柯。赠行苦说我，妙语慰蹉跎。西羌已解仇，烽火连朝那。坐筹付公等，吾将寄潜沱。"}