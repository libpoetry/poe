{"id":"1130319","title":"余游钟山宿石佛峰下因上人自归宗来赠之六首","dynasty":"宋","author":"释德洪","text":"曾共故山寒食，忽惊庐岳重阳。想见洞庭橘柚，累垂又出青黄。世议嗟嗟迫隘，白头相视如新。只有渊明似我，逢人故面成亲。君住青鸾溪上，我留石佛峰前。捉手粲然一笑，秋容□更撑天。却度来时危径，断崖落照孤烟。分手更无可奈，相看只有凄然。已是浮云身世，更馀一钵生涯。是处青山可老，何妨乘兴为家。西风夜吹客梦，霜清更入钟山。且作跳鱼纵壑，会看倦鸟知还。"}