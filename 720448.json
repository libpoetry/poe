{"id":"720448","title":"蜀还行送杨莪蒿入都","dynasty":"明末清初","author":"戴明说","text":"杨子长征入蜀时，疏林落叶相扶持。杨柳楼头不忍望，归来未厌春风迟。自古人歌蜀道难，壮士未老头胪寒。夜火山黑虎睛烁，朝槎瀑跌蛟风攒。纡曲秦蜀多古路，兴亡苍苍横薄暮。霓云低哭玉环坟，霹雳不死青牛树。五丁妄凿天钩连，粪金梦醒贪人悟。汉川城中有拜台，定军山下生蒿莱。逐鹿鼎分今已矣，钓鳌恢网胡为哉。缚鸡小儿撑地轴，逝骓错莫拔山哀。羽扇巾帼两不来，北风吹之成尘灰。太白雪霰飞鸟绝，锦江花草垂苔莓。山川不可极，去日将复回。孤马玄黄，夕阳淡颓。生人到此，安能对之久徘徊。自怜生理哀乐煎，与君且酌长鲸川。燕市珠美如花，劝君珍坠珊瑚鞭。典貂裘，换麟脯。五侯门峻登龙苦，君行何处友钟鼓。"}