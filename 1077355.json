{"id":"1077355","title":"兴宗志宏见和岩桂长篇再赋前韵奉呈","dynasty":"宋","author":"李纲","text":"月中有桂光更多，扶疏一轮枝干罗。天风飘下广寒子，岂与凡种同其科。四时不改碧玉叶，满庭自擢青铜柯。森然众木共培植，无异野鹤群鸡鹅。秋来隐圃风露冷，喷花看蕊尤婆娑。圃中自有隐君子，心与世远恬无波。对花度此九秋色，不以物外伤天和。西邻栟榈更好古，妙年欲制芰与荷。连墙请谒不知倦，宜尔鬓发忘其皤。天生逸才当有用，委弃寂寞理则那。吾衰尚有惜花意，零落奈此馨香何。却思梁溪有小圃，只恐松竹荒寒莎。未能归去老三径，且把诗句从公哦。"}