{"id":"1120116","title":"高师鲁以诗求鹤膝杖且有诗坛寻盟之语戏次其韵","dynasty":"宋","author":"陈棣","text":"莫将好语趁时名，宝唾联篇得我惊。酬唱蜂腰徒自苦，弃捐鹤膝太无情。故人何止十年别，上座曾同千里行。散策寻幽江上路，何时归践白鸥盟。荣枯宠辱尽强名，老去无堪只自惊。尤物端能乱人意，粗官安得有诗情。暂凭竹杖聊相谑，敢对金樽略放行。果向诗坛寻旧约，心如江水不须盟。"}