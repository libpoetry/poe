{"id":"686871","title":"山中漫赋二首","dynasty":"明","author":"伍瑞隆","text":"山中足清赏，独恨不能棋。一日有吾长，三人常我师。销愁良有托，索醉复何辞。得趣未妨败，精思宁厌迟。雁行高易断，蛇窦曲难支。恐遂托陶侃，终无乞墅期。山中足清赏，独恨不能箫。吴市人堪在，秦楼凤可招。参差临夜月，凄冷度商飙。似诉萦愁梦，传歌伴寂寥。王褒赋空就，蓟子去非遥。何事人如玉，悠悠廿四桥。"}