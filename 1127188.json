{"id":"1127188","title":"次齐守岩老见示东湖之韵","dynasty":"宋","author":"黄裳","text":"近将馀事作东湖，公外閒来物外居。莲吐花时看晋社，桃随流处得秦渔。放怀把酒须寻友，适性垂纶岂问鱼。报我故人三乐意，翠珉新刻右军书。月华西下日华东，闪闪湖光渺渺中。天地会通银色界，亭台还合水晶宫。披襟望处清生白，穿径游时翠引红。自许此生心已了，湖山尤称道家风。"}