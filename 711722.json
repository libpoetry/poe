{"id":"711722","title":"吹台","dynasty":"明末清初","author":"陈恭尹","text":"风吹吹台树，树叶高下飞。嗟哉两游子，远适不念归。马蹇负橐行，鞭断持竹枝。徬徨吹台下，据地擢素髭。借问客游子，飘飖欲何之。乃云适西北，又不入帝畿。闻有燕赵士，尚义如渴饥。虽则如渴饥，昔是而今非。高冈多蒺藜，下室多伊威。黄河问清水，升斗不可希。风吹吹台树，树叶落不远。嗟尔两游子，远行莫如返。"}