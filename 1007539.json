{"id":"1007539","title":"杜陵至节后诗有远在剑南思洛阳句予客九江远过兴国至后忽动西湖之感口占实情得四韵何当神交杜陵于梦寐中必亦一笑也","dynasty":"宋","author":"董嗣杲","text":"杜陵曾吟至后诗，我今客远愁归迟。蜀中想重洛阳忆，江上亦起钱塘思。地异心同一今古，风饕雪虐共路岐。西湖何殊灞桥趣，亟归乘兴无复疑。"}