{"id":"708925","title":"念奴娇  贺嵋雪生子","dynasty":"明末清初","author":"曹溶","text":"赋归陶令，但锄成南野，云溪一曲。忽送石麟天上种，绣褓珠光相续。左倚琴心，右提玉树，此事平生福。嘉宾填户，隔花催暖醹醁。须信稳卧名山，芝兰围绕，慰中年幽独。诗箧酒瓢多付与，安用黄金万斛。翠帐闻啼，朱弦伴笑，恰许聪明足。多多益善，劝君携满丝竹。"}