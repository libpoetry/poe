{"id":"819053","title":"家书至却寄 其二","dynasty":"清末近现代初","author":"郑孝胥","text":"大七黠可怜，岁暮甫断乳。孟冬我行时，识字已百许。渠姊强解事，笑语颇楚楚。见舅肆顽痴，娅姹聒大母。小七虽未周，神气溢阿堵。汝身尚抱疾，课读底须苦。十三毕经书，那不见渠父。今年过三十，偃蹇困尘土。微官羁辇下，剧似搬姜鼠。更无旁人嘲，餐饭讲训诂。昨朝值无事，出城日当午。道旁见笼雀，倾囊唤买取。开笼瞥四散，幸未伤翅羽。追飞似公妪，啾唧上邻宇。放生事大好，愿力庇儿女。更求得暂归，归时汝应愈。"}