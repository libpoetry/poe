{"id":"812244","title":"感兴","dynasty":"清","author":"朱景英","text":"陶公高秋人，性本不谐俗。至慎阮步兵，猊以狂自覆。贤者涉末流，迷阳伤却曲。要不小其身，高厚何蹐局。抵鹊猥以珠，腊鼠矜为璞。所识故茫昧，况乃耳代目。鸾鹤无卑响，松柏无凡枝。寥天邈何闻，幽谷闇勿知。翔者高且远，植者古以奇。物各有本性，人乃盭窒之。风不散太音，雪不虐贞姿。昭质完无亏，造物岂有私。山吾知其高，海吾知其深。相于而白首，吾不知其心。古人交以心，今人交以金。举世利交者，同利不同岑。阅人无贤愚，阅世无古今。众鸟归一林，众响叶一音。众交联一心，君子矢其忱。蜩以五月鸣，槿以一朝繁。蜩鸣尚阅序，槿繁不及昏。饱露外何求，美荫周林园。所志在廉让，清响时一喧。嗟彼卉木荣，依托惟篱樊。萎华萧艾丛，浮艳谁与扪。下士学齐物，齐末遗本根。即目了可鉴，斯义匪躗言。"}