{"id":"819736","title":"王庄相验丁未","dynasty":"清末近现代初","author":"李宣龚","text":"我行日已晡，百里无炊烟。何物取果腹，馒头直数钱。舆夫逼寒冻，举步生纠缠。有丧者凡民，俯伏奔我前。喘息挟惊恐，衔悲难尽言。寇从东方来，逋匿驴与牷。阿兄断左臂，未死躯已捐。门户失所倚，三雏饥可怜。是邦号岩邑，猛政固宜先。官乎尔奚为，鼠辈胆如天。冤苦苟不雪，谁言使君贤。急难见忱悃，返躬滋赧然。凭轼语无告，为汝解倒悬。"}