{"id":"1049883","title":"送杨主簿","dynasty":"宋","author":"郭祥正","text":"浪花卷雪秋风起，开帆日行三百里。问君此去安所之，佐邑南城风俗美。夫君才业真雄奇，四十青衫能养卑。世无孔子礼乐坏，君独勇起勤扶持。书成未遇聊自哂，暂向南城为吏隐。閒入麻源倾酒卮，仙家好景无忙时。瀑绡千丈挂苍壁，玉华万柄摇清池。嫦娥东来渡银汉，面面瑩彻皆琉璃。谢公秀句发天籁，颜守老笔蟠蛟螭。高风凛凛尚可揖，鸟声不断哀猿啼。嗟予学道苦不早，壮岁形容已枯槁。闻说名山心即飞，一生愿向山中老。爱君逸兴何由攀，飘如孤鹤遗尘寰。若见麻姑与王远，寄我一粒黄金丹。"}