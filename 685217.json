{"id":"685217","title":"春日过杨林驿有感次王朝言韵二首","dynasty":"明","author":"王缜","text":"莲出淤泥鸟出笼，云浮天际水浮空。静观物理头颅白，戡破古今花叶红。一片羁情悬北斗，满腔春兴寄东风。平生踪迹江湖遍，不信人间道路穷。雪花二月散园林，嫩绿新红恐未禁。路到七途知妙诀，人从百炼识真金。垂杨荫户风声肃，瘦竹横窗月影侵。揽辔不知南诏远，兴来犹自发豪吟。"}