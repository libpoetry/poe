{"id":"774667","title":"望木冈山","dynasty":"清","author":"章甫","text":"台郡东北关，距关卅三里。有山号木冈，盘在乱云里。山头薄云端，山脚围云底。云归山面真，势直摩空起。我从高处望，望中叹观止。眼界放大千，一切皆俯视。罗列凡几山，山山是孙子。允矣少祖山，天生非偶尔。读书要信书，得之于郡纪。见说混沌初，乾坤凿渣滓。为我问化工，此山何时始。山灵浑无语，终古海天峙。"}