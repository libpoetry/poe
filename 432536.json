{"id":"432536","title":"五妃庙题壁四首","dynasty":"近现代","author":"连横","text":"娥江有恨沈贞女，湘水多情哭帝妃。争似斗山青冢在，年年春草绿成围。翠羽明珰想旧颜，玉鱼金碗葬空山。贞魂认得城南路，环佩归来夜月寒。春风竹沪草萋萋，落日桐城杜宇啼。一例同殉家国难，贞忠千古属夫妻。田横岛上有奇人，孤愤延平志未伸。巾帼也知亡国恨，英雄儿女各千春。"}