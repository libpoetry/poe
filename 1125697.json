{"id":"1125697","title":"八月十四至十六日无月二首","dynasty":"宋","author":"郭印","text":"秋中景色正萧森，月色超然重古今。要使万方倾素采，那知三日翳重阴。晦冥欲害天公眼，想像难忘海宇心。决断浮云须好手，明年此夕要追寻。不见团圆桂景森，清辉一片本常今。欲看静夜千家昼，先扫长空万里阴。宇宙光明思佛掌，儿童嚬蹙见人心。茫茫千里凭谁问，每使良辰罢访寻。"}