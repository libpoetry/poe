{"id":"415312","title":"林峰桥","dynasty":"近现代","author":"单人耘","text":"西出东门镇，滁河深如峡。千翠攒山陬，一桥空际插。层层禾黍秾，汩汩清流洽。小舟偶往来，下瞰若凫鸭。何须入蚕丛，此亦穿雁胁。吾乡有奇境，得赏已花甲。弱冠曾过此，携弟求学业。其时春方深，桃柳村岸压。腹饥食奶饼，日午人疲乏。那顾川谷美，迍邅世情怯。一悟已卌年，尘寰几度劫。远望王家渡，阴阴辍画匣。聊为忆旧诗，浪狂不足法。"}