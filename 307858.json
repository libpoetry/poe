{"id":"307858","title":"齐天乐·丙子首春有怀榆生广州","dynasty":"现代","author":"詹安泰","text":"十年心迹寒鸦外，客途又逢春晓。旧赏疏慵，新潮起伏，羞卜阴晴花鸟。蛮娘惯笑。任肠断歌戡，赋残愁照。讳说荒寒，夜窗私勘梦京稿。高丘无女自昔。酒醒天路远，流恨多少。预约闲舠，封题泪墨，谁识辛酸坡老。青睛誉早。仗疏凿词源，漫伤怀抱。望涩南云，近来和雁杳。"}