{"id":"772306","title":"台湾行","dynasty":"清","author":"姚瑩","text":"生平常怪方士言，蓬壶方丈瀛海间。谓是大言诳人主，世岂真有三神山？几年作宦来台湾，东过沧海穷烟澜。扶桑枝红挂朝日，珊瑚树绿充庭藩。澎湖时时出琪树，高者盈尺声璆然。四时花橤开未歇，夏梅春桂冬桃莲。长年暄暖无霜雪，老死不著棉裘毡。山中之人木末处，下者亦在苍崖巅。食无烟火况炊爨，男女赤足垂双环。颁律不到周夏正，岂有隶首穷其年？洪蒙以来到唐宋，不与中国人通船。汉初尚未开闽粤，此乃荒岛盘云烟。或者昔人偶泛海，飘风一至疑神仙。愚民自误误世主，妄思人可寿万千。岂知世果有此境，但无药草能朱颜。若令皇武在今世，不待晚岁憬然翻。我为此歌传世俗，沈迷聊破千年关。"}