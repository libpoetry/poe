{"id":"406760","title":"江防","dynasty":"近现代","author":"林庚白","text":"江防一掷千头颅，举族气欲吞东吴。兵丁争先士争呼，大官闻捷心瞻舒。流亡百姓纷嗟吁，舟车行李如追逋。新来田家镇又墟，城市日蹙夷场腴。要知此局非全输，卷土犹堪起一隅。智者虽怯多农夫，教训生聚终沼吴。剥极必复将得舆，官邪古来供驱除。况乃敌亦喧城狐，以彼例此皆区区。莫畏人民怀异图，莫畏奋臂少年俱。莫畏赤帜人争趋，莫畏邻国还我虞。兴邦惟是亲中苏，自强岂遂宋元如。否则张脉空趑趄，由今不变吾其鱼。左旋右顾墨与朱，多歧能前多里途。三民主义如夜珠，君看照澈光明庐。"}