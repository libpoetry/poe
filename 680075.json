{"id":"680075","title":"元夕同诸生游城隍庙","dynasty":"明","author":"朱纯","text":"楼阁卧龙颠，良宵境更偏。琼崖明霁雪，綵树散春烟。瑞气连蓬岛，欢声动市廛。灵区真胜绝，游客竞喧阗。侧径攒珠履，平坡散锦鞯。鼓钟喧下界，灯火灿中天。风引仙韶远，花随舞妓旋。香云同馥郁，人月共婵娟。乱沸笙歌海，高张锦绣筵。千门同胜集，四野乐丰年。生意同群卉，妖氛净八埏。升平端可颂，会合况词仙。"}