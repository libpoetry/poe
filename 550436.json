{"id":"550436","title":"桑溪禊饮诗二首 其二","dynasty":"明","author":"徐熥","text":"暮春有馀閒，出郊骋游目。桑溪激清湍，澄泓递洄洑。微暄起川涘，轻阴垂灌木。群贤互箕踞，浮觞溯溪曲。周遭信堤岸，斟酌劳童仆。石矗防仄倾，流驶虑颠覆。幽赏豁尘襟，馀芗散春服。尊罍犹未罄，羲轮欲回毂。俯仰成古今，动静悟往复。谁哉契我心，兰亭有高躅。"}