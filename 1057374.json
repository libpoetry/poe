{"id":"1057374","title":"车盘岭","dynasty":"宋","author":"刘弇","text":"去年踏雪车盘去，今年执热车盘来。去年险涩自其分，车盘于我何有哉。道傍飞砾如积糁，幽蔓缘崖不盈揽。悬知到此客胫酸，愁绝云舒与烟惨。半山栖匦擎华藏，旋觉阴机万钧壮。钟梵时闻一两声，妙界还疑落天上。短褐头陀揖我言，此途诘曲知何年。名情利态过万计，未闻厌者仍纷然。造物驱人不留瞬，车盘有尽人无尽。劝君莫歌行路难，令人未老华双鬓。"}