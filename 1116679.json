{"id":"1116679","title":"金门寺中见李西台与二钱唱和西绝句，戏用其韵跋之","dynasty":"宋","author":"苏轼","text":"帝城春日帽檐斜，二陆初来尚忆家。未肯将盐下莼菜，已应知雪似杨花。平生贺老惯乘舟，骑马风前怕打头。欲问君王乞符竹，但忧无蟹有监州。西台妙迹继杨风，无限龙蛇洛寺中。一纸清诗吊兴废，尘埃零落梵王宫。五季文章堕劫灰，升平格力未全回。故知前辈宗徐、庾，数首风流似玉台。"}