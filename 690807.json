{"id":"690807","title":"山中屡空，泊如也。偶读渊明「饥驱」句，犹觉其未介；遂作反乞食诗，仍用陶韵","dynasty":"明","author":"张煌言","text":"悲风变陵谷，余行将安之？浩然怀黄绮，烨烨紫芝辞。清声在金石，孤情独往来；彭泽何人斯，东篱恋酒杯？微禄已不耽，沾沾「乞食诗。」乞固自有意，可以观其才。吾则爱吾鼎，白云尚分贻。西山有饿夫，褰裳欲从之！或言举世腴，君癯宁有辞？流水淡须眉，天真所繇来。况也朝市改，志士寡深杯。疗饥托薇藿，宁识招隐诗！今古多肉食，谁为天下才？珍重墨胎氏，灵龟幸见贻！三旬九遇食，我闻古有之。不贪以为宝，无受故无辞。奈何饕餮者，朵颐鼎鼎来。乞哀在暮夜，余羹仅一杯。斟酌既饱满，犹吟和陶诗。缅维珠树鹤，高清未易才。芝田谅足耕，嘉谷聊自贻。"}