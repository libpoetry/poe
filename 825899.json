{"id":"825899","title":"刘左泉遇盗诗","dynasty":"清末近现代初","author":"郑孝胥","text":"刘子久辟地，恃医糊其口。六盗来窥室，曾不憎隘湫。叩门云求治，二盗掖一妇。四盗旋继入，露刃竞怒吼。举家噤不语，跧伏莫惊走。倾箱更倒箧，倏忽入盗手。病者续续来，孰能辨谁某。刘子神自若，一一为研剖。处方复切脉，临难真不苟。诸客固波及，速抱救吾狗。白昼乃有此，再至盖已狃。友朋各嗟叹，念子罄所有。如何反召客，丰粲陈肴酒。引满非压惊，壮哉此奇叟。"}