{"id":"1215224","title":"赠杜一元","dynasty":"元","author":"丁复","text":"庐陵奇胜独未识，梦去夜踏霞五色。仙人手掉金芙蓉，倒向西州笑相掷。秦淮水上天影低，水底喔喔啼天鸡。明朝怪事即走觅，刘郎捉手水门西。眉间黄气浃面耳，称好不休谈杜子。梁鸿孟光病不理，抱枕十年今日起。清晨把镜整□鬟，自道更作来人间。巾箱黄雀毛羽健，为我快致双玉环。杜子胸中置六籍，江日如年閒禹稷。传家况有轩岐閟，展手活人非我职。六一先生空有文，平园绿草秋纷纷。文山颈血久寒碧，举目但送春空云。诗声往往脱祖骨，霜气横空飘俊鹘。并州健儿快马驼，握槊沙场纵驱突。韩休市隐聊复嬉，下马每受台官知。得钱买酒唤明月，相与饮者同襟期。不作东风吹杏树，祇有春香满行路。辽东老鹤未归家，乞药时烦桂旁兔。刘郎喜事良可书，苦吟倚彻两桧株。庭前采采三凤雏，阴德信有兹其符。"}