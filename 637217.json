{"id":"637217","title":"万卷堂","dynasty":"明","author":"祁顺","text":"琴轩夫子文章老，自少藏书事探讨。远穷洙泗问渊源，近叩关闽寻阃奥。五十馀年履宦途，四方游遍复名都。颠盈白发还耽学，箧有黄金只买书。胄监容台皆妙选，密迩蓬莱接东观。王氏青箱旧事存，陆家车乘图书半。连篇累牍归故乡，文彩照映南海傍。牙签万轴排缃帙，乔木千章荫草堂。平生辛苦自雠校，腹笥便便五经饱。奎星彻夜贯虹光，笔阵常时夺天巧。画帘窣地清无尘，芸香不断庭草春。黄衣或见燃藜叟，绿酒频来问字人。一代风流重山斗，身后英名当不朽。可怜万卷渐成空，只有高堂尚如旧。我生虽晚犹识公，观书曾到此堂中。数车欲载今何及，空羡王生遇蔡邕。"}