{"id":"1106757","title":"寄题江山叶氏翠香亭","dynasty":"宋","author":"王柏","text":"此君来与小山盟，共挹周扬一世英。何用偷它当日意，男儿自要立芳名。遥想琅玕百顷强，旋栽应笑子猷忙。绝怜羽葆摇新绿，更有风来细细香。谁窃清香下广寒，霜风染就粟肤丹。须知叶叶苍圭色，花未开时自可观。小诗越境论交情，不见新亭句未精。寄语主人犹缺典，梅花应恨不同清。"}