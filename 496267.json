{"id":"496267","title":"念奴娇 中秋对月，次李汉老韵三阕 其三 十六岁作","dynasty":"明","author":"夏言","text":"南楼独倚，悄无人、唯见五湖烟绿。桂树香生吹欲下，疑是九天零粟。万里无尘，长空一色，处处袁安屋。数声羌笛，青鸾飞在庭竹。人在璚楼玉宇，指点江山，几处飞泉瀑。安得沧江都是酒，洗我愁思千斛。天将老我，鹤发成仙，月下跨黄鹄。嫦娥今夜，共谁谈笑如玉。"}