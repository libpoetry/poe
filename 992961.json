{"id":"992961","title":"送阎仲孚郎中南游山水","dynasty":"宋","author":"梅尧臣","text":"蜀山难于上青天，闻之李白为旧传。蜀客往返曾又然，奇峰又与三峡连。巫阳神女暮为雨，飞入楚台王梦旃。相如杨雄不道此，宋玉景差其赋偏。西州才子邯郸守，怀章往代尚踰年。家住岷峨多北宦，乘闲因借下江船。未浮洞庭沅湘去，还探禹穴希马迁。春申楼观已不见，子胥怒涛犹满川。钱塘太守同乡里，一见君来颜已喜。甘馔香脆与君游，诗贮箧囊携不起。浣沙溪头西子家，自寻锦石菖蒲花。扫归成都与士誇，君平曾已悟星槎。"}