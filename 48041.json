{"id":"48041","title":"五王夜燕图","dynasty":"明代","author":"唐寅","text":"积善坊中五王宅，重楼复阁辉金碧。大衾长枕共春秋，斗鸡走狗连朝夕。花萼楼前夜开燕，沉水凝烟灯吐焰。列坐申王兴岐薜，让皇降席同南面。昆仑琵琶凉州歌，当时进御染云和。宫声不属商声暴，琵声起少琶声多。独有汝阳知律吕，曾把流离陈明主。他日回銮蜀道中，不教审听铃淋雨。"}