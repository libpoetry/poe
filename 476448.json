{"id":"476448","title":"渡白沟","dynasty":"明","author":"许宗鲁","text":"昔运遘屯厄，恒纪变参商。南风日不竞，朔吹益远扬。英雄各乘御，龙战血玄黄。矫矫平将军，独立当中央。张弧射九日，抚剑盼四方。事去绩故隳，志伸愿已偿。朅来岁月久，道里未能忘。仲生固有为，忽死亦其常。停骖览故壁，雪涕履战场。清川带萦纡，白骨浩纵横。惋叹不能发，总辔歌此章。"}