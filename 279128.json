{"id":"279128","title":"安公子·涪江晚渡，用屯田韵","dynasty":"现代","author":"周岸登","text":"剩暑蒸虹雨。雨收虹歇横江暮。客感苍凉村渡晚，羡閒飞鸥鹭。更水上烟鬟，窈窕临霞浦。思远人、共省销魂语。怅彩云何在，肠断春洲芳树。羁宦伤行旅。舄吟钟奏相停伫。瘴海蛮荒游倦矣，觅茆庵佳处。奈好事多磨，恨事常堆聚。征路长、识得辛和苦。数第几山程，笋舆破烟飞去。"}