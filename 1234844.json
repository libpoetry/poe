{"id":"1234844","title":"偶阅昌国志赋得补陀洛迦山图","dynasty":"元","author":"吴莱","text":"甬东东际控东荒，蓬莱北界跨石梁。天风吹来黑水国，海雨洒过青龙洋。宝陀山高此孤绝，善财洞近争巉裂。黄金沙土结香云，白玉树花飘瘴雪。扶桑岛上接鳀人，棋子湾头望马秦。安期先生脱赤舄，羲和女子扶朱轮。晨鸡鸣声日观立，老蜃楼台潮候急。释迦方域舶船通，娑竭世家宫殿湿。君不见海人稽首扣海矶，鲛鼍不动护仙衣。紫竹㫋檀何处所，毗陵频伽独飞舞。"}