{"id":"265037","title":"金缕曲·省识春风路","dynasty":"现代","author":"王陆一","text":"省识春风路。有来时、东南天好，芳云浓护。不定词心原岑寂，付与弓旌无数。只酒座、如卿可恕。醉落当年旗亭下，对江山、一眼青青去。寻白石，青溪树。芜城久与垂杨住。是何年、月明荠麦，轻盈吹絮。还送隔江人都尽，万里骑尘哀诉。又耿耿、楚声随鼓。莫是大堤歌西上，白铜鞮、黯断中原土。持引满，花明处。"}