{"id":"1205367","title":"水龙吟 和马西麓韵","dynasty":"元","author":"张野","text":"故人邂逅相逢，满怀和气无边际。别来一载，光阴回首，水流星坠。白雪歌词，青云人物，知音有几。把沧溟倒卷，天瓢满吸，须拼了，为君醉。醉眼瞢腾不寐。直望断长空万里。风清露冷，乾坤似昼，月华如洗。梦里遨游，蕊珠宫殿，飘然得意。到醒来有句，且休拈出，怕惊尘世。"}