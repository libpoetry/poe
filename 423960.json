{"id":"423960","title":"百字令·马关春帆阁，甲午中日议订和约处也。辛亥孟秋东游经此，不胜感慨，因赋","dynasty":"近现代","author":"马叙伦","text":"海天一阁，是当年、宰相和戎之地。敌国重排胭脂阵，输了严疆千里。红豆春生，白苹秋老，忽忽廿年矣。鸡鸣风雨，唤来难醒春梦。回首故国江山，灿然如绣，却付儿曹戏。海上鱼龙方曼衍，室里沉沉死气。吴市吹箫，燕都屠狗，空想其人耳。长歌斫地，目中安有余子。"}