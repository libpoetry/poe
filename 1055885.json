{"id":"1055885","title":"毗陵西城楼感怀","dynasty":"宋","author":"李之仪","text":"平皋已春风，昨夜犹繁霜。倦客惊节物，游子思故乡。楼高白日促，远目空悲凉。愿言平生欢，各在天一方。溯游不可从，山川阻且长。安得一樽酒，咿哑共深堂。孤怀昔萧屑，壮志犹激昂。无阶际玄护，尚期梦池塘。饥鹰在千里，怒鬣存三湘。寒鸦似相求，依依度斜阳。"}