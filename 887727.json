{"id":"887727","title":"瑞鹤仙 其八 赠道女陈华山内夫人","dynasty":"宋","author":"吴文英","text":"彩云栖翡翠。听凤笙吹下，飞軿天际。晴霞剪轻袂。澹春姿雪态，寒梅清泚。东皇有意。旋安排、阑干十二。早不知、为雨为云，尽日建章门闭。堪比。红绡纤素，紫燕轻盈，内家标致。游仙旧事，星斗下，夜香里。□华峰□□，纸屏横幅，春色长供午睡。更醉乘、玉井秋风，采花弄水。"}