{"id":"807568","title":"五福降中天  谷日和蘧庵先生仍用元旦韵","dynasty":"清","author":"陈维崧","text":"春田踯躅开将遍，红透水桥烟驿。隔岁辛盘，昨宵金胜，又听青鸠得得。冱寒都释。正墙喔花冠，陇翻娇臆。且把农经一卷，映午馀晴色。春意窗楞先识。雨工行雨罢，茅檐寂。茜入梅园，翠归兰圃，裙幄料应铺密。欢生祈谷，兆叶占年，比闾安帖。閒看蜻蜓，钓竿丝上立。"}