{"id":"547950","title":"鲁国主赐宴述谢十韵","dynasty":"明","author":"于慎行","text":"闾门停使节，国府觐亲贤。别殿陈丹扆，重楼敞御筵。三清甘醴汎，七部法音传。舞曲秋霜丽，歌声渌水妍。奎娄古分野，凫峄奠山川。申白谈诗日，枚邹献赋年。为儒原在鲁，作客久游燕。幸侍兰台宴，惭无桂树篇。春生脩竹雨，人醉绿云天。欲胜延陵客，观风六代前。"}