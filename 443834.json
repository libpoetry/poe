{"id":"443834","title":"江梅引乙酉残腊感怀依白石四声，与颖庐同赋","dynasty":"当代","author":"熊盛元","text":"销魂偏值岁残时。对髡枝，独凝思。柳外短亭，应记酒曾携。幽梦渐迷黄叶渡，怅潆回。当年恨，诉故知。绿笺泪浥忍重题？远山横，鸿自飞。暮云酿雪，伴谁倚、小阁寒晖？负却鸥盟，翻怨古今非。扶醉章门兰渚望，黯萋萋。尘扬劫，怕染衣！"}