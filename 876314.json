{"id":"876314","title":"友人李先辈丑父尝以夷成诗二帙示余莫知为何人所作心甚爱之过延平客有袖诗一章见访始知夷成者盖叶君之别号也须发皓然矣诗与人皆可重因用其韵为谢","dynasty":"宋","author":"刘克庄","text":"筋力都非少壮时，不烦揽镜觉吾衰。展禽出仕曾三已，表圣归休有四宜。饱阅交情悲世道，差强人意赖君诗。此生到死惭三士，本自难招况易麾。"}