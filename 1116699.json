{"id":"1116699","title":"游宝云寺，得唐彦猷为杭州日送客舟中手书一绝句云：「山雨霏微不满空，画船来往疾轻鸿。谁知独卧朱帘里，一榻无尘四面风。」明日，送彦猷之子坰","dynasty":"宋","author":"苏轼","text":"二妙凋零笔法空，忽惊云海戏群鸿。清诗不敢私囊箧，人道黄门有父风。出处荣枯一笑空，十年社燕与秋鸿。谁知白首长河路，还卧当时送客风。"}