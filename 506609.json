{"id":"506609","title":"送舒同文会试","dynasty":"明","author":"王洪","text":"北风号寒天欲裂，美人款门来告别。借问美人何所之，束书远上黄金阙。故乡朋旧喜且惊，玉壶沽酒争送行。黄金擘柑晓霜重，白鱼脍玉红丝轻。此行端可为君荣，庙堂正尔思俊英。青霄伫见奋孤隼，勺水那得淹长鲸。贾谊岂止汉博士，班超元非鲁诸生。予亦少年忝簪缨，壮心窃慕千载名。出门向君一长啸，大江万里青天横。"}