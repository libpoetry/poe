{"id":"683557","title":"送徐少卿册封鲁诸王便道归寿大父太师公八十还朝兼简其弟元普中翰","dynasty":"明","author":"王世贞","text":"即从东兖下东杨，羔雁纷纷簇锦堂。家庆百觞师尚父，公余一赋鲁灵光。孙枝玉树堪谁并，仙掌金茎待尔尝。欲识先朝真肺腑，阖门符玺侍君王。云门乔木郁相望，谁似徐卿庆泽长。两世四为符节令，三朝五锡太师章。朱颜绿鬓明邮传，玉册金书出尚方。寄与凤池难弟道，好裁新赋献长杨。"}