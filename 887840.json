{"id":"887840","title":"钓台","dynasty":"宋","author":"吴可几","text":"君王取天下，有人将甲兵。君王得天下，有人相升平。我欲介其间，区区安取成。莫若归养高，高卧嵓之扃。直使万乘意，慕仰非鸿冥。身虽隐渔钓，心岂忘朝廷。常虑天下定，君王志骄盈。群臣习见闻，力谏不尔听。不有不臣者，不足回其清。商山四老人，用是定西京。潜希绝世躅，万一助皇明。年当建武日，上下咸清宁。所怀忆不陈，终焉为客星。如何逸民传，乃有狂奴名。"}