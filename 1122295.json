{"id":"1122295","title":"王君猷花圃八绝 海棠城","dynasty":"宋","author":"姚勉","text":"家住山水国，种花以为城。诗将日登陴，围春驱酒兵。密粟出浓紫，幽花间深黄。有谁吟其间，含香一薇郎。静中见万物，各各有春意。收拾入襟怀，阳和散天地。群花各娇春，粲若锦绣谷。于焉日逍遥，中有人如玉。商山不茹芝，对弈寄此橘。巴人忽招隐，似为子房出。通渠入小池，循除㶁㶁鸣。群鱼忽悠然，过桥闻屐声。一径绿阴去，隐隐花竹幽。主人地行仙，终日杖屦游。春风鉴池水，长年弄清晖。仙翁晚归来，子孙笑牵衣。"}