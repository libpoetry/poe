{"id":"699701","title":"禊日春雨初宿西月微明思从中来漫成九绝","dynasty":"明","author":"郭之奇","text":"禊日休临水，春风合在山。山光无晓暮，为我独来还。冥冥天地色，缩缩古今情。所遇多陈物，谁能郁化精。春与春相接，风光自发陈。悲时成既往，适我尽皆新。玄崿流新润，烟林发旧华。襟颜姑一寄，涯角且为家。风月同幽谷，林泉共小园。只宜招士隐，不足为人言。山色看看翠，松风听听清。眼中无俗韵，谷内有禽声。分风宜密岫，穿月赖疏林。微照同幽意，轻吹中远心。西林悬细月，亦爱此松风。淡扫春蛾黛，含情独向东。秋魂无定止，春梦偶相持。梦断如花落，从风不自知。"}