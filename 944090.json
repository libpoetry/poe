{"id":"944090","title":"寄程安抚","dynasty":"宋","author":"陈造","text":"归袖翩翩去谁禦，篝灯荧荧翳复吐。取道言从草市西，问津更访脩竹坞。残梦欻过均州山，杀更尚数襄阳鼓。盎盎屯云连远岫，剪剪北风斜细雨。袖手缩颈寒可胜，羡杀昨宵宿僧宇。伏龙一炊随分饱，小市居民无醢脯。孔明栖遁此其地，有庙才馀十里所。侧望缚足欠一往，不得持杯吊忠甫。鹿门三岘率如此，何者不为积阴阻。行行野香间幽艳，晤对未用嗟无侣。栎林森疏陂渌净，江梅水仙争媚妩。殿秋迎腊太早计，花神今岁良誇诩。黄堂交笔为尔吟，题品再三犹记不。天涯骤作悬麻势，但听人家拥炉语。寂寂关门唤不应，青钱可能沽重糈。夺炀争席吾敢校，定知楚俗轻羁旅。土风人情管头好，不比阳阿辄相遌。馈浆亦有白首翁，束缊乃得青裙女。推枕每被荒鸡催，捉鞭动与寒雁伍。东村西里无乾地，上山下山泥溅股。隶厮任辇起复僵，登顿连朝吾愧汝。空荒颇怪人迹绝，撩乱俄惊雪花舞。搅絮铺盐疑变幻，寒壑漫山太荧侮。瀰漫六幕眩明灭，梦汞两间迷仰俯。山川映带巧装镂，林薮斓斑几纂组。麋鹿决骤鸟乌骇，颉颃猎夫布置罟。脚毛罥羽不遗力，割鲜倒瓶供快茹。人间壮观今创见，城市蔽亏无此睹。跨驴索句信能事，还忆词坛有盟主。风云月露溢缃素，膏馥芳鲜存肺腑。大笔轩轩轧时杰，新篇衮衮流乐府。击节长哦风为传，吮漱天籁含宫羽。雪神风师底颜面，解渠严冷聊夸与。雾扫天开一弹指，烛龙扬辉上琼圃。劳勤惬快初不意，倏忽起灭嗟如许。及兹追悔前两日，浪唶萍蓬悲兕虎。谷城重到昔所安，令君存旧犹比数。黄昏剥啄门为启，盘卧肥羊榼佳醑。他时回首追陈迹，可无甲子记毫楮。岁乘赤蛇月就盈，中浣之后厥壬午。"}