{"id":"703535","title":"即事十首","dynasty":"明","author":"释函可","text":"锋镝暂云免，潦旱乃相仍。上天亦何意，厌此蚩蚩生。峨峨七尺躯，不及薄铜钱。塞外多霜雪，犹云得所天。寻常重别离，此日不回顾。脱手即生天，得钱差可度。同生既不能，同死亦徒尔。尔去未必生，且非眼前死。汝留枯我腹，汝去剜我心。相持不肯放，血渍破衣衾。临行重嘱咐，人世贵自持。愿汝得饱日，毋忘饥饿时。所谋在升合，顿使骨肉分。易险但相守，素心安可论。微贱胜于鬼，妇子亦閒閒。始知情与操，惟存一饱间。自顾安足惜，顾彼良可悲。安得天雨粟，毋令强别离。身死固足悲，身辱亦足耻。与其辱以生，毋宁饥以死。"}