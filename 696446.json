{"id":"696446","title":"和王子璋见贻","dynasty":"明","author":"郑真","text":"玉烛光浮海宇春，夹城花柳喜为邻。长风早报林莺信，旭日寒迷苑骑尘。圣主新耕农务急，燧人钻火爨庖新。书生不愿繁华乐，有待天恩及万民。海上人家叹扊扅，海边山壑遍藏尸。糠秕岂可供常爨，饘粥胡能疗积饥。鹄立形骸僵卧久，龙钟老病却行迟。九重正有苍生念，清问应须待帝咨。"}