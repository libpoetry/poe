{"id":"698707","title":"满江红 次东坡韵，题严陵钓台","dynasty":"明","author":"夏言","text":"七里滩头，几度过、渔矶傍侧。爱江乡、山阔云闲，水清沙白。蓑笠当年甘寂寞，仪容此日增颜色。激颓风、轩冕等浮尘，先生力。故人意，君王识。天度大，凡襟窄。只足腹相加，几人容得。深浅交情贫富见，古今人品天渊隔。叹江湖、落落少相逢，知音客。象麓草堂，何处在、白芒洲曲。有负郭东泉，当年书屋。碧岭千层盘翠黛，清溪一带流寒玉。对萋萋、芳草一川平，烟中绿。南山下，东篱菊。北窗外，西潭竹。静隔断红尘，那知荣辱。少日尽多林壑趣，中年游遍天涯足。到于今、把世态人情，看教熟。岸柳窥人，东风里、似曾相识。指长堤、朱箔青楼，还知旧日。前度刘郎今又到，落花流水成陈迹。但萋萋、芳草满江湄，清如织。风月夜，思畴昔。云雨梦，无消息。正一雁南来，今夕何夕。仙鸟不传云外信，谁家苦弄风前笛。倚蓬窗、搔首对黄昏，空追惜。"}