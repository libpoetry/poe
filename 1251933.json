{"id":"1251933","title":"周伯温侍御席上赋","dynasty":"元末明初","author":"戴良","text":"淅淅扇晨飙，涂涂散暝霏。翳翳繁阴结，凄凄阳卉腓。开冬感徂物，高会洽音徽。嘉肴荐文理，芳醑献兰卮。列坐侍星弁，骈筵簉绯帷。绮席全当牖，朱帘半隐扉。已酣亭上酌，复玩轩中奇。美话既愉心，丽句更流思。清事古难偶，欢合情所希。及今不为乐，后兹将待谁。但乏琼玖报，虚蒙桃李施。惟祝养生年，黄发以为期。"}