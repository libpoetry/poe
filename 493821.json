{"id":"493821","title":"旋鹤亭","dynasty":"明","author":"庞嵩","text":"君不见咸阳宫广容屯骑，翻然炬烬丛蓁地。又不见齐云峻彩连落星，高岸为谷深为陵。古人丽美崇相夸，今人吊古重咨嗟。相公厅事仅旋马，千年敝屋生光华。凉凉踽踽真谁践，碧江江侧重相见。茫茫俯仰天地宽，新亭小小空中建。石阶朴桷数椽楹，素栏粉槛窗珑玲。斗方物外无馀长，可以容鹤旋修翎。冰壶月朗天气肃，洞箫袅袅天外声。主人拍手鹤亦舞，悠悠物我俱忘形。翩跹舞罢歌声歇，援琴更凑双清节。惯闻老鹤如知音，依依欲作同心结。玉炉夜久香云销，起视疏星半明灭。须臾澥渤腾羊角，埃氛万里清寥郭。主人跨鹤凌风巅，遨游四海将安泊。瀛洲别是小壶天，独与诸仙作朋膊。瀛洲好景何时归，环亭绿草空萋萋。日中亭午朱轮皎，翻壁夕照生斜晖。流光苦不惜，岁月与我违。适意欲及时，营营复何为。主人有亭一非小，胸襟活泼青天齐。泌水能忘饥，衡门亦可栖。愿君永矢丰亨戒，任是琼楼玉宇千门万户，永与此亭不相违。"}