{"id":"308500","title":"倾杯乐·春游和六禾","dynasty":"清代","author":"陈洵","text":"住柳湖边，开花陌上，游情唤起。便翻尽、年年粉本，都人争看，风光良是。山残水剩无才思。拥凌波路，添了几分罗绮。放怀须仗，半面嘶骢未已。池馆逞、家家芳霁。怕尚勒余寒欺梦底。想蝶外、别绕春宽，羁鸿竞出深苇。甚识遍、倡红冶翠。依旧觅、闲吟闲醉。愿处处，休误了、番风次第。"}