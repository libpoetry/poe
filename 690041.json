{"id":"690041","title":"和韩成章怀归四首","dynasty":"明","author":"张宁","text":"庭前甘菊正芬芳，晚色催人上鬓黄。莫怪寻常开口笑，清安不似浣花妆。云深茅屋几层关，露筱烟芜水石间。看惯游鱼浑不避，忘机远过白鸥閒。竹边流水日潺湲，竹外閒云伴鹤还。白鹤自飞云自散，夕阳人在水声间。漠漠晴川淡淡风，松舟桂楫路相通。莲歌未断渔歌起，妆点风光似越中。"}