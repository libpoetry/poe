{"id":"1123016","title":"夫人閤春帖子","dynasty":"宋","author":"胡宿","text":"綵树春芳满，仙蓂昼景长。早花依玉砌，初溜漾银塘。浴种宜蚕事，修禖尽燕祠。资生迎木正，蕃衍纳春祺。酿酒渟神水，延年饮露华。八风朝圣日，三境住仙家。雪晴宫树有新梅，来报东郊淑气回。春令先从天上起，年芳初向日边开。迎气青幡猎晓风，九门佳气郁葱葱。日华初在扶桑上，春色先归御柳中。"}