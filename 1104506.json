{"id":"1104506","title":"促拍满路花","dynasty":"宋","author":"无名氏","text":"抱元能守一，四大自轻安。心中须返照，几曾闲。金乌衔耀，飞入烂银盘。心心心是道，只在心心，更于何处求仙。又何须衣冕，燕处欲超然。荣华能几日，便凋残。修真甚易，积行累功难。劝君强为善，五浊三途，便为云岛神山。人能常清静，天地悉皆归。一真含众妙，入希夷。昭文不会，气候有成亏。妄心寂灭尽，困睡饥餐，更无作用施为。自然，炉鼎就，光彩透帘帏。玉池神水涌，上生肥。如人饮水，冷暖自家知。自家性命事，自家了得，自家性命便宜。若论修养事，知有几多门。谛当归宿处，是灵根。至真至道，简易合乾坤。坎离并水火，止是筌蹄，粹然一点长存。个中如荐得，悟了五千言。金晶飞肘后，透昆崙。清江九曲，一棹破烟昏。水击三千里，九万鹏程，化成元是冥鲲。"}