{"id":"807697","title":"飞雪满群山  本意次宋张矩韵","dynasty":"清","author":"陈维崧","text":"才讶悠飏，俄惊飘瞥，明驼皓鹤齐远。银房压叠，琼涛浩涆，失却天半烟鬟。玉参差成顷，都酿做、吴江暮寒。无聊又听，谁家画角，吹入小屏山。记得潼关前岁发，一行骑阻，万里程悭。云霾楚栈，风饕汉垒，红毡在混茫间。又故乡雪满，描难就、倪迂范宽。来朝定霁，一蓑准拟江上看。"}