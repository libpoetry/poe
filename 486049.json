{"id":"486049","title":"东武吟","dynasty":"明","author":"刘炳","text":"壮年投笔去，手提三尺箠。戎衣才至骭，短剑光陆离。国士每自许，独赖相公知。解衣衣我寒，推食充我饥。心怀犬马报，未有涓埃施。十年在幕府，徒将文墨持。前星一夜落，天地黯无辉。功勋都若梦，部曲各分违。春草门前绿，空遗枥马嘶。月痕弓尚挂，云影旆犹垂。霸气风云散，姓名谁复题。落日将军树，凄凉过客悲。长哀波浩荡，不尽泪如丝。"}