{"id":"708216","title":"满江红 顾庵复和八首见示赋此答之并贻既庭 其十六","dynasty":"明末清初","author":"尤侗","text":"何物文心，笔阵老、墨池飞涨。贾馀勇、吟成八咏，撚髭无恙。公子七哀传邺下，大夫九辨赓江上。惊从而和者曲弥高，三缣饷。倒词峡，真潢漾。短歌阕，长歌唱。只江郎才尽，渴求杯酿。我倦欲投斑竹管，公豪任夺青藜杖。问红笺、填得许多愁，难于状。"}