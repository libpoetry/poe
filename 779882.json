{"id":"779882","title":"高阳台 拂水山庄遗址无存，余以秋日经行其际，但见一片寒烟蔓草而已","dynasty":"清","author":"戴延介","text":"雁外寒芜，鸦边落叶，清游句拾奚囊。贴石疏泉，瀑飞声里书堂。绛云香烬荒烟拥，冷劫灰、蝶梦悠扬。问年年，红豆花开，何处斜阳。涧东老去颓唐甚，爇金炉心字，枉拜空王。死后生前，都应愧煞红妆。美人笑吐如兰气，化虹霓、不化鸳鸯。趁西风，燕子徘徊，同话苍凉。"}