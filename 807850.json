{"id":"807850","title":"贺新郎","dynasty":"清","author":"陈维崧","text":"岭对离宫绣。听鼙鼓、鱼阳遗恨，乾坤罕有。记得黄巾初入洛，朝士马都如狗。还自许、师臣宾友。谁把侍中貂细插，锦河山、忍被军声透。八风舞，郎当袖。梨园白发潜悲吼。谁信道、千秋南董，繫诸伶口。马上弯弧争欲射，客有道旁泥首。捧降表、夕阳亭候。今日堂堂红烛里，正当年、肉袒牵羊叟。头暗触，屏风后。"}