{"id":"786707","title":"走雪行","dynasty":"清","author":"牛焘","text":"滇之西迤临西路八千，擦木乌斯相勾联。我朝羁縻二百载，金天月窟通人烟。传闻鸟道入蚕丛，中有雪山高插天。雪山横亘路邈绵，穷冬雪花俨抛砖。寒雕不下蓬婆塞，土貊天狗尽伏跧。行人到此抚膺叹，莽莽不辨坤与乾。野炊正愁无薪刈，羸马苦饥啮寒毡。悲风怒号山君啸，岩倾夜半雪雷阗。土囊涸封火井塞，石栈高低见平平。平平只道路坦夷，谁知下有九重渊！五丁龌龊还裹足，夸父趑趄怯争先。阴霾入夏开新霁，驱策髦犛导先鞭。蜎行蠕动何蹒跚，附尾蹑踵鱼贯穿。跬步咫尺人鬼异，于斯寄命徒苟延！况复长途八百里，曼衍延袤号长川。长川乍入琼瑶圃，雾淞花开碧玉莲。僵魂夜拟冰蚕卧，冻魄晓惊曲木卷。此时岩石尽皴裂，手足皲瘃无完全。重者堕指轻鱼烂，铄骨露筋百无痊！我闻此语重叹息，心诧行人意转怜。农夫平尺歌三白，灞桥驴背耸吟肩。桃花靧面粉匀袖，红炉宴罢舞旋娟。谁似行人踏雪苦，踏雪行人九死还！吁嗟呼，汉家边塞勤远略，全师夜半渡祁连。阴山六月冰犹冽，未战身先雪里填！雪里白骨堆如阜，将军铭功勒燕然。复有孤臣栖海畔，吞毡咽雪十九年！“云横秦岭家何在，雪拥蓝关马不前”。朝奏夕贬潮阳路，空悲遗骨瘴江边。自古徇名同徇利，徒留青史姓氏传。雪山祗今峙西域，正当太白井鬼躔。分明天险划夷夏，谁驱迫尔蹑西偏。幸逢太平通九译，奢心捃载夸腰缠。从来雪地与冰天，浇不冷，热客肠，黄金白骨相熬煎，贾而欲赢何恶焉？"}