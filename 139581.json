{"id":"139581","title":"贺新郎·幸有天遮蔽","dynasty":"宋代","author":"魏了翁","text":"幸有天遮蔽。为西南、空虚一面，挺生男子。塞下将军支颐卧，夜半揽衣推起。扫十万、胡人如洗。见说巴山矟马退，也都因、粮运如流水。剑以北，一人耳。十年梦断斜阳外。恰归来、昌蒲蘸酒，祝兄千岁。入从出藩谁不是。谁是难兄难弟。正乐意、融融未已。莫趣东方千骑去，愿时平、华皓长相对。闲富贵，只如此。"}