{"id":"771192","title":"齐天乐•庚申三月重过象坊桥","dynasty":"清","author":"陈匪石","text":"番风过尽春如梦，纷纷坠红谁管。絮逐云飞，尘随马起，时霎轻寒轻暖。经行未懒。正如血斜阳，凤城西畔。隔叶黄莺，数声啼破翠云晚。探芳前事暗省，小桃依旧笑，何处人面。锦瑟年华，秋千院落，禁得柔肠几转。天涯望眼。怕残缬无多，寸波难剪。点素成缁，纻衣和泪浣。"}