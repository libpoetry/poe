{"id":"697191","title":"十九日为大士诞辰司马公施像庵中适余为友人邀游别墅奉寄四章","dynasty":"明","author":"胡应麟","text":"方丈庄严辟草莱，天龙八部俨徘徊。函关是日真人过，竺国当年大士来。千室笙铙临宝地，十方璎珞施瑶台。骑羊莫笑初平拙，恍忽前身是善财。苍茫云气百花潭，总为灵光下郁蓝。般若向来传自在，圆通浑欲问瞿昙。须弥界似移金竺，兜率天疑近太函。漫向弥陀论法嗣，只今龙象在江南。阎浮提界暂徜徉，海上曾闻一苇航。绀殿乍传金粟影，红楼初放白毫光。慈云迥结三天外，慧日高悬八水傍。千亿化身何日遇，漫将词笔问空王。玉树金襕百宝陈，低眉睊目坐阳春。暂来东土依檀越，谁道西方得美人。净妙总因圆觉相，庄严元是法华身。君看一传琅琊后，大觉从教万古论。"}