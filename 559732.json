{"id":"559732","title":"端午日赐观击毬射柳诗","dynasty":"明","author":"曹义","text":"梅雨呈新霁，祥云绕帝基。节临端午日，世际太平时。阊阖开金殿，鸾舆出玉墀。龙颜亲阅武，虎士竞奔驰。月杖挑花露，星毬映綵旗。弯弓驱雾鬣，飞镞剪杨枝。得巧摐金捷，争剽伐鼓迟。人誇周道盛，班列汉宫仪。补报惭无术，观瞻颂有诗。文脩兼武备，四海乐雍熙。"}