{"id":"1076533","title":"竹西怀古","dynasty":"宋","author":"李易","text":"淮南昔繁丽，富庶天下称。管弦十万户，夜夜闻喧腾。不徒竹西寺，歌吹相豪矜。一朝烽火急，廛市为沟塍。风月无欢场，睥睨皆射堋。荒荒野月白，照地如寒冰。自从画江守，岁岁输金缯。萧条闾井间，水旱又频仍。我来经故里，日暮此一登。隋唐倏己往，遗迹几废兴。江山极苍莽，望之涕沾膺。"}