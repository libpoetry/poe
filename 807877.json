{"id":"807877","title":"贺新郎  送西蜀余生，生赴洞庭梅社之约","dynasty":"清","author":"陈维崧","text":"积雨晴光霎。偃南荣、萧然斗室，炉熏梵夹。门外绿潭风乱响，何处橹声飒飒。又惊起、陂塘睡鸭。此地蜀风殊不恶，况翁家、原住巴东峡。姑小住，歌相答。翁言光福村中塔。十年来、与周旋久，民风颇洽。每到春时向晴昊，千树繁花乱插。玉浪捲、直冲苕霅。茶灶笋舆屏当未，鹤猿盟、夙订三章法。亟归荷，伯伦锸。"}