{"id":"685481","title":"小漆园八咏 碧梧","dynasty":"明","author":"邓云霄","text":"炎天庭院午生凉，为有双梧对小堂。金并银床邀夜月，彩鸾威凤待朝阳。瑶琴曲度龙门险，石鼓声传蜀道长。莫向西风惊一叶，疏枝偏不碍秋光。长日谁堪领簿书，绕亭苍翠可逃虚。清风入榻茶烟罢，疏雨鸣梢午梦馀。赋就梁园无俗调，影摇湘水动仙裾。主人最爱清狂客，为问王猷肯命车。秋深霜落满园芜，爱尔亭亭晚节孤。黛色浮香如隐麝，苍枝横铁亦栖乌。古堂疏豁欹朝枕，小榭阴森换夕垆。老友岁寒堪共对，女萝余蔓莫教扶。楚客香传九畹名，西轩栏槛最留情。当门弄色人争妒，幽谷孤芳尔独贞。冷翠迎秋襟袖薄，淡妆团露梦魂清。同心入室今何在，岁晏怀人别恨生。霓裳仙袖暗分丹，冉冉秋香怅独攀。霜露可能欺绿叶，神仙长与驻朱颜。寻芳有客登中岳，招隐何人继小山。遥望故乡森八树，西风流水夜潺潺。晚对金尊泛落英，西山爽气入秋明。偏怜骨为淩霜瘦，更羡香缘饮露清。薄宦几年犹浪迹，故园三径正含情。凭君寄谢东篱客，啸傲归来得此生。日月曾闻寄一壶，谁云勺水异江湖。天光云影含虚镜，碧藻红鳞漾锦铺。渔父持竿空伫立，波臣卧辙笑相呼。翛然齐物同观化，未辨濠梁乐有无。永日求羊不到门，烟霞片石意犹存。神鞭驱出洞庭泣，仙子骑来震泽翻。幽壑转疑迷竹径，危峰直欲压松轩。参禅一悟生公偈，静坐焚香可对言。"}