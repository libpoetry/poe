{"id":"1110880","title":"挽刘枢密三首","dynasty":"宋","author":"朱熹","text":"天畀经纶业，家传忠义心。谋谟经国远，勋烈到人深。廊庙风云断，江湖岁月侵。一朝成殄瘁，九牧共沾襟。谈笑平蛮策，焦劳振廪功。复雠乖宿志，忍死罄馀忠。人叹百身赎，天悲一鉴空。九原终莫起，千载自英风。久矣身无用，前恩叹莫偿。岂期今老大，复此重悲伤。泪向遗书尽，心随宿草荒。诸君那不死，恸绝鬓成霜。"}