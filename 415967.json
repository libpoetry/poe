{"id":"415967","title":"俞律诗兄首倡《庐山五老峰歌四十韵》后，不旋踵又得五古《游庐山含鄱口》一首索和，其才思之繁捷使人惊羡，其嘤鸣之真情使予感奋，因竭半日之力勉次其韵，谨呈吟几，仍乞斧正","dynasty":"近现代","author":"常国武","text":"禹域五巨浸，鄱阳控楚尾。方圆厥为冠，馀者以次四。夙昔闻大名，久欲濯其水。尘事苦鞅掌，若坠网罟底。梦寐五十秋，相思一千里。时乖文武道，讵容张稍弛。天行终有常，逸兴伏又起。匡庐情独钟，饱览得无畏。言陟含鄱岭，声色极听视。山灵似予怜，倾箧献奇诡。日出烟云消，奥府失所袐。浩白融葱青，沆瀣共一气。缩图苞东溟，指顾揽西鄙。列子御长风，弗劳我杖屣。钧天奏广乐，正声变宫征。万象幻异彩，赤橙益紫翠。会心得俞侯，至乐乃如此。相期百年间，岁岁此栖止。坐觉骨未立，浑忘肉生髀。岂慕桃源人，畴想穷达事。挥戈喝羲和，吟啸返景里。连呼杜康来，临风尽一醉。"}