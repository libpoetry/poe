{"id":"444347","title":"霜叶飞 题斜街唤梦图依梦窗韵","dynasty":"当代","author":"王蛰堪","text":"露条烟绪。空牵惹、遗踪难觅庭树。秋蝉身世费低吟，愁驻黄昏雨。暗细味、流光过羽。山遥梦断成今古。正鹤警传风，劫墨压千山，怨笛漫倾心素。残日忍到鸥边，斜街何在，往事依约谁赋。尽教随笔入丹青，换了商弦语。但剩得、兰情一缕。无言沽水东流去。待醉时、朦胧看，半帧霜缣，梦魂归处。"}