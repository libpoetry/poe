{"id":"405179","title":"临江仙二首","dynasty":"近现代末当代初","author":"石声汉","text":"午夜无眠经久惯，闲愁不怨更长。惟将琐屑转柔肠。家贫偏米贵，亲老值年荒。富贵早知非我事，近来都不思量。投荒弃远正何妨。酒边新白发，众里旧清狂。不寐已甘聊蜷伏，短衾历试温凉。静听风绪绕回廊。小窗鸣败纸，饥鼠啮空箱。漏尽旋闻鸡唱起，轮声喧过高墙。起来寒意涩如霜。晓星看泯灭，残月惜微茫。"}