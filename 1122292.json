{"id":"1122292","title":"和刘山居见惠之什","dynasty":"宋","author":"姚勉","text":"久矣莼鲈欲趁归，自知花样不随时。岩张欲保君心泰，英竦终嫌圣德诗。荣辱不知欣我在，怨尤俱泯恃天知。达官格子那能学，横艇何妨钓野池。喜逐秋风马后归，及君犹未戍瓜时。尽倾无底囊中语，细读新吟卷里诗。好趣莫教儿辈觉，此心惟有故人知。只愁天欲孤笼翼，早晚芙蓉在绿池。"}