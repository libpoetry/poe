{"id":"488867","title":"思亲图","dynasty":"明","author":"梁兰","text":"孝子慕厥亲，终身无已时。自云早失怙，鞠育仰母慈。古称轲亲贤，我母实类之。弃背日已远，不复返哺私。况今持旌麾，迢遥南海湄。引领顾旧乡，孤云随风飞。念兹丘垄间，白杨何萋萋。旋归未遑遂，能不怀伤悲。哀哉孝子心，此情天所知。先民亦有言，事君忠可移。黾勉树奇勋，显扬以为期。"}