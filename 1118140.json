{"id":"1118140","title":"书叹二首","dynasty":"宋","author":"陆游","text":"世事纷纭汝所知，欣然领略尚何疑。穷居自是长年术，魔境常为定力资。人但与游无德怨，酒皆可醉略醇醨。兰亭宾主今何在，修竹依然似曩时。尺椽不改结茅初，薄粥犹艰卒岁储。猧子解迎门外客，狸奴知护案间书。深林闲数新添笋，小沼时观旧放鱼。自笑从来徒步惯，归休枉道是悬车。"}