{"id":"624462","title":"戊寅九月博罗韩季闲以毕娶自潮归舟中烦眩拉余岸行婢青青余素所称善亦喜随之弇中乱竹如箭茅戟列荆枳相牵留道陷黝高下足如簸怪石起伏如豺羊群而流泉香花亦数间之盖所名黄竹矶也行三四里许出谷见江得酒家饮以相劳且待后舟次岁己卯余复在潮归里风正帆行盼睐江岸见此惘然无与语者","dynasty":"明","author":"黄渊","text":"复过江头黄竹矶，分明舍楫并行时。迷花水石争人语，暗路荆篁罩玉肌。豁见江天哗一笑，指言村酒应同辞。赵郎梅女归何处，肠断罗浮琼蕊枝。"}