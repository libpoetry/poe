{"id":"1203724","title":"瑞鹤仙 月照洞庭","dynasty":"元","author":"长筌子","text":"素秋天似水，更夜色呈鲜，物华殊丽。山堂兴无际。见团圆月照，洞庭深邃。清风匝地，但处处、昭彰德被。遍恒沙朗射晴空，千古秀凝青桂。高贵。随形应现，鉴物无私，碧霄呈瑞。孤然爽异。辉法界，显灵慧。放清光万道，入户穿窗，皎皎昏蒙普济。愿凡夫，早悟圆明，尽知此理。"}