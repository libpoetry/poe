{"id":"1250565","title":"读广琴操","dynasty":"元末明初","author":"刘仁本","text":"朝阳有异士，曾造重华庭。一鼓南风曲，万物为和平。东姬及汉晋，秦楚无馀声。彼或怨以怒，又或淫而倾。素弦不为理，千载怀幽贞。美哉昌黎伯，掇拾风雅英。颀然作十操，拟托周孔名。辞情或微隐，古意谁能徵。抱琴适东海，乃遇邹阳生。广操一紬绎，援琴为我听。三叹有遗音，始足扩其情。天地既寥廓，日月行清明。夜忽梦圣哲，吾衰感精灵。起谢抱琴士，伐木何丁丁。长揖出门去，幽思秋冥冥。"}