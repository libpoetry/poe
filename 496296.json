{"id":"496296","title":"苏武慢 次虞韵，写怀一十二首 其七","dynasty":"明","author":"夏言","text":"物换星移，春来秋去，荏苒光阴流转。白露丹枫，青霜落木，又是江空岁晚。静里娱情，闲中遣兴，惟有酒杯诗卷。爱吾庐、城市山林，真觉地偏心远。念区区、一介寒生，躬逢尧舜，千古升平重见。玉殿宣麻，黄扉掌制，紫塞手提龙剑。仁寿宫中，谨身殿上，圣主亲曾锡宴。到而今、追想当年，福分也应非浅。"}