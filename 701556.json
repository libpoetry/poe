{"id":"701556","title":"南归途中杂诗二十二首","dynasty":"明","author":"黄佐","text":"委佩朝辞白玉阑，褰帷夕驻潞河干。半帘兔影照清梦，满院虬阴生翠寒。陇麦枯乾径草生，杜家园榭坐传觥。唐求罗隐过逢地，共指河冰未可行。曈昽白日照河西，杨柳萧萧绿未齐。回首九重犹咫尺，青天何处有云霓。杰架彩绳摇远天，茜裙儿女竞鞦韆。夭桃灼灼短篱上，轻燕飞飞高岸边。朔风日日吹黄埃，忽闻李白歌声来。德州春事可人意，江上杏花无数开。南旺湖边沙柳春，鹅黄凫藻相鲜新。棹歌歌遍江南曲，袅袅长风吹白蘋。半隐园中鸣桔槔，曲淙趋沼白珠跳。河流浅兆真堪笑，积雪虚瞻泰岱高。黄河迢迢趋亳州，上洪下洪俱断流。漕船估客不可度，云石风沙无那愁。枸杞翘翘杂浅莎，呼童采摘不嫌多。若令牵路来车马，纵有雕盘柰尔何。荷锸野夫淘浅水，悬鹑羸妇出深村。沙滩岂有金银气，筐筥空存草木根。清河舟楫达孟城，夹岸青青麦浪平。闻说江南好风雨，绝怜江北望秋成。十里隋堤尽鹤群，春来应见玉宸君。帝城已结三珠树，仙苑长盘五色云。姑苏城外草萋萋，游冶王孙望欲迷。歌彻玉桃仙侣醉，枫桥明月夜乌啼。半醉行歌宝带桥，桥边齐驻木兰桡。掀髯笑向?隆子，水色山光共泬寥。净慈开宴西湖上，莲叶田田未有花。浩荡湖光千里月，参差烟树万人家。严陵祠上白日光，严陵祠下沧波长。清风满山似相慰，去路飘飘花草香。怀玉山高云半空，佳人遥在碧云中。草萍回首三年梦，修竹满庭摇午风。舟子持篙弓样弯，天南天北百重滩。篮舆飞度沙溪上，野水浮天相对闲。日出洪城紫雾开，风生江渚锦帆回。滕王绘蝶频相赠，犹带西山爽气来。薰风拂拂吹野花，石濑涓涓明早霞。天边未辨龙泉气，江上徒乘牛斗槎。敦叙堂前坐不辞，交南时雨有王师。清泠池阁无丝竹，还胜鸣皋送客时。新年芳草恋春晖，梦里还家愿不违。岭上白云回首近，缁尘犹未染莱衣。"}