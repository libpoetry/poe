{"id":"1058903","title":"寒食歌","dynasty":"宋","author":"张耒","text":"东风芳草长，寒食春茫茫。人家掩门去，鸡犬自相将。原头簇簇柳与花，行人往来长叹嗟。旧坟新冢累累是，裂钱浇酒何人家。桑上鸣鸠唤山雨，雨脚萧萧山日暮。归来门巷正春寒，花底残红落无数。北里悲啼夜未休，清弦脆管起南楼。古今歌笑何时尽，芳草白杨春复秋。去年巧笑鞦韆女，今年嫁作东家妇。綵绳画柱似当年，只有朱颜不如故。百人学仙无一成，麻姑不见但闻名。万斛春醪须痛饮，江边渔父笑人醒。"}