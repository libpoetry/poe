{"id":"698806","title":"三香","dynasty":"明","author":"徐庸","text":"东风三种寂无言，共秉清贞谢世喧。云雨梦消冰雪冷，仙踪谁说武陵源。仙姿曾占百花魁，小白惊鸿又作陪。十二瑶台春宴罢，共乘明月夜深回。绰约仙姿貌十分，弟兄标格更超群。风流自有东君爱，不去阳台作雨云。玉蕊参差间玉葩，银台擎出水仙家。清容不醉人间酒，只向东风吸露华。缟袂绡裳细剪裁，满身香露夜徘徊。洛川流雪罗浮月，尽入唐昌观里来。"}