{"id":"522030","title":"松江歌送吴宿威太守","dynasty":"明","author":"顾清","text":"松江之水清若空，松江之流浩无穷。西起太湖东距海，馀波直去通瀛蓬。桑麻黍稌夹两岸，极目四望烟云重。横塘直浦一百二十交灌注，往往云雨兴蛟龙。自从神禹来，图牒朗昭融。孙龙肇启号，伯言继疏封。李唐作邑元建郡，遂与三吴齐长雄。圣朝疆域遍四海，岁事半资苏与松。诸贤经济各有以，蘋藻独荐双崖翁。我生不及际全盛，尚见诸仓盈济农。何人巧作忧民计，颠倒簿领资顽凶。徵科岁滋储廪竭，对面无地寻窠踪。前年己巳及庚午，诸湖积雨江发洪。流尸塞道官束手，有识仰面吁苍穹。张公复始喻公赞，五年补葺无遗功。衢槐未成京兆死，拦街竹马悲儿童。使君五马今复东，江头父老情喁喁。望君不来待君久，眼中几见旌旗红。老人有怀言莫通，我歌松江写其衷。歌声有竟情莫终，总在使君心耳中。呜呼安得此江还似双崖日，归钓鲈鱼作野翁。"}