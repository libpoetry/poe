{"id":"1145876","title":"元会大飨歌十一首 其三 食举歌","dynasty":"隋","author":"牛弘等奉诏作","text":"燔黍设教。礼之始。五味相资。火为纪。平心和德。在甘旨。牢羞既陈。钟石俟。以斯而御。扬盛轨。养身心敬。礼食昭。时和岁阜。庶物饶。盐梅既济。鼎铉调。特以肤腊。加臐膮。威仪济济。懋皇朝。饔人进羞。乐侑作。川潜之脍。云飞臛。甘酸有宜。芬勺药。金敦玉豆。盛交错。御鼓既声。安以乐。玉食惟后。膳必珍。芳菰既絜。重秬新。是能安体。又调神。荆包必至。海贡陈。用之有节。德无垠。嘉羞入馈。犹化谧。沃土名滋。帝台实。阳华之菜。雕陵栗。鼎俎芬芳。豆笾溢。通幽致远。车书一。道高物备。食多方。山肤既善。水豢良。桓蒲在位。簨业张。加笾折俎。烂成行。恩风下济。道化光。礼以安国。仁为政。具物必陈。饔牢盛。罝罘斤斧。顺时令。怀生熙熙。皆得性。于兹宴喜。流嘉庆。皇道四达。礼乐成。临朝日举。表时平。甘芳既饫。醑以清。扬休玉卮。正性情。隆我帝载。永明明。俗已乂。时又良。朝玉帛。会衣裳。基同北辰久。寿共南山长。黎元鼓。腹乐未央。"}