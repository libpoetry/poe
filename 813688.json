{"id":"813688","title":"至宁古塔","dynasty":"清","author":"杨宾","text":"望望吉林峰，白云绕其下。登顿及今朝，亦得依亲舍。父母骤相逢，注视还相讶。别时发覆眉，胡乃成老大。邻舍争慰劳，应接苦不暇。姓氏未及知，空言聊慰藉。日暮细挑灯，恍若梦中夜。喜极乃更悲，不觉泪如泻。上书不得达，生男亦胡为。四十乃一来，对人良可嗤。戏綵学老子，挽须愧小儿。西山日已薄，乡国归何时。叹息谓季弟，尔独无分离。承欢廿八载，乐亦安能知。"}