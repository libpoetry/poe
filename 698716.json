{"id":"698716","title":"少年游 壬寅端午柬李蒲汀二阕","dynasty":"明","author":"夏言","text":"蒲泛金觞，黍包玉粒，节序又端阳。草阁临流，龙舟竞渡，几度梦江乡。却笑衰翁长卧病，犹自恋朝行。经国无能，君恩未许，终日费思量。多谢山翁，园收瓜豆，馈我过端阳。饭煮香梗，酒清浮蚁，风物似吾乡。无奈感时添客虑，欲语向谁行。入阁平明，挥毫尽日，心口自思量。旧筑草堂，周遭碧水，宛在象山阳。二十四岩，花明竹媚，真个是仙乡。洲渚玲珑江草碧，鸥鹭自成行。静倚吟筇，闲移钓艇，万事罢思量。"}