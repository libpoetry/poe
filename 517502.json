{"id":"517502","title":"呈陈司马","dynasty":"明","author":"王称","text":"大将分雄阃，名卿出上台。六韬资庙略，万里扫炎埃。铁骑如云集，楼船际晓开。月将弓影满，霜逐剑锋摧。宠赉当阳节，人怜定远材。指麾停羽箑，谈笑许龙媒。铜柱功宁羡，金台志不回。岂伊专钺斧，更尔赖盐梅。自笑疲驽甚，聊因附骥来。未携孙楚策，屡接祢衡杯。汲引宁忘自，吹嘘幸见陪。酬恩看玉剑，千里动风雷。"}