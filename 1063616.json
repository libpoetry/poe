{"id":"1063616","title":"隆上人归省觐留龙山为予写起信论作此谢之","dynasty":"宋","author":"释德洪","text":"芙蓉阿隆耽两耳，急性天然缓如苇。怀亲径归不肯留，少留龙山今月矣。新交未数故人稀，睡足明窗临棐几。管城落帽为微笑，便觉金光走龙尾。试校鹅经拂硬黄，传此宝书千馀纸。纸光叶叶揭筠膜，字工戢戢行冻蚁。胜公昔读龙宫文，百本妙谈此其髓。流落人间今几年，此去西天十万里。我寄闲房古寺中，阆风著毡自当止。自非道人三昧力，此书何以能至此。炷香一读万缘空，海印发光初按指。愿君垢尽鸡出燖，亦于此法信根起。生生要续无尽灯，照了无明痴种子。"}