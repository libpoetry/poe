{"id":"1107668","title":"九日怀聂之美","dynasty":"宋","author":"司马光","text":"钱唐江里扁舟上，别后篱花几度黄。忧患萦心何缭绕，风光满目尽凄凉。谁同凿落杯中酒，独系茱萸肘后囊。可复无书道情素，云间空有雁南翔。太室横山蔽十里，相思空复上高台。瓮头白酒行当熟，篱下黄花稍复开。陶令不无同醉兴，孟君况有解嘲才。欲凭西北高风势，飞度轘辕劝一杯。"}