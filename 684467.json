{"id":"684467","title":"对酒歌","dynasty":"明","author":"王廷陈","text":"人性禀静躁，物则准方圆。锥刀各有能，情好各有妍。阴霁难并祈，恩怨岂两全。于此虽不容，于彼获所安。人无亿万身，何能遍周旋。兼济圣不赡，荣枯有自然。富而如可求，尼父愿执鞭。惠施已不作，庄生寡所宣。伯牙失钟期，抱琴谁为弹。知人诚不易，知己良独难。周公辅王室，管蔡乃流言。骨肉且不谅，他人固宜然。伊吕称大贤，会合亦有因。汤文苟不逢，耕钓终其身。人生一世间，如风激纤尘。下者投浊潦，高者入青云。风力中不竞，飘转终沈沦。得失难预谋，谋之徒苦辛。圣哲皆偶然，馀子何足陈。"}