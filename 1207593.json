{"id":"1207593","title":"玉山佳处","dynasty":"元","author":"于立","text":"春风昨夜起，吹荡沧江水。幽人渺何许？乃在玉山里。玉山秀色何崔嵬，沧江之水长萦回。萦回不尽绕山去，但见满谷桃花开。草肥青野鹿呦呦，花下残棋暮不收。邻家野老长携酒，溪上渔郎或舣舟。幽人读书忘世虑，结屋山中最佳处。世上红尘空白头，束书我欲山中去。"}