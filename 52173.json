{"id":"52173","title":"题张起原舟中看山图","dynasty":"明代","author":"张以宁","text":"张侯往年官衡州，州之名山无与俦。蓉旌羽节降白日，紫盖石廪腾清秋。侯也爱山得山趣，似是昔时王子猷。每怜马上看草草，不得独往探奇幽。兹辰归来好风色，熨平翠縠铺湘流。中流容与沙棠舟，舟中傲睨紫绮裘。青山喜人不肯走，一一自献当船头。掀髯转盼领其妙，谁欤知者双蜚鸥。明霞返照俨不动，白云翠烟相与浮。独不见巴船捩拖水如箭，盘涡转毂令人愁。好山纵有岂暇赏，急电一瞬过双眸。古来会心亦良少，千年几见斜川游。绝怜诗句余秀色，我起高咏心悠悠。朱郎落笔宛飞动，毋乃亲见此景不？嗟侯之意我亦有，艇子况系溪南洲。秋山石上芝草长，我独胡为此淹留。"}