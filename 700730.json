{"id":"700730","title":"登舍身台","dynasty":"明","author":"戚继光","text":"向来曾作舍身歌，今日登台意若何？指点封疆余独感，萧疏鬓发为谁皤！剑分胡饼从人后，手掬流泉已自多。回首朱门歌舞地，尊前列鼎问调和。断崖垂绠几凭虚，却笑山猿技不如。古戍春残初见雁，故园愁绝冷看鱼。百年俯仰谁巾帼，五尺涓埃自简书。沙碛传餐君莫叹，边臣应得戒衣袽。"}