{"id":"704401","title":"少参漆公太史赵公过浮丘","dynasty":"明","author":"黎民表","text":"负郭初开一径荒，丹丘云气尚微茫。松间更有潮通井，坛畔谁知石化羊。太史探书经禹穴，群公持斧靖炎方。疏才幸际升平日，不逐青螺去故乡。阁道丹梯驾泬寥，青松飞盖影相交。尊前共揽苍精佩，花下同趋绛节朝。紫气关门仍不散，赤松天路肯相邀。楼船已息重溟浪，策杖何时过野桥。"}