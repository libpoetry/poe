{"id":"438353","title":"高唐刘氏驻春园","dynasty":"金","author":"路铎","text":"风光去人无咫尺，人有尘劳不相及。此心既定境从之，雪树霜林亦春色。刘翁有道久陆沈，十年种树今成阴。醉乡天地白日永，鶗鴂栗留皆好音。良辰行乐今已矣，依旧东流泛兰芷。谁道青春挽不留，鲤庭看取新桃李。膏车秣马吾将归，誓与清景相追随。安用苦求三径资，明月常满千家墀。"}