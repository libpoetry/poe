{"id":"231108","title":"史记送后村刘秘监兼致欲见之悰","dynasty":"宋代","author":"陈起","text":"昏聩嗟耳目，管弦堂上调。世事每相背，秋月虚良宵。涓吉拟登龙，疾雨惊风飘。祢刺不得前，东睇心旌遥。近履传康强，变体笔更饶。风响虽时接，未若亲闻韶。忆昔西湖滨，别语请教条。嘱以马迁史，文贵细字雕。名言犹在耳，堤柳凡几凋。兹焉得蜀刻，持赠践久要。会晤知何时，霁色审来朝。"}