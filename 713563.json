{"id":"713563","title":"送李子蓝","dynasty":"明末清初","author":"屈大均","text":"日馀尚幽独，夙昔卧林水。兰生自无人，岂敢怨泥滓。在春兰则黄，在秋兰则紫。颜色虽随时，芬馨无终始。岁寒寡所期，邂逅得吾子。峨峨武林彦，奕奕文章美。光掩南海珠，价重凤凰子。知音亦复希，萧然返乡里。时无战国雄，黄金斗游士。且复怀短长，以待人求己。相送郁江湄，殷勤问行李。重来不可谖，故人望玉趾。"}