{"id":"696423","title":"一素亭和见素韵二首","dynasty":"明","author":"郑岳","text":"千卷储书作墨庄，梦随春草到池塘。涓涓碧井分仙社，面面青峰隔女墙。丹桂燕山多异种，金砂樵谷有遗方。接䍦倒著閒临水，照见䰐鬖发影长。郡郭风光此具观，频来杖屦不辞难。花枝诘曲池边过，山色崔嵬雨后看。轩冕已抛全世局，图书终不厌儒酸。病馀筋力犹供客，日课园蔬侑素盘。"}