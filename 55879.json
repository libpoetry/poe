{"id":"55879","title":"山舍夜坐纪兴","dynasty":"明代","author":"张宇初","text":"潜僻非世图，幽恬足真赏。晨招逸人来，远策缓藜杖。叙别罄春醪，园蔬雨余长。延欢喜就宿，窗籁风泉响。草露喧候虫，林星耀虚敞。芳池写初月，山气袭膏壤。沉寂谐静便，栖迟惬敦养。轻蜩蜕污浊，冥鲲绝疴痒。久违商皓游，焉期漆园想。然薪尽永夕，聊与谢尘鞅。"}