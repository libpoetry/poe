{"id":"887698","title":"喜迁莺 其二 吴江与闲堂王臞庵家","dynasty":"宋","author":"吴文英","text":"烟空白鹭。乍飞下、似呼行人相语。细縠春波，微痕秋月，曾认片帆来去。万顷素云遮断，十二红帘钩处。黯愁远，向虹腰，时送斜阳凝伫。轻许。孤梦到，海上玑宫，玉冷深窗户。遥指人间，隔江烟火，漠漠水荭摇暮。看葺断矶残钓，替却珠歌雪舞。吟未了，去匆匆，清晓一阑烟雨。"}