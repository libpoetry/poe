{"id":"666901","title":"寿瀛麓叔六十","dynasty":"明","author":"顾枟曾","text":"百年诗礼姓氏扬，吾叔应期侠骨香。恬愉不染名利场，高怀岂羡青紫光。宅旁名园似辟疆，乔松修竹开芝房。清池曲径窈窕廊，图书插架琴横床。玄言清啸日载阳，烹鲜击肥佐舞觞。起颂祖德纷流芳，众宾满座月满堂。双榆历历清溪庄，庄前泛波朱雀航。庄后穿林接混芒，先公手种松柏苍。朱云上殿请尚方，传笏已随弓箭藏。百年耆旧似长康，勤斯堂上遗缥缃。纵横万轴余丹黄，子孙守此应发祥。一老浩浩斟天浆，两弟翩翩双凤翔。斑衣莱彩行跄跄，阿咸无才凑短章，愿绳祖武乐未央。"}