{"id":"658765","title":"凤雏行赠毛锡朋","dynasty":"明","author":"王鏊","text":"凤兮凤兮，何睹之艰。一出于虞廷，再鸣于岐山。迩来三四千年间，寂寥兮不闻不见，徒闻凡鸟声间间。梧桐兮萋萋，竹实兮离离。迟尔之来兮，览德辉而下之。一鸣兮使我朝廷清，法度贞，三台明润无搀枪。再鸣兮使我四海平，礼俗成，百蛮朝贡无甲兵。鸟中之凤人中豪，河东之薛隆中庞。谢家池上名俱高，毛翁之鸣当云霄。有雏丹穴文九苞，龙文燕颔谁可曹。毛生毛生真凤毛，一鸣兮再鸣兮，吾将侧耳听尔于明盛之朝。"}