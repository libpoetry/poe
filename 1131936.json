{"id":"1131936","title":"和三二兄西庄书怀","dynasty":"宋","author":"潘良贵","text":"莫问庄生然不然，时中只可自随缘。冬深江北无边报，又得安贫过一年。贤愚狂圣等为人，要是天君自策勋。举世纷纷谁得妙，韩公惟许孟轲醇。古来达士尽穷空，我愧修身道未丰。痛饮不妨歌楚些，投閒何幸伴吾侬。一炷清香度博山，妙观不著有无间。此心欲报难论价，放我形骸十载閒。"}