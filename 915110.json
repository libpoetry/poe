{"id":"915110","title":"天丝行","dynasty":"宋","author":"杨万里","text":"天孙懒困抛云机，却倩月姊看残丝。玉兔偷将乞风伯，和机失却天未知。风伯得丝那解织，未尝躬桑那解惜。掀髯一笑戏一吹，散入寒空收不得。晓来翠岭瑩无痕，片云忽裂落岭根。须臾吹作万缕银，乃是天丝不是云。远山成练不曾捲，近林成纱未经剪。坐看斜飞拂面来，分明是丝寻不见。元来著面化成水，是水是丝问谁子。"}