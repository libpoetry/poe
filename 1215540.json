{"id":"1215540","title":"题墨菊","dynasty":"元","author":"黄镇成","text":"江南九月秋风凉，秋菊采采金衣黄。近时丹丘出新意，却洒淡墨传秋香。青城学士曾题藻，散落人间共传宝。卷舒造化入毫端，回首东篱自枯槁。东阳傅君心好奇，何处得此秋霜枝。湖湘衲子远相贶，笔势迥与丹丘齐。香英细蹙玄玉屑，老干拗断乌金折。不随粉黛学时妆，自与幽人同志节。渊明已逝屈子沉，晚香纵有谁知心。感君画图三叹息，为君长歌楚天碧。"}