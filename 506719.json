{"id":"506719","title":"五色鹦鹉","dynasty":"明","author":"杨荣","text":"陇西有鸟名鹦鹉，文彩辉煌快先睹。九苞鸣凤真可方，五色鹓鸾安足数。翠羽红衿何陆离，锦膺绣臆尤瑰奇。回翔自是多态度，顾盼转觉生光仪。天赋美质独含慧，巧舌能言世所贵。相唤相呼多好音，双双顾影真妍媚。上林日暖祥风轻，啄食永得沾恩荣。愿效嵩呼祝圣寿，日日长闻万岁声。"}