{"id":"52721","title":"交门歌·不其山头月将午","dynasty":"明代","author":"宗泐","text":"不其山头月将午，交门沉沉夜击鼓。博山火爇凝绛烟，霓旌导骑来容与。玉颜绰约含春花，向坐分明君自睹。君心有欲神不违，侧耳倾心听好语。云收雨散意不传，起望星河独延伫。明朝更入芝房斋，神其相之复来下。茂陵新树起哀风，五柞宫中泪如雨。"}