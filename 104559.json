{"id":"104559","title":"送王道粹学士知亳州","dynasty":"宋代","author":"梅尧臣","text":"古者二千石，高车驾青骊。车前陈曲盖，车後建朱旗。金鼓鸣两傍，壶浆拥通逵。所以重威惠，所仰抚惸嫠。景亳实钜屏，往俾国相之。国相称疾还，正值民阻饥。朝廷急恤养，选守莫与宜。君尝曲海陵，政绩为众推。今授辄辞命，大夫多飞绥。屡上不得请，饬驭俄轻齎。既体尧舜仁，又答稷禼知。八月风渐高，木叶将披披。郊原枣已剥，场圃黍可治。必期宽赋敛，无乃息疲羸。何当过苦县，肯暇观旧碑。"}