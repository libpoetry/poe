{"id":"415922","title":"忆登黄山皮篷香炉峰绝顶","dynasty":"近现代","author":"常国武","text":"仙人指征路，寻幽入皮篷。古木交仄径，草莱何蒙茸。行行至绝境，山深不闻钟。僧去寺废久，釜灶败叶封。仰见石壁立，黝然刺苍穹。披检黄山图，云是香炉峰。跻攀无危磴，铁索亦失踪。惟凿数十窟，赖之以陟崇。猿升何所托，手足并为筇。幸未觉胆破，身已登巃嵷。绝顶一周览，万象豁我瞳。叠嶂俱竦峙，环列如垣墉。落日返其景，烂灿胜丹枫。徙倚偕啸侣，宛与醉霜红。斯时群动息，但听万壑松。松响一何厉，天外来罡风。暮云生还灭，暝色澹以浓。光景实奇绝，昔游邈难同。嗟无生花笔，写此造化功。逡巡下峭壁，屏息敢从容。一坠那得取，微命悬天公。踏地共额手，馀悸犹在胸。深惭林间翮，翻羡云中鸿。灵境一为别，中岁成衰翁。相思怯重往，长留梦魂中。"}