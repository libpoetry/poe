{"id":"299224","title":"学圃新竹歌","dynasty":"清代","author":"贡良","text":"名园依水多修竹，琤琤响戛琅玕玉。此君一日不可无，令人相对捐尘俗。犹忆春初过学圃，参差竞长纤如琢。龙孙脱颖势于霄，森森日上林书屋。我今避暑来林间，清光疑入湘江曲。淡烟漠漠滴空翠，细雨涓涓飘嫩绿。主人不异太守贤，渭川千亩新篁足。何当移赠两三竿，终朝坐我筼筜谷。"}