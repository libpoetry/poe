{"id":"40534","title":"建除诗·建旗出炖煌","dynasty":"南北朝","author":"鲍照","text":"建旗出炖煌。西讨属国羗。除去徒与骑。战车罗万箱。满山又填谷。投鞍合营墙。平原亘千里。旗鼓转相望。定舍后未休。候骑敕前装。执戈无暂顿。弯弧不解张。破灭西零国。生虏郅支王。危乱悉平荡。万里置关梁。成军入玉门。士女献壶浆。收功在一时。历世荷余光。开壤袭朱绂。左右佩金章。闭帷草太玄。兹事殆愚狂。"}