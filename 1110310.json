{"id":"1110310","title":"答任检法","dynasty":"宋","author":"孙应时","text":"壮意当年隘九州，天涯今日倦孤游。空江水落鱼龙夜，故国云深鸿雁秋。惜把山川对幽独，暂须谈笑作风流。知心叹绝任夫子，肯和巴歌为解愁。幕下清风十六州，德人胸次有天游。偏将好句招诗社，不起争心效弈秋。我拙蒉桴鸣土鼓，君贤玉瓒映黄流。苍苍云海相期急，未用烦纡拟四愁。文字潮州更柳州，兴来八表共神游。骅骝陇阪长鸣日，鹰隼霜天得意秋。鼎鼎百年均昨梦，纷纷一世几名流。为君倾倒平生话，不作人间儿女愁。"}