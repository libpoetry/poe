{"id":"676849","title":"㠠昆谣呈张㠠山明府","dynasty":"明","author":"卢楠","text":"朝乘五岳鹤，暮望十洲云。寻山不厌㠠昆远，笑谒㠠昆入紫氛。㠠昆名岳天下闻，巴江前绕接氤氲。翠屏巉岩斜轧几万丈，玄猿夜啸临江濆。冯夷水仙何超忽，凌风起舞㠠昆月。苍藤翳霭看不见，欲上㠠昆苔径滑。昔闻天台山，岧峣摩天关。赤城起霜色，王乔时来还。洞天已与㠠昆别，为说㠠昆生汗颜。㠠昆谣，谣且远。仙茅千载留灵根，玉叶金葩待君饭。君意讵可论，恍若岷山源。漰湱赴溟海，聊可比君恩。生来未识㠠昆路，此身几日登㠠昆。㠠昆谣，谣未巳。早晚化为㠠昆原上之青松，常倚㠠昆望江水。"}