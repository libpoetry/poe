{"id":"836283","title":"摸鱼子 再入都有感","dynasty":"清末民国初","author":"许南英","text":"记慈恩，旧题名处，琼林春宴通籍。六街策马看花去，得意遍游春陌。宣麻白，内院颁红绫，恩赐承金阙。恩波叠叠，喜就职枢曹、赞襄武库，讵意兵机发！中东事，注意垂涎瓯脱，鲲身鹿耳愁绝！长安索米三载，几易冬裘夏葛！才又拙，嗟听鼓应官，两鬓生华发！西山挂笏，决计不如归。朝来对镜，笑我头如雪！"}