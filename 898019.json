{"id":"898019","title":"拳毛驹歌","dynasty":"宋","author":"张耒","text":"北窗扫壁陈图书，杀气凛凛生坐隅。谁将尺素画骏马，云是文皇昔日拳毛驹。龙颅虎脊视天地，若灭若没三万里。皇天产此谁得之，虬须十八真天子。擒王灭窦如尘埃，英气贯日天为开。黄金甲光照天地，大白羽箭驰风雷。真龙在厩万马疾，下视四海皆驽骀。榛棘昭陵一抔土，柏城六马莓苔古。呜呼骏马已埃尘，虽有燕昭难再睹。"}