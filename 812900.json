{"id":"812900","title":"闻郭辉竹赴难志感","dynasty":"清","author":"宋琬","text":"侧身东望独含愁，尺素俄传解我忧。党祸得无惊范母，故人来必是王修。欲投豺虎呼苍昊，肯使钱刀感白头。侠骨未妨频煅炼，若卢扉里醉乡游。冰雪河梁送汝归，至今乌鹊尚惊飞。未辞羽翮悬弓?，何事风波及钓矶。梁狱有书愁按剑，秦庭几客赋《无衣》。悬知执手还如梦，颜鬓年年半已非。"}