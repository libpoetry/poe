{"id":"557857","title":"留耕堂歌","dynasty":"明","author":"张弼","text":"君不闻宣尼耕稼不如一老农，又不闻子舆痛辟许公学神农。均为有田方寸欲耕者，惟于二子求发蒙。二子不耒耜，二子不五谷。不待东风吹，不待时雨沐。妙得乾坤一□春，从教万物俱生育。留与儿孙耕，奕世俱给足。慎勿令渠稊稗滋，此意生生无尽期。眼中何物可膏拥，服膺数卷书与诗。吁嗟乎挟金负势侵阡陌，阡陌视人如过客。何如璚台此一翁，世与儿孙建安宅。"}