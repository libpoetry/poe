{"id":"92434","title":"看刘寺芙蓉","dynasty":"宋代","author":"杨万里","text":"初约山寺游，端为怪奇石。那知云水乡，化作锦绣国。入门迳深深，过眼秋寂寂。隔竹小亭明，禂红漏疏碧。山僧引幽践，绝巘恣佳陟。三步绮为障，十步霞作壁。烂如屏四围，搭以帔五色。满山尽芙蓉，山僧所手植。秋英例臞淡，此花独腴泽。却忆补外时，朝士作祖席。是间万株梅，冷射千崖白。旧游不可寻，雪枝半榛棘。"}