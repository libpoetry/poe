{"id":"400581","title":"过秦楼","dynasty":"民国末当代初","author":"饶宗颐","text":"梦切江云，恨抽芳草，雾涩剪愁难断。斜阳屋底，犹挟馀寒，世上久抛纨扇。惆怅老去填词，偏爱良宵，怕催银箭。看屏山曲曲，孤灯无语，水涯人远。谁问讯、酒面红生，酬春无力，暖人碧波浓染。冰澌老巷，风掩重门，一夜鬓霜先变。冷句飞香，重怪他、清露时搓，浮萍难倩。想天孙此际无睡，星如泪点。"}