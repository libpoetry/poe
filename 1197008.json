{"id":"1197008","title":"与弟清河云诗十章","dynasty":"魏晋","author":"陆机","text":"于穆予宗，禀精东岳。诞育祖考，造我南国。南国克靖，实繇洪绩。惟帝念功，载繁其锡。其锡惟何，玄冕衮衣。金石假乐，旄钺授威。匪威是信，称丕远德。奕世台衡，扶帝紫极。笃生二昆，克明克俊。遵涂结辙，承风袭问。帝曰钦哉，纂戎列祚。双组式带，绶章载路。即命荆楚，对扬休顾。肇敏厥绩，武功聿举。烟煴芳素，绸缪江浒。昊天不吊，胡宁弃予。嗟予人斯，胡德之微。阙彼遗轨，则此顽违。王事靡盬，旌旆屡振。委籍奋戈，统厥征人。祁祁征人，载肃载闲。骙骙戎马，有骃有翰。昔予翼考，惟斯伊抚。今予小子，缪寻末绪。有命自天，崇替靡常。王师乘运，席卷江湘。虽备官守，位从武臣。守局下列，譬彼飞尘。洪波电击，与众同湮。颠踣西夏，收迹旧京。俯惭堂构，仰懵先灵。孰云忍愧，寄之我情。伊我俊弟，咨尔士龙。怀袭瑰玮，播殖清风。非德莫勤，非道莫弘。垂翼东畿，耀颖名邦。绵绵洪统，非尔孰崇。依依同生，恩笃情结。义存并济，胡乐之悦。愿尔偕老，携手黄发。昔我西征，扼腕川湄。掩涕即路，挥袂长辞。六龙促节，逝不我待。自往迄兹，旷年八祀。悠悠我思，非尔焉在。昔并垂发，今也将老。衔哀茹戚，契阔充饱。嗟我人斯，胡恤之早。天步多艰，性命难誓。常惧陨毙，孤魂殊裔。存不阜物，没不增壤。生若朝风，死犹绝景。视彼蜉蝣，方之乔客。眷此黄垆，譬之毙宅。匪身是吝，亮会伊惜。其惜伊何，言纡其思。其思伊何，悲彼旷载。出车戒涂，言告言归。蓐食警驾，夙兴宵驰。濛雨之阴，炤月之辉。陵陵峻阪，川越洪漪。爰届爰止，步彼高堂。失尔朔迈，良愿中荒。我心永怀，匪悦匪康。昔我斯逝，兄弟孔备。今予来思，我凋我瘁。昔我斯逝，族有馀荣。今我来思，堂有哀声。我行其道，鞠为茂草。我履其房，物存人亡。拊膺涕泣，血泪彷徨。企伫朔路，言欢尔归。心存言宴，目想容辉。迫彼窀穸，载驱东路。系情桑梓，肆力丘墓。栖迟中流，心怀罔极。眷言顾之，使我心恻。"}