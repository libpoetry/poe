{"id":"829403","title":"王病山先生遗榇归蜀感赋二首","dynasty":"清末近现代初","author":"陈曾寿","text":"经筵左右九十日，便了孤臣一往心。耿耿填胸终不下，磐磐盖世更何寻。早拚削迹仍摧辱，除是看山有笑吟。廿载思归归已得，峡江秋气万重深。醰醰二老爱王朱，空谷偕来兴不孤。下榻谈深非世味，付谁别后感西湖。死生宁顺庸关虑，悲愤人天岂异途。耆旧因依回首尽，残年残泪尚难枯。"}