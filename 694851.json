{"id":"694851","title":"得顾洛阳书却寄四首","dynasty":"明","author":"宗臣","text":"长安风雨怨离群，何处看梅不亿君。使者青函天外至，开书片片落嵩云。七月垂缨出建章，蓟门秋草怨胡霜。相思化作长堤柳，一夕春风遍洛阳。洛阳城北春云稠，洛阳城南伊水流。伊水泠泠去不返，千山万山明月愁。青山直渡大河津，河上传经煮白鳞。回道午峰桃李色，知君愁杀武陵春。"}