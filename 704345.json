{"id":"704345","title":"得仲弟西越书云有挂冠之兴予亦请告期暮春可聚故园赋此订约","dynasty":"明","author":"黎民表","text":"北阙无媒者，南音只自操。向人肝胆露，为吏爱憎劳。药饵丹砂少，山林白雾高。故园茆屋在，相见接春醪。铜符如可解，皂帽肯归迟。迂拙人皆笑，功名我自疑。花应团北户，鸟亦恋南枝。何必山阴守，将归发誓辞。"}