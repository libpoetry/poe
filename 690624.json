{"id":"690624","title":"肃客口号","dynasty":"明","author":"张萱","text":"閒居学圃枕城隈，竹屋茅斋日日开。不用闭门防客到，爱閒能得几人来。胜事幽怀日日新，往来无伴住无邻。园丁莫问客何姓，到此游人非俗人。懒来浪得绝交名，自笑交穷懒便成。若是子猷来看竹，何须园主礼相迎。花竹新栽费护持，来游莫折向阳枝。亦知转眼皆荒废，且让閒人乐一时。"}