{"id":"1110627","title":"和人游仙峰庵三首","dynasty":"宋","author":"朱松","text":"千岩万壑翠萦回，一洗衰翁病眼开。落日多情留别岭，秋空无地著浮埃。云闲出岫初无意，松老参天岂愿材。我是散仙君记取，更鞭鸾凤少徘徊。谁麾俗驾挽今回，珍重山翁小径开。去觅云峰攀碧落，下看沙劫坏飞埃。掬寒露井销尘想，撷翠筠篮富药材。彷佛三生曾到此，楼钟重听一徘徊。脚底千峰翠浪奔，云端挂此一豪身。山河了了穷千界，物我纷纷共一尘。浪趁下方追日步，恨非本色住庵人。他年八极浮游遍，来读新诗迹未陈。"}