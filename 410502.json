{"id":"410502","title":"金阊行","dynasty":"近现代","author":"金天羽","text":"高高吴王城，六门平旦开。金阊绾驰道，车毂呜春雷。枫桥水溅溅，细柳夹道栽。军中闻凯歌，云自固镇回。梨园奏新腔，丝管清且哀。此地非军中，何用长街枚。失意广座间，刀光迎面来。连营一呼啸，势若风雨催。是时金阊城，灯火照楼台。狎客正飞觞，座有金钗陪。忽闻嘶骑临，呜呜角声吹。遣簪复堕履，涕笑如婴孩。城门下金锁，欲遁难凿坏。列肆何煌煌，善贾倚多财。亦有海外商，百物储珍瑰。蹋户如催租，囊宝盈其怀。蒐索到蓬门，不问棬与杯。呜呜角复呜，负戴行大逵。官鼓打严更，瞳瞳见朝晖。趫者饱飏去，黠者潜行归。明朝大将临，建鼓扬旌麾。下马气如虹，擐甲看于思。我士听无哗，告汝军中规。乱者缳首刑，我法不可违。幸逃军吏诛，去矣无从追。反侧各自安，无为蒐根荄。赏善而罚淫，金钱犒累累。此意诚难知，公然奖盗魁。可怜金阊民，灶突寒无灰。捐赀赞北征，荆棘缘自栽。跳身愿从军，良民不可为。"}