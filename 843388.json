{"id":"843388","title":"吴子脩丈约游西溪","dynasty":"清末民国初","author":"俞明震","text":"西溪九月水清绝，流入法华浸山骨。掠波艇子轻于瓢，满载秋光款游客。山僧解事列藏轴，觅遍题名感陈迹。卷中同是沧桑人，后死重来倍悽恻。主人避世重乡贤，指点当时隐居宅。木主亲题月上名，荒庵香火馀芳洁。百年人事忽翻新，野荷花现女儿身。影堂遗挂等閒事，庙貌湖山大有人。"}