{"id":"608204","title":"董玄宰太史席上送朱君采舍人","dynasty":"明","author":"区大相","text":"西颢澄夕爽，朋簪聚华宴。置酒宫树侧，别我凤池彦。秋阴递城阙，寒吹横郊甸。河柳半萧疏，汀葭已淩乱。飒飒鸣风条，离离度云雁。燕云驰蓟丘，楚江望吴岘。忆我二三友，召对蓬莱殿。抗言云汉表，意气人所羡。骑出紫骅骝，挥鞭若流电。及此秋风期，落叶倏焉散。虽阻芸阁欢，乃惬萱闱恋。同袍美昼游，之子去乘传。勋业当茂龄，荣华岂绅弁。寄言买臣者，无忽昔贫贱。"}