{"id":"173829","title":"念奴娇·晚天清楚","dynasty":"宋代","author":"卢炳","text":"晚天清楚，扫太虚纤翳，凉生江曲。四顾青冥天地阔，惟有残霞孤骛。山气凝蓝，汀烟引素，竦竦浮群木。白苹风定，波澄万顷寒玉。时有一叶渔舟，收纶垂钓，来往何幽独。短发萧萧襟袖冷，便觉都无袢褥。曳杖归来，夜深人悄，月照鳞鳞屋。藤床一枕，迥然清梦无俗。"}