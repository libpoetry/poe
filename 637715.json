{"id":"637715","title":"和王宗一咏雪韵","dynasty":"明","author":"张瑰","text":"雰雰六月帝皇都，曾拥庄衣近御炉。对景有诗留客咏，禦寒无酒唤童沽。梨花院落重门掩，柳絮池塘一镜铺。帘动水晶光皎洁，屏开云母混模糊。醉来披氅闲徐步，兴到乘舟便欲徂。阙凤起瞻银作翅，楼龙凝望玉为须。梁园赋就词臣渴，郢里歌成和者趋。天上素娥迷月府，海中方士失蓬壶。半生嚼齧愁苏子，两鬓侵淩老蔡姑。冻压野梅催腊放，暖融原草候春苏。冯夷剪水工夫巧，屏翳驱云气力粗。共喜明年丰有兆，行看击壤颂康衢。"}