{"id":"286777","title":"结交行赠孙观泰","dynasty":"现代","author":"唐鼎元","text":"世人结交重黄金，黄金不多交不深。兴公交我金尽日，不藉黄金推赤心。一肩行李人三口，不辨风尘乱奔走。玉山山下正徘徊，飞电相招得所栖。海内干戈方扰攘，满目道路伤流离。同处危邦丁厄造，何缘兹免嗟啼饥。岳麓山高湘水清，山高水深见君情。陶潜得食图冥报，杜甫衔恩缔弟兄。贫贱自悲无所赠，援笔赠君结交行。"}