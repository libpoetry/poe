{"id":"813314","title":"拟塞下曲","dynasty":"清","author":"李长霞","text":"閒写家书付六亲，纵为部曲亦王臣。生成热血消霜雪，不用寒衣寄远人。自浇雪水洗刀瘢，昨日龙堆接战还。闻说前山骄虏在，更无归梦度榆关。北风吹雪下卢龙，寒入征衣冻几重。尚有君恩酬未尽，家书纵到不开封。《铙歌》唱彻海风秋，收取关山五十州。终古烽烟不近塞，功成何必尽封侯。"}