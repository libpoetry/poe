{"id":"624","title":"郡舍南有园畦杂树聊以永日","dynasty":"唐代","author":"张九龄","text":"为郡久无补，越乡空复深。苟能秉素节，安用叨华簪。却步园畦里，追吾野逸心。形骸拘俗吏，光景赖闲林。内讼诚知止，外言犹匪忱。成蹊谢李径，卫足感葵阴。荣达岂不伟，孤生非所任。江城何寂历，秋树亦萧森。下有北流水，上有南飞禽。我愿从归翼，无然坐自沉。"}