{"id":"290040","title":"渡江云·雨夜有怀，和苍虬韵","dynasty":"现代","author":"郭则沄","text":"蕉声疏未断，暗釭簸梦，倦枕十年心。卷帘秋冉冉，迸泪衰荷，恨染越罗深。嘶骢路渺，剩领取、风叶清吟。凝望频、隔江烟水，一雁动寥音。追寻。欹巾残话，剪烛闲悰。奈云萍无准。枉几度、蝉停歌轸，燕蘸啼襟。纵教洗尽星河影，说凄凉、还怨辰参。孤思永，篝香小阁愔愔。"}