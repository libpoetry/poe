{"id":"1222304","title":"过刘元海陵寝","dynasty":"元","author":"王恽","text":"汉统天久绝，汉恩一何深。隔远魏晋代，犹足收民心。咄嗟呼韩子，崛起蒲离阴。自云汉婿甥，赫怒开实沈。左顾龙在野，右咤虎啸林。吹嘘炎烬馀，五部来讴吟。阿聪奋馀烈，两京随扫平。窃据二纪强，文物有足矜。我来拜陵寝，悚然振冠缨。风云渺何许？废堞馀金城。贤哉刘淑妃，成此直谏名。在聪未为疵，假义渊可称。孰云仁义师，可敌不可征。桓桓祁山举，一出三辅惊。天其假公年，载洗六合清。此志竟莫遂，此邦还有成。所以广武叹，痛惜无豪英。山烟知客意，斜日生荒陵。"}