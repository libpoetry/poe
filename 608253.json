{"id":"608253","title":"虎丘山作","dynasty":"明","author":"区大相","text":"涉江数百里，历览苦未厌。饮水过南零，采茶入阳羡。兹山隐平陆，彩翠扬芳甸。周峙转绿畴，环流伏昏堑。近瞩俯长洲，远眺纡吴岘。灵閟迹多幻，精韬形屡变。虎踞丘藏金，龙去泉沉剑。崖坼涧无底，海涌流常溅。触耳易骇闻，寓目非常见。且娱耳目玩，孰资有无辨。改步换丘壑，四时等游宴。荒台麋鹿上，广石笙歌占。解佩尽佳人，褰兰多秀彦。别有幽深处，是为松竹院。喧寂非一趣，静躁亦殊眷。战胜貌自肥，道充物固贱。寄言来游客，兹理可深念。"}