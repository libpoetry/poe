{"id":"458976","title":"学生来访录","dynasty":"当代","author":"卢青山","text":"其时六月三十夜，黄昏已隐露未下。连日旱云如炭烙，层层烘屋掀不脱。我兴落落无所欢，电视房中一盘桓。归时裸腹露脐腋，忽讶室中语哗喧。立者坐者俱回首，同唤吾师声良莠。旋低眼睫各胡卢，窘我皇皇寻衣袖。衣定细看诸女生，神态各异来者六。大年十三小十一，五彩裙幅翘辫绿。张周二刘并许朱，钥匙挂胸响簌簌。颜色轮廓略未更，肢体长养有迟速；巧笑憨嗔犹依稀，低并我肩高及目。我理衣杂出椅凳，辗转相推羞先触。乃云半年不见余，今日考试始结束。始坐犹拘目互指，话题一起解缚促。竞说新师短与长，同学趣事尤详熟。歧则相争齿牙豁，如飞满室万只雀。大瀑泻天击石落，夏雨揭空訇江陌，阵马腾骧滚雷薄。声浪振耳扬我襟，愈听我愈迷清浊。乃竟起坐凸身躯，不足舞蹈加手脚。门边过者讶嚣噪，探首久立生微笑。其中慧者尤可人，学未来者诸音貌。令我恍惚至曩昔，登台握鞭挟讲稿。四十二人目随转，八十四手忙草草。有或揉纸击前座，有或抽屉弄乳鸟。答问不属茫然立，哄然一室俱倾倒。课馀蹴毽橡皮筋，操场逐逐红绿跑。时拽吾共万千语，浑不如师相戏闹。我以教书如枷绳，弃之半载情略好。及此乃惭诸儿童，竟未相忘来相从。寻笔翻倒百卷书，写辞祝我事顺风；馀兴扰扰涂小人，烂漫颠倒各不同。夜深云去已出室，若鸟星散陡然寂，下楼饯送嗟不及。路灯黄白自分明，树阴浓处若有人，细听遥遥再见声。"}