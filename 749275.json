{"id":"749275","title":"游峡山寺子听用昌黎山石诗韵并效其体次韵同作","dynasty":"清","author":"江人镜","text":"云木合沓烟火微，迎人入峡山鸟飞。短篷初系晚炊作，半江水长知鱼肥。楼台下上架岩谷，十日暗雨游人稀。穿林紫笋未成竹，解馋则可难慰饥。软莎缓踏不用屐，两三结伴寻禅扉。入门摩挲古碑碣，山茶绰约含春霏。仄径盘纡石凹凸，天光不漏松四围。倚栏豁眼看悬瀑，寒气砭骨思添衣。山僧何缘得真赏，终岁落寞逃尘鞿。吾侪恐贻老猿笑，故里有山胡不归。"}