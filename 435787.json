{"id":"435787","title":"云峡","dynasty":"金末元初","author":"元好问","text":"石盆清冷贮秋水，水面苍烟飞不起。一堆寒碧几研间，宝气峥嵘插箕尾。山中雪浪空影像，长安鹦鹉犹纨绮。枉著奇章甲乙中，槁项才堪把耕来。不知天壤此尤物，鬼刻神劖通有几。薰蒸似欲出泉脉，瑩滑定应凝石髓。剥裂雯华渍月秋，辛苦诗仙费摹拟。车箱箭筈连西东，仇池百穴总玲珑。飞堕不嫌灵鹫小，奇探已觉太湖空。故都乔木今如此，梦想熙春百花里。膏血纲船枯九州，亡国愁颜为谁洗？主人天质粹以温，天然与山作知闻。退食从容北窗卧，今古起灭真浮云。"}