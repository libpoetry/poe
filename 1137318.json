{"id":"1137318","title":"满庭芳 春日过城东旧游","dynasty":"宋末元初","author":"刘埙","text":"帘卷疏棂，楼平危堞，几回笋玉凭阑。觅花呼酒，更共理哀弹。暖日柔风好景，行云绕、莺燕翩翻。谁知道，冶游重到，已赋解连环。乘云，行处去，花深隔院，应恨春闲。但紫骝嘶度，时望重关。长恨江楼柳老，女郎腰、又负眠三。东城路，一回一感，愁见月儿弯。"}