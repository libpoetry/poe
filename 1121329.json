{"id":"1121329","title":"湖山小隐","dynasty":"宋","author":"林逋","text":"猿鸟分清绝，林萝拥翠微。步穿僧径出，肩搭道衣归。水墅香菰熟，烟崖早笋肥。功名无一点，何要更忘机。园井夹萧森，红芳堕翠阴。昼岩松鼠静，春堑竹鸡深。岁课非无秫，家藏独有琴。颜原遗事在，千古壮闲心。衡门邻晚岛，环堵背寒岗。片月通萝径，幽云在石床。客游抛鄠杜，渔事拟沧浪。管乐非吾尚，昂头肯自方。"}