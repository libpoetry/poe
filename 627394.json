{"id":"627394","title":"苦风","dynasty":"明","author":"廖衷赤","text":"玄冬日暮风萧索，倒卷黄沙入城郭。城头木落天阴阴，不堪更把尊罍酌。石岸崩颓大雪侵，避缴猿鹤号空林。三十年来厌兵甲，铁骑金铙惊客心。乡关有梦归未得，破艇孤灯半欲熄。夜来翘首望南云，潇湘一带兵气黑。相逢鸿雁尽哀鸣，故园旧事空相忆。拥衾不寐数踌躇，风打舟篷到日出。"}