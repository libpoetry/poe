{"id":"1109782","title":"和紫阳先生感兴诗二十首","dynasty":"宋","author":"刘黻","text":"至理根一初，精微实高广。寄之形气中，今来齐古往。众曜列太空，环侍惟斗仰。变化妙不测，虚灵本常朗。井坐识易陋，帘窥学云罔。静玩感兴篇，剖陈如指掌。阴阳著太极，万化惟一中。权衡迭轩轾，枢纽相始终。人受命以生，今古稚耄同。彼昏自不觉，安用尤聩聋。仰观复俯察，上下融真机。元气无奇耦，鱼跃鸢自飞。神圣奠中域，静动心勿违。天地敛诸躬，照以日月辉。逊志纳众有，先虑周万微。胞与岂不夥，游泳皇极归。造化泄元秘，河洛图书出。龟龙亦何心，以灵乃受役。微旨竟先天，妙用普经国。三圣受心印，执中数语毕。诂学长枝蔓，往往胶陈迹。伟哉千载下，元公指无极。文盛起太息，姬壤半沦夷。仁积天所亲，道丧人已离。霸图迭雄长，明诅兴自兹。王纲久不竞，览卷空涕洏。日月照干戈，风雨撼璧圭。仲尼不梦周，世道无复为。元气日以薾，荏苒朝露悲。嫠妇抱隐忧，忠矣非知机。宇宙浩无际，主静即其纲。静非寂以槁，密运治乃良。公明闿晏灿，忠悫消彊梁。山河帝居壮，日月天德光。八荒囿一和，此界均彼疆。鸱鸮息昼鸣，凤凰梧桐翔。黔黎歌尔极，逢掖趋大方。皇风播品物，道辟淑运昌。枢机不盈握，妙斡见弛张。奈何动志静，反袂千古伤。我闻嬴秦氏，威力横提封。北方迤长城，中土销春风。阡陌鞅肆孽，简编斯造凶。民命眇以坠，天势巍且崇。中焦痼成痞，怨气蟠壤穹。炎汉一洗之，讵诧百战功。规模纳群策，意度恢大公。约法止三章，赤子归包容。溺冠胶馀习，莫致商山翁。过鲁尝蒇祠，犹足醒昏蒙。东都党锢祸，机阱深九渊。标榜起俊厨，接踵沈黄泉。西园久握爵，龙门昧几先。忠魂招不返，炎祚孰以绵。谅矣文君痴，犹觊冷烬然。吁嗟万钧压，一线那能牵。坤舆载五岳，乾象垂三光。太极宰元化，俯仰无低昂。一理贯万有，形色皆停当。晋风竞清谈，幽眇誇辉煌。坐销白昼尽，狐兔睨其旁。天地亦为愁，何但颓偏方。默观羲圣书，先天著复坤。画画妙理具，森立河图文。宇宙斡生意，日月宁辞奔。乘承著不息，反穷性存存。透彼名利关，洞此道义门。用功不精密，频复何由敦。诗道发金石，世苦壁听讹。正色落刍荛，一掬真意多。众窍本虚寂，其如天籁何。不悟康衢谣，不识黍离歌。礼乐节性情，工夫贵深省。爱亲笃冰履，酬世尚锦絅。勿任忘与助，一敬收众骋。威仪筋骸束，趣味精神领。相彼屋漏中，森若指见炳。穷达付天分，灵光勿随境。书法严贬褒，明辨邪正根。寒暑自迭禅，日星常与存。浮云岂不翳，昭晰谁其昏。笔削匪烂报，执拗开乱原。仙佛各有门，托言深入山。一探寂灭宗，一透铅汞关。菩提悟非树，刀圭诧灵丹。槁形付尘幻，蜕骨冲飞翰。咄咄亦奇事，讵惮力到难。儒先著明训，整辔皇路安。智巧役一世，往往悲古愚。触蛮荣利场，白日事浮虚。情流失固有，意骛希本无。相与龙断登，独不捷径趋。是非遂倒植，大道归糊涂。发愤中夜思，犹有未亡书。扶舆播清淑，何代不毓才。森森万壑松，盍厚拱把培。蒙养正性存，临教大义开。嗟哉古道息，习气少已乖。区区黄册子，所事惟夺魁。户庭且得色，斯文何望哉。人生戒悠悠，早已闇大方。卓尔志有立，不坠炎与凉。孙弟浃闾里，孝爱充室堂。应对动以恪，操存静而庄。见善如乘珠，视恶如釜汤。毫釐贵明辨，造次宜谨详。勿谓居壮年，光阴隙驹忙。穷理养夜气，任运为沈翔。交游重金石，里巷毋泛寻。胸中抱明镜，妍丑不相侵。热交但以貌，冷交惟其心。势利易苟合，道义难力任。咏春发真趣，邀月开凡襟。夷险祇一节，鸡鸣风雨林。圣人不可见，犹幸闻绪言。万古宇宙立，一脉理义温。专门凿私智，百家起豗喧。太阳炳离照，坐收烟雾昏。鲁语本非略，轲书岂为繁。资之岁月深，左右皆逢原。"}