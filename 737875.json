{"id":"737875","title":"魏景初帐构铜歌","dynasty":"清","author":"厉鹗","text":"霸城月照仙人泪，不逐魏宫翁仲二铜驼。久作劫灰飞帐构，犹存景初字洛灵。儿爱芳林好，夺得蛾眉供洒扫。弸彋想像薄罗风，传与千年尚方造。流苏翠羽光零乱，土上出金妖识换。文成石马大讨曹，水吐玉蜍才效汉。碧筒平坐朱竿密，八分应认仲将笔。摩挲仿佛陵云台，小缩波痕劲无匹。更闻昭烈能自贬，御用都归销鋊焰。一枝古色出重缄，留向人间鉴奢俭。"}