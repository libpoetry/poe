{"id":"711874","title":"春夜同王说作王东村程周量宿六瑩堂怀主人梁药亭","dynasty":"明末清初","author":"陈恭尹","text":"南州秋色初流火，西方月向梧桐堕。当时欢会草堂前，一月词人满高座。主人命倒玉缸春，小奴跪进雕盘果。飞觥授简恣所为，画地书天无不可。今夜草堂集朋辈，主人安在在驴背。梧桐未叶月不明，银灯吐焰空相对。檐头急雨如扬沙，飞向君前作雪花。雪中旅店关山路，欲梦何门觅君处。黄金台畔士如云，几许风期得似君。明朝便奋南溟翼，老夫不勒北山文。"}