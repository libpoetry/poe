{"id":"619943","title":"涉江五章章六句","dynasty":"明","author":"区怀年","text":"江之广兮，有菱有荷。言往从之，爰摭其华。轻飔扬翔，安澜欲狂。江之广兮，有荷有菱。言往从之，爰撷其英。轻飔裴回，安澜欲隤。白石晃晃，江水潒潒。虽曰潒潒，中心如荡。惓然兴思，夫谁与我榜。白石摺摺，江水渫渫。虽曰渫渫，中心如猎。惓然兴思，夫谁与我楫。白石队队，江水汇汇。虽曰汇汇，中心如醉。惓然兴思，夫谁与我济。"}