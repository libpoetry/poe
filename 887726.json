{"id":"887726","title":"瑞鹤仙 其七 饯郎纠曹之岩陵","dynasty":"宋","author":"吴文英","text":"夜寒吴馆窄。渐酒阑烛暗，犹分香泽。轻帆展为翮。送高鸿飞过，长安南陌。渔矶旧迹。有陈蕃、虚床挂壁。掩庭扉、蛛网粘花，细草静摇春碧。还忆。洛阳年少，风露秋檠，岁华如昔。长吟堕帻。暮潮送，富春客。算玉堂不染，梅花清梦，宫漏声中夜直。正逋仙、清瘦黄昏，几时觅得？"}