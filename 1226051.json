{"id":"1226051","title":"中秋见月","dynasty":"元","author":"马臻","text":"去年中秋月，团团上林薮。文士两三人，竟夕坐相守。精光浮白空，谁见虾蟆丑。觞酌杂歌吟，待得下高柳。今年中秋月，辉辉入窗牖。照我如有期，怪我尊无酒。月是去年月，不复去年友。人生如风花，聚散良不偶。贤愚与贵贱，肉骨同一朽。我今见明月，再拜复稽首。侧闻古老言，此言岂虚有。正秋三五满，万里绝纤垢。玉兔捣神药，服之寿长久。我无周生术，安得月在手。天梯邈难攀，中扃欲成疚。万方浩漫漫，月轮又西走。"}