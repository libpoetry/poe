{"id":"182475","title":"和刘彦冲日发","dynasty":"宋代","author":"胡寅","text":"避炎扫净室，卧看浮炉烟。读君五字诗，鹤发惊臞仙。缅怀少壮日，意氯横无边。春风郁双鬓，绿草争芳妍。酒豪既跌宕，花恼仍狂颠。涉境如刺绣，针行久忘邅。中路一线通，悟彼称世贤。不知老将至，此道闻尼宣。高山戴雪早，从人嘲乐天。青青复种种，荣谢理固然。市翁一弹籋，意眇飞鸿前。何况大丈夫，乃雇儿女怜。为语偓佺辈，痴心莫攀缘，褭蹄谅可铸，此物无由玄。"}