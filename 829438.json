{"id":"829438","title":"牵牛花","dynasty":"清末近现代初","author":"陈曾寿","text":"步步轩廊翠蔓牵，闭门生事只萧然。秋来未觉凄凉甚，更与牵牛伴一年。相宣五色炫晨光，豆架瓜棚共作场。一例当风相妩媚，不知齐鲁有姬姜。一枝颜色费评誇，冷翠光中晕淡霞。绝世幽情容一现，能如我意是秋花。千畦万陇付骄阳，小院呼童汲瓮忙。堪笑书生说宏济，惟馀一溉到幽芳。雪青衫子绮罗新，一晌当前色相真。袖薄天寒无限意，至今犹忆淡妆人。亭亭美箭欲开迟，秀出群芳圣得知。满地虫声残月里，秋心如许语将谁。雨中摧抑更凄清，拥髻愁姿倍有情。黛色脂光看不定，最宜侵晓未分明。团蒲曲几动凄馨，迟暮何心斗尹邢。小破枯禅曾不忏，从渠一念几千龄。相看动是隔年期，立尽银河欲没时。不负九秋风露冷，弥天幽怨一花持。绿阴阴地郁芬芳，落月凄迷映屋梁。短梦人间香未灭，高花枝上露何凉。浮生恩怨苦难休，憎苋弹蕉故事稠。荆棘未忘苏玉局，忍将寻约坐牵牛。光华妙似帝青宝，身世略同优钵昙。万相庄严一弹指，请君回向此中参。"}