{"id":"894500","title":"岁晚许昌城隅登楼作","dynasty":"宋","author":"宋庠","text":"孤城何巑岏，西北有层构。我来一长眺，正迫岁阴候。严风挫万物，霜雪复交寇。冬日苦易颓，羲车剧驰骤。宵月不相让，空弦映矢彀。潦收陂面阔，木落山骨瘦。生平丘壑心，顾慕独延脰。箕峰紫氛结，颍濑琼波漱。想像逃名夫，幽居翳仙窦。愿言追遐踪，人间谢讥诟。"}