{"id":"683453","title":"登岱六首","dynasty":"明","author":"王世贞","text":"缥缈琳宫接上玄，岧峣飞磴界苍烟。峰回洞壑纷俱拱，石坼松萝袅自悬。过雨双龙争玉峡，擘云孤鹫拄青天。莫言仲宝无他技，能诵相如最后篇。翘首精神欲奋扬，几从开阖见阴阳。千崖忽敞中原日，六月长飞使者霜。在昔钧天青帝坐，即今封地白云乡。还应五岳都游遍，乞取安期火枣尝。轩辕皇帝有高台，鞭石千秋辇道开。匹练天萦吴观出，金泥日射汉封回。西盘瓠子河如带，东挂扶桑海一杯。谁为登坛论王气，祇应尘世有仙才。尚忆秦松帝跸留，至今风雨未全收。天门倒泻银河水，日观翻悬碧海流。欲转千盘迷积气，谁从九点辨齐州。人间处处襄城辙，矫首苍茫迥自愁。幞衣吾欲卧天门，中夜凭栏起自论。半割乾坤悬对抱，低垂星斗乱堪扪。狂呼六博仙人箸，渴问三浆玉女盆。未必驺生真海外，唯应汉史有昆崙。壁立芙蓉万古看，削成松桧隐高盘。中峰翠压徂徕色，绝顶青收碣石寒。梁甫吟成还自和，茂陵书就欲谁干。依微白马吴阊在，欲向秋风问羽翰。"}