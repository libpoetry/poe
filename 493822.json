{"id":"493822","title":"双鹿应期歌","dynasty":"明","author":"庞嵩","text":"璇玑夜干窥穷冥，斗枢下泄摇光精。千年异质传苍种，七星炯炯毫间明。昔乘老子扶云下，龙舆凤旆争骖跨。风镳六马不可追，却向衡阳说仙驾。有时泛水游荆门，灵踪托秘栖薇垣。公来岳麓时相植，追随挟毂欣盘桓。年年四月旦十一，公始悬弧系麟绂。芳樽再倒琼筵开，庆见双麑兆嘉茀。三公粉画未足多，呦鸣濯养皆修和。铜牌岁岁记寿考，锡环叠叠纷云罗。满堂朱履青霄客，歌舞欢声杂弹拍。引杯再酌呼卢卢，却问几时变玄白。任他沧海成桑田，独与龟鹤长相旋。天无际，地无边。一十二万踰八千，运穷贞下还起元。君不见飞凫子，曳朝赤舄凌风起。又不见卖药翁，青囊掉臂东海东。帝师已佐兴刘业，韬光亦自游赤松。愿公功成早归洛，行且会耆英结九老，相与联四驾，游八极，遍蓬岛之诸峰。"}