{"id":"501951","title":"世寿堂歌","dynasty":"明","author":"释妙声","text":"君不见南阳菊水流浩浩，饮之令人长寿考。又不见青城枸杞龙蛇形，其人往往多长生。乃知草朩有灵气，能与短世制颓龄。君看张家世寿堂，奕世载德应寿昌。山川清晖近交映，高曾白发遥相望。堂中老仙年九十，云雾衣裳冰玉质。把笔犹堪细字书，上马不用旁人掖。门前肃肃来轩车，堂上列坐讲唐虞。心将造物寄游衍，道与行云时卷舒。问君何由乃能尔，玉立扬休有令子。买臣富贵已专城，鲁侯归来还燕喜。流根之泽深无期，既有孙子能书诗。人间共爱德星聚，天上宁无太史知。彼美堂兮深且古，彼美人兮才甚武。愿持斯道寿国脉，万岁千秋奉明主。"}