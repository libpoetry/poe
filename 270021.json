{"id":"270021","title":"沁园春·壬申春挽朱企亭先生","dynasty":"现代","author":"吴湖帆","text":"海上逢君，问道十年，真是我师。记少陵诗苦，江湖秋兴，稼轩词辣，烟柳春归。相伴青镫，曾题黄绢，觅句回廊几皱眉。闲消处，正惊心语隽，捧腹声颐。年时。莺燕差知。尽王谢堂前任所之。纵烟霞养性，休论日下，膏肓煎病，怕误星期。佳约登山，韶光逝水，不见先生泪暗挥。从今后，剩白云冉冉，芳草萋萋。"}