{"id":"628954","title":"寄梁子","dynasty":"明","author":"李云龙","text":"浮山高，罗水深。深相望，无言伤别心。手把琼枝欲相赠，白云隔断枫树林。忆昨东风共携手，黄鹂恰恰啼高柳。碧桃花下论襟期，琉璃匣里苍龙吼。此时意气正纵横，指顾风云席上生。高谈岂但屈馀子，唾手还堪取上卿。宁知空负连城值，世人已老梧台侧。按剑相看各自疑，璠玙一旦无颜色。丈夫不登天子堂，即当长往水云乡。安能不飞复不伏，垂翅曳尾向道傍。君不见青松枝，剪伐一及不再披。又不见淩风翼，一击不中即歛翮。万石之弩既虚发，摧机折轴复何惜。何况身操万古权，肯与众人竞晨夕。尺书珍重为君题，去矣长林西复西。白云流水行相伴，玉笈丹经手自携。虽云牢落居人下，龙泉太阿知我者。君看明月照岩松，是予长啸秋山夜。"}