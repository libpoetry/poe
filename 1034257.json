{"id":"1034257","title":"辇下曲","dynasty":"宋","author":"戴埴","text":"旧来闻说京师乐，香街十里春风箔。朝踏金梯入凤楼，暮下琼钩延翠幄。蛾绿梅花装，淑质兰蕙芳。笙歌枣下曲，琵琶陌上桑。宿酲未解莺催晓，玉珂策马长安道。解佩遗簪日日欢，不觉红颜醉中老。我谓京国皆繁华，何时飞走登云车。谁知著足缁尘底，八年飘泊空咨嗟。萧萧竹窗风暗度，耿耿兰缸灯自语。孤坐逢掖凝清霜，独卧重衾踏寒雨。云雨阳台梦不成，况欲绮席罗倾城。丈人屋上乌啼夜，乾鹊巢中鸠唤晴。啼夜夜未央，娟娟素月明。唤晴晴未霁，寂寂青春深。鸠唤乌啼终有侣，犹胜月兔孀居千万春。"}