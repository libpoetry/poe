{"id":"807955","title":"瑞龙吟  送董舜民之庐山用周美成春景原韵","dynasty":"清","author":"陈维崧","text":"西江路。多少湓浦波涛，鞋山烟树。相传白傅当年，月明送客，青衫湿处。船须伫。记得南康一郡，大江门户。此中万叠匡庐，夜深毛女，缘崖笑语。君到试窥峭壑，萦红缭碧，狮蹲豹舞。第一为讯栖贤，可能如故。扪萝剔藓，好划纪游句。只休望、楚江赤壁，吴天瓜步。怕事随潮去。望时又惹，高人愁绪。短发搔千缕。君且坐峰头，拈花成雨。晚来拍手，白云堆絮。"}