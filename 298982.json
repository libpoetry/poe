{"id":"298982","title":"幽愤·泰伯为让王","dynasty":"清代","author":"袁昶","text":"泰伯为让王，采药适蛮乡。开国称至德，周道日以昌。礼烈贝勒长，让位有耿光。奉曼珠应身，神武天称扬。故鞭苔四裔，探筴卜世长。不敢先天下，老子三宝章。何尤扫氛祲，枉矢贯天狼。天眷有让德，艮维降之祥。三陵望郁葱，佳气方未央。柹附誓翊戴，巩卫于苞桑。齐心奉圣主，长御万年觞。兵气繇政秕，乱萌繇志荒。叛氓治昌披，胡兵惩陆梁。立国自有本，济时岂无方。尼父曰正名，圣者道其常。立石与僵柳，先诛眭议郎。"}