{"id":"817261","title":"书秋谷诗集后","dynasty":"清","author":"薛宁廷","text":"天以虫鸣秋，此事属寒饿。休官未三十，不可惜可贺。坡谷相角逐，裂竹偶入破。若遣老名场，经纶蚁在磨。司寇鲁东家，谈诗在高座。昔梦之帝所，一聆《霓裳曲》。谣诼妒蛾眉，酒食生岸狱。归坐沧浪亭，临流濯我足。绮语出金仙，冰衔换玉局。岭海发奇情，秃豪脱羁束。诗留天地间，何啻为令仆。"}