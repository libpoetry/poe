{"id":"683015","title":"五月雨晴书事","dynasty":"明","author":"文徵明","text":"甘雨如膏遍草莱，清风庭院少尘埃。一番春事飞花尽，万里青天宿雾开。狂卓岂知郿坞散，孝文方自代藩来。不辞零落江湖远，潦倒元非贾谊才。绕院春风野鹊鸣，如传吉语到江城。虎贲仓卒收梁翼，宣室从容召贾生。一代明良开景运，万方父老望升平。野人更识农情喜，尽日西堂听雨声。"}