{"id":"1252906","title":"言怀简丁志善三首","dynasty":"元末明初","author":"王翰","text":"挥涕临岐作别难，岂期今日偶生还。早知刺舌惩多口，何事低眉致厚颜。诗寄碧云生晚戍，书来黄叶满秋山。一杯浊酒清灯夜，犹恐相逢是梦间。白首如新固不虚，操戈机变更愁余。早年定约成婚嫁，岁晚相期共卜居。本为叔牙知管仲，岂期张耳害陈馀。自今取友须加慎，至圣犹言失宰予。百年能得几回过，耳热宁辞顿蹋歌。渌酒暂烘颧颊赤，玄霜难染鬓毛皤。闲中倒指同年少，老限惊心去日多。千里不辞鸡黍约，好将伐木苦吟哦。"}