{"id":"1995","title":"登九里台是樊姬墓","dynasty":"唐代","author":"张说","text":"楚国所以霸，樊姬有力焉。不怀沈尹禄，谁谙叔敖贤。万化茫无在，孤坟独岿然。北分阳台陌，南识郢城阡。漠漠渚宫树，苍苍云梦田。登高形胜出，访古令名传。自我来符守，因君树蕙荃。诗书将变俗，絺纩忽弥年。志阐三折后，愁值二毛前。伫立帝京路，遥心寄此篇。"}