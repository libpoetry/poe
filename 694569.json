{"id":"694569","title":"宾阳楼八景 谷城呼月","dynasty":"明","author":"陈献章","text":"微月瞰高楼，楼中酒初泻。旁见谷城山，孰为呼月者。腾腾露光景，寂寂开迥野。笑问圯上翁，何如此山下。日夕楼上饮，瞻望南山阿。樵夫睨林木，会意岂在多。白云满山径，负薪行复歌。人生异出处，贫贱奈尔何。有月来照人，沉竿坐罗水。意与罗水深，夜静歌亦起。江湖虽云乐，天地惧终否。豪哉宾阳子，发积异姜吕。"}