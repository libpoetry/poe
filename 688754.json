{"id":"688754","title":"诏赐金海乘凉诗","dynasty":"明","author":"严嵩","text":"木阴深静鸟声和，溽暑全消爽气多。太液池头夜来雨，微风新绿水增波。百尺含风清暑殿，千寻积翠广寒宫。飕飕凉意知何许，尽在鸣蝉万木中。长松影里频移席，红藕香中谩驻桡。玉殿金亭来避暑，若非缘福也难消。翠木阴阴碧水涯，渚风汀日净云沙。长安万户炎蒸重，始信瑶台是帝家。椒园台殿郁嵯峨，别有重岩隐薜萝。坐久不禁清彻骨，水云寥阔树风多。觚棱照日山藏殿，鉴影沉烟柳拂堤。芦苇丛深舟忽到，水禽惊起绕林啼。趯台坡转石林斜，更觉清凉一倍加。静听鸣莺升别树，远看栖鹭立浮槎。楼台一一明如画，水树重重静若帷。人意愿同天意乐，文王台沼本无私。高松碧殿阴阴覆，曲水金亭宛宛开。竟日攀临知未尽，万花深处一舟回。水边龙舰金屏护，树里虹桥翠幰过。归去莫言天上事，蓬莱宫阙渺星河。"}