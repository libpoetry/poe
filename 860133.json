{"id":"860133","title":"西征舣舟清洲投宿野店夜漏下数刻主媪为作粥与同行一饱成诗","dynasty":"宋","author":"王迈","text":"君不见淮阴彻侯未得志，胯下从人真短气。漂母以食拱而前，心许王孙当富贵。又不见文叔宏济艰难时，大树将军身从之。一夕相顾有馁色，芜蒌之粥甘如饴。丈夫自负不草草，刚肠似石那能拗。得时要拯万人饥，读书肯自谋温饱。诸公兼我非穷人，穷途谩尔君勿嗔。他年五鼎享台馈，须记此夕清洲滨。"}