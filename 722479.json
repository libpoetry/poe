{"id":"722479","title":"咏罗浮","dynasty":"明末清初","author":"屈大均","text":"浮山浮海自东来，嫁与罗山不用媒。合体真同夫与妇，生儿尽作小蓬莱。四百三十二儿孙，上界飞云势并尊。浮岳不将罗岳去，白云长锁洞天门。飞桥天半接罗浮，铁柱双标在两头。锁住蓬莱东一股，浮山不逐海潮流。瀑泉无数落峰腰，九百还馀八十条。布水不言庐岳好，泉源福地是东樵。东瀑何如西瀑长，交飞云际似鸳鸯。瀑花吹满黄龙洞，冰雪人愁六月凉。一帘飞水挂云高，半落流杯与药槽。风接寒声人天际，时时散作万松涛。丫髻双开紫翠新，瑶台石笋斗嶙峋。笑他玉女峰娟妙，长伴云边一老人。一道飞桥乍有无，台边问路得麻姑。石楼大小中天出，开阖何人在玉壶。"}