{"id":"816133","title":"门人郭绍芳秋闱获隽","dynasty":"清","author":"章甫","text":"天孙锦织渡瀛桥，瀛岛天章亦锦标。笔本家传妆五色，烛仍官限试三条。朱衣夜静头方点，赤鲤雷鸣尾已烧。报听霓裳云外奏，仙风吹曲桂香飘。讲席谈经课事脩，几曾倜傥擅英流。独能淬剑磨风雨，便觉凌霄射斗牛。豹变早经成七日，鹏抟休止奋三秋。来春走马长安陌，伫看翩翩得意游。"}