{"id":"799500","title":"余为山海一篇略著余所见捕鱼状耳王晋卿以为不典乃博稽载籍拟山谷演雅示余余乃更肆其不经之谈和之得四十四韵","dynasty":"清","author":"范当世","text":"鲰生制为测海文，晋卿陋之誇以诗。铿经发图享灵怪，青红满纸声瀰瀰。天下嚣嚣尽何有，苍公幻化文人嬉。千辉万照在天上，饰为酒斗扬为箕。又道一星一瀛海，问君彼海潜者谁。鲰生细鳞泳海角，芝麻眼孔真可嗤。夜深窃听老渔话，骇耳堕心摧四肢。哀哉吾族尽为腊，奔告白虾与蟛蜞。虾故善跳蜞善走，追潮逐浪能委蛇。笑言先生勿过悴，大海安得无孑遗。合掌髡头海和尚，船人见之为一炊。百年老蚌与人戏，卧起啼笑如婴儿。被发娟娟白如雪，不知为妃为孤嫠。见者求之不可得，放船骇立心神痴。一宵西来百匹马，挟抱文书三面驰。方知吾族万万国，国数百里里有歧。一歧所产百斯类，屑碎纤靡为世赀。又闻西方产黍稷，杂用花果蒸为醨。猪牛味浊鸭鸡瘦，纷来吾国求膏脂。吾族大长亦不吝，使吾边族相馈贻。江头小神正邻我，招我化族驱为鲥。先生固哉好目论，徵彼百老皆小知。鲰闻骇然不敢信，秉贽去问千年龟。安知潜宫不易到，兼旬直下方见之。水力压背九鼎重，此水万丈安能支。龟闻叱问尔何者，今我背上才蒙皮。鱼龙子孙伺我息，攘如细虱多生髭。任氏儿子善戏谑，扪吾左胁擒一鳍。怀藏吾血不行络，此属挠挠长苦饥。此时鲰生失魂魄，那能重述么么词。但言公有泰山固，愿匿公脊无颠危。龟闻色惨吁不已，嗟尔锢疾当难医。瞬此阴阳一开阖，大无止境忧无时。周回此海奚有底，乃是一物横八陲。此物无名亦无字，字以混沌名穷奇。东潮西落日呼吸，一吸一起方躨跜。此物日升海日浅，而我当之犹豪釐。暂时蜉蝣在其背，万一转侧斯为爢。夜夜流星落空阔，但有杯水倾诸池。我将丧我去其介，四足去一权为踦。一朝化为三足乌，飞人太阳当可羁。生不事此勿相慁，鲰生听罢翻狐疑。更有蓬心借一语，圣人群籍无公词。咄哉圣人天公各造意，不得千龄万代长相咨。"}