{"id":"1221882","title":"翟节妇诗","dynasty":"元","author":"刘因","text":"兵尘浩无际，烈女难自全。妇人无九首，志欲不二天。燕山翟氏女，既嫁夫防边。一朝闻死事，健妇增慨然。生有如此夫，早寡非所怜。求尸白刃中，负土家山前。事去哀益深，义尽身可捐。无儿欲何为？所依惟黄泉。乡邻救引决，烈日丹衷悬。谁办节孝翁，重赋睢阳贤。我昨过其乡，山水犹清妍。闻风发如竹，飘萧动疏烟。千年吟诗台，峨峨太宁巅。为招冯太师，和我节妇篇。"}