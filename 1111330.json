{"id":"1111330","title":"再用前韵","dynasty":"宋","author":"许景衡","text":"得贤一语可书绅，妙选由来属世臣。千里方能辨驽骥，四灵安可后龟麟。共看再造恢王业，肯使中原杂战尘。闻有皇都近消息，眉间喜气已津津。异礼多应得隽豪，病夫深愧馆人劳。初欣秩秩陪宾席，却忆呦呦赋野蒿。春草池塘还得句，霜天雕鹗定飞高。也知野客多閒散，丹灶松风独访陶。"}