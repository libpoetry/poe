{"id":"686637","title":"和㮚翁家训四章为整庵相公作","dynasty":"明","author":"边贡","text":"封事休将入帝宸，致身安得自由身。书回梓里家无恙，望重文昌国有钧。金马久期黄阁老，碧山常对白头亲。深怜问寝趋朝梦，半在昏钟半在晨。宛洛分携五见冬，岂知迁转得相逢。藩垣子不惭京兆，礼乐吾深愧秩宗。寒宴水西开紫菊，暮帆江上对青峰。朝正切感当元会，十载重闻凤阙钟。千里正愁归远道，一灯深喜借馀光。不缘骏马威相近，岂得豺狼迹自藏。桥市水云兼上下，斗城星宿接低昂。南都浪说神仙府，不道神仙夜亦忙。金陵二水三山地，白笔冬悬海日光。骏骨久知天下少，豹文虚拟雾中藏。兰台望重桓公雅，艺苑名过赵子昂。倚马共推才力健，漫将官守较閒忙。"}