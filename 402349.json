{"id":"402349","title":"翠楼吟 其二","dynasty":"近现代末当代初","author":"田遨","text":"一卷宫词，数行翠墨，千秋犹剩芳砚。昔年游乐地，都变了蓬莱清浅。摩诃池畔，想桨声拍水，花光浮岸。匆匆换。荒驿词悲，杜鹃声怨。试看。题壁昭仪，与回心院里，一般凄断。夫人差胜处，多几许聪明才辩。幽怀难遣。又故主情深，张仙相伴，人已远。砚中尚有，云光舒卷。"}