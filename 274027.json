{"id":"274027","title":"十二时·晚来时破棂风恶","dynasty":"现代","author":"汪东","text":"晚来时破棂风恶，城上严更方始。独背地、思量前事。那日匆匆分袂。记曲阑干，临窗几砚，誓不曾重倚。灯焰灭、划尽炉灰，被冷枕单，欲睡偏还惊起。天渐明、瞢腾一晌，愈怯十分寒意。卯酒甫醒，斜晖已散，镇日厌厌地。蓦见伊、影在搴帷，又似梦里。便细书、红笺叠句，诉与羁人愁思。待得归来，重谐鸳侣，又早经年岁。十二时不断，心肠恁般牵系。"}