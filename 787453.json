{"id":"787453","title":"登伏波岩","dynasty":"清","author":"李宪噩","text":"危岩耀城端，杰阁临江湄。停桡一登览，凭槛周思维。栋甍戢鳞次，帆橹排云差。南眺及百粤，北顾倾九疑。萧条雨方收，激烈风犹吹。感叹升沈迹，缅渺今昔悲。气集形万象，物化凭二仪。藐躬将安恃？名绩庶可垂？五载游岭表，一棹归海涯。朅来阅江山，俯仰惭须眉。伏波去千岁，巍巍有新祠。"}