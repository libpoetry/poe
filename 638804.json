{"id":"638804","title":"题乐山卷","dynasty":"明","author":"林光","text":"我昔持衡向闽东，闽山青拥数百峰。一朝直上鼓山顶，海涛千顷扬天风。喝水岩前发长笑，至今梦想青原中。文山义水在何处，层楼高揖烟台雄。烟台之中数十仞，浮空积翠看无穷。春风荡摇花烂熳，暮云映带溪冥濛。山兮云兮千万态，笔端孰与收天工。少年公子气如虹，观山耿耿留双瞳。倚楼尽日开帘栊，有时放歌偕儿童，有时载酒呼邻翁。颓然一醉拍两手，海光山色磨青铜。"}