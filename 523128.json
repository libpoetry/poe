{"id":"523128","title":"结肠篇三首 其二","dynasty":"明","author":"李梦阳","text":"结肠结肠忍更闻，妾年十六初侍君。父也早逝母独存，为君生子今有孙。昔走楚越迈燕秦，万里君宁恤妇人，外好不补中苦辛。中年得归计永久，命也百病攒妾身。言乘意违时反唇，妾匪无迕君多嗔。中肠诘曲难为辞，生既难明死讵知。千结万结为君尔，君不妾知肠在此。"}