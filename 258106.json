{"id":"258106","title":"旧蓄一琴弃置者久矣李君仲通为张弦料理仍鼓数曲以诗赠之","dynasty":"元代","author":"孟宗献","text":"我家筝奴忧乐同，尘埃满面鬓发蓬。徽弦不具挂墙壁，似惭无以娱衰翁。夫君一见为披拂，坐使寒谷为春融。中含太古意味足，杂以新态来无穷。繁声流水不可喻，直与造化相冥通。形神久已坐灰槁，一旦抉剔驱盲聋。寂然反听杳难诘，但觉万窍俱玲珑。千金不得和扁力，谁谓起废由枯桐。曲终玄旨竟谁会，非弦非指仍非空。拂衣欲往君且止，为我乘兴弹悲风。"}