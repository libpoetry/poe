{"id":"697491","title":"五君咏 汪司马伯玉","dynasty":"明","author":"胡应麟","text":"桓桓司马公，文武实天授。大笔摅云雷，穹碑揭宇宙。横飞北地前，独步弇山后。伟哉词人场，百代归领袖。明卿起南服，束发娴声诗。一麾守岭海，三黜行罗施。飞书问供奉，鍊句追拾遗。谁能竭大海，尽出珊瑚枝。张公江海客，丱角游天朝。霜蹄躏千里，风翮抟九霄。彩毫建安席，赤帜开元标。遇我华阳馆，片诺成久要。岭南维欧君，俨若饮醇酒。拙宦三十年，工诗五千首。黑发游中原，白头卧林薮。惆怅兰阴台，落日共挥手。矫矫赵司成，风槩自天植。胸腹罗星辰，肺肝秉铁石。轮埋御史亭，座首司寇席。蔚为文士光，宁彼九鼎力。"}