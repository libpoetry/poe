{"id":"680031","title":"题妙峰上人寒翠轩","dynasty":"明","author":"王阜","text":"三山海上开，万木霜中悴。化城亘古长如春，宝树千章郁寒翠。寒翠当轩曙气新，蒲团竹几无纤尘。日迎雪竹影在地，风送雨花香袭人。玄峰上人抱高节，见性明心坐超忽。几结三生石上缘，十年独饭山中蕨。霹雳岩前旧径深，霜天朗月挂珠林。窗前卧虎依禅寂，钵里降龙听梵音。东房兀坐山中静，西竺傍通尘外境。九陌春尘礼磬声，半空海色摇幡影。天香满室定初回，遥指江南雪放梅。鸦浴石池延拄锡，鹤归瀛海影浮杯。野夫曾共西楼宿，竹外素烟茶已熟。清风两翼共谈禅，愿作双松在深谷。"}