{"id":"935461","title":"记悔","dynasty":"宋","author":"陆游","text":"我悔不学农，力耕泥水中。二月始穑事，十月毕农功。我悔不学医，早读黄帝书。名方手自缉，上药如山储。不然去从戎，白首捍塞壖。最下作巫祝，为国祈丰年。犹胜业文辞，志在斗升禄。一朝陪众隽，所望亦已足。岂知赋命薄，平地成怨仇。生为马伏枥，死为狐首丘。已矣何所悲，但悔始谋错。赋诗置座傍，聊以志吾怍。"}