{"id":"744968","title":"陈忠悯公遗像","dynasty":"清","author":"沈维鐈","text":"将军龙虎姿，见知李忠毅。驻师吴淞江，东南半壁系。逆锋何狓猖，勇气弥奋厉。古有凿凶门，况已置死地。一朝将星沈，海水烽烟沸。清入胡逍遥，苻离遂惊溃。坐看金缯盟，洒遍英雄泪。我今瞻遗像，余怒犹裂眦。燀赫五雷神，威风震百世。由来生天人，不愧忠孝字。关张岂无命，段颜达其志。咄哉偷生徒，武刚车自卫。"}