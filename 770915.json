{"id":"770915","title":"贺新郎","dynasty":"清","author":"王时翔","text":"狂药非佳味。问当时、七贤因甚，但思沉醉。曹马递兴皆乱贼，魏晋何君可事。算惟有、酒杯堪对。枕曲餔糟张白眼，看俗流、群奉丕昭帝。佯作达，岂无意。甘心埋照应非易。笑山王、尚留遗憾，始同终异。守志五君长不变，嵇阮向刘而已。仗一节、尽能传世。光禄诗篇高咏罢，度红酣、斜日霜林里。清戛玉，竹风起。"}