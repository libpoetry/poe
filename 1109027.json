{"id":"1109027","title":"次王玠投赠韵三首","dynasty":"宋","author":"刘克庄","text":"平生拙计类愚公，处处撑篙溯逆风。身已呻吟行泽畔，谁令剥啄到山中。历官蚁穴一场梦，闷事鸡窠百岁翁。颇恨暮年持酒戒，不能领客访无功。在野宜赓击壤歌，隐忧不禁亩忠何。殷生宰相安知否，逸少群贤感慨多。老觉鬓丝难掩覆，穷惟心铁未消磨。早知掷却毛锥子，有警犹为国荷戈。两被宸奎擢史官，曾参豹尾属车间。不能直笔公褒贬，安敢高谈到画珊。老有丹心犹恋阙，死无一字可藏山。儿童忘记翁年甲，但笑颜苍与鬓斑。"}