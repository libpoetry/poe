{"id":"812764","title":"好事近 戏答","dynasty":"清","author":"吴绮","text":"把酒问东风，何事便都春去。莫遣鹦哥知道，劝桃花且住。年年强半为花疼，花有疼人处。难道东风不晓，把啼莺分付。金斗爇沉香，难熨离肠愁结。强向人前欢喜，恨眉痕暗泄。今年心事更重重，较与去年别。昨夜空床孤影，睡蟾光清彻。一片故乡心，猛被角声吹破。酒薄不如愁酽，怕今宵难过。谩将离恨诉青天，天有许多大。泪湿枕痕难热，共梅花清坐。"}