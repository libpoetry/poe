{"id":"751359","title":"焦桐篇寄李㤅伯慈铭","dynasty":"清","author":"马赓良","text":"焦桐慕素丝，明镜照芳姿。之子一相见，关山远别离。秋风动萧晨，早凉生绮阁。不恨秋风凉，但恨罗袂薄。柔肌莹冰雪，美目耀春星。谢彼脂与粉，还吾婉娈形。秦女引凤吹，蜀客求凰操。丝竹虽殊音，宫商本同调。焚香理瑶徽，对镜扫蛾眉。焦桐有时斫，明镜无时疲。"}