{"id":"1126868","title":"贾天锡惠宝薰乞诗予以兵卫森画戟燕寝凝清香十字作诗报之","dynasty":"宋","author":"黄庭坚","text":"险心游万仞，躁欲生五兵。隐几香一炷，灵台湛空明。昼食鸟窥台，宴坐日过砌。俗氛无因来，烟霏作舆卫。石蜜化螺甲，榠楂煮水沈。博山孤烟起，对此作森森。轮囷香事已，郁郁著书画。谁能入吾室，脱汝世俗械。贾侯怀六韬，家有十二戟。天资喜文事，如我有香癖。林花飞片片，香归衔泥燕。闭閤和春风，还寻蔚宗传。公虚采蘋宫，行乐在小寝。香光当发闻，色败不可稔。床帷夜气馥，衣桁晚烟凝。瓦沟鸣急雪，睡鸭照华灯。雉尾映鞭声，金炉拂太清。班近闻香早，归来学得成。衣篝丽纨绮，有待乃芬芳。当念真富贵，自薰知见香。"}