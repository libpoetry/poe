{"id":"685009","title":"望罗浮和甘泉韵四首","dynasty":"明","author":"王渐逵","text":"历遍堪舆未畅怀，直从沧海见斯涯。山当午会千年出，谁向三峰上界来。真诰谩将符录主，万灵应护洞天开。凭公为写丹青幅，四百峰头取次裁。即看积翠向天中，已见飞流映日红。控鹤未须游八极，骑羊真欲御泠风。龙精隐伏空疑雨，星使依栖尽化松。莫讶轩辕归太逼，稚川先已住高峰。廿年藏息傍岩隈，转眼光阴得许催。共叹浮生元是幻，应知历劫不为灰。烟霞落寞林中影，花鸟流连掌上杯。认得此山真面目，朱明开辟待君来。衡阳不数祝融峰，势接天门第几重。图影漫寻途以失，青苍凝望兴偏浓。欲从蝴蝶窥玄洞，喜有梅花认旧踪。记得石楼溪畔路，铁桥横处夹双松。"}