{"id":"721367","title":"次答刘百原二首","dynasty":"明末清初","author":"陈恭尹","text":"九面湘流绕岳斜，更乘山屐过丹霞。谁分太乙仙人火，来问长贫孺子家。南土柔条先着柳，东风新律正飞葭。自怜黄发同摩诘，三径荒芜对五车。浮湘昔日有知音，昨得清篇竟夕吟。便续楚些齐旷代，更于兰臭见同心。雁回万里衡阳峻，海到三春岛屿深。我老愧无娱客地，一尊何以豁烦襟。"}