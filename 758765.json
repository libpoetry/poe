{"id":"758765","title":"沁园春 口","dynasty":"清","author":"孙云鹤","text":"薄染轻朱，艳传樊素，一点红凝。爱杏花楼畔，吹箫气怯，海棠风里，掩笛音清。玉甲偎腮，金钗剔齿，界破盈盈半颗樱。严妆罢，吮豪端螺子，染上微青。秋千欲上还停。怕汗湿冰肤喘未胜。忆午窗慵绣，彩绒半唾，春潮消渴，花露偷噙。敛黛将吁，低鬟欲笑，一度沈吟万种情。堪怜甚，更戏调鹦鹉，软语轻轻。"}