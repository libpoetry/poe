{"id":"1128521","title":"次韵叔才幽居二首","dynasty":"宋","author":"葛胜仲","text":"世涂艰险动难谐，学士深居但柏斋。紫翠当门流水过，碧鲜遮槛好风怀。角巾家巷便高枕，手板公廷厌没阶。天地百年真逆旅，谁能巧宦役筋骸。粗才濩落与时乖，湖海幽居一竹斋。月径清游疑不夜，风窗高趣到无怀。身閒有分白莲社，地禁无心红药阶。只待匡庐官秩满，一章程奏乞残骸。"}