{"id":"779856","title":"大圣乐 懒渔招同人自绿杨湾放舟游石公山，风日清淑，满湖帆影，历历如在掌上。登绝顶远望，群峰冷翠欲滴，为歌此阙，以志胜游","dynasty":"清","author":"戴延介","text":"洞引云归，云联嶂起，峰峰不断。笑几番、苔滑扶筇，藤袅罥衣绝项，才舒望眼。可惜孙登仙去早，便长啸、空山有谁管。小亭畔，爱拂拂天风，衫袖吹满。崖阴更寻细款。试唤起石公情更懒。借圆坡憩影，危流濯足，胜讨莫嫌归晚。历历峭帆吹不落，带一片、夕阳红影颤。且留恋，待宵深、月明飞盏。"}