{"id":"224342","title":"曹叔时见过索饯篇","dynasty":"宋代","author":"陈深","text":"泄云蒙朝日，微雨沾庭除。幽人掩财卧，门外无来车。曹子别经岁，枉道过我庐。谓余抱文艺，胡为守乡闾。余日匪高尚，褊性涉世疏。上奉白发亲，馀暇读我书。岂知叔时甫，妙年美名誉。词华烂絺绣，间学滋新畲。奉子一卮酒，聊为谭斯须。威凤翔高阁，逸骥腾云衢。及时树远业，临事毋踟蹰。"}