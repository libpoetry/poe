{"id":"829175","title":"清平乐 螺川临钱舜举杨妃上马图","dynasty":"清末近现代初","author":"吴湖帆","text":"骊山怀古。梦断霓裳舞。蜀道难行长恨处。重认旧图新补。年年惯浴华清。六宫低首倾城。上马人扶似醉，谁知娇不胜情。月波疑滴。华采流虹湿。何事姮娥羞更怯。半掩云纱笼碧。茅斋清梦常圆。金风玉露同餐。一笑情天双影，今宵分外团圞。轻分咫尺。如梦天涯隔。耿耿离怀安未得。念念时时刻刻。明知先约归期。来朝纤手重携。犹是茫茫难舍，恨无翅插随飞。帘栊深悄。宝麝沉烟袅。一缕情丝罗带绕。绾就同心字好。寸灰偏惹离痕。等闲莫误浮云。偷袭韩郎肺腑，悠然沁澈骚魂。香侵樊口。一卷闲消受。寸寸丝萦心字透。灰也黄金铸就。宴阑醉昵移时。个中滋味谁知。别有温柔难舍，合教辛苦相思。乌云料理。鸦阵盘宫髻。一片丝魂消帐底。好梦神仙游戏。交飞燕子巢忙。重帘不卷留香。行雨巫山隔断，昵人陌路何妨。"}