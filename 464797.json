{"id":"464797","title":"风流子 贺词","dynasty":"当代","author":"潘静淑","text":"春满画楼中。清华绕、芳溢绮罗丛。正细柳晚烟，嫩莺魂锁，小桃微雨，乳燕泥融。洞房静、鸾帏千叠皱，鸳梦几番浓。花气浸床，酒香沾袖，茶丝袅碧，烛影摇红。亭亭新妆立，人如玉、涡浅醉薄娇慵。轻拂凤衫月淡，鸦髻云松。似洛城名谱，屏开翡翠，乔家仙侣，锦濯芙蓉。夜分团圞交映，遥妩眉峰。"}