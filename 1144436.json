{"id":"1144436","title":"读邸报","dynasty":"宋末元初","author":"陈杰","text":"战骨如山血未乾，补疮遮眼肉都剜。向来手诏真哀痛，间者人言已治安。夜访宰臣忧卧榻，昼延学士论危竿。祖宗全盛犹如此，半壁江风面面寒。钻刺逢迎状似奴，是非羞恶一毫无。盖间老犬曾共嗾，韝上新鹰正待呼。递趱庸回联鼎食，长排耆俊在泥途。一朝政事渠何算，可惜倾人好国都。"}