{"id":"86515","title":"闰夏六月书事一首","dynasty":"宋代","author":"刘克庄","text":"自矜力健爪距刚，乘夜阴黑来康庄。东家亡羊西失狗，不觉杲日升扶桑。村农贾勇群捕逐，一农奋戈扼其吭。虎立而攫吼动地，万夫辟易农重伤。众戈攒聚攻腹背，虎既倒毙农亦僵。居人空巷观死虎，竞设饮具罗酒浆。独怜逝者不可返，孩幼呱呱啼其傍。古来猛士岂易得，揖蛙可以图霸王。恨渠手无羽林鎗，血膏原野魂国殇。何如姑养北宫勇，犹可自附南方强。"}