{"id":"887529","title":"西河 中吕商陪鹤林登袁园","dynasty":"宋","author":"吴文英","text":"春乍霁。清涟画舫融泄。螺云万叠暗凝愁，黛蛾照水。漫将西子比西湖，溪边人更多丽。步危径、攀艳蕊。掬霞到手红碎。青蛇细折小回廊，去天半咫。画阑日暮起东风，棋声吹下人世。海棠藉雨半绣地。正残寒、初御罗绮。除酒销春何计。向沙头更续，残阳一醉。双玉杯和流花洗。"}