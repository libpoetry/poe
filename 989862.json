{"id":"989862","title":"忆吹箫/凤凰台上忆吹箫 七夕","dynasty":"宋","author":"曹勋","text":"烦暑衣襟，乍凉院宇，梧桐吹下新秋。望鹊羽、桥成上汉，绿雾初收。喜见西南月吐，帘尽卷、玉宇珠楼。银潢晚，应是绛河，已度牵牛。何妨翠烟深处，佳丽拥缯筵，斗巧嬉游。是向夕、穿针竞立，香霭飞浮。别有回廊影里，应钿合、钗股空留。江天晓，萧萧雨入潮头。"}