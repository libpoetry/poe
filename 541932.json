{"id":"541932","title":"登太原城楼送李郡丞叔东移任平阳","dynasty":"明","author":"谢榛","text":"会晤何迟别太早，白首相违感衰草。郭南咫尺望飞旌，况复青山之外红尘道。渡汾水，向平阳，一官两佐郡，突见君才长。兵散潢池尽赤子，能使人家悲又喜。是非定矣多荐书，萧艾何曾混兰芷。河东城上垂杨秋，河东城下沧波流。父老欢迎那更愁，仍是去年李霍州。从今姑射洞前或有梦，心清得与仙人游。"}