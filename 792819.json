{"id":"792819","title":"暨阳怀古二十三首 其十六 伞墩","dynasty":"清","author":"缪徵甲","text":"彦古侍郎七世孙，姓吴名重元隐沦。伪吴窃据党朱定，借粮不许族重门。一妾携雏出远匿，返取嫡子刃已吞。孤儿八岁天所存，老渔拯此芦中人。云亭日暮遇重婿，相对涕泗交沾巾。存孤济险阴佑耳，琼弁之报何足论。孤儿曰远从婿姓，五子其四仍归根。以死抗逆古壮士，义烈自足启后昆。妾张渔顾婿姓陈，至今轶事传伞墩。"}