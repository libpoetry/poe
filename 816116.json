{"id":"816116","title":"秋感","dynasty":"清","author":"章永康","text":"灏灏银河露气盈，霜飙一夕满重城。梦回北塞蠮螉远，人在西堂蟋蟀鸣。红豆江干搴暮雨，白榆天上变秋声。何因落照金台上，枨触苍茫宋玉情。经年鼙鼓动江湄，又报湖湘羽檄驰。冠盖抗怀全盛日，文章回首中兴时。秋风泽畔灵均泪，落日江头杜老诗。从古建瓴形胜地，弄兵漫说是潢池。风物凄迷百思攒，凭高望远忽无端。蓟门秋树萋萋碧，水国江蓠故故残。月黑重云飞雁迥，日黄阴碛射雕寒。天涯兄弟三年别，几次乡书取独看。残蝉嘶月迥离心，络角明河夜气沈。丹凤城遥迟梦度，青鸾镜薄鉴愁深。谁怜南国悲纨扇，早识西楼怨锦衾。潮鲤不来秋又老，梧桐阴里听清砧。"}