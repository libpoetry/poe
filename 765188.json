{"id":"765188","title":"读《史记》四十首 其十 后期斩","dynasty":"清","author":"张晋","text":"穰苴先，庄贾后。期日中，设表漏。后期斩，法不宥，军一出，燕师覆。梁王越，踵其智，少年笑，疑相戏。斩一人，设坛祭，众大惊，头抢地。彼盗耳，乃封王，能用众，岂寻常。军贵整，法必申，不如此，非将军。君不见，孙子武勒兵，并可试妇女，队长既斩从而鼓，军中美人皆劲旅。"}