{"id":"433712","title":"哭女六首选三","dynasty":"近现代","author":"裘祖诰","text":"连年地老惨天荒，家室摧残自尔亡。罪孽无边沉宦海，伦常有性误名场。心因太热都成赤，鬓为多愁倍易苍。女已长辞儿远去，向平分累死生忙。侍我驰驱万里游，梯山航海上滩舟。天边归嫁梅迟吉，地下寻亲草蔓秋。负蜾忍教离襁褓，难蛉深恐坠箕裘。高堂代诉忘恩罪，漫道衔哀痛白头。讵肯甘心对九泉，两家门户尚单传。念亲总怕弦嘈切，葬母能忘鼎后先。病重于山鸩是毒，冤沉似海鹊难填。笔端莫罄弥留意，聊作长歌当哭篇。"}