{"id":"1229041","title":"缫车","dynasty":"元","author":"王祯","text":"人家育蚕忧不得，今岁蚕收茧如积。满家儿女喜欲狂，走送车头趁缫缉。南州誇冷盆，冷盆缴细何轻匀。北俗尚热釜，热釜丝圆尽多绪。即今南北均所长，热釜冷盆俱此軖。軖头转机须足踏，钱眼添梯丝度滑。非弦非管声咿?，村北村南响相答。妇姑此时还对语，准备吾家好机杼。岂知县吏已催科，不时揭去无馀紽。迫索仍忧宿负多，车乎车乎将奈何。"}