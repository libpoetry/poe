{"id":"491365","title":"承邓子益黄树之作依韵奉答","dynasty":"明","author":"刘崧","text":"客愁如浮云，沓至不可扫。日闻寇盗急，战士何草草。岂无鹰扬勇，未奋鼠穴捣。经年数避地，贵贱沦丑好。嗟嗟邓孝廉，尽室窜鸟道。天寒拾橡栗，日晏揽蘋藻。头额谢焦烂，裳衣剧颠倒。百年侍郎宅，故物粲可宝。烈焰白昼飞，伊谁得探讨。庭前花竹区，漫与瓦砾槁。昨投柘黄村，母子慎完保。低头狎樵牧，徒跣接猺獠。昼行岩下蹊，夕宿溪上岛。荒山少邻并，木石藉围堡。春阴蛇虺出，簸荡汨行潦。鹰鹯苦未击，云霓蔽晴昊。平生忠义槩，知子是素抱。惊承黄树作，再诵豁忧恼。东归定何日，漂泊伤潦倒。正士惧摧残，如何问穹昊。"}