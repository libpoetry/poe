{"id":"693760","title":"重阳后六日登镜光阁五首","dynasty":"明","author":"陆深","text":"层层楼阁俯京畿，一带清溪白鸟飞。直北长城千万堞，江山如此美人稀。天涯秋色倍思家，南雁归来万里沙。今是重阳第几日，登高无处问黄花。曲阑矮几坐晴波，柿子胡桃落叶多。为爱城西好风景，相期一日一来过。并马来寻水西寺，春风忆我惯曾游。壁问题字悲欢共，帘下炉烟尽日浮。城外光阴日易斜，城中车马足风沙。此时极目登临意，旧有云山几片遮。"}