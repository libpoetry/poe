{"id":"650241","title":"朴斋为给事赵文金赋","dynasty":"明","author":"金幼孜","text":"唐虞世已远，古道迷荆榛。颓波逝不返，淳风荡无垠。绮纨尚美䴡，布帛何足珍。良烹侈玉食，菽粟难并论。太朴日已散，弥文灭其真。赵君抱冲素，持守思益敦。笃行合前轨，秉志期忠纯。清光迩禁闼，载笔联紫宸。谠言怀激切，至诚谅斯存。王风被寰宇，礼乐在弥纶。永期赞隆治，薄俗斯还淳。"}