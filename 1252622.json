{"id":"1252622","title":"和刘渊见寄","dynasty":"元末明初","author":"郭钰","text":"南国干戈积九年，四年相别最相怜。病看菱叶疑非我，饥啖松花似得仙。青鸟谩期春后到，白云不扫夜深眠。故人半在无消息，读罢君书倍怆然。几何岁月头今白，况复乱离生事难。千里雁声云外断，一春花事雨中残。长年寄食貂裘敝，独夜悲歌灯火寒。亲旧江湖多阻别，艰难谁与共心肝。"}