{"id":"1236107","title":"寄见心上人次韵","dynasty":"元","author":"张翥","text":"自入赤墀青琐间，旧游禅侣亦阑珊。青山只忆招提境，白首初辞供奉班。马为空群犹蹻蹻，鸟能求友自关关。终期一舸相寻去，知在姚溪第几湾。见说钱塘别筑城，凄凉风景若为情。湖堤柳尽曾游路，石壁苔荒旧刻名。老我无能如烛武，何人可饮胜公荣。沃洲胜会还容续，即拟山中隐计成。"}