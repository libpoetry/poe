{"id":"675358","title":"南昌行","dynasty":"明","author":"王廷相","text":"豫章妖星蚀太白，飞入钩陈斗光赤。钦天博士不敢奏，远臣见之空啧啧。周公卜鼎八百春，汉代规摹远过秦。山东诸侯自破灭，淮王鸡犬安能神。白洲老子中台长，何用文章䛕新莽。庆阳鄙夫称雄特，学得兵书翻助贼。南风不竞北人力，东门黄犬嗟何及。君不见河南许汝登，皎皎真丈夫。口中舌可断，万岁不肯呼。匣里宝刀光电电，悔不先发枭贼颅。报国心丹不言苦，甘死宁能效囚虏。已拚魂作太湖云，何辞血染洪州土。黄霾塞天白日昏，长风翻江帝心怒。鄱阳未接勤王师，坐令狂奴气先阻。汝登汝登振古豪，吞声苟免蜉蝣曹。"}