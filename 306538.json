{"id":"306538","title":"长亭怨慢·读《双树居词》，怆然成忆","dynasty":"现代","author":"黄咏雩","text":"草窗冷、蘋花衔怨。悄倚湘弦，曲终人远。五桂山空，申明亭渺，挂愁眼。宅边双树，寻不到、秋来燕。燕去倘归来，怎再兴、故人相见。肠断。是黄垆独过，况又笛声撩乱。青禽梦里，那会得、春阴俄换。且莫浪、剪纸招魂，怕辽鹤、多番凄惋。便醉卧青山，陶土千年沈湎。"}