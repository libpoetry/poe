{"id":"376962","title":"琐窗寒·岁聿云暮，舟行苦寒，拥衾酌酒，感吟成调","dynasty":"清代","author":"蒋春霖","text":"枯桕团鸦，荒芦聚鸭，淡阴催暝。云垂贴水，波暗更无星影。涌平沙、寒潮夜生，布帆一霎江风劲。正嘹空断雁，趁船斜去，酒边愁听。重省。欢游境。记借舫移花，试泉分茗。西洲再过，可奈鸥乡人醒。掩霜篷、残灯自挑，半床翠被支峭冷。任秋窗、梦绕疏蘋，隔浦寻烟艇。"}