{"id":"765473","title":"探春慢 虾","dynasty":"清","author":"杜文澜","text":"草屩穿烟，筠筛漉月，水村风景如画。枉叹无肠，空怜比目，葑荇微阴堪籍。闲了垂纶手，伴蟹火、一星深夜。只愁网起桃花，数枝萍蒂萦惹。长忆捞秋涧底，对旧雨杯盘，宵半情话。露湿须帘，云扶鬣杖，乡味依依茅舍。鲑菜荒生计，孤俊约、扁舟同下。听罢啼鹃，蠡湖重醉新鲊。"}