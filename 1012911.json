{"id":"1012911","title":"清潭荣长老写师像求赞","dynasty":"宋","author":"释正觉","text":"家山水兮，静忘处所。友鱼鸟兮，动忘尔汝。默默之得谁传，的的之宗自举。冰壶春未回，而痕垢无些。玉林月已上，而清光有许。湛存此个宗乘，肯坏人家男女。黄梅之钵笑夜偷，少室之衣疑浪与。方彻地区，圆该天宇。神发幽而空谷应呼，声出碍而霜钟忽杵。"}