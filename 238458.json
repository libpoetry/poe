{"id":"238458","title":"题习斋·寓形宇宙间","dynasty":"宋代","author":"袁燮","text":"寓形宇宙间，所至习乃成。事以习故熟，艺以习故精。婴儿始匍匐，习之能自行。南人初学没，习惯如履平。承蜩有余巧，解牛新发硎。是皆习孰故，见者为之惊。矧惟君子学，吾道深而宏。欲穷圣贤域，精微故难明。圣贤与遇鄙，何啻莛与楹。愚夫堕恶习，自蹈谷与坑。善恶分舜跖，毫釐当细评。莫将朱夺紫，无使渭浊泾。要源见端的，履践严度程。容貌必齐庄，坐立无倚倾。视听一於礼，言语纯于诚。百行季为本，战战如奉盈。操行洁冰玉，宇量涵沧溟。经德岂干禄，为善非近名。方其学习初，是非交战争。见义勇必为，有过时自挟。造次必致察，思虑防始萌。恶念痛扫除，用力如用兵。善端谨护持，保已如保城。新功生者熟，旧飞熟处生。一心湛不挠，四体明且清。平居寡悔尤，处困心亦亨。谁知人寰中，有此天爵荣。嗟予资浅薄，役于蕞尔形。主宰未纯一，气血时纵横。岁月不我与，循省敢遑宁。以习名其斋，为我座右铭。"}