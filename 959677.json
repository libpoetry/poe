{"id":"959677","title":"送岷山杨道士游庐山","dynasty":"宋","author":"郑獬","text":"独鹤志万里，不肯安故林。排翮下岷山，浩荡穷幽寻。初来识京师，魏阙郁萧森。讲书勤万乘，赐服照华簪。群公作诗赠，却转清淮浔。振策寄灵隐，采芝宿孤岑。明月落西湖，澒洞万顷金。遂断浙江潮，喷薄白日阴。芙蓉满越国，耶溪秋水深。欲追二老迹，赤城窈嵚崟。海月入长啸，山风吹醉襟。回桡姑孰溪，相逢慰予心。绿发颀而长，萧洒见球琳。共飞秋浦帆，飘若云间禽。舍我入庐阜，烟萝极登临。瀑布泻天来，飞雪寒涔涔。手攀青桂枝，侧听白猿吟。倚石读周易，临流挥素琴。于此可忘老，身世随浮沉。若见荆州客，为传金玉音。"}