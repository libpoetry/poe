{"id":"699431","title":"龙堂招提观影戏精致妙解前此未有汪师中龙君超皆有作","dynasty":"明","author":"袁宏道","text":"筵前百戏总逡巡，角底鱼龙且让新。逆往顺来吴道子，乍非忽是李夫人。宫城隐约琉璃国，冠带飘飖魍魉身。水沬乾坤成坏等，空中风籥火中轮。华镫膏烛月玲珑，圣手当场欲绘空。出像楚骚兼尔雅，返魂班巧与斤风。丝规缕折尘三昧，万臂千头小六通。唤醒人间石火梦，无情悲喜片时中。造物聊凭意匠成，纵无筋骨有神情。木人自觉机关少，粉本输他笑语生。世界总依阳燄海，邻封如近闼婆城。南询童子参何晚，烟水风光第一程。"}