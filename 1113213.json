{"id":"1113213","title":"送苏修撰赴阙四首","dynasty":"宋","author":"张载","text":"秦弊于今未息肩，高萧从此法相沿。生无定业田疆坏，赤子存亡任自然。道大宁容小不同，颛愚何敢与机通。井疆师律三王事，请议成功器业中。阖辟天机未始休，袗衣胝足两何求。巍巍只为苍生事，彼美何尝与九州。出异归同禹与颜，未分黄阁与青山。事机爽忽秋毫上，聊验天心语默间。"}