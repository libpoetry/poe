{"id":"1199546","title":"魏夫人与众真吟诗二首 兴宁四年丙寅四月二十七日夜降杨羲家作","dynasty":"魏晋","author":"无名氏","text":"玄感妙象外，和声自相招。灵云郁紫晨，兰风扇绿轺。上真宴琼台，邈为地仙标。所期贵远迈，故能秀颖翘。玩彼八素翰，道成初不辽。人事胡可豫，使尔形气销。灵谷秀兰荣，藏身栖岩京。被褐均衮龙，带索齐玉鸣。表盘幽辽里，掷神太霞庭。霄上有陛贤，空中有真声。抑我曲晨飞，案此绿轩軿。下观八度内，俯叹风尘萦。解脱遗波浪，登此眇眇清。扰竞三津渴，奔驰割尔龄。"}