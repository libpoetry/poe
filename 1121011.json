{"id":"1121011","title":"赵季茂通判惠诗走笔奉和十篇","dynasty":"宋","author":"岳珂","text":"病懒两相宜，閒吟九日诗。江山虽旧隐，泉石是新知。不分黄花老，从教乌帽吹。白衣浑未至，醒眼欲何为。山行事事宜，酒兴富于诗。云锦工何用，风帘酒圣知。囊空须共赋，笛好爱孤吹。斟酌苍茫咏，凭高漫尔为。晴佳雨亦宜，云黑又催诗。静处景俱胜，閒中趣自知。攀条随客嗅，卷叶看儿吹。世事只如此，吾今何所为。落拓与閒宜，翻书更赋诗。世方随世竞，吾自喜吾知。王褚齿犹冷，申韩毛必吹。蚩蚩天所畀，谁谓涉人为。草堂无不宜，犹记乐天诗。尚有惊猿怨，莫教司马知。上宫仙阙近，左蠡客帆吹。欲涉穷陉步，兹狂何悔为。閒花取次宜，宜酒更宜诗。叶落涧鱼避，枝翻山鸟知。簪来擎雨重，摘处任风吹。得句须旬锻，未应无所为。醉里笋舆宜，閒携一卷诗。微吟因兴寄，会意祇心知。谷雾连衣润，天风带叶吹。卷穷还自笑，那复记谁为。秋气与人宜，山家物物诗。题新兴常倦，景好句先知。云断边鸿信，天晴野马吹。閒情君莫问，谋自不相为。天巧与天宜，雕锼焉用诗。冥鸿吾自爱，隐豹彼何知。牧笛方堪听，胡笳不奈吹。伤时烛之武，老矣不能为。置散分之宜，半生衡泌诗。神情一无系，山水两相知。流咏双鱼寄，赏音孤竹吹。十篇聊报况，惟此尚堪为。"}