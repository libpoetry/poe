{"id":"815223","title":"观澄路炮台诗三首，用吴邑尊韵","dynasty":"清","author":"祝书根","text":"人文结合轻千里，多少耆英乃来此。相看君黄如案几，上有江楼下江水。江北青山瞭可指，呜呼江防奚自始。外侮不戢内讧起，阋墙燃萁靡有底，而今炮闩亦仅矣。蓦然烽火摇天空，殷雷隐隐蚩尤风。朝曦沈没东海东，雪花艳吐层霄红。蛟龙乍走冯夷宫，七日七夜围城中。畴逆畴顺畴吉凶，祥风回转凭高穹，坐看西北纷群雄。时局如斯漫涕涟，且评诗酒罗芳鲜。莲社今开玳瑁筵，新醅绿蚁浮轻圆。回看珠玉欣在前，不为蝇营争附膻。不事饕餮空馋涎，欢焉知足时餐眠，陶然共醉义皇天。"}