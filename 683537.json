{"id":"683537","title":"胡元瑞见赠之作推挹过甚聊此奉答兼识赏怀","dynasty":"明","author":"王世贞","text":"屈指词场半有无，时名虽浅未全诬。疏来九派江偏壮，摄尽群星月转孤。尔自新书成越绝，犹能促节和吴趋。人间句在从拈看，何事追论大小巫。代兴天地有词坛，国士谁能不让韩。一字已知追古易，千秋宁复叹才难。天横削壁闽山住，溪带流云瀫水寒。此地由来饶八咏，阳春可许和人看。"}