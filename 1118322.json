{"id":"1118322","title":"塞上曲四首","dynasty":"宋","author":"陆游","text":"秋风猎猎汉旗黄，晓陌霜清见太行。车载毡庐驼载酒，渔阳城里作重阳。将军许国不怀归，又见桑乾木叶飞。要识君王念征戍，新秋已报赐冬衣。金鼓轰轰百里声，绣旗宝马照川明。王师仗义从天下，莫道南兵夜斫营。老矣犹思万里行，翩然上马始身轻。玉关去路心如铁，把酒何妨听渭城。"}