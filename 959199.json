{"id":"959199","title":"赠云洲老师","dynasty":"宋","author":"郑清之","text":"嘉定丙子斗插申，秋灰出管才半旬。我来适值蒸暑节，烛龙吐燄扶桑滨。炎官流汗走踯躅，金乌啄火焚空旻。湿云拥岫呼不出，火云糊天挂赫日。脑脂盖眼壮士眠，谁挽天河洗蒸郁。友人万君家龙丘，追凉共作招提游。入门指点到丈室，中有石壁清且幽。半月泓澄锁寒绿，气象凄切涵清秋。凛然便觉肌骨爽，恍疑石罅蟠蛟虬。老师宴坐圆觉场，一笑对客双胡床。雀芽新试蟹眼汤，未到舌本先生凉。悬河倒流挥玉麈，果然惊出蛟龙舞。须臾雾裹浮图尖，地墨天昏作风雨。吻端造化转寒燠，约束商羊上天去。云开月明众峰出，指向岩前石应语。归来为乏琼瑶报，清梦安排几番到。池角土花生碧草，逗晓檐前乾鹊噪。我承佛敕为行词，可拜云洲老师号。"}