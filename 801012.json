{"id":"801012","title":"袁术","dynasty":"清","author":"缪沅","text":"公路浦前白日昏，千重骇浪犹腾奔。袁曹昔时争战地，秋原尚作黄云屯。兄弟阋墙事堪叹，术也仇绍翻结瓒。谬算适足羞先公，强云图谶天所赞。里谣谁记当涂高，僣号不闻阎象谏。符命之说诚荒唐，当车有臂疑螳螂。江淮冻饥士卒死，宫中日夜为荒亡。蛾眉皓齿竞害宠，冯家小女悲悬梁。灊山之败所自致，江亭奔窜如亡羊。堆床十斛仅麦屑，一勺入口无蜜浆。当时割据意何取，离离满目悲禾黍。我来袁浦为吊古，老龙昼眠蛟夜舞，鲸波蚀尽战场土。"}