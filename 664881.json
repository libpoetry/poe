{"id":"664881","title":"和三厓寿陈封君竹坡先生七十","dynasty":"明","author":"夏良胜","text":"少壮薄宦游，老作隐学士。种竹缘江坡，清风日来此。此心虚且贞，对竹颜无泚。扬尘落飘飘，夜雨频磨洗。老劲掣六鳌，渭川不在彼。垂垂雪低枝，寒梢依日起。白发映绿簪，何必论年纪。龙孙呈萧森，断截备国史。椽管秃瓮多，董狐良足儗。丹砂天上来，绯衣忽加尔。故人重相过，无主亦自美。引泉务厚滋，醉日还移祉。威凤谐笙簧，笑歌闻正始。再过三十年，此坡付儿子。"}