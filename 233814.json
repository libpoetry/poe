{"id":"233814","title":"宿采石·秋风宿兼葭","dynasty":"宋代","author":"黄庶","text":"秋风宿兼葭，花落岩霜雪。江山古兴废，荆棘垒出没。水收凫雁声，夜静寒籁发。渔舟自来去，笑语载明月。诗形动笔墨，恨乏风雅骨。谪仙为黄土，冢平名突兀。句编天下口，千载字不灭。人间比兴复，泉底魂魄悦。坐诵姑熟语，酌酒当枣栗。醉梦若可见，好句当须乞。"}