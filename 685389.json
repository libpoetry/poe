{"id":"685389","title":"秋思","dynasty":"明","author":"贝琼","text":"两河兵合尽红巾，岂有桃源可避秦。马上短衣多楚客，城中高髻半淮人。荷翻太液非前日，花落蕃禧又暮春。莫上高楼望西北，远山犹学捧心颦。翠柳无枝拂御堤，风来阊阖更凄凄。玉笼别主鸳鸯拆，金井啼秋络纬齐。水上拾红韩氏女，窗间织素窦家妻。伤心又送韶华去，直似黄河不向西。怅望知音阻汉皋，海门秋水欲成涛。鹧鸪未肯随胡雁，燕子长教辟伯劳。锦绣莫酬青玉案，琵琶空续紫檀槽。可堪独闭帘栊坐，花影铺阶月正高。"}