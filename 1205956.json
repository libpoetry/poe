{"id":"1205956","title":"新郭","dynasty":"元","author":"周砥","text":"汎舟越来溪水旁，溪边暮色何苍苍。主人张筵挥羽觞，吴姬唱歌声抑扬。船尾挑灯大鱼出，船头洗?秋波凉。夜如何其夜未央，万壑不起星煌煌。酒阑客过别船去，木叶萧萧下如雨。船中醉卧忘西东，睡觉犹闻梦中语。此时月落天将曙，隔屋鸡啼欲起舞。西风满天鸿雁声，瑟瑟菰蒲响秋渚。"}