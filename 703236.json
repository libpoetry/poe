{"id":"703236","title":"将渡辽海先题牛庄寺","dynasty":"明","author":"释今无","text":"平生无可信，辽海任飘蓬。学少诗情短，愁多客路穷。星随千里照，岸到九霄空。亦是酬恩事，毋令泪独浓。钟声犹傍寺，海气已惊心。地是人间尽，云从此路深。风波供旅思，岛屿忆秋林。回首天山雪，何由寄一音。晨起听鸡声，关心事事生。独怜浮海意，仍是感恩行。怒浪迎风白，朝暾半夜明。一帆天地外，谁念此时情。"}