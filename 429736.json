{"id":"429736","title":"病起书怀呈真长拔可敷庵兼寄石遗师舜卿表兄福州以霜发秋蓬乱为均 其二","dynasty":"近现代","author":"黄浚","text":"中年忧伤人，亲故若堕发。去秋林罗凋，今秋周陈殁。敷庵昨见过，癯若见鹤骨。为言瘿公丧，期年叹瞥忽。病床惊秋深，可念此八月。心伤支离人，拜祭礼并缺。吾侪宁幽兰，滫尽香自歇。问君皈黄面，讵脱生死窟。"}