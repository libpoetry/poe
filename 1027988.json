{"id":"1027988","title":"六月十六夜观月翌早纪所见成长谣","dynasty":"宋","author":"楼钥","text":"海云涌立双铁山，明月正在山中间。初疑渼陂蓝田出水面，又似长风吹度玉门关。须臾云过月愈上，太虚点缀从飞翻。白衣苍狗不足究，千变万态俱可观。忽焉横卧如苍龙，骊珠颔下光团团。山河清影见历历，桂枝扶疏若可攀。夜深醉倒鸡鸣起，光景不类居尘寰。长庚晔然朝曦发，望舒犹挂西林端。我欲呼吸晶华驻朱颜，左有金丹右玉丹。昔闻两曜在天如磨蚁，日行日止一度悭。太阴行速朔必会，金饼旋复成弓弯。八卦万物尽关系，历古不已真跳丸。急景惝恍难控抟，但见霞彩生斓斑。老我已复卦气阑，学道无成空自叹。不如安坐委天顺，一听运化更循环。"}