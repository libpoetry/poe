{"id":"175016","title":"松江感怀·忽忽倦行役","dynasty":"宋代","author":"韩元吉","text":"忽忽倦行役，栖栖问穷途。生涯能几何，所抱诗与书。凄凉吴淞路，不到十载余。当年路傍柳，半已阴扶疏。系舟上高桥，春水正满湖。鸥鸟如有情，见人远相呼。境豁目为纵，兴长心特舒。尚想张季鹰，此焉赋归欤。生前与身后，底用论区区。但当酌美酒，一鱠江中鲈。"}