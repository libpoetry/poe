{"id":"586814","title":"赠郑方伯","dynasty":"明","author":"钟芳","text":"才闻使君来，忽见使君归。薇垣三月席未暖，扁舟又觅桃花溪。宦途汗漫靡终极，钟鸣漏尽行俱迷。君投归疏脱世网，从此不受樊笼羁。生平清操老更厉，长松偃蹇淩霜威。兼金临别有常赠，形之公牍无惭词。归囊峻却匪沽激，不忍素质沦于缁。始知琴鹤非浪语，古人今人堪等夷。惠风吹衣百鸟噪，蕨粉正腻黄鸡肥。君还旧墅且行乐，俯仰何愧天人知。寸阴曾闻当尺璧，晚景馀阴尤可惜。霜髯鬖鬖照璚卮，莫遣分阴竟虚掷。"}