{"id":"765095","title":"归朝欢 寿吴母徐太夫人，为同馆吴青坛赋","dynasty":"清","author":"徐釚","text":"荔浦归来帘不捲。青犊千群传羽箭。追思鹤化广陵涛，廿年黄鹄歌成怨。凤毛今喜见。彩衣犹带御香浅。待重来，板舆昼捧，早自看花遍。千岁冰桃琼液溅。嘹亮笙箫声近远。锦筵开处记调羹，霜螯雪鲙金刀断。龙池鸾诰显。红绫春饼曾相荐。最难忘，双驹绕膝，绛蜡烧银剪。"}