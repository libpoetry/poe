{"id":"1222177","title":"江声行","dynasty":"元","author":"郝经","text":"雁啼月落扬子城，东风送潮江有声。乾坤汹汹欲浮动，窗户凛凛阴寒生。昆阳百万力一蹴，齐呼合噪接短兵。铁骑突起触不周，金山无根小孤倾。起来看雨天星稀，疑有万壑霜松鸣。又如暴雷郁未发，喑呜水底号鲲鲸。祇应灵均与子胥，沈恨郁怒犹难平。更有万古战死骨，衔冤饮泣秋涛惊。虚庭徙倚夜向晨，重门击柝无人行。三年江边不见江，听此感激尤伤情。须臾上江帆欲举，舟子喧豗闹挝鼓。江声渐小听鸡声，惨淡芙蓉落疏雨。"}