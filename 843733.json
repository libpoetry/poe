{"id":"843733","title":"送沈琛笙归衡山","dynasty":"清末民国初","author":"许南英","text":"九曲衡峰望转遥，秋风湘水自萧萧。羊垣羚峡馀妖气，楚尾吴头起怒潮。万卷奇书收薏苡，一朝信史付刍荛。此行好慰乡人望，赠策权当学绕朝。伤心灾难万方多，转语劝君毋渡河！天上星辰摇北斗，地中蝼蚁梦南柯。出山水本清如镜，归岫云犹淡似罗。维楚有材仍楚用，莫随山鬼续「离骚」！听鼓羊城过往频，一官赘物付沈沦。俄惊席卷新民国，竟似轮回再世人！兵革欲销文献重，年华未老梓桑亲。笑看司马题桥返，挈得文君共食贫。清漳山水多生色，印住衡山老寓公。食不累官今闵贡，舂甘赁庑古梁鸿。秋高欲送伊人去，世乱应宜我辈穷！相士半生今有几，昂头欲捣碎虚空。"}