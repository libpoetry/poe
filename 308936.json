{"id":"308936","title":"望海潮·用淮海韵，题南海戊戌与雪庵绝笔书","dynasty":"现代","author":"赵熙","text":"当年衣带，如今禾黍，囚尧忍梦东华。含血喷天，椎心蹈海，青牛远放流沙。书笈故人车。托白头老母，餐饭先加。不是金轮，更谁纤手送唐家。江湖岁岁吹笳。又六旬进酒，二月飞花。知己半生，灵光一座，先朝信史空嗟。烟柳上洋斜。剩血痕泪点，浓墨飞鸦。柴市招魂，大星芒角耿云涯。"}