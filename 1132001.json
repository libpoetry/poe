{"id":"1132001","title":"渔父词","dynasty":"宋","author":"薛师石","text":"十载江湖不上船，捲篷高卧月明天。今夜泊，杏花村，只有笭箵当酒钱。邻家船上小姑儿，相问如何是别离。双堕髻，一弯眉，爱看红鳞比目鱼。平明雾霭雨初晴，儿子敲针作钓成。香饵小，茧丝轻，钓得鱼儿不识名。系船兰沚鲙长鲈，白袷方袍忽访吾。神甚爽，貌全枯，莫是当年楚大夫。春融水暖百花开，独棹扁舟过钓台。鸥与鹭，莫相猜，不是逃名不肯来。夜来采石渡头眠，月下相逢李谪仙。歌一曲，别无言，白鹤飞来雪满船。莫论轻重钓竿头，伴得船归即便休。酒味薄，胜空瓯，事事何须著意求。"}