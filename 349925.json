{"id":"349925","title":"摸鱼儿·怀古","dynasty":"清代","author":"曾廉","text":"几曾从、岳神祠过，荒垣青了秦树。卫公留有遗文在，应早同心离黍。天未许。君不见、江都杨柳迷归路。锦帆晚举。空旖旎风光，斜阳红映，殿脚黛眉女。兴亡事，一梦茫茫不寤。天公宁有成数。英雄自古逢时少，又是中原无主。泪如雨。试与问、虬髯红拂皆黄土。天倾莫柱。只引得閒人，驱车携酒，来访旧碑处。"}