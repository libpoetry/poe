{"id":"1102947","title":"怀鸣禽","dynasty":"宋","author":"周密","text":"竹树环幽栖，积翠何森森。鸣禽不知数，日夕传好音。居然谢嚣?，宛若居山林。哢清孤枕晓，声碎花房深。笙竽杂天籁，鼓吹无哇淫。物我自两忘，彼此无机心。髽奴不解事，探鷇稍见侵。忽动择木志，一去不可寻。鸥鸟骇海翁，智莫欺鱼禽。何以慰寂寥，静对空愔愔。风篁落纤月，谁伴清宵吟。"}