{"id":"769551","title":"木兰花慢  归德访西陂故址","dynasty":"清","author":"王鹏运","text":"纬萧图画里，记亲见、草堂幽。甚浴鸭池荒，栖莺柳老，春淡成秋。汀洲。钓人居处，有平泉、树石记中收。剩得残山一角，冷烟低罥閒愁。悠悠。往事问沙鸥。文采宋黄州。是少日兵戈，承平觞咏，投老菟裘。扁舟。待盟旧隐，怅暮天、无际乱云流。怕有夷歌夜起，惊心慵听渔讴。"}