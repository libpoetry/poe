{"id":"688458","title":"朝鲜途中寄国王十律今录二律","dynasty":"明","author":"祁顺","text":"外域梯航万国通，朝鲜近在海云东。君臣治道光前烈，人物衣冠有古风。八教条章终不改，三京形胜久称雄。农桑乐业边尘静，正囿吾皇德化中。浅薄无由赞盛时，只凭忠赤答恩私。吟多耻售鸡林价，客久常悬凤阙思。山似留人多北耸，水因归海尽东驰。临岐莫讶辞行赆，杨震从来畏四知。"}