{"id":"1116916","title":"司徒侍中贾魏公挽辞二首","dynasty":"宋","author":"苏颂","text":"仁圣隆儒有汉风，平津经术位三公。君臣契合千龄际，文武名尊二纪中。再谢貂蝉深畏宠，屡提貔虎不言功。一朝宾客衔悲散，寂寞延贤阁向东。大邦开国赏元勋，秘殿陛班宠旧臣。饪味几年调鼎鼐，丹青何日画麒麟。千官祖軷都门外，驷马嘶鸣颍水滨。已见刊碑新隧路，无穷堕泪故州民。"}