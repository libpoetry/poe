{"id":"583969","title":"松涧歌寿郑封君","dynasty":"明","author":"黄衷","text":"翁家种德如种松，庆源直与流泉通。青鞋头白不入市，未闻謦欬闻高风。落落千章大厦材，清冷澹澹天河来。贞姿未许论星纪，气争瀑布排风雷。天阴巨壑苍蛟立，万年黄澒垂秋色。偓佺奔马世不逢，麻姑双黛临寒碧。小阅人间数十秋，悬灯写易细蝇头。餐松饮涧好颜色，坐见青牛出信州。"}