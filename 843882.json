{"id":"843882","title":"满江红 寄怀小帆表弟，时在涞水","dynasty":"清末民国初","author":"吴重憙","text":"天际轻阴，忽不料、西风吹散。无定处、涞河北沚，丁沽西畔。世事已成沧海劫，行踪略似浮云片。问可能、出岫复还山，如初愿。前尘梦，筝弦断。别后想，车轮转。祝仍教来去，春鸿秋燕。萧瑟难联鸥鹭侣，声华久鄙麒麟楦。忽匆匆、两月过驹光，离弦箭。七夕新秋，无一叶、梧桐飘落。君与我、蓬萍一样，天涯海角。抚序已成离筈箭，赋诗那有临江槊。但相期、憔悴瘦西风，求灵药。传千古，填河鹊。再几日，横江鹤。正好试、萤流扇小，蝉疏纱薄。梦月金梁成已往，悲歌燕市难如昨。愿青霜、白露早歼除，吹飞藿。"}