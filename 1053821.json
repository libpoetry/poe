{"id":"1053821","title":"发虹县","dynasty":"宋","author":"孔平仲","text":"驱马汴河西，从此游帝乡。瞻言驿堠短，喜及春日长。碧瓦映茅茨，人烟密相望。刍茭足供马，亦有酒可尝。旁观波澜起，万柁攒舟航。一跌性命已，岂惟肌骨伤。不如榆柳堤，中路稳腾骧。去家渐及旬，犹走淮楚疆。却视故山隐，忽在天一方。东轩复难到，兰芷媚幽香。驰光不可留，游女已采桑。"}