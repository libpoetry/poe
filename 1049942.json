{"id":"1049942","title":"奉和蔡希蘧鹄奔亭留别","dynasty":"宋","author":"郭祥正","text":"栏干去天无一尺，帘外三山蘸天碧。樽倾浊酒延故人，拂拂轻寒添暮色。双鹄飞奔迹已陈，满庭细草自涵春。孤城不复有冤气，法座垂衣逢圣神。惟君万里分符去，苍梧之邦舜游处。九疑七泽皆相连，墨海濡毫写长句。又如李白才清新，无数篇章思不群。挺特千松霜后见，孤高一笛陇头闻。我于诗学非无意，黄芦不并琅玕翠。漫甘薄禄养残年，两鬓垂丝成底事。声出还吞泪如雨，同气相求别离苦。老来频寄一行书，江边鱼雁无今古。"}