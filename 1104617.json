{"id":"1104617","title":"理宗朝享三首 皇帝升降用《乾安》。","dynasty":"宋","author":"郊庙朝会歌辞","text":"于皇祖宗，清庙奕奕。威灵在天，不显惟德。垂裕鸿延，诒谋燕翼。孝孙格斯，受祉罔极。秬鬯既将，黄钟具奏。瞻望真游，僾若有慕。于皇列圣，在帝左右。云车具来，以妥以侑。帝德之休，恭俭渊懿。三十一年，谨终如始。升祔在宫，祖功并美。民怀有仁，何千万世。"}