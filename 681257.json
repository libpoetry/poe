{"id":"681257","title":"钓鱼图为叶司徒公题","dynasty":"明","author":"李东阳","text":"两舟同行如结邻，两翁相对各垂纶。丝长水远意不极，俱是江湖閒散身。倏无忽有时交诧，咫尺烟波不相借。稚子牵丝似有情，前村问酒先论价。江淮以南罾罟多，潇湘向上皆风波。公家正住鱼龙窟，我兴即在沧浪歌。沧浪歌长秋日短，野水寒天迷近远。酒醒高堂看画图，黄芦瑟瑟江风满。"}