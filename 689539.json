{"id":"689539","title":"碙洲吊古二首","dynasty":"明","author":"吴国伦","text":"一旅南巡瘴海边，孤洲丛樾系楼船。从容卷土天难定，急难防胡地屡迁。丹凤未传行在所，黄龙虚兆改元年。当时血战潮痕在，常使英雄涕泫然。海门鲸浪吸碙洲，诸将当年扈跸游。赤岸至今迷御辇，苍梧何处望珠丘。行朝草树三千舍，故国腥臊百二州。争死厓山无寸补，独余肝胆壮东流。"}