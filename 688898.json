{"id":"688898","title":"古意七首","dynasty":"明","author":"何吾驺","text":"郎从何处住，日过小桥东。妾舍垂杨下，春深烟雾浓。江流无日夕，每逐别离船。乍去还回首，空伤隔岁年。绿树春风晓，莺啼不暂停。纱窗小儿女，学得两三声。金屋彼姝子，笙歌绕凤妆。东邻有思妇，泪下织流黄。西施颦自好，邻女未全非。但使怜颦得，毋须吴苑妃。铅华非素赏，淡扫自蛾眉。不见采莲女，荷花照葛衣。落落幽涧石，飘飘坠叶风。妾情无久暂，君去有西东。"}