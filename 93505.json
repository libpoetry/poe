{"id":"93505","title":"秋日早起·我眠亦甚安","dynasty":"宋代","author":"杨万里","text":"我眠亦甚安，梦中初无惊。如何作梦语，反侧意不平。起来不复寐，郡楼挝五更。窗纸尚昏昏，看到渐次明。卷帘启后户，披衣步中庭。汲井漱新泉，满面吹寒冰。仰看天宇旷，微白复淡青。犹挂烂银梳，未升紫金钲。砌蛩余夜唧，数鹊作晓鸣。群动俱扰扰，竞若有所营。而人居其间，独欲免夙兴。出山三见秋，一年一征行。今兹秋又至，归心捺还生。会当挂其冠，高卧听松声。"}