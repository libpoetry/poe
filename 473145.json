{"id":"473145","title":"昌公房看牡丹歌","dynasty":"明","author":"陆师道","text":"尝闻乐府牡丹芳春来，一城人若狂。我今日日被花恼，毋乃花淫如洛阳。吴中三月花如绮，百品千名斗奇靡。名园往往平泉庄，禅宫处处西明寺。我今曳杖登武丘，昌公精舍花枝柔。动如迎笑静若醉，颊白腮红名玉楼。此花初移得春浅，六寸圆开天女面。对花一饮三百杯，醉里题诗写花片。沈家白花涅不缁，三花相亚玉交枝。何郎腻粉拭香汗，虢国新妆淡扫眉。主人开筵浮大白，为花传神赠宾客。轻绡飒飒欲飘香，琪树盈盈转生色。酣酒为言兴未已，邀看石佛千头紫。衣色相鲜绣佛前，天芬似入祇林里。初来一朵如倾杯，坐久数花相次开。花神好客向客笑，不用临风羯鼓催。三日看花花转靓，未似潘园称最盛。中庭一树丈五高，碧瓦雕檐锦丛映。西斋亦是玉楼春，数之二百花色匀。寿安红与细叶紫，更有异种夸东邻。越罗蜀锦看不足，艳裹明籹贮金屋。身如游蜂绕花戏，月明还向花房宿。也知天意自怜人，但令到处花枝新。况逢晴景与佳侣，狂吟烂醉今经旬。人生欢乐能几许，百病千愁更风雨。安得年年似此游，作歌且纪千花谱。"}