{"id":"1118008","title":"岁晚二首","dynasty":"宋","author":"陆游","text":"无穷世事浩难量，岁晚沉绵卧草堂。短褐坼图移曲折，故书经蠹失偏傍。卖刀拟买春耕犊，挟策曾亡旧牧羊。点检生涯还自笑，菜畦残叶带新霜。扶藤据几久支离，敢料骎骎迫耄期。面槁自丹天所借，齿摇复住力何施。花前鲸吸犹堪酒，窗底蝉嘶未废诗。浮世极知谁不死，比君终校几年迟。"}