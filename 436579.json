{"id":"436579","title":"奉题少保张公曲阿别墅二首","dynasty":"金末元初","author":"王寂","text":"休沐时时散马蹄，绿阴如染转长堤。帝城和气融春圃，相国馀波到雨溪。无数龟鱼欣作主，不言桃李自成蹊。圣时正要传衣事，贺监从渠老会稽。钟湖亭下水淙淙，绿野平泉未易双。十里藕花红步障，一轩松荫碧油幢。洛中独乐有司马，天下不名知曲江。纸尾欲烦贤宅相，雨蓑添我坐篷窗。"}