{"id":"1066026","title":"去年冬至过闽清再至有感","dynasty":"宋","author":"许景衡","text":"忆昨初寓宿，黄宫萌一阳。今我复来思，节物老春光。浓阴付梅杏，青实久已尝。翳翳轩窗日，几线如许长。蜂儿饱储蜜，燕子已巢梁。吏役秖扰扰，何术补民疮。学古要施设，及时当自强。光阴俯仰过，老矣徒慨慷。挺挺彼苍官，生来傲冰霜。端然阅荣谢，未觉岁月忙。"}