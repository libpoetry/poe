{"id":"98751","title":"戏明叔·晚食以当肉","dynasty":"宋代","author":"赵蕃","text":"晚食以当肉，故云巧于贫。我云未若子陈子，挂箔为图能事新。剪刀不用求诸并，海图波涛供补纫。我今非剪讵可坼，树林楼阁相参陈。君知人穷定何因，政坐百巧逢天嗔。天之嗔人或可恕，君更白取遮四邻。虽然我诗聊戏君，天生万象孰主宾。渠如爱惜不我惜，听渠收卷藏箱巾。"}