{"id":"828070","title":"柏因社观柏","dynasty":"清末近现代初","author":"陈曾寿","text":"身行邓尉心戒坛，非松非柏森屈蟠。西山今生恐不到，对此皮骨空汍澜。从来柏身尚劲直，故斗奇肆横阑干。神物中断霹雳斧，两活不复资泉源。我疑柏空寿者相，忍辱节解降魔顽。一物精诚有不灭，奈何已死诬苍天。平生松风满怀抱，得兹魂梦双牵连。不须长短较南北，啜茶倚树钟声圆。"}