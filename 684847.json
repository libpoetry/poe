{"id":"684847","title":"御君兄内子妆阁被火敬唁以诗八首","dynasty":"明","author":"王彦泓","text":"梦回飞焰及雕梁，傅母来迟独下堂。翠羽金膏无暇救，床头抽得锦诗囊。丹楼夜半忽霞开，气杂沉香甲煎来。疑是隋宫守除夕，故烧高烛照妆台。写得梅花绝代姿，吴绫染遍翠虬枝。始知钿阁烟飞夜，妙画通灵变化时。鸾鎞犀导总成尘，散朗高情一笑轻。侍女拨灰重拾得，瑶钗白凤尚如生。明珠辟火语空传，多少江靡堕紫烟。此夜枕前真不夜，步生莲是火中莲。炒薪已并扊扅空，一箸雕胡甚日同。话到不因人热处，始知夫婿是梁鸿。中郎坟籍痛飞灰，赖有文姬诵忆来。更得赏心高韵事，爨烟声裹辨琴材。戒律精持事法王，清心高出宝莲香。但存冰雪孤标在，火宅何妨是道场。"}