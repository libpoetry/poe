{"id":"130204","title":"中秋·月出未出山苍苍","dynasty":"宋代","author":"方岳","text":"月出未出山苍苍，明毫倒射生寒芒。光摇林彩已奇怪，月时犹在青山外。一杯两杯呼出来，仰天喝云云未开。冰轮碾上何人推，天凉如水青如苔。不知今我何如哉，冰撑雪拄胸崔嵬。欲飞上天{左奭右斗}斗魁，手取蟾蜍探泼醅。醉眠老兔秋毡毸，下视茫茫青作堆。今人不见古时月，古月长照今人哀。繇来今古一丘貉，安用老滴成琼瑰。如此佳月能几回，搔吾鬓已霜皑皑。李白如在三百杯，与骑鲸鱼游九垓。"}