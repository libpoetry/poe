{"id":"798062","title":"玲珑四犯  月下闻笛","dynasty":"清","author":"陈维崧","text":"三五良宵，看云月澄鲜，幽辉盈抱。羁旅无眠，愁思几番萦绕。满园春水空濛，映翠竹、枝枝斜袅。恰嘹喨、谁家入破，遥想小楼空悄。因思天宝梨园队，有金雁、钿蝉绝妙。更偷把、宁王玉笛，吹彻谁知道。一自华清人散，缭垣外、閒花野草。叹此生头白，天涯再听，伊凉别调。"}