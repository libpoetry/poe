{"id":"667946","title":"石斋","dynasty":"明","author":"王廷陈","text":"巨石连天起，崇威压栋隆。南阳卧龙地，西蜀草玄翁。洞凿峨眉辟，根穿海窍通。过云开锦绣，宿雾隐玲珑。润助琴书色，明添桧柏丛。春垣牵紫蔓，秋壁映丹枫。淇澳常如琢，他山信可攻。坚贞君子德，磊落古人风。锡磬悬周庙，为渠峙汉宫。玉衡当万国，苍佩冠群公。镇静为磐久，精灵降岳同。江河屹自障，瓦砾旧曾空。作砺商家日，和钧夏府中。升堂愧未可，瞻仰借磨砻。"}