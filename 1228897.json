{"id":"1228897","title":"题刘理之木石","dynasty":"元","author":"薛汉","text":"木石山人枕溪曲，尽日看山如不足。一朝木石真到眼，昔者寓言今实录。何年老楠生长空山中，枯根入地蟠蛟龙。嵌窦玲珑削苍璧，宛如当年苏老之三峰。浪齧沙沿岁时久，岂知竟落渔人手。渔人好饮君好奇，驼入君家博升斗。君不见嗜石相国李与牛，不惜千金购罗搜。岂知山人奄有一丘壑，只费平原五督邮。"}