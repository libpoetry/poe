{"id":"613223","title":"柬郭咨署","dynasty":"明","author":"梁亭表","text":"茶山翘跂看鹏翥，九万扶摇谁可语。怒飞抟击大惊人，与我相期郭咨署。咨署燥发负琦瑰，灵根异骨自天开。胸中磅礴驱今古，我能拔尔抑塞磊落之奇才。十年读书破万卷，一生玄鉴堪吾选。陆海潘江笑未工，玄草易林浑似浅。登坛仗剑骋中原，左执鞭弭右櫜鞬。汗牛著草时盈笥，倚马挥毫日万言。万言倚马笔如走，竿瑟争鸣兼不朽。两都词赋飨千金，八股文章嫌敝帚。咄嗟咨署一少年，少年藻思何芊芊。吾生性癖耽佳句，陶谢令渠述作传。此日青云飞白社，凌云献赋称司马。长杨羽猎后先名，早晚荐雄文似者。桃花树里百花馨，茶山葱郁何青青。若问陆沉论避世，与尔相期著作庭。"}