{"id":"973792","title":"比见愚卿于庐陵出示杨谨仲诗卷中及其弟鲁卿问其所在云携琴往岳麓度夏今日见杨谨仲又云其弟卓卿近过此奉其母往游洪之西山回途游阁皂乃归尔余方困于道途有叹于其人作诗须到吉示愚卿及二君云","dynasty":"宋","author":"赵蕃","text":"庐陵得交君弟兄，杨子诗中称鲁卿。问云携琴岳麓行，归期去日云秋清。今晨复见杨子面，为言卓卿近相见。玉隆阁皂两仙山，游以娱亲趁鲜健。我时闻之与杨子，啧啧叹息久不已。我方五斗困尘埃，渠亦栖迟一丘底。鲁卿卓卿真愈人，枉道儒冠解误身。异日名山倘行遍，卧图好学宗少文。"}