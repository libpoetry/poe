{"id":"698474","title":"题医士朱士良紫阳读书卷","dynasty":"明","author":"唐文凤","text":"结屋紫阳山下村，承家今喜见文孙。方抄已积三千卷，书读须穷十万言。缃帙芸香蒸雨润，石炉药气散烟昏。杏林手种阴功茂，云谷心传道脉存。龙虎炼成能自卫，虫鱼注就许重论。莫辞此日辛勤力，要使他年学术尊。流水淙淙撼石梁，紫阳当户挹岚光。何殊讲习居长白，自说流传属太仓。药品君臣储满笼，书签今古积连床。萤囊照眼能供读，龙化为人欲问方。坐爱茅檐随月色，病思橘井涌泉香。良医良相真何异，好拯生民济世康。"}