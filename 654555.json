{"id":"654555","title":"题幼安濯足图","dynasty":"明","author":"何乔新","text":"当涂睥睨汉家鼎，江左孙郎恣驰骋。茫茫九域战尘飞，洁身东适玄菟境。黄云黯黯炎精昏，避地且复依公孙。公孙非有兴汉志，俎豆诗书聊共论。谁云此地在东鄙，箕子旧邦风化美。同游不独邴与王，尚友欲追孤竹子。猘子猖狂事渐非，扁舟浮海又西归。尚愁黄尘涴吾足，褰裳自濯沧浪溪。沧浪之水清彻底，更欲枕流洗其耳。水中圉圉疑子鱼，似亦含羞倏惊逝。嗟哉子鱼良可羞，昔为吾友今吾仇。何当一请尚方剑，断取头颅掷浊流。"}