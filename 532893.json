{"id":"532893","title":"秋夜过王库部定甫观元人赵原山水小幅因题其后","dynasty":"明","author":"黎民表","text":"荆关神妙世希有，莒国山人亦名手。意匠经营颇逼真，水石山林气森秀。剡藤一幅才盈咫，万穴千岩俱点就。芙蓉开萼迤太清，星宿汇流款崇岫。陂陀映带粘箴莎，涧石纵横走泉溜。日出初分意色浓，秋高始脱烟霞瘦。吮粉含丹无此流，北苑营丘合回首。王君好事偶得之，棐几云房顿觉奇。况当燕市风尘日，见此溪山罨画姿。泠然便觉心神披，严霜扑人叶辞枝。翠眉更进金屈卮，白云在天河汉移。醉来骑马忘南北，桐叶分题赋小诗。"}