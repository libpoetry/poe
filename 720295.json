{"id":"720295","title":"田家杂兴次储光羲韵","dynasty":"明末清初","author":"孙枝蔚","text":"娶妻非齐姜，置田非膏腴。结交非平原，或牧或樵渔。亲戚不我嗤，还复羡幽居。厨中办鸡黍，前溪漉虾鱼。相期风雨候，早更过吾庐。得巢雀相贺，得食鹿相呼。与尔共乡县，时来倾此壶。野人常在野，鸟兽颇相关。嗷嗷叹众雀，求食何时闲。慨然念羲农，不生此世间。鼙鼓声不休，群盗满南山。衣食起干戈，世路多险艰。仁义那可恃，清净良难攀。莫言庄与老，不如孔与颜。猎骑过青山，追逐良自乐。朝出长安城，晚投咸阳郭。笑谓田家儿，止如夸收获。乾坤方用武，人命轻鸟雀。养贼二十年，无人收河洛。空有长弓箭，不射欃枪落。大言竟何益，此辈真轻薄。"}