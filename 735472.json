{"id":"735472","title":"陈情后投上家高阳相国","dynasty":"清","author":"李因笃","text":"圣代垂裳日，宗臣秉轴年。安危殷独倚，作述俨相宣。国体光凝命，家声协象贤。先公堂载辟，旧德史争传。我李贻谟大，生民肇祀虔。仙源遥溯陇，望族久推燕。履傍星辰切，膏蒙雨露偏。沛丰原近汉，韦杜并依天。奋翮郎山迥，濡毫易水妍。雅音兼宕激，经术饱腾穿。制策留深殿，图书赐秘篇。然藜堪炳阁，发箧似流泉。屡冠清班采，平登上相躔。黑头人竞识，黄发卷弥坚。正色群僚右，和衷独座边。雍容瞻物表，敏捷洞几先。左序钟初彻，东方旭未延。极宸森列仗，阊阖静鸣鞭。特诏趋承谨，当时应对专。至尊频造膝，长日数移廛。渐睹皇威霁，难闻密语悬。输诚通肺腑，布泽满陬埏。往聚黔池甲，俄高楚塞烟。飞输连栈骑，铲障截江船。骇落狂涛莽，欢来急羽骈。奔猿宁假木，涸鲋已盈筌。胜算挥师次，英谋授庙堧。那须名出己，真少议随肩。惠洽雕题外，功论汗马前。珥貂开七叶，端佩领三蝉。粤徼迟湮垒，滇阴且控弦。敢求汤沐暇，遑恤鬓丝鲜。托契孚鱼水，赓歌靖铠鋋。刚逢戎事肃，早觉聘车联。小子何能赋，愁吟亦可怜。总知穷自悔，奚补壮多愆。夙誉饶虚窃，佥询欻谬然。苦辞明发驾，终挟远游毡。势迫违慈母，途歧恋别筵。雪霜身契阔，河海泪潺湲。卸橐秋将暮，居亭地屡迁。炎晖行处猛，夕月几回圆。抱病仍趋阙，临轩勉受笺。滥分仓庾米，叨给度支钱。睿藻虽同及，温纶乃下诠。爰忘蓬户陋，竟备石渠员。乞养要无已，孤恩信有焉。回头双华阻，举目五云连。所恃萦瓜瓞，还劳芘葛绵。恭期致尧舜，锡类许矜全。"}