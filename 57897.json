{"id":"57897","title":"胡明府书来道旧花园之游怃然作歌","dynasty":"明代","author":"李蓘","text":"谢混游西池，休文宿东园。我曾醉卧君园里，至今魂梦犹腾翻。当时春色初蓓蕾，况有千金丽人在。蕙兰吐气光绕身，一曲能令壮心改。池水涟漪镜靓妆，鎏金宝鸭焚都梁。陶然不知其处所，但见娟娟花月来东墙。人生好会易暌阙，一别杨花几经歇。美人眇眇春水长，万里斜阳坐西没。"}