{"id":"210127","title":"尉迟杯·长亭路","dynasty":"宋代","author":"陈允平","text":"长亭路。望渭北、漠漠春天树。殷勤别酒重斟，明日相思何处。晴丝扬暖，芳草外、斜阳自南浦。望孤帆、影接天涯，一江潮带愁去。回首杜若汀州，叹泛梗飘萍，乍散还聚。满径残红春归後，犹自有、杨花乱舞。怅金徽、梁尘暗锁，算谁是、知音堪共语。尽天涯、梦断东风，彩云鸾凤无侣。"}