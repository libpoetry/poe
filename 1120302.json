{"id":"1120302","title":"洪景严枢密挽词二首","dynasty":"宋","author":"周必大","text":"两制摛文压缙绅，三吴耀武见经纶。桥留震泽居无扰，舟济沧溟捷有神。宥府嘉猷推乃后，陪都遗爱纪斯民。多才多艺无多寿，此理凭谁问大钧。召试曾叨对巨题，代言今忝继前规。丰钟霜响人何在，瓦釜雷鸣愧可知。滕驷启城嗟有日，徐鸡醊酒恨无期。玉堂赖有纶章在，时展前篇慰所思。"}