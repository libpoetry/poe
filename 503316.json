{"id":"503316","title":"送人至温陵","dynasty":"明","author":"王恭","text":"江城五月南风作，榕叶初凉枣花落。官炉酒贵人不赊，客路无钱少欢乐。怜君倜傥能远游，粤王潭头系小舟。经过不待平原席，濩落宁悲季子裘。自言家住桐阴下，云榭台中日潇洒。紫英花开香满衣，槟榔叶大宁论价。三十年来何怆哉，凄凉人物与苍苔。明珠象齿不复惜，海客番船何处回。别来乡县还几旬，况得延陵为主人。论交自是少知己，薄俗谁能无弃贫。嗟予飘转红尘里，千载春衣厌泥滓。醉后狂歌空有神，交态看同一杯水。送君远游归故园，我亦还山依鹿门。相思平远台头月，忍听清原洞口猿。"}