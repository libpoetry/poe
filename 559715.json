{"id":"559715","title":"分韵得花宇贺翰林周典籍考满","dynasty":"明","author":"曹义","text":"濂溪有云孙，抱道心孔嘉。早年歌鹿鸣，来观上苑花。致身玉堂署，经史为生涯。□论动乡相，文采霏晴霞。新□多古意，妙句芬天葩。胸中泻云梦，笔底飞龙蛇。春风酿松酒，夜雪烹新茶。气味自潇洒，恬澹众所誇。辛勤十载馀，功绩归皇家。是时春向暖，景物争繁华。桃红舍宿雨，柳绿啼新鸦。适当课最期，伫看恩荣加。"}