{"id":"796088","title":"法曲献仙音 敬次大人题管夫人大士画像韵","dynasty":"清","author":"钱瑗","text":"著墨句衣，吮毫添晕，腕底香留千古。竹里行吟，月中窥影，愁心问伊知否。竖一指、谈禅也，天花堕如絮。恨难数。更谁怜、梦尘醒后，多少事、赢得几声才女。莫再钟情根，愿来生、重转西土。满眼青莲，是鸥波、曾共游处。悔身无双翼，去伴听经鹦鹉。"}