{"id":"1077202","title":"读四家诗选四首 其四 太白","dynasty":"宋","author":"李纲","text":"谪仙乃天人，薄游人间世。词章号俊逸，迈往有英气。明皇重其名，召见如绮季。万乘尚僚友，公卿何介蒂。脱靴使将军，故自非因醉。乞身归旧隐，来去同一戏。沈吟紫芝歌，缅邈青霞志。笑著宫锦袍，江山聊傲睨。肯从永王璘，此事不须洗。垂天赋大鹏，端为真隐子。神游八极表，捉月初不死。"}