{"id":"835466","title":"一萼红 庚辰人日，定王台宴集，和姜白石","dynasty":"清末民国初","author":"王闿运","text":"汉王宫。正良辰胜赏，荆楚岁华秾。草衬骢嘶，松留鹤守，谁道时序匆匆。入春早，商量梅柳，看嫩蕊，新绿引东风。花在诗前，雁归人后，酒满吟中。怀古感时都罢，喜清时政暇，故国年丰。一水西浮，层阴北望，还见云树重重。似今欲归便得，休惆怅、寒涧石床东。寄语繁花，明年更映人红。"}