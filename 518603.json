{"id":"518603","title":"黄日升东楼诗","dynasty":"明","author":"张吉","text":"太古神君眼如电，悠悠下瞰迷方面。凿开混沌施赤轮，楗旋万古摩天健。明星无明黯苍茫，仙山人世俱荒唐。忽然碧海生金柱，百怪屏迹群魔藏。先生握发谋端倪，非南非北还非西。盘据青阳俯生气，棼楣崭出隳虹霓。长风淡沲吹香陌，桃叶蓁蓁自春色。白云无数宿檐端，长啸一声天地窄。"}