{"id":"1194786","title":"酬于驸马二首","dynasty":"唐","author":"杨巨源","text":"绮陌尘香曙色分，碧山如画又逢君。蛟藏秋月一片水，骥锁晴空千尺云。戚里旧知何驸马，诗家今得鲍参军。阳和本是烟霄曲，须向花间次第闻。芳时碧落心应断，今日清词事不同。瑶草秋残仙圃在，綵云天远凤楼空。晴花煖送金羁影，凉叶寒生玉簟风。长得闻诗欢自足，会看春露湿兰丛。"}