{"id":"701926","title":"重阳辞诸亲友登高之约和韵","dynasty":"明","author":"黄锦","text":"老来多病怯风高，林壑萧森万籁号。有酒不妨开小径，看山何必拉时豪。情同阳鸟怀矰缴，意类玄猿抱郁陶。因忆往年叨侍宴，归鞍曾带枣亭糕。秋来羽檄动惊闻，谁把关河作质文。万户萧条唯壁立，百年潦倒叹丝纷。鱼龙水冷知霜夜，鸿雁风高乱汉云。每向城头频眺望，不堪迟暮对江濆。"}