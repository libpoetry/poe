{"id":"1123247","title":"吟社递至诗卷足十四韵以答之为梅水村发也","dynasty":"宋","author":"赵必?","text":"铁石其心肠，冰雪其襟胸。晨陪玉辇游，夕堕瘴海东。萧艾秽群芳，草木纷零落。梅花我辈人，例合束高阁。紫薇号舍人，红荔名郎官。梅花隐君子，未可一样观。无诗对梅羞，诗成梅花开。梅自工于诗，欧九却识梅。霜凋雪剥馀，万卉生意动。梅花让群芳，回施春风供。欲花未花时，此妙无人知。著花已多事，更为花吟诗。子猷癖爱竹，无梦到香影。雪夜棹匆匆，未必有诗兴。香魂逐逋去，翠羽招不还。醉倒赵师雄，一身花影寒。我爱梅花清，梅花怜我癯。宁为寒东野，毋为渴相如。对梅日一醉，无酒如梅何。尘世独醒人，卑之毋甚高。水月一联诗，桃杏不敢近。卷锦归之梅，梅花无可逊。无贽谒梅花，一诗我破戒。春风如打勘，具有案卷在。梅花老山林，思与天下芳。琼花差清白，荐之守维扬。怀哉丈人行，四海空交游。桃李不识面，一生慕荆州。"}