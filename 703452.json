{"id":"703452","title":"附袁文清公答诗二首","dynasty":"明","author":"释妙声","text":"翠越经院多高人，碧窗点翰五采新。天机不受梁燕语，逸兴直与江鸥亲。羡君解衣浣流水，愧我束带陪紫宸。屈指当今人物论，从此有约同垂纶。至人天隐乐有馀，良玉不愿为雕玙。昂昂盘石大士相，杳杳归雁旁行书。白莲解结碧云坐，绿蕉不羡青葱裾。道人翻经悟空假，始信尘世归真如。"}