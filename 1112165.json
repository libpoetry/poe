{"id":"1112165","title":"七夕","dynasty":"宋","author":"宋祁","text":"开秋七夕到佳辰，里俗争誇节物新。乌鹊桥头已凉夜，黄姑渚畔暂归人。裴回月御斜光敛，宛转蛛丝巧意真。卜肆沈冥谁复问，年年槎路上天津。西南新月玉成钩，奕奕神光渡饮牛。素彩低浮承露掌，清香不散曝衣楼。天边华幄催云卷，星外横桥伴客愁。莫使银河到沧海，人间沟水易东流。"}