{"id":"1252955","title":"驿传杭台消息石末公有诗见寄次韵奉和并寓悲感二首","dynasty":"元末明初","author":"刘基","text":"被谗去国终思楚，厚貌深情漫剧秦。禾识庞萌直老贼，妄期侯景作忠臣。池鱼幕燕依栖浅，轩鹤冠猴宠渥新。何处荃兰不萧艾，种蔬犹得养闲身。丧乱如川未有涯，悲风满地是虫沙。衰迟两臂从生柳，疾病双眸但陨花。暗蛬寒蝉秋色老，丹枫紫菊夕阳斜。颇闻四国思郇伯，尚想诗人赋木瓜。"}