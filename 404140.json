{"id":"404140","title":"齐天乐·咏藕","dynasty":"近现代末当代初","author":"黄咏雩","text":"西风吹散文鸳梦，凄凄夜凉如许。玉臂支寒，冰丝缀泪，身世沉冥怜汝。菱塘芰浦。又鸥鸟翻波，蜻蜓搅雨。微步生尘，佩环彫尽罢歌舞。湘娥昭质尚在，奈飘零翠袖，偷怨迟暮。心苦先枯，根深有节，禁得风波几度。秋怀漫诉。问凿窍谁教，出泥奚污。只恐修罗，孔中藏不住。"}