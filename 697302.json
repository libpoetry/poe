{"id":"697302","title":"春日张明府过访赋赠二首","dynasty":"明","author":"胡应麟","text":"荧煌车盖集檐牙，握手孤城送暮笳。紫气乍浮苍岭月，清光时坠赤城霞。双飞玉舄高天外，独奏瑶琴大海涯。闻说河阳春烂漫，一筇能许叩官衙。空斋一榻卧莓苔，上国双旌叩草莱。拂剑星光延浦合，飞觞云色幔亭来。诗传励志惊高唱，赋倚思玄识异才。莫讶弦歌犹下吏，黄金千尺步燕台。"}