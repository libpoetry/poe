{"id":"1227264","title":"东湖别吴伯清周栖云虞伯生诸君子","dynasty":"元","author":"何中","text":"炎炎白日长，窅窅孤云去。身縻心久归，别至情更苦。良时难骤得，异县不同聚。名都亲友并，并翔文窎羽。处独忽多闻，至乐欣所遇。拆理挹清风，吟诗看疏雨。鸣琴挽幽听，评帖劣前武。有时纵登览，江山见吞吐。行襟浦草青，解带湖柳舞。兹游岂不佳，归来胡遽赋。顾兹山林姿，终非城市侣。故园芙蓉华，绿池照茅宇。我怀讵能忘，宁为倦羁旅。长歌招隐诗，诸君果何许？他夜宿山邮，明月照去住。"}