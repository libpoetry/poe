{"id":"240623","title":"赠襄阳帅吴彦猷","dynasty":"宋代","author":"王之望","text":"令威千岁归，城郭尚如故。我今还故乡，陵谷亦易处。荆榛荒旧蹊，溪壑改新路。城中十万家，碧瓦生烟雾。茅茨变闾阎，旧屋无一柱。相逢访亲旧，十百不一遇。岂无新人民，往往皆旅寓。元帅念疲疗，抚养若稚孺。近闻田裹间，稍稍复逃户。会当一二年，功效见生聚。但恐锋车来，追诏不容住。努力慰斯民，望公若羊祜。"}