{"id":"502674","title":"送林洙之徽州省亲","dynasty":"明","author":"王恭","text":"去年沙头柳堪折，与尔严君惜离别。今岁沙头复送君，柳条拂面花如雪。新安今去问平安，莫叹严君尚冷官。胡瑗由来布衣士，郑虔不厌坐毡寒。看君亦是奇男子，白面疏眉有如此。怀里琅玕人未知，手中结绿谁堪比。别后秋风归未归，他乡应复念慈闱。经过莫上滕王阁，辛苦须缝莱子衣。"}