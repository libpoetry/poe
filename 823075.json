{"id":"823075","title":"泛清波摘遍 荣之北山产绿茶，香色一如龙井，借小山韵张之","dynasty":"清末近现代初","author":"赵熙","text":"云腴养碧，月液含秋，谁分老来乡味好。美人新摘，春到千山万山早。牛峰道。苍苔冷处，红雨香中，才近露华先醉了。少个樵青，莫笑烟波钓徒少。旧游渺。湖上记开寺门，井畔遍生瑶草。曾煮松声涧声，翠楼钟晓。梦痕杳。烟蕊饷客自佳，风篁甚时重到。且当龙泓片叶，寸心倾倒。"}