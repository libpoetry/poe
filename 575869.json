{"id":"575869","title":"桑梓图为左布政徐本赋","dynasty":"明","author":"孙蕡","text":"君侯早岁逢间关，声名出镇三楚间。江湘霖雨起诸葛，环堵苍生思谢安。忧时两鬓飒犹绿，捧日孤衷明独丹。笑挥霜箑向戎垒，倒挽银汉清八寰。功成入奏麒麟殿，中外好官扬历遍。才华已羡冠西曹，丰采还来照方面。荔枝香凝粉署戟，桄榔影入薇垣甸。凭高作赋羡才华，拄笏看山忆乡县。乡县迢迢路几千，齐安远在长江边。石牛青嶂接巴蜀，螺湖绿水通湘沅。鸥飞竹楼笑傲吏，鹤过赤壁怀诗仙。回廊忽披生色画，一幅鹅湖万金价。书屋斜连洛浦阴，渔船暝泊临皋下。天低故垄锁松柏，秋入平田熟禾稼。征帆去住却无情，王事鞅掌何由暇。皇恩诏锡许归荣，稚子牵衣父老迎。更植社莲招惠远，添栽径菊学渊明。香醪再泼新醅白，断绮重寻旧谱声。匡济老臣心未减，却从江国望神京。"}