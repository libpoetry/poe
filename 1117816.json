{"id":"1117816","title":"东篱杂书四首","dynasty":"宋","author":"陆游","text":"芳草初侵路，青梅已破枝。雨来鸠逐妇，日出雉求雌。莽莽江湖远，悠悠岁月移。老人观物化，隐几独多时。桃李成尘土，来禽始著花。病夫犹枕上，春事又天涯。巷陌鞦韆梦，帘栊燕子家。野僧来问讯，强把半瓯茶。老厌人间事，闲知造物功。草生三径绿，花发一窗红。幽境嚣尘外，流年啸傲中。所嗟侪辈尽，论旧只春风。身与春俱老，愁随日渐长。帘栊听语燕，涧谷撷幽芳。酒榼常从后，诗囊亦在傍。闲行无定处，随意据胡床。"}