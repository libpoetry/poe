{"id":"722487","title":"贫居口占","dynasty":"明末清初","author":"屈大均","text":"乞食长生一木瓢，香粳为粥手亲调。八旬堂上老莱母，盐豉加餐暮复朝。膝下黄头历齿多，休惭儿子且高歌。七旬始得完婚嫁，五岳其如欲往何。彫胡饭共露葵香，白发清斋苦北堂。疏磬泠泠花架下，春来强健佛声长。瓶中粒粒砚田来，云子香流齿颊开。世上尽多仁者粟，陶潜未有叩门才。七龄黄口谢家儿，解爱葩经绝妙辞。初读未终三百五，频将比兴问经师。"}