{"id":"680123","title":"山水图 其二","dynasty":"明","author":"商辂","text":"生绡一幅高堂上，彷佛名山势千丈。云霞变态不可名，掩映长流万古清。层江叠岫断复续，怒虎奔龙起还伏。廓然天雨放初晴，万壑千岩漱寒玉。云山峨峨何壮哉，珠林物外无纤埃。长松百尺出幽涧，飞桥横跨山之隈。携琴曳杖者谁子，疑是山中招隐回。君不闻蓬莱三山峰，夐绝非人寰。计来三千馀万丈，惟有飞仙日往还。龙眠画笔夺造化，仙界移来指顾间。公馀杜门无一事，坐对斯图心自閒。"}