{"id":"758085","title":"木兰花慢 秋日寄筠心大姊","dynasty":"清","author":"周贻繁","text":"望丹山碧水，豁尘眼、一天秋。听紫燕啼烟，元蝉咽露，风冷平畴。登楼。试吟旧赋，今来叹古往总悠悠。天意炎凉易换，世情翻覆多尤。心头。铭刻两眉。愁知己、恨难酬。忆金分、绣稿花传绮席，前事如流。沉忧。至今未解，奈衷肠欲诉竟无由。难道延年有术，五云遮断瀛洲。"}