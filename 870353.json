{"id":"870353","title":"成都遨乐诗二十一首 其二 二日出城","dynasty":"宋","author":"田况","text":"初岁二之日，言出东城闉。缇骑隘重郛，淤车坌行尘。原野信滋腴，景物争光新。青畴隐遥坝，弱柳垂芳津。逻卒具威械，祭墦列重茵。俗尚各有时，孝思情则均。归途喧鼓铙，聚观无富贫。坤隅地力狭，百业常苦辛。设微行乐事，何由裕斯民。守侯其勉旃，亦足彰吾仁。"}