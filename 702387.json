{"id":"702387","title":"挽致仕于千户","dynasty":"明","author":"程敏政","text":"春风吹面雪盈头，已过人间八十秋。山戍昼閒惟系马，水村天远独盟鸥。周穷义重焚逋劵，知足心长守乐丘。身后有人能接武，辕门声价到皇州。每过深巷拜仪刑，不觉篮舆几日停。醒眼爱留通夕饮，壮心慵展卫生经。别来吟发添新白，望里家山只旧青。千里生刍嗟莫致，一缄哀些涕交零。"}