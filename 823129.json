{"id":"823129","title":"南浦 燕","dynasty":"清末近现代初","author":"赵熙","text":"年年春梦，叹主人、浑不异卿卿。花外双双来往，玉剪剪愁生。诉尽玳梁身世，算香巢、未定已清明。劝小心飞去，黄金弹子，墙角打流莺。是处乌衣旧第，到如今、葵麦满空营。万里家乡何在，辽海亦论兵。却笑金河归雁，尚天涯、南北趱前程。守一帘红雨，踏青风里又鹃声。"}