{"id":"807779","title":"沁园春  甲寅立夏日同万红友吴天石过云臣斋头赏牡丹作","dynasty":"清","author":"陈维崧","text":"每到春馀，便过君家，来冲绮筵。正楝花风里，金铃细响，湖山石畔，绣幔低褰。绿叶扶红，琼酥衬紫，三种倾城各自妍。疏狂客，更诗催弈圣，酒引僧颠。沈香不记何年。算天宝风流事邈然。记锦袍学士，新声倚曲，淡容虢国，薄醉朝天。事去休提，愁来须谢，眼底明妆尽可怜。春归矣，仗花间蜂蝶，邀取春还。"}