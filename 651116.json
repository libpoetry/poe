{"id":"651116","title":"送王秀才省兄归京师","dynasty":"明","author":"薛瑄","text":"海右传闻此亭古，亭中送客豪英聚。清风入座华筵开，流霞满眼金杯举。是时霜落天宇高，岱宗南望干云霄。况复齐川走沧海，三山恍惚连六鳌。山奇海壮环名邑，落落高怀感今昔。琬琰难酬北海词，风雨宁如少陵笔。想当促膝兹亭中，飘飘逸气凌长空。至今草木生光彩，名将山水传无穷。皇明文运超唐李，鸣凤高冈鸣不已。王君之府玉堂仙，清秩仍兼举三礼。难兄早擢贤良科，内台执法平不颇。朅来海岱振风纪，王君柰此想思何。鸿雁联翩暂相接，又是离亭动行色。萧疏荷芰飐秋波，凌乱桑榆下霜叶。王君王君我所奇，不须怀古伤分离。但愿埙篪迭相应，一门清誉流无期。"}