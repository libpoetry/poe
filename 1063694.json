{"id":"1063694","title":"金华超不群用前韵作诗见赠亦和三首超不群剪发参黄檗 其二","dynasty":"宋","author":"释德洪","text":"道人秀发兰牙吐，家在金华最西坞。不从大士携画轴，一筇千里来游楚。评诗结发师浣花，论字童牙誇石鼓。我皆不能但知爱，亦似胸中有佳处。气韵翛然松上鹤，意态索寞阱中虎。却于翛然索寞中，诗句时时出奇古。乃知笔力有神助，三峡迅流辄于住。疑非蓬发休上人，定是秃头杨德祖。"}