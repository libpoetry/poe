{"id":"1192904","title":"追昔行","dynasty":"唐","author":"薛逢","text":"朝光如飞犹尚可，暮更如箭不容卧。犍为穿城更漏频，一一皆从枕边过。一夕凡几更，一更凡几声。青春枉向镜中老，白发虚从愁里生。曾窥帝里东邻女，自比桃花镜中许。一朝嫁得征戍儿，荷戈千里防秋去。去时只作旦暮期，别后生死俱不知。风惊粉色入蝉鬓，愁送镜花潜堕枝。前年因出长安陌，见一女人头雪白。日中扶杖憩树阴，髣髴形容认相识。向予吁嗟还独语，曾与君家邻舍住。当时妾嫁与征人，几向墙头诮夫主。花开叶洛何推迁，屈指数当三十年。眉头薤叶同枯叶，琴上朱弦成断弦。嫁时宝镜依然在，鹊影菱花满光彩。梦里长嗟离别多，愁中不觉颜容改。叹息人生能几何，喜君颜貌未蹉跎。因君下马重相顾，请奏青门肠断歌。"}