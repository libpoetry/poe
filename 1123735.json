{"id":"1123735","title":"陈丞以南安寨上所得二诗及到龙泉闻余戍地最远见怀二首为寄次韵","dynasty":"宋","author":"赵蕃","text":"郴州何许是，山远水仍多。江徼重重栅，田夫户户戈。雷同嗟不早，叹我亦奔波。未必甘如此，而今敢谓何。路穷千涧底，人绝万山旁。暝宿茅寮冷，晨炊土灶荒。多年布衾裂，倍觉夜蔬香。有底从军乐，题诗日在忙。问我能嗟远，如公肯见卑。十分期一见，四首仅蒙诗。傥许抄传可，何堪绝赠宜。虽然籍湜辈，附此姓名知。剪茅仍伐木，去凸亦锄坳。响屐无惊谢，投金政拟郊。百年终显晦，一稔在肥硗。隐地两成隔，颓墙空长梢。"}