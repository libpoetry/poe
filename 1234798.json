{"id":"1234798","title":"霭翠楼为用极赋","dynasty":"元","author":"刘跃","text":"高楼别起东山麓，嵯峨下瞰秋池绿。水光山色映疏帘，空翠满楼如可掬。楼中美人丞相孙，胸盘太极探天根。惯抱金樽醉明月，时将玉笛呼流云。面面锦屏开叠嶂，掩映浮岚千万状。云雾轩窗十二阑，蜃气疑逢瀛海上。清风六合生衣襟，冰壶不受红尘侵。丹梯倚天一千丈，未许俗客轻登临。慕陶先生凤岩老，题品雄词出天藻。至今黄鹤擅芳名，太白从来让崔颢。"}