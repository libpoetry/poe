{"id":"1126462","title":"和张民朝谒建隆寺二次用写望试笔韵 其二","dynasty":"宋","author":"梅尧臣","text":"跃马侵星去，啼鸦未出巢。春裘风易裂，从骑镫相敲。红日双行柳，黄金一抹梢。乾坤功力大，默诵易中爻。荒台残垒旧名邦，曾说王师此受降。西汉衣冠拜原庙，五天龙象护经窗。蜀冈井味人犹品，隋帝宫基阙尚双。自古兴亡不须问，风铃闲听响幡幢。"}