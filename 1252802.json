{"id":"1252802","title":"五禽言次王季野韵","dynasty":"元末明初","author":"王祎","text":"力作力作，人言田家乐，谁识田家苦。养蚕一百筐，种田一百亩。田蚕非无收，不了输官府。但愿官府不我亏，田家力作非所辞。提胡芦，劝美酒。春风三月满花柳，持此一杯为君寿。人生寿命不满百，日过一日真可惜。身名倘不立，徒令后人哀。不如一饮三百杯，日日不管玉山颓。脱裤脱裤，人情怜新不怜故。故裤绵所妆，新裤但裁布。薰风四月天微炎，人人著布便脱绵。绵裤非不完，失时谁是怜。泥滑滑，涂满泥。我身两足马四蹄，欲行向前不得驰。不得驰，心勿恼，跛鳖也行千里道。若教得意早成名，自有青云脚下生。行不得哥，乾坤满眼纷干戈。荆湖骨如丘，江淮血成河，道路断绝可柰何。君行将何之，欲投辽东去，却向海上过。行不得哥，海水宁可测，只今平地皆风波。"}