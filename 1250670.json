{"id":"1250670","title":"金德元西园宴集得第字","dynasty":"元末明初","author":"王祎","text":"旭日散微暄，乔林动清吹。虽忻气候佳，颇觉众芳悴。朋簪得稍盍，客屐随所憩。华年嗟易徂，嘉会况难值。开尊引清觞，有酒须尽醉。情真略仪饬，理会忘物议。维予二三子，夙宿谐深契。岂无西掖才，未擢南宫第。淹时姑陆沉，谁云果忘世。独怜飘泊踪，萍蓬渺根蒂。未知今日欢，明年复何地。"}