{"id":"1127792","title":"谭贺州勉赋水仙花四绝","dynasty":"宋","author":"曾丰","text":"会逢青帝欲回春，先与梅花清路尘。自别其衣黄一点，示吾不敢与兄均。与水相蒸暖盎春，湘妃洛女是前身。乘风香气凌波影，挑弄眠冰立雪人。高固难为太素容，卑还恶紫又羞红。柔黄软白交相混，色一归于正与中。玉女琼姬暂谪居，水中无可与为徒。莲花固与六郎似，贞女终轻贱丈夫。"}