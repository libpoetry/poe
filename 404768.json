{"id":"404768","title":"水调歌头·丙子六月冀野招饮秦淮酒家，大醉，赋此","dynasty":"近现代末当代初","author":"袁荣法","text":"今日复何日，且尽手中杯。吾生惟愿长此，三万六千回。莫问当年王气，但向秦淮佳处，容我一徘徊。明月无消息，天际有惊雷。我击节，君起舞，歌莫哀。相看头上种种，华发暗中催。毕竟兜鍪金印，不是诗书中物，造化为安排。大笑出门去，我辈讵蒿莱。"}