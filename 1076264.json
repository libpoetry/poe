{"id":"1076264","title":"过狄梁公墓","dynasty":"宋","author":"周紫芝","text":"高后王诸吕，汉鼎几半倾。绛侯入北军，有意诛鲵鲸。兵缠未央殿，血溅长安城。禄辈仅诛灭，四海殊雷惊。唐家女主祸，未可方西京。艾猳剪宗枝，贼计殊未成。三思本么么，白面不足黥。举朝无直节，但畏罗织刑。梁公挟大计，赤手无寸兵。为言不祔姑，祸止谈笑平。功比汉诸人，优劣不用评。事苟以理胜，口舌亦可争。师曲举必败，势力未易凭。老妇虽至愚，理在见自明。不然此危邦，讵可一言兴。"}