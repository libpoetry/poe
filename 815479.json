{"id":"815479","title":"小春月晤周小山别后叠韵奉寄二首","dynasty":"清","author":"徐汝烜","text":"征雁俄惊过汉南，逢君此日快深谈。交情自觉忘新故，诗味真能阅苦甘。腹有经纶才久裕，胸无尘俗趣尤涵。匆匆握别增离思，夙仰高怀未尽探。气味相亲有几人，知交握手见天真。嗣宗才藻能超俗，叔度襟怀果绝伦。文阵声名推卓越，诗家格律著精纯。著鞭愧我难追步，辛苦还期共指陈。"}