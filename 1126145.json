{"id":"1126145","title":"皇帝上太上皇帝寿乐曲 群臣酒三行并用正安之曲","dynasty":"宋","author":"崔敦诗","text":"晓日敞天门，星环萃盍簪。明良赓舜日，富寿祝尧心。穿仗摇旗影，鸣珂混乐音。圣朝敦孝理，百辟尽丕钦。缥缈殿中央，红云捧紫皇。香风飘綵仗，仙露滴霞觞。乐度仪凰曲，恩流振鹭行。万年天下养，宝祚享灵长。清漏滴彤壶，皇仁雨露濡。遥瞻天一笑，同效岳三呼。御醴传觞速，宫花覆座敷。欲知归美意，歌颂在康衢。"}