{"id":"682501","title":"陈勋卿滘口西庄杂咏","dynasty":"明","author":"区大相","text":"柴门临滘口，重叠见溪山。更著一茅宇，分明图画间。衔杯何处好，风月临江美。为问江上翁，赏心竟谁是。门临绿野尽，鸟下清江深。借问王孙意，宁知春草心。前山多白云，可望不可即。惆怅山中人，遥遥似相识。归耕亦何事，十亩江边云。独与饮牛客，门前水竹分。"}