{"id":"937048","title":"游三井观","dynasty":"宋","author":"陆游","text":"三井久知名，暇日偶一访。栋宇坏欲尽，基址尚闳壮。画墙皆国工，烟云俨天仗。旌旄亚戈戟，佩玉杂弓䩨。太古实杰作，笔落九天上。吴生名擅世，睥睨未肯让。规模远有考，意象豪不放。最奇老癯仙，骨立神愈王。石恪虽少怪，用笔亦跌宕。两姝淡蛾眉，非复火食状。尘埃久侵蚀，风雨无盖障。好事未易逢，宁能久亡恙。雍洛劫火馀，妙迹尽凋丧。斯游恐难继，伫立增悄怆。"}