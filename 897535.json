{"id":"897535","title":"代赠","dynasty":"宋","author":"张耒","text":"洞房飞香作春雾，仙人劝酒香中语。明眸第二紫云娘，莺学歌声柳如舞。蹙眉长歌澧有兰，银钩请君春草篇。繁弦高张烛烧夜，玉壶未尽参在天。春泥雪消淮上路，东风浪头惊客橹。恼公旧事几梦魂，过眼相逢一风雨。黄流清洛上天汉，吴山洞庭藏水府。谩题诗句寄归舟，江口风狂那得渡。"}