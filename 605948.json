{"id":"605948","title":"百仙图为陈司马题","dynasty":"明","author":"卢龙云","text":"何处山幽开洞府，苍松白石烟霞古。南极星腾涧壑辉，百仙并集呼且舞。天门宛似辟三宫，天池又与二室同。莲比华山千叶秀，云气昆丘及阆风。铁桥应是罗山曲，扶醉桥头鞭白鹿。斲得终南地肺芝，采药天台犹未足。大会依稀赴幔亭，结庐主人亦谪星。海上蟠桃经岁熟，倚门云是董双成。何必飞升同白日，棋局优游晋石室。羽扇堪挥障世尘，遍览名山愿已毕。慇勤为谢吕纯阳，卢生犹解说黄粱。归与亦欲随仙侣，万态浮云酒一觞。"}