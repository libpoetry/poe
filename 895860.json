{"id":"895860","title":"醉眠亭","dynasty":"宋","author":"王观","text":"松陵江畔客，筑室从何年。世俗徒纷纷，不知李子贤。在彼既不知，不如醉且眠。声名衮衮谁知命，醉非爱酒眠非病。长江浑浑无古今，群山回合来相映。呼奴沽酒不可迟，买鱼斫鲙烦老妻。何必纫绳系飞兔，百年长短空自知。直将裈虱视天地，冥冥支枕穷四时。九衢足尘土，朱门多是非。秋风老莼鲈，扁舟何日归。"}