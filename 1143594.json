{"id":"1143594","title":"寓舍在青安门外由是出郊不数里群山献状如游龙如奔马如踞虎豹深秀坡陀不一而足似有招引赋诗之意遂约子野再用韵","dynasty":"宋末元初","author":"仇远","text":"西望宽平倦眼开，风收云翳扫烟埃。谁能白日捲帘坐，尽看青山排闼来。合沓断冈如引蔓，盘陀大石不生苔。此中林壑多仙迹，何必吹箫更楚台。山列瑶簪束不齐，过云舒卷树高低。孟郊李白曾行处，泰华琅琊尽向西。瘦马自穿幽径去，老莺犹恋落花啼。岂无崖壁平如削，留与诗人醉墨题。"}