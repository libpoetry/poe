{"id":"1106216","title":"减字木兰花 其二","dynasty":"宋","author":"王观","text":"花筵布巧。绿绕红□花枝闹。朵朵风流。好向尊前插满头。此花妖艳。愿得年年长相见。满劝金钟。祝寿如花岁岁红。天之美禄。会饮思量平生福。一硕刘伶，五斗将来且解酲。百年长醉。三万六千能几日。劝饮瑶觞。祝寿不如岁月长。红牙初展。象板如云遮娇面。曲按宫商。声遏行云绕画梁。正当衮遍。休唱阳关人肠断。劝饮流霞。祝寿千年转更加。多愁早老。着甚由来闲烦恼。休管浮名。安乐身康似宝珍。酒逢知己，好向尊前朝日醉。满劝瑶觥。祝寿如山岁岁青。今晨佳宴。昨夜南极星光现。鹤舞青霁，丹凤呈祥瑞气飘。仙书来诏。绿鬓朱颜长不老。满劝香醪。祝寿如云转转高。角声三品。银漏更残将欲尽。盏遍华筵。玉粒琼瓯散又圆。知君洪量。不用推辞须一上。满劝殷勤。祝寿如同福禄星。新秋气肃。此日仙翁曾诞育。禀赋应遍。绿□朱颜似少年。阶庭兰玉。行见儿孙俱曳绿。更祝遐龄。愿比庄椿过八千。百年能几。似数巡环无了日。有限时光。玉兔金乌晓夜忙。幸逢清世。最好排筵斟绿蚁。满捧金蕉。祝寿如松永不凋。三皇五帝。古代英雄闲争气。勇猛韩彭。十大功劳空有名。休谈人我。大限催煎如何亸。前酌觥船。祝寿如同海月圆。春光景媚。花褪残红炎天气。蝉噪高枝。雁叫长空雪乱飞。四时如箭。八节忙忙频改换。满捧金彝。祝寿如同海岳齐。才鸣□鼓。曲奏仙音如乐府。美似梨园。一派箫韶列玳筵。使人清耳。满尘宾朋皆欢喜。劝饮金荷。祝寿延长福更多。"}