{"id":"604278","title":"喜长安解严次杜少陵洗兵马韵","dynasty":"明","author":"张萱","text":"旄头夜落瀚海东，喧腾凯唱来浑同。雕戈自是卧宣榭，铁马不复嘶回中。祈父借筹数蹑足，将军坐树不言功。藁街未悬郅支首，楛矢先献明光宫。何用徐行幸细柳，不须游猎拟崆峒。六龙已捧跃渊日，万里谁乘破浪风。王母益地乾坤小，梯航万国犹言少。舌人争请指南车，旃涂毕勒烟波杳。四门常辟庶尹谐，坐使痴儿官事了。三川曾颂黄河清，千乘更言巢凤鸟。青云干日复连月，非烟非雾常萦绕。解鞍山积汉营空，枕戈雷鼾胡天晓。大散嘉陵已两当，李陵错作右校王。拊髀忽赦云中守，四彝崩角皆离强。从公于迈无小大，执簧君子招由房。特拜玺书颁钵露，横赐褊禆佩冰苍。郁律清宵阅度索，丰隆赤日驱方良。千年宝露渗九有，八极和风遂百昌。却马焚裘长罢贡，居有守兮行有送。转忆前年沃蕉釜，却悔一时将漏瓮。麟阁今图属国形，浯溪再刻□□颂。单于马足不敢缚，轮台沃壤何须种。曾闻赤蛟绥载歌，复说玄狐裘入梦。天生五材谁复能去兵，圣人必不得已而后用。"}