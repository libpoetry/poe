{"id":"1028242","title":"题罗春伯所藏脩禊序","dynasty":"宋","author":"楼钥","text":"东游登会稽，祇见兰亭不见碑。北过中山府，欲访此碑不知处。閒从故家看墨本，如此二者绝难遇。曾经耶律毡裹去，至今胡虏犹知慕。时将一二馈肤使，持归往往快先睹。未知玉石真在否，要比江南终近古。他日缚取呼韩作编户，勒铭归来过定武。只问君王乞此碑，打向人间莫论数。"}