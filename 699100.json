{"id":"699100","title":"送李子行太守谪茶陵","dynasty":"明","author":"徐熥","text":"一官何事又投荒，楚峡猿声几断肠。正是长沙迁谪地，不堪夜雨度潇湘。不为相逢叹陆沉，总缘离别易伤心。孤臣命似湘云薄，圣主恩同汉水深。楚江遥望隔天涯，盛世南迁道路赊。满目春光无限泪，清明风雨马头花。春雨潇潇春草微，片帆遥逐楚云飞。此行若过湘江路，莫吊三闾吊二妃。"}