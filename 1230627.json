{"id":"1230627","title":"自天平游灵岩次胡古愚韵","dynasty":"元","author":"干文传","text":"两峰阊门西，突兀俯众丘。昔年歌舞地，潺湲水空流。岿然白云祠，祀事久益修。尚书献纳后，聊复吴中游。东阳二佳士，并驱驷玉虬。相从泉石间，共赏花竹幽。振步极玄览，万象输吟眸。笑语落空谷，转觉吾生浮。登高固能赋，一洗千古愁。日暮微风发，山气凉如秋。老禅亦好事，款曲邀人留。清泉出岩窦，浊醪过墙头。吾曹亦何幸，去去同仙舟。"}