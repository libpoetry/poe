{"id":"803066","title":"金缕曲   其一 哭朱子西安","dynasty":"清","author":"陆楣","text":"再见斯人否。只飘零，数行珠玉，照人怀袖。蜗角虚名磨蝎命，多少雨潺风骤。刚博得、几年诗酒。草草园池生计办，撇鸥盟，更读辕驹走。聊尔事，亦何有。归来三径花如旧。纵长贫，肯教冷落，翟门师友。今日一挥知己泪，不为绨袍情厚。奈寂寞、才名身后。千载心期吾不忘，悔五湖，有约终相负。风乍咽，暮涛吼。"}