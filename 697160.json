{"id":"697160","title":"明上人居少林三十馀年以游方淮上说法于通玄禅寺余从大众谛听异焉造室玄谈遂至丙夜诘旦留诗为别且订后期","dynasty":"明","author":"胡应麟","text":"泠然飞锡下西方，久住名山侍法王。持咒毒龙归藻椀，谈经驯象过绳床。诸天日月千花供，大地山河一苇航。我亦宿生称大士，相随七佛赴禅堂。崔嵬台殿入清凉，月色天香对坐忘。洗钵师能容姓字，留衣吾欲废文章。才参雪窦人天近，共指云门客路长。计日灵山携杖去，白牛车畔问慈航。"}