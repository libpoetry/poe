{"id":"685862","title":"右溪翁诗寿家君次韵答之二首","dynasty":"明","author":"卢宁","text":"溪翁长把溪上杯，坐对溪花满眼开。棣萼并悬天下望，蒲轮会见日边来。西台谏疏留宫禁，南国文章贲草莱。夜夜思公瞻海月，诗联珠影照三台。白下官閒漫举杯，白云司里红药开。花深鳷鹊台前咏，风动鶢鶋海上来。无日不悬南极梦，有怀同剪北山莱。便图戏彩招仙逸，肯信人间重鼎台。"}