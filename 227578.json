{"id":"227578","title":"开德天王台诗","dynasty":"宋代","author":"李若水","text":"还家十日坐井底，北风吹我上高台。亭亭寒日光彩薄，幕空云影低徘徊。半折老木卧崖腹，衔枯野鹊时到来。沙飞客眼展不尽，雉楼向我争崔嵬。故人天涯云水隔，童背酒壶聊自开。胸中叠厅浇不下，旁人已潮红满腮。西湖百步水作界，北城万瓦烟成堆。十年黄土涴双足，把筇今日踏霜苔。登高能赋我辈事，莫惜淡墨留墙隈。后日重来拂石坐，山阴陈迹空自哀。"}