{"id":"662164","title":"拟古","dynasty":"明","author":"石宝","text":"阅世贵知忌，肮脏始多愆。趾发物已迕，意行悔相连。苦抱叔夜僻，谁辨箕季贤。坦枉固有分，直丝宁改弦。岂不悟裸挝，贾祸几席前。鸿鹄各负志，輮方岂成圆。出门欲学步，足乱首忽颠。何如执坚贞，岁晏循固然。王道本宽衍，锲薄世谓良。鞟革大始裂，箠轭齐已僵。虽剔毫末疵，不顾根本伤。譬彼几上琴，轸急宁久张。中行任智败，季孙以敛亡。覆车鉴不远，胡为复周章。庙堂宜有枢，开阖道始昌。凭谁用杨绾，暂为辍丝簧。"}