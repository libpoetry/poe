{"id":"1104647","title":"淳祐祭海神十六首 迎神用《延安》。","dynasty":"宋","author":"郊庙朝会歌辞","text":"堪舆之间，最钜惟瀛。包乾括坤，吐日滔星。祀典载新，礼乐孔明。鉴吾嘉赖，来燕来宁。四溟广矣，八纮是纪。我宅东南，回复万里。洪涛飘风，安危所倚。祀事特隆，神其戾止。若稽有唐，克致崇极。祝号既升，爰增祭式。从享于郊，神斯受职。我祀肇新，式祈阴骘。猗与祀礼，四海会同。灵之来沛，鞭霆驭风。肸蚃彷佛，在位肃雍。佑我烝民，式徼神功。"}