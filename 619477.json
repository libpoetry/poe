{"id":"619477","title":"寿叶台山太师二首 其二 赋得鳌顶云峰","dynasty":"明","author":"伍瑞隆","text":"鸿濛昔未辟，未有补天手。青山各混沌，流峙自相蹂。女娲截巨鳌，戴以众山首。是时九仙人，丹灶亦初守。相随奠山岳，耸出万仞陡。青天金芙蓉，翠彩分四走。容容山上云，时作苍龙吼。莽荡应风雷，洒润满林薮。中有上仙人，云卧日渐久。朅来游其巅，万灵在衿肘。壮哉鳌戴功，天柱永不朽。"}