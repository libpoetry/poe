{"id":"846791","title":"瑞鹤仙 和李梅南","dynasty":"宋","author":"无名氏","text":"赏残陶径菊。正袅袅愁予，风凄露肃。何人抱幽独。更檐马锵金，廊鱼响木。此情谁属。向底处、骋怀游目。小窗前，频览菱花，一笑鬓丝犹绿。萧索。故国云迷，佳人日暮，轻颦倚竹。短钗敲玉。算几夜，恁孤宿。问旅情如许，怎生排遣，应费酒尊诗轴。最无端、谁隔西楼，正调弦促。"}