{"id":"1063664","title":"次韵圣任病中作","dynasty":"宋","author":"释德洪","text":"君诗素雄放，出语秀不俗。更读病中吟，清婉犹可录。自愧鲁钝者，文字每见辱。有取定乡闾，馀事亦何足。夫子饱书史，屡晒便便腹。蓄深故发远，诗成惊众目。我诗虽不少，俗马空多肉。赖遇秃毛发，苟仕安得禄。所至有青山，是处堪藏育。行当拂衣去，此志吾已卜。君须更勉旃，当以谦自牧。功成还故乡，竹杖巾一幅。永从林下游，此诗无厌读。"}