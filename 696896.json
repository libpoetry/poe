{"id":"696896","title":"四时叹学歌 春","dynasty":"明","author":"柯潜","text":"春日晴，桃花艳冶照人明。和风催笔思，巧鸟助文情。书吾为汝受尽艰辛，吾为汝费尽精神。何时足吾意，却使我、壮大家声。夏日长，荷盘叠翠结清香。薰风来卧榻，好雨洗炎凉。书吾为汝历尽棘场，吾为汝用尽思量。何时得吾志，却使我、远大文章。秋日中，桂蕊妖娇吐月宫。嫦娥扫云路，才子逞英雄。书吾为汝坐尽短檠，吾为汝闻尽漏钟。何时得吾愿，却使我、附凤攀龙。冬日寒，柯山不改旧时颜。雪拥山头白，烟笼海上滩。书吾为汝挑尽灯残，吾为汝减尽三餐。何时了吾债，却使我、心事偷閒。"}