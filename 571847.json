{"id":"571847","title":"崇国寺葡萄园集黄平倩钟君威谢在杭方子公伯修小修剧饮","dynasty":"明","author":"袁宏道","text":"入门似出门，莎畦布平远。十亩蕃草龙，垂天棼鬘鬋。古根老巉石，凉荫厚深巘。茫茫三夏云，有舒而无卷。分栋理孙枝，凿泉通小畎。树上酒提偏，波面流杯满。榴花当觥筹，但诉花来缓。一呼百螺空，江河决平衍。流水成糟醨，鬓髭沾苔藓。侍立尽酲颠，不辨杯与?。翘首望裈中，天地困沈沔。未觉七贤达，异乎三子撰。"}