{"id":"703131","title":"题陈主事元宗渔洲雅集诗用秋来凫雁下方塘元韵","dynasty":"明","author":"谢晋","text":"良辰群彦集，饮饥临芳洲。凉飙除炎暑，川泽含清秋。浩然吟兴发，庶或写离忧。可怜磐石上，垂柳拂行杯。新妆明水底，木末芙蓉开。荡舟人远近，风外送歌来。秋风水祠下，疏柳映菰蒲。酣吟远眺处，归艇逐飞凫。云外香台出，烟中绝岛孤。殽籁杂前陈，弦歌坐相间。解衣岸乌纱，夷踞忘简慢。何处送秋来，江洲一声雁。舸舰迷清津，衣冠耀朱夏。胜赏继兰亭，清高拟莲社。东人与朱阑，西日且迟下。宴酣执子手，问子之何方。徵书天上来，端简朝明光。去去各努力，秉心惟忠良。疏钟来远寺，暝色起横塘。佳会谅难再，盟心那可忘。他年寻旧迹，烟水浩迷茫。"}