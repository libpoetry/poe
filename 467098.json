{"id":"467098","title":"口占赠周子二首","dynasty":"当代","author":"陈永正","text":"有告如不闻，有秽如不见。蠢蠢满座前，一一何劳辩。扬之益其骄，抑之结其怨。无理容取闹，拔刃则稍劝。未用愤愤然，师道减半寸。丘轲亦罪人，我辈安足论。端坐夫子席，好梦周公旦。汝墙悬一画，视之境郁郁。汝架插千签，扑之尘坲坲。我初识汝时，人道汝强倔。终日默而坐，眼空无馀物。与汝交十载，知汝意不拔。喑呜无人处，深心难掊掘。今日婴罗网，刚猛宁稍屈。气涌来天地，一发谁得窒。我见窃忧之，进言汝莫怫。岂不闻古语，狡兔须三窟。"}