{"id":"313235","title":"台城路·海山仙馆","dynasty":"现代","author":"潘飞声","text":"花阴梦破衫痕碧，残荷冷摇苍翠。曲曲回廊，閒閒野鹭，不管游人停舣。风窗半启。占几叠湖山，几分烟水。垂柳萧疏，宵来渐渐有秋意。年来游侣散尽，便诗筒酒盏，随分抛弃。雪阁吹箫，虹桥问月，风景依稀重记。荒凉若此。又玉笛声中，落红铺地。隔岸归鸦，冷烟飞不起。"}