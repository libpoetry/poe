{"id":"281544","title":"扬州慢·香港湾仔楼望","dynasty":"现代","author":"林庚白","text":"表海全非，殖民犹是，倚楼信美山川。共风帆过鸟，绿净远浮天。念文物、中原渐尽，丧邦无日，互市何年。看奔流东下，只应留命桑田。用夷变夏，更偏安、江左堪怜。算素月流辉，黄花竞爽，知为谁妍。向晚万家灯火，纵横处、岚影如眠。剩雄心难遣，排愁还擘吴笺。"}