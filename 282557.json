{"id":"282557","title":"金缕曲·白门怀旧","dynasty":"现代","author":"俞陛云","text":"断雁啼霜紧。溯秋风、蹇驴茸帽，萧寒庾信。衰柳旗亭残酒在，谁与画阑同凭。且携上、石城诗艇。打桨六朝山翠里，旧烟波、泻尽珠帘影。让鸥鹭，眠沙稳。围棋宾客西园盛。访残碑、盦空宝华，绛云同烬。欲倩四弦商妇手，弹向秋空月冷。恐未必、流莺解听。自分凝妆眉洗黛，晓窗寒、错怨红菱镜。尽踏遍，蘼芜径。"}