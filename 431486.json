{"id":"431486","title":"百字令 万佛造像","dynasty":"近现代","author":"邓潜","text":"汉时伊阙，有佛家摹样，镂琼镌玉。一叶一花参妙相，万亿化身西蜀。璎珞分明，毡椎细腻，塌碎苔斑绿。访碑人到，惜无铭赞堪读。回忆寺枕江滨，塔留铁像，黔志曾编录。护法沙门缘底事，笑倒如来金粟。古锦盛囊，妙香凝纸，翠墨光盈目。王孙辇去，郁林载石同不。桂湖一曲，拜先生遗像，森森修竹。绢素如林瞻墨妙，又荐寒泉秋菊。月殿名高，天门力撼，支手龙鳞触。簪花拥妓，老颠聊寓歌哭。当日聚讼盈廷，谁翻濮案，青史平心读。蛮徼弓衣争织句，夺尽点苍山绿。金马魂归，金鸡梦断，臣醉金难赎。鸥波图仿，黄夫人貌同幅。"}