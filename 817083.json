{"id":"817083","title":"寄答梁鹤庄","dynasty":"清","author":"缪公恩","text":"三十年来感逝波，浮云身世变更多。故人零落青门旧，白发盈头唤奈何。曾同诸子共趋庭，朝退追随过引亭。杖履于今魂梦里，不堪回首忆横经。骑箕化鹤已神仙，两母云山隔一天。安得老人相晤对，与君同侍话当年。司鹾作宰为家贫，清俸重颁足养亲。枢要遗徽今具在，期君衣钵继先人。法书分我浣溪笺，属领风花雪月权。俗骨自来医不得，此中清旷恐无缘。海角迢迢忆索居，故人应亦念吾庐。见君不待梁头月，斗室常悬尺素书。"}