{"id":"680035","title":"题渔樵问答","dynasty":"明","author":"王阜","text":"我本渔樵三十载，丘壑优游鬓毛改。东溟巨涨已投竿，南涧松枝更堪采。忽见渔樵共画图，逶迤列嶂阚澄湖。松边柯烂罢观奕，柳外舟行闻捕鱼。江陆相逢幽兴发，划然长啸天地阔。清晨砺斧千嶂云，薄暮收纶半潭月。莫采谷口之青松，明堂赖尔扶持功。莫捕江心之赤鲤，禹门变化来天风。负薪入市归来晚，莼菜羹香菰米饭。五老峰前松月凉，新妇矶头柳风暖。忽观此画三叹息，何处林泉可清适。四时伐木归去来，一派沧江楚天碧。"}