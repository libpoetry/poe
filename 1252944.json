{"id":"1252944","title":"重用韵荅严上人","dynasty":"元末明初","author":"刘基","text":"坐见风霜百草疏，却怜光景渐消除。萍蓬飘荡三年客，松菊荒凉五亩居。陋巷苍苔封蚁垤，空庭黄叶带虫书。江枫恰似知人意，强学芳菲二月初。江水东流西日微，闲身不系独何依。尘埃爽飒枯蓬鬓，霜露凄凉破衲衣。百粤雨馀山翠合，三韩云净海青飞。沧溟自古通天汉，梦绕黄姑织女机。"}