{"id":"1253287","title":"西湖葛岭玛瑙寺僧芳洲有古琴二一名石上枯一名蕤宾铁为赋诗二首","dynasty":"元末明初","author":"高明","text":"葛仙岭上瞿昙宫，老僧雪眉覆双瞳。奇琴久蓄款识古，云是零陵水边石上之枯桐。忆昔蛟龙宅其涘，霹雳斩龙树亦死。道人作琴傍水弹，几夜湘江泣帝子。迩来居我玛瑙坡，声价压倒伽陀罗。嵇心羊体妙相得，有耳不听西湖歌。松窗茶屋梦初醒，别鹤凄凄怨烟岭。隔水逋仙夜不眠，听尽梅花山月影。师琴名以蕤宾铁，岂是七丝专一律。古来声律商与宫，一百四十四调终于一。又闻古铁能解音，何况圣人所作之雅琴。琵琶才闻铁自跃，万物岂不通琴心。忆昔重华为民鼓，拂拂薰风吹下土。九官佩玉和铿锵，凤凰来仪百兽舞。无情相感若有情，蜀山欲破铜先鸣。从今却笑陶渊明，胡为不取弦中声。禅关万竹净尘垢，月出西湖照窗牖。此时请师为鼓一再行，试听还有铁声否？"}