{"id":"748231","title":"哀殳生","dynasty":"清","author":"金楹","text":"枯杨不再芳，残花不再扬。下士忽愁苦，斯人已沦亡。沦亡岁月迁，昨梦在我傍。觉来不见君，神思空旁皇。旁皇何所之，愿言携酒浆。寻君墓前道，空山石苍苍。苍山万古色，人命有短长。乡井嗟决绝，魂当随鸟翔。青云为君衣，白云为君裳，君已契冲穆，岂复含悲伤。斜日下寒天，存者长相望。"}