{"id":"683395","title":"杂言十章","dynasty":"明","author":"王世贞","text":"垂老愧无明，劳师为证盟。间关离欲海，抖擞破疑城。祇树堪吾止，阿兰息众争。此生元自恧，何敢学长生。误守楞严语，哓哓品十仙。那知钟吕辈，来自静居天。无欲俱观妙，顽空转碍禅。差池在毫末，一透即成圆。明珠吾自失，颠倒问西邻。识得我前我，能生身外身。转头离梦幻，到手觉精神。若勘张平叔，何曾误学人。失计从人笑，迂儒敢自夸。低头向学地，节腹慕贫家。黑业根犹在，玄关路转赊。差强在火宅，觅地种莲花。维摩默不语，迦叶笑仍微。此意谁能会，悠然自道机。百千万偈后，四十九年非。若有云门棒，能令狗子肥。谩道随缘好，缘多不自禁。偶然情用事，陡觉病拈心。坐石苍藤蔓，开门黄叶侵。谁言朝市隐，终让入山深。偶有邮筒至，诗编刺眼新。雕虫真自小，画虎竟谁真。咄咄缘贪世，沾沾各误身。浮名与生尽，零落北邙尘。合眼从新事，关心为古欢。时清小草易，道在曲钩难。物论元相暖，心盟可遽寒。聊因众毁力，长得此身残。七情聊试勘，唯爱觉难论。已自傍伦物，兼之有我根。抟沙一以结，归路遂长昏。是故双林叟，功成始报恩。江南金粟地，家诧郤诜枝。世法聊成美，天心或见私。门秋驷马结，龛夜一灯随。空有吾何敢，宠惊聊所师。"}