{"id":"755569","title":"寄怀湘雯申江 其二","dynasty":"清","author":"吴茝","text":"谁怨平羌笛，嗟余行役休。木棉搴北渚，金雁度南楼。戍鼓催残梦，孤镫暗早秋。故人愁不见，烟水满汀洲。罢著《閒居赋》，同怀蹈海心。遥怜东阁夕，细谱《水龙吟》。良觌兵戈阻，馀生涕泪深。刺船人已老，祇自鼓瑶琴。吴头通楚尾，一水急波澜。海气冥冥雨，江潮漠漠寒。瑶华双鲤札，乡梦五湖竿。吾辈真如寄，敢辞《行路难》。"}