{"id":"552344","title":"许丈使陕","dynasty":"明","author":"葛昕","text":"都城祖帐旌旗拥，送君将命如殽陇。腰袅嘶风千里间，壶觞落日情种种。人生离合最关心，况是相知知更深。候馆阳关三唱彻，漫将别思继骊音。忆昔承恩同鼓箧，君为成人我髫发。与君璧沼游春风，更披春风鼓春色。成均卒业归闾里，地邈齐梁任爰止。青霄万里冀图南，奋翼扶摇争迅举。可怜君先我着鞭，参军枢府望岿然。由来司马誇神授，重光奕叶相后先。我今筮仕从君列，吁谟犹仗君胥决。皇皇使节又南征，鞅掌纷糺谁与协。君家世业铭鼎彝，磊落如君亦足奇。荣承纶命欢亲侧，雍雍昼锦生春辉。丈夫事业不可量，世平主圣身馀壮。早来奏绩上承明，箕裘好副明时望。君不见长孺正色气不羁，德裕风猷特遇知。二子竖立何炳炳，肇基俶轫吾与伊。共期努力图掀揭，孰云汲李勋庸非可为。"}