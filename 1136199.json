{"id":"1136199","title":"复如严陵就省先墓","dynasty":"宋末元初","author":"方回","text":"暮景能几何，行役复行役。薄命不由人，岂不愿休息。江鄂访知旧，不遇悔浪出。子舍寓严濑，逋负日夜迫。老夫匪亲往，未易纾此急。买舟更东下，赀粮费捃拾。是时梅雨已，巨浪百谷集。深江水气凉，古岸树阴密。壮观足忘忧，飞泉落奇石。晚拜先子墓，旧庐化榛砾。恶邻肆焚燎，用意甚寇贼。大木幸俱全，不至损茔域。其人偶遇赦，罚不毫毛一。予亦持恕心，讵敢太刻覈。村民陆续至，樵茗弛担笠。杯酒先癃耄，幼稚与果核。一僧独沾醉，座间具纸笔。索诗苦不已，佳句岂易得。松风杂滩声，睡醒残月白。明发鼓征棹，矫首望青壁。山川信佳哉，纡馀绕崷崒。何当即归来，于此筑书室。"}