{"id":"309783","title":"霓裳中序第一·渡海去长洲，访周大致辅，谈梨园雅故，用白石韵","dynasty":"现代","author":"赵尊岳","text":"沧波尽目极，断岸天涯谁去得。浑拟借帆著力。趁朝雾渐稀，晨晖初动，晴光一隙。涉瀛壖来访幽客。花深处，隔帘径曲，乍已透春色。岑寂。远山苍壁。映素浪粼粼如织。渔村更无辙迹。野店挑帘，乱藓盈陌，试谈玄屏息。管底事流红坠碧。开天旧，兴亡无限，拚付水商侧。"}