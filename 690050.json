{"id":"690050","title":"和阴佥宪宗孟桃源梦诗四首","dynasty":"明","author":"张宁","text":"梦看桃源画里春，忽惊身是画中人。丹春幻象神仙远，自是清奇梦亦神。傅岩曾托画图传，八翼分明梦上天。变化升腾先有兆，从来官第号登仙。上界群仙下土司，颠崖辛苦合通知。如今两浙人清逸，不负桃源入梦时。百折回流九锁山，桃源应只是人间。仙家早有迷津术，何事教人错往还。"}