{"id":"117820","title":"司马君实端明独乐园","dynasty":"宋代","author":"苏辙","text":"子嗟丘中亲艺麻，邵平东陵亲种瓜。公今归去事农圃，亦种洛阳千本花。修篁绕屋韵寒玉，平泉入畦纡卧蛇。锦屏奇种劚崖窦，嵩高灵药移萌芽。城中三月花事起，肩舆遍入公侯家。浅红深紫相媚好，重楼多叶争矜夸。一枝盈尺不论价，十千斗酒那容赊。归来曳履苔迳滑，醉倒闭门春日斜。车轮班班走金毂，印绶若若趋朝衙。世人不顾病杨绾，弟子独有穷侯芭。终年著书未曾厌，一身独乐谁复加。宦游嗟我久尘土，流转海角如浮槎。归心每欲自投劾，孺子渐长能扶车。过门有意奉谈笑，幅巾怀刺无袍靴。"}