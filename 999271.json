{"id":"999271","title":"次韵茂恭见寄","dynasty":"宋","author":"喻良能","text":"中书一挥千万言，有如水悬吕梁间。奔逸绝尘不可及，蹇欲从之良独难。如君文字可华国，胡为犹在南湖侧。樊川昌谷纵多才，欲以比君那可得。君家红杏连白榆，似向君王得鉴湖。水光溶溶浸山色，楼台上下如冰壶。磬湖萧瑟逢秋令，男呻女吟贫非病。阿奴碌碌仅自全，伯氏今亡嗟短命。恨我不如大小山，徒尔思苦仍辞艰。既无击钵挥毫敏，空愧诗筒数往还。"}