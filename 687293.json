{"id":"687293","title":"别山","dynasty":"明","author":"孙传庭","text":"看山殊慰十年盟，隐计犹怜尚未成。到日云霞如有意，归时猿鹤岂无情。丹崖翠壁皆留咏，瑶草琪花半识名。此去清凉应笑我，劳劳城市欲何营。又驱匹马向风尘，回首名山漫怆神。身类向平终有属，宅如谢脁久为邻。林峦此会成知己，杖履重来是故人。蹑磴探萝仍有日，攒峰列巘莫相嗔。"}