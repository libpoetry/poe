{"id":"701047","title":"和钟陵山居诗","dynasty":"明","author":"梅月堂诗","text":"人间变态薄于纱，端合归来卧碧霞。老境病蝉藏翳叶，人生秋蝶寄浮槎。风前细细飞松子，云外毵毵落桂花。莫道道人咽沆瀣，岩边春雨种胡麻。蛱蝶双双飞药畦，山禽饶语竹篱西。一丛枸杞花初遍，五丫人参弃已齐。翠竹林中香麝睡，紫荆枝上画眉啼。乾峰昨夜疏疏雨，泛滥南池涨小溪。"}