{"id":"897509","title":"止酒赠郡守杨瑰宝","dynasty":"宋","author":"张耒","text":"止酒正似塞决河，厚积薪刍傅砂砾。坚牢不使见蚁漏，一线才通便奔激。莫轻弱箭不穿缟，转眼已惊牛弩射。我今止酒用此法，目前逾月无涓滴。情钟我辈独痛制，慧通则流那可测。惩羹端是合吹齑，用玉无疑初谏漆。脾乾胃燥生未省，黄姥无聊怨岑寂。不忧群饮恼姬翁，但畏独醒嘲楚客。茫然自恻还自笑，一身心口相仇敌。何妨二竖即奔忙，不废三婴更滋泽。平生杯杓不挂眼，一饮便须论斗石。低心伏老慎勿痴，此身何啻千金值。"}