{"id":"507533","title":"耕读轩","dynasty":"明","author":"李昌祺","text":"男儿志气固叵量，耻学术艺羞为商。屈指只今踰二十，广额秀眉瞳子光。生来本是爱闲者，乍可骑牛懒骑马。数亩腴田手自锄，几联佳句人争写。庸流岂能知丈夫，笑尔把耒仍读书。古之豪杰宁苟出，富贵纵得徒区区。且适林泉隐居乐，汉史何劳将挂角。远垄秋风稻穗齐，短檠夜雨灯花落。不见南阳诸葛公，油然高卧草庐中。殷勤不有三番顾，磊落应无千载功。"}