{"id":"101036","title":"虎丘寺·入门无平田","dynasty":"宋代","author":"苏轼","text":"入门无平田，石路穿细岭。阴风生涧壑，古木翳潭井。湛卢谁复见，秋水光耿耿。铁花秀岩壁，杀气噤蛙黾。幽幽生公堂，左右立顽矿。当年或未信，异类服精猛。胡为百岁后，仙鬼互驰骋。窈然留新诗，读者为悲哽。东轩有佳致，云水丽千顷。熙熙览生物，春意颇凄冷。我来属无事，暖日相与永。喜鹊翻初旦，愁鸢蹲落景。坐见渔樵还，新月溪上影。悟彼良自咍，归田行可请。"}