{"id":"386846","title":"上林春慢·宛转流苏","dynasty":"清代","author":"樊增祥","text":"宛转流苏，罗帐四垂，鹊语绿窗才晓。绣枕梦回，红檐雨歇，轻阴尚笼花杪。海棠过了，满雕砌、落红谁扫。念春人，似玉蕊一枝，镜菱偷照。炙薰垆、麝烟暗袅。搴珠箔、又怯翠衫寒峭。薄鬓贴蝉，轻纨扑蝶，南园久无人到。杏悭桃小。盼骄马、踏青来早。印鞋尖，似犹是、去年芳草。"}