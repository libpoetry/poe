{"id":"1115057","title":"和林簿二诗","dynasty":"宋","author":"杜范","text":"忧喜从来巧聚门，刖人有足未为尊。人生何用家万石，世事还输酒一尊。荒径赋归人已远，急流勇退意犹存。功名千古成何事，眼底荣枯不足论。宦途元自险于山，我辈孤寒分外难。萧寺羡君成胜概，新诗为我解愁端。自叹落落无三语，底事区区为一官。初夏北窗新枕簟，碧梧昼影正清团。"}