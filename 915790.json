{"id":"915790","title":"谢丁端叔直阁惠永嘉髹研句容香鬲","dynasty":"宋","author":"杨万里","text":"元珍先生茁云孙，雪竹有节豹有文。染云作句本天巧，镂冰生花无手痕。鹓鹭行边旧联翼，天禄阁中今独直。半竿淮水将渠归，一笑荆溪岂人力。赠我阿泓非姓陶，木家居士漆园曹。急呼陈玄导黑水，花晕千层吹海涛。句容铜山捣金屑，幻出羽渊三足鳖。两耳踰肩一腹皤，解吐黄云香刮骨。双珍投赠感故人，秃翁有笔今无神。杯水博诗元不直，酱瓿覆却那作嗔。阿泓处分蛛丝裹，延置铜君居上坐。煮茶剥芡对炉薰，遮莫白驹隙中过。"}