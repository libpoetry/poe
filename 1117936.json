{"id":"1117936","title":"新秋感事二首","dynasty":"宋","author":"陆游","text":"江上清秋昨夜回，渔扉正对荻洲开。志存天下食不足，节慕古人谗愈来。风际纸鸢那解久，祭馀刍狗会堪哀。萧然散发听秋雨，剩领新凉入酒杯。北渚秋风凋白蘋，流年冉冉默伤神。强颜未忍乞墦祭，积毁仅逃输鬼薪。半榼浮蛆初试酿，两螯斫雪又尝新。受恩自度终无报，聊为清时备隐沦。"}