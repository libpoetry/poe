{"id":"690431","title":"奉和濲师赵相公怀山八咏用韵 栖真居士","dynasty":"明","author":"张萱","text":"息驾意何如，黄扉赋遂初。紫芝长柄镵，白鹿小柴车。日暖松眠鹤，溪寒藻上鱼。洞门云五色，长护紫泥书。冥栖疑畏垒，妙道自崆峒。窍岂五丁凿，迷将七圣通。层城临窈窕，绝巘削鸿濛。清切三台近，瑶光满碧空。短笛晚烟稠，冥鸿起别洲。偶随黄犊去，独与白云留。洞僻泉声古，山空月色秋。时逢息心侣，共说采真游。溪源岩鏬细，花气水边清。梦起三竿昃，风回一叶经。约荷收独茧，对月濯尘缨。舟楫从兹去，烟波空复情。嵚嵌寒矗矗，郁律翠盘盘。彩散千峰碧，光浮万木丹。疑从赤城举，长共紫芝餐。何日来金母，相将驾玉鸾。鸟道俯岧峣，蝉声破泬漻。术腓和石煮，棋罢带云樵。寒水依林曲，晴花度竹飘。青山吾自老，黄鹄不须招。洞辟千年秘，寒深五月天。遥闻尘是玉，曾否火生莲。坐石看云起，披裘对鹿眠。山中无甲子，高卧不知年。岩古藓封扉，树深云湿衣。瑶华浸月冷，仙籁隔花微。白日双凫去，青天一鹤归。已携东海枣，不数北山薇。"}