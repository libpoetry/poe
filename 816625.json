{"id":"816625","title":"陈庆覃诗钞题辞","dynasty":"清","author":"曾国藩","text":"魏王大瓠号丰硕，酌水盛浆百不适。丈夫身手岂不良，沈没诗篇真可惜。嘐嘐道古无一符，画脂工夫竟何益。我昔镂肝好苦言，今来百忧颇冰释。誓将辍轸收哀弹，不唱君家行路难。近闻西蜀甚陆梁，驱人大邑如驱羊。群揭竿旌过都市，广开林薮收畔亡。新市下江颇窃发，左溪横水还披猖。州家上名使家纵，昔我经过心繁伤。太平风尘亦如此，胡不上书达天子。虞舜藏弓苍梧野，我家正度南岳下。眼看乡井多誉髦，凌周郭李皆健者。何郎苍老孙郎少，君合众铜付一冶。楚人自古工语言，湘流到今悼屈贾。褊夫例缚文字禅，剑头一吷真粲然。"}