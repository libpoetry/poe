{"id":"798189","title":"声声慢 市上鬻闺阁中零星什物者，其衍鬻之具名曰惊闺，以铜为之，摇则旁耳还系，琅琅作声，内子嘱赋之","dynasty":"清","author":"俞樾","text":"金闺昼静，银箭声停，风前微度铿锵。咚咚丁丁，依稀似合宫商。花街一肩小歇，贮零星、玉箧金箱。趁晓市、把明珰翠珥，来助晨妆。莫笑詅痴辛苦，听声声、棱等语语郎当。送到风檐，初疑铁马铃琅。遥从卖花声里，仗钲铙、惊起萧娘。还又怕，拥鸳衾、香梦正长。"}