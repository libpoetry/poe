{"id":"536916","title":"观李于鳞射歌","dynasty":"明","author":"王世贞","text":"李侯手挽三石强，左射右射势莫当。饮羽犹然动逸劲，白日迥接星飞芒。綵旌乱驰鼓人震，徐插繁弱神扬扬。江南野夫不肯降，气挟岱岳超扶桑。乍腾手势身亦转，矢落不见东西飏。道傍儿女相走笑，比着束手无馀长。主人玉杯竞前醉，李侯颇欲誇其技。自云昔者师刘焘，罢看诗书驰猎骑。珊瑚仆姑千金装，戎锦韎韐五花队。焘也逡巡独前出，指顾万象俱辟易。皎如宵月横控弦，飒尔秋霜见鸣镝。众看云中一片白，宛转血坠摩空翼。猿猱叫号麋鹿窜，袒跣手割分肩肋。精能远出都护右，猛志坐夺材官色。风尘将相在一身，往见主揽甘泉策。刘子慷慨欣握符，李侯沉冥困执戟。非但折节攻三馀，亦逐时人理簿书。雄心隐隐见眉睫，世事忽忽甘籧篨。英雄善藏须莫识，辱国之艺何欷歔。我醉为歌平原下，青霾森森日色亚。安得一箭万里空，野夫饱饭看君射。"}