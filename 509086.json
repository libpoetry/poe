{"id":"509086","title":"爱葵为姚御史鹏题","dynasty":"明","author":"韩雍","text":"古闻御史台名兰，又闻御史台列柏。文章御史独爱葵，岂爱葵花好颜色。台端五月花正浓，绕阶浅白兼深红。太阳行空转倾向，花心正与吾心同。吾心爱君亦忠赤，欲格君心辅君德。激扬绳纠皆为君，誓比葵花恒向日。勖哉御史殚厥心，栽培此花永规箴。花有枯荣性无改，莫愁花老风霜侵。"}