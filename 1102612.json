{"id":"1102612","title":"山阳客中杂言四首 其二","dynasty":"宋","author":"俞德邻","text":"秋帆泊淮浦，小山倏春风。春风到花柳，青青间深红。散屧慰寂寞，道与征夫逢。为言丧乱后，十室八九空。村墟暗荆杞，渚泽哀飞鸿。奈何数下令，科敛纷错重。语已仰天叹，泣涕沾其胸。呜呼天地德，微小无不容。贵人岂不仁，视汝如蒿蓬。会闻贤刺史，抚汝如汉龚。征夫甫收泣，悍吏来自东。"}