{"id":"477470","title":"寄浚川先生","dynasty":"明","author":"薛蕙","text":"览公谈玄作，赠公咏玄篇。寻仙愿未果，怀旧心悠然。抠衣游郡斋，言诗偏赏激。束书谒京邸，交臂俄分折。中岁再见公，置酒浚郊庐。自此若参辰，形迹缅相疏。一别二十年，相思定深浅。独游郭南园，忆公如在眼。稷契亮天功，巢许好山栖。同生尧舜世，出处安能齐。退藏诚自揣，明扬何滥与。愧非伯齐伦，谬当公叔举。我年已迟暮，我志但逡巡。鄙儒信顽鲁，不识要路津。枳棘偏荒涂，鸱枭竞翔舞。中有孤凤凰，哀鸣一何苦。十日出天衢，龙飞欲何为。不如反深渊，俟彼风雨时。世俗多崎岖，达人岂凝滞。公能访松子，予亦从公逝。"}