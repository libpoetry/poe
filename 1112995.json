{"id":"1112995","title":"郑国太挽词四首","dynasty":"宋","author":"张纲","text":"五福兼全举世稀，庭闱早日见清规。应期千载生公辅，掩迹三迁号母师。汉魏疏封华国史，蘋蘩遗德继周诗。年年只说重阳近，无复黄花酒一卮。一夕萱堂事已非，百年遗范在丰碑。颁花玉殿春风暖，奉诏登楼夜漏移。罢宴已闻修故事，回班那复见新仪。音容寂寞应仙去，香火因缘只自知。兰桂秋风一夜催，衮衣何处望南陔。堂垂斗帐销香篆，鉴掩飞鸾下玉台。汉使从天虚卤簿，胡笳和月助悲哀。东门咫尺佳城在，双鹤飞空日几回。铭旌冉冉去飞扬，萧瑟西风泣画堂。不见鱼轩辞绣毂，空馀鸾诰冷绡囊。姓名自是标仙籍，环佩应知返帝乡。尽把遗芳归史笔，会令千古独辉煌。"}