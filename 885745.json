{"id":"885745","title":"白苧歌","dynasty":"宋","author":"周紫芝","text":"大垂手，小垂手，江南白苧世希有。吴姬十指玉纤纤，白苧新裁舞衣袖。秋江四面绕吴宫，吴宫霜橘树树红。吴王夜燕不知晓，但见红日升曈昽。美人低鬟复回袖，持酒献君上君寿。人生得意不行乐，白日如梭夜催昼。吴山依旧吴江清，离宫故苑难为情。不知谁遣南山鹿，还向姑苏台下行。"}