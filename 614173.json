{"id":"614173","title":"过金陵寿焦弱侯太史","dynasty":"明","author":"李之世","text":"宝箓吐丹文，钟山接紫氛。天生一德相，身致重华君。妙理既参秘，名言卓不群。胸涵云梦有，气郁桂枝芬。天乙仙人下，空同圣帝闻。色丝牵綵羽，劲笔扫雄军。清庙玙雕簋，明堂乐奏鼖。龙门谁可到，兰畹若为薰。日月双丸跳，汞铅大药分。岁星占侍从，寿极灿河沿。五百图书在，三千道德云。适周方问礼，遇郢政求斤。愿效台莱祝，何如荐野芹。"}