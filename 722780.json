{"id":"722780","title":"满江红 柏棠村赏牡丹","dynasty":"明末清初","author":"梁清标","text":"春草孤村，茅亭立、老槐如昨。香满院、名花倾国，临风绰约。三径才开佳客至，一樽细雨同斟酌。叹十年、宦海历风尘，空耽搁。钟鼎业，波涛恶。林壑里，无拘缚。趁日长体健，流连芳萼。屋角远山青欲滴，溪边钓艇鱼新跃。看眼前、世事谩关情，秋云薄。万柳藏村，人家住、白鸥溪曲。但编篱插槿，结茅为屋。门外浅汀清似练，窗前抱膝人如玉。雨才收、荡漾两三舟，冲波绿。堪对酒，陶潜菊。宜啸咏，王猷竹。羡渔翁妇子，何荣何辱。画阁朱门凋谢了，浮家泛宅随时足。只一竿、明月不须钱，烹鱼熟。小隐柴荆，有嘉客、远寻茅屋。侵屐齿、槛横浮翠，砌添新绿。帝里旧游蝴蝶梦，田间今和渔樵曲。几年来、世事似浮云，多翻覆。槐风起，凉生粟。雷雨过，花如沐。且论文把酒，更开棋局。此夕莫愁银箭急，明朝又向红尘逐。问东篱、菊绽可重来，村醪熟。司寇风流，归来筑、柳塘花屋。帘半捲、西山烟霭，北堂丝竹。洛下耆英年齿会，翠眉低唱颜如玉。论人间、底事最关情，芳樽绿。敦交谊，羞流俗。怜旅客，忘荣辱。醉良宵灯火，举觞相属。已下青衫司马泪，宁堪重顾周郎曲。愿同君、携手混渔樵，何仆仆。造物如何，遽收拾、鸳鸯牒早。把香天粉井，劫尘埋了。初拟鹿门同载去，那知更踏长安道。到如今、白首送青春，真颠倒。蜃市结，风鬟袅。午梦醒，槐宫杳。想定情良夜，倚灯人小。紫蟹黄英难共醉，都堪摩作凄凉稿。对西风、独立哭斜阳，闲花草。洛下樽开，羡龙马、精神奕奕。称觞处、西山佳气，南皮词客。曳履容台兴礼乐，拂衣棋墅娱泉石。傍晴窗、纨素画沧洲，烟云碧。斟法酝，鹅笙炙。粉舞袖，乌衣集。正小春时节，肯教虚掷。凤羽朝回频问寝，蝇头花底闲濡笔。论长安、福寿更谁同，君无匹。官柳参差，消磨尽、英雄多少。问华胥远近，黄梁迟早。仙侣已随云影去，行人又上邯郸道。怪枕中、日月一何长，河山小。村市畔，墟烟袅。亭榭外，残荷老。任开山汗马，闲花野草。壁上痴人争说梦，那知醒里多颠倒。倩西风、一夜捲空花，都堪扫。淼淼寒涛，看百尺、蜃楼高结。问此地、何年画栋，几时明月。帝子阁空云已散，词人赋就名还揭。下长帆、对酒数凭栏，江天云。帘捲处，岚光叠。霞影外，沙沉铁。叹楼船组甲，当年烟灭。鹢首凄清凫鸭度，波心瀺灂鱼龙咽。搅笙歌、客醉旧江山，乡心切。浈水渐渐，几番历、兴亡今古。伴戈船羽檄，珠帘歌舞。总角曾看瘐岭月，白头更听凌江雨。问当年、城郭旧衣冠，皆黄土。翻翡翠，银塘去。回紫燕，雕梁语。叹春风一样，朝朝暮暮。天许远来星汉客，不堪往事伤心数。怪海南、夙世有何缘，游重补。淮海才名，廿余载、词场独步。叹落落、东原抱膝，翛然环堵。挟策长安欣会面，相如小试梁园赋。冠群英、不愧旧家声，方城祖。樽前指，津亭树。别后咏，江云句。论文章风义，都堪千古。新柳堂边书带长，芙蓉墅畔秋云护。趁西风、重听广陵涛，江村暮。客去梁园，经年别、邹阳枚叔。双鱼到、齐纨佳句，琳琅盈目。自愧疏慵真忝窃，定交缟带多名宿。忆蕉林、把酒对斜阳，人如菊。载新柳，三间屋。携万卷，山林福。笑蜗争蚁斗，纷纭朝局。遥想东原春色好，横斜梅影亭亭竹。问蒋家、三径许谁过，羊求熟。邗上书来，平添我、小堂秋色。渲梁处、烟云满纸，珊瑚架笔。驱驾河阳追懒瓒，赵家粉本今重出。向晴窗、流览顿移情，风萧瑟。思把臂，河山隔。开图画，如相识。早长安传遍，兰陵佳客。文沈风流凋谢久，扬州花月谁争席。老江村、傲骨不干人，耽岑寂。"}