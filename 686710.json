{"id":"686710","title":"胡菊泉惠我丈菊走笔谢荅四首","dynasty":"明","author":"边贡","text":"菊花元自菊泉分，见菊真如即对君。安得对君还见菊，短篱斜日坐秋薰。丈菊亭亭入座新，白花辉映白纶巾。生来自有凌云志，可是孤高不近人。一枝分取到山家，月映疏篱水映花。欲把赠梅诗赠菊，暗香浮动影横斜。月闰逢秋菊早芳，盛开还喜近重阳。休怜阒寂朝临水，且看孤清晚耐霜。"}