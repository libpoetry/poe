{"id":"509035","title":"寄大司马王公度","dynasty":"明","author":"韩雍","text":"大才不易得，时艰良可忧。所以古圣贤，治世怀远猷。召公欲致政，周公勉相留。二公心德同，俪美匡成周。芳声播千古，人皆仰前修。堂堂王司马，当代第一流。以身徇国家，才气谁可俦。方兹任经济，整顿多事秋。如何在告中，遽尔得退休。不知诸同列，亦曾勉留不。昨简掌邦政，朝廷广询谋。黄门御史言，称职惟君优。上允即超拜，四方动欢讴。兹闻勇退归，物议皆啾啾。嗟予忝知己，痛惜不自由。所惜为天下，匪为君身谋。四方水旱多，贼盗方且稠。须起出群才，同心运良筹。渊衷必有在，士论终当收。君其善养年，予未歌四愁。"}