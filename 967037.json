{"id":"967037","title":"送陈传道之官下邳","dynasty":"宋","author":"贺铸","text":"昔也官彭城，日与君子亲。俱游大梁下，不见辄兼旬。衣食牵迫人，汗走长街尘。相逢立马语，愁面如含辛。朝来忽叩门，颇惊黄绶新。告我即东下，得官淮泗滨。方语病中暍，药物苦殚贫。故人复舍去，此怀难重陈。想见经旧庐，节候属萧辰。朝寻张翁墅，暮投寇叔邻。二子亦吾好，尺书坐因循。交情定相访，为话正迷津。"}