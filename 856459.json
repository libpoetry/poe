{"id":"856459","title":"赠曾桑中弹琴","dynasty":"宋","author":"王之道","text":"春寒冱连冬，春雪深数尺。千门拥琼瑰，跬步燕越隔。朝来有情意，淡日透云隙。殷勤贵公子，访我跨龙脊。登堂笑不休，为言督诗责。君尝许我诗，俛仰岁三易。至今犹未偿，无乃言遂食。我老苦健志，百不记六七。公子诚有意，何吝话畴昔。昔也君过我，我方事琴历。尝为阳春弄，次第长短侧。君乎钟子期，此举不轻掷。闻之思茫然，彷佛见擘趯。我有朱丝弦，尘埃久侵蚀。试烦一再鼓，助我毛颖力。公子不我拒，抱琴枕双膝。须臾扣商弦，当春变秋律。凉风着草木，离离尽成实。我贫人不知，陋巷家四壁。何幸空乏中，登此黍与稷。但恐时令乖，疮痍至生疾。公子其反是，叩角夹钟激。不然总四弦，命宫以调适。坐令景风与庆云，为福为祥遍方国。"}