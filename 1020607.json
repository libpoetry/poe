{"id":"1020607","title":"偈颂九十三首 其三十二","dynasty":"宋","author":"释梵琮","text":"今朝二月二十五，等闲触发千钧弩。一箭中红心，大地无寸土。四围上下绝遮栏，露出太白庵中主。去岁因丧本师归，未免声声叫冤苦。苦中乐，乐中苦。喝退慈明旧日婆，移凶就吉改坟墓。南溪流水青如螺，深居落花红似雨。先师面目俨然存，分付老坚坚收取。"}