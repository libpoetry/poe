{"id":"1071357","title":"避地函亭野步","dynasty":"宋","author":"汪藻","text":"今日幸无雨，天空出遥岑。行行不知疲，遂至春江浔。汲路转篱落，人家在桑阴。平畴涨清波，陇麦如人深。沟畎戏凫鹜，新蒲映浮沈。我生本樵渔，对此谐初心。风物岂不好，悲来自难任。胡尘暗中原，四海如惊禽。黄屋狩万里，两宫隔辰参。龙腾鼎湖阔，月晦星河深。宇宙有倾覆，兹游岂岖嵚。消忧赖浊醪，太息谁能斟。"}