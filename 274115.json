{"id":"274115","title":"望明河·七夕后一日","dynasty":"现代","author":"汪东","text":"炎天过却，渐高树乱蝉，迎风鸣轧。野色苍茫，眺远郭近墟，暮云鳞合。动摇疏星见，似飞度、流萤光斜抹。乍凝恨、天上佳期易失，又惊初八。穷边戍笳声匝。叹思妇怨女，劳歌相答。乞巧针楼，祗冷笑世人，盛筵欢沓。昨宵神仙会，纵肯向、尊前留时霎。问何似、翻倒银河，净洗四方兵甲。"}