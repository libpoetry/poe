{"id":"491571","title":"忆昔行美达监州","dynasty":"明","author":"刘崧","text":"圣王端居总四夷，黄河妥帖东南驰。明明政化若流水，祸乱之梗谁阶基。咄哉事变异往昔，簧鼓邪说非寒饥。嚣然挟兵起田里，诛杀长吏为妖魑。绛缯烈火照山谷，摧陷焚劫何纷披。绝淮渡江徇荆楚，千里一槩同倾危。汉江宫树三月赤，黄鹤低逐南飞鸱。达官贵人履霜露，宝玦夜堕珊瑚枝。荒山日落骐骥病，极浦天寒鸿雁悲。南平百里据平衍，岂有险阻当城池。红尘一骑传警急，白日万口悲流离。我侯世臣之子孙，出监兹郡贞而慈。愤呼歘起艰危际，挥斥义勇如家儿。指天出誓肝胆露，飒爽风吹玄武旗。内防外拒张筹策，恩义结民民感之。鼓声彻云战斗出，往有死志无生期。坐开黄堂受俘馘，太守自拥将军麾。风霆气震随阖辟，泰华壁立无偏欹。旗旄不动晚色净，刀剑错出天光垂。帐前眈眈立虎兕，府中矫矫趋熊罴。苍茫杀气薄云汉，鹰隼奋击当其时。龙洲沙平万马集，草中白骨高于坻。穷冬霰雪自摧厉，晴日柳梅俱华滋。此邦不随风景异，阖郡实荷贤侯私。上连崆峒倚南极，下决淦水开东陲。风尘岂止廿四郡，平原义士真吾师。褒功会蒙天子诏，颂德早见邦人祠。我瞻四方何蹙蹙，经济允藉英雄姿。时平抚事增太息，再歌忆昔陈苦词。意长歌短不自己，太史万一观民诗。"}