{"id":"735741","title":"斋中读书 其七","dynasty":"清","author":"朱彝尊","text":"《诗》亡王迹熄，百国有《春秋》。鲁叟乃笔削，宝书肆旁搜。晋《乘》楚《梼杌》，郑志亦见收。斯为天子事，邦国合九州。大书王正月，恐疑于孟陬。胡氏逞私智，谓以夏冠周。岂其一布衣，斧钺威诸侯。美恶同其辞，此言尤谬悠。当其在讲幄，君臣意绸缪。经义月经进，讽谏同转辀。是时十将存，可复二帝仇。奈何戒黩武，惟知安是偷。得毋桧所荐，知己士当酬。流传误后学，乖舛难悉纠。曷不废其书，述事准左丘。"}