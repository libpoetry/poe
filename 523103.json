{"id":"523103","title":"送陈冠歌","dynasty":"明","author":"李梦阳","text":"虎子堕地气巳粗，骅骝汗血自为驹。陈生垂髫骨即殊，双瞳炯炯唾成珠。前年汝与计吏俱，承明谒帝未生须。丈夫志欲日月并，云雨且使蛟龙须。冬风猎猎吹楚湖，怜汝送母催楚舻。调?腊尽江门水，戏彩春停汴上都。忆昔乘骢按南国，汝在诸生独英特。三秋自阻北飞雁，万里今逢旧颜色。私计彭宣晚必亲，敢言裴俭前能识。寒温始知君子厚，杖屦番增世人惑。匏子柳烟风日和，力疾送子临黄河。汝亲日望泥全使，老夫拟作琼林歌。"}