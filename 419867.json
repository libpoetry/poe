{"id":"419867","title":"渡江云 送谢小舲旋黔","dynasty":"近现代","author":"邓潜","text":"鹧鸪啼未了，芙蓉乱落，游迹阻川黔。夕阳红尽处，一片乡心，割碎剑山尖。堂前旧燕远飞到，情话呢喃。催好趁桃花波煖，春色带归帆。何戡。渭城新柳，客舍青青唱阳关。凄怨空剩我晨占鲤信，夜约鸡谈。玉虹桥畔，衣尘浣过，敝庐应见阿咸。烦寄语西溪，好护松杉。"}