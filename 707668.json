{"id":"707668","title":"乌鬼","dynasty":"明末清初","author":"卢若腾","text":"乌鬼乌肉、乌骨骼，须发旋捲双眼碧；惯没咸水啖鱼虾，腥臊直触人鼻嗌。汎海商夷掠将来，逼令火食充厮役；辗转鬻入中华土，得居时贵之肘腋。出则驱辟道上人，入则谁何门前客；济济衣冠误经过，翩翩车盖遭裂擘。此辈殊无饶勇材，不任战斗挥戈戟；独以狰狞鬼状貌，使人见之自辟易。厚糈豢养作爪牙，威严遂与世人隔；如此威严真可畏，弃人用鬼亦可惜！"}