{"id":"921365","title":"秦少游梦发殡而葬之者，云是刘发之柩，是岁发首荐。秦以诗贺之，刘泾亦作，因次其韵","dynasty":"宋","author":"苏轼","text":"君看三代士执雉，本以杀身为小补。居官死职战死绥，梦尸得官真古语。五行胜己斯为官，官如草木吾如土。仕而未禄犹宾客，待以纯臣盖非古。馈焉日献称寡君，岂比公卿相尔汝。世衰道微士失已，得丧悲欢反其故。草袍芦箠相妩媚，饮食嬉游事群聚。曲江船舫月灯毬，是谓舞殡而歌墓。看花走马到东野，馀子纷纷何足数。二生年少两豪逸，诗酒不知轩冕苦。故令将仕梦发棺，劝子勿为官所腐。涂车刍灵皆假设，著眼细看君勿误。时来聊复一飞鸣，进隐不须烦伍举。"}