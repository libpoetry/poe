{"id":"503794","title":"滕王阁","dynasty":"明","author":"郭奎","text":"西南有高阁，下瞰沧江清。飞闼百馀尺，复道周西楹。白日一何丽，照耀丹青明。借问谁所为，云是滕王婴。壮哉大唐业，封子临斯城。佩玉杂鸣銮，物换星亦更。胜地罕常见，贤者垂令名。昔闻华子鱼，杕策迎吴兵。英雄各适用，鼎足形遂成。相公布文德，复此嘉会并。群才若云集，颂以讴歌声。阳春不为乐，万物争光荣。登高瞩旷世，临流忘濯缨。再拜述短辞，柱石齐天倾。"}