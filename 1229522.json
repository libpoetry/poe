{"id":"1229522","title":"和皖山隐者","dynasty":"元","author":"明本","text":"野人原上十五里，寒厓白日啼山鬼。万峰重叠路回旋，半间箬屋青松底。老僧和锸入烟霞，满林摇落朱藤华。烧田种寒粟，斸地栽胡麻。云根拨笋，涧底寻茶。粪火深埋魁芋种，砂瓶烂煮黄箐芽。人谓隐者閒不足，何故山翁事驱逐。山翁笑指溪上桃，庭前竹，春风几度更新绿。香严不作灵云死，徒有是非喧两耳。争似侬家百不知，从教少室分皮髓。"}