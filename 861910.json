{"id":"861910","title":"别素质/忆瑶姬 请浙江僧嗣宗住庵","dynasty":"宋","author":"王质","text":"一个茅庵，三间七架。两畔更添两厦。倒坐双亭平分，扶阑两下。门前数十丘䆉稏。塍外更百十株桑柘。一溪活水长流，馀波及、蔬畦菜把。便是招提与兰若。时钞疏乡园，看经村社。随分斗米相酬，环钱相谢。便阙少亦堪借借。常收些、笋乾蕨鲊。好年岁，更无兵无火，快活杀也。"}