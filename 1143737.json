{"id":"1143737","title":"洪平斋有官舍见月三首与程杨二公又各次韵中秋日休诸友用韵为戏奔逸绝尘之作未能拟其万一也","dynasty":"宋末元初","author":"方一夔","text":"月行十三度，昼夜风轮急。不知谁鞭策，行天出复没。我欲诉清虚，云路九万级。梯飙空袅袅，月走那可及。愿言住仙府，露重环佩湿。将从匏瓜摘，复结汉津汲。相期无情欲，不洒孤眠泣。落杵玄霜寒，出削玉斧涩。笑我南飞鸟，未办一枝葺。归欤定惊魄，烟雾饱清吸。北极跳宜碣，南瞻尽闽瓯。眇观此瀛海，浮空竟千秋。瑞光出冰轮，千丈开云头。月行无厚薄，不尽离人愁。夜半北斗高，阑干压幽州。繁星见复没，如滓浮新篘。庭虚步清影，梧桂声飕飗。举杯饮未釂，棹歌起渔舟。光景正清绝，宾去我独留。饮技未必奏，颓然老伶优。忆昔战秋闱，不复返只轮。嗟此无用学，棘猴费精神。当时羞见月，月岂欲负人。我去月千里，月来转情亲。馀音唱窈窕，小诗斗清新。团团桂树影，金粟香不陈。便当结幽佩，凌空访仙真。那知满夜夜，此去空尘尘。翩然倚高寒，不数肇与晨。笑渠老章句，步骤准过秦。"}