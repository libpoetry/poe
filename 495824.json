{"id":"495824","title":"瑞鹤仙 祝寿","dynasty":"明","author":"高濂","text":"楼阁瑞烟浓。正葵榴倾日，荷芰摇风。开燕对芳丛。听笙歌四上，人醉千钟。三祝华封。富贵多男白发翁。羡人闲天上，松龄鹤算，道骨仙风。堪颂当年朱紫，纫兰缃蕙，附凤攀龙。思闲申咏，归来山水雍容。看门楣、参华飞翠，珥貂七叶，明时光宠方隆。愿千秋、从教七如献赋，万福攸同。"}