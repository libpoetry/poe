{"id":"571902","title":"喜王以明自村中来宝方官谷限韵","dynasty":"明","author":"袁宏道","text":"骨交削浓茜，气交和水盐。魂交破幽石，空天彻捲帘。十日九缄题，秋水扃方奁。锐毛刻云山，巧镂百戈铦。东风鼓蚓窍，发义小言詹。勉自角妍媸，青娥突老髯。樱桃本凡品，况乃经燎腌。高枝荫寸毛，贞名滥宫阉。铸铜哭瘦岛，一往何李纤。摇头钝优孟，竖儿口可钳。女态非瘦肥，茶韵出香甜。泻我倾肠波，蛲蛔如可拈。应龙乘高云，细鬣舞盆噞。"}