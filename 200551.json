{"id":"200551","title":"寄题辰州沅阳馆","dynasty":"宋代","author":"郑獬","text":"张侯守辰溪，作馆清溪上。峻趾拥崇冈，跋海鳌足壮。石嶝盘山回，游人出屏障。林壑互蔽亏，昏明各异状。辰溪俯洞夷，登临少佳况。不知自何人，於此废真赏。洼池失蛟龙，破屋藏魍魉。如持万黄金，弃之在污壤。张侯一芟扫，耳目复清旷。坤倪伏诙谲，闪倐见气象。素壁照清秋，檐牙屹相望。啼鸟共徘徊，飞云自来往。携樽听鸣泉，便可倾佳酿。烟披舞袖润，谷应歌声响。客醉未容归，明月纤纤上。幽怀傥自得，所适即为放。兹地虽陋僻，境静犹足尚。壮士偃旗眠，落日惟樵唱。缓带一来游，清风日萧爽。"}