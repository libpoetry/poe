{"id":"796552","title":"疏影","dynasty":"清","author":"翁瑞恩","text":"穷非我独。叹流离异地，难问殊俗。海曲荒陇，弹指楼台，行窝谁与兴筑。卜邻不隔东西路，也只好、称贞缩屋。等闲过、风雨重阳，但惜有篱无菊。比似长沙卑湿，韩康今日至，茯苓新剧。市远盘飧，灭灶更炊，剩有寒泉堪掬。芭蕉雨滴凄凉语，却添得、回肠屈曲。知明年、又在何方，漫葺黄冈竹楼。"}