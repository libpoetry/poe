{"id":"380253","title":"台城路·湖楼晚眺","dynasty":"清代","author":"赵我佩","text":"一丝残照垂杨外，疏林乱钟敲暝。软玉阑边，销金帘底，烟袅药炉香凝。奁波万顷。看眉样青山，晚来妆靓。唤起圆蟾，碧天如水夜云静。良宵谁放画艇。遥闻钗钏响，微漏花影。待月窗间，临风扇小，楼上有人愁凭。罗衣靠冷。笑身似梧桐，未秋先病。凉笛惺忪，醉魂吹易醒。"}