{"id":"1227981","title":"九月一日李晋仲张子长张仲举蔡行之载酒西湖是日会者凡九人分韵得采字","dynasty":"元","author":"李孝光","text":"积水生秋阴，旭日动晨彩。始忻天宇旷，稍见川容改。骑童屡见招，舟子亦相待。菱荷纷菲菲，葭苇青漼漼。浮鸟或上下，游鯈自行队。山冈西北鹜，江水东南汇。群贤聚城邑，三载隔江海。长怀远缯缴，至性同蕙?。升高露未晞，出谷日犹在。幽期谅难违，黄菊行可采。"}