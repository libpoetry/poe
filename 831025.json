{"id":"831025","title":"高阳台 其二 病酒","dynasty":"清末民国初","author":"程颂万","text":"翳晓疏棂，弄晴烟幕，闷怀离绪恹恹。旅鬓惺忪，暗床弦索空悬。露房烟靥知何限，黯倚墙、临水依然。恁春归、带眼频移，半臂慵添。重帘怯卷瓯香寂，蓦扶头未醒，春在愁边。并袖携樽，记曾月下星前。清吟侧帽无憀极，甚东风、吹恼樊川。认衫痕、香色今番，黯淡炉烟。"}