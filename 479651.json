{"id":"479651","title":"东园饯别太守酒酣剧论至于得失宠辱之际听之洒然是夕被酒齿痛不寐辄用苏长公过清虚堂韵歌以扬之卒章颂言为将来世讲之张本也","dynasty":"明","author":"顾清","text":"人间万事真握沙，黄堂昨日犹早衙。春风留人苦无计，漫天扑路飞杨花。杨花飘扬泊何处，碧山梦绕先生家。邯郸已为鲁酒误，忧喜更足凭晨鸦。东园雨馀绿满树，犹有青子粘残葩。抚时惜别万感集，飘萧短发手屡爬。众宾微酣我轻汗，论功莫计酒与茶。花奴羯鼓不解事，落日猛向红阑挝。盛时会须有代谢，末俗正尔堪吁嗟。归舟安稳足春梦，梦抱玉燕吞流霞。"}