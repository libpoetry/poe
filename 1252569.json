{"id":"1252569","title":"寄熙本明二首","dynasty":"元末明初","author":"倪瓒","text":"在山无事入城中，每问归樵得信通。松室夜灯禅影瘦，石潭秋水道心空。幽扉独掩林间雨，疏磬遥传谷口风。几度行吟欲相觅，乱流深涧隔西东。白首遥知得道馀，不闻诗思近何如。高斋夜雪同谁话？古木寒山独自居。梦里只寻行去路，愁时聊读寄来书。夕阳溪上多飞鸟，若个能看影是虚。"}