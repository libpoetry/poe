{"id":"676190","title":"花朝日雪用韩子春雪诗韵","dynasty":"明","author":"谢承举","text":"候愆徵叶咎，时稔问占谣。北湿留终驳，南荣积遽销。歌莺迟骋舌，舞蝶避争腰。玉碎偏依树，绵飞不恋条。湿轻茅护宇，泥薄路通桥。水鸟来仍去，风帘定复摇。痴情矜麦岁，恣态妒花朝。传杏前村遍，随梅迥野飘。瓮融俄彻璧，逵涣即藏绡。当令东皇在，严威未用饶。"}