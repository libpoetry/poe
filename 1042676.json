{"id":"1042676","title":"读黄寺丞十月十三日寄原甫诗因同作","dynasty":"宋","author":"刘攽","text":"寒日流短明，凉风起秋色。嗷嗷雁晨翔，悄悄蛩夜织。节物悲旅人，天地亦行客。心事已如翁，但知头未白。黄公青云气，畴昔振六翮。成纪独不侯，长沙尝远谪。卖瓜青门外，种豆南山侧。浩歌写穷愁，我预闻损益。外事来无涯，开口笑不得。惟当林下游，相存度阡陌。"}