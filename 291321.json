{"id":"291321","title":"水调歌头·友人陆仲炳讲学广西容县，归至平南大马峡，遇暴客，死焉","dynasty":"现代","author":"高旭","text":"今后且休说，凄绝桂林秋。只恨高邱无女，热血洒征裘。苦受敝车羸马，耐尽残羹冷炙，岂为稻粱谋。终投豺虎窟，死矣复何求。山阳笛，正哀怨，怕登楼。仆将何以堪此，生小便工愁。一臂鬼雄倘助，尽挽银河倒泻，洗却旧神州。君亦首应点，犹笑我狂不。"}