{"id":"829205","title":"戊申之秋外舅李公伯行奉使英国奏调司书记新加坡留别王啸龙章一山诸同年","dynasty":"清末近现代初","author":"杨圻","text":"幽州早雁拂边楼，畿辅云山动地秋。莫是乘舟非恋阙，断无投笔为封侯。五溪衣服浮家乐，四塞风尘去国愁。万点青峰青未了，中原尽处是崖州。生不逢辰晏百年，鱼龙尺水事茫然。九州落日人皆醉，万仞尖山马不前。闻说参军多记室，我来入幕厕高贤。当时郭李同舟日，争及成连去刺船。扶馀真定事如何，奉使仙槎初渡河。大野星摇闻戍角，海门月落起夷歌。独来岛国衣冠古，每看天文涕泪多。醉后醒来人不见，匣中长剑尽摩挲。挂席沧洲趁好风，抱琴弹向海山空。中原分野星河近，南国楼台瘴疠雄。人笑书生逐什一，天教此子脱牢笼。文螺紫贝寻常物，异日臣佗口舌功。北雁南飞大泽秋，日斜风急正登楼。古今事改天堪问，舟楫功深地要愁。醉后闭门山冷落，起来支枕海横流。年年八月浮查去，万一牵衣宿斗牛。"}