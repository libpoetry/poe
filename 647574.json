{"id":"647574","title":"云门山水图","dynasty":"明","author":"王汝玉","text":"我昔探禹穴，尝登秦望山。白云横秀色，半落青巑岏。山高云深缈空旷，势拔海天山万丈。赤城霞气石梁虹，昏旦絪缊各殊状。便欲因之上天台，飞度弱水登蓬莱。芙蓉削出海光里，绿波荡漾金银台。山重重兮苍翠，云溶溶兮昭回。素娥玉童，两两追随。翠鸾紫凤，双双徘徊。丹崖碧磴悬寥廓，我将从之路绵邈。翩然兴尽思归来，至今犹忆仙家乐。秋风叶落春花飞，俯仰清游今是非。美人示我缣素轴，顿觉满目生清辉。山青云白宛如昨，贺家宅临湖水湄。日长草阁门不掩，有客放舟来问奇。自从金闺预通藉，晓振珂佩趋彤墀。公堂退食时展玩，清梦几度生耶溪。嗟予谬陪青琐闼，与子出处同襟期。云山本有平生趣，顾余菲质叨恩私。寸心报国倘能遂，却跨白鹿登丹梯。"}