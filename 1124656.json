{"id":"1124656","title":"寿春郡王阁春帖子","dynasty":"宋","author":"夏竦","text":"穆穆韶华生紫禁，迟迟春箭下青宫。良辰已庆加元服，大国爰闻拜景风。缇室葭灰飞律管，凤闱春色动年芳。仙源积庆诚无际，永戴宸慈袭美祥。日上苑梅凝素艳，雪晴宫柳弄青条。已观寿土封东国，即看怀金奉内朝。异表英奇非世出，惠心通敏尽生知。更当淑景承慈煦，永奉嘉祥茂本枝。"}