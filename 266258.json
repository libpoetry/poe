{"id":"266258","title":"驾幸温泉恭赋","dynasty":"清代","author":"毛奇龄","text":"羽肃句陈外，波开帐殿中。咸池长浴日，华渚自流虹。晓度榆关远，春从黍谷通。慈宁扶葆驭，神策驾丰隆。磐溢铜仙露，窗含玉女风。青泥分太液，紫气接居庸。净可捐烦虑，温能养圣躬。醴源逢处合，仙井凿来空。衣藻沿涡碧，岩花入照红。潆阶将赴壑，听水似呼嵩。钟乳浮银碗，松云锁玉栊。起居长乐辇，扈从华清宫。舜德时存坎，汤田岁转丰。《甘泉》徒有赋，未敢拟扬雄。"}