{"id":"332967","title":"八声甘州·郑延平王祠堂用梦窗游灵岩韵","dynasty":"现代","author":"梁启超","text":"甚九州尽处起悲风，汉军落前星。剩百年花鸟，种愁荒砌，啼血空城。夜半灵来灵去，海气挟蛟腥。似诉兴亡恨，铃语声声。今日红羊又换，算学仙辽鹤，有梦都醒。对斜阳无语，弹泪满冬青。渐东流夜潮去急，荡旧时明月下寒汀。凭谁问，閟重重恨，树靡东平。"}