{"id":"504644","title":"徐节妇诗","dynasty":"明","author":"李辕","text":"座客且勿喧，听我贞节诗。永康有徐氏，乡党谁似之。上世中山人，作令留于兹。子孙能振耀，家世承相规。伟哉仲芳氏，玉树珊瑚枝。自幼失其怙，卓立超群儿。母氏淑且贤，春年绝朱丝。虽无柏舟作，志与共姜追。鸾镜不复对，罗襦不复施。芳容若难悴，每恨白日迟。挑灯坐寒夜，顾影空嗟咨。有时形梦寐，长吁涕涟洏。诸孤不识父，笑母心如痴。诸孤既成人，负笈令从师。戒儿继汝父，无使他人嗤。孀居五十年，哀慕同一时。子欲报母德，构堂花溪湄。溪水流有尽，母德茫无涯。堂阴树谖草，花开春露滋。堂前种脩竹，琅玕碧参差。母坐堂中央，彩彩斑衣随。载拜献母寿，绿酒黄金卮。母言母力强，子忧母力衰。子令诸妇侍，母怪人扶持。一朝忽寝疾，薄景驰崦嵫。有孙名伯维，文采何葳蕤。母也亦如姑，言之两凄其。二十失所天，终身抱馀悲。年将六十岁，阃范人所仪。泰山或可动，我志终难移。我家贞德堂，建此将奚为。后人视前烈，贞德焉可亏。我愿登斯堂，永与姑相期。煌煌绣衣使，玉节临东陲。徐家两节妇，表奏闻丹墀。伫见旌其门，御墨光淋漓。遂令翰墨士，纷然美文辞。忠孝与节义，乃为人秉彝。呜呼唐虞远，历代风陵夷。众羽惜凤凰，群鳞羡蛟螭。风诗三百篇，开卷陈关雎。贤哉徐节妇，令闻千年垂。清风播寰宇，岂独乡邦知。"}