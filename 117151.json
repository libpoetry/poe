{"id":"117151","title":"壬午正月望夜赴临汝宿襄城古驿县有古寺家人","dynasty":"宋代","author":"张耒","text":"江城收灯寒寂历，里巷闭门不复出。蓬茅数屋逐臣庐，门前樵牛卧斜日。老人拥褐炉前睡，眼冷不眠思往事。去年襄城古驿亭，野县风埃寻古寺。周楚川原气象存，岘山紫逻秀连云。地留宝鼎周京贵，山拱泥金神岳尊。齐安江上渔樵市，谁料今年身到此。大江绕郭风涛翻，城中冈◇无平地。青红剪彩挂影灯，渔夫樵妇来相仍。短箫急鼓集儿女，丛祠夜半鸬鹚惊。浮生梦境何足计，呼童且闭柴门睡。百年江上谁得知，竿木随身聊一戏。"}