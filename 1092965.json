{"id":"1092965","title":"谢章令率同官载酒","dynasty":"宋","author":"韩淲","text":"宿麦雨可种，野梅冻欲坼。令君领宾从，假日访幽僻。阳升正初辰，道泰知有日。觞行既频屡，谈至或愤激。眷言数君才，何乃辱此邑。大夫如豫章，建厦固所急。簿公名家驹，荐士宜首及。尉曹学省彦，求盗岂其职。征官伟丈夫，名宦终见迫。顾我独亡赖，甘作山林役。定迁且半载，未有如□□。溪山为欣豫，闾里争诵说。意同邀陶潜，事异过执戟。人事果好乖，推迁已畴昔。"}