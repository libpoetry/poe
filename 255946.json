{"id":"255946","title":"古月一篇为裕之赋","dynasty":"金朝","author":"李汾","text":"古月天不收，敌君三万秋。天孙弄明镜，光涌云间流。忆昔放逐江南州，金陵女儿歌棹讴。草裹乌纱巾，散著紫绮裘。酒酣把玉笛，直欲扪参历井、骑斗牛。醉中呼儿摇双舟，吾欲乘流下石头。起来茫茫视八极，万里只有元丹丘。丹丘子，游人间，风尘何为往复还。玉华山人近招我，九日朝帝苍梧山。"}