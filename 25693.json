{"id":"25693","title":"古镜·明月何处来","dynasty":"唐代","author":"李群玉","text":"明月何处来，朦胧在人境。得非轩辕作，妙绝世莫并。瑶匣开旭日，白电走孤影。泓澄一尺天，彻底寒霜景。冰辉凛毛发，使我肝胆冷。忽惊行深幽，面落九秋井。云天入掌握，爽朗神魂净。不必负局仙，金沙发光炯。阴沉蓄灵怪，可与天地永。恐为悲龙吟，飞去在俄顷。"}