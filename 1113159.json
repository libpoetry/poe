{"id":"1113159","title":"某敬采民言成六韵为安抚阁老尚书寿伏幸过目","dynasty":"宋","author":"张栻","text":"里胥不踏桑麻路，桴鼓长闲花柳村。都在邦君和气里，卖刀买犊长儿孙。前时劝君出东郊，父老欢呼望羽旄。甘雨便随车马到，眼看沾足遍蓬蒿。清坐铃斋公事稀，春来风日更迟迟。胸中水镜渠自避，却笑缿筒徒尔为。蜀江东下接襄江，总是当年蔽芾棠。此地回旋莫嫌窄，且教春色满三湘。公今卧护足从容，岂有扁舟欲便东。少待政成归帝所，此邦还在化钧中。湘民清晓寿邦君，下客惭无句语新。敢述老农歌诵意，一觞持上太夫人。"}