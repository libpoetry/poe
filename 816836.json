{"id":"816836","title":"冬柳四首","dynasty":"清","author":"蒋春霖","text":"营门风劲冷悲笳，临水堤空尽白沙。淡日荒村犹系马，冻云小苑欲栖鸦。百端枯菀观生事，一树婆娑感岁华。昔日青青今在否，江南回首已无家。万派商声竟寂寥，石城落叶下寒潮。天留枯树销残劫，雪作飞花送六朝。南雁于今沈信息，东风何日舞苗条？行人莫问长干路，太液荒凉恨未消。广陵重舣木兰舟，删尽浓阴古渡头。锦缆牙墙非昨梦，轻冰小雪换春游。数声羌笛吹寒月，一角荒城压乱流。何处相思许攀折，冷烟凄断十三楼。当时张绪减清狂，抱得冬心亦自伤。古镜暗怜残鬓影，舞衣羞逐少年场。燕莺去后闲情懒，雨雪来思别路长。转绿回黄总无定，漂摇原不怨东皇。"}