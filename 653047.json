{"id":"653047","title":"琴月双清为俞彦行赋","dynasty":"明","author":"谢晋","text":"石坛露湿参差桂，金粟凝香秋欲坠。仙人独抱玉壶冰，忘坐凉茵翠莎地。启囊促软膝上招，素商绕指风泠泠。姮娥久居东海底，聆音瞬息来青冥。寒兔停舂耳倾倒，蟾蜍睛炯光相射。万籁无声声愈清，九天一扫云潜迹。弦润徽寒灏气浓，心神融会广庭中。夜深曲尽振衣起，俯视八极尘氛空。"}