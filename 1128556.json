{"id":"1128556","title":"凤凰山泉石胜绝去城无几里而前此未有知者偶因休吏与文中良器二士访寻得瑰奇卓绝之观于荆棘草莽间相顾大笑因崇基趾筑亭榭疏泉甃池为登临啸咏之地九月二十五日游陟归夜作小诗十首","dynasty":"宋","author":"葛胜仲","text":"凤凰山色凤凰泉，山下泉边有隐仙。同是荒榛埋没久，一朝题目万人传。浑浑泉源泻一溪，碧涟方沼烛须眉。便须牵率诸君贺，却向山中得凤池。结宇南溪领老潜，东亭复构半空檐。书棋文义惭朱异，独向云山号不廉。暝霭昕霞景变移，烟云竹树眇参差。软红尘里何因有，迁谪江湖却恨迟。竹好祗生君子国，松高不受大夫名。两郎风韵都相似，结作东南四友生。浓淡峰峦低复高，林深依约见汀桥。风流公子图纨扇，咫尺须论万里遥。凤去丹山久不归，昔年宁此览朝晖。紫庭正带黄绅望，曷日重将九子飞。从我登山未觉疏，应将得失日乘除。喜添桐叶千篇咏，顾减茅堂一卷书。阴森行尽古榕林，别有幽奇路可寻。渔舍傍溪人不见，弄晴水鸟自浮沈。消尽机心独保真，无情云外合相亲。安心丈六奇礓石，不是山间射虎人。"}