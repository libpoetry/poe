{"id":"774102","title":"将军行","dynasty":"清","author":"查元鼎","text":"将军银印大如斗，统制东南江左右。日费军糈数万金，连营千里长相守。相守于今已十年，不教训练不屯田。百万貔貅江上列，旌旗日色相新鲜。巨寇从来称狡猾，将军好武不好杀。一旦鼓鼙动地来，兵刃未接营先拔。张皇六师竞奔走，借问吾头犹在否。将军退守姑苏台，骂贼睢阳功不朽。长蛇封豕恣吞吴，飞来海外徵兵符。三千师旅仓皇募，六月重洋泛舳舻。爷娘妻子走相送，喃喃番语声哀恸。威尊命贱备戎行，耀武无非乌合众。闻道将军忌异才，营前驱策皆驽骀。贼来破阵如破竹，天下雄兵安在哉。半壁东南数千里，剿何艰难失何易。况令贼势更猖狂，军前谁许同生死。子胥江作怒潮声，细柳营成垓下营。父老江东咸属望，诸君何以答升平。"}