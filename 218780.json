{"id":"218780","title":"寄刘九·一生闭门不结交","dynasty":"宋代","author":"陈藻","text":"一生闭门不结交，汇缘遇我如同胞。年年客里故人多，饮水逢君朱颜酡。鹊去鸠来有空屋，牝乳雏飞无啄粟。香火飘零甘死休，无辜怜我兄遭戮。暗中魑魅籍姓名，我有朋俦等不足。十事上心九事忘，一日囘首千日长。谁登百丈岭，我到钟山傍。登堂拜丘嫂，推手戏诸郎。诸郎挽衣幼女亲，汝母磊落如吾人。哀我若见韩氏孤，敬我宁知苏子贫。吁嗟尺市谣，空道天属真。"}