{"id":"699756","title":"望春峰积雪漫成二作","dynasty":"明","author":"郭之奇","text":"春风日淡融，春山何凛冽。青青岭上云，白白峰头雪。岭云忽去来，峰雪每凝结。所叹幽而凉，亦惟高始洁。颇似素心人，潇潇独关闭。匡居相八寰，缁尘安敢涅。宁静出孤怀，精神多自悦。虽与俗情违，亦非人事绝。馀滋润百荄，光华未可竭。我思泉下蒙，复念井中渫。何如此一峰，不受虚名窃。层壁系扁舟，对此春山凸。远眺出殊光，轻烟似可刷。误疑峰上云，映日浮晖缀。稍知寒意侵，始见幽岩雪。千林拂素华，万壑嘘遥冽。非惟色在空，庶以清涵洁。岂如阛阓姿，门多车马辙。飞飞向华筵，但为歌舞悦。空嗟谢子盐，枉费陶公屑。是以静者怀，于兹堪永结。幸有春风来，得与冰壶撷。顾盼隐晨昏，悠然世心绝。"}