{"id":"840585","title":"东坡生日赵剑秋招集滂喜斋病未能赴成长句奉柬","dynasty":"清末民国初","author":"夏孙桐","text":"诗人例有寿苏宴，岁暮壶觞瓣香荐。赵侯嗜古兼好事，嘉日招邀萃群彦。吉金乐石订坠佚，法书名画论最殿。滂喜高斋乔木存，奄有风流继吴县。病翁偃蹇春不苏，盛集未亲但歆羡。闭门倚枕搜冷句，玉局遗蹝心目睊。杭州湖州公所治，八百年来愧后先。有美堂存地已移，爱山台峙云犹茜。文章政绩敢比数，古人心迹颇窥见。乌台狱解尚丛忌，春梦婆醒复奚恋。公生磨蠍困天谗，幸不躬逢靖康变。即今沧海横流日，蕉萃旧京游早倦。荆溪田价悬梦寐，顾塘藤阴阅风霰。座中几人话乡土，江水归心应绻缱。蜩螗世事不可说，且觅古欢释芳奠。东风泛蚁酒杯春，认取流年暗中转。"}