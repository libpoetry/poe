{"id":"900615","title":"陪舍人兄过陈仲思溪亭深有买山卜邻之意舍人兄预以颛壑见名因成古诗赠仲思","dynasty":"宋","author":"张栻","text":"筑居湘水滨，岁月亦已久。宁知负郭东，胜处入君手。回环烟坞深，有此溪十亩。朝暾穿林薄，荷气薰户牖。堂堂吾州牧，下马唤宾友。主人故喜事，一笑具殽蔌。汲泉泛崇莲，洗盏倾稚酒。淋漓壁间书，自可传不朽。我独留薄莫，并溪时矫首。人言君不偶，此岂落人后。观君眉宇间，似亦挟所有。隔溪更幽绝，古木荫高阜。却立望遥岑，四序列钟卣。买山吾计决，便欲剪榛莠。居然颛一壑，岂羡印如斗。未知邻家翁，还肯见容否。"}