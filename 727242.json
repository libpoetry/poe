{"id":"727242","title":"有所思","dynasty":"南北朝","author":"陈叔宝","text":"荡子好兰期，留人独自思。落花同泪脸，初月似愁眉。阶前看草蔓，窗中对网丝。不言千里别，复是三春时。杳杳与人期，遥遥有所思。山川千里间，风月两边时。相对春那剧，相望景偏迟。当由分别久，梦来还自疑。佳人在北燕，相望渭桥边。团团落日树，耿耿曙河天。愁多明月下，泪尽雁行前。别心不可寄，惟馀琴上弦。"}