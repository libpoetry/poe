{"id":"371252","title":"酹江月·虞美人花","dynasty":"清代","author":"熊琏","text":"亭亭艳秀，纵托根垓下，飘零谁主。记否当年亡国恨，绝似低鬟不语。岂恋残春，况逢啼鴂，凄断黄昏雨。繁华幻境，何妨开近环堵。休说倾国倾城，青青坟上，只许明妃伍。多少红颜都是梦，谁吊纷纷黄土。一代贞魂，千秋薄命，仍向风前舞。汉宫何在，此花终是属楚。"}