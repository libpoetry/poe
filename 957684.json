{"id":"957684","title":"七月五日热退喜凉资中有怀二十四韵","dynasty":"宋","author":"范祖禹","text":"仲夏金火争，阴阳势相夺。乾坤鼓洪炉，夸父死奔渴。普天无纤云，厚土万丈裂。亭亭太阳午，安得日车跌。清冷想寒门，浩荡思舞雪。叹彼老农耕，有苗不得活。乞雨祷潭龙，望云驱旱魃。帝车俄回指，四序苦飘忽。木落天地秋，清霜洗空阔。凉风破阊阖，势欲捲溟渤。众鸟尽不飞，峥嵘见孤鹘。登临涤魂神，飒爽动毛骨。因怀京洛间，车马填城阙。红尘暗天宇，愚智共汩没。出门无所适，肝肺为枯竭。平生喜林泉，潇洒爱风月。沧浪有渔父，逸步脱羁绁。超然思远游，万古访遗辙。安能公侯间，俯偻事干谒。及来山水县，素志得少豁。白石拂云眠，芳荪乘露撷。寻山喜幽胜，照水玩澄澈。虽无巢许操，夙慕夷齐洁。庶以保吾真，无为事其末。"}