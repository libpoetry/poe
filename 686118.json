{"id":"686118","title":"和咏物诗十首 雁字","dynasty":"明","author":"卢龙云","text":"巨灵何事辄书空，却是奎章出紫宫。鸟迹印来千里外，龙文挥就五云中。数行飞雾毫犹湿，几点凌烟势自雄。共讶天庭初布诏，仰观成画万方同。胜游丝管日骈罗，更有新声绕绿柯。羌笛未如出谷响，秦筝难拟傍檐歌。惊回思梦愁怀晓，鼓吹诗肠乐意多。断续流音听不尽，似从伊洛导春和。百蛰当春喜尽苏，融融乐意满江湖。繁声在处皆成部，急响何人为援桴。振鹭似缘知警舞，奇花如解应催呼。门庭亦类都官署，祢史渔阳得并无。野色冥冥有夜光，为谁阒寂照茅堂。风飘凌乱明难灭，露下沾濡彩亦扬。飞盖苑中星并耀，临书幌里漏偏长。了无烟焰生炎烈，点点清辉照晚凉。垂垂金缕拂清池，绮岸春明二月时。细雨濯来看转洁，淡烟笼处色偏奇。染衣莫讶虚弹指，结带相贻好赠诗。怪底莺梭织未就，分条空待送将离。谁将百万富林园，共道神功巧铸存。改火一年开节序，为炉万物仰乾坤。铺成金埒迹堪拟，排向朱门势未尊。独买春光随处好，赐山应越汉时恩。缥缈繁阴亦自奇，不缘色相点疏枝。参差日下阶频转，摇曳风前席屡移。蝶恋始疑飞是梦，鹿衔何用迹相随。窗前夜月尤堪玩，几伴金波入酒卮。拆藓生来质并苍，傅成纤白妒何郎。清标未解争红紫，直干先教拟雪霜。仙署开帘同一色，小斋远俗胜群芳。止缘疏节淄难染，别起檀栾待凤凰。幽姿错落涧边生，虚谷泠泠应水声。烟雨濯枝泉始达，风雷排干势初倾。轻花并逐虬龙起，飞沫时沾鹳鹤鸣。疑是天河倒峡出，润馀草木更敷荣。极目云黄陇已秋，高低遥带日光浮。两岐预颂闾阎乐，百室曾消妇子忧。雊雉呼群风正暖，鸣鸠唤妇雨初收。穷檐待泽真如渴，谁决西江此地流。"}