{"id":"81194","title":"怀昔·昔者戍梁益","dynasty":"宋代","author":"陆游","text":"昔者戍梁益，寝饭鞍马间。一日岁欲暮，扬鞭临散关。增冰塞渭水，飞雪暗岐山。怅望钓璜公，英概如可还。挺剑刺乳虎，血溅貂裘殷；至今传军中，尚媿壮士颜。岂知堕老境，槁木蒙霜菅。泽国气侯晚，仲冬雪犹悭。曩事空梦想，拥褐自笑孱。胡星未霣地，大弓何时弯？"}