{"id":"322834","title":"疏影·水仙，同若绮妹作","dynasty":"清代","author":"张绉英","text":"兰闺深窅。正画帘不卷，烟篆低袅。整日相看，玉骨娉婷，清绝小窗晴晓。陈王曾识凌波步，想一样、盈盈娇小。是谁将、倩影移来，化作一枝香草。为忆深宫旧事，杜鹃啼血后，幽恨多少。洗净铅华，展尽芳心，只有闲愁未了。孤根已分随冰雪，莫更被、东风吹老。算幽香、肯让梅花，耐得十分寒峭。"}