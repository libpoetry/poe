{"id":"207196","title":"大雪感怀·翻云覆雨纷轻薄","dynasty":"宋代","author":"曹彦约","text":"翻云覆雨纷轻薄，万端不如三白乐。岁事相关国重轻，天意亦知人忖度。前年不雨旱为崇，今年不旱螟为恶。造物与人著力深，一饱年来何落落。宜春先生古君子，撑肠万卷一丘壑。吟哦乍拟柳飞絮，感慨相辉花有萼。商量雪意驰一骑，改变天容翔万鹤。翻思五十乾道年，是非一律无今昨。日月逝矣几丰耗，人物眇然增索寞。吹篪寡唱气欲竭，陟屺何心泪犹阁。再拜珠玑卜来岁，十袭藏之富囊橐。"}