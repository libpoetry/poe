{"id":"512538","title":"载和答诸友","dynasty":"明","author":"沈周","text":"我阅丘中石，?屃特见此。天不生廉隅，荡矣若加砥。但嫌色相在，雨洗常出紫。坦坦宜坐人，喻千溢其美。未如清凉达，所容不拘几。可拔岂万年，菱溪笑穿市。夫差墓其侧，恃固乃经始。小类莫试剑，脆裂傍可耻。夜夜晒明月，玩弄少客喜。我来发豪吟，鹤涧应流水。初凭石乘兴，亦半因月起。百年择一胜，颇与赤璧比。有石无此月，其游亦漫矣。有月更有石，有诗兼称耳。下里和者多，声韵妙依倚。胸中各磊隗，争出言句里。何当拉诸君，我亦补芒履。明年待中秋，石游更堪拟。"}