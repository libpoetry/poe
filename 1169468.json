{"id":"1169468","title":"谢僧寄茶","dynasty":"唐","author":"李咸用","text":"空门少年初志坚，摘芳为药除睡眠。匡山茗树朝阳偏，暖萌如爪拿飞鸢。枝枝膏露凝滴圆，参差失向兜罗锦。倾筐短甑蒸新鲜，白纻眼细匀于研。砖排古砌春苔乾，殷勤寄我清明前。金槽无声飞碧烟，赤兽呵冰急铁喧。林风夕和真珠泉，半匙清粉搅潺湲。绿云轻绾湘娥鬟，尝来纵使重支枕，胡蝶寂寥空掩关。"}