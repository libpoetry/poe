{"id":"640704","title":"过贾太傅庙遗址","dynasty":"明","author":"童冀","text":"洛阳年少古希有，谁其荐之河南守。声名一日倾京师，汉廷无人出其右。是时天下方治平，朝廷柄用皆老成。惟生新进谈世事，开口磊落令人惊。流涕未已复太息，绛灌诸人岂相嫉。不愆不忘循旧章，法令纷更果何益。一官迢递来长沙，承恩又看梁园花。寝薪书上痛时弊，鵩鸟赋成悲日斜。当时未识治安策，宣室何劳问前席。汉家礼乐兴百年，身后时方用儒术。武皇锐志追古先，待诏金马非才贤。使生当时偶未死，致治三代良非难。我闻古人任黄耇，大器由来晚成就。举世皆知非汉文，惟我独怜生不寿。空山落日寒烟昏，千年遗庙无复存。荒庭古井久不食，寒泉一勺㪺芳荪。我生已是千载后，老去惟知懒开口。致身富贵须少年，独立乾坤重搔首。"}