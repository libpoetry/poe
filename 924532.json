{"id":"924532","title":"次韵子瞻寄贺生日","dynasty":"宋","author":"苏辙","text":"弟兄本三人，怀抱丧其一。颀然仲与叔，耆老天所骘。师心每独往，可否辄自必。折足非所恨，所恨覆鼎实。上赖吾君仁，议止海滨黜。凄酸念母氏，此恨何时毕。平生贤孟博，苟生不谓吉。归心天若许，定卜老泉室。凄凉百年后，事付何人笔。于今兄独知，言之泣生日。"}