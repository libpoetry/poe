{"id":"542955","title":"拟汉郊祀歌十九首 其八 天地","dynasty":"明","author":"胡应麟","text":"维天维地，协尊并巨。嘏余一人，六合和豫。皇皇斋宫，穆与神通。臣邻景从，肃肃雍雍。报圜丘兮祀后土。千童罗列讴且舞。曳击笙镛鸣琳球。神如有知俨来游。大小诸秩，咸敬厥职。整齐服章，骏奔翼翼。群公秉德，毋怠毋忽。大君恭默，式于列辟。降天神兮下地祗。朱雀为驾苍龙旗。勾陈前导屏翳驰。长剑幼艾纷陆离。流商刻羽歌咸池。神飙击毂河宿移。箫韶九成凤来仪。皇人万寿登维祺。"}