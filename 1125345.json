{"id":"1125345","title":"端午贴子词 皇后阁五首","dynasty":"宋","author":"真德秀","text":"仙木浮琼醴，香菰簇宝槃。汉宫三十六，争奉圣人欢。槐影绿成围，腰舆茧馆归。我躬惟服浣，先织衮龙衣。披香殿里绣筵开，九节菖蒲七宝杯。应念臣劳如卷耳，欲将厚意酌金罍。爱民一念彻渊泉，内府时时出禁钱。只此自添无量寿，何须彩索颂长年。珠箔轻明暑气微，静披图史监前徽。堪嗤唐室耽游燕，谩借裙襦作妓衣。"}