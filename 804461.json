{"id":"804461","title":"恭颂华侍读鹅湖先生崇祀乡贤祠","dynasty":"清","author":"曹思义","text":"三吴盛文物，九龙汇群英。谁持风化原，表率垂仪型。先生策高足，乘运佐休明。清辞摅幽藻，谠论抒忠诚。上方频宠锡，文章被恩荣。惟忠实移孝，精纯贯天经。慈闱悲早逝，滴泪痛失声。敬事受天禄，只以供对庭。冬笋迸寒日，河鱼跃层冰。终身永孺慕，夔夔复蒸蒸。和乐翕诸弟，葡萄救凡氓。在地为河岳，在天为列星。清露不永日，芳兰无久馨。赫赫留遗光，直与囊哲争。音容虽已邈，笾豆从兹登。没世祭于社，顽懦庶以兴。"}