{"id":"845239","title":"蝶恋花 和师愚韵","dynasty":"清末民国初","author":"樊增祥","text":"天到如今天也泪。雨洒珍珠，香径无乾地。酿得百花成酒气。昏昏终日醒还醉。春事因循宁得已。才炒茶青，又近梅黄矣。软梦似云呼不起。流莺莫到朱门里。夜雨酿泥车辙断。终日潇潇，长被林鸠唤。蓦地今朝晴烂熳。天心了不由人算。绣阁日长针线懒。背立东风，潜把私书看。收拾春愁盈一担。香肩挑起教谁换。"}