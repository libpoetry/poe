{"id":"759398","title":"说潮五古十七首 其三","dynasty":"清","author":"丘逢甲","text":"文翁昔化蜀，相如为之师。放诞犊鼻人，高文千秋垂。韩公启潮教，赵子寔所资。平生磊落况，见公所遗诗。翻然大海南，持文弄珠嬉。维海气为潮，变化生雄奇。公文得其气，遂起八代衰。况乃生其间，御气出骤驰。径当走籍湜，上与公追随。惜哉不从公，匿采沈海湄。遗文遂零落，片羽世尚疑。闇然凌云气，天子不能知。教虽仅期月，潮人至今思。蕉黄荔子丹，时荐天水祠。何处下马陵，补镌有道碑？"}