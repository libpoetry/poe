{"id":"59390","title":"集开元寺","dynasty":"明代","author":"李攀龙","text":"流阴拂层岑，返照翳深谷。古寺入萧条，回岩抱幽独。梵影净香台，钟声殷石屋。绝壁栖禅诵，悬厓下樵牧。秋花雨还瘦，老树霜逾秃。寒泉可莹心，白云况极目。登临客自佳，摇落时何速。蔬色荡腥膻，苔光清简牍。新诗发神秀，旧游耿初服。归来杖屦便，老去烟霞伏。高城出睥睨，灯火通林麓。言旋转多兴，后朝此同宿。"}