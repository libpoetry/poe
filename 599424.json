{"id":"599424","title":"桂之山","dynasty":"明","author":"霍与瑕","text":"桂之山，榄之水，从朝薄暮行几里。斜风细雨度千溪，洗出千溪一带紫。烟雨里，恨千般，堪叹渔矶鸥鹭閒。三春红紫今何在，千年珍竹故成斑。望苍梧，七百里，九疑玉殿空山里。五弦一自变潇湘，至今琴怨湘江水。湘江静，月轮高，萧萧秋气上渔舠。自唱竹枝新度曲，不知清韵入风骚。学南薰，歌已久，祇今三复空低首。有时心乱不成腔，怪道傍人嗤拙丑。金夫子，暂维舟，徽音时忆在心头。明珠照乘月华照，素琴流水大江流。大江流，日夜去，见说巢由曾窃屦。欲往从之问解嘲，野水茫茫半烟树。独深念，几多周，故人书信不堪修。相思滩上相思苦，何日追陪绿径游。"}