{"id":"604280","title":"又吊朝云墓用陆岱瞻明府韵","dynasty":"明","author":"张萱","text":"君不闻死同穴兮室异谷，温柔乡即迷香窟。浮花浪蕊何烨烨，安得馀香长不灭。前身曾遇楚襄王，阳台一别无消息。嗟尔芳魂虽侍妾，得侍东坡情自别。生□西湖兮方待年，来惠西湖兮遽永诀。栖禅寺即六和塔，何必首丘寻故宅。始信红颜真薄命，信根净业皆前定。欢乐由他总是空，六如不用重相订。登幕沾泥同一律，东坡情痴非在色。三三桥畔日飞花，为衬芳魂戏綵霞。莺啼燕语春常在，休将日影问寒鸦。西湖新主谪仙人，种得桃花万树新。鸣琴多暇喜凭吊，綵毫独与坡公赓。寻芳觅句日霏玉，一见西园眼又青。胡为乎，一见西园眼又青。"}