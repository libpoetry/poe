{"id":"459651","title":"二月十日拟归乡，忽忆年前今日初见。诵“四月十七，正是去年今日”之句，或恐其来，徘徊不定。然旧事湮消，必无更来之日矣。感怆无端，与其坐愁孤室，毋如决而起行。十三日返，未及归室，径赴中班。见卫生所白梅盛作，更忆去年摘此与之，尝有诗“黑须人对白须花。”同事告予：昨彼来班中还书，不遇转托。因思彼或先至予室，乃更来班。及归室，果得一萎花桌间，果彼来所遗者乎？然乎不然？述其事","dynasty":"当代","author":"卢青山","text":"我欲归故家，临行心徘徊。二月之十日，或恐有人来。去年正此日，初见小裙钗。当时唯迷醉，安计后日哀。对面怯相视，背面恨相乖；不语语满腹，欲语空胸怀；思语缠绵意，出语竟谐俳。迟迟转花下，作诗聊自悲；摘花赚彼喜，此意彼安知。一年交反覆，终已弃寒灰。屡拒黄昏约，岂有更来时？飘车驰旧乡，亲戚酌余杯。延迁遂四日，惘惘未能排。归见旧时花，拆展纷葳蕤。欲摘复谁赠，细撚徒迟回；花汝不能赠，安必更重开。或告昨日至，还书托同侪。岂先入吾室，不遇乃旁推？中班心兀兀，急返如逃追。室中尽如故，一一满尘埃。怆怅正自笑，猛见孤花枝；蔫萎不堪立，冷落书丛堆。乍喜趋失足，欲掇疑其非；不留一笺纸，争信即其遗？作电倘可问，久已绝其蹊；苟不作电问，此心将安羁。举目看四壁，独立欲何为。"}