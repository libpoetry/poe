{"id":"1120913","title":"除夜杂兴三首","dynasty":"宋","author":"周紫芝","text":"华发日就槁，萎萎如秋草。秋草剪复生，发秃不再好。雅意怜儿童，软语媚翁媪。镊白挽流光，持杯锡难老。我老不足惜，汝生念不早。兵戈常在眼，流离犹满道。且当篘残缸，瓶空莫辞倒。醒视夜何其，东行日杲杲。忆昔元会日，汉家全盛时。奉随观国宾，得见汉官仪。中郎授国玺，属国朝远夷。万邦瞻咫尺，龙姿喜元知。皇天厌久治，夜见蚩尤旗。微生脱九死，饮此除夜卮。河阳狩未还，蝼蚁何足悲。昔年避群盗，夜窜苍山阿。偷生岁忽杪，妻孥共婆娑。村醪薄如水，我颜安得酡。夜半黑风起，挝门惊荷戈。今夕复何夕，奈此欢乐何。人生不自保，聚散如群傩。更当增兰膏，照此杯中波。"}