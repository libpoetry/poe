{"id":"1220063","title":"题刘山驿和鲜于伯机韵","dynasty":"元","author":"朱晞颜","text":"我昔爱山水，嵩华扪绝顶。临风发清啸，笙鹤吟夜永。至今山屐踪，记忆犹故井。三年东海滨，健步无由逞。杖屦谢追游，真成杀风景。东还腰膂轻，散策度苍岭。平生走黄埃，历此心顿醒。万景毕横陈，妙处在君领。危亭俯层冈，已觉异喧静。群峰互起伏，翠叠浪千顷。又如出万姝，列侍风鬟整。蜿蜒龙赴壑，赑屃龟负鼎。凭轩试凝眸，倏若丹青炳。众态备媸妍，造化机自警。雨晴春洗妆，木落秋脱颖。缅思旧经行，一一皆梦境。畏途事崎岖，喟然发深省。何当从冯公，山中奉朝请。"}