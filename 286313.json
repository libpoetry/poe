{"id":"286313","title":"雪夜读赛岸亭溯源堂集率题其后","dynasty":"清代","author":"李锴","text":"刘青枝，钟酂湖，卓荦傲岸相枝梧。清词奥语与世殊，白日鞭挞神灵驱。先后相逢京雒道，交口誇余岸亭好。微官罢斥役不除，贫骨支离学深造。几回物色驱羸马，风尘一面天难假。鼠肝虫臂奄忽陈，神都气索沦风雅。寒灯夜雪天寂寥，残编在簏光怪摇。繁声促节心离骚，郁为变徵行金飙。铦刀解牛肯綮中，古霤滴石觚棱凹。千秋此道许神遇，谁谓一日无知交。呜呼隐微感倡随所遭，鸴鸠威凤同啁嘐。"}