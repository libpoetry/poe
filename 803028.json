{"id":"803028","title":"望湘人 惜春","dynasty":"清","author":"张振","text":"倚朱阑眺望，唤月池边，又成新绿如许。红杏飘香，绯桃逐水，次第伴春归去。绣阁沉吟，书帏冷淡，几番愁聚。听树头、百啭莺啼，似欲把春留住。多少伤情旧事，任年光如驶，寻思无据。正深掩重门，闲却吹箫院宇。梦回酒醒，雨丝风絮。总是断人肠处。更两地、兰灺香销，同听沈如街鼓。"}