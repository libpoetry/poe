{"id":"685419","title":"古意三首","dynasty":"明","author":"贝琼","text":"春风天上来，蒲城红与紫。如何朝暮间，飘落随流水。堂前两冬青，霜雪犹不死。向来三月时，谁言及桃李。对酒发长歌，歌长苦难续。浮云空自行，白日安可逐。黄河走东海，千里才一曲。奈何人之心，顷刻有翻覆。六国多好士，堂上各三千。所亲苟不慎，祸福怕相因。李园贼黄歇，冯驩复田文。种桃得秋实，蒺藜徒刺人。"}