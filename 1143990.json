{"id":"1143990","title":"次韵徐赞府蜚英八首","dynasty":"宋末元初","author":"方回","text":"长官行县课农书，耕叟治田贾趁虚。上到岭头望应喜，人烟今密旧时疏。高低田水入溪流，溪岸閒横野渡舟。麦饭家家甑中有，永无犊佩起山头。树形万怪石千奇，我亦曾行亦有诗。焉得一官如长吏，出郊长是看山时。悬崖复岭间冈坡，如此天边远碧何。谁道此中曾得句，道傍老树阅人多。骑入州城出县城，不须人送不须迎。连峰峻岭崎岖极，政自胸中掌样平。摩拊茕嫠达下情，领州作县总书生。清诗要自清心出，比自新安水更清。屏除呵殿少人知，随马囊诗更有谁。五百不来村落静，自然生齿似螽斯。老农持底报君公，十日甘霖五日风。夜静山中看天象，福星偏许照江东。"}