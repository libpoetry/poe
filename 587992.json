{"id":"587992","title":"赠督学蔡可泉","dynasty":"明","author":"王渐逵","text":"忆昔寓京洛，同官西曹院。君年富英妙，词藻动畿甸。暌别叹旬载，越海欣一见。储歛日已深，煦闰溢颜面。学士资绪馀，诸生启模宪。古称德润身，君子重豹变。说泽方自兹，离索复相远。知崇而礼卑，持此信精鍊。临岐更踟蹰，瞩望增眷恋。涧毛虽云微，可以供一饯。江淅尚玄悟，学者群宗之。讵知了性命，乃与日月宜。奇珍匪尝口，绚霞岂能衣。古来齐鲁论，心事未云岐。达士抱以脩，浊世相乖痴。君看百尺楼，下有栋与基。玄谈竟无益，顿悟亦何为。隐语互相倡，无乃堕禅机。君生群哲乡，大途宁更疑。懋矣炳前脩，新知信相期。不惜远书札，启我衰钝资。"}