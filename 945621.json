{"id":"945621","title":"次韵瀹留避地有书欲归因用前韵示之","dynasty":"宋","author":"陈著","text":"离乱身命危，烦恼头发折。我儿在山南，百书饶苦舌。谁知我忆儿，如火煅心铁。人生恩爱海，各自怜骨血。初谓时节好，膝下长娱悦。顾今□相远，矛头苟餔歠。兵马交往来，近日尤难说。急投一隙宽，呼儿归暂合。未问沟壑填，且偷须臾活。春来两日强，寒气犹凛烈。寄巢不蔽风，败纩聊同挟。父坐母蓐卧，兄立弟裾接。分散得团栾，不语意自浃。为白润姊知，未须生悁结。明朝倘可行，亦须回一匝。"}