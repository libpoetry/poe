{"id":"802449","title":"汪衮甫荣宝来湘查考咨议局谭组安冯星槎曾孳元三咨议宴之天心阁同座有胡子靖监督杨皙子京卿即席口号送衮甫还京兼奉同席诸君子 其一","dynasty":"清","author":"曾广钧","text":"参差劳燕逐飘蓬，何意湘楼啸咏同。梦笔旧吞杨氏凤，刺奸休避鲍家骢。西豪名族推才子，东海天师拜圣童。原隰咨询古行役，请看楚客气如虹。"}