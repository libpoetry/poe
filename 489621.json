{"id":"489621","title":"捣衣曲","dynasty":"明","author":"袁华","text":"凉风被疏桐，一叶下井干。夜气彻虚宇，露华凝微寒。耿耿脩月光，流晖入重阑。中宵抱孤影，晤昧发永叹。良人远行迈，守边向三韩。眷兹秋冬交，感时不遑安。含嚬理箧笥，纫补在苟完。层波展东绢，积雪明齐纨。霜砧迭逸响，馀音彻云端。粉题流素汗，雁足焚膏兰。摼针秉刀尺，剪裁心悽酸。县知肥瘠何，想像缝中单。制成远寄将，缄封涕汍澜。愿酬报国心，努力勤加餐。"}