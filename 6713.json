{"id":"6713","title":"燕歌行·云和朔气连天黑","dynasty":"唐代","author":"李康成","text":"君不见渔阳八月塞草腓，征人相对并思归。云和朔气连天黑，蓬杂惊沙散野飞。是时天地阴埃遍，瀚海龙城皆习战。两军鼓角暗相闻，四面旌旗看不见。昭君远嫁已年多，戎狄无厌不复和。汉兵候月秋防塞，胡骑乘冰夜渡河。河塞东西万余里，地与京华不相似。燕支山下少春晖，黄沙碛里无流水。金戈玉剑十年征，红粉青楼多怨情。厌向殊乡久离别，秋来愁听捣衣声。"}