{"id":"1217257","title":"次韵王观明烂柯引","dynasty":"元","author":"廖大圭","text":"入关争先取秦鹿，逡巡失路行孤竹。相持坚壁久未出，脱兔无人追逸足。两豪角立成敌国，一决雌雄看终局。西探虎穴归不归，先声万里天南飞。机行九地布重围，的卢一跃先逝骓。眼中鹭起长江晓，群乌飞去斜阳了。王家瓜葛英俊郎，晚悟名教真乐乡。文楸忍涴春汗香，人间日短仙日长。湿萤入囊当寒雪，清光不尽膧胧月。"}