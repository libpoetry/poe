{"id":"950960","title":"吕成公宽平通鉴佚老三帖赞","dynasty":"宋","author":"岳珂","text":"治粹于隆古，元凯之懿，根于笃诚。世泽未倾，英髦代兴。非不卓荦，绝乎径庭。而斯道之正，独未有以韦平之家，而继孟荀之鸣者。岂天心之昌我朝，固得其人而后行耶。儒服独立，出于簪缨。百圣微言，阐我金籯。使万世而下，洙泗有所系，伊濂有所承。正传未坠而迄续，绝学将晦而复明。所谓派徐历许，沿申溯荣。篑覆基峙，源澄流清。殆匪一日之积，偶然而生。至于道以身立，忠以死争。斡泰否之机，开剥复之萌。其昆弟刚毅之操，家庭讲贯之精，又何其集义之不馁，而为人之难能也。我读五帖，言言典型。文史潘吴，诗书邵程。望群贤于忠谠，验本体于宽平。则虽小而见诸简牍之接物，亦奚以异于埙篪之同声。晻若前陈，如龟之明。仁远德輶，欲举曷胜。于戏二难，古谁与京。倡与和与，展也其成。"}