{"id":"677066","title":"秋风行送张子崧之白下","dynasty":"明","author":"李流芳","text":"秋风水绿秦淮里，香阁珠帘映淮水。隔岸倡楼十万家，日日笙歌醉罗绮。吾侪酒徒老亦狂，不论文饮红裙彊。闱中就草日未落，脱帽急走青楼倡。曲头小姬歌擅名，双鬟倚酣徐发声。风生月出夜将半，掉头曲罢钟山青。人生此乐岂常有，送子江千重回首。男儿富贵自有时，但遇风流莫相负。燕台漠漠尘纷纷，天寒路长愁杀人。我今别子且欲往，为子先驱多苦辛。"}