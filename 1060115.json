{"id":"1060115","title":"寿郡守","dynasty":"宋","author":"周行己","text":"仙系苏门远，英流富绪长。胚胎潜间气，庭玉焕祥光。永日辉南陆，融风丽北堂。綵馀长命缕，香剩浴兰汤。丹穴皆威凤，荆山必豫章。精神森秀发，器质俨温良。懿学传经济，嘉猷合赞襄。庆流多显赫，筮仕早腾骧。游刃无间剧，提衡绝否臧。高情薰爱日，劲节肃清霜。暂借朱轓出，行看皂纛扬。颂声喧道路，舆望属岩廊。时遇生申旦，官临指李乡。众真金阙奏，满郡玉炉香。强仕春秋富，昌朝事业芳。臣千君万寿，赓载济时芳。"}