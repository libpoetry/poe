{"id":"746474","title":"文信国公祠唐云麾将军李秀残碑用坡公石鼓歌韵柬椒堂京兆","dynasty":"清","author":"张祥河","text":"京畿曩咏岁丁丑，古墨斋名景李叟。未识残碑苔藓文，今看劲笔龙蛇走。卓哉好古少京兆，石拓摩挲开笑口。新诗旧记相伯仲，石门平湖若先后。堪嗟六碍留止二，何异石鼓文存九。笔陈希踪大令王，姜芽敛手九和柳。当年范阳镵翠珉，兀峙秦中望珠斗。两书云麾最惬心，千载风生见回肘。世间神物有通塞，一则亭台一蒿莠。良乡博士乃瞽天，闽人董生真石友。重毡遂喜辇驼背，大药终非弃马彀。模糊镜上骞凤鸾，漫漶行间杂科蚪。光价腾时始完平，咏歌纪事惟商耇。繄公直节著开宝，不顾群奸互唧嗾。信国丹忱共日星，神祠素壁依尊卣。升香肃肃来生徒，奏鼓蓬蓬警蒙瞍。观经何啻门鸿都，阙字难稽山岣嵝。依稀圆壁瓦砾残，洗刷清泉尘网厚。大梁携归一已私，前尹流传万历某。墨华古月宜碧空，宦橐黄金等乌有。何如艺苑示戈磔，顿使幽岩脱械杻。坚贞不碍砺角牛，巧诈还当嗤瓦狗。延陵微意寓激劝，柴市忠魂得配偶。方今太平任儒术，起化黉宫首善首。正气堂堂式仰瞻，伪学纷纷亟攻揞。读书益智文可绎，广孝移忠义有取。欧阳集录富金石，昌黎进解磨光垢。真贻模概国士资，况置豆笾官吏守。珊瑚不减交柯珍，杞梓无妨数尺朽。岐阳高唱凤翔和，欲附长篇此同寿。"}