{"id":"432072","title":"秋燕六章","dynasty":"近现代","author":"张采庵","text":"浮踪浪迹自年年，瘦影伶俜掠远天。可有心情投玉梦，已无花片落琼筵。时危易竭江关泪，路阻难传咫尺笺。六代豪华云散去，一回相顾一凄然。可堪重恋汉宫春，旅食频年惯苦辛。此去岂知林木劫，再来休弃主人贫。飞残风雨干卿事，化尽灾危念汝身。莫更徘徊歧路上，伯劳还待结芳邻。经岁衔泥不断飞，金风一夜透重帏。双栖有地移巢去，百姓无家待汝归。声影消沉门巷冷，关河寥廓稻粱肥。但能养羽南天外，鸿鹄相逢莫便讥。吴头楚尾气萧萧，十丈江矶咽怒潮。芳草夕阳迷旧路，玳梁金屋耐清宵。胡尘散漫悲歌市，汉室颠危啄食谣。西遇冤禽烦寄语，莫辞衔石更朝朝。巢怯鸢梢不忍看，哀鸿四野共号寒。城南远别难为梦，幕上穷栖未许安。寂寞花枝风浩浩，沧茫海国夕漫漫。何时再作钗头彩，裁剪春光续旧欢。郁金堂上已凉生，香喙呢喃细语声。漫作怡颜看劫火，浪传圆颔是干城。长空万里鸱枭横，弱肉群飞性命轻。黄面玄衣共憔悴，天涯何处是归程！"}