{"id":"823321","title":"瑞鹤仙 王叔明松窗读易图，次周清真韵","dynasty":"清末近现代初","author":"吴湖帆","text":"渺清流枕郭。烟浪远，一片平林漠漠。虚涛半天落。好情怀、都在斜阳庭角。寒窗凭弱。向老龙、重问旧约。尽迂翁笑我，狮子梦回，可与斟酌。却似王孙雅趣，小隐沤波，水晶亭阁。松风撼幕。疑云外，有仙药。记当时、想到移居青弁，繁华还怕路恶。试脂妍露滴，携取个中至乐。"}