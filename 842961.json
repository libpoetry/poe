{"id":"842961","title":"谢节庵惠寄玉菌","dynasty":"清末民国初","author":"陈宝琛","text":"陵山雨过菌迸生，故人茹薇配作羹。飞车速将及退食，香夺檀炷光玉瑩。半生槃涧餍此味，老顾拜惠如尝新。我如禅诵子守塔，每饭无著思天亲。烹鱼溉釜付忾叹，斋素自养心源清。手栽松桧正愁槁，破晓膏沐都向荣。髯乎一饱对嫩旭，野芹信美何由陈！"}