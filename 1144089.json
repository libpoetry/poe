{"id":"1144089","title":"次韵恢大山拟古三首","dynasty":"宋末元初","author":"方回","text":"高不至元恺，下不为庶顽。木雁有不幸，雾豹藏其斑。天衢龙凤翔，万一冀附攀。未若颂我酒，善闭刘伶关。岁寒昆虫蛰，日暮飞鸟还。小侯大者王，焉识商颜山。六用甚锻鞴，我非金石顽。谓古有不死，请看湘筠斑。神仙虚空中，黄鹄高难攀。月娥本无药，鬼门焉有关。自能节嗜欲，即是丹九还。内观无愧心，所至三神山。六度莫先慧，三风尤恶顽。此心朗如镜，磨尽青铜斑。微利毫发计，虚名分寸攀。朝市多此人，平地剑门关。老夫一丘壑，辙迹无往还。彼哉岘山泣，况乃泣牛山。"}