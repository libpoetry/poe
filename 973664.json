{"id":"973664","title":"二十一日雨","dynasty":"宋","author":"赵蕃","text":"疾风吹倒庭前树，更有飞来雨如注。终朝畏暑自脱巾，亟起收书不能屦。前山云重如泼墨，坐想溪流高数尺。是间无乃隔分龙，点滴才堪清几席。前时小旱已作忧，三日为霖遂不休。早禾尽实晚禾秀，造物于此功无留。祇今望霓尤所急，百里之行半九十。民乃奔走奉神祠，神盍经营足民食。"}