{"id":"690422","title":"渔父怨三章","dynasty":"明","author":"张弼","text":"渔父怨，怨皇天。海鲜满网，南风作颠。踯躅海岸，筏不能前。鱼烂于网，冰泮于船。归来叹息忍饿眠，恶少敲门催网钱。渔父怨，怨贼徒。既解我网，又截我蒲。捉人邀赎，髡笞剥屠。贷钱往赎，侑以尊壶。赎得归来裳也无，官军相见其胡卢。渔父怨，不怨人，不怨天，只怨海上无良田。耕田还租得安坐，满海黄金亦不作。可伤连岁苦凶荒，老农全家受寒饿。"}