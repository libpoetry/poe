{"id":"805104","title":"寻碧山吟社遗址怀兴复诸先生","dynasty":"清","author":"朱克敏","text":"山灵禅精蕴，源流无古今。不有吾徒在，林泉减清音。十老开吟坛，斯人何崎嵚。洎乎嘉隆间，继起还能任。俯仰二百载，流风久销沉。荒碑卧榛棘，野鸟鸣空林。前年南垞翁，怀古情独深。白社倡嘉会，碧山罗华簪。邵子期再续，逸兴飞远岑。觞斝集群彦，高唱摅崇襟。仰见岭头月，来照山中吟。古人岂远哉，旷世从招寻。"}