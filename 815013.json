{"id":"815013","title":"军中杂感","dynasty":"清","author":"姚浚昌","text":"上卿承诏转双旌，独立东南万里清。千嶂青山环大幕，五更白雪压孤城。弓刀近徙良家子，刁斗遥传汉将营。为语孙恩莫轻敌，如公忠赤在平生。霍灊南去万峰低，独立津头听鼓鼙。江月自明湓浦北，海潮犹上宛陵西。汉家百六消铜马，楚泽三千下水犀。好借豫章作根本，坐收兵甲与山齐。兵谋庙算两难谙，欲问青天意更含。卜相朝中惊郑五，总戎阃外说朱三。借头说敌谋终坏，抉眼悬门事岂甘。太息豪奸须驾驭，坐看篝火又淮南。八面风云护马舆，将军开幕礼贤初。朝投征虏壶中箭，夜试睢阳架上书。江左衣冠思五巂，并州名誉正双居。燕台自贵真骐骥，骏骨翻劳月俸储。"}