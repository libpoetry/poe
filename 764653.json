{"id":"764653","title":"沁园春 其三 送叶天乐游吴门","dynasty":"清","author":"毛奇龄","text":"凉月衔云，清风出谷，秋满人间。况出水芙蓉，诗篇绝丽，环溪修竹，酒兴将阑。子羽湖头，伯通桥畔，好友相思尝往还。扬舲去，见停来顾渚，望去吴关。横塘暑气将残。更微雨初过销夏湾。只陂有鸡栖，人归画舫，丘当虎去，寺在青山。畴昔曾游，石城深处，夜月清樽酹未干。歌词罢，向旗亭试听，可有双鬟。"}