{"id":"746510","title":"道光壬午为周节庵题所藏李龙眠揭钵图今王仲琡以仇十洲临本属录其诗因与图不同别成一首","dynasty":"清","author":"沈道宽","text":"画师胸中无不有，龙眠况是开山手。搜求法藏出新奇，幻境图成鬼子母。当时游戏弄狡狯，谁令画苑临摹久。十洲居士老斲轮，夺真已得十八九。宁闻夔{鼠虚}附羽翼，遂令独足兼飞走。长镵闟戟争郁纷，犀甲虎髦随指嗾。狻猊符拔状狞恶，射魌罔象颜粗丑。井干露索挽千钧，定谓能攻弗能守。岂知须弥纳芥子，还看禁咒逾枷杻。果然佛力浩无涯，未信妖腰敢彊取。近者吾乡困魑魅，传闻杀戮到鸡狗。华颠豁齿亦创痍，岂独灾厄属黄口。我思膜拜向慈佛，借大愿船济黔首。鞭笞妖孽挂罝罦，收拾鲸鲵入罂瓿。澄波万里靖寰海，夜钵咒龙如鷇{孛殳}。他年两桨趁潮归，头衔自署太平叟。"}