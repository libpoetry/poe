{"id":"574374","title":"送秦国瞻赴应天判","dynasty":"明","author":"邵宝","text":"南国今丰镐，东郊旧毕陈。保釐资一德，相恊赖诸臣。城险瞻维石，江深渡有津。谒陵真对越，适野极咨询。汉史闻书凤，周风想赋麟。转输民力竭，湔涤圣恩新。牧苑曾归地，乘舆亦济人。羽仪看筮渐，棠憩听歌豳。日月光偏近，山川气孔神。吾贤应妙简，尹伯况同寅。此日栖鸾地，他年燕鹿宾。省台虚席在，珍重报君身。"}