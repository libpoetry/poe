{"id":"686736","title":"送林赞贤医士归临清四首","dynasty":"明","author":"边贡","text":"送君泺源溪水滨，岸桃堤柳俱鲜新。黄鹂声中白日晚，又是乡园一度春。林花欲开春草生，村烟漠漠午鸡鸣。君行落魄似阮籍，休叹路歧纵复横。腊月驱车东郡来，元宵今始雪中回。临清城外成林杏，尽是州人为尔栽。鸡声喔喔宵近庭，出户忽闻春雨腥。西江高士别我去，日出烟消山更青。"}