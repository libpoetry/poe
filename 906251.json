{"id":"906251","title":"石门竹生岩下拳曲无取众方笑之蹈元乃独讽咏嘉叹托物兴怀有古人之风辄用韵以广其志","dynasty":"宋","author":"李弥逊","text":"农丞免官归，门第冷于铁。属国埋边尘，旁观为心折。一朝百僚上，众目仰光洁。贤愚杂平居，高士见错节。君看岩下竹，九曲困岩穴。风雷头角露，歘蔽夏日烈。男儿未盖棺，不用伤歇灭。感物思故人，长吟赖诗杰。"}