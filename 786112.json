{"id":"786112","title":"病中纪梦述寄梁任父 其二","dynasty":"清","author":"黄遵宪","text":"我生托此国，举国重科第。记昔持墨卷，出应群儿试。梦谒文宣王，旁立朱衣吏。手指平头宪，云是汝名字。尔时意气盛，年少矜爪嘴。谓彼牛医儿，徒一唐名士。不如《党锢传》，人人主清议。汪汪千顷波，陋比涔蹄水。捧龟诟天呼，区区竟余畀。乌知当是时，东海波腾沸。攘夷复尊王，佥议以法治。立宪定公名，君民同一体。果遵此道行，日几大平世。我随使槎来，见此发深喟。呜呼专制国，今既四千岁。岂谓及余身，竟能见国会。以此名我名，苍苍果何意！人言廿世纪，无复容帝制。举世趋大同，度势有必至。怀刺久磨灭，惜哉吾老矣！日去不可追，河清究难俟。倘见德化成，愿缓须臾死。"}