{"id":"884656","title":"谢方务德惠粟麦","dynasty":"宋","author":"朱翌","text":"投闲闭门且稳坐，动辄有碍天难测。钱神不肯赴招要，疟鬼乘时作寒热。要之贫困真我道，一一为向儿童说。山中宿麦旧为农，瓶无储粟今何拙。甑尘不扫爨未烟，米尽自从仁祖索。元英之孙陈义高，急遣樵青分粟麦。细舂落落簸珠圆，退磨纷纷飞玉屑。粥香恍若在僧坊，面熟又将思水厄。从来藿食不谋国，饥即须餐困仍歇。笑杀多牛足谷翁，何用诗肠生锦襭。"}