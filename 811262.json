{"id":"811262","title":"山寺","dynasty":"清","author":"丘逢甲","text":"秋来何处托吟鞭，古寺寻碑踏暝烟。柳外断霞峰十二，花间凉月界三千。西流星汉临高塔，南戒云山倚梵天。风定相轮铃不语，下方人望佛灯然。秋入高林晓色鲜，晨钟敲彻寺楼烟。柳边洗钵僧三两，塔顶看云象万千。西竺尘埋三世佛，南宗花散四禅天。风幡不动心何动，晏坐空山意黯然。"}