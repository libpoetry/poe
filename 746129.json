{"id":"746129","title":"次韵宗涤甫顾祠修禊","dynasty":"清","author":"祁寯藻","text":"逃名谁识圭年老，别思秋江余画稿。吊鹤空归曲沃园，浮家莫问崇明岛。当时两马载书卷，周览中区恣搜讨。都门古寺偶停骖，历下东湖旋就道。至今遗迹人尚思，对客炊羹事堪考。离披书带想阶戺，郁勃虬枝动鳞爪。先生精灵何所寄，落叶荒榛不可扫。糟粕空将蠹简求，弋罗仰视鸿飞藐。绣衣使者老给事，骑马避人焚谏草。犹登礼堂肃瞻谒，共荐溪毛勤采芼。觞咏恍依兰上里，云山直接花蒲保。群贤连社答形影，满座龙门叹淑皓。春游城郭天气新，归路林花诗句好。猛思江海多旌旗，不觉风尘杂襟抱。郡国谁寻利病书，功名且试河山表。白头吟望独低垂，无复飞腾驰翰藻。"}