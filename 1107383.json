{"id":"1107383","title":"送青神宰樊允南解官次杜应求韵","dynasty":"宋","author":"史尧弼","text":"折腰真漫尔，掉鞅忽班如。心委身来去，人怀政卷舒。宦游三釜计，臭味一编书。此道傥同趣，何曾有别欤。簿领侵寻地，淹留寄此乡。相逢谭笑共，不觉岁年长。物色重阳近，秋高万象藏。赋归三径里，篱菊有馀香。从昔安平易，无心问疾迟。才知中自守，不逐世多岐。赫赫宁期誉，悠悠去有思。丰碑人口是，看取祖行诗。并辔中岩寺，芳樽一破愁。更寒谭衮衮，云晓玉浮浮。会有相从乐，还如此地不。合离真有数，那敢作人谋。"}