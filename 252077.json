{"id":"252077","title":"瑞龙吟·拟招溪隐社诸子磐溪春游","dynasty":"现代","author":"邵祖平","text":"磐溪路，还见荡桨春波，亚墙花树。年年书客飘蓬，啸歌驻赏，权宜是处。漫凝伫。应恨杏钿无几，绿深门户。山桃子结风前，催归唤起，依窗弄语。扶梦佳期堪到，洗樽携茗，青衫尘舞。聊遣对吟岚光，非藉训故。园林露浥，相和花间句。都强似，东门帐饮，中庭微步。瘴醒蛮烟去。清明惯有，伤春旧绪。游女抛针缕。肠断稳，人家穿帘红雨。谢桥敛迹，莫窥萍絮。"}