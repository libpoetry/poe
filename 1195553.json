{"id":"1195553","title":"感怀二首","dynasty":"唐","author":"戴叔伦","text":"尺帛无长裁，浅水无长流。水浅易成枯，帛短谁人收。人生取舍间，趋竞固非优。旧交迹虽疏，中心自云稠。新交意虽密，中道生怨尤。踟蹰复踟蹰，世路今悠悠。主人饮君酒，劝君弗相违。但当尽弘量，觞至无复辞。人生百年中，会合能几时。不见枝上花，昨满今渐稀。花落还再开，人老无少期。古来贤达士，饮酒不复疑。"}