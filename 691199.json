{"id":"691199","title":"夏日园居偶成效长庆体","dynasty":"明","author":"李孙宸","text":"此身消受觉无多，何用劳劳逐世波。日饭两升嫌过饱，晚斟三盏适微酡。行随竹下宁须杖，听到枝头亦当歌。独有顽儿不解事，随人犹赴孝廉科。北窗复得傲羲皇，入夏园林日渐长。寥寂每因得句破，多閒犹觉种花忙。时开异卉誇为圃，便向同声索和章。莫问升沈身外事，邯郸吾已熟黄梁。"}