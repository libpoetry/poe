{"id":"810590","title":"杂感","dynasty":"清","author":"尤怡","text":"春至阳气动，轻雷殷方鼓。晴川泛朝光，草树沐新雨。农人负耒出，操作及童竖。有生宁不劳，俯仰各有取。曰余本拙懒，逝将事农圃。所急在治生，岂伊慕高古。贫贱惜筋力，忧伤亦何补。明月流素影，照我室中帷。清光缺夏满，佳人难再期。宝镜不复开，玉琴生网丝。翩翩双黄鸟，巢我庭树枝。雄衔原上草，雌啄泽间泥。辛苦被流沴，一旦伤其雌。身死亦何言，悲此巢中儿。驽马策蹇足，驰望昆仑丘。自非千里姿，焉得追骅骝。斥鴳翔数仞，黄鹄四海游。岂不愿高举，羽翼非所俦。慎尔失故步，踬蹶乃贻羞。天分固有定，躁进非良谋。"}