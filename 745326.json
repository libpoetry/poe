{"id":"745326","title":"裴山兄山水长卷嘉庆戊午秋自蜀之粤之粤西学使任江行舟中作兄女德容乞诗","dynasty":"清","author":"钱仪吉","text":"蜀山如龙蜿以舒，抱江入腹荆门趋。纚连特起各殊状，凌崖绝险悬城郭。岂知潺潺雪浪千尺底，綄风一叶飘鸥凫。是时秋杪发成都，沿江置驿通夔巫。天寒潦尽滩露脊，空泠峡夜猿吟孤。怀坡悼谷渺千载，诗心郁勃形诸图。桂林归来任益重，整齐风俗烦驰驱。太行中条西揽辔，复跨岭峤浮湘湖。好山当前意不属，穷檐蒿目忙朝晡。偶然走笔应客请，咫尺万里无须臾。犹有清凉五山染苍翠，寸忱自竭登金铺。人间寻丈之卷那再得，弱女宝之二纪逾。汤汤磊磊出胸膈，白云在天如可呼。白云在天如可呼，使我泪眼看模糊，呜呼此笔人间无。"}