{"id":"619493","title":"玉萧篇戏拟萧夫人赠何郎孟漪之作贺孟漪新昏","dynasty":"明","author":"伍瑞隆","text":"云日何皎皎，丽我东南隅。郎来骑骏马，白晰清且都。入门下马拂珠箔，为妾整却双流苏。是时郎君正初醉，隐映两颊红珊瑚。心知妾小惯娇怯，向妾细语声嗫嚅。被妾鸳鸯绮，赠妾凤女图。诱妾同车载，系妾双明珠。妾时惊喜见君子，强欲从郎与郎语。花颜嗒嗒羞不开，低首佳期暗相许。因教宛转花前说，却引山盟向君发。拚将羞涩学为云，渐觉欢情比圆月。良夜沉沉乐未央，夭桃灼灼弄芬芳。红窗宝炬金莲影，绮阁丛花玉簟香。此时翠被春应早，此际双蛾画偏好。镜里翻欺并蒂花，阶前不让同心草。同心并蒂总堪怜，两两容华方少年。谁言云雨空成梦，谁道鸳鸯不是仙。愿为金缕同心结，宛转罗帏向君缀。愿作金龙长命杯，年年芳宴侍君开。妾家世住梅花下，颇忆何郎旧声价。愿作淩风树里枝，长看东阁回仙驾。枕上题诗漏欲消，妾应先起待今朝。君眠好就梅花句，留与萧娘和玉萧。"}