{"id":"690569","title":"止园主人以双鹤诗三章见示用来韵奉酬病目命笔不足存也","dynasty":"明","author":"张萱","text":"慈恩塔院赋诗还，来集名园水竹间。不是淳于遗楚国，曾为子晋别缑山。毰毸映月林披缟，毳氄粘花玉染斑。长奉主人千岁乐，巢云登木伴云间。雕笼载自凤台城，共喜胎仙下玉清。宛颈联拳三岛梦，长鸣轩步九霄情。尝留瓜漆数行字，欲震雷门万里声。好语樊篱诸燕雀，休跨鲲运与鹏程。何来羽客日连翩，犹记涂循入贡年。髓应成骨同丹转，翮已开轮照雪鲜。皓皓知为君子化，昂昂岂受世人怜。西园亦有和阴者，接响联飞榕水烟。"}