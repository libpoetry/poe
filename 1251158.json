{"id":"1251158","title":"简徐太守二十韵","dynasty":"元末明初","author":"陈谟","text":"牛女垂光远，番禺枕海长。藩宣开画省，抚字属黄堂。铜虎未分牧，郎星暂敛芒。化行龙伯国，春动马人乡。流徙归城邑，顽嚚弃斧斨。稻苗丰战地，潟卤盛兵粮。出入明星烂，声容赤芾煌。衣浓薇苑露，冠重柏台霜。两府联宾位，元戎解佩纕。已无鲸簸海，宜有凤鸣冈。百货流泉溢，群蛮枕奠康。昔襦今又裤，肉藿酒如浆。暇日同民乐，随时爱景光。摩挲九曜石，调笑五仙羊。铁柱悲刘鋹，荒台吊越王。霸图童竖骏，客思海云凉。此日殷勤接，仍看抱送祥。麒麟天上石，楯戟殿中郎。倾倒情何极，吟哦兴不忘。公侯知衮衮，不数窦家芳。"}