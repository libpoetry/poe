{"id":"688589","title":"秋日志感次和佘素思明府","dynasty":"明","author":"严而舒","text":"西风瑟瑟晓霜飞，四望郊原落木稀。节序讶同车毂转，遭逢那肯壮心违。云看五色浓还淡，草过三冬绿渐肥。不用悲秋怀宋玉，暂随鸥鹭与忘机。雨点萤飞月色稀，寒泉竹引到岩扉。黄花满径牵吟绪，白雁横空报曙晖。自信行藏惟有是，敢言声气遂全非。东山不久留安石，未许乘閒问钓矶。"}