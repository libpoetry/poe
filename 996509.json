{"id":"996509","title":"再用旧韵寄孔毅甫","dynasty":"宋","author":"黄庭坚","text":"鉴中之发蒲柳望秋衰，眼中之人风雨俱星散。往者托体同青山，健者漂零不相见。庾公楼上有诗人，平生落笔泻河汉。置驿勤来索我诗，自说中郎识元叹。我方冻坐酒官曹，为公然薪炙冰砚。不解穷愁著一书，岂有文章名九县。奴星结柳送文穷，退倚北窗睡松风。太阿耿耿截归鸿，夜思龙泉号匣中。斗柄垂天霜雨空，独雁叫群云万重。何时握手香炉峰，下看寒泉濯卧龙。"}