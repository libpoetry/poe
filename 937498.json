{"id":"937498","title":"望梅","dynasty":"宋","author":"陆游","text":"寿非金石。恨天教老向，水程山驿。似梦里、来到南柯，这些子光阴，更堪轻掷。戍火边尘，又过了、一年春色。叹名姬骏马，尽付杜陵，苑路豪客。长绳漫劳系日。看人间俯仰，俱是陈迹。纵自倚、英气凌云，奈回尽鹏程，铩残鸾翮。终日凭高，悄不见、江东消息。算沙边、也有断鸿，倩谁问得。"}