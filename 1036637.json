{"id":"1036637","title":"水调歌头 其一 十月六日于仆为始生之日，戏作此词为林下一笑。世固未有自作生日词者，盖自竹坡老人始也","dynasty":"宋","author":"周紫芝","text":"白发三千丈，双鬓不胜垂。人间忧喜如梦，老矣更何之。蘧玉行年过了，未必如今俱是，五十九年非。拟把彭殇梦，分付举痴儿。君莫羡，客起舞，寿琼卮。此生但愿，长遣猿鹤共追随。金印借令如斗，富贵那能长久，不饮竟何为。莫问蓬莱路，从古少人知。"}