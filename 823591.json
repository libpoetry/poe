{"id":"823591","title":"角招 次姜白石韵","dynasty":"清末近现代初","author":"吴湖帆","text":"衩腰瘦。从经细雨斜风，损比秋柳。黛痕迷远岫。妒煞扫眉，还记纤手。流华逝久。也梦入、绿阴盈亩。目极春光缭绕，漫赢得不成眠，祗沈吟搔首。凝想浪翻翠袖。空悬玉镜，孤负天生秀。慧眸波一溜。怕说当初，心盟时候。相思话旧。但索解、清愁浇酒。倚著琼箫倦奏。正情切，月来迟，云归后。"}