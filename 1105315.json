{"id":"1105315","title":"以嗜酒爱风竹卜居此林泉为韵作十小诗","dynasty":"宋","author":"方岳","text":"居千卿者三，至九卿者四。不博牛背眠，咸酸信殊嗜。玉虹横吾腰，金貂直吾首。宁知千载名，不如一杯酒。事有俄顷间，遗臭及万代。吾观于斯人，不过一字爱。东坡真天人，落笔蓬莱宫。何如赤壁笛，一鹤横秋风。周有说爱莲，陶有诗爱菊。吾居则谁与，其诸子猷竹。朝吾一笭箵，夕吾一觳觫。诗肠其殷雷，此事底须卜。秋云七尺藤，夜雨一卷书。寂寞空山人，微此谁与居。吾心如铁石，命则薄于纸。藉口见古人，则亦赖有此。彭殇同此躯，颜蹠同此心。哀哉宇宙间，群生政林林。吾犹金在冶，惟冶者所甄。谨毋出光怪，夜半号龙泉。"}