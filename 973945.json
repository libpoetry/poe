{"id":"973945","title":"次韵斯远折梅之作","dynasty":"宋","author":"赵蕃","text":"春归寂寞谁与传，梅开年后并腊前。江南此物处处有，不论水际仍山颠。为之著句道所以，点检败箧曾年年。七言五字古复律，非独爱渠还自怜。见君新就之长篇，有如潢潦投清涟。俗间比拟不足道，老大更争儿女妍。山行蜡屐要上下，水泛艇子思延缘。岂惟病思待一洗，直恐高致成轻捐。定逢缟衣露皎洁，仍听翠羽啁清圆。赋成从使笔并秃，饮隽更须瓶屡眠。"}