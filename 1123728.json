{"id":"1123728","title":"庆伯以二诗送别已而又辱同广声追送庆伯复有所赋并次韵为答三首","dynasty":"宋","author":"赵蕃","text":"在昔歌诗义，尝关治乱音。流传纵今体，陶写亦吾心。未答论交作，还赓送别吟。识君于此道，亦复用功深。凛凛君中外，堂堂国盛明。曾闻百年契，岂待一朝盟。老矣我何事，勉哉君勿轻。科名虽世业，直道是家声。试问为黔郡，何如与质要。其行既穹绝，有思只飘萧。但悔崄投足，未论官折腰。同舟故能送，折简不劳招。"}