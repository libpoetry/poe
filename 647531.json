{"id":"647531","title":"题湖山佳趣卷","dynasty":"明","author":"王汝玉","text":"我生夙抱烟霞癖，半世林泉寄踪迹。五湖春水洞庭山，沙鸟野猿俱旧识。菲才叨禄在京华，频看长安陌上花。翻忆湖山昔游处，不知明月落谁家。美人家在东吴住，占得湖山无限趣。采樵常倚桂枝岩，放棹时过荻花溆。我有茅堂与秫田，归期未卜是何年。玉堂一枕春风梦，飞绕山光水影边。"}