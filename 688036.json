{"id":"688036","title":"池莲","dynasty":"明","author":"朱之蕃","text":"藕花层叠点回塘，映日随风远送香。翠被玉颜眠锦帐，绿鬟红粉舞霓裳。承将晓露珠倾斛，照彻晴波镜对妆。鸥鹭徊翔知眷恋，可无觞咏答韶光。十亩横塘列芰荷，虚亭开向绮霞窝。娇花浥露红妆拥，密叶翻风翠袖多。越女翩翩偕巧笑，湘娥冉冉共凌波。不劳玉井峰头觅，坐对倾杯发浩歌。"}