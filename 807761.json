{"id":"807761","title":"沁园春  十月晦日怀庆使院望太行山积雪","dynasty":"清","author":"陈维崧","text":"雪满太行，碧潋瑶翻，纷然沓来。正黄河欲吼，六花籍籍，青山乍老，一夜皑皑。素女淩空，眩师泼水，十万琼楼面面开。深林外，更狐踪半灭，兽窟全埋。万钟宁我加哉。且濡发狂歌乾百杯。看猎徒并代，霜鹰雪犬，神仙王屋，璐殿瑶阶。聂政祠荒，袁尼宅破，世上谁人识此怀。樽犹热，尽天公颠倒，造化安排。"}