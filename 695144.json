{"id":"695144","title":"徂暑山行过临江宿熊氏池馆留题五首","dynasty":"明","author":"林大春","text":"天南土风暖，入夏火云偏。游子忆赐冰，倦马思饮泉。高城俯清江，山路蜿以蜒。何不息尘鞅，愧彼衡门贤。频年道傍子，来往见骖騑。为问关南客，琴书今是非。晓露闻芳杜，初日试荷衣。不有城东社，安能忘遄归。四月黄梅雨，山亭水气凉。主人方岳长，家系出熊湘。昨年蒋诩归，三径招求羊。如何厌世纷，空馀水云乡。湜湜池中鱼，熠熠枝上禽。禽声一何哀，鱼泳如有心。犹记含环归，日暮听鸣琴。感此叹人生，胡为悲陆沉。夜临太玄宅，朝登文选楼。楼中书万卷，一帙涵千秋。楚史不可作，谁能读坟丘。嗟哉传经人，世业思箕裘。"}