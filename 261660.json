{"id":"261660","title":"筠轩丈以雁山茶饷客","dynasty":"清代","author":"丁丙","text":"雁山色如古鼎彝，丹砂翡翠青瓜皮。四十九盘云合离，一百二峰烟芬菲。客儿游屐独见遗，诺讵那至开初基。沈记薛赋彰希微，閤南北兮谷东西。泉膏石髓蒸华滋，五珍之产茶尤奇。梅公诗句高品题，阮家仙种是也非。清明节过谷雨霏，新芽一枪还一旗。武火焙足文露晞，瓶盛箬裹致远宜。铁翁得之笑解颐，新年招集吟朋嬉。小小炉子涂红泥，雪余檐滴烹珠玑。蟹眼鱼眼声澌澌，恍疑瀑在龙湫飞。煎成浅盏浮琉璃，色香味与阳羡齐。座中二老先忘机，裹粮曾踏芙蓉溪。重圆茶梦疏朝衣，鲰生亦幸清诗脾。所嗟互市来西夷，茶纲岁入千朱提。可怜军火无穷期，不抵防海一日糜。兹茶隐秀与世违，解渴不屑沦鲸鲵。主人论敌有余凄，苦心茶味其庶几。更期八尺支杖藜，雁湖绝顶轻攀跻。春茶采采归来兮，延年益寿同丹荑。"}