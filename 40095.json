{"id":"40095","title":"北园新斋成应赵王教诗","dynasty":"南北朝","author":"庾信","text":"虹枌跂鸟翼。山节拱兰枝。画梁云气绕。雕窗玉女窥。月悬唯返照。莲开长倒垂。盘根纽坏石。行雨暴浇池。长藤连格徙。高树带巢移。鸟声唯杂曲。花风直乱吹。白虎题书观。玄熊帖射皮。文弦入舞曲。月扇掩歌儿。玉节调笙管。金船代酒巵。若论曹子建。天人本共知。"}