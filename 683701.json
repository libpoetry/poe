{"id":"683701","title":"蓬莱阁后六绝","dynasty":"明","author":"王世贞","text":"东望鼍矶插汉高，坐来峰屿小秋毫。不知云雾连波长，漫道任公已钓鳌。高城钟鼓唤苍茫，海若镕波浴太阳。绮色中天徐散尽，空青一点是扶桑。初月弓弯碧海秋，乱峰如镞碍云流。鲛人只讶秦皇至，使者还疑肃慎留。不尽沧波返照红，千寻霞锦蹙回风。中流忽迸真珠起，知是垂天饮白虹。汉兵飞度下朝鲜，十万旌旗鸭绿悬。烽戍祗今寒月色，可闻杨仆将楼船。杖底秋风忆旧游，题诗应在阁东头。长令风雨千山合，不逐星辰五夜收。"}