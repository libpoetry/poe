{"id":"817250","title":"晚秋词","dynasty":"清","author":"颜检","text":"斜阳欲落犹未落，闲庭悄悄风吹幕。禽栖倦翼入疏林，菊写芳容剩残萼。深闺寂寞凉侵肌，秋怨秋愁将语谁。手执并刀共牙尺，亲裁长短寄寒衣。巷柝沈沈夜已永，凌晨顿觉秋光冷。霜树低垂鸦未飞，玉炉初暖烟逾静。佳人睡起倦含嚬，欲整衣裳粉自匀。身倚阑干意怊怅，庭前尚有未归人。"}