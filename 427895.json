{"id":"427895","title":"水龙吟 庚子仲春寿章行严丈八十，丈以农历二月廿一日生","dynasty":"近现代","author":"龙榆生","text":"众钦老子犹龙，八千春色来无际。芳菲满眼，是谁胎孕，万千红紫。早识真人，晚抟鹏翼，凭虚适志。问图南几度，披星戴月，知多少，团圞意。仰止文章山等，记馀杭、同孚旧里。高谈惊座，风流二老，抗心相契。童子何知，高歌向我，玉成终始。待秦京重到，跪擎金盏，待磻溪醉。"}