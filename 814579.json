{"id":"814579","title":"题张司马若霳七夕乘槎图次六给谏韵四绝句","dynasty":"清","author":"范咸","text":"月地云阶几度秋，填桥何用驾方舟。仙槎却是君家物，银汉还应认旧游。月明风静蔚蓝天，苦海无波燧息烟。好济苍生垂宝筏，不誇岛上有琼田。海上巡行两见秋，未归人忆木兰舟。披图愿借东风便，只向中原汗漫游。为想龙眠二月天，赐金园里足风烟。恩深敢说归山好，不为家无负郭田。"}