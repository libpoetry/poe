{"id":"778391","title":"风流子 送春","dynasty":"清","author":"李雯","text":"谁教春去也？人间恨，何处问斜阳？见花褪残红，莺捎浓绿，思量往事，尘海茫茫。芳心谢，锦梭停旧织，麝月懒新妆。杜宇数声，觉馀惊梦；碧栏三尺，空倚愁肠。东君抛人易，回头处，犹是昔日池塘。留下长杨紫陌，付与谁行？想折柳声中，吹来不尽；落花影里，舞去还香。难把一樽轻送，多少暄凉。"}