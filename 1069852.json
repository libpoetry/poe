{"id":"1069852","title":"哭赵叔问","dynasty":"宋","author":"叶梦得","text":"刘氏磐石宗，略分天下半。斯文独更生，落落分族冠。探书到千古，极意在理乱。故宜萧长倩，忧国共长算。我怀崇兰君，多学真一贯。束发踵癯儒，长檠媚空案。胸中行秘书，领略能默断。埋光久不暴，玉石终自判。中年立周行，杞梓见脩干。雍容视出处，未可亟招唤。坐令护都水，不特美先汉。荷囊侍丹扆，正讶归稍缓。何为弃天闲，一往谢羁绊。黄垆闭白玉，万事风雨散。讣来为失声，涕落伤老伴。孰知锦囊心，无复银钩腕。柯山渺何许，日月忽已换。平生浑金质，反覆要熟看。至宝琢寒泓，谁能抚遗玩。尚有千字碑，临风寄长叹。"}