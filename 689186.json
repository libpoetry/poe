{"id":"689186","title":"九月二十六日同贾广文刘举人任贡士高夔府先生宅内赏菊四首","dynasty":"明","author":"何景明","text":"陶令门前花尽开，郭西骑马看花来。疏枝淡蕊寒仍发，细雨斜风晚更催。拟向夜深还秉烛，可怜秋尽始传杯。相逢一笑具非易，共把繁枝醉不回。秋来摇落倍堪嗟，喜见孤芳殿物华。深院护篱元密密，小堂穿径故斜斜。清词屡动诗人座，白酒还逢处士家。老逐少来无住日，莫教空负满头花。浅白轻黄千万枝，幽香今日始相期。雨中篱落人稀到，水畔亭台蝶不知。折向秋风堪寄远，种因晚节故开迟。去年此会今皆健，来岁花时可对谁。野店山家开已残，寒来移近曲阑干。亭亭似与霜华斗，冉冉偏随月影繁。千里况逢佳客赏，几人能得故园看。清尊岁暮东篱下，采采金花不满盘。"}