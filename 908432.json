{"id":"908432","title":"送李德明解绵竹尉","dynasty":"宋","author":"李流谦","text":"严生起寒濑，至今渔钓尊。董贤尉三公，冕黻蒙垢尘。荣瘁视所挟，谁以通塞论。吾宗老笔墨，健力河汉翻。蛟蜃著瓮盎，郁律气屡吞。显名在操践，一尉衡宰轻。幽求在朝邑，碌碌群儿奔。一朝定大策，谈笑搴翳氛。书生喜高论，我言布帛温。别语不多吐，春波销客魂。"}