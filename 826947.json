{"id":"826947","title":"声声慢·张晓明女史县中世族，少有目疾，逾三十不字，母兄皆远行，与余长女稔。尝留余家相伴，既返婴山旧宅，食贫力作，所遇多忤，甲申十一月朔死于水，是可悯也","dynasty":"清末近现代初","author":"金兆蕃","text":"飞云萦梦，寒月荧眸，翩然竟蹈虞渊。手浣中衣，绕门日对沦涟。谁知是侬归处，叹长沈、玉洁冰坚。莫谩说、垂鲸跨鲤，妄托神仙。远赴崎岖万里，料贞魂定化，蜀道啼鹃。齧指慈亲，此生重见无缘。雕梁独栖海燕，太仓皇、跕雾溪鸢。定未忘，有寒闺旧侣，衔泪观天。"}