{"id":"684870","title":"少师姚公见寄新茗兼示以诗谨奉和答酬二首","dynasty":"明","author":"王洪","text":"烟霞曾逐武夷人，摘尽仙岩几树春。常笑茶经收未遍，每于泉品较来真。云涛汎晓当窗响，涧月分秋入瓮新。此日玉堂劳远惠，不胜清思挹芳尘。早从方外识天人，仗策从龙四十春。道向玉毫传得秘，书从黄石授来真。锦袍玉带承恩重，碧水丹山发兴新。借问古来名达者，几人能此绝清尘。"}