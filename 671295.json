{"id":"671295","title":"曹娥祠","dynasty":"明","author":"倪元璐","text":"浪影日夜翻，一翻一酸楚。凭舟认碑气，神童而庙古。屃汗洗籀文，虫口笺痛谱。健哉十四姝，胫走天吴府。载沉复载浮，潮汐共吞吐。神人相媚时，波心五月五。盱有技绝伦，媚神以妙舞。神何以报之，媚盱以死女。不由盱有女，那知娥有父。一浪使盱腐，再浪使娥俎。谁云死娥处，不是生娥所。茫茫忠孝魂，入水即水主。近从西江头，割来涛一缕。一衣带水耳，翻出奇如许。"}