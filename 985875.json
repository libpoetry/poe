{"id":"985875","title":"赠墨工","dynasty":"宋","author":"钱时","text":"客来投我一点漆，快汲清泉洗端石。晴窗净几试一挥，错落精神光照日。如此妙质奇复奇，变化纵横随所施。可怜自有不自宝，日用纷纷谁得知。愿言莫染荒唐辞，亦莫随俗供妍媸。杂学支离二千载，汗牛充栋终何为。由来此物自神圣，妙不可言那可尽。分明宇宙在毫端，万古糊涂人不信。"}