{"id":"701393","title":"冬至习仪朝天宫用韵","dynasty":"明","author":"黄廷用","text":"斋心晓坐众星稀，行到桥西宫漏微。广宇风高摇佩玉，虚檐雪积晃朝衣。一元紫极阳初动，万汇瑶寰春欲归。太史共占云物瑞，叩玄童子已忘机。王局琳宫车马稀，丹炉药鼎俗缘微。自朝真祖□金箓，为习官仪见紫衣。暖日尚迟欣小至，寒梅欲放坐忘归。云深剖竹堪烹茗，半榻谈经觉息机。"}