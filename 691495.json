{"id":"691495","title":"和寄薛大理诗韵","dynasty":"明","author":"李贤（原德","text":"秋来乘兴忆山阴，客邸长吟思不禁。天外声寒鸿列阵，篱边香冷菊垂金。青年学道功名薄，白首论交岁月深。别后但忧成鄙吝，敢亏忠孝一生心。蹉跎岁月仕途中，紫禁秋深色正葱。防患高情怜范蠡，卧楼豪气惜元龙。红垂村坞霜前柿，翠合庭阶雨后松。清夜月明凉似水，寒螀声里思无穷。拨闷无如瓮里春，那堪归雁望中频。交情淡淡平生友，世态炎炎要路津。寒夜青编存古道，高秋白雪动梁尘。岁时云迈惭无似，惟把丹心拱帝宸。"}