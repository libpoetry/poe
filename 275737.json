{"id":"275737","title":"齐天乐·秋夜洋河桥上，都尉友人携伎对月","dynasty":"清代","author":"李良年","text":"松云自古从军路，断肠今夜歌袖。越罽花茵，衙香锦袜，一骑红鸯载酒。落鸦亭堠。正阮笛悲凉，绿腰翻后。猎猎西风，河声并入指弦骤。渔阳客子愁绝，旅怀都付与，冷月衰柳。偶发狂言，暗惊丫鬓，可许杜樊川否。沙场依旧。问小队郊垌，几时还又。醉脱征衫，倩他双素手。"}