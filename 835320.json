{"id":"835320","title":"念奴娇 曹秋岳竹垞图，今藏王息存处，出以索题，追和元韵","dynasty":"清末民国初","author":"沈曾植","text":"华阳旧馆，记清明上冢，网船归泊。港尾溪头寻踏去，象设孙枝长托。白槿编篱，青松偃盖，想像归田乐。百弓量到，谁家邻比篱落。何时墙角楼成，水湾门近，醧舫宾重酌。添个玉堂宣唤影，深护层轩修幕。诗派编图，瓣香呈佛，潜采光丘壑。紫薇老矣，飘零长遁江角。"}