{"id":"764769","title":"金缕曲  赠西溟次容若韵","dynasty":"清","author":"严绳孙","text":"画角三声咽。倩星前、梵钟敲破，三生慧业。身后虚名当日酒，未彀消磨才杰。君莫叹、兰摧玉折。多少青蝇相吊罢，鲍家诗、碧溅秋坟血。听鬼唱。几时彻。更谁炙手真堪热。只些儿、翻云覆雨，移根换叶。我是漆园工隐几，也任人猜蝴蝶。凭寄语、四明狂客。烂醉绿槐双影畔，照伤心、一片琳宫月。归梦冷，逐回雪。"}