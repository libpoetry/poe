{"id":"812977","title":"秋草","dynasty":"清","author":"张玉纶","text":"剪纸谁招楚客魂，缘堤无复绿侵门。铺匀平野愁千叠，界断江天画一痕。秋老羝羊思故国，夜凉蟋蟀泣空村。崦山兰泽凭幽寂，莫把丛台共比论。玉门昨夜有微霜，蛙响全销十亩塘。金埒半残休问马，青袍已旧懒开箱。烟沉南浦怀江令，日冷西湖吊岳王。见说黉山颜色好，莫教憔悴郑公坊。白雁声中冷葛衣，开筵上日景全非。窗前影瘦生机薄，池上波凉好梦稀。北地琵琶悲黯黯，南园蝴蝶忆飞飞。输他莎草寒犹绿，肠断春明夙愿违。围红斗绿记相怜，一霎平芜怅夕烟。绘出骚人愁渺渺，吟残远道思绵绵。伊谁怀旧寻幽径，看我争新在转年。翠辇不来天已暮，空教零落玉阶边。"}