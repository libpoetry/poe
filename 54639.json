{"id":"54639","title":"咏怀·夸名非己有","dynasty":"明代","author":"王廷陈","text":"夸名非己有，祸患在须臾。生命无延期，昏旦有不虞。拂衣舍之去，矫步升天衢。陟降太微堂，上帝授灵符。六气备朝餐，双虬结飚舆。消玉馈我浆，冯云构我庐。圣真进杯觞，灵妃奏笙竽。三光代列炬，四海注一盂。抗臂抑羲和，六龙且徐徐。微瞬市朝易，日月曷云除。名漏泰山录，鬼伯无迫驱。举手谢世人，安能与尔俱。"}