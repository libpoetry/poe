{"id":"732050","title":"匡庐吟问李饶州志清","dynasty":"清","author":"申涵光","text":"汝从江右返，正当秋雁分。几时离却鄱阳水，衣裘尚带匡山云。我闻匡山天下绝，飞泉百丈吹琼雪。香炉五老没层云，影入波涛峰势折。闻有陆羽井，又有远公台。李白读书心所好，至今魂魄应常来。我曾东入吴，扬帆下西浙。杨子太湖水，满眼吴山北固皆丘垤。十载匡庐幽梦结，西江血满鄱湖热。兵戈遥隔子猷船，汝若曾登可细说。"}