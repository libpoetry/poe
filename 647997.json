{"id":"647997","title":"吕主事泰山春云图","dynasty":"明","author":"杨士奇","text":"东岱五岳宗，雄誇齐鲁疆。磅礴据深广，峻极凌穹苍。春云起肤寸，乘风歘飘扬。弥谷乍蔼蔼，浮空忽洋洋。日观不可辨，环道杳茫茫。若人尚父裔，家居岱之阳。诗书际明世，冠绂趋朝行。引领日东眺，含思在高堂。不闻泰山云，作霖雨八荒。僶勉励所志，以副君亲望。"}