{"id":"1061030","title":"寄夏思道惠示缣帛","dynasty":"宋","author":"饶节","text":"忆昔南方木叶下，祝融逗留不退舍。闾阎未简卒岁材，明月满门自宜夜。而今身在天中央，日月寒暑遵故常。西风今日我为政，冥冥尘沙何可当。浮云倚势不解事，浓阴数日酿秋思。卧病但作仲卿泣，载酒谁问子云字。故人千里知我寒，书来遗我帛数端。拣丝织作经纬称，长细广幅尺度宽。染人暴练勿设色，衣被皎皎识君德。"}