{"id":"572057","title":"王回先一夕尚痛饮叫笑如常时侵晓三弟来云回病且革以为戏也急往观之回奄然逝矣遂为长律哭之","dynasty":"明","author":"袁宏道","text":"道病犹疑谑，那知毕竟非。命轻殉粉黛，形老惫甘肥。事业凭唇立，家园信手挥。分身冲酒阵，一笑解愁围。黑白人人是，恩仇面面辉。牢笼心入窍，轻巧语当机。望节朝团社，闻歌夜款扉。乍来乾鹊喜，忽去饱鹰飞。六月绫纹裤，三冬葛缕衣。预愁酤少值，不畏室啼饥。面古堪描画，耳顽耐刺讥。甑中无糁粒，袖里有珠玑。世法猿愁槛，欢场马脱鞿。醉犹喧夜月，死不待朝曦。破屋遮遗荐，寒蒿倚素帏。一城俄冷落，四众半歔欷。在在盘飧减，门门笑语稀。襟怀诗客尽，气运酒家微。貌熟人频梦，名轻鬼不威。鸳亡魂宛娈，蝶死蜕芳菲。猫胜西邻叟，黄金带不归。"}