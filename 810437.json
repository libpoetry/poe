{"id":"810437","title":"望海楼二首","dynasty":"清","author":"胤禛","text":"凌霄雄杰耸层楼，碧海苍茫远望收。混一乾坤云水阔，濯磨日月浪花浮。百川输委盈襟带，万类涵濡任泳游。闻道此中覃帝泽，几曾汪秽有停流。朱栏画栋最高楼，海色天容万象收。海底鱼龙应变化，天中云雨每蒸浮。无波不具全潮势，此日真成广汉游。仙客钓鳌非我意，凭轩惟是羡安流。"}