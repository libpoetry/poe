{"id":"280630","title":"齐天乐·薰风池馆啼鹃歇","dynasty":"清代","author":"李符","text":"薰风池馆啼鹃歇，绿窗梦惊嘶早。饮露高怀，迎秋断响，相和中郎凄调。银床径悄。渐飞过桐阴，又呜残照。听一声声，齐宫旧恨几时了。剪开缅虫翠羽，向美人雾鬓，持比差小。纤翅无多，哀音最苦，消得几回昏晓。酸风乍到。卷万片霜红。蜕痕俱扫。留画妆楼，雀边看去好。"}