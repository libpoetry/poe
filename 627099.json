{"id":"627099","title":"九月晦日","dynasty":"明","author":"陈邦彦","text":"鄱阳秋水阔，鸣雁求其匹。嗟我糟糠妇，练祥俄已毕。我行在远道，悲来难具述。忆昔丙寅岁，亲命初受室。贫贱共黾勉，历年十有七。子男四乳具，二女存其一。汝弃阿虞去，母子裁三日。临危片语无，血腥染衣衵。譬彼荩臣节，尽瘁忽罹恤。孑居无姑嫜，呱呱环绕膝。岁月渐云邈，入户如有失。秋风动前林，万里气萧瑟。咄哉杞人愚，忧国岂其质。跂余望故园，儿曹初即吉。扁舟日迁延，岂不怀亲昵。会当蚤还归，庭前戏梨栗。"}