{"id":"1249781","title":"独孤公桧诗","dynasty":"元末明初","author":"谢应芳","text":"忆昔十五六，好古尊前贤。初闻独孤桧，快睹曾争先。苍然一株蘖旧根，皴皮错节枝叶蕃。适逢夜雨半身湿，宜是往年甘露痕。孔明庙前柏相似，乃在陈司徒庙之后园。乡来陵谷忽变改，造化劫灰飞入海。神焦鬼烂救不得，桐乡自此无光彩。幸存一曲阑干石，题公姓字留遗迹。石苔斓斑土花碧，相伴铜驼非荆棘。余从海上避兵归，几度摩挲长太息。怀哉古之人，好贤意无穷。咏甘棠，爱召伯，赋菉竹，美武公。宪公此树堪比隆，后人宁不仰高风。玄都道士桃千树，一会区区岂难措。龙钟野老及群英，亦愧因循坐迟暮。桧乎桧乎重培植，风枝相樛霜干直。邦人具瞻仰遗德，见树犹如见颜色，六百二十五年如一昔。"}