{"id":"721409","title":"送张畏岩进士归吴门兼怀孙赤崖二首","dynasty":"明末清初","author":"陈恭尹","text":"云霄羽翮正翩翩，南北成名总妙年。古迹欲寻勾漏令，客程来自素馨田。频登郡阁山当槛，并醉湖桥月上船。闽国扬帆从此远，女牛星野早秋天。吾生白发早萧萧，故旧胥台半已凋。庑下即今闻举案，市中谁复忆吹箫。三冬湖橘初开树，八月江鲈渐上潮。挂绿比年风雨妒，几时林里得相邀。"}