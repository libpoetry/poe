{"id":"1120536","title":"太平州陈大监挽章","dynasty":"宋","author":"周南","text":"老去无成久索居，尚能林下听除书。百年门地推鸿绪，三月春江照隼旟。云路脩程惊折轴，昔游风谊记回车。绿阴春草佳城暮，无计亲陈野客蔬。人称扁画更传诗，飞到青冥却自迟。今代人门能有几，伤心年寿遽如斯。百年乔木虬枝在，千里棠阴晓角悲。日暮佳城春草碧，生刍遥奠野人卮。"}