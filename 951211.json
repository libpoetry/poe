{"id":"951211","title":"米元章书山谷大悲憕赞帖赞","dynasty":"宋","author":"岳珂","text":"我佛住世，大开方便。有大士者，现自在身。以千手眼，一一接引。指示群迷，照破诸妄。如是我闻，佛说了义。诸铃杵铎，宝塔经卷。轮拂璎珞，种种所执。凡所执者，俱非有相。智慧清净，肉眼慧眼，佛法天眼，种种所见。凡所见者，俱非有著。以无相故，释诸缠缚，一切众生，得大解脱。以无著故，具足圆明，一切众生，得大知见。佛尚无相，何况于赞。佛身常住，即心是佛。稻麻竹苇，无限剂数。彼顶戴者，皆真实相。百千万亿，何况于身。涪皤说法，如标月指。标本在手，何者为月。宝晋写赞，如转轮王。运转随人，终不成道。我不见憕，我不执笔。非见非□，手眼皆具。稽首大士，大慈悲故。去我妄想，即见如来。"}