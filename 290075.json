{"id":"290075","title":"石州慢·秋晚涉园见篱畔残花掩抑可怜，惓然赋之","dynasty":"现代","author":"郭则沄","text":"一径秋阴，扶起瘦红，幽绪如叶。惺忪绮怨罗愁，问讯晚霜心怯。残妆洗未，最怜负尽浓春，撩人犹弄燕支雪。南雁几时回，又花前伤别。痴绝。旧香无据，新恨无端，枉教凄切。不信衰迟，芳佩丁宁重结。斜阳更远，等闲倚遍荒篱，馀寒拚共西园蝶。拥髻梦中逢，话年时烟月。"}