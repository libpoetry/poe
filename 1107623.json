{"id":"1107623","title":"故翰林彭学士挽歌","dynasty":"宋","author":"司马光","text":"夙昔游清贯，时流籍重名。雠书石渠秘，视草玉堂荣。吉兆虚三鳝，凶期告两楹。子云思故国，坟树必西倾。平生对交旧，万日正如初。不复知荣贱，都能忘戚疏。遗灵瞻素几，伪物屏涂车。家事何萧索，空馀万卷书。祖奠垂将撤，笳箫俨欲行。野寒嘶故马，树转出新旌。泉路幽无底，鱼灯暧不明。如何赍美志，郁郁向佳城。"}