{"id":"846554","title":"真珠帘 庆游讷齐以梅为寿九月三十","dynasty":"宋","author":"无名氏","text":"隔云一雁衔秋去。苏堤上、听得游人相语。疏影暗香中，谁与花为主。满目有山无限意。跨白鹤、云霄飞舞。飞舞。正断桥流水，苍苔生处。应羡地暖江南，近小春时节，南枝先吐。人似此花清，人比花尤苦。移向樽前须识取。只许与、松篁为侣。为侣。待金鼎调羹，百花红紫。"}