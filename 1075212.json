{"id":"1075212","title":"群山台暮雨","dynasty":"宋","author":"周紫芝","text":"杰观凌寒江，朱栏俯平野。群峰江上来，屹立罗万马。山容多态度，显晦入模写。朝云结烟鬟，翠色远相射。夜月横脩眉，娟娟亦闲雅。天生此尤物，政复为闲者。冯夷翻怒涛，汹汹激风榭。神女亦将云，时从楚台下。造物出奇杰，娱客助挥洒。时方苦积潦，百里无十舍。我虽非官曹，对酒那忍把。人生急行乐，有味如啖蔗。悲喜有乘除，归愁耿长夜。"}