{"id":"583721","title":"陈邓二藩长见投谩尔和答","dynasty":"明","author":"黄衷","text":"君子不耻独，恒情多尚同。忽忽百年内，强半埃尘中。鄙儒伏海曲，谈笑谐群公。如弦把遗直，要日明愚忠。久闻蒉桴响，众乐忽已终。所爱社栎枝，不谢追琢攻。皓齿渐云豁，苍颐凋故红。此志向未渝，此乐浑融融。愈老识愈晦，虚心承貌恭。低颜就绳检，何以程勤功。同列两夫子，肮脏称长雄。才方截玉剑，又似吞涧虹。款款引固陋，将忘公望崇。仰叹不能即，有如失侣鸿。赵张协济业，千载随蒿蓬。斯道讵能昧，钦矣皤皤翁。"}