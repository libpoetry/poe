{"id":"662832","title":"秋社次苕溪吴大参韵","dynasty":"明","author":"刘麟","text":"举世重豪华，何人爱幽独。达哉晋处士，远心寄松菊。物理本寻常，道胜乃芬郁。前哲流其风，吾生踵其躅。贳酒箬水头，援琴岘山曲。青钱挂高筇，紫团出深竹。籊籊渭之滨，猗猗淇之澳。徐徐柳外嬉，款款花边肃。道义常交儆，声利久不辱。烨烨长生桃，辉辉内光烛。觞咏集浮洲，形骸归寓屋。逍遥本今夕，分㩦在明旭。"}