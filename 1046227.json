{"id":"1046227","title":"元会","dynasty":"宋","author":"杨杰","text":"岁令春为首，人君德体元。宸居太极殿，星拱紫微垣。历运千龄协，梯航万里奔。同时禀正朔，大号一乾坤。谋野曾绵蕞，沿波未涤源。典章归独断，期会肃常尊。礼乐谐虞舜，师儒陋叔孙。曲台司肄习，执法纠哗諠。旧史精穷讨，非经不引援。殊疆今辐辏，古辙此还辕。陛峻黄麾建，旗张直盖屯。地图包海画，庭燎彻宵燔。班位分贤戚，铜玑定晓昏。仙盘凝沆瀣，禁漏泻潺湲。呼旦传鸡唱，填街列虎贲。六军衣锦绣，八骏辔玙璠。绶采由官别，冠梁以秩论。国容修卤簿，武事设櫜鞬。鼓吹依宫架，关扃辟路门。簴文雕猛鸷，路饰缋蟠蜿。牙瑑中严版，珠联告止幡。金床置符宝，土贡杂瑶琨。百辟稽名实，诸王固屏藩。立墀隆辅弼，述职简要番。省寺兴颓敝，材能慎选抡。班齐序鸾鹭，仗转骇鲸鲲。圭镇唐仪易，袍纱汉制存。鞘鸣龙扇合，帘卷兽烟喷。陟降天威重，颙昂玉色温。泰平安可象，造化本何言。悦豫阴阳盛，渊深宇宙吞。江河宗渤海，山岳望昆崙。牍奏龟麟应，书先稼穑繁。历阶臣委佩，宣诏使临轩。进有称觞庆，初无解剑烦。南山赋周雅，北斗揖尧樽。济济华夷抃，雍雍信义惇。登歌形瑞物，旅舞异梨园。翠凤闻箫集，朱熊负案蹲。四清备钟磬，二律下匏埙。宠锡需云泽，均沾湛露恩。拜吟三夏享，饔盛九牢飧。受觯充醇醴，加肴饫熟蹯。摰勤供雁雉，羞洁具蘋蘩。布治从丹阙，怀仁感陆浑。祥光腾广坐，和气冒陈根。蓬岛风长习，扶桑日向暄。前楹秀芝草，阿阁长雏鹓。社稷生灵福，邦家政教敦。年年朝溥率，基业壮中原。"}