{"id":"807693","title":"解连环  弈用片玉词韵","dynasty":"清","author":"陈维崧","text":"滆湖栖托。面荷塘杳霭，柳阴绵邈。有一带、海素笼窗，恰临水倍明，比烟尤薄。昼困心慵，便弦上、懒调郭索。且呼朋坐稳，留客手谈，聊代行药。花阴半庭阒若。渐局中争劫，枰上侵角。静觉一派蝉声，将残燠馀炎，耳畔销却。烂了樵柯，怕又谢、蓬莱桃萼。悄无人、万松沸处，微闻子落。"}