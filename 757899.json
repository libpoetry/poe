{"id":"757899","title":"疏影 题王润如夫人“天寒有鹤守梅花”图","dynasty":"清","author":"苏穆","text":"疏林瘦竹。作万种凄凉，寒梦难续。谩立阑干，遥揽春晖，天涯空自盈目。红消翠减凭谁记，且傍这、小窗横幅。任秋来、落叶无情，送尽玉蝉哀曲。犹喜庭前素羽，碧云明月里，顾影忘独。料得融融，丝胜椒盘，仙骨露华香熟。帘前阵阵南来雁，莫寄与、离愁枨触。算世间、一例春空，只有萼华凝绿。"}