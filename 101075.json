{"id":"101075","title":"唱和四绝·帝城春日帽檐斜","dynasty":"宋代","author":"苏轼","text":"帝城春日帽檐斜，二陆初来尚忆家。未肯将盐下莼菜，已应知雪似杨花。生平贺老惯乘舟，骑马风前怕打头。欲问君王乞符竹，但忧无蟹有监州。西台妙迹继杨风，无限龙蛇洛寺中。一纸清诗吊兴废，尘埃零落梵王宫。五季文章堕劫灰，升平格力未全回。故知前辈宗徐庚，数首风流似玉台。"}