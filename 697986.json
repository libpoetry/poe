{"id":"697986","title":"和刘怡溪观涨韵酬邓子高龚进甫三首 其二","dynasty":"明","author":"赵贞吉","text":"潮急汐亦及，习见惟舟子。朝津白马封，暮峡青牛指。来讶急湍者，复喜回澜矣。山僮欢若蜂，市女散如蚁。独有舟居仙，著论名观水。河上有丈人，习水如抱子。视身如虚空，观物比骈指。持念入平等，会物为己矣。丈人视吾侬，奚啻小蝼蚁。能嗤垤中海，来哂矜秋水。"}