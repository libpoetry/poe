{"id":"1130836","title":"次韵张令郊行","dynasty":"宋","author":"韩淲","text":"连朝晴日破层阴，下泽翩翩兴愈深。水际风翻沽酒旆，静看飞鸟过平林。不须万里羡侯封，且把千诗一抚松。野步何人知此意，仙家寒露湿芙蓉。寻诗得酒坐閒亭，秋到骚人独用情。犹有黄花看著眼，悠然风味忆渊明。鬓丝禅榻纸窗西，柏子烟中落景迟。莫问少年涂抹事，病馀那复解题诗。薄寒侵晓露华明，不信人间有许清。行遍西郊草堂外，老怀浑不负秋晴。"}