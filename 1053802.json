{"id":"1053802","title":"舟行却回","dynasty":"宋","author":"孔平仲","text":"清晨移舟出沙嘴，宿氛卷尽天如洗。日高五丈行十里，白云之中黑云起。回舟急趋旧泊处，四山沉沉日色死。逆风飒飒初尚微，浪头已高白参差。又闻西北崩崖陷谷有异声，大风横击波如陵。操舟之子虽习贯，掣柁才开又投岸。有如磁石引针去，时时飐扑愁中断。长篙劲橹不易胜，仅得入口如再生。回望后舟尚出没，使人泪落肝胆惊。昨日庙中奠旨酒，巫语甚吉许我行。奈何中路辄反覆，欺诞何者为神明。岂非风者天号令，必欲逆知非汝能。浪传消息得醉饱，万一犹足为威灵。"}