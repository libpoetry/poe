{"id":"1147395","title":"送顾处士歌","dynasty":"唐","author":"皎然","text":"吴门顾子予早闻，风貌真古谁似君。人中黄宪与颜子，物表孤高将片云。性背时人高且逸，平生好古无俦匹。醉书在箧称绝伦，神画开厨怕飞出。谢氏檀郎亦可俦，道情还似我家流。安贫日日读书坐，不见将名干五侯。知君别业长洲外，欲行秋田循畎浍。门前便取觳觫乘，腰上还将鹿卢佩。禅子有情非世情，御荈贡馀聊赠行。满道喧喧遇君别，争窥玉润与冰清。"}