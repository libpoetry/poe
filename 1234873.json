{"id":"1234873","title":"赠奕士高显卿","dynasty":"元","author":"惟则","text":"对客将为显卿歌，显卿去兮吾奈何。商山莫招象山暮，当代如卿亦难遇。不须杀活谈兵围，我以气色观神机。秋鹰失兔草莽动，断道夜雪行人稀。丹还金鼎会龙虎，海国破浪孤篷归。太初一黑荡摩里，万化白战抟空起。何曾一路无死生，观者纷纷少知此。西来访古昆崙丘，拔剑夜舞呼苍虬。登白鹤兮问王屋，汗漫长歌紫芝曲。相逢安得闻此歌，共笑人间残局多。"}