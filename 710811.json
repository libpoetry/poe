{"id":"710811","title":"哭梁未央先生","dynasty":"明末清初","author":"张穆","text":"天心去汉祚，风云失其时。闯贼倾宇内，边腹遂不支。岂知代谢日，乃与吾生期。吾友天下士，志节称古仪。平居辨生死，气义明安危。高怀薄云汉，迅笔驰蛟螭。世末求贤良，粤尚一旅师。当谓应昌运，出则为鼎鼒。尊俎可折冲，兵食无以资。九牧趋一羊，冠履多倒施。重关漫不戒，敌岂从天遗。惟公殉大义，束带扬须眉。上辞列圣祖，下告宗庙私。殒身没深渊，比宋三男儿。"}