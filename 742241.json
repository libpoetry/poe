{"id":"742241","title":"秦夫人砚歌为云楣赋","dynasty":"清","author":"程尚濂","text":"秦夫人，真将军，将军能武兼能文。白杆纵横万人敌，奇功书作垂天云。生小学书仍学剑，草檄飞章留一砚。片石真同玉带生，血染隃麋泪如霰。一出平播州，再出歼奢酋。河山破碎箭满眼，乃欲孱妇补此已缺之金瓯。督师早以蜀为壑，中丞已入贼之橐。请缨则易借箸难，万夫之雄一个弱。孤军慷慨先勤王，努力撑拄支危疆。平台召对诚仅事，况复宸翰垂煌煌。云楣居士拜祠庙，古木荒烟一凭吊。感尔高歌泣鬼神，琼瑶竟效投桃报。砚修七寸广半之，古制浑浑森角圭。惜哉将军遗墨尽煨烬，岿然此砚独与名山垂。我来为尔摩挲久，虹气犹疑贯星斗。木兰从军宁复论，纷纷列女谁能偶。圣朝史笔何嶙峋，特标一传褒殊勋。砚乎砚乎，万古不朽齐贞珉。"}