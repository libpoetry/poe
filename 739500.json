{"id":"739500","title":"清凉台","dynasty":"清","author":"顾我锜","text":"朝游石城山，日暮不肯回。连峰西北倾，迤逦苍屏开。扪崖历壑千万转，绝顶更上清凉台。清凉台高不知数，千里山川莽回互。岷江东去走滔滔，微茫似可投鞭渡。凉飙玉露暑不侵，南唐遗构山之阴。即今颓垣古础竟安在，但见野花纤草历乱愁人心。君不见澄心堂净居室，冬无凄风夏无日。一朝白甲摧如山，降王只办随身膝。此地亭台何壮哉，钩栏屈戌俱蒿莱。不须苦作雍门思，且尽一杯归去来。"}