{"id":"481836","title":"将进酒","dynasty":"明","author":"王称","text":"故人手持金屈卮，进酒与君君莫辞。仲孺不援同产服，孟公肯顾尚书期。当歌激风和结楚，吴姬白苧莫停舞。黄河东走不复回，白日经天岂能驻。田文昔日盛经过，朝酣暮乐艳绮罗。高台已倾曲池废，祇今谁听雍门歌。我有一曲侧君耳，世事悠悠每如此。子云浪作投阁人，贾生空吊湘江水。春风南园花满枝，莫待秋风摇落时。东山笑起徒为尔，乘时莫负高阳池。"}