{"id":"808618","title":"熊经略廷弼","dynasty":"清","author":"严遂成","text":"经略主守抚主战，一举荡平握胜算。兵来薄城城动摇，委去严关门两扇。卷地风鹤走踉跄，掖之上马马胡旋。谁欤哭者独微笑，安在横磨剑十万。毕以残军屹后殿，耳聋舌敝言言验。功罪昭然黑白判，左袒右袒法乃乱。曲杀清流设阱陷，讲筵袖出辽东传。九边传首亦何辞，坐盗脏赀足长叹。安得貂裘与珍玩，矫旨助虐江夏县。子雉经死去婢衣，株连姻族抄瓜蔓。可怜杨左魏何人，一网打入封疆案。"}