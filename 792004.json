{"id":"792004","title":"偶然作","dynasty":"清","author":"周馨桂","text":"悠悠岭上云，卷舒时随风。游水任高下，不自知西东。斯世本无我，无端落尘中。何所劳智力，位置有苍穹。君看古贤达，何人计穷通。夙慕陶彭泽，时时诵遗诗。五柳先生传，更复喜诵之。先生性嗜酒，襟怀不敢知。闲静云少言，即此已我师。前有阮步兵，臧否绝无辞。清风俱千古，念释良在兹。"}