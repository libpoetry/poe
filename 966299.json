{"id":"966299","title":"赋韩叔夏雪斋","dynasty":"宋","author":"胡寅","text":"君不见齐王筑宫夸孟子，瑶殿珠阶千柱启。只知歌舞暖娥眉，君未能贤宁乐此。又不见玉局文章万丈光，七年忍冻吟黄冈。忽骑白凤凌天去，江上空馀一草堂。不如衡山乐谷藏春风，明窗小阁地炉红。物自涅缁分净秽，我方瀌睍阅穷通。夜惊山竹珊瑚折，起爱溪松濛晓月。蹇驴乌帽去相寻，可但子猷清兴发。"}