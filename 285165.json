{"id":"285165","title":"八声甘州·九月避兵海上感赋，用梦窗韵","dynasty":"现代","author":"胡士莹","text":"怪天涯飘泊，似杨花，离怀恁零星。正旌旗四出，群山无语，笳鼓连城。剑气刀光不断，草木亦膻腥。忍听哀鸿唳，满地秋声。回首铜街车马，倘歌休舞倦，月冷花醒。漫穷途雪涕，相向眼谁青？念家山、鹤愁猿病，问甚时归梦落寒汀？披襟望、又危樯外，风捲云平。"}