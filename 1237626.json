{"id":"1237626","title":"和郑应奉杂诗六首","dynasty":"元","author":"薛汉","text":"茫茫穹壤间，环溪大州九。壮游不及辰，坐待迫蒲柳。穷通付分定，达识当顺受。但愿薰风诗，在在民物阜。一瓢安菽水，吾计亦良厚。当年东山翁，笑傲聊永日。弓旌一朝下，万里赴星驿。回头故山友，十见秋柏实。峨峨东观中，大书黑如漆。想见日暮归，沙轻马蹄疾。淳风散已久，青黄陋洼樽。婉娈争媚好，役智空自昏。岂知葛天民，无言道弥敦。我有《白云操》，泠泠寄桐孙。调古识者寡，幽探万化源。驱车涉远道，日晏不知疲。一见嵩华高，始觉培塿卑。吾道丽天壤，昭昭匪难知。千金买刀圭，但为方士欺。嬴粮往问道，去结汗漫期。志士方盛时，危冠怒冲发。猛心石为开，壮气山可拔。安知横江鲸，中路蝼蚁狎。所以巢居子，商歌竟不辍。歌竟寂无言，坐听天籁发。宦游梦入槐，宴坐肘生柳。出处亦何常，临岐一分手。光阴不可玩，岁月坂丸走。轩裳百年间，竹帛千载后。永愿坚素心，旧学安敢负。"}