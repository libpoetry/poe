{"id":"103896","title":"和宋中道元夕十一韵","dynasty":"宋代","author":"梅尧臣","text":"鼓声阗阗众戏屯，百仞太华临端门。端门两廊多结彩，公卿士女争来奔。接板连帘坐珠翠，帘疏不隔夭妍存。车驾适从驰道入，灯如撒星天向昏。赭衣已御凤楼上，露台宣看簇钿辕。山前绛绡垂雾薄，火龙矫矫红波翻。金吾不饬六街禁，少年追逐乘大宛。呼庖索醑斗丰美，东市憧憧西市喧。持钱下数买歌笑，玉杓注饮琉璃盆。落然遗俗监主簿，夜对经史多诗论。比诸豪侠乃自苦，明日苜蓿盈盘餐。"}