{"id":"408624","title":"贺掖（县）前令南昌魏起鹏使君乞养还山吟四叠选二 其一","dynasty":"近现代","author":"裘祖诰","text":"人爱醒兮我爱醉，长安一醉谈何易。天子有时不能呼，俗吏何须较同异。一落仙云万丈尘，须眉竹笠无真气。侧闻南昌魏使君，玉堂金马恣游戏。汉廷未究汲黯清，飘飘白鹤来天际。牛刀小试亦弦歌，馀事文章兼篆隶。萱堂岁月正绵延，捧檄原有陈情例。帝曰俞哉以孝先，鞅掌匆匆理归骑。攀軏未识孝子心，伦常出处皆储器。羡君勇退我归迟，曷胜寸心春晖意。"}