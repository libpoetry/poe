{"id":"695925","title":"酬沈比部叔成画梅见贻四首","dynasty":"明","author":"欧大任","text":"西曹笔下古梅枝，不减江南杨补之。我有蘧园三百树，瑶林琼坞最相思。江门老翁曾有梦，长髯遗以一囊山。何似梅花村下月，枝枝堪赠美人还。庾岭千峰花似雪，镜湖一曲雪如花。南来亦有梅君宅，那比风流贺监家。翠羽啁啾半欲栖，玉鳞寂历未教飞。罗浮管领春无恙，真得金门倦客归。"}