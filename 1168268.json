{"id":"1168268","title":"早秋赠裴十七仲堪","dynasty":"唐","author":"李白","text":"远海动风色，吹愁落天涯。南星变大火，热气馀丹霞。光景不可回，六龙转天车。荆人泣美玉，鲁叟悲匏瓜。功业若梦里，抚琴发长嗟。裴生信英迈，屈起多才华。历抵海岱豪，结交鲁朱家。复携两少女，艳色惊荷葩。双歌入青云，但惜白日斜。穷溟出宝贝，大泽饶龙蛇。明主傥见收，烟霞路非赊。时命若不会，归应鍊丹砂。"}