{"id":"701842","title":"述兴二首","dynasty":"明","author":"黄衷","text":"癸卯夏四月，丁酉雷以飓。浮屠震八级，飞电市僧寓。覸彼蹶童膺，神书如艾炷。丹迹隐可辨，暸暸触神故。孱躯幸苟全，明灵果仁煦。午枕窹复惊，抚躬惕而惧。缅思含灵徒，淑慝难比数。戏弄孺子情，天且示谴怒。纵恶苟不惩，玄网肯虚措。予非甄别司，作诗告行路。彤霞肆瑶空，片绮照晨户。忆昔楚农谈，惟此兆恒雨。吾乡春夏交，澧沛日四五。楚粤风固悬，云物宜异数。腐儒屋数椽，丛莽似幽坞。芜田仅卒岁，水冷苗易窳。纵微路馑忧，岂不虞啸聚。楼橹遍海壖，少壮逞跋扈。杀人目不瞬，生理恃屠掳。脩明且为梗，况值阻饥苦。前占幸勿符，野老庶安堵。"}