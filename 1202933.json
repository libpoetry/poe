{"id":"1202933","title":"摸鱼儿 赋白莲至元二十二年乙酉九月重九后三日雨中作","dynasty":"元","author":"王恽","text":"淡亭亭、影摇溪水，芳心知为谁吐。玉华宝供年年事，消得一天风露。私自语。君不见仙家，玉井无今古。淡妆谁妒。尽千顷昆明，红幢翠盖，云锦烂秋浦。琼绡袜、自有凌波故步。赏心莫遣迟暮。风清月冷无人见，零乱碧烟修渚。闻好去。待醉浥秋香，不羡风标鹭。远游重赋。拟太一真仙，共浮沧海，一叶任掀举。"}