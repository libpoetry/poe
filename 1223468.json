{"id":"1223468","title":"夜雨寄吕叔泰","dynasty":"元","author":"张养浩","text":"隆隆暑威歇，稍稍秋意深。丰草渐改色，穹林亦萧森。况兹风雨夕，微灯翳寒阴。潜蛩泄幽语，徂雁遗哀音。以我耿耿怀，知子难为心。含情睇层昊，咫尺犹商参。裹饭孰子遗，载酒孰子斟。岂不欲一往，畏彼泥潦侵。古人道义交，非惟让分金。斯事久索莫，念之恨弥襟。愿言轨前躅，尚期勖来今。"}