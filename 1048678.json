{"id":"1048678","title":"次韵和邓德夫再和书怀别用三十韵","dynasty":"宋","author":"韦骧","text":"飞文侔羽檄，执议有金科。于役同之赣，夫君仅自鄱。相逢多所乐，末礼去其苛。鱼咏蒸然罩，材忻茂者莪。穷奸摧狡穴，辨枉愈绵痾。日食肴几变，宵忧寐欲吪。恤冤防夏旱，驱害逐春傩。覈实当由已，指踪奚自他。囚衣应足虱，吏案已胜驼。居似蛇存蛰，归如茧化蛾。险途须屡叱，行旅勿轻呵。白雪风中絮，青钱水上荷。佳辰怜爽旷，秀句好彫瑳。束卷儒风旧，严装武貌番。分岐兹泮涣，回首则猗那。蚁酒慵为酌，藜羹糁不鹾。轻遗逸士帽，倒踏谪仙靴。恍忽东西驿，踌躇上下波。嘤鸣忻得侣，妖艳况方瘥。引脰邻于鹤，离肠迥若沱。版徒犹相武，笔吏解封酂。易失时兼势，难淹轴与薖。莘耕方释耒，磻钓亦收蓑。勉力攀翔凤，何心跃遁骡。养躯宜气适，乘兴且颜酡。淡泊延诗伯，伊优远舞娥。加功草封岱，著意吊沉罗。即是金扉对，无辞墨绶拖。仳违临晚萚，声问约新禾。何日瞻天驭，同听白玉珂。"}