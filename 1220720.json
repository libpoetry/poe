{"id":"1220720","title":"濯濯江汉女","dynasty":"元","author":"周霆震","text":"濯濯江汉女，幽贞出良家。十年守空帏，夫婿天之涯。良夜秉明烛，悉心务丝麻。忆昨秋风起，河洛昏尘沙。伤彼朱丝弦，逸响趋淫哇。朝为御沟柳，暮作陌上花。世态固应尔，委置勿复嗟。所悲在新春，雨露凝朝华。感此深闭门，渊冰虑弥加。藏玉万仞冈，守护盘龙蛇。投珠千顷波，光燄惊鱼虾。夫婿会有期，岂问岁月赊。寸心如皦日，终始宜无瑕。"}