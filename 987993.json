{"id":"987993","title":"题吉水鼋潭李氏仁寿堂","dynasty":"宋","author":"崔与之","text":"拙直多忤物，孤根徒自危。祈闲三扣阍，天远不我知。尺书趣入觐，君命其可违。火云正烧空，短篷气如炊。脩途久困顿，病骨尤支离。奄奄尚残息，舣棹江之湄。来登三元山，炎歊顿无威。徘徊古亭上，好风吹客衣。聊为三日留，食斯眠于斯。涧泉㶁㶁鸣，四山翠屏围。夜深松桂寒，朝瀣生林霏。李君亦达士，与我真忘机。乃于山之巅，预作佳城基。生则此其乐，死则此其归。采药求长年，华发世所希。荷锸欲自埋，不以遗体为。要皆非中道，识者之所嗤。知命故不忧，李君其庶几。触目此境界，陡悟昔者非。更作首丘想，行色应迟迟。还游仁寿庵，细玩渊明诗。寓形复几时，皇皇欲何之。富贵非吾愿，帝乡不可期。自怜一身孤，蒲柳先秋衰。百念尽灰冷，故园劳所思。我有石壁山，亩计十有奇。归去营一窟，曲肱送斜晖。培植先人树，投老长相依。清泉白石盟，甘心天一涯。"}