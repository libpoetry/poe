{"id":"432464","title":"咏古","dynasty":"近现代","author":"苏大山","text":"列岛星罗三十六，自从大业始知名。陈师远蹑蛟龙窟，破敌先驱犵狫兵。布甲山河长弗改，锦帆风水已无声。头颅镜里真天子，远略何曾累太平。生犀手把自轩然，一代元音播海天。长吉才高无碍鬼，安期人杳漫疑仙。解吟木客山中句，丛笑猓人海外篇。莫讶月泉争结社，别开诗境二千年。借得一帆吹汝至，零丁人已过零丁。虫沙未化随漂泊，鲲浪初乘入杳冥。国祚漫伤天水碧，家居仍占海山青。倘教弱水风能引，不向厓门陨帝星。荒裔千年本不臣，岛夷在昔属狉榛。版图实始中原隶，声教能教异域驯。变局腥膻污正统，归流披跣识真人。分明紫蟹黄鱼地，何日重生海曲春。铸铁心伤错已成，干头谶应草鸡声。自捐大业终三世，孰雪沈冤起九京。骨尚未寒齐小白，身宁可赎晋申生。神归桔柣休惆怅，一树冬青一女贞。一竿谁识故将军，饲鸭閒看海上云。竖子成名原碌碌，老臣贩国剧纷纷。也知胜负归诸数，莫把兴亡说与君。载笔鹿洲惭信史，淋漓未读盾头文。戡定居然邀上赏，微闻龙种出天潢。贰师名岂椒房显，去病功应茅土偿。骨肉猜嫌秦假弟，股肱倚畀汉诸王。楼船浩荡今安在，鹿耳门前海色苍。百战归来老健儿，白头又见丧师时。谈兵苦被文人误，割地例为宰相悲。旧梦常随铜柱远，大名终让铁枪垂。乾坤莽莽留遗恨，十丈星芒闪黑旗。"}