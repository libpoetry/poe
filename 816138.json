{"id":"816138","title":"送郑启三归南坂兼应潮州何太守聘","dynasty":"清","author":"章甫","text":"异地相逢结友生，十年前已识韩荆。追思倚玉三千日，忽买归船十一更。鹿耳有门犹镇海，鲲身无线不缠城。山川也解伤离别，忍唱阳关第四声。水天一色送飞鸿，报道西旋趁好风。是日裁诗惭刻翠，异时剪烛怅摇红。挥毫帖比双钩贵，增价声真十倍崇。此去岭南新物色，心知记否话瀛东。"}