{"id":"1050093","title":"题抱黄洞景德观","dynasty":"宋","author":"郭祥正","text":"晋道昔纷乱，志士多学仙。乃愿脱尘网，毕身飞绛烟。卓彼抱黄子，遗迹兹山巅。地灵无恶木，杉松碧参天。四时不变春，脩脩女萝鲜。下有白鹿卧，上有青猿悬。微风五音奏，不假朱丝弦。来者迭宏构，深门秘真筵。馀芳考金刻，眇末期羌肩。回念时运泰，岩谷无逃贤。寓游足以乐，携壶谩思玄。黄冠四五辈，达者余所怜。未尝诣州府，白发犹侵颠。而况尘中人，欲以永岁年。聊书一日事，继之逍遥篇。"}