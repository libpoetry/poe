{"id":"1130182","title":"别子修二首","dynasty":"宋","author":"释德洪","text":"疆埸探骑断奔埃，院落棠阴暗绿苔。上疏乞闲追鲍靘，载书归老继吴恢。争怀父母三年化，愁见风帆十幅开。勿剪青青堤下柳，念公遗爱手亲栽。漂泊孤踪一转蓬，语音虽在变形容。瘴乡猿鸟今为伍，蚁穴王侯昔梦封。海阔盲龟登木孔，山高纤芥落针锋。公归不得参行驭，心折淮南紫翠重。"}