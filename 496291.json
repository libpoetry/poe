{"id":"496291","title":"苏武慢 其二 次虞韵，题明月榭","dynasty":"明","author":"夏言","text":"临水推窗，迎风倚槛，长忆玉楼琼宇。碧岭堆螺，银塘铺练，檐柳细垂金缕。坐待明蟾，修然池阁，幽意有谁共语。舞婆娑、月色满庭，顾影三人成侣。夜深时、露湿星榆，波摇海屋，如在清虚之府。冷浸瑶台，寒生贝阙，应是广寒难住。庾亮层楼，坡公短棹，几度照人今古。且徘徊、今夕清光，休管明朝风雨。"}