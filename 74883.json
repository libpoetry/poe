{"id":"74883","title":"摸鱼儿·快秋风飒然来此","dynasty":"元代","author":"王结","text":"快秋风飒然来此，可能消尽残暑。辞巢燕子呢喃语，唤起满怀离苦。来又去。定笑我、两年京洛长羁旅。此时愁绪。更门掩苍苔，黄昏人静，闲听打窗雨。英雄事，谩说闻鸡起舞。幽怀感念今古。金张七叶貂蝉贵，寂寞子云谁数。痴绝处。又刬地、欲操朱墨趋官府。瑶琴独抚。惟流水高山，遗音三叹，犹冀伤心遇。"}