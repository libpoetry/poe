{"id":"838269","title":"秋日谒延平郡王祠","dynasty":"清末民国初","author":"许南英","text":"八月清秋秋皎洁，白帝初除三伏热。赤崁几处有专祠？独拜有明郑忠节！忠节起自闽南安，彬彬儒服亦儒冠。轴覆枢翻明鼎革，慨然我独为其难！干戈满地降旗遍，甲马楼船拚转战。苍穹有意眷孤忠，大海忽将荒岛见。茫茫瘴雨杂蛮烟，横海将军气万千。北望已无明社稷，东来独辟古山川。一鼓荷兰战则克，寓兵于农教稼穑。惟公具有大经纶，知道足兵先足食。几回旗鼓出鲲身，恢复中原志不伸。纪岛火光锁烈燄，天教海外死孤臣！回天只手嗟无术，天命有归神州一。二百馀年隶版图，英雄心事如天日。禦灾捍患护台阳，野老春秋奉瓣香。一自圣恩崇祀典，从来潜德有幽光。"}