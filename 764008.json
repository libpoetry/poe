{"id":"764008","title":"夏云峰 秋雨感怀，用僧仲殊伤春韵","dynasty":"清","author":"邹祗谟","text":"书幌长清，帘衣渐裛，火罢炉灰生晕。小山畔、桂花迟放，曲栏外、海棠偏嫩。爱青瓮、栽满菖蒲，恰称得幽人，碎愁零恨。怪满耳蛩声，凄凄切切，叫得雄心都尽。病人悲秋浑未损。况剑寂琴虚，二毛偏近。答宾戏、支离自笑，送穷鬼、揶揄谁问。十年事、偏上心头，便青鸟飞来，总虚佳信。只赋号愁霖，诗名苦雨，权寄眼前孤闷。"}