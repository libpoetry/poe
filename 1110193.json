{"id":"1110193","title":"蓦山溪","dynasty":"宋","author":"吕渭老","text":"韵高格妙。不数闲花草。向晚小梳妆，换一套、新衣始了。横钗整鬓，倚醉唱清词，房户静，酒杯深。帘幕明残照。扬州一梦，未尽还惊觉。自恁在心头，拈不出、何时是了。吴霜点鬓，春色老刘郎，云路远，晚溪横，谁见桃花笑。元宵灯火。月淡游人可。携手步长廊，又说道、倾心向我。归来一梦，整整十年馀，人似旧，去无因，牵惹情怀破。章台杨柳，闻道无关锁。行客挽长条，悄不似、当初些个。而今休也，摇落任东风，但恣意，尽留情，我也知无那。"}