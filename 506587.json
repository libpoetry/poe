{"id":"506587","title":"送柴员外叔舆扈从北京","dynasty":"明","author":"王洪","text":"万乘挥天钺，三边静战氛。锦鞍天厩马，金甲羽林军。陈列龙蛇势，旗张虎豹纹。指挥回日月，开合动风云。圣略宣神武，奇材策异勋。鸣镳青海外，飞旆黑河濆。玉帐论兵法，霜华草檄文。炮声飞霹雳，剑气接氤氲。騕袅从教骋，葡萄每赐醺。重穷蝼蚁穴，生缚虎貔群。帝业千年盛，天威万里闻。功成封定远，麟阁播清氛。"}