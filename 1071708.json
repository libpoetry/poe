{"id":"1071708","title":"送倪巨济将仕","dynasty":"宋","author":"韩驹","text":"汴流六月翻黄沙，小舟兀浪如乘槎。赤日下照烘朝霞，腹鸣肩举气喘呀。乱眠仆夫股相加，柁楼晨饭羹黄茄。时时矫首望土岸，木末殷转江州车。渴逢石泉不得汲，椎鼓催发无停檛。问君何为趣还家，答云五载居京华。夜窗读书眼生花，每食不饱潜咨嗟。母发半白弟髻丫，有妹久阙躬丝麻。寄书细字如昏鸦，问胡眷恋归期赊。来时书笈手自拿，今归上堂两脚靴。寿觞要及开霜瓜，子志如此良可嘉。劝子博学如横罝，麋麟兔鹿尽所遮。或典而法浮而葩，要归于正谨去邪。行如种植慎萌芽，念当务实勿求誇。我行买犊耕三巴，伫子佳誉来天涯。"}