{"id":"745847","title":"盘道寺","dynasty":"清","author":"赵春熙","text":"石磴十八盘，盘盘下天半。窄不得连骑，高欲回飞翰。如何古殿宇，撑起崩云断。上仰万仞梯，下窥百尺涧。癯僧不自危，转为劳人患。石窦引清泉，药苗堆短案。意仿赵州茶，且坐挥征汗。万岫苍翠环，千章森绿暗。一线露天痕，浮青怯仰瞰。树杪转行人，旋磨蚁零乱。藉非稍息肩，颠蹶将遗憾。始信天地仁，低昂倏改换。平衍地数弓，乃在㟏岈畔。更假涓滴流，暍暑资清灌。无险不能夷，求安须历难。敢以片刻间，前途弛负担。努力复振衣，登峰拟转盼。"}