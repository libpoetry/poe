{"id":"813278","title":"吟秋七律七首 秋意","dynasty":"清","author":"张懋勋","text":"摇落悲秋枉费辞，此中深意试参之。天心绚烂归平淡，物理荣敷有盛衰。万里关山羁旅觉，五更风雨梦魂知。无人会得乾坤旨，苦恨霜黏两鬓丝。一幅丹青属化工，夕阳衰草望无穷。秋痕原野休嫌淡，春梦莺花本是空。蒿岸霜飞争鬓白，枫林叶落妒花红。萧条极目情无尽，魂断迷离烟雨中。捲帘人瘦立西风，一片秋痕逗碧空。寄恨独超声色外，酿愁偏在有无中。洞庭残月数行雁，灞岸斜阳几树枫。淡到无言何处觅，时于云破适相逢。一秣浓青野色昏，苍茫无际黯消魂。白云岭畔疑无地，红叶林中似有村。疏雨微云桐院影，晓风残月柳堤痕。此身安得淩霄汉，瑞气氤氲傍帝阍。凉信西来暑气清，庭梧檐铁动悲鸣。翠罗衫薄寒无影，黄叶林乾夜有声。牧马胡笳烟塞梦，鲈鱼莼菜故园情。箧中纨扇嗟恩薄，捐叶从今抱不平。已无心绪抱花眠，金碧飘零剧可怜。羞近舞衣誇旧态，漫同纨扇赋愁篇。玉腰粉褪西风外，锦翅香消落照前。往日繁华金谷梦，痴情枉恋酒垆边。垂杨零落不成行，抱叶惊寒怯晓霜。韵远非关风力劲，怀清只饮露华凉。碧梧院落嘶残月，红杏园林怨夕阳。以后枝头莫高唱，恐防身后有螳螂。"}