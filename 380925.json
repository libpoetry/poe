{"id":"380925","title":"忆旧游·乙亥五日，浮家西崦，信宿石壁精舍","dynasty":"现代","author":"郑文焯","text":"正梅风转溽，麦浪吹凉，晴泛吴桡。未了寻幽兴，赋枇杷晚翠，一掬金抛。五湖料理三亩，多事误青袍。怅听水灯前，看山枕底，梦境苕苕。萧条，旧兰若，问烟雨楼台，谁换南朝。剩有苍黄壁，压颇黎万顷，断劫难销。凄其五日情事，残醉虎山桥。叹满地沧波，渔舟夜笛何处招。"}