{"id":"1053397","title":"与神智师话别","dynasty":"宋","author":"释道潜","text":"昔我年始壮，托身灵鹫峰。主人大导师，鼓舞扬真风。四方依绛帐，杂遝象与龙。嗟余于此时，已识大士踪。纷纷论议场，头角出群雄。如何三十载，慧刃藏其锋。端居肄业地，了不为世通。迩独念西湖，聿来将谁从。情随山水远，兴与鱼鸟同。平生方外姿，自在如冥鸿。明朝复回首，飘洒一孤篷。"}