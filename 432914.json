{"id":"432914","title":"绮怀十二首 十年影事微见于斯","dynasty":"近现代","author":"施蛰存","text":"瑶琴罗袜各生尘，病树前头忍见春。转蕙飘蓬迷处所，临风长忆缟衣人。偶然萍聚亦前因，各抱柔情苦未伸。海燕不归春晼晼，箧中空有绛纱巾。一桁湘帘贴地新，透帘红烛照孤颦。当时定有缠绵意，欲说如何竟敛唇。灯下分明已自成，故留一诺费权衡。归来忽作惊人语，阿母前头唤小名。杂花成幄叶成帏，屑玉劘珠语笑微。不觉夜深人散尽，牵衣犹道未思归。柳眠花软及春初，欲绾同心转绝裾。道有难言身世恫，教人肠断越南书。未许明珠慰寂寥，小庭闲院独吹箫。沈郎空作弓弯梦，弱水三千吝一瓢。雪中鸿爪虚留迹，镜里繁花不当真。纵有情丝三万丈，可能遍绕绮罗身。锦书玉札杳知闻，望断江东日暮云。记得觉林同逭暑，一杯杏酪两人分。梦回绣被馀残馥，粉渍春衫发故熏。画舸虚期桃叶渡，锦书空寄洞庭君。梨云心绪早相知，忽被横塘风雨欺。尘黦青衫霜点鬓，那堪更作十年期。"}