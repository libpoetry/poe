{"id":"522621","title":"拟燕歌行二首 其一","dynasty":"明","author":"李梦阳","text":"花稀叶艳蘪芜芳，皇皇溥原修且将。阳浮野旷云飞扬，风沙眯目熯气黄。禽兽阻饥狐在梁，兴言送君还故乡。牵袂欲别立徬徨，延视极骋中自伤。缔交心违隔肝肠，尔去孰予共杯觞。兰桡桂枻文荔樯，逝哉汗漫凌洪洋。安能假翼东南翔，何人赠君紫玉珰。又何赠之云锦裳，永言嗣兹无我忘。"}