{"id":"724068","title":"奉和随王殿下诗十六首 其三","dynasty":"南北朝","author":"谢朓","text":"神心遗魏阙，中想顾汾阳。肃景怀辰豫，捐玦剪山糃。时惟清夏始，云景暧含芳。月阴洞野色，日华丽池光。草合亭皋远，霞生川路长。端坐闻鹤引，静瑟怆复伤。怀哉泉石思，歌咏郁琼相。春塘多迭驾，言从伊与商。衮职眷英览，独善伊何忘。愿辍东都远，弘道侍云梁。"}