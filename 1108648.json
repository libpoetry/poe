{"id":"1108648","title":"陪宋侯赵倅过仓部弟家园宾主有诗次韵二首","dynasty":"宋","author":"刘克庄","text":"驾鸡栖尾隼舆行，取次亭台若幻成。五亩季方荣独乐，一麾侯岂厌承明。芳时别驾联镳出，归晚华灯夹道迎。留得广平春却否，传闻已有玺书旌。偶陪小队谢池行，云澹风轻雨未成。梦草诗情全老退，见花病眼尚分明。即今樵笛村童和，当日金莲院吏迎。得向骚坛分半席，绝胜一品与三旌。"}