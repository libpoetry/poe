{"id":"817402","title":"送何检讨西岚出守凉州","dynasty":"清","author":"戴亨","text":"南州有奇鸟，戢羽昆崙巅。渴饮沆瀣露，饥餐青琅玕。翩翩唼兰沼，矫矫翔云天。永与尘寰隔，翘首招群仙。螭珠不隐世，湛卢不终沦。美材收匠石，作栋清华班。清华简贤俊，出守向函关。函关腾紫气，诘旦谒玄元。授以青云芝，服之可长年。相期在万古，富贵何足论。煌煌华灯悬，高堂罗佳宾。歌筵饮正酣，起视众星阑。送子将远行，欲赠非常言。矫矫人中龙，结想在青云。因风生羽翰，飞鸣翼紫宸。盛满难久居，终当保其真。朝著王乔舄，夕浴颖川滨。携手觅烟霞，逍遥侣鸿鸾。隐显从变化，谁能测其端。冀君长识察，此志勿中沦。"}