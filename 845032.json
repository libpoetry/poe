{"id":"845032","title":"拟古三首","dynasty":"清末民国初","author":"曹家达","text":"广庭独翔步，飘风吹我裳。子之隔晨夜，引领空徬徨。徬徨日西匿，鸿雁天一方。春华岂不爱，幽兰离早霜。安得追古欢，履发上高堂。郁郁园中葵，朝阳白露晞。与君一以别，但惊时节非。青苔夹长路，高林风叶稀。孟冬行肃令，万物閟光辉。思君复何益，泪下沾裳衣。俄俄垣上蒿，濯濯园中林。人心岂草木，岁寒改此心。弃捐勿可知，短歌托哀吟。世故复何益，日暮怀知音。"}