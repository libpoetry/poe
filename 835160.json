{"id":"835160","title":"念奴娇 其二 寿伯骝","dynasty":"清末民国初","author":"冒广生","text":"眼中人物，数君家仲氏，与吾同调。相值东华门外路，破帽疲驴一笑。听说难兄，江关落日，爱我填词好。蛮笺写寄，祝公别有怀抱。公看惜别山河，感时花鸟，都是伤心藁。下笔总难禁住泪，那不头颅易老。四十无闻，一邱欲卧，莫便嗟潦倒。青袍溷我，匆匆春又归了。"}