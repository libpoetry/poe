{"id":"1056646","title":"麻姑山诗 谒真君殿","dynasty":"宋","author":"吕南公","text":"稽首香案下，索火续新烟。徘徊想功行，缅尽千载前。念昔魏晋间，士流罕身全。高人乐遗世，学者习虚玄。往往迷至道，琅琅漫清言。真君当此时，岂以口吻贤。独持济众术，敢论名后先。阴骘竟感格，飞升遂联翩。严严白玉京，侍从皆群仙。旧宅入祀典，列祠更他巅。平生岂有意，德在名自传。浩浩一气游，萧萧诸象专。孰能知真君，庸俗但告虔。"}