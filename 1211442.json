{"id":"1211442","title":"马翰林寒江钓雪图","dynasty":"元","author":"萨都剌","text":"天寒日短乌鸦啼，江空野阔黄云低。村南村北人迹断，山后山前玉树迷。歌楼酒香金帐暖，岂知篷底鱼羹饭。一丝天地柳花春，万顷烟波莲叶晚。风流不数王子猷，清兴不减山阴舟。人间富贵草头露，桐江何处寻羊裘。还君此画三叹息，如此江湖归未得。洗鱼煮酒卷孤篷，江上云山好晴色。"}