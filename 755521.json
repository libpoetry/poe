{"id":"755521","title":"仲秋玩月怀敬孺凤孙两兄","dynasty":"清","author":"柯劭慧","text":"丹桂花始芳，绿兰香未歇。之子隔异乡，奄忽至佳节。攀桂意莫舒，采兰心自结。持此欲赠问，道远音尘阙。惆怅望遥天，寒色生秋月。月色令人悲，入户还掩扉。琐窗凝素霭，瑶席委清晖。清晖不可扫，愁怀不能道。反忆远行人，应伤秋色好。与君为连枝，相见时何少。轗轲百年间，离忧摧人老。绵绵一寸心，迢迢行里道。"}