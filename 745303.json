{"id":"745303","title":"秋江篇寄吴中诸故人","dynasty":"清","author":"钱林","text":"秋江鲤鱼吹浪花，秋江暮寒生绿沙。阑干女儿小垂手，挽起玄云堆鬓鸦。明妆宝幄开筵促，估客缠头锦千轴。白项老乌啼向人，恰似当年耳边曲。当年醉宿倡家楼，就中尤数清溪游。溪流九曲一明镜，水晶帘额珊瑚钩。乌衣诸郎白翎雀，梨园子弟黄幡绰。过江人物最风流，纵饮高歌杂谈噱。入门下马气吐虹，座客谓我周盘龙。我时坐上语不发，一饮欲尽三千钟。银河翻空向身倒，映我玉缸颜色好。酒星摇摇如劝人，直唤麻姑下蓬岛。烛奴浓笑擎荷盘，二十四枝吹欲乾。红镫须臾滚檐角，恰照高楼上丝竹。秋空四起响蜀弦，玄猿绿罴飞满前。此时素娥正悄悄，欲落不落西山巅。当头明月不可掇，过眼悲风那堪摘。美人可惜尽如花，一别云端两超忽。扁舟飘泊横江渚，风月年年浩无主。夜来愁思落谁家，自抱琵琶不知处。吴弦续续弹楚歌，楼头夜宴秋江多。秋江呜咽秋风波。芙蓉醉倒颜微酡，少年不饮奈老何。"}