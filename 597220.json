{"id":"597220","title":"春日浮邱","dynasty":"明","author":"梁柱臣","text":"仙都挺灵岛，宛自罗浮移。天回紫烟阁，洞启朱明扉。山以浮邱名，井记葛洪遗。仙迹久芜没，胜事逢今兹。结伴访丹壑，探幽凌翠微。春光属骀荡，草树郁芳菲。游览历瑶圃，命酌临华池。鱼鸟性自得，泉石色争飞。耳目非人境，云霞生客衣。缅邈神霄上，如聆笙鹤归。共欣濠濮赏，载咏游仙辞。久谢攀笼累，将从汗漫期。"}