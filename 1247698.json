{"id":"1247698","title":"废井","dynasty":"元末明初","author":"蓝智","text":"灵源泄阴岑，古甃涵清樾。波涛逗海眼，疏凿当山骨。阴凝龙蛇气，冷浸鼋鼍窟。馀润滋稻粱，清凉飒毛发。岂知陵谷移，泉源有壅遏。非无涓滴流，竟为沙泥汨。莓苔空青青，蛙黾日相聒。辘轳卧枯桐，回首肠内热。况当朱鸟中，炎风驱旱魃。我圃就焦枯，嘉蔬几生活。凭轩望云南，神物竟寥阔。安得神禹功，于焉引溟渤。当令颠崖人，自此无饥渴。"}