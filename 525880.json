{"id":"525880","title":"东原行赠金士希","dynasty":"明","author":"顾璘","text":"蓬莱近在都城隈，高原如掌风尘开。长江叠送波涛色，钟岳横分紫翠堆。疏林旷望豁心目，四时花艳纷相催。皇居咫尺接灵气，云霞缭绕金银台。橘洲桃水竟恍惚，终南太华空崔嵬。先生泉石性所好，紫绶裹体心潜哀。专城虎竹弃如土，梦想此乡归去来。挂冠散发对高木，閒门白日生苍苔。手提长镵斸春雨，东陵瓜田身自栽。兴起高歌拂衫袖，虬髯仰将何毰毸。江山开辟几千古，孙郎突来生祸胎。干戈六代斗白骨，四十二帝翻云雷。旌旗紫盖转灭没，琼楼绮阁俱飞灰。当时岂无攀龙附凤侣，功成运去多嫌猜。良弓已随高鸟尽，至今空泣英雄才。不如有田尽成秫，当春泼作葡萄醅。砗磲为瓯玉为杯，买金便铸十石罍。上药浸之可养性，烂醉勿论西日颓。傥予出郭来相访，莫遣醒醒骑马回。"}