{"id":"579565","title":"老女怨","dynasty":"明","author":"江源","text":"妾颜十五面如霜，生来不省出洞房。豪家子弟争纳聘，冰人月老复满堂。父母择婿才与俊，高门阀阅仍相当。岂知岁月不我与，寒来暑往催年光。三十已去四十来，春花秋月生悲凉。蹇修不来将奈何，蛾眉衰飒双鬟苍。敢怨当初父和母，但嗟薄命徒心伤。绣衾怕刺鸳鸯对，宝钗羞插凤凰双。不羡东邻结缡女，不嗔西家许嫁娘。闭门闲读周南诗，三复摽梅空断肠。狂夫荡子肯轻许，纵令老死庸何妨。百年会合谅有时，安知坦腹无王郎。"}