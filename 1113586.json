{"id":"1113586","title":"端午","dynasty":"宋","author":"李之仪","text":"綵丝百缕纫为佩，艾叶千窠结作人。散诞何妨儿女戏，漂流不觉岁时新。清歌尚记书裙带，旧恨安能吊放臣。角黍粉团矜节物，一樽聊与寄逡巡。曾约佳人端午归，又期僚友面南池。谁知犹阻重门锁，未拟轻为故国悲。九节菖蒲应好在，十围樗木正相宜。微行细约宁忘我，却话今朝会有期。"}