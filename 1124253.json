{"id":"1124253","title":"梅花二首","dynasty":"宋","author":"赵蕃","text":"折来才见开三四，但觉槎牙乱经笥。迟明已复吐六七，颇怪鲜明侵竹隔。多花璀璨固可人，疏花的皪意逾真。固知此物无不可，风月婆娑仍著我。山矾水仙兄弟数，姚魏称君真僣取。三国人物谁可许，大儿仅得孔文举。我家绕屋碧玉椽，下有独树争婵娟。平安无使信莫传，疏枝冷蕊空凄然。"}