{"id":"746011","title":"读梅宛陵诗集书后 其二","dynasty":"清","author":"汤储璠","text":"人谓诗以穷而工，我谓工诗而后穷。自古诗人多富贵，《雅》《颂》作者何雍容。间有孤生一枝笔，不与群雅相和同。驱使神鬼出奇怪，雕剜造化开屯蒙。江山涕泣诉真宰，恐千万年无鸿濛。然后帝乃降薄罚，捐除禄命称诗雄。使公稍能自贬损，登之馆阁声隆隆。公乃爱穷死不悔，君相欲福难为功。呜呼《大雅》久沦丧，齐鸣瓦缶轻黄钟。江河赖此为砥柱，倒障狂澜使勿东。万岁千秋有述作，何须与世问穷通。"}