{"id":"810473","title":"春暮同敬亭贻谋泛月","dynasty":"清","author":"敦敏","text":"晚风寂寂水潺潺，载酒临流买钓船。莫漫夜游愁秉烛，孤帆明月绿杨烟。树色溟濛绿几行，临河亭子水南庄。荒祠古墓鸦风晚，半夜水声啮坏塘。流水无人古渡头，大家争取小渔舟。月光波色明于镜，欲把閒身托野鸥。微波潋滟月玲珑，深夜迎人擘柳风。重酌残杯回船尾，一篙遥指小桥东。"}