{"id":"906331","title":"夜宿昭亭寺舍弟以公事归城中与梅公泽邵公序昆仲待月山亭取酒共饮明日舍弟有诗次其韵","dynasty":"宋","author":"李弥逊","text":"解衣夜泊灵山巅，胡床待月松风前。已令圆顶具白毡，更促方屦收青编。茶瓯过眼见樽俎，蔬箸放手罗廿膻。清游逸兴在一举，骑鹤大胜扬州仙。吾家小弟困薄领，到处凫鹜长摩肩。归途遇酒成叹咏，飞奴持送空联翩。绝知胜境外尘躅，谁可浪得麻姑鞭。诗梅易邵真二妙，手拈群书类蜗涎。拉枯拾芥真戏事，不待万选知青钱。剩倾醇酎浇舌本，要取金印累累悬。"}