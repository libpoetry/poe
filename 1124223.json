{"id":"1124223","title":"呈明叔七首","dynasty":"宋","author":"赵蕃","text":"近郭梅开应已多，几思扶策奈慵何。兴来起觅墙阴树，点检无花除病柯。今年梅愈去年多，我亦催行奈汝何。此树与君同所植，交情要保岁寒柯。屋角梅开才一枝，道人眼净得先窥。寒厅政尔犹官舍，不似茅檐见汝时。一枝自可不须多，少已难知多奈何。汉殿纷纷锵剑佩，桐江但有一渔蓑。手种竹边梅一株，地幽终觉病而癯。不然我尔要相似，异日重看瘠解腴。岁寒谁觅此穷交，只有梅花发故梢。我坐多言得穷祟，不应于汝更轻嘲。伯威虽拙诗故巧，我拙似渠诗欠工。竹溪想见梅花发，问讯穷冈今不穷。"}