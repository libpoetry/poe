{"id":"820603","title":"满庭芳  日内瓦湖畔残夜闻歌有感","dynasty":"清末近现代初","author":"吕碧城","text":"倦枕欹愁，重衾滞梦，小楼深锁春寒。笙歌绕院，咫尺送喧阗。想见华筵初散，怎禁得、酒冷香残。空剩了，深宵暗雨，淅沥洗馀欢。愁看，佳丽地，帷灯匣剑，玉敦珠槃。怕人事年光，一样阑珊。慢说霓裳调好，秋坟唱、禅味同参。疏帘外，银澜弄晓，江上数峰闲。"}