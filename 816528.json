{"id":"816528","title":"春心 六首","dynasty":"清","author":"曾习经","text":"十日层楼九风雨，三年故国百思量。逢人只信春憔悴，不道闻欢觉小伤。片片清霜叶叶云，梨花嫌冷絮嫌温。何人策马来相过，双燕归时尽掩门。别梦依稀过谢桥，心中风雨暗潇潇。自从拾得杨花片，不见章台见柳条。板阁微寒酒半消，露桃花底漏迢迢。凭谁说与春晓短，试向银屏坐寂寥。不教王令迎桃叶，空见宫人送水云。自信飘零文字海，年年清泪照金尊。罗带春馀特地垂，南唐新恨恶禁持。可怜繁杏阴阴地，几日墙东不再窥。"}