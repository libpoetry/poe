{"id":"1111411","title":"谒夔门桂帅","dynasty":"宋","author":"阳枋","text":"阃歌整暇化清夷，笑把宗师正印提。绣腑文章开剩馥，锦江桃李烂成蹊。旌摇蜀水春浮峡，柝静蛮天月满溪。衣衮归欤近宸极，殊勋嘉叹殿头西。志欲商伊学欲颜，寻师梦绕五湖间。不违誓至仁三月，亲炙宁辞雪万山。流海浪浮蜗战角，排云应许豹窥斑。还丹知换尘凡骨，趁得先生未出关。"}