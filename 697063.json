{"id":"697063","title":"哭李能茂五首","dynasty":"明","author":"胡应麟","text":"命岂文章达，才偏造物憎。霜蹄残騕袅，风翮坠鲲鹏。大业愁中废，雄图怅代兴。兰陵川上酒，犹忆共如渑。肺病呻吟外，魂摇弃掷年。千秋迟白纻，万恨剧青毡。鸡鹜争谁得，龙蛇命岂然。玄亭莽空阔，愁绝异时传。世事狂歌外，人才太息中。篇章亡白贺，翰墨逝冰邕。弱女啼荒径，孤嫠咽殡宫。棠梨最无赖，满树发东风。世谁怜薄禄，天亦忌雄才。落月长鲸去，悲风大鸟来。遗书残竹素，旧宅翳蒿莱。绝顶芙蓉上，曾同眺越台。青山曾不厌，朱绂定谁强。宇宙瑶华歇，川原玉树藏。无年嗟太傅，有业恨中郎。寂寞安昌第，堪谁到后堂。"}