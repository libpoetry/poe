{"id":"1108847","title":"古宫词十首","dynasty":"宋","author":"刘克庄","text":"妾意憨如昔，君心苦不常。未闻求故剑，别有献明珰。妒亦常情尔，长门谴太深。犹将金买赋，万一帝回心。沟水通宫苑，泠泠去复回。无人漏言语，红叶是良媒。年年花鸟使，选色进深宫。不论妾心赤，惟看妾臂红。穗帐浑如旧，何曾奏伎来。君王不终惠，留妾在空台。玉辇临前殿，方陈角抵嬉。如何熊犯跸，仅有一昭仪。何必关山远，凉风在殿西。箫声犹袅袅，舞袖忽凄凄。君恩如纨扇，惟恐值秋风。方喜入怀里，安知弃箧中。八代更相禅，休文北面萧。不如文惠妾，垂泪记前朝。妾性尤柔顺，相看满面春。安知时态薄，偏妒入宫人。"}