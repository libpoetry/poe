{"id":"1126542","title":"和孙端叟寺丞农具十五首 田庐","dynasty":"宋","author":"梅尧臣","text":"结庐野田中，其高足以觇。坐卧劣自容，巢栖未尝厌。但能风雨蔽，何惜茅蓬苫。终当收刈毕，寂寞惭山店。白扇非团扇，每来场圃见。因风吹糠籺，编竹破筠箭。任从高下手，不为暄寒变。去粗而得精，持之莫言倦。农人力已勤，要在布嘉种。手持高斗柄，觜泻三犁垄。月下叱黄犊，原边过废冢。安知侠少年，玉食金羁拥。适从伐枯桑，莫悟刃已缺。蚕工向欲迫，田事不可彻。丁丁背谷声，役役持柯热。积薪高于山，焉用先后别。古圣通物宜，揉斲资粒食。稼穑尽民勤，垦耕穷地力。推化本神农，维时思后稷。我老欲归田，兹器已先识。诗称庤钱镈，南亩兴农作。宁唯务芟薙，岂不在刈穫。收功向嘉谷，托用随芒屩。太平兹所重，坐见销锋锷。芜秽或不治，良苗安得长。薅来露未晞，荷去月初上。侵烟湿鹅颈，近茇翻蚁壤。生具自有馀，何辞汗沾颡。上袯与下襫，青蓑苦能织。晓披春雨来，晚晒阳坡侧。蔽身常自足，冲湿曾为得。任从野风吹，已敌寒蓬色。力田冒风雨，缉箨为台笠。寒蓑相与用，阴野低迷入。足屦固易濡，鬓葆何尝湿。斯须未可去，赫日资乃急。破领耕不休，何暇顾羸犊。夜归喘明月，朝出穿深谷。力虽穷田畴，肠未饱刍粟。稼收风雪时，又向寒坡牧。覆牛畏严霜，爱之如爱子。朔风吹栏牢，禦冻赖苴枲。恶薄将异鞯，贫栖乃同被。重畜不忘劬，老农非可鄙。既如车轮转，又若川虹饮。能移霖雨功，自致禾苗稔。上倾成下流，损少以益甚。汉阴抱瓮人，此理未可谂。瓦罂贮溪流，滴作耘田漏。不为阴晴惑，用识早暮候。辛勤无侵星，简易在白昼。同功以为准，一决不可又。挂鼓大树枝，将以一耘耔。逢逢达远近，汨汨来田里。功既由此兴，饷亦从此始。固殊调猿猴，欲取儿童喜。牧人乐下牧，背骑吹短笛。声穿吴云低，韵入楚梅的。谁嗟苦调急，自与幽意寂。应同尧时民，歌将土壤击。"}