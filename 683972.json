{"id":"683972","title":"送表兄出居","dynasty":"明","author":"王世贞","text":"中庭桃李树，蓁蓁夹庭阶。枝枝交荫带，叶叶互相依。雨露方齐润，东风亦均吹。何必同根蒂，然后乃宜家。此树本无言，移者自为蹊。昔合尚有分，今分合何时。送子出门去，挥泪不成辞。今夕高宴会，登歌含惨吁。借问何为尔，送子以离居。离居多苦辛，歌浅思有馀。忆昔童冠时，朝暮两相于。胡为向康庄，改辙行自驱。比邻固匪遥，疏者曰以疏。但令心期迩，踪迹岂必俱。再拜与子别，四望野踟蹰。"}