{"id":"466272","title":"三月某日共肖夫妇并卢出作随意游，随记所历。久不作诗，手拙如脚矣","dynasty":"当代","author":"卢青山","text":"短尾一寸亦称鳞，巨海沧澜寄此身。我能食子犹放子，细想人间死与生。一亩湖滩绿可看，正从冬雪夺春还。眼中新草参枯草，心底中年杂少年。盖茅为顶土为墙，老者相迎面有霜。我亦欲来浮两桨，人间惆怅事犹长。春山鸟啭往相还，剩欲吟诗意已阑。隔岸菜花黄十里，能书长卷地天间。纠缠衣食更文章，老尽青春腐尽肠。看取洲头双觳觫，只消新草与湖光。杜鹃花发许风流，唢呐疯吹百自由。儿女自惭伧俗甚，一枝簪上万山头。可游者水似沧浪，可载者云归帝乡。可弃者世如绳索，可悲如我空彷徨。"}