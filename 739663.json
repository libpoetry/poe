{"id":"739663","title":"因视饥籍夜投山寺憩宿有述","dynasty":"清","author":"帅家相","text":"翳翳翠微暮，采蕨人未还。我马嘶忽惊，虎迹空连山。谁能绝恐惧，余亦趋禅关。借问持篚人，信往遭祸艰，潜身度密箐，趋避力孔殚。馁腹藉少充，纵死辞羸孱。偷生豺狼窟，人命轻豆箪。念之迫中肠，吏责何由宽。老僧供薄粥，挥退不拟餐。忍饥度深夕，庶以齐恫瘝。穴鼠号顾我，余粮亦奚干。恻怛吾同人，不言心已酸。四邻寂鸡犬，闇室候夜阑。明晨忍遽出，菜色吾重看。"}