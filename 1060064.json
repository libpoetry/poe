{"id":"1060064","title":"奉酬天复古风","dynasty":"宋","author":"周行己","text":"我生不爱言，欲言令人恶。总总乾坤内，抱此谁与托。昔者所亲人，今或苦荼若。生交各分离，死交已冥漠。事非固必存，千载一转脚。要知达士心，阅世等糟粕。不求万法脱，不与万法缚。索然天地中，去留如解箨。万事岂足为，而苦自结约。吾以此应世，方枘入圆凿。何当得蔡侯，飘若云中鹤。新诗近道要，如病饮良药。上言古心人，次言时道薄。落落济世志，拙者但骇愕。功名付吾子，我独甘藜藿。谁知陋巷中，箪瓢有馀乐。"}