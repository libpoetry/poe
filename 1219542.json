{"id":"1219542","title":"至正十年正月一日，与龙门僧良琦、临海陈基联句，送匡庐道士于彦成归越，兼柬萧元泰、卢益修云","dynasty":"元","author":"郑元祐","text":"岁朝逢王春，雨雪暗吴下。行人明当发，别袂惨莫把。飘飖贺监舟，蹀躞灵运马。山驿梅始繁，溪船浪仍打。行纾庄舄吟，去结远公社。禹穴紬奥编，兰亭集群雅。神韵鹤氅朗，风标鹅经写。双凫继遐躅，千秋祝纯嘏。信凭回潮尾，春融枯樟胯。越台瞰蓬瀛，胥涛驾龛赭。白战隐鞍甲，绿醑酣觲斝。智囊倒精悍，词锋发侈哆。萧史德符欤，卢敖天游者。道枢混溟涬，语阱脱謑髁。但令冠峨峨，肯羡绶若若？沧海等稊米，黄金真土苴。接罹或露发，短褐不掩踝。捷若矢离弦，勇如金跃冶。青云步伊始，白雪和殊寡。土膏动勾芒，春情满原野。桂树歌讵已？柳枝折难舍。别梦梁月堕，清谈松风洒。蓬藋既可居，芦菔自堪鲊。望望玉山阿，来朝卜灯灺。"}