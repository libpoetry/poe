{"id":"694824","title":"送太史李公还朝二首","dynasty":"明","author":"宗臣","text":"楚江二月送朱轮，江上千家长白蘋。宫锦尚留丛桂色，仙舟不住广陵春。云间鳷鹊含香入，日下夔龙佩玉新。一自周南归太史，石渠视草更何人。北去楼船向紫垣，长途芳草日开樽。汉庭秋问仙人掌，方朔才高金马门。群盗兵戈无上策，苍生憔悴满中原。安危将相须公等，宵旱于今独至尊。"}