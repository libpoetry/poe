{"id":"562442","title":"花游篇","dynasty":"明","author":"丘浚","text":"云楼雾阁深濛濛，弱流万丈号天风。姓名久注丹台里，浮槎直泛银河水。凌空八翼飞天门，若木不罥鲛绡裙。天衢空阔舒禹步，俯瞰人寰惜丘墓。一声铁笛下天来，拟借重湖为酒杯。珍珠落槽冰在椀，雪儿歌唇玉奴板。天边一任乌轮西，拂尘扫石题复题。鸾俦凤侣随蝶使，烂熳芳游日三四。醉挥彩笔扫云笺，试写神游八极篇。"}