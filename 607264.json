{"id":"607264","title":"陈侍御奉母太孺人还里","dynasty":"明","author":"卢龙云","text":"雪满初阳候，斑衣下直庐。春风覃帝里，昼锦导亲舆。柳色逾燕甸，花光接赵墟。瑶池青鸟使，玉殿紫鸾书。黄发应多祉，白眉久不虚。登车雄孟博，驱传美相如。旧德贤星聚，新恩湛露馀。萱庭光列鼎，梓里羡充闾。莫恋青霞久，须知白简疏。称觞娱寿域，封事想宸居。将母重来日，鱼轩引鹭车。"}