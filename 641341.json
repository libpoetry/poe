{"id":"641341","title":"十月七日入夜北风大作连两日夜方止","dynasty":"明","author":"殷奎","text":"黑风怒捲长淮急，白浪掀空如壁立。天纲欲解日月摇，地轴愁翻山岳泣。大鳅失穴无处藏，小龙跳渊不敢蛰。长艘巨筏纵复横，走碇摧樯危以岌。此时坐我运甓船，胃倒肠翻几绝粒。戽水闻声悸未平，踏冰失足嗟何及。吾闻君子不乘危，遗体葆藏逾什袭。奎兮汝独非人子，忍使身从鱼濈濈。屈指初终三日交，痛定思之久呜唈。作诗为戒示儿曹，十月九日山阳邑。"}