{"id":"812454","title":"奉和牧翁催妆词四首","dynasty":"清","author":"许经","text":"秀泖遥通银汉潮，先期一月鹊填桥。妆楼那有炎敲到，玉女头盆雪未消。莫是前身柳七郎，晓风残月玉人傍。要将学士新词比，恰好横江双鹤翔。作赋登高未易才，香奁新样玉台开。更将补衮弥天线，问取针神薛夜来。勋名千古说汾阳，织女空中㖟记详。今日云軿映双好，柳星奎宿两辉光。"}