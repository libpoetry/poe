{"id":"464530","title":"汉宫春 游西林公园，即广西大学所在地","dynasty":"当代","author":"章士钊","text":"开府西林，却化为城阙，满眼青衿。间关旧时从事，细检岩阴。履綦何处，只荒碑、支阁苔岑。行不尽、长溪寒水，依然栏槛深沉。往日英雄谁念，任良丰山水，描写形音。相思未知我到，红豆飘零。老年宾客，乍来游、重问难凭。漫赢得、早在魂梦，桂林曾吊西林。"}