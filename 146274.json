{"id":"146274","title":"葬无主墓碑","dynasty":"宋代","author":"文天祥","text":"路逢一石碑，亭亭傲风雨。停骖彷佛看，云是无主墓。末书戊申岁，屈指九十秋。是时龙渡江，甲子恍一周。借问葬者谁，承平百世祖。亦有周馀民，战骨委黄土。太祖下江南，誓不戮一人。神孙再立国，天以报至仁。大河流血丹，屠毒谁之罪。潼关忽不守，皇皇依汴蔡。螳螂知捕蝉，不知黄雀来。今古有兴废，重为生人哀。"}