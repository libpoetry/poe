{"id":"110346","title":"玲珑四犯·碧黯塞榆","dynasty":"宋代","author":"谭宣子","text":"碧黯塞榆，黄销堤柳，危栏谁料重抚。才情犹未减，指点惊如许。当时共伊东顾。为辞家、怕吟鹦鹉。衮衮波光，悠悠云气，陶写几今古。生尘每怜微步。渺江空岁晚，知在何处。土花封玉树。恨极山阳赋。吹芗扇底余欢断，怎忘得、阴移庭午。离别苦。那堪听、敲窗冻雨。"}