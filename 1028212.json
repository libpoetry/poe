{"id":"1028212","title":"游龙瑞宫","dynasty":"宋","author":"楼钥","text":"隔山望危石，老面凛如铁。路回两屏开，见此高嵽嵲。伟哉名公卿，峨冠会朝列。又如鼓迅霆，玄云助击烈。痴阴不作雨，空翠袭冰雪。野水不知源，绕径几万折。子长真爱奇，万里探禹穴。我家甬水东，扁舟轻入越。窃此半日闲，到处辄清绝。传闻古洞天，琼台照金阙。神仙杳难问，一笑山石裂。相逢客路中，翻手数年别。胜地更跻攀，莫厌屐齿折。"}