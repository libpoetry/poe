{"id":"844413","title":"辛酉首夏述怀五首","dynasty":"清末民国初","author":"金武祥","text":"江关萧瑟恨何如，避寇偏难更卜居。得福转因亡塞马，馀殃尚恐及池鱼。堪嗟人事多迁变，空望妖氛尽剿除。太息莺花歌舞地，三吴回首尽成墟。细柳新蒲最动愁，书生常抱杞人忧。明知草窃时难久，无柰瓜期岁已周。鹤唳不堪频报警，狼吞到处尚穷搜。白头野老多情话，追溯升平也泪流。犹忆当年旷日持，河山恢复屡愆期。国无严谴官多怠，将不穷追寇易滋。竟使羊亡机早失，岂知乌合势终离。即今几处援军集，可慰忧勤圣主思。云霓常自望元戎，悽绝嗷嗷泽畔鸿。岂有城亡归劫运，翻乘贼退冒奇功。连山夕照烽烟紫，遍野春馀战血红。直北关河犹扰攘，几时重见九州同。沧海桑田劫未阑，那堪时节又春残。感深吾辈嗟何补，乱在人心治最难。呼作马牛曾漫应，处同燕雀敢偷安。有谁寻得桃源路，隔却云山岁月宽。"}