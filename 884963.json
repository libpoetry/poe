{"id":"884963","title":"笛家弄/笛家 用耆卿韵","dynasty":"宋","author":"朱雍","text":"镶质仙姿，缟袂清格，天然疏秀。静轩烟锁黄昏后。影瘦零乱，艳冷珑璁，雪肌莹暖，冰枝萦绣。更赋风流，几番攀赠，细拈香盈手。与东君、叙暌远，脉脉两情有旧。立久。阆苑凝夕，瑶窗淡月，百琲寻芳，醉玉谈群，千钟酹酒。向此，是处难忘瘦花，送远何劳垂柳。忍听高楼，笛声凄断，乐事人非偶。空馀恨，惹幽香不灭，尚沾春袖。"}