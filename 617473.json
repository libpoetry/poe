{"id":"617473","title":"初春邀诸固寅集小桃源","dynasty":"明","author":"陈迪祥","text":"帝城佳丽自畴昔，余生似带烟萝薜。不羡搴芳逐冶游，偏喜寻幽来野僻。白门桥西一径斜，中衍山林与阡陌。引著胜地兴不禁，等閒试理游春屐。侧身恍入武陵源，百道香光迷所适。玉树堂前兰蕊新，慈航堤畔柳芽碧。千树梅花绕径开，红白相错如绣襞。立望幽芬欲断魂，坐对落英屡沾帻。脩竹摇青似翠帏，方沼凝寒浸幽石。遥遥塔影出空林，隐隐梵音动深夕。我来静对已忘言，况复开樽引群益。"}