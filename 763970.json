{"id":"763970","title":"渡江云 昔年情绪","dynasty":"清","author":"邹祗谟","text":"昔年情绪，忆绿窗调笑，细语爱吴侬。流苏微响处，自忖风流，人在画屏中。闲听戍角，声声响、泪滴铜龙。恨当初、并肩花底，衫映石榴红。匆匆。一时分手，别意如烟，剩酒痕花血，尽思量、罗襦半解，宝髻微松。鱼函新叠回文字，应还仗、一点轻鸿。销魂地、难忘云树葱胧。"}