{"id":"682318","title":"次韵答杨士廉二首","dynasty":"明","author":"乌斯道","text":"铁崖仙去梦魂安，之子先登上将坛。笔走龙蛇誇旭圣，诗成锦绣薄郊寒。敝裘正想云间脱，长剑空于海角弹。昨夜偶来陵水上，满天明月为同看。壮游无复梦长安，到处披云卧石坛。石化五羊云气暖，井涵孤凤月华寒。瓢因有酒何劳弃，冠为无尘不用弹。再入龙山须过此，蓬莱天地待君看。"}