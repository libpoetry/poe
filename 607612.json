{"id":"607612","title":"潘中丞读书台","dynasty":"明","author":"曾仕鉴","text":"菰城城畔碧氤氲，书著名山海内闻。台上剑悬天目月，枕边帆带具区云。星回宝塔双标立，地坼银河二水分。夜有青藜传太乙，时来高策重河汾。为霖尚想蟠龙气，泽雾终多隐豹文。太守风流馀胜迹，上公勋业耀苍旻。蓬莱近接夔龙会，松桂遥抛鹿豕群。未论东山起安石，且图麟阁答明君。"}