{"id":"743209","title":"伏波庙","dynasty":"清","author":"顾鉴","text":"逆莽乘权窃神器，龙蛇战野天日蔽。雄也作颂歆也臣，读书万卷纲常昧。是时伏波伏草莽，怀才欲试空无计。子阳隗嚣俱僣窃，纷纷割据皆称帝。公时遨游蜀陇间，足履其庭心窃议。世乱时危汉鼎移，回翔审顾难为地。白水真人起南阳，苍生有托神明契。英雄一见决先几，从此委身心不二。始知帝王自有真，区区边幅徒滋伪。聚米陈筹指掌中，中兴戡乱归睥睨。风云遭际亦偶然，独具巨眼乘时会。赤符应谶大创平，炎炎火德中天继。徵侧披猖又寇边，一麾再扫交州沴。至今铜柱标南服，当日明珠谗苡薏。只此已足表旂常，胡为雄心犹奋励。七十霜髯再据鞍，五溪南触蛮荒厉。马革岂真求夙愿，久要竟堕斯言泪。清浪滩头金碧辉，灵旗风卷彤云翳。鹧鸪不呼神鸦翔，洪涛汹汹余战气。舟师估舶尽解帆，巴童作舞楚巫祭。试问云台何处问遗踪，公之英灵犹利济。"}