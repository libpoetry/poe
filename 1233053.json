{"id":"1233053","title":"寄女婿陈绍吾","dynasty":"元","author":"周巽","text":"明月出东山，飞光照峨嵋。白云生镜石，动有万里期。念子在远道，身为微禄縻。九载一迁秩，会面知何时。生女有所托，谁能嗟远离。去春始归宁，怀抱乳下儿。苦云夫去远，辛勤仰姑慈。成童恋祖母，乳子乃在兹。近得嘉定报，衣成将寄谁。亟令吾孙去，庶用慰离思。眉山云千叠，锦水天一涯。勖哉慎自保，有志达所为。"}