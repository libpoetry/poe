{"id":"1176629","title":"南泾渔父","dynasty":"唐","author":"陆龟蒙","text":"予方任疏慵，地僻即所好。江流背村落，偶往心已嫪。田家相去远，岑寂且纵傲。出户手先筇，见人头未帽。南泾有渔父，往往携稚造。问其所以渔，对我真蹈道。我初簎鱼鳖，童丱至于耄。窟穴与生成，自然通壶奥。孜孜戒吾属，天物不可暴。大小参去留，候其孳养报。终朝获鱼利，鱼亦未常耗。同覆天地中，违仁辜覆焘。余观为政者，此意谅难到。民皆死搜求，莫肯兴悯悼。今年川泽旱，前岁山源潦。牒诉已盈庭，闻之类禽噪。譬如死鸡鹜，岂不容乳抱。孟子讥宋人，非其揠苗躁。吾嘉渔父旨，雅叶贤哲操。倘遇采诗官，斯文诚敢告。"}