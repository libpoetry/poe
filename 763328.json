{"id":"763328","title":"春风袅娜 邱路看桃花","dynasty":"清","author":"吴绮","text":"问桃源何处，曾赚渔郎。沿岭路，泛湖光。扣兰弦又见苎萝烟雨，忽成霞彩，飞入蓬窗。但有天红，都无湿翠，不辨胭脂深浅妆。十里笼将画溪水，一身疑上，紫云乡。生恐封姨巧妒，丝丝点点，到明日、步障难藏。倾椒醑，祝东皇。尊前惜取，娇压红裳。莫待重寻，元都仙苑，且教沉醉，濯锦春江。尘缘休恋，怕双扉人去，题门诗在，前度茫茫。"}