{"id":"591787","title":"望雪浪阁寄罗太史","dynasty":"明","author":"欧大任","text":"进帆文江曲，江水清且涟。水宿倦独往，岩栖久无缘。倏经雪浪石，问讯飞霞前。临清敞高阁，偃息群玉仙。标以栖霞馆，带以种秫田。簪笏谢金马，衿佩随青毡。兹邦古安成，诗书闻诵弦。人伦有师表，风教伊谁传。余夙企明哲，未由觌高贤。徒望县车里，曾览削竹编。坚卧足镇俗，捷径难自全。寄谢山中人，岁暮怀灵荃。"}