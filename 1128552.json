{"id":"1128552","title":"从仁叔求楷笏四首","dynasty":"宋","author":"葛胜仲","text":"异种初从弟子栽，东家宰木郁泉台。谁知当日勤封植，只作人间手板材。好事频求阙里堂，文房裁斲已盈床。讲郎乞与非抛却，已办棼丝结紫囊。横斜文理秀斓斑，分饷閒官尚独悭。准拟遣人来检料，欲将拄颊望西山。祗召行亲尺五天，书辞对命赤墀前。人言此板多乖牾，换试聊须觅褚渊。"}