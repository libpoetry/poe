{"id":"508534","title":"朱绣衣母陈孺人寿诗二十四韵","dynasty":"明","author":"倪谦","text":"东风二月春无涯，堂背竞开萱草花。倚门喜听噪檐鹊，忽报远道儿还家。远道见还自何所，玉关紫塞迎风沙。儿从前年持宪节，边城遍历临荒遐。严霜凛凛拂绣斧，揽辔胆落青骢騧。幽障云收绝烽火，深戍日落鸣寒笳。威宣德洽境宁谧，马肥丰草兵无哗。岂不怀归养阿母，载驱四牡歌皇华。流光荏苒岁两阅，细数归期忻及瓜。昨来受代整朝佩，银河水暖回仙槎。龙楼入觐五云晓，天颜有喜承褒嘉。下堂阿母重迎劳，问儿久别时何赊。谁知说帨正初度，母子欢聚人争誇。况树高门表贞节，命服煌煌荣翟珈。童颜红晕体康健，绿鬓未改如堆鸦。寿筵弘敞杂尊俎，鼕鼕画鼓闻频挝。绣衣新换綵衣舞，香云蔼蔼笼乌纱。新妇将孙拜堂上，桂枝挺秀兰抽芽。幕开黄雀自堪馔，冰泮白鱼还可叉。才闻王母致碧藕，又见小玉供胡麻。更看伯婆年八十，一门双节无纤瑕。晚膺禄养享胡福，人生至乐谁能加。我观南极吐光耀，赋罢南陔空叹嗟。何由升堂祝母寿，玉杯春酒倾流霞。"}