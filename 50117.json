{"id":"50117","title":"送人赴广信军幕","dynasty":"元代","author":"戴良","text":"慊慊促夜弦，翩翩戒晨轴。临分将列觞，指景念出宿。羁思无定端，官程有成速。含思登回陌，抱疢度遥陆。前峰日衔岫，后蹊风出谷。欲投近村去，惟见远烟绿。冰溪渺森沉，玉山郁骈矗。方远悲路长，逾前叹期促。边障固优暇，边情易翻覆。赞政谅匪难，布德在所勖。古来固疆圉，岂皆藉颇牧？"}