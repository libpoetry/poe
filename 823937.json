{"id":"823937","title":"雨中花慢 秋荷","dynasty":"清末近现代初","author":"陈方恪","text":"泛玉歌阑，闹红妆褪，野塘零乱斜晖。又凉蝉唱晚，倦柳沦漪。露重瑶房欲坠，烟昏青镜都迷。佳期过却，水天清梦，输与鸥知。锦鳞波远，荡尽兰桡，采香人到应迟。还暗忆、巴池飐雨，潘鬓萦丝。碎影犹怜翠被，馀酲空想娇姿。西风后夜，寒蛩蓼溆，替写相思。"}