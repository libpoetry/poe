{"id":"1129105","title":"金刚随机无尽颂 威仪寂静分第二十九","dynasty":"宋","author":"释印肃","text":"无所从来去，法身非住处。充满十方空，言说非本据。方称调御师，大愿力弘慈。含灵皆一体，灭度行无私。欲明三界主，莫信邪师语。说有有无时，道在未相许。莫认四威仪，行住坐卧知。念念皆相应，珍重任时宜。伯雪徒击目，失钱遭罪辱。安心毕竟空，一念无延促。陶潜谩皱眉，犹道得归迟。争似庞居士，心空及第归。一株庭际柏，青青无变色。不逐四时凋，权指南标格。千古任风吹，明月最相宜。寒鸿云外叫，此意有谁知。"}