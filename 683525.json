{"id":"683525","title":"寄寿子与观察文六十","dynasty":"明","author":"王世贞","text":"著成中论日逍遥，迟晚功名始自超。亥足步过天一半，弘年策射汉三朝。筹从海屋添来易，梦近仙山景亦饶。为拟平原歌柰乐，婀娜轩冕向青霄。与君通籍便相亲，耆指应刘更几人。春雪倡来无后辈，风波阅尽有完身。兰芬藉藉留三楚，棠色阴阴遍七闽。不独玺书天上下，还闻抱送两麒麟。"}