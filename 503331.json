{"id":"503331","title":"题屿南林遵性所赠墨竹","dynasty":"明","author":"王恭","text":"忆昨南游花屿头，问耕堂上几日留。江云渭树无期别，雨散星离空复愁。渭川逸节何潇洒，多公远寄山中者。?法偏凌与可前，风流不在吴兴下。秋风野馆闲萧萧，何以报之双琼瑶。青山向夕捲幽幔，明月入户窥参寥。知君本是金门客，何乃栖迟在泉石。见画令人重忆君，秋风黄叶又纷纷。"}