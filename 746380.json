{"id":"746380","title":"下方广观瀑","dynasty":"清","author":"朱葵之","text":"雪山夜颓银潢泻，水势行空若奔马。琳宫一角枕山腰，珠瀑环观宜在下。云峦䆗窱开烟村，中有修竹藏寺门。寒山拾得不可见，一声鱼呗清心魂。寺门恰对前山麓，崖磴层层互起伏。殷地春雷走甲兵，洒空夏雪飞罗縠。侧出都疑琼树悬，横拖似避金松矗。万丈奔驰界赤霞，千番灌溉滋黄独。君不见，仙掌侧，匡庐旁，龙湫大小争颉颃。建瓴之势此为最，白龙首尾何昂藏。兴公作赋叹奇绝，至今翰墨流馨香。吁嗟乎！安得剡溪藤一纸，收拾青山入笔底。更谱怪松尺有咫，卧听惊涛长隐几。"}