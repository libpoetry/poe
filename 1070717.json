{"id":"1070717","title":"仲兄去岁落一齿书来怅然作诗以宽其意","dynasty":"宋","author":"李光","text":"四大非我有，元气力护持。齿从龆龀换，既老还复隳。太公含两齿，卒为帝王师。睢阳嚼空龈，名与日月垂。张仪但舌在，折齿激范雎。汉相老无齿，饮乳如婴儿。安得铁如意，击堕还离离。齿存固可喜，齿落无深悲。退之有成言，软饭稳送之。何须噬乾胏，但可食肉靡。养生已有堂，晏坐吞朝曦。谷神定不死，老聃岂吾欺。时为五禽戏，纳息如灵龟。命友日饮醇，弄孙且含饴。齿落会复生，千载傥可期。"}