{"id":"1238909","title":"题清閟堂雪蕉图","dynasty":"元末明初","author":"杨维桢","text":"洛阳城中雪冥冥，袁家竹屋如箳篂。老人僵卧木偶形，不知太守来扣扃。辋川画得洛阳亭，千载好事图方屏。寒林脱叶风寥泠，胡为见此芭蕉青。花房倒抽玉胆瓶，盐华乱点青鸾翎。阶前老石如秃丁，银瘤玉瘿鲨星星。呜呼妙笔王右丞，陨霜不杀讥麟经。右丞执政身彤廷，燮理无乃迷天刑。胡笳一声吹羯腥，血沥劲草啼精灵。呜呼尔身如蕉不如蓂，凝碧池上先秋零。"}