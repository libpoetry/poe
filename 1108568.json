{"id":"1108568","title":"喜雨二首柬张使君","dynasty":"宋","author":"刘克庄","text":"一穟祥烟彻九关，六丁澒洞起泥蟠。皆云端笏精虔际，不觉翻飘肸蚃间。侯念牧刍无德色，仆尸香火有惭颜。分明唤得天公应，清旦朱幡谢雨还。天人谁道不相关，方寸精诚极际蟠。绿简赤文宣读顷，青秧白水立谈间。昔沾一溉犹衡虑，今卜三登始解颜。野老放锄相劳苦，官租堪了债堪还。"}