{"id":"682059","title":"送冯用韫学士归省","dynasty":"明","author":"余继登","text":"君王方问道，学士乃宁亲。绿野看云近，黄金结绶新。更缘瞻岵意，得慰倚闾人。綵服皆宫锦，犹馀汉苑春。壮年能解绶，拜命即辞荣。盛事归桥梓，私心忆弟兄。传符明主赐，樽酒故人情。别后长安道，应增鸣雁声。自与君为友，知君真可师。亦惭非远志，谬欲托深期。握手忍分去，停杯怅别离。无由生羽翼，相望但相思。知君非久别，无柰亦分违。从此风期阻，渐看云会稀。南邻想高士，东壁望馀晖。莫向碧山去，依依恋舞衣。"}