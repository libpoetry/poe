{"id":"1119570","title":"过吕仙洞四首","dynasty":"宋","author":"陈造","text":"神游八极此焉归，紫府天宽石作扉。倦客重来炷沉燎，转头六十七年非。天人蜕迹便天飞，混迹尘凡世得知。岁历七朝踰六百，朝朝冷眼阅行尸。嵌岩中有玉为壶，不作嵇生守煅炉。玩世肯尝东老酒，翻身时过洞庭湖。尘踪了鸟病催残，梦谒真人九转丹。已熟浮生枯骨观，更悲凡质遇天难。"}