{"id":"28103","title":"上真观·尝闻升三清","dynasty":"唐代","author":"陆龟蒙","text":"尝闻升三清，真有上中下。官居乘佩服，一一自相亚。霄裙或霞粲，侍女忽玉姹。坐进金碧腴，去驰飙欻驾。今来上真观，恍若心灵讶。只恐暂神游，又疑新羽化。风余撼朱草，云破生瑶榭。望极觉波平，行虚信烟借。闲开飞龟帙，静倚宿凤架。俗状既能遗，尘冠聊以卸。人间方大火，此境无朱夏。松盖荫日车，泉绅垂天罅。穷幽不知倦，复息芝园舍。锵佩引凉姿，焚香礼遥夜。无情走声利，有志依闲暇。何处好迎僧，希将石楼借。"}