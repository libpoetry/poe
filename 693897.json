{"id":"693897","title":"再赴亮社与万司理","dynasty":"明","author":"陈仁锡","text":"星聚商丘再举樽，南州留辖素风存。重闱寿祉怡王母，大被论文治弟昆。秋水为神拔奇士，閒云随我涉疏园。归来案牍浑无事，入奏平反劝举飧。夜阑始觉湿衣裳，闻道广寒深且长。绕岸唐隋分古树，隔林笑语属长杨。蛟龙寂听惊人句，鸥鸟慈依牧郡场。有客明朝重载酒，相逢还似水中央。历落风尘总不知，海棠开遍探阑迟。邦君好客翻寻主，亮社多贤乐取斯。绿长羲台问奇字，白分轩帝带松枝。文章一变人稽古，砥柱狂澜自得师。"}