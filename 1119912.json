{"id":"1119912","title":"送同少野赴华藏寺二首","dynasty":"宋","author":"陈著","text":"絮帽蒙头太白峰，忽然霹雳起虚空。遁庵强出本心退，荼毒高迁好样同。南北云山十年梦，东西浙水一家风。无边福量如何说，龙象都归禽纵中。落花流水去帆孤，风雨交情奈老夫。诗屋知谁共云月，笑图和我入江湖。千山遮眼梦自到，万笠传声书可无。家有寿翁垂百岁，尚因归省及桑榆。"}