{"id":"695850","title":"送胡宪使伯贤赴滇中六首","dynasty":"明","author":"欧大任","text":"万里中原一骑过，清秋饮马渡黄河。不知何处登楼赋，衡岳峰头白雁多。诏下楼船习水犀，昆明更在益州西。非缘圣主贤臣颂，争遣王褒祀碧鸡。叶榆河上赤枫秋，霜落苍山小队游。骑吹翩翩迎汉使，诸蛮西拜五花楼。岛夷曾畏伏波军，久见边尘断吐蕃。白日烟消西洱海，青天云捲雪山门。南中孟获七擒时，羽扇从容不用师。铃阁治书逢使者，函封先寄爨王碑。腰间宝剑七星开，何限中朝赠策来。君上高峣还北望，白榆秋色满燕台。"}