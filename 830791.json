{"id":"830791","title":"雪后过滁州朱虎臣大令邀看丰乐亭醉翁亭并拓碑见赠","dynasty":"清末民国初","author":"沈瑜庆","text":"昔人四十便称翁，今我早衰将毋同。我来作客翁作主，惭无健笔追宗工。文章偶然作游戏，宾客可欺宁儿童。如何一代论风雅，门生乃尔相推崇。故人途遇朱公叔，邀我来看西南峰。丰碑屹立恣摹拓，老梅媚妩藏深丛。群山奔赴雪初霁，涧泉一夜添清潨。亭前置酒当日暮，山僧秉烛头如蓬。诗人循吏自有在，盛名饮啄皆为功。官长今无醉翁醉，岁事不见丰乐丰。时晴仆夫促更发，盐官行李殊匆匆。"}