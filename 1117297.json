{"id":"1117297","title":"寿赵茂嘉郎中二首","dynasty":"宋","author":"辛弃疾","text":"玉色长身白首郎，当年麾节几甘棠。力贫活物阴功大，未老垂车逸兴长。久矣如今太公望，岿然真是鲁灵光。朝廷正尔尊黄发，稳驾蒲轮觐玉皇。鹅湖山麓湛溪湄，华屋眈眈照绿漪。子侄日为真率会，弟兄剩有唱酬诗。杨花榆荚浑如许，苦笋樱桃正是时。待酌西江援北斗，摩挲金狄与君期。"}