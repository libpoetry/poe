{"id":"201204","title":"沁园春·神水华池","dynasty":"宋代","author":"张元干","text":"神水华池，汞铅凝结，虎龙往来。问子前午後，阳销阴长，自然炉鼎，何用安排。灵宝玄门，烟萝真境，三日庚生兑户开。泥丸透，尽周天火候，平步仙阶。蓬莱。直上瑶台。看海变桑田飞暮埃。念尘劳良苦，流光易度，明珠难得，白骨成堆。位极人臣，功高今古，总蹈危机吞祸胎。争知我，办青鞋布袜，雁荡天台。"}