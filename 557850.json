{"id":"557850","title":"拟安石答","dynasty":"明","author":"张弼","text":"东山谢安石，答尔张汝弼。我渐旷达风，未免风流癖。起来济苍生，谈笑安王室。尔独不闻白眼王金陵，平生廉谨冠世名。得君不啻鱼水乐，甘心乃从狐鼠朋。只手上遮天眼黑，纵横颠倒县苍生，遂令磬石如浮萍。乃知士当存大节，琐琐小器何足称。尔生濂洛后，述途见日星。当自得师报明廷，何须戏与我争衡。东山石无语，落日天冥冥。"}