{"id":"812772","title":"朝中措 北园偶作","dynasty":"清","author":"吴绮","text":"小园一雨便成幽，独自倚西楼。六六陂边水满，三三径里花稠。清狂似旧，春来放眼，尽日闲游。白袷长因酒染，画船偏为诗留。菊花能醉去官人，金粟记前身。半世难忘酒德，一年长祭诗神。奚为惆怅，聊将旷达，且养嶙峋。稳住半峰山茨，饱餐千里湖莼。画楼秋色映遥空，人在白云中。一片青山斜日，几株黄叶西风。生平得意，耳因酒热，情为诗钟。试问看花帝子，何如种柳仙翁。"}