{"id":"814019","title":"放歌","dynasty":"清","author":"陈作霖","text":"寒风飒飒吹屋破，明星挂檐如月大。中夜忧思不能卧，披衣独起挑镫坐。丈夫岂合常穷饿，牢落风尘偏轗轲，局天蹐地愁无那。愁无那，心忉忉。夜欲曙，鸡三号，拔剑斫地歌声高。走虽不能及奔马，力虽不能挽强弓。平生揣摩五千卷，略则黄石韬太公。料天下事屡奇中，视贼伎俩掌上同。傥使参谋向帷幄，未必不成分寸功。况兼一枝琳瑀笔，飞书草檄颇自雄。岂若谈空说有辈，只合束之高阁中。茫茫宇宙无知己，仰天吐气成白虹。侧闻江淮诸元戎，延揽似有名将风。我欲仗策相追从，短后裤褶骑黄骢，军门长揖谁为通。水涌必由泉源注，木茂必由根本固。我家百口渺何处，吴越晋秦各异路。吴越烽烟高接天，死生消息都茫然。晋秦山川复险峻，脂车秣马愁难进，每一念之心烦懑。安得聚居安乐乡，土地膏腴田亩良。种以黍稷杂稻粱，上为祖宗供烝尝，下为宗族给衣粮。其余亲友来我旁，尽情施予慨以慷。不愁挥尽黄金黄，呜呼此愿何时偿。读书不能救奇穷，旁人劝我学老农。识字不能免愁苦，旁人劝我学良贾。秉耒不知耘与耕，据算不知亏与盈，学农学贾皆无成。如此迂腐君莫笑，富贵从来难逆料。力田农，虽可为，水旱毕竟随天时。居奇贾，虽可作，慢藏亦恐遭奇祸。不如潜心经济与文章，始则困兮终则昌。"}