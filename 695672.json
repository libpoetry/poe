{"id":"695672","title":"送张助甫之湖南四首","dynasty":"明","author":"欧大任","text":"开府荆湖上，清秋建节行。胡林仍对月，羽扇亦谈兵。水落黄陵庙，天遥白帝城。召归应旦夕，登是厌承明。喜得巴陵去，犹堪和郢歌。秋兰被澧浦，木叶下沧波。霄汉君恩远，江潭客梦多。向来曾磬折，前席意如何。几度传书至，难期把袂游。中原驱上驷，南斗望孤舟。缟带轻相赠，绨袍老自羞。天涯见明月，空忆洞庭秋。谈笑开尊处，词人共握兰。江声云梦转，秋色岳阳寒。侠气唯龙剑，时名岂荐冠。治书铃阁日，须早寄长安。"}