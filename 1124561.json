{"id":"1124561","title":"次韵周提刑出邓鄙五首","dynasty":"宋","author":"饶节","text":"旌旗肃肃卷秋风，赤脚儿童挽乃翁。使者回看为农喜，年来衣履不穿空。古木参天枝欲倾，秋风时发半岩声。厉山拟作故园梦，山雨萧萧梦不成。野菊秋深满意黄，一川禾黍拥人香。悬知岁乐农无事，已见茅檐压酒尝。莫雨凄凄鸦著林，绿苔随意上墙阴。问侬此雨妨农否，漠漠无言念更深。招提夜宿竹连村，似对诸郎孤竹君。独倚胡床人静后，总将尘事付浮云。"}