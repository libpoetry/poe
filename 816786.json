{"id":"816786","title":"沁园春 潮阳太守宋让水远惠词稿兼饷方物赋此寄赠","dynasty":"清","author":"董俞","text":"所谓伊人，羊城之左，鳄蒲之傍。看五马春行，层峰矗矗，双幡夕指，涨海茫茫。鹦鹉群飞，荔枝初熟，绝胜江南樱笋乡。更堪羡，有岩花绕几，桂酒盈觞。兴来摇笔琳琅。则词赋兰台独擅场。记应阮同时，骚坛狎主，机云并驾，皇路高骧。白发词臣，青山傲吏，政治文章两不妨。相期切，惟月卿天老，清禁徊翔。何处逢君，西子湖边，招提画楼。叹羁客重来，不堪凝眺，才人久别，依旧风流。凤腊花轻，螺卮酒腻，痛饮豪吟夜未休。挥毫罢，看烟霞乱洒，珠玉难收。而今便往南州。听鹎鵊啼残章水秋。况玉骢芳草，王孙未返，珠帘细雨，帝子空愁。客里相逢，客中送别，此际输君汗漫游。须珍重、记相思两地，楚尾吾头。"}