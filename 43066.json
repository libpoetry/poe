{"id":"43066","title":"金缕曲·瀚海飘流燕","dynasty":"现代","author":"梁启超","text":"瀚海飘流燕②。乍归来、依依难认，旧家庭院。惟有年时芳俦③在，一例差池双剪④。相对向、斜阳凄怨。欲诉奇愁无可诉，算兴亡、已惯司空见⑤。忍抛得，泪如线。故巢似与人留恋。最多情、欲黏还坠，落泥片片。我自殷勤衔来补，珍重断红⑥犹软。又生恐、重帘不卷。十二曲阑⑦春寂寂，隔蓬山⑧、何处窥人面？休更问，恨深浅。"}