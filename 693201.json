{"id":"693201","title":"庚午孟春闻督师袁公下狱感述二首","dynasty":"明","author":"沈璜","text":"才立方城路未开，前军报虏踏冰来。声疑倒峡天关动，势若倾崖地轴催。七日重围三里雾，一时烈焰半空雷。髑髅滚滚名王遁，偷挂红幡夜举哀。杂种分标犯锦州，钻刀誓复往年仇。野无遗粟何能掠，山有重关不敢留。隔水藏兵先断后，冀城一战半填沟。裹疮潜渡西河路，归到穹庐哭未休。"}