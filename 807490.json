{"id":"807490","title":"念奴娇  留别钱础日即用其见赠原韵","dynasty":"清","author":"陈维崧","text":"昔年作客，记美人剑士，逢场都有。烛泪堆槃帘舞雪，薇帐轻红垂斗。剧孟家边，莫愁村外，恰对铜街口。为欢并日，底须寒食重九。今日骑省飘零，兰成憔悴，孤负筝琶手。拍遍阑干人事换，赢得一场搔首。归去双溪，重寻三径，麋鹿真吾友。愁来易醉，慎毋多与之酒。"}