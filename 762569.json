{"id":"762569","title":"守岁，分乐字，赋得岁熟鸦声乐","dynasty":"清","author":"孙元衡","text":"慰湣对穷海，忧来自求索。招摇指东陆，岁事蛇赴壑。人定一鸦啼，佔兆丰登乐。三岁迫骄阳，以我禦穷薄。物情相慰藉，先声良不恶。气候微足徵，天意欣所托。拙宦如老农，关心但耕凿。雷电司冬令，草木鲜零落。好雨过林皋，众星灿寥廓。嘿焉念故巢，拂衣谁与作。"}