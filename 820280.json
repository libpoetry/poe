{"id":"820280","title":"木兰花慢 寄休庵","dynasty":"清末近现代初","author":"赵熙","text":"散仙羊市宅，绿槐影，闭柴关。自消夏其中，竹山竹屋，花外花间。谁弹。半塘旧调，笑沙哥、油碧引东川。生就方城旧尉，嘉名天付金荃。乡园。何日归年。罗带水、玉簪山。买茅屋三间。杉湖一角，先坐无钱。人传。祖龙已死，愿苍天无鹿逐中原。世局那知魏晋，禅心自定风幡。"}