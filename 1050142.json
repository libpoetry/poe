{"id":"1050142","title":"同陈公彦推官登峨嵋亭","dynasty":"宋","author":"郭祥正","text":"新亭彼谁搆，名因翰林揭。惟南极空旷，朗咏佳兴发。倾盖忘形骸，辄莫叹华发。归帆天外低，渡鸟云端没。中原峥嵘际，天堑限楚越。宁知承平来，但见山花歇。君相方圣贤，胡为念京阙。但穷林泉乐，蹑屐上崷崒。酒量孰先降，樽罍未云竭。欲寻太白坟，草间迷断碣。神交无古今，清风来飘忽。征辔还催人，东峰挂寒月。"}