{"id":"850479","title":"丁卯春雪呈同僚","dynasty":"宋","author":"孔武仲","text":"经时无甘泽，帝为元元忧。新正得一雪，尚可期有秋。狂风东北来，浩浩举山丘。飞霰为先驱，繁英已绸缪。堆深地欲蛰，舞急川争流。沉沉西崦暮，落势漫不收。尽移白玉京，来为帝王州。疠鬼窘相泣，凄凉苦罢休。旱魃亦失气，耿耿空自囚。从兹民其康，终岁饱麦麰。端门盛佳气，策府多英游。谅多赞时瑞，岂独吟空愁。金樽发清扬，思涌如云浮。请歌丰年占，以代击壤讴。"}