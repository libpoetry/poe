{"id":"1194228","title":"宜春江上寄仰山长老二首","dynasty":"唐","author":"齐己","text":"水隔孤城城隔山，水边时望忆师闲。清泉白日中峰上，落日半空栖鸟还。云影触衣分朵朵，雨声吹磬散潺潺。传心莫学罗浮去，后辈思量待扣关。雨晴天半碧光流，影倒残阳湿郡楼。绝顶有人经劫在，浮生无客暂时游。窗开万壑春泉乱，塔锁孤灯万木稠。欲为吾师拂衣去，白云红叶又新秋。"}