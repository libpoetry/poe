{"id":"819109","title":"九日大阪登高","dynasty":"清末近现代初","author":"郑孝胥","text":"霜风连朝作重阳，萧寥坐落无人乡。端居秋气最先感，起与虫鸟争号翔。楼头山海自围绕，于意不乐如羁缰。逝将去此更一纵，瞬息百里遥相望。未花蛮菊那足道，眼底正喜落日黄。登高聊欲去浊世，负手天际终旁皇。空中鸟迹我今是，底用著句留苍苍。故山归隐有兄弟，倒海浣此功名肠。"}