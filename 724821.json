{"id":"724821","title":"侍太子九日宴玄圃诗","dynasty":"南北朝","author":"王俭","text":"明明储后，冲默其量。徘徊礼乐，优游风尚。微言外融，几神内王。就日齐晖，仪云等望。本茂条荣，源澄流洁。汉称间平，周云鲁卫。咨我藩华，方轶前轨。秋日在房，鸿雁来翔。寥寥清景，霭霭微霜。草木摇落，幽兰独芳。眷言淄苑，尚想濠梁。既畅旨酒，亦饱徽猷。有来斯悦，无远不柔。"}