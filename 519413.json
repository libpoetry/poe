{"id":"519413","title":"对月行","dynasty":"明","author":"朱诚泳","text":"城市嚣尘涨烟雾，姮娥有约谁分付。我家咫尺隔萧墙，弱水肯容舟楫渡。夜静深宫刻漏长，沈沈天宇生微凉。玉盘寂历转河汉，琉璃万顷腾清光。幽兴满怀宁复寐，姮娥此夜应无睡。笑拈北斗酌天浆，寒气逼人浑似醉。天香万斛摇金风，吴刚玉斧声丁东。银桥贝阙在平地，等闲呼吸腾青空。我为嫦娥笑开口，长生有药曾知否。愿从白兔乞刀圭，亲向蟾宫拜登受。桂花树下共婆娑，青鸾骑出凌沧波。木公锡我八千岁，相看不老同山河。"}