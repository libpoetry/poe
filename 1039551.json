{"id":"1039551","title":"雪十十韵","dynasty":"宋","author":"韩琦","text":"天宇昏凝幕，星潢冻漏津。报丰推上瑞，散利浃无垠。皓彩生和烛，深仁出化钧。乘时驱疠气，几日困疲民。满慰三农望，潜基万国春。道山谁辨玉，佛界普成银。缓舞疑翻佩，徐来类积薪。盘高擎露蕊，隙细入驹尘。易掩妖颜嫭，难藏厚地珍。坠轻时断续，势猛忽纷纶。肯使瑕瑜见，惟思沃瘠均。歌妍皆似郢，璧碎不因秦。辀冷侵驯鹿，符光逼琢麟。充盈是溪壑，挺特有松筠。近岭梅先发，濒江练更匀。楼台竞环丽，蟾兔起精神。病骨惊心怯，书帷忆旧亲。风流资醉目，豪放任诗人。陈阁方多暇，睢园喜命宾。宜城须大引，佳味过吴醇。"}