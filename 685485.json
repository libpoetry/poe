{"id":"685485","title":"姑苏春情五首","dynasty":"明","author":"邓云霄","text":"望中佳气满吴门，青帝行春入广原。柳眼渐醒蝴蝶梦，条风初返杜鹃魂。娇歌急管随车度，袨服新妆映日翻。共道丰年多乐事，球场先已选名园。笳鼓喧阗引土牛，汉官冠盖若云浮。铜街玉勒看调马，绣户珠帘尽上钩。词客别裁新乐曲，华筵初换小俳优。万钱不羡何家侈，七贵堂中列五侯。七宝香车斗侠斜，褰帷一笑尽良家。晴光自暖风前玉，春色先催胜里花。舞袖拂钗轻化燕，行云落鬓滑翻鸦。不知宴罢消春夜，谁并阊门萼绿华。骚客乘春日半臐，翩翩步障散红云。柔桑陌上逢秦女，青翰舟中见鄂君。芳树莺声偷玉笛，远郊草色上罗裙。春深预约兰亭饮，肯信流觞属右军。堪叹年华漏箭催，东君邀客且徘徊。谁家巧黛传新柳，有女怀春待标梅。十里香尘迷下市，千重芳思在层台。兴来须赴高阳会，休动江南庾信哀。"}