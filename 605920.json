{"id":"605920","title":"五月五日过新安冯明府招集柳将军庙时诸葛邓二君俱以董河役适至","dynasty":"明","author":"卢龙云","text":"江南江北路初分，万里乡书未易闻。岁序孤舟逢五日，弟兄同社忆离群。东道更谁为地主，西河却有大冯君。命驾频烦江之浒，折简慇勤日将暮。置驿真能似郑庄，下榻何当比徐孺。将军祠宇自昔年，此地壶觞亦嘉晤。况兼二客千里逢，促席开尊并许同。诸葛雅称丞相裔，邓君亦有长成风。倾盖乍交情若故，把酒剧谈词俱雄。乡园蒲艾岂须设，故人鸡黍自堪悦。君不见清时无事辟兵符，翕河已仗群公力。淮海应高卧治名，簿书岂废逢迎客。休向三闾羡独醒，且须一醉同今夕。"}