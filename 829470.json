{"id":"829470","title":"散原先生挽诗","dynasty":"清末近现代初","author":"陈曾寿","text":"磊磊苍松姿，翁为何世人。天风石床梦，历劫一欠伸。弃官非为高，绝粮不知贫。见人无过差，谐俗无缁磷。纯天绝机事，老辈谁等伦。精诚屈骚通，茹吐垂天垠。高风遗世间，使我伤千春。一老不能容，神州何偪仄。削迹入匡庐，洪荒忍结舌。喜我跫然来，谈笑暖冰雪。破戒盈诗篇，荒寒留謦欬。浃月难竟留，分手若永诀。赠行语何哀，万缘尽一刖。岂意重合并，三载慰饥渴。回首离合情，嗒焉肝胆绝。冥心馀死灰，回天瘗孤愿。穷途觅归墟，生趣略可见。硕果惟此翁，岁晚矢婉娈。旧京岁一来，深交天所鉴。便拟投劾归，结邻为侣伴。素心约二三，晨夕无隔间。相依守心魂，寸隙聊把玩。此愿深可哀，此约竟不践。六合一游丝，萧寥空畔岸。"}