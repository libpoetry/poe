{"id":"173898","title":"前十三章未见营创之意因成古风","dynasty":"宋代","author":"郭印","text":"纷纷世间法，失得随所寓。有心不吾来，无以不吾拒。敝帚贵千金，穷阎封万户。或理先默定，畴能测其故。我生麋鹿姿，林壑所忻慕。抗志老渊明，早卜柴桑住。蓬门直清江，傍有万竹坞。捐金买寻丈，地主牢不许。往来二十秋，垂涎焦肺腑。谁欤诱其衷，百亩倏见予。云栖眇空明，似有神物护。物林两腋风，步武觉轻举。三径手自开，一一通幽处。取胜著新亭，揭名非苟取。遐光远山入，静听珍禽语。园花四时春，岸木千年古。昔也荆榛场，今焉琼玉府。清境世所无，金谷谁比数。再拜天之赐，从兹谢簪组。名宦空疲人，视此真粪土。"}