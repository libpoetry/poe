{"id":"1235168","title":"沙远晴波浅漾金鱼苗初上小如针将船载酒江头饮水柳千株满岸阴","dynasty":"元","author":"丁复","text":"自爱江头著雨蓑，山光倒染鸭头波。蛮商即似天上下，打鼓向人帆侧过。江蓠初长杜若新，紫蕙红兰洲渚春。楚天正远欲有遗，江上独行逢故人。柳下杯盘野老过，□□□□□□□。绿波南浦伤心别，黄犬东门奈尔何。杨柳风轻欲午凉，蘼芜沙暖足春香。水乡父老茅堂酒，不信王孙道路长。北阙青云车马多，南山白石饭牛歌。霜清水屋酿春酒，雨足野田收晚禾。两岸东风吹柳花，小江新水带春霞。长林日出乌自乳，买酒上船人到家。茅屋鸡声接近邻，短裳巾帼莫归频。江乡礼俗淳风在，烟树深深数拜人。熟麦收空云旆旆，新秧莳遍雨沉沉。谁嫌卑贱閒无事，老愿太平浑有心。"}