{"id":"685574","title":"仲夏望夕藩臬僚长南楼玩月三首","dynasty":"明","author":"邓云霄","text":"夜来清兴在胡床，迢递秦城北斗旁。塞外烟消天似水，楼头风急月如霜。兴亡旧恨千年梦，离别新愁九转肠。好泻清光浇块礌，招携同入曲生乡。持杯问月重含情，银浦盈盈水自清。乌鹊一枝栖暂定，关山几处影同明。蛾眉频掩当空镜，风雨常侵不夜城。圆缺阴晴难预料，却疑灵药得长生。汉宫唐苑总成尘，往事消沉渭水滨。明月不随陵谷变，胜游翻与岁时新。笙歌已换梨园调，霓羽堪招桂阙人。莫讶巍楼干象纬，德星今夜聚西秦。"}