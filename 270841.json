{"id":"270841","title":"高阳台·为朱鹤庵侍史王郎作","dynasty":"清代","author":"宋琬","text":"何处逢君，落花时节，嫩杨乍啭莺簧。小阁深沉，鄂君绣被生香。红牙按罢浑无力，倚东风、更换霓裳。背兰缸、横波偷展，低问周郎。东君为汝徬徨。倩珊瑚作枕，玳瑁为梁。海燕同栖，一时娇艳无双。从此蛾眉参意画，应见惯、不辩鸾凰。漫猜他，佳人碧玉，夫婿王昌。"}