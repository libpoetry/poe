{"id":"911645","title":"戊辰冬和汤南万韵 其一","dynasty":"宋","author":"杜范","text":"我闻抱膝翁，高卧南中庐。方其未遇时，邈若与世疏。起来扶汉业，肉骨成丰腴。青简万世名，寒窗一编书。出处宁异辙，此道诚非迂。懒老天下士，被褐尚穷居。负米供一饱，晨昏撷园蔬。自知身有待，宁论食无鱼。博洽贯万理，收拾归一途。翰墨泻三峡，意气横九衢。才大用宁小，道肥身不臞。勋名会有时，天意非人图。璧玉藏名山，抱璞初不渝。良工一顾盼，光彩照路隅。看君策駉马，愿言刈其刍。"}