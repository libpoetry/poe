{"id":"842873","title":"同石遗郁庭藜观宰平游沟沟岩中途阻雨宿白鸰墩归来庵陶斋所营也","dynasty":"清末民国初","author":"陈宝琛","text":"故山痼胸无可药，除借他山与磨错。西山游熟羡北山，难得休闲试行脚。沟沟取义水注谷，一谷中含百崖崿。陵山西望已魂与，缚屩租驴趣晨作。四更雨师忽破梦，胜负山灵视此博。韩苏欺人祷辄应，天故无心孰厚薄？能留三日会有晴，无那吾侪苦尘缚。云峰隔崦晚奔凑，饱饭山庵恣谈谑。庵中主人今汉南，此际相望定谁乐？"}