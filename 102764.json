{"id":"102764","title":"和穆父新凉·家居妻儿号","dynasty":"宋代","author":"苏轼","text":"家居妻儿号，出仕猿鹤怨。未能逐什一，安敢抟九万。常恐樗栎身，坐缠冠盖蔓。受恩如负债，粗报乃焚券。但知眠牛衣，宁免刺虎圈。清风来既雨，新稻香可饭。紫螯应已肥，白酒谁能劝。君今崔蔡手，政比张赵健。三公行可致，一语先自献。幸推江湖心，适我鱼鸟愿。"}