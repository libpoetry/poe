{"id":"1252964","title":"次韵和谦上人秋兴七首","dynasty":"元末明初","author":"刘基","text":"一自中原万马奔，江淮今有几州存。龙韬豹略痴儿戏，秾李夭桃猛士门。废垒秋风销战骨，荒郊夜雨泣冤魂。江湖愁绝无家客，伫立看天泪眼昏。东海波涛激迅飙，西风氛雾虎狼骄。高牙画戟尊方伯，绣段黄封出内朝。无客金戈桩凿齿，有人玉帐舞弓腰。武陵日暮桃花尽，何处林泉可采樵。霜飞大野气凄清，日落荒村少客行。投笔班超空食肉，登楼王粲独伤情。海壖雨翳旌旗影，淮甸云埋鼓角声。中夜起瞻天北极，鬓毛萧飒忆神京。浙江流水绕东吴，佳丽犹传故国都。红锦漫山春雨后，黄云压树晓霜馀。娇莺逐暖归牙帐，征雁冲寒送羽书。惆怅南园钓舟子，蒺藜满地不胜锄。绣幕香帏隐日华，金鞍玉辔巧矜誇。深山雾雨貙生虎，大海波涛虺作蛇。朴樕有枝寒集鹊，梧桐无叶夜啼鸦。凉风袅袅吹游子，何处松楸是汝家。故乡知己不曾逢，满目云山恨万重。斥堠霜清寒夜柝，谯楼风急晓城钟。此时绕树怜乌鹊，异县携家想駏蛩。独向晴檐问梅蕊，数枝和雪为谁容。江上悲风起白波，山中芳草柰愁何。紫菱青荇鲛人舞，翠藟苍藤木客歌。旷野烟尘迷虎兕，长亭泥泞没骊騧。浊河日夜东流去，肠断霓旌影馺娑。"}