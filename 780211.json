{"id":"780211","title":"迈陂塘 独秀峰","dynasty":"清","author":"叶绍本","text":"望苍峦、嵯峨百丈，孤峰特起如削。儿孙四面烟鬟绕，让出中台岩崿。岚影薄。是碧玉、千里巨斧凌空凿。始安城郭，看虎踞熊蹲，鸾停鹄峙，半壁南天拓。烟光错，暮霭晨霞无定，翠螺掩映疏箔。逍遥楼畔凭高处，俯视朱垠邛笮。临官阁。讶正面、庐峰直上千霄堮。休辞芒屩。怏万仞冈头，振衣长啸，跨去珠宫鹤。"}