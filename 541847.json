{"id":"541847","title":"忆金山寺兼示阇黎诸上人","dynasty":"明","author":"谢榛","text":"兹山自开辟，突作中流柱。静居元气间，苍茫混太宇。奇秀天所钟，迥立照万古。根深接地轴，永依造物主。石穴藏蛟龙，山灵势长俯。绮霞几明灭，白涛任吞吐。逦?乱渔蓑，霏微正烟雨。清若顾凯画，阴晴皆可睹。祇园绝尘氛，法界自风土。天晓浮图出，梵声杂钟鼓。老衲饲饥鼋，况复鸟雀聚。慈悲西来心，吾亦本初祖。顿悟能为诗，三昧超徐庾。探胜尽南北，衰病何闭户。壮心赋两都，乘流荡双橹。佳人有所思，采芳新林浦。还期蒋山兴，宁虚梦天姥。"}