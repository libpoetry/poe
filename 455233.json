{"id":"455233","title":"齐天乐 丙子初秋厦门佳会后作","dynasty":"当代","author":"周燕婷","text":"芳痕不合萍痕似，一痕一痕圆碎。转梦风荷，钩愁月桂，风月清凉如洗。疏枝照地。叹当日谁主，后期谁拟？尺幅云笺，客窗曾见断鸿字。相逢又嗟渭水，远山眉黛怨，难写难寄。草结清霜，灯飘白雨，怕问经秋情意。阑干自倚。听江笛吹梅，顿成愁计。料理吟怀，露华寒透纸。"}