{"id":"737961","title":"出庐山作用十二儿韵","dynasty":"清","author":"夏力恕","text":"旧游庐山南，今过庐山北。山光两腋间，忽忽生羽翼。初行尚晴明，青苍无气力。云重倏黯然，遥天卷虚白。雨脚穿云根，四围不可划。石级水生波，溟濛入泽国。燎衣茅店中，粗粝供晚食。黄昏到古寺，寂寂帘影黑。佛火犹未然，碑碣杳难识。踏石寻归路，张镫望素壁。中有绝妙辞，粉落字半蚀。酬唱坐欷歔，一例天涯客。拳手暂支头，万窍号枕侧。窗外有星芒，起行望山色。山尽雨亦休，回首浩无极。"}