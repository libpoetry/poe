{"id":"1208632","title":"七月望日西山即景十二韵","dynasty":"元","author":"宋褧","text":"朔土中元展墓辰，暂时从俗出重闉。秋光萧飒无馀暑，野色虚明不动尘。仙馆旧时通辇路，官沟佳处似江津。郊扉亭榭皆沽酒，石岸湾埼半鬻薪。见寺参差多白塔，逢僧络绎尽红巾。凫茨映草花轻小，鸿芡遮萍大叶匀。洁白芙蕖犹是夏，淡黄杨柳不如春。偶随渔艇方游目，忽见龙舟却怆神。金水河宽风掠面，玉泉山暗雨催人。马蹄不惮平芜远，鸟语常因密树频。可惜痴顽携子侄，未能放旷会亲宾。茫茫世网谁堪约，负郭同为学稼民。"}