{"id":"1076311","title":"寄黄超然监丞求山谷像","dynasty":"宋","author":"周紫芝","text":"昔人生不恨，幸识元鲁山。平生黄叔度，常在梦想间。时于绢素中，得见冰雪颜。晚乃客京洛，髯孙始追攀。眉目真似之，典刑今未刊。昔我在武林，岁月不得闲。甚欲貌公像，归囊竟空还。迩从同寮家，小轴得细看。芒鞋方释杖，野服不著冠。尚恐或非真，蠹虫亦少残。谓言君家本，可借不作难。愿君呼画史，摹写来江干。孙郎倾盖交，臭味同芝兰。能事亦须趣，勿作水石悭。君不相我请，幽兴恐易阑。"}