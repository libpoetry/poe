{"id":"1235190","title":"上京翰苑书怀三首","dynasty":"元","author":"马祖常","text":"沙草山低叫白翎，松林春雨树青青。土房通火为长炕，毡屋疏凉启小棂。六月椒香驼贡乳，九秋雷隐菌收钉。谁知重见鳌峰客，飒飒临风鬓已星。门外春桥漾绿波，因寻红药过南坡。已知积水皆为海，不信疏星又隔河。酒市杯陈金错落，人家冠簇翠盘陀。薰风到面无蒸暑，去鸟长云奈客何。万里云沙碣石西，高楼一望夕阳低。谷量牛马烟霞错，天险山河海岱齐。贡篚银貂金作藉，官窑磁盏玉为泥。未央殿下长生树，还许寻巢彩凤栖。"}