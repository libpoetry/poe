{"id":"436616","title":"壬寅九日同史正之刘济之君祥仲宽姚子昂东城小酌寄锦堂王君玉","dynasty":"金末元初","author":"李俊民","text":"长天一色雁行斜，雨过南山气势加。懒后不冠羞白发，兴来无酒负黄花。何人见忆闲陶令，有客徒嘲老孟嘉。秋景满前宜共赏，未应件件属诗家。兴来落笔任横斜，坐上朋樽续续加。貌似叶红皆被酒，头如雪白也簪花。金风渐急秋将暮，玉树相依客尽嘉。酩酊入城扶不去，临街下马是谁家。"}