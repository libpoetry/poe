{"id":"739442","title":"莲坡以文彭摹印一方见赠作歌谢之","dynasty":"清","author":"汪沆","text":"致身自笑无文章，累累之印输提将。执箠又未笞戎羌，何能斗大腰悬黄。诵周说孔称陶唐，字学聊尔穷偏傍。蝌斗篆籀堕渺茫，摹印独存漆室光。神奇工巧谁擅场，阳冰倡论语实臧。姜夔吾衍互颉顽，有明制作虱缀裳。停云馆主师子王，南都掌教声价翔。诸生讲究大雅堂，余事独爱翻三仓。下笔切玉如截肪，何主臣外尽敛铓。历年至今三百强，片石不啻千明珰。故人持赠出缥囊，瘦蛟蟠屈纷低昂。陋彼剑拔同弩张，佩刀只合归王祥。奇石应付米老藏，我手十指直且僵。眯书懵画惭面墙。投闲置散为石伤，欲留不可意徬徨。半生瓠落须眉苍，诗书滋味久益长。感君勖我意独良，石交之谊何时忘。呜呼！石交之谊何时忘。"}