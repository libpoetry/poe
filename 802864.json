{"id":"802864","title":"贺新凉","dynasty":"清","author":"侯文曜","text":"有酒何劳月。尽拈毫、醉乘吟兴，调翻镂月。却喜珠玑酬满箧，更许弟昆批月。笑孺子、也随哦月。绮幄独怜香翠隐，羡簪花、眉敛还携月。闲参个，僧敲月。狂哉大阮偏嘲月。昵柔乡、巫云梦隔，只怀闺月。惭我巴词裒郢雪，搜却几多风月。差不负、这宵缺月。玳瑁且装成，艳事芬流，留取争评月。拚岁岁，重浇月。"}