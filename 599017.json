{"id":"599017","title":"大司马黄公席上分赋石虹湖得镜字","dynasty":"明","author":"黎民衷","text":"林峦蕴重溟，薜荔开三径。云石郁参差，虹桥跨深靓。回轩绿波激，孤屿丹霞映。绯烟结疏绮，流云漾清镜。鸥来掠藻翻，鯈起穿蒲泳。碧梧含风吟，翠竹捎烟劲。缅彼丘中人，挥觞发鸾咏。去留本无机，飞跃任真性。濯缨頫流泉，晞发攀悬磴。呼鹤忆仙游，钓鳌发奇兴。降墀浩唱生，深谷跫音应。驻此俨蓬壶，翛然谢嚣境。"}