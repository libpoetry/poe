{"id":"405343","title":"蝶恋花·偶读湘雨楼词，戏集集中句，得三解","dynasty":"近现代末当代初","author":"袁荣法","text":"飘荡我如杨柳树。直到而今，犹在长干住。南北东西离别路。送人一样斜阳暮。三尺碎琴沉断谱。刻意伤春，重续兰成赋。燕子不来春又去。流莺絮尽缠绵语。铁指频将花历数。悔也无端，只说良期误。此际故山啼杜宇。明知春色都迟暮。晓夜问春春不语。怅暖惆寒，春已匆匆去。整整斜斜青草渡。于今都是销魂处。商略琴边新乐府。事事都妨，此意难分付。信手琵琶弹旧谱。分明诉出伤心语。欲种相思千万树。说与伊知，莫被流尘误。亭短亭长芳草渡。愁风愁雨天涯路。"}