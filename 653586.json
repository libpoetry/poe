{"id":"653586","title":"忆园梅十四韵","dynasty":"明","author":"张宁","text":"一从丘壑旷经巡，清赏依依感慨频。竹杖芒鞋孤旧约，石田茅屋误芳邻。冥怀邂逅琴樽远，浪说调羹鼎鼐亲。喜有心期谐冷淡，耻因滋味较酸辛。时逢杜老愁兼绝，诗许林逋句独新。东阁凭阑空有赋，西湖放鹤更何人。影迷白玉堂边月，香尽罗浮岭外春。魂断素娥精欲落，梦回青鸟思无因。繁华到处人长满，路径无媒草共湮。清白欲随天地老，孤高甘守雪霜贫。窗前夜到疑珠箔，墙角风多怅玉尘。自是穷檐堪索笑，不胜羌笛解伤神。家怜吴镇庵居好，画觉元章翰墨真。老我归来清赏在，乱山寒秀对閒身。"}