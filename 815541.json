{"id":"815541","title":"和谈九君《夜坐》原韵五首","dynasty":"清","author":"殷葆诚","text":"一灯相伴漏声迟，客里情怀止自知。如此月明如此夕，不堪回首少年时。寂寞春光乐亦聊，无情风雨更潇潇。谁知破研生涯苦，不减吴门市上箫。自将幽怨付丛兰，鼍鼓惊催好梦残。蜡炬成灰心尚在，可怜红泪未全乾。高推情谊等陈雷，宾主忘形两不猜。同是江南惆怅客，莺花辜负几多回？何必浇愁醉醁醽，长宵倚枕倍忪惺。天边几个孤飞雁，清泪凄凉不忍听。"}