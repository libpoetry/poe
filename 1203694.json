{"id":"1203694","title":"花心动","dynasty":"元","author":"长筌子","text":"百岁光阴，似飘风浮沤，电雷轰掣。返照速修，急景难留，不觉鬓莘如雪。万缘羁绊何时了，谩昏晓、寸心愁结。劝英杰。莫教釜破，断绳难接。一失人身万劫。叹伶俐惺惺，不遭缧绁。欲浪恩山，玉杻金枷，谁肯猛然抛撇。一朝大限临门唤，见阎老，怎生推说。恁时节。追思圣贤妙诀。"}