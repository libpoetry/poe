{"id":"646035","title":"题赵希远画蟠松玉兔图子昂赵公鉴记","dynasty":"明","author":"守仁","text":"天水王孙重毫素，爱写蟠根万年树。上有徂徕五色云，下有中山双白兔。清阴散作秋满林，咫尺高堂起烟雾。丹桂吹香野菊黄，玉叶金枝乱无数。迢迢锦水泛苍凫，漠漠青天飞雪鹭。人间画手非不多，自是王孙得真趣。浮玉山人列仙侣，雅与王孙同出处。妙画题来字字真，兵后收藏乃奇遇。宣和遗谱世莫传，艮岳荒凉风景暮。眼中人事已非前，画里山川尚如故。老我披图一怆然，落日长歌吊南渡。"}