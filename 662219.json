{"id":"662219","title":"秋园","dynasty":"明","author":"石宝","text":"露华缀草秋离离，回风捲叶扬赤旗。老槐团团翠如盖，山鸟欲下惊曲枝。自临古井牵素索，农圃滋味须吾知。平生骨法本贫贱，谪仙福薄王濛痴。安能久蹑名利场，猛虎赴塘当无疑。虽非祀灶可却老，庶几服息能忘饥。篱边寒蛩忽唧唧，满林秋色正葳蕤。为君痛饮三百爵，醉待明蟾生海涯。"}