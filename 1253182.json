{"id":"1253182","title":"怀鲜于必仁","dynasty":"元末明初","author":"唐桂芳","text":"簪缨旧卿相，翰墨小神仙。足迹半天下，心怀太古前。仲连将蹈海，元亮未归田。犹忆儿童岁，攀华醉管弦。诗酒狂犹在，情怀晚更真。闻声还似旧，顾影已无邻。白鹤能超俗，苍松不受尘。五湖烟浪阔，未许老鲈莼。六十摧颓甚，相逢少故人。死生频偻指，离乱暗伤神。经术几无补，才华果绝伦。晚来挥翰处，墨染笔花春。月皎俄如昼，山凉总是秋。唐衢虽善哭，宋玉只供愁。薄俗无青眼，流年已白头。萧条昧生理，一恁拙于鸠。"}