{"id":"1236697","title":"和移剌子春见寄五首","dynasty":"元","author":"耶律楚材","text":"四海皇皇足俊贤，浪陪扶日上青天。且图约法三章定，宁羡浮荣六印悬。润色吾术惟恐后，扶持天下敢为先。过情声闻予深耻，可笑虚名到处传。生遇干戈我不辰，十年甘分作俘臣。施仁发政非无据，论道经邦自有人。圣世规模能法古，污俗习染得维新。英雄已入吾皇彀，从此无人更问津。且喜朝廷先正名，林泉隐逸总公卿。群雄一遇风云会，万国咸观日月明。丹凤固应潜乱世，白麟自今出升平。伫看北阙垂温诏，夜半前席进贾生。举世寥寥识我谁，未学弓矢愧由基。衰年有幸弹三乐，盛世无才出六奇。弃物且存光海量，散材获用荷天私。微臣自忖将何报，信笔裁成颂德诗。邂逅沙城识子初，天山风雪醉吟馀。文章光焰君堪羡，节操仪刑我不如。曲蘖乡中前进士，风波堆里老中书。他年归去无相弃，同到闾山旧隐居。"}