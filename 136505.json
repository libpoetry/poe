{"id":"136505","title":"题三清殿后壁","dynasty":"宋代","author":"白玉蟾","text":"些儿顽石些儿水，画工撑眸几睥睨。忽然心孔开一竅，呼吸掇来归幅纸。白发黄冠逞神通，手把武夷提得起。大槐宫中作蝼蚁，醒来闻此心豁喜。芒鞋竹杖一弹指，三十六峰落眉尾。魏王岂是中秋死，玉骨犹存香迤逦。八百年来觅只鹤，一举直上三万里。半杯浇湿曾孙齿，幔亭遗事落人耳。新村渡头拽转蓬，寒猿声落青烟里。老松今已几年梢，毛竹于今复生米。岩上无人花自红，幽鸟自鸣鸣自止。笑将铁笛起清风，白云飞过看无踪。夜来月影挂梧桐，莓苔满地绿容容。丹崖高处药炉空，洞前云深千万重。我亦偶来还自去，一夜潇潇江上雨。飞廉怒答满空雪，天柱峰前飞柳絮。"}