{"id":"684881","title":"题道士问答图","dynasty":"明","author":"王洪","text":"下士不识道，求之言语间。旷哉至人心，澹然幽且閒。松桧满涧壑，白云冠崇山。清风四边来，流泉出其间。钜之极无外，微之入无端。欲辨忽已忘，我心奚所宣。玄珠在赤水，象罔乃得之。孰能解其韬，澹然入无思。和气一以摄，神明将自来。谈天不为高，履地不为卑。冥冥而昭昭，至精良在兹。"}