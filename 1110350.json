{"id":"1110350","title":"到荆州春物正佳枢使王公招宴欢甚已而幕府诸公携饯荆江亭并成四诗","dynasty":"宋","author":"孙应时","text":"初日明远岸，绿芜满平川。天宇呈春姿，物物怀芳妍。长堤行车马，高楼馀管弦。由来大国楚，风景故依然。华亭冠层城，满城桃与李。微风散晴烟，七泽多春水。龙山集遐眄，章台见遗址。感物思无穷，对酒差可喜。簪弁从元侯，芳辰奉良宴。海棠映明烛，夜久星河转。孤舟万里客，邂逅惊深眷。惭无仲宣赋，荆州乃堪恋。幕府尽时彦，湛辈非所伦。欢言念游子，载酒临江津。醉别足可惜，俛仰迹易陈。相期崇明德，芳烈垂千春。"}