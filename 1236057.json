{"id":"1236057","title":"和铁崖小临海十首","dynasty":"元","author":"张简","text":"海静不扬波，仙人鞚鹤过。灵峰七十二，何处月明多？扁舟下彭蠡，望见大君山。只道支机石，移来天汉湾。歌按《霓裳曲》，分行舞广庭。天坛看星斗，散乱若浮萍。海门棹驭出，鲸吼浪花飞。孔翠排旌盖，云昏黄鹤矶。龙子丹砂鬣，金芒耀水盆。真人忽骑去，霹雳破天根。夜过洞庭曲，青山玉作堆。仙人吹铁笛，白鹤自飞来。雨过积金顶，芙蓉万朵青。神鱼不飞去，风伏翠涛腥。忆坐松根石，相看说大还。昆崙云一朵，唤作九华山。仙花云万叠，浩劫与春开。却笑珊瑚树，焦枯作死灰。海上三神峤，尝看羽盖飘。玉虹三百尺，嘘气结成桥。"}