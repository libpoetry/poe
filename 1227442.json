{"id":"1227442","title":"月下歌","dynasty":"元","author":"任士林","text":"月从东出西壁沈，曾照千古万古之人心。人心只有月照破，达人当之成酒淫。卿不闻李太白苏子瞻，把酒频问月，无月酒不斟。月为抵愁之白玉，酒为买笑之黄金。吾徒俯仰明月下，月亦傲兀窥人深。径须椎罂倒瓮为月尽一醉，如何青天白眼放月还西岑。狂歌他日作佳事，共道此乐今宵今。"}