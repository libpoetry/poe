{"id":"290485","title":"除草·自春积雨来","dynasty":"清代","author":"乌尔恭阿","text":"自春积雨来，茸茸遍屋瓦。虽输蓬与蒿，其类未云寡。赤日曝不焦，薰风故相惹。托根势何高，滋蔓稍逊下。碧藓相因缘，白雨未漏泻。新秋当剪茅，手指费挦扯。试看鸳鸯间，容此刍荛者。委积满阶墀，担负弃原野。乃觉心目清，坐对檐楹雅。更语屋上人，扫除莫苟且。"}