{"id":"816121","title":"读汤卿谋集","dynasty":"清","author":"章甫","text":"我爱卿谋品，萧然谢俗喧。神登幽士梦，韵醉美人魂。托兴唯湘草，知心只亦园。茶香清课外，淡永每无言。我想卿谋学，飘然盖世奇。笔空千载史，语镇百年碑。缥缈仙风引，幽深鬼境知。陈言刊一切，不屑寄人篱。我叹卿谋命，凄然实不犹。功名艰北阙，贫病托南楼。眼贮三?泪，心量十斛愁。那堪妻子辈，相继竟归休。我读卿谋传，巍然擅盛名。天教五不幸，人异百无成。大业垂今古，微躯任死生。青华仙籍录，身后有馀荣。"}