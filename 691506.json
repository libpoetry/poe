{"id":"691506","title":"和陶诗 杂诗十二首 其一","dynasty":"明","author":"李贤（原德","text":"郢中白雪调，歌声动梁尘。欲以盈觞酒，乐此百年身。悠然放扁舟，鸥鸟来相亲。结盟烟火上，与尔长为邻。爱尔远尘俗，沧洲度昏晨。形虽羽族微，行藏类高人。初霜将授衣，木叶飘秋岭。行吟未能休，爱此篱边景。白衣送酒来，解我襟怀冷。蒯氏亦何人，作诗名隽永。其于圣贤乐，茫然如捕影。鄙哉战国术，纵横任驰骋。胸中何扰攘，无由定而静。荣辱与得丧，前运安可量。进退一从容，吾爱张子房。伤哉淮阴侯，俛首入未央。非无报国心，如藿倾太阳。安得秦时镜，为我照衷肠。古书乃糟粕，见笑斲轮老。吾惟效明哲，此身贵能保。岁丰喜囷盈，雨绵幸薪燥。此外复何求，农事宜及早。团栾在一室，儿孙喜盈抱。区区利名场，于我何足道。知命恒自安，何必复犹豫。岂无云霄翮，轩然一腾翥。古人能见几，往往拂衣去。枕流清我心，泠然洗尘虑。老农信有方，宣尼嗟不如。茅屋带烟霞，乐此林下住。适兴时复吟，不离栖迟处。俯仰穹壤间，贫贱夫何惧。行年已五十，知非心自喜。欲如张子房，愿弃人间事。处世亦多端，安得每如意。岁月如水流，暮景忽然值。白发不再黑，隙驹一何驶。田园虽不多，聊为子孙置。岁华忽云徂，暮景桑榆迫。农家望西成，禾黍盈阡陌。即此遗子孙，亦何愧清白。心与天壤宽，斗室未为窄。邻翁来共饮，不知主与客。坐待明月升，来照吟翁宅。农时我扶犁，蚕月妇勤桑。衣不充布帛，食宁厌糟糠。虽无陈蔡阨，终岁几绝粮。天灾莫能测，或雨或愆阳。坐此拙生计，未能免忧伤。济已尚无术，活人那有方。每荷南邻叟，邀我共壶觞。人性讵可昧，我欲充四端。改过在无吝，见善当自迁。譬彼幽谷鸟，飞上乔木颠。所以古之人，黾勉各加餐。就兹林下乐，永绝尘世缘。富贵非吾愿，聊赋归来篇。早年愿求道，言不听无稽。潜心事编简，结茅在阴崖。有酒乃独酌，拍拍春满怀。惭无颜氏叹，仰之高复弥。但恐中道画，工夫竟支离。聊欲试弦歌，柰此尘缨羁。浩然赋归来，初心终靡亏。浩歌明月下，风度酒尊凉。尊空人已醉，歌声疑绕梁。顾我奚所乐，所乐在醉乡。秋菊有深意，盈盈傲清霜。明日东篱赏，更觉吟兴长。会稽褚先生，中山管城子。兼有陈玄辈，相亲复相倚。各能尽所长，助我精文理。"}