{"id":"1082609","title":"胡相士求偈三年予不说今秋复此与之","dynasty":"宋","author":"释慧空","text":"道人无心宁有相，以相求之无乃妄。更言寿夭吉与凶，空里觅痕镜中像。胡君得处初不然，无相之中以相言。圣凡良贱皆一目，但有丝毫俱现前。说既无私听无忤，祸福死生皆梦事。我惟以此入世间，犹如化人观幻士。孙阳于马师旷琴，未可与之同日语。老僧大笑客出门，秋云驾雨过前村。去去不须谈此老，三年一偈真赚我。"}