{"id":"4181","title":"登东海龙兴寺高顶望海简演公","dynasty":"唐代","author":"刘长卿","text":"朐山压海口，永望开禅宫。元气远相合，太阳生其中。豁然万里余，独为百川雄。白波走雷电，黑雾藏鱼龙。变化非一状，晴明分众容。烟开秦帝桥，隐隐横残虹。蓬岛如在眼，羽人那可逢。偶闻真僧言，甚与静者同。幽意颇相惬，赏心殊未穷。花间午时梵，云外春山钟。谁念遽成别，自怜归所从。他时相忆处，惆怅西南峰。"}