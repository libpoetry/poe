{"id":"943646","title":"正学","dynasty":"宋","author":"陈造","text":"政术自学术，君子恶其欺。道学不容伪，世以伪用之。向来濂溪翁，粹然时所师。光风与霁月，取重前辈词。两程从之游，流变已受疑。应世颇拘谫，自立如矜持。何人传其粗，矫讦取世资。口中诚敬语，掎袂挹惠夷。其行则市井，蹠屩差所为。危坐悄长默，覆此庸蚩蚩。经正盛时事，怪女尚抵巇。秉畀幸一旦，嘉谷去稗稊。正士鸳鸿集，古学星日垂。江湖隐沦客，有见真管窥。尔辈受排拫，似亦无孑遗。得无奇英士，失脚遂磷缁。用过贤用功，取璧忘小疵。愿引抆拭手，免兴失时悲。愿分斗升禄，少救并日饥。辟以周孔涂，正以孟韩规。嵬琐审辟就，诪张惭昨非。六通而四达，恢若隆古时。治道贵去甚，世变须防微。吾言或可录，敢用告采诗。"}