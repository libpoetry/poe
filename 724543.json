{"id":"724543","title":"北亭与吏民别诗","dynasty":"南北朝","author":"谢灵运","text":"刀笔愧张杜，弃繻惭终军。贵史寄子长，爱赋托子云。昔值休明初，以此预人群。常呼城旁道，更歌忧逸民。犹抱见素朴，兼勉拥来勤。定自征伐檀，亦已验惟尘。晚末牵馀荣，憩泊瓯海滨。时易速还周，德乏勤济振。眷言徒矜伤，靡术谢经纶。矧乃卧沈疴，针石苦微身。行久怀邱窟，景昃感秋旻。旻秋有归棹，昃景无淹津。前期眇已往，后会邈无因。贫者缺所赠，风寒护尔身。"}