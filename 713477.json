{"id":"713477","title":"咏怀 其五","dynasty":"明末清初","author":"屈大均","text":"庆卿为燕使，任侠不爱身。当时偕渐离，势必歼强秦。委肉饿虎蹊，为谋徒苦辛。用兵贵无形，窈冥如鬼神。风云张羽翼，龙蛇效屈伸。尚父有韬钤，变化存乎人。我昔观鱼复，八阵如星陈。江波激雄怒，巨石高嶙峋。玉女守其门，风后旋其轮。嗟哉先哲心，精微谁能臻。"}