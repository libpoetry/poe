{"id":"855162","title":"天香 宴钱塘太守内翰张公作","dynasty":"宋","author":"毛滂","text":"进止详华，文章尔雅，金銮恩异群彦。尘断银台，天低鳌禁，最是玉皇香案。燕公视草，星斗动、昭回云汉。对罢宵分，又是金莲，烛引归院。年来偃藩江畔。赖湖山、慰公心眼。碧瓦千家，少借裤襦馀暖。黄气珠庭渐满。望红日、长安殊不远。缓辔端门，青春未晚。"}