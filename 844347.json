{"id":"844347","title":"学书","dynasty":"清末民国初","author":"林朝崧","text":"敛得粗心细若丝，晴窗砥墨麝香吹。近来爱仿簪花格，亲录金荃集内词。合势分锋要适宜，眠时画腹尚沉思。只愁秃笔埋成冢，终逊闺中卫茂猗。花映纱窗白日迟，纸光玉版砚红丝。墨猪笔虎关名誉，珍重濡毫欲写时。信笔涂鸦识者嗤，何须伏案苦无师。笼鹅去换羲之帖，驻马来观索靖碑。书苑千秋笔数枝，真行草隶各争奇。成名恐落钟王后，远仿周秦以上碑。姜芽敛手人非拙，珠玉挥毫我太痴。便恐求书穿户限，何须远过永禅师。"}