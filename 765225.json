{"id":"765225","title":"续李舒园元沪读郁离子诗十二首 其七","dynasty":"清","author":"张晋","text":"泗滨有美石，可以谐八音。取之荐郊庙，声价比璆琳。宝秘不敢亵，曾为夔所钦。孟尝求作磬，父老喜不任。斋戒肃使者，拳拳意何深。置石于外朝，已拂父老心。乃为下宫碣，颠倒谁能堪。弗谢而出走，仰天叹浮沉。一石既失信，秦越交相侵。趋驾谢父老，迎石表厥忱。贤士辱泥途，哀哉匪自今。"}