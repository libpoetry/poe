{"id":"844370","title":"蝶恋花 学南唐冯延已三首","dynasty":"清末民国初","author":"林朝崧","text":"妾住吴头君楚尾，来是空言，去也非容易。纵使梦魂能识路，清江碧嶂重重阻。漏断空堂闻燕语，似解怜人，被冷销香炷。滴尽铜荷红蜡泪，锦书没个征鸿寄。蝴蝶恋花花恋蝶，何事春风，抵死催教别。月照西楼圆又缺，相思凭得阑干热。落井金瓶消息绝，怕听秦淮，打桨迎桃叶。命薄缘悭无可说，断头香是生前爇。宽到春衫腰更小，试抚瑶琴，只记相思调。碧海青天鸾凤杳，三生泪债偿难了。万事人间何可料，细雨吹窗，梦醒还斜照。月不长圆花易老，多情不若无情好。"}