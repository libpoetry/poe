{"id":"486712","title":"潇湘八景画·平沙落雁","dynasty":"明","author":"朱瞻基","text":"秋江水落波痕浅，平沙渺渺连天远。白蘋红蓼满潇湘，枯苇黄芦迷汉沔。鸿雁恒怜泽国秋，数声忽报楚天秋。万里避寒违朔漠，几行带雪下汀洲。云水微茫少矰缴，岁岁南来欢有托。霜田岂乏稻粱谋，江村自得栖迟乐。黄鹤楼前铁笛鸣，时惊嘹唳两三声。湖通巴蜀寒烟净，天接荆衡暮景澄。嗟尔迢迢自荒服，慕恋中华生计足。行当懋德覆群生，尽使洪纤皆发育。"}