{"id":"307899","title":"倦寻芳·芳华易逝欢事去，心慨乎言之，不自知其意之谁属矣，辛巳九月","dynasty":"现代","author":"詹安泰","text":"涴痕未浣，梦雨惊回，凉夜如水。借酒颓颜，禁受几番憔悴。去雁苍茫天渐老，护花心愿春难死。更凄然，有摇鬟影薄，渡江烟碎。自封泪、题红人杳，裙屐千年，佳丽谁记。篱脚山唇，依约赋秋闲地。斜照一鞭长剑折，舞风万叶昏鸦起。莫凭阑，动商歌，暗尘无际。"}