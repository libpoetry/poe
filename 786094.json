{"id":"786094","title":"三哀诗 其三 唐韨臣明经","dynasty":"清","author":"黄遵宪","text":"呜呼汉家厄，十世到我皇。上承六七圣，德泽遍八荒。麛裘三月政，讴歌不能忘。忽传有疾诏，遍求千金方。千人万人和，重鼓女娲簧。珠襦坐武帐，奔走何跄跄。神鹊衔果来，天女实发祥。今当尧舜朝，益宜简元良。恩赐太子衣，有心见厖凉。恻恻君弦声，晨寒哀履霜。瀛台百尺高，远隔海中央。齐东野人语，传说多荒唐。贼相与瞽师，发短心甚长。亟欲奉前星，高置中宫旁。猪王一无知，好勇徒强梁。群小争拥戴，妄夸国富强。待封狼居胥，同进万年觞。天适降神人，人人空拳张。张我虎神威，何难驱群羊。家家白莲花，满城吹迷香。直挑强邻怒，横纵国人狂。各国会师来，长驱莫敢当。遂令《春秋》笔，天王狩河阳。呜呼当此时，国势如蜩螗。东南外诸侯，亟亟宜勤王。上以肃宫禁，下以靖材枪。外以杜邻责，免索岁币偿。奈和裘蒙戎，失路迷伥伥。转令一匹夫，起为董公倡。遥闻誓群师，风云奉龙骧。多鱼忽漏言，一纲归沦亡。画虎竟不成，刲羊亦无衁。成败非所论，此志良可伤。人言秘筐中，别藏法三章。意实主民权，假托尊王纲。又言三日谷，纵兵肆跳踉。掳掠得几何，概许归橐囊。是皆莫须有，秘狱谁能详。江南群盗蒌，纷纷说连衡。倘若出此策，自毁周身防。铸铁成大错，引刀还自戕。明明勤王师，转以贼名扬。君魂果衔冤，被发诉帝乡。援枹率犀甲，号召诸国殇。请帝乘白龙，还我苍天苍。芒芒此禹域，滔滔彼汉江。君听人间谣，处处歌堂堂。"}