{"id":"593284","title":"戚都护歌","dynasty":"明","author":"欧大任","text":"忆昔嘉靖庚癸年，烽火夜照通甘泉。棘门灞上已无将，穹庐大漠况敢前。墙子岭边五千骑，古北口外十万弦。边沙猎猎吹人面，搀抢几岁临幽燕。隆庆之初劳北顾，明堂授钺赫斯怒。闽浙召归戚都护，诏练边兵给边赋。长城乘阵皆敌台，朔野出师尽戎路。健儿何地不英雄，战士如林共肝腑。匈奴西散犬羊群，铁壁金墉上切云。至尊宵旰念辽蓟，速以都护除妖氛。入帐立呼诸校尉，联营分属五将军。从此旌麾骠骑出，敢言图画麒麟勋。太白入月岁在子，左贤授首余吾髓。昆弥部落典属国，騊駼云锦通关市。辕门宴士击鼓钟，雅歌投壶盛冠履。都护年今五十秋，登坛紫电烱双眸。阶崇特进恩方渥，功冠中兴世莫俦。弓高子孙汉龙额，门墙肯纳崔亭伯。留屯深仗何人力，天生李晟为社稷。使者长安飞授敕，天闲赐马玉花赤。多少书生愿勒铭，青天预扫燕然石。"}