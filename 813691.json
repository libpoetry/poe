{"id":"813691","title":"送陈省三舍人望曾归台湾","dynasty":"清","author":"杨浚","text":"同是凤凰池上客，客中相送又重阳。疏星淡月觚桡梦，执手他乡话旧章。沧海横流百事非，腥风吹水上人衣。鱼龙变幻天何极，独棹扁舟看落晖。近事因君唤奈何，犬声吠影一何多。饱时饥饭须先辨，时宰无炊杀老坡。三辅皇图梦似烟，短衣匹马感当年。海东耆旧如相讯，末路英雄一领毡。"}