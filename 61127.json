{"id":"61127","title":"落花吟·昨日花开树头红","dynasty":"明代","author":"于谦","text":"昨日花开树头红，今日花落树头空。花开花落寻常事，未必皆因一夜风。人生行乐须少年，老去看花亦可怜。典衣沽酒花前饮，醉扫落花铺地眠。风吹花落依芳草，翠点胭脂颜色好。韶光有限蝶空忙，岁月无情人自老。眼看春尽为花愁，可惜朱颜变白头。莫遣花飞江上去，残红易逐水东流。"}