{"id":"272429","title":"金缕曲·一览群芳稿","dynasty":"清代","author":"吴藻","text":"一览群芳稿。认当时、青绫幛里，班才薛貌。忍把无穷思亲苦，写出大家声调。更莫问、瑶琴静好。纵有窗前京兆笔，料年年、只合和愁扫。怎舒得，翠眉笑。玉台人本工烦恼。也非关、兰因絮果，春风劫小。自古清才妨浓福，毕竟聪明误了。岂忏向、空王不早。我试问天天语我，说仙娥、偶谪红尘道。今悔过，太虚召。"}