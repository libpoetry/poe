{"id":"833106","title":"绮罗香","dynasty":"清末民国初","author":"樊增祥","text":"擘麝添香，分泉试茗，窗外竹声敲晚。薄暝帘栊，犹有细蝉轻燕。池塘畔、几日西风，早瘦了、藕花一半。更禁他、素绠银床，萧萧落叶暗蛩满。悲秋谁似宋玉，聊借筒杯送酒，绮怀同遣。试读新词，可要素筝低按。忆桐花、小阁灯凉，无奈是、吟秋人远。剩今宵、谱入琴丝，曼音和漏转。"}