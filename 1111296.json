{"id":"1111296","title":"挽李文昌","dynasty":"宋","author":"许应龙","text":"颙颙德望重朝廷，况有胸中千万兵。蛮獠未擒宵旰虑，轺车一出笑谈平。囊封力沮和戎议，制阃咸推料敌精。壮志未酬天不慭，空馀草木识威名。盛名从古号难居，公独峥嵘四纪馀。禁陛几年闻曳履，帅垣三度拜除书。寿祺合享千龄永，往事俄惊一梦如。久矣辱知惭未报，仰瞻丹旐倍欷歔。"}