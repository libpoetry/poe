{"id":"1193490","title":"补乐歌十首 网罟","dynasty":"唐","author":"元结","text":"吾人苦兮，水深深。网罟设兮，水不深。吾人苦兮，山幽幽。网罟设兮，山不幽。猗太帝兮，其智如神；分草实兮，济我生人。猗太帝兮，其功如天；均四时兮，成我丰年。玄云溶溶兮，垂雨濛濛；类我圣泽兮，涵濡不穷。玄云漠漠兮，含映逾光；类我圣德兮，溥被无方。圣德至深兮，奫奫如渊；生类娭娭兮，孰知其然。植植万物兮，滔滔根茎；五德涵柔兮，沨沨而生。其生如何兮秞秞，天下皆自我君兮化成。我有金石兮，击考崇崇。与汝歌舞兮，上帝之风。由六合兮，英华沨沨。我有丝竹兮，韵和泠泠。与汝歌舞兮，上帝之声。由六合兮，根底嬴嬴。元化油油兮，孰知其然。至德汩汩兮，顺之以先。元化浘浘兮，孰知其然。至道泱泱兮，由之以全。森森群象兮，日见生成。欲闻朕初兮，玄封冥冥。洋洋至化兮，日见深柔。欲闻大濩兮，大渊油油。茫茫下土兮，乃生九州。山有长岑兮，川有深流。茫茫下土兮，乃均四方。国有安乂兮，野有封疆。茫茫下土兮，乃歌万年。上有茂功兮，下戴仁天。万姓苦兮，怨且哭，不有圣人兮，谁护育。圣人生兮，天下和。万姓熙熙兮，舞且歌。"}