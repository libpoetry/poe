{"id":"731497","title":"和樗仙题画扇原韵 其二","dynasty":"清","author":"永㥣","text":"臞仙写梅梅似火，道人游戏朱门可。樗仙写梅梅似冰，心已成灰身未果。愧我痴长与二君，糠秕在前任扬簸。搔头不作李固姿，簪花欲学升庵亸。日对梅花衔酒卮，醉中聊以全真我。庾岭争传开万树，孤山自愧无一朵。暂借君家写生手，摹取一枝似方颇。挂冠已瞻君在前，种梅今又输君左。"}