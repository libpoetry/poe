{"id":"685048","title":"再游矩州书院同诸公用杜牧之韵","dynasty":"明","author":"王渐逵","text":"绿遍蘼芜燕子飞，半春烟雨漫霏微。荒田野水闻姑恶，密叶深林见姊归。十载山川犹故国，旧家亭院半斜晖。及时行乐吾儒事，好制东风葛布衣。石虹桥上看花飞，鸥席堂中忆少微。桂树丛时人已去，海棠开处燕犹归。山含远浦疑晴黛，鸟渡平芜对夕晖。谩醉芳阶成独咏，不知空翠上人衣。"}