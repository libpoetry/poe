{"id":"1115140","title":"月下果饮七首 其二","dynasty":"宋","author":"杨万里","text":"酒边无物伴长瓶，一颗新莲一段冰。月下不风终是爽，烛光何罪也堪憎。一年遇暑一番愁，六月梢时七月头。今夕追凉还得热，何时遇夏却逢秋。月初生处薄云生，到得云销月政明。两处打更如一处，二更还作四更声。坐久轻云次第开，月光飞入酒杯来。今宵只有半边月，一半桂枝何处栽。斜斜花影欲愁予，唧唧虫声亦爱渠。月与诗人元不薄，侬于欢伯未应疏。人静更深丈室虚，欲眠聊复小踟蹰。竹床最冷也成热，羽扇不凉差胜无。"}