{"id":"1084952","title":"禹庙歌","dynasty":"宋","author":"王十朋","text":"君不见蜂目英雄吞四海，血祀初期千万载。稽山木像弃长江，逆溯波涛鬼无馁。鸟喙辛勤十九年，平吴霸越世称贤。故国无人念遗烈，山间庙貌何凄然。马守开湖利源迥，岁沃黄云九千顷。年来遗迹半湮芜，庙锁湖边篆烟冷。吴越国王三节还，尽将锦绣裹江山。自从王气熄牛斗，庙比昭王屋一间。乃知流光由德厚，祀典谁能如夏后。九年洪水滔天流，下民昏垫尧心忧。帝惧万国生鱼头，锡禹洪范定九州。功成执玉朝冕旒，奔走讼狱归歌讴。南巡会稽觐诸侯，书藏䰠穴千丈幽。蝉脱尘寰不肯留，千古灵庙依松楸。吾皇盛德与禹侔，菲食卑宫恶衣裘。思禹旧绩祀事脩，小臣效职躬荐羞。仰瞻黻冕怀远猷，退惜分阴惭惰偷。嗟乎越山高兮可夷而丘，鉴湖深兮可理而畴。惟有禹贡声名长不朽，告成世祀无时休。"}