{"id":"53358","title":"双林寺歌","dynasty":"明代","author":"于慎行","text":"道旁佛宫谁者筑，珠楼宝殿横山麓。僧徒指点为予说，此寺方成主人逐。忆昨十载气薰天，吐纳日月挥云烟。外廷稍引三公势，内禁亲操六玺权。出入钩陈留管钥，笑谈甲观走金蝉。建寺平侵贵主第，施僧直请大官钱。输来多宝堆成塔，辇尽黄金布作田。法宫梵宇何连曼，胜地名区看不断。墓上林园学九陵，祠前楼阁成双观。落成牛酒国亲供，建醮香花天女献。吁嗟此寺独渺小，赤刀已欲盈千万。我皇神威符世祖，距脱大奸俯地取。郭家金穴入水衡，邓氏铜山归少府。庐儿解玉乞街衢，宅妇怀簪随卒虏。惟余此寺在郊原，虹梁绮构谁为主。蛛网空悬梵铎风，青苔自锁玱琅雨。盛衰转盼那不有，几年翻覆看如许。君不见江陵城头土三尺，若敖馁鬼不来食。一代贤豪此谓何，尔全首领恩亦极。"}