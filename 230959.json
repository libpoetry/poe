{"id":"230959","title":"赠孔经甫贤良兼简许少张状元","dynasty":"宋代","author":"陈舜俞","text":"晚泊姑孰浦，忽逢潇湘人。口称丹邱客，面带湘江云。此客骨不凡，九天之麒麟。新上紫烟顶，以头触天门。赤龙怒当路，夭矫惊百神。麒麟顾何力，牙爪勇踞蹲。既欲掎其角，又或批其鳞。此身甘万死，齑粉不逡巡。帝曰汝无罪，濯濯良不群。辍吾黄金铺，纵之赤城尘。收头缩下土，别待风雷春。龙怒逐之去，四海波涛翻。顾我天一涯，遗下颜色温。昔为游天梦，尝受一日恩。老来因对客，念往惊心魂。寄谢剡溪子，入朝可无言。"}