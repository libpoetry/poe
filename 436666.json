{"id":"436666","title":"锦堂四咏 春水满四泽","dynasty":"金末元初","author":"李俊民","text":"一番雨过绿生肥，正是桃花欲浪时。掠地风来吹不皱，细看面面尽玻璃。初见云从山里出，须臾云结势如山。一声霹雳催时雨，云不能闲山自闲。谁为天公洗眸子，试将把酒问姮娥。清光一片已如许，斫却桂时应更多。凛凛苍髯晚节孤，雪中倾盖若旁无。一经元亮盘桓后，气压秦时五大夫。"}