{"id":"1085040","title":"和昌龄弟见寄","dynasty":"宋","author":"王十朋","text":"经年游宦思家乡，枕间魂梦长飞扬。瓯越相望数百里，鱼雁来往安能常。水绿莲红王俭幕，我愧才疏笔常阁。居官不事羡长卿，执一无权犹子莫。昔年姜被今独眠，何时更作三珠连。左原风物亦不恶，溪莼抽丝蕨吐拳。阿连春草诗篇好，劝我归来宜及早。代笠亭前烟雨中，共把锄犁宁待老。"}