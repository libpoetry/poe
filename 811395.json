{"id":"811395","title":"珠江夜送啸桐之梧州","dynasty":"清","author":"丘逢甲","text":"年年代作嫁衣裳，涂抹今为新妇妆。莫道女儿羞未学，教儿忙比养儿忙。送人作郡鬼揶揄，同是当时旧酒徒。能唱尊前渭城曲，故应心计未全粗。江山风月好亭台，觞咏应须老守才。一语叮咛君记取，莫因官贵少书来。后夜相思益渺然，苍梧遥隔夕阳边。他年傥忆今宵会，此是当时载鹤船。"}