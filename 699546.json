{"id":"699546","title":"竹枝词","dynasty":"明","author":"袁宏道","text":"一溪才顺一溪湾，一尺才过一丈还。船子已愁箭括水，儿童又指帽儿山。芦花枝上水痕新，南市东村打白鳞。只在梁山山背面，梁山何苦不离人。武溪葱翠独称梁，正望黄山一点苍。三日风头两日雨，谢公昨夜拜梁王。侬家生长在河干，夫婿如鱼不去滩。冬夜趁霜春趁水，芦花被底一生寒。"}