{"id":"1215832","title":"再用韵答景则","dynasty":"元","author":"洪焱祖","text":"风骚久寂寥，作者未多见。四灵晚唐家，讽咏使人倦。恭惟浣花翁，下笔坤轴转。岂为黄陈私，万世当北面。海阔苍天高，未易穷睇眄。吾曹夜迷方，仰斗可无眩。读之三十年，陋质稍觉变。羡君得其髓，不随群鸟啭。出户合车辙，两锋交快箭。织成紫绡衣，非假五色线。官閒竹满轩，宾退云生砚。击节独长谣，连城肯轻换。春山芝术香，委羽好修鍊。挂冠归何时，牛背射岩电。逝将从游歌，抱月谨勿衒。"}