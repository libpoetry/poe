{"id":"817232","title":"独游","dynasty":"清","author":"潘咨","text":"早起一杯颜已酡，衰年孤抱更嵯峨。袖书行到见山处，遇寺频因访菊过。篾叟岂惟完太璞，钓徒谁可付青蓑。秋光亦似阳春曲，有我间吟不要多。从天乞作幸民身，游尽青山未息轮。溪壑秋来如静女，关河时豫类间人。到天一候凭携屐，亘古千家可择邻。六十三年吟里过，昔贤安逸恐无伦。每过桐江语客星，此中歧路慎伶仃。鲁连才亦纵横术，颜斶言如长短经。未识乾坤真荡荡，徒耽泉石总冥冥。后来岩谷栖神辈，半类枯禅木石龄。渊海渟濙物有芒，百年光影是文章。读书不碍逊袁豹，作赋非因诎谢庄。三极未形存象数，五声因器得宫商。有生视息苍茫内，不是真瘖合激昂。"}