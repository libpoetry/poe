{"id":"645026","title":"求志山房歌","dynasty":"明","author":"解缙","text":"云在山，龙在渊。云未霖，养晦于阴，壑龙未震，蛰迹而蜿蜒。所以古来隐居以求志，长山大谷往往多才贤。君不见孔明天下士，志气凌苍天。当年未受三顾宠，躬耕只在南阳阡。又不见鹿门有英杰，别是人中仙。耕云自得隐居志，日令妻子耘其前。我尝寄迹文江里，独抱遗经究终始。乱云堆土结松巢，一片閒心彻秋水。閒来却访朋江滨，落花流水迷通津。溪回路转得幽胜，深邃彷佛桃源春。中有高世徒，隐居谢世棼。身同鸥鹭侣，盟与泉石亲。不识季伦富，不知原宪贫。胸中万事等孤鹤，独立瑶台百尺之上月色传其真。冥观六合间，湛照无纤尘。我时一见之，翛然清我神。呼儿具酒鲙金鳞，瑶琴古剑乌角巾。自言足幽志，不是甘隐沦。酒酣壮气横秋旻，为君起舞君莫嗔。山房之下日云迈，苍生有待山中人。鞭起九云之潜蛰，共驾万斛之飞云。致身直入九重内，要使皇图万亿茫无垠。"}