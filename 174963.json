{"id":"174963","title":"清旷亭送子云得有字","dynasty":"宋代","author":"韩元吉","text":"欢期苦难逢，离别乃易久。天涯老兄弟，况复亲白首。田园固不足，功名亦何有。今年送兄行，正尔作太宋。池阳古名郡，地控大江口。舟来武昌鱼，车载桑落酒。登临得齐山，端不负重九。公余亦堪乐，尚有此客否。天威动江淮，狂寇行授首，努力幸驰驱，腰看印如斗。"}