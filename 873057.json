{"id":"873057","title":"盘沙行","dynasty":"宋","author":"任希夷","text":"钱塘江狭沙成路，潮水来时人欲渡。沙随浪没未容知，人恐潮回且争去。仓皇竞同蜂蚁奔，只尺直恐蛟鼍怒。狂风一作浪如屋，可怜有时迫昏暮。长江渺渺前无航，平沙茫茫绝归处。几人到此不复反，海水西来更东注。君不见祖龙英雄吞九州，临此江波尚怀惧。济川舟楫果何人，莫说稻穰与芒履。庞公今为鹿门行，将归更作盘沙赋。我衰绝望钓连鳌，三复君诗返予步。"}