{"id":"813399","title":"四月三日初到临海县","dynasty":"清","author":"李枝青","text":"乱峰飞舞下天台，勒住重峦百雉开。白鹤山冲云气起，金鳌涛拍海门来。越王土宇连天尽，徐福帆樯几日回。拟蹑括苍高绝处，青烟一点望蓬莱。前瞰灵江后枕屏，章安锁钥控东溟。楼台晴压蛮烟湿，城郭朝浮海气腥。潮上鱼虾罗市白，雨余笋蕨出林青。比邻吾土同风物，莫把华胥梦便醒。"}