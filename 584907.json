{"id":"584907","title":"示儿","dynasty":"明","author":"苏仲","text":"磨杵可作针，初闻未之信。凿山能至海，或者费言论。一朝反复思，重思有遗恨。今观磨杵者，成功在分寸。不日可成针，针成美人问。世有凿山人，移高就深浚。深者泉流海，海通舟可运。美人爱弄针，焉知起磨钝。舟子乘活流，那闻山石峻。问之何为然，心坚工可尽。心坚无难为，志立无坚阵。心可夺天工，志可消鬼衅。自从坚我心，百度皆巽顺。宇宙在我手，万化咸我孕。涂人可为禹，匹夫可为舜。分付磨凿人，世事无坚韧。"}