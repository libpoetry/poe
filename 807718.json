{"id":"807718","title":"薄倖  山下与顾景行话旧三叠前韵","dynasty":"清","author":"陈维崧","text":"风筝脱线。向水驿、山程绕遍。笑十载、求仙任侠，只有金丹难转。又那知、旧侣重逢，凄凉似阅秋风扇。论红绢前情，青衫少日，曾订厚盟深眷。且与作、开元话，声渐紧、四条弦慢。算年来尔我，行藏略似，交情直比春山远。酒槽珠溅。向当垆小语，香醪可许新词换。惹他一笑，榴齿临风微绽。"}