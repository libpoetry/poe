{"id":"1001977","title":"祀蚕先","dynasty":"宋","author":"曾丰","text":"旦谷兮辰刚，聿蠲衷兮斋以庄。孔伛兮再拜，擎厥拳兮三迎将。飞廉扫兮涴者以清，赤松洒兮溽者以凉。灵之来，嫖嫖兮若翔兮上。灵之下，婉婉兮若倚兮傍。灵之趋，躞躞兮若参兮前。灵之坐，盘盘兮若据兮中央。乃陈兮太牢，侑以兮糜糖。糕柔兮膋肉，腯鼠脑脆兮糜芗。灵其肸只，勿虚我佖只。世传沙宅兮亥地，泥屋兮壬方。枣种兮南舍，风来兮东厢。夫是谓兮宜蚕徵，其如我教兮未详。顾蚕兮消长，惟灵兮弛张。纷再登三熟与四出，信吉利而盖故常。雅志兮蚕事，匪徒制兮已之装。丝吾欲系象兮俾不折，茧吾欲投火兮俾不伤。于以试兮允哉验，殆将补兮舜裳。灵其烱只，勿虚我景只，蛹有种，蛾有秧。圆峤兮色黑，寒国兮色苍。丝一指兮大，茧一尺兮长。蚕有兮彼异，何当畀兮千斯箱。灵其攸只，勿虚我企只。"}