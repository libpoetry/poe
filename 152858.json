{"id":"152858","title":"燕子楼·城据山川胜","dynasty":"宋代","author":"贺铸","text":"城据山川胜，千年楚故都。高楼临汴水，杨柳荫芙蕖。唐室中多故，将军老镇徐。球场朝戏马，玉帐夜投壶。白雪徵清唱，黄金得绿珠。春风楼上醼，三日极欢娱。红粉梦云散，白杨兵火余。当年贺厦燕，老尽几番难。曲径拥黄叶，西风时扫除。寒鸱蹲老树，睥睨女墙狐。有客晚登览，旁徨思壮图。荆榛闭铜雀，麋鹿游姑苏。陈迹岂足道，旧欢何日无。朱栏开酒场，宝勒迎官奴。醉袖舞鸜鹆，艳声歌鹧鸪。迟留故时月，桂影来座隅。回首一相诧，今人如不如。"}