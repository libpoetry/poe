{"id":"852467","title":"种榆诗","dynasty":"宋","author":"文同","text":"昔我去守陵阳日，门前夹道初种榆。今年我自山南归，向椽大者皆柱粗。两边合阴若深洞，满地清影繁如铺。是时暑气正炎酷，无处容此烦病躯。昼摇清风夜筛月，日日不可离群株。闲邀亲友坐其下，左右间设琴与壶。人生适意乃为乐，此乐已恐他更无。霜飙未起枝叶在，且与诸君同此娱。"}