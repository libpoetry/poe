{"id":"816080","title":"赠洪弃生","dynasty":"清","author":"梁成楠","text":"二百年文献，伊谁拟杜韩。渊源师友绝，著作古今难。可叹洪兴祖，徒为管幼安。蔚然章甫服，未许裸人看。裸壤原无论，衣冠识者谁。高歌惊下里，长燄谤群儿。怀抱民生痛，文章乐府奇。长官虚问俗，死罪敢言之。如生为弃朕，朕亦弃生为。无路陈三策，思京赋五噫。愁怀形比块，恸哭血成诗。苦语声酸鼻，长吟猛虎词。"}