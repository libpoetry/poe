{"id":"690086","title":"庆春宫 送佟太守北行述赠行十题入事","dynasty":"明","author":"张宁","text":"得路青云，丹墀独对，醉归春满琼林。花县天曹，黄堂五马，清政化到如今。鸳湖此别，意应与、湖水同深。行瞻凤阙，立待金门，宫漏沉沉。龙楼瑞旭才临，瑶阶奏绩，荣振朝簪。犹记当时，御炉香里，曾听胪唱纶音。九重云表，重瞻恋、顷刻千金。三呼华祝，咫尺天颜，一片丹心。清歌美酒殷勤劝。莫匆匆分散。九年光景，八年已过，一年将半。来来往往，河阳桃李，春风开遍。只愁他、此去升腾速，凄凉花县。豆熟蚤粳香，菱老芋肥莲实。原野桑麻相映，总阳春馀泽。休言政拙与心劳，赋足民安逸。欲问使君心事，听儿童歌拍。清秋节。疏雨凉风梧叶。千里冥鸿催晓发。怅江云海月。回首琴堂疏越。人在金门玉阙。记取归期何日接。叶梅花似雪。"}