{"id":"165838","title":"上鲜于大夫子骏其二东城高且长","dynasty":"宋代","author":"晁补之","text":"东城高且长，下瞰阡与陌。谷风丽百草，春华纷已白。良时忽如此，驰景一何逼。喟彼饭牛诗，终年守寒厄。恭俭夙所敦，葛屦伤褊窄。身为物逆旅，生乃远行客。岂无百日蜡，乐此一日泽。美人颜煌煌，奇服烂五色。弹筝奋新响，杯酒纵相索。斗鸡逐狐兔，六博呼一掷。贫士悲失职，坎壈何所迫。安知黄鹄举，随时振六翮。"}