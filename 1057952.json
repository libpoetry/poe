{"id":"1057952","title":"重答","dynasty":"宋","author":"刘跂","text":"君文有如太史迁，多至万字少千言。小诗未足见驰骋，要当著书名隽永。词源一深几千丈，苦恨举世无长绠。少时白眼视严徐，老傍君门冉冉趋。声价若许金满斗，倦游销减一毫无。虽贫终非儿女态，倔强时时编虎须。食贫我亦怀抱恶，泰山不毛秋濯濯。糜乾黍空酒味薄，饥死不学东方朔。"}