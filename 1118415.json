{"id":"1118415","title":"杂兴四首","dynasty":"宋","author":"陆游","text":"病养精神过服药，贫知俭约胜营生。皋夔事业今何有，且与心君致太平。东家饭牛月未落，西家打稻鸡初鸣。老翁高枕葛幮里，炊饭熟时犹鼾声。暮年常苦睡为祟，好事新分安乐茶。更得小瓢吾事足，山家风味似僧家。蛟鳄垂涎历畏涂，如今欢喜去携锄。一生患难休回首，疋似元符曾上书。"}