{"id":"640090","title":"题卜子敬所画脩竹轩图为夏仲南赋","dynasty":"明","author":"汪广洋","text":"道人家在南山巅，长日罢读秋水篇。迩来种竹不数本，稍觉窗户生云烟。龙稍交交翠欲举，恍疑泊近湘江渚。鸾凤翻影云背来，高处风惊夜深语。东湖隐者亦好歌，手把绿玉披紫荷。清晨梳头踏曙色，到此徙倚聆秋珂。卜君之画迥不俗，卜君之容美如玉。明朝拟买好东绢，请君写我筼筜谷。"}