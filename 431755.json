{"id":"431755","title":"绝句五首","dynasty":"近现代","author":"刘家传","text":"情外无愁杯可废，秋宵伴影月宜邀。风前木叶萧萧下，涧底苍松许后凋。风满疏林雪满坡，谁知春事又蹉跎。桃慵柳怯生机少，二月馀寒已觉多。优游城北又经年，倦向公园枕石眠。一径秋深苍翠滴，天留松竹养风烟。花生草长柳毵毵，老去相逢已不堪。多事春风偏作剧，尚吹残梦到江南。散失平生所读书，火传薪尽愿长虚。却忘畦畛翻成幸，免得馀年作蠹鱼。"}