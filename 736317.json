{"id":"736317","title":"寄怀屈翁山客雁门 其一","dynasty":"清","author":"梁佩兰","text":"春日鸣仓庚，北雁整归翮。故人在关外，三载犹作客。平生论王霸，中具胆与识。边地多苦寒，欲以鍊筋骨。侧闻聘秦女，筐篚列圭璧。好色而不淫，《国风》重有德。所虑柔媚肠，恩爱渐相易。一旦时势来，功业不得力。天南隔万里，久矣无消息。老亲望门闾，幼妹事絺绤。愿言税归鞅，省觐聊促膝。和风暖萱草，皎月理琴瑟。"}