{"id":"432937","title":"示明道二首","dynasty":"近现代","author":"洪传经","text":"骨肉情通异姓难，七年回首百忧攒。护花无力怜春去，中酒高歌惜夜阑。剩有青山供啸傲，未闻绿竹报平安。秋来不羡莼鲈美，乞与冰心沁肺肝。朴讷翻疑质胜文，三千弟子却怜君。关心休戚逾儿女，键户探搜到典坟。采药折肱宜寿世，讴诗换骨自超群。胸中要有真天地，莫为轻肥万绪纷。"}