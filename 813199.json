{"id":"813199","title":"浣溪沙　小重山房图题者殆遍，秋日得一二交好。书询及园居风景，将以此图寄之，展阅旧所为小重山令四解，意有未尽，为补三阕于后","dynasty":"清","author":"张祥河","text":"净埽蛛尘四壁空。小屏山叠石玲珑。背山三面水如弓。午枕倦听菰叶两，晓阑寒耐柘枝风。碧愔愔地药炉红。香稻连畦翠穗扶。水边乡味话莼菰。白云深处雁来无。轹釜邻家知饭罢，提壶侍史报花初。已凉天雨忽疏疏。水鸟飞来不用招。卧浮图影曲塘坳。过江通得海门潮。为约星萍开碧镜，自删风竹作轻篙。一秋诗境小红桥。"}