{"id":"1119568","title":"同沈守劝农十首","dynasty":"宋","author":"陈造","text":"谁似青君用岁华，遍分春色到幽遐。房陵远近山千叠，到处东风到处花。门横石濑漱潺湲，两两人家柳映门。花影滟红山影碧，客行疑到武陵原。行遍西阡更北村，檀栾处处绿梢云。官身未敢山间宿，可得排门谒此君。共扶翁媪看行轩，亦有娉婷立道边。侵鬓黛眉唇浅注，铅珰匀瑩茜裙鲜。沉炷茶铛且翠微，归轩何惜小逶迤。晴天璧月今宵好，待得金波泛夜时。红旆朱轓得暂陪，端知非为踏春来。即今归马班如意，定被山花野鸟猜。林花断续碧溪长，好在冰奁照靓妆。泛腻流膏知远近，未妨粉水更添香。病来止酒似渊明，潘岳归田赋已成。布谷催耕如见谂，提壶劝醉更多情。抖擞平时簿领尘，偷闲来作看花人。从今日作花间去，已费今年一半春。露粉烟香细孰何，荆扉竹径喜经过。阳和若作留连计，谁遣飞红扫更多。"}