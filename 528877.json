{"id":"528877","title":"俨山西偏凿方塘而未及泉四面洼空若壁适春潮暴涨悬溜而下若珠玑万斛水晶帘一段迸空垂舞喷射照耀夺人目睛而冲撞漰湃顷焉出声又若张乐洞庭之上信天下之奇观也作诗纪之","dynasty":"明","author":"陆深","text":"九天落银河，一部喧水乐。自昔饫奇闻，于兹破尘浊。东风吹海门，潮头拥蛟鳄。漫坡已铺练，溜崖遂悬瀑。雅音发铿鍧，天籁韵宫角。横开水晶帘，乱飐珍珠雹。回风拂沤沫，落日漾瀺灂。排波摧冰霜，荡空惊鹳鹤。虽惭达人观，缅希百川学。无私理则然，盈科仰先觉。嗟予方寡陋，昔贤何渺邈。垂老卜此居，偶尔期浣濯。林木日已繁，茅衡向堪斲。相要素心人，文史事商搉。"}