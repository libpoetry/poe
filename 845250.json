{"id":"845250","title":"绕佛阁 长夏即事","dynasty":"清末民国初","author":"樊增祥","text":"绿窗细雨。花里燕睡，花外莺语。梅子黄否。点汤渍蜜，吴羹向谁絮。玉塘半亩。明镜照我，来听蛙鼓。风柳低舞。画栏几折，斜阳自来去。未放藕花白，点点荷珠融碧露。花逊叶香，香风吹粉鹭。且幕卷青油，扇倚红醋。悄无人处。看竹里茶烟，花杪轻度。只新蟾、把人偷觑。昨宵猛雨。今夜碧月，来共鸥语。茶梦圆否。欲圆又破，梁间燕儿絮。小园一亩。梧竹影里，窥见河鼓。风叶掀舞。小荷堕粉，徘徊不能去。夜久葛巾湿，髣髴瑶阶生白露。风袅鬓丝，清于池上鹭。且一荐冰瓯，薄点梅醋。画檐深处。有点点流萤，帘隙偷度。照青编、任人看觑。"}