{"id":"528824","title":"宝应湖玩月","dynasty":"明","author":"陆深","text":"我生爱月仍爱奇，着意欲到西湖西。不然具区三万六千顷，坐此一色银玻瓈。今宵宝应湖南路，桂魄皎皎风凄凄。水光四接上下合，冰柱十尺云天低。楼船不渡南北断，危樯密锁乌鸢栖。我携二客恣清赏，试选高岸成攀跻。弦光满射白玉镜，斗柄倒浸青云梯。人间天上非还是，翻疑海外闻天鸡。瑶华台殿云母障，水晶宫阙黄金泥。胡床老子兴不浅，挥手弄影沿长堤。菰蒲何心烂不起，鲛鳄有恨蟠犹啼。南中卑暑不耐冷，况复风雨尤难齐。兹行所得差足慰，未觉严冱欺袍绨。人言春月胜秋月，春月花柳空萋迷。争如冬月有劲气，复此淮海冰连溪。酒怀逸兴俱浩荡，霜明雪映工品题。君不见汉家中郎持汉节风槩，凛凛海上甘牧羝。"}