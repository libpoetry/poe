{"id":"1004665","title":"于潜佳丞四明人同年友也方此掉鞅百未一见而来书罗缕无非归与语岂醉梦书邪三诗见寄亟占数语正之","dynasty":"宋","author":"程珌","text":"世人眼见真莲少，真莲却在玻璃沼。浣花溪水入银河，何人更识月皎皎。谪仙不见见梅妆，荷稠搴作芙蓉裳。黄龙乾叶何年堕，维摩雨华昨夜芳。真华真诗元在眼，要须心地先清凉。不然潇湘水清寒矶月，沙平水晚露低昂。劝君休问张子房，鉴湖十里藕华香。天驷超河夜未央，胡为自同太白光。何时握手论行藏，江东云暮天何方。"}