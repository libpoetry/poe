{"id":"692066","title":"促殿卿之官","dynasty":"明","author":"李攀龙","text":"春色平台散客愁，淮南桂树小山秋。身为一郡风尘吏，借问何如此薄游。闻道相知满帝京，时来不得避功名。纵今再补王门客，恰好逍遥遣宦情。白云湖上酒家春，坐爱青山误此身。诗句近来多远兴，那能不作宦游人。夙昔分符结主欢，今来相国岂微官。也知合有抽簪日，且向山阴雪夜看。"}