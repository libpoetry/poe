{"id":"463944","title":"读东坡诗集","dynasty":"当代","author":"杨雪窗","text":"六十年来春梦酣，寓世几何惟暂淹。大患有身谪欲死，此翁逍遥若图南。日月洞明双户牖，乾坤俯仰一闾阎。尚馀咳唾惊凡俗，想见先生正掀髯。夜灯醒魇眠难著，我读公诗数惊跃。迥如鸾驾发苍梧，快如八骏昆仑薄。峨如群峭碧摩天，壮如万流归海若。众象藏窟真狡兔，倏忽落笔鹘能攫。同时鲁直作凤鸣，半山老人野狐精。鏖诗隐若曹刘敌，海内风流意气倾。胜游杖屦奴山水，鼎食白眼婢公卿。一朝化鹤苏耽去，回首凄其千载情。"}