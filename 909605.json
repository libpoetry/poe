{"id":"909605","title":"沁园春 其二 月夜自和","dynasty":"宋","author":"李曾伯","text":"嗟矍铄翁，对婵娟月，怀汗漫游。怅江湖幸有，季鹰鲈鲙，田园忍负，晏子狐裘。丹桂开时，青苹渺处，家在三吴天尽头。庭皋静，又一番叶落，天下皆秋。少年弓剑边州。惊转首黄粱还梦不。叹悠悠千载，关山无恙，滔滔一水，岁月俱流。镜老菱花，笳悲芦叶，新雁数行人倚楼。君知否，把眉峰蹙破，岂为身愁。"}