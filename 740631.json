{"id":"740631","title":"登莲花峰绝顶见云城之异歌以记之","dynasty":"清","author":"朱筠","text":"江南山山曰莲华，坼裂菡萏名妄加。九华华开瓣乱放，余者一片或一丫。歙莲华峰得莲性，一茎通理抽天葩。黄海中央擢秀上，交合沆瀣仙杪芽。我摩天都右胁过，玉屏风上行些些。翻身莲华沟里入，坎窞一脱血肉痂。清风推我石楞寸，魂魄不堕喉歔{亚欠}。老子尔立我欲坐，上莲华岭聊趺跏。此閒来止丈万万，仰看峰自飞云遮。从奴健足一舁去，顾我瞪废如疯痳。我口语心心语足，上也不能莫欲罢。平生好奇灵境即，甘心岂顾身参差。崖月生霸石䨲望，蹑其睫去临谽谺。二分侧屦倚巨石，野菊艳艳媚蘖茬。转股乱莽水溜走，一推三却崩浮沙。巨石打折不得，灵气勃勃腾飙车。我勇初鼓洞门得，肺腑示我相向夸。俯身狂喜折者再，妙香心沁不敢邪。三幽四旷里那记，每入而出躏萚苴。必有怪松虬守户，鳞苍鬣䯿冲人拿。亦知莲质本空洞，耦丝断续缘穴斜。的的穿房石结薏，撑支飞厂其叶蕸。行乎无怖闯灵所，洞穷壁立百丈赊。五内已灰壁见趾，导者跃上争猱?。青布两疋结缒下，挽之亡命犯石牙。盘躄天海观叹止，并厓沟夹支机查。抠襟聚足风扫级，前踵见布以手抓。浮生竟上莲花坐，石尖围我中尊污。盈盈香砂莲气一，天风荡目彤精佳。须臾上界青廓廓，四周亿万环闉阇。女墙一发壁浅碧，鹅黄鷩赤重重霞。色有五莫辨孰正，万雉立筑三足鸦。山灵借日示我影，失笑脱屣忘吾家，芙蓉之城此岂是，本来清绝宁忘耶。左顾天都平眺往，莲蕊采采莲船划。诸峰出没白云下，绕城色界天无涯。前人但说云海异，我独遇此叹且嗟。细书顶石诧好事，去去百步云梯遐。"}