{"id":"1080056","title":"赠王周士诸公","dynasty":"宋","author":"吕本中","text":"空房夜气清，落月傍檐明。念我平生友，相望隔荒城。我老未厌书，破窗犹短檠。君亦不奈闲，默坐数残更。共结香火社，同寻文字盟。王子潮州来，一笑冠攲倾。午饭展僧钵，村醪倾客瓶。相逢但谈道，绝口不论兵。未免俗眼笑，屡遭时辈轻。人生各有趣，小大俱有程。譬彼涧底松，难伴池中萍。云鹏与斥鴳，已矣两忘情。一洗瘴海耳，此言君可听。"}