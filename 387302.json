{"id":"387302","title":"水龙吟·中秋得石甫京邸书，对月有怀，代琴夫人倚声寄之","dynasty":"清代","author":"樊增祥","text":"一行玉雁横秋，替传千里婵娟意。凭高北望，风荷露柳，万重烟水。玉镜高圆，金鞭未整，为谁留滞。又晚妆拜月，飘飘仙袂，人正在秋光里。今夕茜窗无睡，数佳期、负他红桂。神仙风度，瑶天笙鹤，是君前世。怎不归来，素蟾并照，红鸾双倚。待归来、先指芙蓉，教看恁般憔悴。"}