{"id":"297544","title":"疏影·有赠","dynasty":"现代","author":"许南英","text":"渡头相遇，飏情丝一缕，被伊牵住。美眷如花，似水流年，来往瞿塘滟滪。年来不带看花眼，随流水杨花飞絮。怎当他翠袖殷勤，切切凄凄私语！背却东船西舫，可怜宵，偷把金针微度。海誓山盟，生生世世！三月于归定赋，好花还仗东皇护，怕巽二膝六含妒。且从今，捲起风帆，移入无风波处。"}