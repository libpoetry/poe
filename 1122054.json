{"id":"1122054","title":"临刈旱苗二首","dynasty":"宋","author":"郑刚中","text":"黄梅雨断水如汤，百日连秋苦亢阳。所在自应知孝妇，孰云今尚有弘羊。沛然天泽因谁靳，蠢尔黎民重可伤。罪已伫闻须圣诏，中兴仰首望君王。可怪书生命分穷，频年荒歉苦天公。枯陂尽作龟纹裂，旱穗浑如雀啄空。佃客腰镰痴不割，长官受状远难通。归来笑向儿童道，定是今年饿杀侬。"}