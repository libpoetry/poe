{"id":"812054","title":"忍姑","dynasty":"清","author":"孙原湘","text":"月有方诸铁有磁，不容相近转相思。炉灰至死中心热，蜡烛难烧一味痴。别后思量偏嚏觉，来时欢喜只腰知。凭他妒眼应无计，剪到柔肠寸寸丝。偶然相见郁金堂，收却聪明敛却狂。茗椀未妨留熟客，熏炉何患泄生香。祇馀典午清言习，那用仓庚疗妒方。若许天台长借住，桃花翻看得寻常。"}