{"id":"64053","title":"留别西湖兼柬孔文谷","dynasty":"明代","author":"周诗","text":"淹薄武林游，重轮忽四望。兴谐谢客幽，迹类向长放。崇岭遵逶纡，澄湖泛滉瀁。莲刹诣诸天，香台遍昭旷。聊因杯度慈，一遣迷津妄。泉挹气冽清，洞历石攒障。侧足凌层梯，迥与丹霞傍。烟绵百雉联，&lt;山截&gt;两峰向。晒越吴山巅，观涛海门上。衰莽吊遗墟，怀往情亦怆。攀践匪一途，灵异信多状。景物无遁形，微尚自兹畅。会心既以玄，感来宁弗亮。结侣得应刘，调逸每相抗。倾座激悬河，芳飙企予仰。绸缪林中娱，万事等飘坱。发咏互酬答，真赏繇郢唱。凄其徂岁阴，曰归介征榜。踟蹰行复留，念此意弥广。断梗惜临流，抚膺吐深恨。"}