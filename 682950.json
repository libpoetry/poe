{"id":"682950","title":"甲戌夏再过武林诸君招游西湖感兴二首","dynasty":"明","author":"尹台","text":"一别西湖已廿年，旧游林壑异风烟。苏公堤上花存几，林逋宅前山自妍。半压荷湾犹舞袖，已残柳岸尚歌弦。兵戈忍使繁华破，今古清波漫画船。忆乘使传此经过，四十春风转绿荷。人世自更新宇搆，湖山不改旧岩阿。公孤祠院苍苔满，侯戚坟园紫蔓多。一笑共君成剧饮，平原曲沼竟如何。"}