{"id":"1112792","title":"和陈器之诗四首 朝应天","dynasty":"宋","author":"张耒","text":"唐衰五季更披猖，社稷反手看兴亡。山河分裂流战血，积骨被野号豺狼。中原正朔不出境，九州豪杰争侯王。生民祸难冤痛极，腥秽上达干穹苍。真人龙飞万物睹，天命自至谁能当。灵旗指挥四海一，氛祲殄灭和风翔。降王赐第奉朝谒，九服效职争梯航。百年积累到今日，运祚方与乾坤长。佛宫原庙广孝敬，严致守卫勤烝尝。阴阴秘寝锁遗像，矗矗画戟罗萧墙。衣冠具列虚仗俨，龙驾不反遗弓藏。子孙亿载千万世，永与清洛流汤汤。周京无人吊禾黍，七雄按剑分周土。秦人匹马出函关，六王割地愁为虏。宜阳古堞故韩都，地接强秦争战苦。谋穷运去竟亡国，从长苏秦亦何补。诸侯已尽秦巍巍，嬴氏已亡秦不知。始皇自是吕家子，宗庙荐享真何为。山河百战移陵谷，宫殿成尘埋宝玉。秋风坏冢长荆榛，落日空城散樵牧。今古悠悠共一丘，争强蜗角欲何求。谁似令威仙骨健，千年重向故乡游。唐日西颓半明灭，长彗扫天流战血。六龙不复入东都，连昌已有狐狸穴。宫前茫茫洛阳路，汉甲胡兵几回度。火焚马蹴百战场，尽是旧时歌舞处。游魂不归宫树老，茂陵金玉人间宝。春耕迤逦上空山，夜燐青荧照秋草。女几巉巉青插天，东流洛水自潺湲。兴亡一觉繁华梦，只有山川似旧年。真人朝天去不还，千年鹿迹留空山。空山寂寞何所有，野殿荒凉松桧寒。桑田海水移今古，兴亡万变谁能数。五云深处驾飞龙，应笑人间换朝暮。神仙不与世人期，骑鹿安知不复归。朝岚夕霭山秀润，应有灵丹相护持。长生可求仙可致，浮世腥膻何足嗜。君不见汉时九江梅子真，一日辞家隐吴市。"}