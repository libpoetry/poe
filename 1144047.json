{"id":"1144047","title":"西斋秋日杂书五首","dynasty":"宋末元初","author":"方回","text":"居城近城门，前市后山郊。质明沸柩鼓，彻夜喧僧铙。暑病人死多，当此秋夏交。盐米鬨贾贩，杖绖酸哀号。倏忽异存殁，所争常毫毛。高树夕影疏，老荷秋气馥。雨馀绚斜照，寓此池上目。鸣蝉一何厉，坐叹白日速。东家失其儿，忽骇邻妇哭。归兮空山中，幽啸抱吾独。闲闲闭园门，默默坐书室。幽幽绝来人，寂寂度长日。苦桃何累累，秋颗压枝密。桃苦不可食，熟烂未忍摘。时闻落地声，诗思若有得。百间以买屋，万卷以买书。书多读不既，屋宽住有馀。彼索子钱者，日夜号庭除。勇锐割此物，煎迫姑少纾。老勿费眼力，村墟亦可居。对奕不如观，观不如听声。独坐无来客，小轩秋雨晴。思之有百忧，不思了无情。万有皆外物，世重我所轻。默数前死者，愧兹今独生。"}