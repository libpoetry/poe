{"id":"118526","title":"春後望雪·秋雨仅熟禾","dynasty":"宋代","author":"苏辙","text":"秋雨仅熟禾，冬雪不揜块。温风搜麦根，天意欲为害。老农强推测，妄谓春当改。三阳已换节，六出尚茫昧。朝看扶桑暾，夜听土囊噫。仓场久空竭，榆枣方伐卖。仃夫病风热，孺子作疮疥。无知此何辜，得罪彼有在。造物伊谁憎，亦复自无奈。慎勿翻雪海，冻馁无疆界。"}