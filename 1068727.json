{"id":"1068727","title":"石室","dynasty":"宋","author":"宋京","text":"君不见西汉文翁为蜀守，蜀学不居齐鲁后。诸生竞欲保翁名，石室镌磨贵难朽。东汉高公又几时，为作石室还如兹。至今二室坚且久，文公高公名不衰。世间可传唯铁石，石终可泐铁终蚀。古人好事留其名，石室存亡竟何益。汉水沉碑知在不，叔子名存空岘首。安得眼看石室销，要知二子名终有。"}