{"id":"1122071","title":"和英州太守何智翁次韵冯仲礼麻江桥","dynasty":"宋","author":"郑侠","text":"叠石梁空太守贤，一年功力倍千年。惠从今日流终古，智是当时决九川。有竞轮蹄何杂沓，无情风月亦流连。红灯焰焰三更市，从此吴江不直钱。一带危桥接市廛，春成冬坏几多年。谁驱巨石如填海，化作长虹下饮川。白水晓寒孤洞杳，红灯夜午万珠连。清风明月如堪买，且问如今直几钱。"}