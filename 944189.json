{"id":"944189","title":"题刘行父净香轩","dynasty":"宋","author":"陈造","text":"刘郎何所有，寒碧二百本。方渠懋进脩，藉尔伴萧散。妙处鼻观领，翛然市声远。朱墨五千卷，日力自缱绻。久闻伯仲间，珠璧各椟韫。一笑挹此君，方外得嵇阮。饥凤吟夜良，斑犀散春晚。惯尝推枕听，肯作芼羹挽。长翁纪幽致，一字粲褒衮。谱传渭川孙，石屹益州笋。行当荐惊雷，龙跃闯天阃。功名有咄嗟，世道计舒卷。平昔对床约，里闬规息偃。大屋俯婵娟，昼绣替前扁。"}