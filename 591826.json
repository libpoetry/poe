{"id":"591826","title":"石湖歌送韩员外请告还山","dynasty":"明","author":"欧大任","text":"大江五千里，草堂云气孤。前揖茅君山，下瞰石臼湖。湖上之居今几载，韩君少小曾击汰。乃公谢郡持一竿，来往溪翁钓船在。桃花吹满旧矶头，白鸥渺渺沧洲外。君从献赋入明光，六载尚书水部郎。长卿壁立能文赋，曼倩陆沉称酒狂。昨者睥睨长安市，结交稍得天下士。不能訾哫贵客前，独解酣呼众人里。省署萧然退食时，梦飞半落石湖水。上书请急觐乃公，锦帆三月过江东。加餐鲈鳜烟涛上，高枕图书云雾中。君去莫誇湖上乐，拂衣我亦寻幽约。刺船便可系篱门，白浪高于瓦棺阁。还家绿发意何如，只恐鸣驺促使车。谁谈安石东山事，自有司空城旦书。"}