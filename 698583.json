{"id":"698583","title":"喇嘛翠峰老僧挽诗三首","dynasty":"明","author":"唐顺之","text":"枯木寒岩亦未真，走盘珠子自精神。三餐煮籺一生事，屡岁斋僧几万人。铸冶金容瞻气象，圆通天眼悟根因。欲上伏牛心未了，了心应待再来身。不事镢头不坐禅，扬眉瞬目见雄谈。净体发须元不碍，炼心妻妾宿曾参。殿压沧溟功九仞，炉开色相佛千龛。年年航海精诚在，垂没魂还到海南。自愧迂儒厌俗荤，每游香室藉思熏。别来常似一臂失，话久宁容六耳闻。人去忽惊函谷履，锡飞无复海东云。怜君铸佛经千亿，欲借余铜一铸君。"}