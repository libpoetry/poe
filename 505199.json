{"id":"505199","title":"苏武慢 消闲","dynasty":"明","author":"张宇初","text":"悟幻寻真，参求几载，自誓顿超生灭。风抄雪纂，夜读朝吟，探究古今贤哲。道妙禅宗，万殊一本，勘破底须分则。这堂堂无碍，真空非与，太阴圆缺。堪笑处、竹椅蒲团，松窗桂牖，返步便同高洁。尘世相违，水云为伴，高卧故园风雪。骏马貂裘，翠袖红螺，过目浮华閒说。速回头是岸，帘帏光透，性天心月。"}