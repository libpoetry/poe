{"id":"299471","title":"韬斋见示所模王廉州烟树晴峦横卷属题","dynasty":"清代","author":"郭曾炘","text":"老生有常谈，无欲观其妙。覃溪借评画，下士皆大笑。岂知至人心，如镜常皎皎。燕处谢荣观，超然尘壒表。四王擅名家，古逸惟元照。晴窗偶展卷，借题抒腹稿。疏林带茅屋，风帆逐飞鸟。一重一掩间，烟云互萦绕。直与造化游，匪矜神貌肖。旷林日干戈，庸流空自扰。扁舟者谁子，危坐方持钓。"}