{"id":"1048219","title":"寒菊","dynasty":"宋","author":"韦骧","text":"皎皎园中霜，鲜鲜砌间菊。长至破旬来，兹芳乃幽独。岂其时使然，寒威未加肃。又岂各有命，荣谢分迟速。如何纤柔质，坚可敌松竹。绿叶共威蕤，金英相陆续。究之得所自，养助为之福。去蠹诱童稚，剪蒿专野仆。恐弱即枝扶，忧乾必浇沃。北风赖密樊，朝晖借馀燠。侵牟绝蜂蝶，蹴蹂无鸡鹜。得以保天材，隆冬尚芬馥。一溉必后枯，嵇生论尤笃。孟轲亦尝叹，濯濯牛山木。奚独物有是，在人宜慎毓。关节防疾疢，驱除先嗜欲。所养重于心，非徒口与腹。所履正乎道，非徒险与曲。纷华靡交战，忮害尽消逐。自然致冲和，久寿不遭促。持兹养生理，可继乔松躅。兴作寒菊诗，葩浮宁传俗。"}