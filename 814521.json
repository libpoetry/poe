{"id":"814521","title":"澎湖留别","dynasty":"清","author":"林树梅","text":"澎山三十六，荒垒半渔寮。虎井风烟壮，龙宫暑瘴消。云生香鼎屿，雷压吼门潮。访古屯军迹，周回荡短桡。昔我初来处，舟从外堑迂。厨娘炊犊粪，蜑女鬻螺珠。日落风沙舞，乡偏气候殊。他年誇远客，瀛海有珊瑚。蜃气喜初收，承欢骋壮游。烽烟诸岛静，诗思一帆秋。阅岁同休戚，临行且唱酬。吾乡斜照里，指点是浯洲。踪迹如蓬转，风波又一经。地原多鬼市，人喜逐鱼腥。古剑寒肝胆，奇书瀹性灵。归装何所有，囊底贮空青。"}