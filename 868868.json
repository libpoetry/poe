{"id":"868868","title":"鹅湖山","dynasty":"宋","author":"叶梦得","text":"鹅王牧群鹅，浊世肯下游。积水近天阙，有时戏沉浮。老禅天人师，领略倾九州。初开选佛场，坐断诸峰头。当时江东西，海纳吞众流。岁晚徙山麓，华堂跨龙楼。至今韦公碑，照耀苍崖幽。陈迹记往昔，登临纵冥搜。重来岁月疾，俯仰五十秋。抚事一太息，何从问马牛。惟馀拱把木，百尺环道周。成坏各有时，干戈今少休。空怀三宿恋，为汝半日留。钟声远送客，雾雨昏林丘。"}