{"id":"466540","title":"临江仙","dynasty":"当代","author":"汤国梨","text":"树隔斜阳花似雾，枝枝掩映重门。倚栏情绪懒如云。古城春易老，摇落似孤村。分付清愁惟有酒，好生过了黄昏。轻衾小枕自温存。旧游言可念，魂梦倘重温。坐傍闲窗听夜雨，且消一个黄昏。安排明日醉清樽。春风闲岁月，日日是良辰。结伴清游邀俊侣，轻车巷陌无尘。落花飞絮太缤纷。门前嘶马地，曾驻旧王孙。"}