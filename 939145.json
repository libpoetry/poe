{"id":"939145","title":"庐山杂咏 天池","dynasty":"宋","author":"陈文蔚","text":"朝登天池峰，暮酌天池水。一枕僧榻清，钟磬半空里。平生此名山，籍籍满吾耳。乘兴作远游，杖策自不已。行行到绝顶，尘世知隔几。云烟出其下，渺视犹万里。山川与人物，往往尽蒙被。始疑翻雪涛，混同一彭蠡。顷刻开一罅，初见山逦迤。仿佛人世界，未可详目指。山中为予言，此地去天咫。风雨晦冥候，与世殊不似。霖潦方下作，山头旋磨蚁。云深此埋屋，山下乃不尔。历验予所言，其言亦非诡。未必隔仙凡，高深实殊轨。初夜现佛灯，数星林末起。如萤复如炬，或明亦或止。昔闻颇甚怪，今见乃如此。寄语登山人，仍须细穷理。"}