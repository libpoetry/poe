{"id":"1011562","title":"洪钟歌","dynasty":"宋","author":"释印肃","text":"昭文昭文施一钟，悬空随叩警盲聋。圆音不断周沙界，纯体金刚空不空。虽含响，击即通，十方诸佛应声中。天龙八部生忻悦，外道魔军失却踪。此圆器，大神功，上祝皇王寿不穷。日月长辉邦国静，臣忠子孝续尧风。昏者醒，愚者聪，民歌鼓腹意和浓。地水火风同一性，刹尘无间体含融。包声印顽空，鸟树岩峦风月同。秦时何必驱山铎，大振金铃总脱空。时节至，自相逢，肯信无心达本宗。和同一族输金玉，回向南泉铸此钟。黄昏里，五更中，下下无空彻底通。近祖远宗迷识解，闻归净土礼金容。涅槃侣，契心同，个个全音赞此功。显理扬真无二听，含灵蠢动一时通。受者法，施者空，且无地狱与洋铜。孝子顺孙光远庆，昭文千古振家风。"}