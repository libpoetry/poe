{"id":"687095","title":"余自北平赴京十二月五日道出济宁会伯高齐君于公馆君本唐县人素擅顾吴之妙草草为予点真观者咸以为肖而余独觉其老丑也临别赋绝句三首奉答并柬赵晋卿夏时佐曹伯仁三先生","dynasty":"明","author":"刘崧","text":"庆都山人齐伯高，袖有五色之仙毫。李白楼前忽相遇，便呼银瓮出蒲萄。我本山林麋鹿姿，多君点染出清奇。不知老去愁多少，但觉秋霜满鬓丝。昨夜南关对月时，客心如水向南驰。京城此去犹千里，岁晏还家未有期。"}