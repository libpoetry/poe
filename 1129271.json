{"id":"1129271","title":"山居诗","dynasty":"宋","author":"释延寿","text":"此事从来已绝疑，安然乐道合希夷。依山偶得还源旨，拂石閒题出格诗。水待冻开成细溜，薪从霜后拾枯枝。因兹永断攀缘意，誓与青松作老期。古树交盘簇径深，阒无人到为难寻。祇和算计千般事，谁解消停一点心。冰锁瀑声中夜断，云吞岳影半天沈。寒灯欲绝禅初起，透牖疏风触短襟。祇园閒适乐箪瓢，莫讶烟霞道路遥。龙穴定知潜碧海，鹏程终是望丹霄。拨云岩下来泉脉，嚼草坡边辨药苗。门锁薜萝无客至，庵前时有白云朝。贪生养命事皆同，独坐閒居意颇慵。入夏驱驰巢树鹊，经春劳役探花蜂。石炉香尽寒灰薄，铁磬声微古锈浓。寂寂虚怀无一念，任从苍藓没行踪。心地须教合死灰，藏机泯迹绝梯媒。芳兰祇为因香折，良木多从被直摧。寒逼花枝红未吐，日融水面绿全开。支颐独坐经窗下，一片云閒入户来。达来何处更追寻，放旷谁论古与今。风带泉声流谷口，云和山影落潭心。资身自有衣中宝，济世谁藏室内金。策杖偶来林下坐，鸟声相和唱圆音。事多兴废莫持论，唯有禅宗理可尊。似讷始平分别路，如愚方塞是非门。刳肠祇为生灵智，剖舌多因强语言。争似息机高卧客，年来年去道长存。碧峤经年常寂寂，更无閒事可相于。超伦每效高僧行，得力难忘古佛书。落叶乱渠凭水荡，浮云翳月倩风除。方知懒与真空合，一衲閒披憩旧庐。幽斋独坐绝参详，兀尔何如骤世忙。拯济终凭宏愿力，安閒须得守愚方。柴门半掩花空落，苔径虚踪草自荒。最好静中无一事，翛然唯得道芽长。旷然不被兴亡坠，豁尔难教宠辱惊。鼓角城遥无伺候，轮蹄路绝免逢迎。暖眠纸帐茅堂密，稳坐蒲团石面平。祇有此途为上策，更无馀事可关情。触目堪嗟失路人，坦然王道却迷津。井藤梗上存馀命，石火光中保幻身。任老岂知头顶白，忘缘谁觉世閒春。容颜枯槁元非病，亭沼消疏不是贫。言行相应宜此地，空谈大隐也无端。升沈岐路非他得，生熟根机且自看。瞋火微烟还渐息，贪泉馀润亦消乾。平生正直须甘取，虚幻门中莫自瞒。怡和心境了然同，大道无私处处通。举世岂怀身后虑，谁人暂省事前空。门开岩石千山月，帘捲溪楼一槛风。羸体健来知药力，缘心寂后觉神功。进退应须与智论，浮萍自在为无根。埽门何太抛途辙，解佩犹能弃渥恩。草径旋封迷旧迹，苔阶乱织露新痕。不唯此景供游赏，无限烟萝尽一吞。尘网休重织是非，冥心何不合玄微。庄周梦里多迷旨，惠子渔中少见机。拶路古松和冻折，盘空枯叶带霜飞。一言可达知音者，还得从吾此路归。抱朴澄神蕴道光，石炉閒爇六时香。曳空横野云和静，逗石穿崖水自忙。晚圃雨来葵叶嫩，晴坡烧后蕨苗长。一心包尽乾坤内，莫把閒文更度量。松萝閒锁一身孤，履道安禅是密谟。借问野云谁断续，思量春草自荣枯。多见异兽心堪伏，来惯幽禽不用呼。万物尽从成熟得，莫教容易丧工夫。平生初志已酬之，怀抱怡然寂有归。古帙懒开缘得意，幽房长闭为忘机。数行鸟阵连云没，一带泉声隔岭微。道合古今浑总是，何须更虑昔年非。青山一坐万缘休，努力应须与古俦。散诞襟怀因绝趣，消疏活计为无求。花明小砌和春月，松暗前轩带雨秋。景像自开还自合，怡然何必更忘忧。自甘疏拙懒经营，大道从来戒满盈。但起贪心迷有限，谁能触目悟无生。云融远景危峰小，风戛寒溪野艇横。禅后不妨敷六义，祇图歌出野人情。忙处须閒淡处浓，世情疏后道情通。了然得旨青冥外，兀尔虚心罔象中。泉细石根飞不尽，云濛山脚出无穷。樵夫钓客虽閒散，未必真栖与我同。且停多事莫矜誇，寂寞门中有道华。隈岭静同猿窟宅，栽松閒共鹤生涯。荣来祇爱添馀禄，春过谁能悟落花。唯有卧云尘外客，无思无虑老烟霞。沈沈竹院锁轻烟，澹澹霞光欲曙天。遇境偶吟情自逸，逢人话道意无偏。古松交处眠青帐，细草浓时坐碧毡。祇此逍遥何所得，蔬食寒寝度年年。危岭如登百尺楼，千般异景望中收。浮生但向忙时过，万事须从静处休。道直岂教容鬼怪，理平唯祇使魔愁。空门莫说无知己，满目松萝是我俦。巨侵层峦本自平，只缘人世强分明。五侯门外悲观意，长乐坡头去住情。学道不如忘有念，修身争是了无生。三祗功业犹难及，谁信尘劳直下明。雾锁烟霾宴寂堂，含虚凝绿水云乡。搜玄偈里真风远，招隐诗中野思长。真柏最宜堆厚雪，危花终怯下轻霜。滔滔一点无依处，举足方知尽道场。投足烟峦养病躯，驰求终是用工夫。千般有作皆从智，万种无依自合愚。意地已抛尘事业，心田唯种稻根株。非时免见千人世，野食山袍自有谟。急景韶颜不可追，岂堪回首暂思之。浮云已断平生望，高节须存往日期。庭树任猿偷熟果，崖松停鹤惜高枝。轮蹄碌碌何时歇，辗尽红尘为阿谁。幽栖岂可事徒然，昼讽莲经夜坐禅。吟里有声皆实相，定中无境不虚玄。直教似月临千界，还遣如空度万缘。从此必知宏此志，免教虚掷愧前贤。何如深谷一遗人，宴坐经行不累身。废宅可嗟频换主，凋丛愁见几回春。尖尖石笑烟笼碧，点点苔钱雨洗新。堪笑古人非我意，居山多是避强秦。有山有水更何忧，知足能令万事休。大道不从心外得，浮荣须向世閒求。冲开烟缕飞黄鸟，点破潭心瀁白鸥。好景尽归余掌握，岂劳艰险访瀛洲。万事从来祇自招，安危由己路非遥。笙歌韵里花先落，松桧枝閒云未消。数下磬声孤月夜，一炉香翥白云朝。谁人会我高楼意，门掩空庭思寂寥。万象从来一径通，但缘分别便西东。遗簪祇为情难尽，泣路方知意未穷。偃仰不抛青嶂里，往来多在白云中。平生分野应难比，涧饮林栖得古风。遁逸从来格自高，莫将泰岳比秋毫。冷烟寒月真吾侣，瘦竹苍松是我曹。霜树叶疏幽径出，云泉声急晓风高。唯当话道閒吟外，时得工夫补毳袍。任运腾腾无所依，閒游长坐性怡怡。疏林不遣閒人到，密意多应夜月知。骤雨过时苔路滑，拨云行处石桥危。尘沙劫尽清风在，何假虚名上古碑。抱拙藏锋过暮年，高名何必指前贤。祇于心上标空界，谁说壶中别有天。郁密远林停宿雾，萧骚疏竹埽寒烟。从兹不更移瓶锡，身外无馀意了然。息业怡神道最孤，藏名匿迹合良图。冥心难使龙神见，出语须教海岳枯。云驻庵前疑有意，鸟鸣庭际似相呼。资持随分安排了，最急应须与道俱。松阴疏冷罩寒门，静见吾宗已绝论。驱得万途归理窟，更无一事出心源。烟云忽闭岩前洞，鸡犬时闻岭下村。放旷本来无别意，免教停海起波痕。景虚情澹两何依，抱一冥真绝万机。松韵馀风凉竹户，柏摇残露湿禅衣。岩灯雾逼寒光小，石像尘昏古画微。得趣了然无所虑，任缘终日送斜晖。遁迹无图匿姓名，万重山后葺茅亭。随情因事搜新偈，探妙穷微阅古经。与道交时心绝念，从缘感处物通灵。应须长远存高节，屹屹乔松老更青。閒思尘世大悠哉，进趣门中尽可该。抛却工夫平世路，枉劳心力搆仙台。隘空云水千重合，匝野烟霞一径开。幸有圆成平坦处，辛勤谁解望山来。千途尽向空源出，万景终归一路通。忽尔有心成大患，坦然无事却全功。春开小岫调新绿，水漾漂霞蘸晚红。莫道境缘能幻惑，达来何处不消融。身心閒后思怡然，缅想难忘契道言。千种却教归淡薄，万般须是到根源。疏疏雨趁归巢鸟，密密烟藏抱子猿。禅罢吟来无一事，远山驱景入茅轩。万境閒来情澹澹，群嚣息后思微微。当时白业无门入，今日玄关有路归。熟果不摇翻自落，生禽谁唤却惊飞。到头何用空忙得，任运应须待对机。携筇閒步望山行，竟日逍遥任野情。上岭梯登危石侧，渡溪桥踏古槎横。绿罗水皱岩根急，红锦霞舒海面明。一轴咏怀高尚意，援毫因事偶吟成。负气争权事可悲，金貂绣毂尽何之。唯闻野棘盘荒冢，祇见空陵叠坏碑。灯暗竹堂行道夜，烟昏石窟坐禅时。怡然自得真栖处，何用经营别路岐。豪贵从他纵胜游，多欢终是复多愁。茅茨舍宇偏安稳，粪埽衣裳最自由。数片云飞书案上，一条泉路卧床头。分明自有安身处，争柰人閒不肯休。高才宏略气凌云，世上浮名梦里身。苏氏谩称降六国，韩公休说捲三秦。当朝虽立千年事，古庙唯存一聚尘。毕竟思量浑大错，何如林下养天真。高怀怡淡景相和，才到尘途事便多。碧嶂好期长定计，朱门唯见暂时过。雄雄负气争权路，岌岌新坟占野坡。成败分明刚不悟，未知凡俗意如何。得理元来行自成，万般情断一心冥。樵人不到缘山僻，游客难逢为岳灵。食檗苦心何日就，看花醉眼几时醒。索然身外无馀物，云满前山水满瓶。名利梯媒事已忘，唯凭拙直定行藏。探玄休炼长生药，助道时抄歇食方。溪汲古痕山雨涨，树摧残蘖野风狂。一言欲寄休回首，尘路如今事正忙。岂是疏慵僻爱山，且图馀事不相关。休誇凤诏千年贵，难敌禅扉半日閒。透水戏鱼随浪没，投巢孤鹤带云还。自然得到无心地，寂寂虚堂一景閒。林下安身别有方，营营何太路岐忙。侯门梦过光阴促，禅室玄栖气味长。引水灌花春日媚，移松夹道暑天凉。衔恩略报元功处，一炷晨风散后香。万般惟道最堪依，一瞬荣枯万古悲。强笑低颜何忽忽，忘机绝虑自怡怡。潜龙终要投深浦，巢鸟应须占健枝。名利门中难立足，隐藏云水更何之。退迹何人继昔贤，凡途终是事谋先。只知竞逐浮云富，谁解惊嗟逝水年。寒影半疏霜后树，秋声千点雨中禅。千般不更经营得，一榻无馀任自然。野景陶情皆得意，凡夫举目尽堪愁。秦川几度埋番骨，棘路还曾耸玉楼。幻体不知波上沫，狂心须认镜中头。浮生役役贪荣者，求到真空卒未休。一生占断白云乡，适意孤高志自强。报晓音声栖鸟语，漏春消息早梅香。吟经徐傍芙蕖岸，得偈閒书薜荔墙。大道最亲无达者，苦携瓶锡叩禅堂。养性摅情不记年，免寻云水更参禅。有心用处还应错，无意看时却宛然。析法尚嫌灰断果，烧丹堪悯地行仙。欲知此理谁人会，水自朝东月自圆。世途从此免相关，万虑潜消野思閒。庵树逼春花自吐，岩巢欲暮鸟空还。门前雾闭疑无路，槛外云开忽有山。宴坐石岩樵径绝，姓名应不到人閒。独行独坐任天然，幽隐难逢世网牵。一志直教齐大道，万般总是涉因缘。水磨涧石平如镜，春引岩藤直似弦。虚幻已知休更续，蹄轮应不到山前。散诞疏狂得自然，免教拘迫事相牵。潜龙不离滔滔水，孤鹤唯宜远远天。透室寒光松槛月，逼人凉气石渠泉。非吾独了西来意，竹祖桐孙尽入玄。绿柳堤边春色多，数树重重袅翠萝。红白花枝争斗发，晴阴天气半相和。中山谩醉千壶酒，易水徒悲一曲歌。尘世无凭唯道外，荣枯瞬息尽消磨。清平大业行皆奢，岂独尧时听所加。丰俭由人天不远，安危在智道非赊。关津防害翻为害，法令除邪却长邪。争似无言敷密化，既能成国又成家。焦翼枯鳞成底事，分明可验莫愁哉。君恩只可量功受，世利应须任运来。岂信败从成处得，谁知荣是辱边媒。但看越分殊求者，唯向身中积祸胎。栖真境界太玄乡，静见吾宗不可量。好句祇凭诗断送，閒缘唯遣道消亡。雨丝云织轻条密，烟素风抽细缕长。竟日虚怀无一事，金瓶秋水石炉香。得丧从来事甚均，任缘徒用苦劳神。野蔬随分堪充口，石室依稀可庇身。碧海几时无去棹，红衢何日息征轮。若教求道如求利，举世浑成无事人。数朝兴废狂风过，千载荣枯掣电飞。早向权门思息意，莫于尘世自沈机。一条水引閒花出，万里云随独鹤归。最要身安成大道，免教他后始知非。幽栖带郭半山峰，密意虚怀莫可同。事到定中消息静，景于吟处炼磨空。玲珑色淡松根月，敲磕声清竹罅风。独坐独行谁会我，群星朝北水朝东。三度曾经游此地，从缘权顺世閒情。登山虽有谢安志，遁迹惭无慧远名。翠叠寒枝松未老，影深幽径竹新成。莫言去住关怀抱，云本无心水自清。"}