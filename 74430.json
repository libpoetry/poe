{"id":"74430","title":"酹江月·人生交谊","dynasty":"明代","author":"舒頔","text":"人生交谊，笃金兰气味，不堪离别。绿水红莲声价旧，又向高邮施设。幕底清风，楼前明月，此意凭谁说。美哉鱼米，此行足可怡悦。闻道细柳营中，三军整肃，训练真奇绝。赞画公余闲拭目，午夜剑光明灭。料想明年，荣膺薇省，高步登天阁。片云相隔，人来应问华发。"}