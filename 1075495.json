{"id":"1075495","title":"雨晴望青山","dynasty":"宋","author":"周紫芝","text":"世间尤物如异人，青山不入诸山群。晚来浓翠欲成滴，雨后数鬟高切云。人言兹山下埋玉，太白祠扉落岩谷。至今樵牧无斧斤，馀润油然归草木。往岁小生来酹公，秋山未霜叶尚绿。是时落日在屋梁，彷佛如照公眉目。今我不乐湖水滨，青山到眼无朝昏。更欲再拜望拱木，公已乘鸾上天门。帝乡渺渺不知处，谁能为我招清魂。死生夜旦何足道，不敢复作湘累文。"}