{"id":"743529","title":"五丁峡","dynasty":"清","author":"张问安","text":"南上五丁峡，峡势何嶙峋。崩崖四森布，怪木交轮囷。风雨疑倒压，得势狂澜奔。惊雷出空山，浩瀚波涛浑。奇险骇毛发，昧晦迷昏晨。当年斧凿痕，万古青厓垠。我行忆朝陟，百道川涂分。人马怯驱逐，投足愁阴氛。中流一簸荡，目眩心神惛。焉知免蹉跌，长日忧思焚。渐行滴水岩，百丈飞龙鳞。迸珠亦锁碎，溅石祛纤尘。略喜耳目净，庸识造化神。息肩入蓬筚，稍稍进盘飧。殷勤劳奚童，剪纸招我魂。危殆忽如梦，惝恍疑非真。不触蛟龙怒，陇栈真犹人。人生多艰虞，无为伤苦辛。"}