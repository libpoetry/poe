{"id":"1121314","title":"寓天台水南四首","dynasty":"宋","author":"林宪","text":"小雨凄暮春，入夜寒更作。泠泠竹间风，振我衣袂薄。野田鸣流泉，密树纷翠幄。蹑屐徐我行，长怀付寥廓。怀古不知寒，洗心忘百忧。怡然方寸地，得与贤圣游。南涧兮泉甘，北山兮云幽。彼纷兮何之，兹盘兮吾留。春雨暗前山，春云行远林。月落鸡犬静，谁闻梁甫吟。巍巍兮高山，泠泠兮好音。谁闻梁甫吟，惟恐山不深。夔皋不著书，周召不决科。端坐庙堂上，四海臻泰和。此道固如是，后来文艺多。嗒然空山中，独抱明良歌。"}