{"id":"634431","title":"寿公洁尚总戎","dynasty":"明","author":"释今无","text":"带砺高天府，簪缨显将星。祥光冲剑上，神气压云平。喷薄空千里，驱驰肃万灵。烟消铜柱国，月满尉陀城。妙略韬钤秘，风流翰墨馨。紫庭尊节制，绿发重经营。地轴如车转，天河似槊横。葳蕤云物丽，想像瑞烟升。玉海寒吹静，金门夜舞轻。既看云作锦，还倚玉为屏。雨露先文德，干旌合至诚。凌烟腾卫霍，涷蕊傲霜冰。庙算师黄石，英才诞白精。鹫峰原有嘱，莲域岂无情。宝树频衔鹤，春光会啭莺。诸天齐福力，四海集威名。佛地珠还朗，波旬钺可惊。彭篯谁得似，丹井缕烟生。"}