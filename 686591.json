{"id":"686591","title":"别顾华玉同年四首","dynasty":"明","author":"边贡","text":"问讯金陵客，南归近有期。马行沾雨慢，蝉响入秋迟。水稻供慈膳，江绡制寿帷。閒居赋成后，曾见几人为。落日长干渡，西风短棹过。故人归后少，秋草望中多。谢墅荒碑碣，吴宫閟绮罗。趋庭休浣外，临眺意如何。官署依乡土，幽求满素心。窗临逸少帖，墙挂宓生琴。种药开春径，看云坐晚林。避名名转出，休爱碧山深。达人氛垢远，流品自应殊。骏枥分天厩，鸾巢托省梧。葛洪勾漏尹，阮籍步兵厨。未识图南志，相逢说著书。"}