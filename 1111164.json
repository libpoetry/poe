{"id":"1111164","title":"送邹国遂武博知濠州二首","dynasty":"宋","author":"许及之","text":"长髯如戟气如虹，只欠吾曹抹额红。右序谈兵瓴建水，上前论事殿生风。恳辞射策登宾阁，乞许分符立战功。他日濠梁真得意，要看鱼水得君同。孤屿秋风忆钓蓑，因君理棹起劳歌。分留乡思从兹始，报答君恩奈若何。陶令篱傍犹有菊，伯龄石上苦无禾。问言何补青蒲事，为道新来白发多。"}