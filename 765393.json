{"id":"765393","title":"过赵城县见道旁有穷饿就毙者恻然赋此 时乙丑八月念五日也","dynasty":"清","author":"张晋","text":"茕茕寡衣食，贸贸越山川。想其别家时，已不望生还。困顿卧路侧，休戚谁相关。饥火烧心苗，唇燥而口干。红尘十丈高，乃作衽席观。可怜被驱逐，辗转不得安。鬼伯催正急，尔辈且勿喧。家乡定何处，姓氏莫与传。父母及妻孥，永断今生缘。一死即已矣，留此长恨端。若使守故土，或有容身棺。掉头不忍视，已过犹心酸。平阳连河东，饥馑迫天年。圣人周民隐，博济拯元元。既悉居者苦，宁志行者难。如何弗收恤，孤负皇恩宽。即目有如此，未见谅复然。欲绘监门图，无位不敢干。我笔难尽述，谁付长吏看。"}