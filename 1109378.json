{"id":"1109378","title":"送廷允决曹解官舟行赴阙","dynasty":"宋","author":"刘弇","text":"由来佳掾推三语，故有能名擅一方。投分稠人期李郭，平心他日到于张。囹扉尽洗沉冤魄，贯索时分入夜光。举世谩嗟岐路涩，只今腾踏见飞黄。春江活碧染衣浓，闹橹初挨鹢首东。岸柳跃丝金稍重，渚梅收糁玉全空。腐儒糟粕迂疏后，上客风云感慨中。好访瀛洲缀仙客，家山无苦梦壶公。"}