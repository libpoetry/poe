{"id":"1109840","title":"六月旦有芝生于小厅之南楹连叶七层颜色黄润常有露珠联络其上观者叹息以为祥异因作三小诗","dynasty":"宋","author":"华镇","text":"黄金七叶向晨敷，人道曾标瑞应图。我已无心邀世福，不须三秀巧相谀。品汇皆从化育成，无根神草为谁生。吾皇茂德参天地，好向甘泉植九重。芝英服食寿能千，蕊笈仙经每细看。久视长生吾不羡，任同凡草一时乾。"}