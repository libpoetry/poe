{"id":"1045784","title":"和孔毅甫州名五首 其四","dynasty":"宋","author":"吕陶","text":"平生知求道，冀保衰朽质。金阙劳仰望，玉经探秘密。尝闻造化理，虚静乃不屈。又闻栖真士，幽处遁荆荜。深藏虽混同，安养自诚一。广采与博访，未遇敢怀佚。诵经期万遍，掩卷复开帙。才能简思虑，了不见象物。谁将林泉屦，易取尘土绂。渠意良有得，吾曹又何失。爱君气容和，忻乐不在瑟。得鼎必全神，逢丹可换骨。方蓬达去路，寰海空白日。愿开循循诲，灵台非缜栗。"}