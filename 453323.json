{"id":"453323","title":"琵琶仙 秋扇兄属题垂虹感旧图","dynasty":"当代","author":"张力夫","text":"丝柳垂青，眇云水、漫拂眉山层叠。犹记词客行吟，孤舟浪堆雪。箫黯遣、清虚到骨，过烟浦、几声幽咽。逐雨温凉，随形起落，唯梦真切。问何以、能识尧章，便从此、盟鸥赋香屑。空有石桥残卧，守千年风月。微雁影、翩翩素舸，向寂寥，冉冉归灭。远韵留得三分，慰人愁绝。"}