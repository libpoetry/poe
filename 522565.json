{"id":"522565","title":"豆娘子","dynasty":"明","author":"李梦阳","text":"汝何者物，小而轻盈，妁约悠扬。朋从寡畏，缃衣绀裳。或翠其衿，或朱而黄。嬉戏长莪，窈窕水旁。餐膏浴滋，饮露吞香。才不我知，谋宁自臧。儿童朴美，姬媵怜伤。豆卿子卿，娘子豆娘。百卉陨零，北风雨霜。弱不敌威，蚱蜢同戕。肃肃鸿鹄，云海翱翔。哕哕者凤，览辉梧冈。微末之虫，何劳短长。"}