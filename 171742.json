{"id":"171742","title":"喜迁莺·春前腊尾","dynasty":"宋代","author":"王千秋","text":"春前腊尾。问谁会开解，幽人心里。映竹精神，凌风标致，姑射昔闻今是。试妆竞看吹面，寄驿胜传缄纸。迥潇洒，更香来林表，枝横溪底。谁为。停征骑。评蕙品兰，俱恐非同里。天意深怜，花神偏巧，持为翦冰裁水。拟唤绿衣来舞，只许苍官相倚。醉眠稳，尽参横月落，留连行李。"}