{"id":"815036","title":"闻江客淮上未归寄五律三章","dynasty":"清","author":"姚燮","text":"潦倒庐江客，中原一骑游。姓名关吏熟，文字路人求。自负心能壮，何知鬓易秋。西风近崚厉，劝尔且归休。开府画堂高，悬镫看宝刀。黄金彫骏色，白日闪鸿毛。气折三河下，才兼万象劳。榛山多虎迹，我为诵《离骚》。命世如君几，艰难得一官。待徵无束帛，归钓有长竿。水涸鱼苗尽，天空木气寒。嗟嗟孤雁影，中道尚漫汗。"}