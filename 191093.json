{"id":"191093","title":"秋雨欢·少昊欲行秋","dynasty":"宋代","author":"虞俦","text":"少昊欲行秋，骄阳犹跋扈。炎蒸不易涤，颇费天人雨。浸淫三日霖，云气政旁午。所虑早禾伤，佳实卧场圃。翻思向来旱，南亩生尘土。矫首望云霓，一滴如膏乳。及兹收敛际，反以多为苦。苍苍匪天欤，恻怛群物祖。怨咨尚未免，是非何所付。会当返秋阳，新晴照区宇。禾实趁登场，不特盈我庾。荷担赪肩归，亦足慰田父。黄鸡能渐肥，红酒幸可酤。持用答丰年，造物傥复许。"}