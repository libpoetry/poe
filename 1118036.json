{"id":"1118036","title":"村居书事二首","dynasty":"宋","author":"陆游","text":"四十馀年食太仓，赐骸恩许返耕桑。长丝出釜莼羹美，白雪翻匙稻饭香。酒户知贫焚旧券，医翁怜病献新方。春残睡足东窗下，闻道长安依旧忙。药物枝梧病渐苏，门前野老笑相呼。春深水暖多鱼婢，雨足年丰少麦奴。小饮杯盘随事具，闲行巷陌倩人扶。题诗非复羌村句，谁与丹青作画图。"}