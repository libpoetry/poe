{"id":"1105934","title":"谢客二首","dynasty":"宋","author":"王令","text":"扰扰车马客，各以势利奔。自问闾巷人，何为亦纷纷。与客成往还，勉就俗所敦。礼不经圣人，颇厌后世烦。欲问无所得，归视纸上文。非以孔子心，尚拜阳货豚。乃知偪仄间，心迹久已分。去矣可奈何，更问来者门。跹跹出何为，奄奄归就卧。不知身所谋，徒与俗相和。本无声利求，久厌车马过。诗书虽满前，走奔不暇坐。收身衣食馀，抱病岁月破。得不胜所忘，进亦何可课。前躅杳难跻，下愚旋易堕。得势有然尔，命矣何可奈。"}