{"id":"693904","title":"龙兴寺","dynasty":"明","author":"陈仁锡","text":"昙花绣佛古招提，苍藓云封鸟雀栖。可惜风霜涂五色，剩残罗汉貌深黧。天台钟鼓隔凡呗，雁荡褰裳渡远溪。西望滁阳埋骨处，山河日月国恩齐。琅玡山势近龙蟠，更有龙兴号古禅。铁铸弥陀青著眼，梦移关像小容龛。佛容争说李唐古，刹寺犹将显德刊。罗汉画神并画骨，泥金深处皱容宽。剩有琅玡续后游，山僧指点翠云稠。近连丰乐浮青髻，遥拥关山戴冕旒。风雨龙吟杂树吼，月明人影共波流。重阳独立金山顶，此地吾将一梦留。登楼侧听吟哦近，疑载米家诗画过。寂寂武功剩铭碣，寥寥文事滞蹉跎。青山萝擘衣幽客，深树云来隐硕薖。六一山头深醉处，好将文字耀山河。"}