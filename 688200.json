{"id":"688200","title":"锦积堆为许季升题","dynasty":"明","author":"朱诚泳","text":"东风花事已离披，绣出天然一段奇。彷佛灯笼媚妃子，当时不遣潞公知。花神有意媚春天，种种珍奇色色妍。莫道霜台无著处，便同莲座供金仙。妆点都来属化工，几多异品错青红。休嗟回首随流水，悟得禅家色是空。万草千花次第开，园官收拾锦成堆。韶华一去真如梦，却向王维画里来。"}