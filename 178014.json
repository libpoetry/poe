{"id":"178014","title":"送姚著作之任宣城","dynasty":"宋代","author":"王禹偁","text":"平生闻说宣城郡，水石幽奇人物俊。槛外澄江练不收，窗中远岫眉初印。六朝繁盛至隋唐，才人名士遥相望。谢公向此凭熊轼，白傅曾为鹿鸣客。江楼山寺多赋诗，往往题名在僧壁。皇家早岁平吴後，翰林贾公为太守。至今清话玉堂中，夸诧江山不离口。吾君御极初选艺，东枢贰卿新擢第。解褐曾縻佐郡官，首得宣城为历试。紫微田郎次登科，东枢受代传厅事。第三榜中第二人，今在乌台为察视。迩来通倅少名流，云泉竹树应包羞。今春忽命姚著作，学术纵横才磊落。当年雄揖第三名，官路迍邅久漂泊。去岁献文重召试，新恩始上芸香阁。未教修史未演纶，宣城奉使聊亲民。且忻彩服得就养，莫叹朱衣未即真。旧游应有交朋在，此去仍言婚宦新。下车布政民休休，高吟浅酌谁献酬。夜深红烛在何处，绮霞阁通叠嶂楼。公权书札燕许词，未免山僧乞撰碑。撰碑书碑即三载，眼看徵诏在丹墀。却愁未尽江南兴，闲坐蓬瀛挥玉柄。黄枢侍臣两制官，待君同说宣城景。"}