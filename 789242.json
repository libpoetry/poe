{"id":"789242","title":"小梅花 其二 秋夜对酒放歌","dynasty":"清","author":"王策","text":"马中兔。人中布。世间馀子何堪数。菊花秋。酒新篘。身无俗骨，餔歠亦风流。银河浪阔公无渡。服药轻身真大误。李青莲。王子安。才鬼聪明，毕竟胜顽仙。西园市。列金紫。龌龊谁甘尔。调清平。琴广陵。千秋月旦，知己在旗亭。仙人掌下真州道。柳七还邀红粉吊。发酒悲。亦奚为。月下风前，且自去填词。"}