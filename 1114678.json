{"id":"1114678","title":"寄郑禹功魏虞卿","dynasty":"宋","author":"李彭","text":"杖藜徐步倚柴扉，园柳青青马尾垂。日暖游丝萦落絮，黄鹂衔得上高枝。众草风来俱掩冉，惊红骇绿斗年芳。崇兰秀发北窗下，燕坐时闻自在香。苦忆苕溪郑广文，足惊豪翰独超群。山南饱看懒行县，笑杀无心出岫云。虞卿再见封万户，三语掾曹驹伏辕。北海会须加慰荐，横空一鹗看腾骞。"}