{"id":"601268","title":"自拟挽辞","dynasty":"明","author":"唐秩","text":"闻道悔已迟，枉生非我欲。奇志负初心，介性那堪俗。父没行无成，未能善式谷。自知逆天命，九祖陷鬼局。抱此不测罪，虽生名更辱。愿辞人世缘，甘心受地狱。天怜此生念，魂托应有属。怀哉五云仙，视同真骨肉。我愿执其鞭，相随捧马足。委尸无挽客，有稿凭谁录。错个好人身，死生同促促。"}