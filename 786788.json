{"id":"786788","title":"饮马长城窟","dynasty":"清","author":"牛焘","text":"朝饮马，暮饮马，饮马日日长城下。朔风吹鬓寒，黄云迷四野。沙场冰僵塞草死，惟有长城窟中水。挽马立踟蹰，马毛如猬起。但愁窟中澌，寒浸伤马齿。忆惜少年场，习射走长杨。不昔障泥五花锦，昆明池里刷龙骧。秋风几度马齿长，长城窟下老边疆。老边疆，历风霜。低头窟里愁无限，举头落日思帝乡。君不见，边马归心思汉月。又不见，壮士暮年悲白发！"}