{"id":"820977","title":"绛都春 蛰园词集，赏牡丹。限调同赋","dynasty":"清末近现代初","author":"郭则沄","text":"归人似燕。又茜影画帘，斜阳催卷。困舞翠盘，慵织鸾绡含娇怨。年时扶醉仙蓬畔。怅妍梦、行云偏远。洞箫吹起，红欹黛掩，嫩胜亭院。谁念。流莺恨别，殢情处、绣径深丛吟遍。弄粉旧香，弹墨新愁留春浅。签声迢递花阴转。更莫放、杯阑歌散。唤镫凭照严妆，钿屏夜暖。"}