{"id":"199691","title":"闻范道卿将赴试成都作此勉之","dynasty":"宋代","author":"晁公溯","text":"长来故倦游，车辙环天下。艰难不吾容，虎兕适旷野。世方卧积薪，敢独怨飘瓦。久荒小山桂，几葬蒲圃槚。百罹生不辰，一死天所赦。故交赠绨袍，旅食悲冷炙。将索长安米，偶中泽宫射。倚楹日悲歌，鲁国疑欲嫁。退惭一木微，安足支大厦。收声就泯默，故意遂衰谢。二年游诸侯，弹铗守代舍。地湿恐鵩来，常畏阏单夏。官惭司马功，学愧齐人诈。低回甘折腰，俯仰甚出胯。入遭妻孥笑，出畏官长骂。一官终无成，他日要税驾。买山诛茅草，绕屋植桑柘。妇能躬井臼，时馌南亩稼。人皆见我穷，连蹇足悲咤。往往怪范君，何不老閒暇。不知骥伏枥，风云要凌藉。一日千里行，汗沟沫流赭。我方驭欵段，敢追王良靶。闻君近举子，满室光照社。少年早乘龙，佳境渐食蔗。杰思到班扬，英妙等终贾。被褐肯迷邦，韫椟久待价。理无珠遗海，果见金跃冶。出陈治安策，去览德辉下。大才哙非伍，高论秦可惜。决科在此举，定取一战霸。勿为栖棘鸾，会见上金马。晚来秋风高，木叶下清夜。急令呼曲生。为我饮伯雅。家贫无丝竹，作诗助陶写。归时更过我，扪虱同倚桦。"}