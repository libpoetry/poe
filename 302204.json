{"id":"302204","title":"詶韩叔夜","dynasty":"清代","author":"陈子升","text":"行子极秋气，盘旋竹房清。邑宰来相存，促膝非世情。告我一高贤，名家自鄢陵。永嘉行罢秩，贫胜南阳耕。肝胆倾四海，旷若云山晴。旅寺邻咫尺，奚容隔平生。相见欢称诗，高谭金石声。我观靡靡者，俗尚纷营营。非君激新论，谁能闻典型。愧我客临邛，如君诚长卿。传音归故林，千里皆和鸣。"}