{"id":"439567","title":"古意四首","dynasty":"金","author":"雷琯","text":"美人伤独宿，窈窕春闺深。素手卷翠被，当窗调玉琴。危弦奏苦调，清歌抗哀音。弦绝歌复咽，起作薄命吟。妾如朱槿花，含英愁晏阴。郎如青铜镜，照面不照心。不怨不照心，但惜飞光沈。且留连理枕，莫捲合欢衾。傥君回馀辉，欢盟尚可寻。对酒不能饮，拊剑自度曲。一唱行路难，歌与泪相续。朝为杨朱泣，莫作阮籍哭。古道尽荆棘，新蹊苦薋菉。曲行违吾心，直行伤我足。曲直无适从，昂头羡鸿鹄。绵绵兔丝草，濯濯柽树枝。结根偶相值，引蔓缠绵之。春风一披拂，柯叶含荣滋。弱质附美荫，百龄誓不违。清商忽用事，霜飙䬃已凄。岂意百尺条，同此寸草萎。委蔓失所托，憔悴徒伤悲。知君无岁寒，何用相因依。贤王悲坠屦，贤妇念遗簪。重在不忘故，微物何所钦。嗟我昔游友，云路扬徽音。讵念宿昔好，弃掷各飞沈。昔如胶投漆，今如辰与参。桃李虽成蹊，谅无松柏心。"}