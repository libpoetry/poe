{"id":"618019","title":"送孙公子还贵州","dynasty":"明","author":"何吾驺","text":"铁城凉风夜萧瑟，把酒酣歌情转剧。相期双翮付青云，骊驹夜动何匆逼。忆昔思亲万里趋，苜蓿斋头何所适。吾师青毡一局寒，公子怀中双白璧。锋露宁缘锥处囊，青天倚剑生颜色。同调终当流水知，襟期共对能相识。天下有情师与汝，岂但通家称莫逆。行酒清斋续夜灯，梅花片片芬瑶席。却言公子思南归，乍别同心增怆咽。马首牵丝游子肠，羊城后夜先相忆。虽然鸿鹄飞高天，安能膝下长侍侧。丈夫出门耐风霜，逆旅穷愁应不惜。扬帆且复赋新诗，粤山嵯峨粤水碧。醉看百越几山川，何似梁州旧风物。碧鸡归复故乡时，岭云为衣花作骨。谁当远道寄相思，何以相逢在北极。"}