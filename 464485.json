{"id":"464485","title":"满江红 忆硖石旧游，次陆冲岚韵","dynasty":"当代","author":"许白凤","text":"一塔双山，应念我、旧曾相识。纵年少、兴游侧帽，山南山北。长揖生憎蓬座佛，漫题那得纱笼碧。笑从来、寺院俗僧多，趋炎客。韬庵叟，无消息。鹃湖水，情犹激。正湖山变换，异殊今昔。织锦倍添乡土志，采桑饱供春蚕蚀。待何时、重上卯桥楼，浮大白。"}