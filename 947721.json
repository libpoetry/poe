{"id":"947721","title":"水调歌头 其一 次永康白使君韵","dynasty":"宋","author":"京镗","text":"与蜀有缘法，见我眼俱青。征车到处，弦管无限作离声。自笑四年留滞，漫说三边安静，分阃愧长城。一念天地阔，万事羽毛轻。欲归去，诗入社，酒寻盟。骎骎双鬓，老矣祗觉壮心惊。虽是东西惟命，已断行藏在己，何必问君平。举似铜梁守，怀抱好同倾。"}