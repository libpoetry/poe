{"id":"701783","title":"越日沃泉追和旧作见贻次韵奉答兼简裕斋壁山二首","dynasty":"明","author":"黄衷","text":"暂凭歌笑接堂堂，榕叶阴连大隐乡。九日登临堪蔗境，百年悲喜付优场。客分庆马杯深浅，僮竞风鸢线短长。欲借鲁戈挥落景，入城舆从莫教忙。高轩重枉过溪堂，小墅将题俟德乡。雪藕旋教翻雁浦，槟榔遥记趁龙场。当歌未羡金钿丽，改调应知铁笛长。逸兴此中元不浅，催花何处鼓声忙。"}