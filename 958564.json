{"id":"958564","title":"南陔五章二章章八句三章章四句","dynasty":"宋","author":"郑刚中","text":"陟彼南陔，有风惟薰。曷念劬劳，华发盈巾。彼发之华，尚可剪也。嗟嗟吾亲，不可见也。陟彼南陔，其薰远兮。慨我功名，今亦晚兮。功名之晚，尚可为也。嗟嗟吾亲，不可追也。彼居之子，庭闱休休。爱日之念，胡弗省修。瞻彼禽鸟，亦哺其母。养而弗驩，于孝奚取。敬尔身矣，怿其亲矣。逮其暮矣，云何吁矣。"}