{"id":"1072237","title":"访石林叶少蕴观文二首 其二","dynasty":"宋","author":"刘一止","text":"夔龙在丘壑，神物发幽秘。森然万琼瑰，参错分位置。踞地猛兽伏，拿空孤鸟厉。先后相长雄，突怒疑攫噬。各以奇自列，宁谓我独嗜。羊酪非不珍，莼羹有至味。郑公信骨鲠，我但见妩媚。种竹被崖峦，恶木不得地。荃兰偏九畹，秽草惨无类。造化初何心，被物自殊志。那知此岩傍，阅世等如寄。愿言赋丹青，远近同一视。"}