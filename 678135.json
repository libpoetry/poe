{"id":"678135","title":"大溪山","dynasty":"明","author":"陈航","text":"大溪昔日风光好，十家五家同一保。鸡犬相闻达曙喧，晓钟递击无昏早。山人居山只食山，种得稻粱心亦閒。取柴斫竹白云里，筑埧分泉绿树间。山入于此自云乐，饱食安眠甘澹薄。里胥无复夜惊呼，足迹都忘到城郭。梵宫禅伯亦风流，辄与文人相唱酬。僧堂懒作六时礼，客馆偏能几日留。吁嗟此事犹眼见，倏忽光阴去如箭。至今惟有三家村，出入豺狼心胆战。相逢路上多含哀，辛苦如何说得来。只将筋力付流水，空把形容同死灰。"}