{"id":"722806","title":"辘轳金井 江南春暮","dynasty":"明末清初","author":"梁清标","text":"暖云如粉，草芊绵、画阁晓妆时节。鸾镜初开，把春衫香裛。抛残线帖。向柳外、听莺寻蝶。浅水溪桥，笑招女伴，桃根桃叶。沙堤踏青步屧。尽风吹钿朵，裙钗波溅，斗草平芜，逞芙蓉双颊。花铃暗掣。早惊见、绿杨飞雪。报道春归，海棠落尽，杜鹃啼歇。湿云成片，暑将收、熠耀树间光小。屋角斜阳，早西风吹到。帘栊静悄。香乍送、玉簪开了。几处菌衣，一庭急雨，炎蒸如扫。流年暗中又耗。看桃笙欲滑，纱幔轻揭，秋入雕栏，更榴残荷老。鸳鸯睡好。怕听得、晓鸡频报。枕畔凉侵，阶前露重，檐啼娇鸟。"}