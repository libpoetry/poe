{"id":"601619","title":"锦涯歌赠蘧甫","dynasty":"明","author":"郑学醇","text":"我生二十耽胜奇，袖中挟策干明时。如歌几醉燕市筑，坐中有客誇峨嵋。峨嵋之山峙西蜀，金躔玉垒相连属。下有名川是锦江，汪洋一派秋波绿。茫然倒浸天冥冥，濯锦分明五色荧。长卿子云皆蜀产，文章似是钟其灵。我闻斯言耸眉目，便欲乘风骑鸑鷟。夜归罗浮卧梅花，梦魂时绕峨嵋麓。神宰知我心未降，就中流出铺锦江。锦江碧枕南溟岛，崩腾澒洞涛铮鏦。吐吞日月飞舢橹，天吴骧首虬龙舞。到此谁知是大观，两涯不辨何须数。南海衣冠不乏贤，如君词藻尤天然。抽毫足写凌云赋，受简何惭校猎篇。文章自昔传今古，肯以功名论虎鼠。十载相逢鬓各丝，世上浮荣何处所。若前为我寿，我起为若歌。掀髯大醉仰天啸，斗宿灿烂空明河。"}