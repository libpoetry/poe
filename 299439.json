{"id":"299439","title":"长少白制府见访话旧","dynasty":"清代","author":"郭曾炘","text":"三十六城老都护，倾盖初逢讶如故。生刍一束见君情，候尉相望断书素。皋兰玉节控万里，谁知海内风尘起。赢得筹边双鬓霜，恨不臧洪同日死。建威销萌岂无策，老谋不用长太息。汉家九鼎重如山，夜壑移舟一夫力。三径就荒归去来，大弨挂壁生尘埃。海滨不遇田横客，独礼文殊上五台。"}