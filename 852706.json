{"id":"852706","title":"齐天乐","dynasty":"宋","author":"方千里","text":"碧纱窗外黄鹂语，声声似愁春晚。岸柳飘绵，庭花堕雪，惟有平芜如剪。重门尚掩。看风动疏帘，浪铺湘簟。暗想前欢，旧游心事寄诗卷。鳞鸿音信未睹，梦魂寻访后，关山又隔无限。客馆愁思，天涯倦迹，几许良宵展转。闲情意远。记密阁深闺，绣衾罗荐。睡起无人，料应眉黛敛。"}