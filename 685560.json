{"id":"685560","title":"己未首夏于清凉处小敞石池长三丈馀水高于地二尺许栽莲蓄鱼近玩甚适喜赋二诗","dynasty":"明","author":"邓云霄","text":"园林潇洒称幽栖，石沼新开小院西。谁向华山移玉井？宛如镜水透耶溪。风来荷动鱼偏近，雨过波浮地转低。安得杜陵摇彩笔，残山剩水尽留题。清凉世界小池边，云影天光相映鲜。最爱鱼苗穿碧荇，还怜荷叶叠青钱。闭关永日无车马，抱膝高吟自岁年。领得江湖无限趣，倚栏长对水中仙。"}