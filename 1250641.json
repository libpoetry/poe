{"id":"1250641","title":"阳翟新朱定甫赋 其三","dynasty":"元末明初","author":"宋濂","text":"露渍银床金索冷，明月不言星靥靥。御街朝马响缨铃，几树梧桐鸦影淡。暗拭衰红出绮房，无心宫额贴花黄。秋裳未结鸳鸯缝，交刀裁破一帘霜。昔日翠翘今白葆，可惜韶容镜中老。纵使青天不解愁，凉榭芭蕉泣秋晓。兰烛啼红愁夜阑，江南清怨属哀弹。挑鬟斜凭玉栏干，报道金笼鹦鹉寒。"}