{"id":"303052","title":"立春日社集学小庾体限韵","dynasty":"清代","author":"陈子升","text":"览岁玑衡政，陈书钟鼎文。囊锥休踢嬲，杯酒且殷勤。金门牛马走，丹穴凤鸾群。海观卑测蠡，雷声辨聚蚊。山形迷七圣，涛气溢三军。柳枝低艳曲，桃花入舞裙。文豹藏深雾，斑骓蹴白云。花风殊缱绻，灯月又纷纭。蒸民思帝力，詹尹溯皇坟。立春观笑语，行年务见闻。不教荆璞刖，谁令鲁璧焚。此时同越祝，今日便逢君。"}