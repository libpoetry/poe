{"id":"1112007","title":"六用喜雪韵二首","dynasty":"宋","author":"吴潜","text":"白战从来号令难，不知此令孰抽端。开仓自有齐相国，排户何烦汉县官。坐觉阎浮尘世隔，便同佛度化成看。遥思苏武囚深窖，气力虽微志自胖。梵宫楼阁正横虚，俯瞰平畴一幅书。宿鸟投林迷所自，野獾寻穴失其初。茅柴熟处功非细，榾柮烧来计未疏。回首少年观校猎，忽飞一骑射山狙。"}