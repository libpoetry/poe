{"id":"946666","title":"古游侠行","dynasty":"宋","author":"陈棣","text":"君不见长安侠少儿，臂鹰走狗争轻肥。一朝遭渠国士知，笑视鼎镬如冰澌。翘关负重俱细事，拔山扛鼎焉能为。横行匈奴十万骑，肯以秘计干阏氏。朝窃晋鄙符，暮解邯郸围。军中不闻天子诏，向来灞上皆儿嬉。我有黄石书，孺子漫多奇。我有欧冶剑，荆卿何足挥。运筹折冲衽席上，料敌决胜如蓍龟。世遭右文叹数奇，纵有勇略将安施。汉皇方受宣室釐，干戈不用包虎皮。使我不得封万户，恨不生当高祖时。"}