{"id":"280628","title":"瑶华慢·题徐皆山丈演溪词卷后","dynasty":"清代","author":"李符","text":"石麟堕地，彩凤名乡，撷芳兰为佩。茶烟千缕，香一瓣、除却填词无事。练裙纨扇，到处有、柳情周思。傍柴门、小小清溪，不彀砚池添水。庾郎萧瑟平生，欹絮帽花间，乱发垂耳。呼卢买笑，如昨日、老去情怀非是。狂歌酒后，长谱入、玉箫声里。倚屏风、红豆抛残，赢得纤葱偷记。"}