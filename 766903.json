{"id":"766903","title":"多丽 西湖春暮","dynasty":"清","author":"俞士彪","text":"怪东风，吹得韶华无几。祇留他、残红一朵，美人头上摇曳。叹西湖、风光非昔，向登临谁会深意。前度桃门，旧时燕巷，重来瞻眺，暮云叠翠。六桥外、斜阳芳草，是我断肠地。游人散，青帘无恙，且自沉醉。又何况、繁华如梦，眼前多少憔悴。淡烟中、孤城半掩，万骑骄骢饮春水。内院新声，后庭遗曲，祇今犹自在人耳。算惟有、两峰千古，曾也见兴废。黄昏后，月上女墙，谁忍凝睇。"}