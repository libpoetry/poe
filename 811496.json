{"id":"811496","title":"登扫叶楼二首","dynasty":"清","author":"丘逢甲","text":"我护百粤军，饮水古建业。雪耻告百王，扫胡如扫叶。落叶萧萧满石头，江山佳丽此登楼。坐领东南控西北，金陵仍作帝王州。今日征诛一洒扫，群胡如叶风前堕。依然龙虎帝王都，我来偶藉蒲团坐。楼外长江江外山，今日江山方我还。眼前待说弥天法，未许老僧闲闭关。"}