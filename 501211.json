{"id":"501211","title":"予使日南道吉安府主来访舟中命医者王本达馈以善药时予困于秋暑心目为之豁然感其意走笔为赋长句以赠","dynasty":"明","author":"张以宁","text":"青原之山白鹭洲，清淑所产多名流。诗书岂惟继冠带，方技亦复传箕裘。王郎肘后富奇术，族医如林谁与俦。成林树杏光炫书，凿井种橘清涵秋。自言家传十二世，奇疾遇之俱有瘳。我持英荡使交州，秋暑作梗停吾舟。舟中拜谒馈善药，令我醒心宽百忧。桄榔椰叶蛮溪稠，飞鸢跕跕天南陬。劝加餐饭慎自宝，临分好意殊绸缪。明年岭梅青豆小，候我归棹春江头。濡毫为作宋清传，使尔不朽名长留。"}