{"id":"1132180","title":"阅世","dynasty":"宋","author":"戴复古","text":"一懒一愚兼一痴，从教智士巧能为。坦途失脚溪山险，暗室萌心天地知。江水长流无尽意，夕阳虽好不多时。老夫阅遍人间事，欲和寒山拾得诗。积镪多金生怨尤，一温饱外更何求。自甘韬遁陶元亮，不爱赢馀马少游。何取累累兼若若，终成莫莫与休休。花前适意三杯酒，万事忘机对白鸥。"}