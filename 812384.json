{"id":"812384","title":"再次前韵寄冯太守","dynasty":"清","author":"许传霈","text":"莫问系铃人解铃，清刚直上自亭亭。何虞谤毁销金鼎，不藉文章翻水瓶。潮落钱江帆影净，云归鹫岭柳烟冥。遥知悟彻閒中趣，门外吴山别样青。生憎掩耳盗金铃，磊落乾坤立草亭。习苦此时勤运甓，浇愁有酒屡倾瓶。淘沙逐浪鸥波阔，残月鸣蛩秋色冥。无计蕉窗人夜读，秋凉如水一灯青。"}