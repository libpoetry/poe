{"id":"739741","title":"致酒行","dynasty":"清","author":"蒋麟昌","text":"北风吹冻雨，打户声潇潇。兀坐心不怡，冲泥步南郊。南郊古梅色，皎洁如琼瑶。绛者或间之，又如朝霞明层霄。曲曲村外村，行行桥畔桥。青帘茅店三尺飘，当炉少女年垂髫。朅来顾瞻兴不浅，呼童邀客沽醇醪。客闻我言大拊掌，为言良会思前宵。众醉君独醒，轰饮嗤吾曹。闻君持酒戒，酒政胡重料。我言客太拘，矫枉殊非高。达人贵性适，有时餔其糟。忆昔客北平，身穿敝黑貂。雪花大于鸦，惊沙如怒涛。千树尽僵脱，百草无茁苗。哀笳揭天风，断雁时叫号。北酒斗十千，倾囊不足供炰羔。今值故乡乐，况复梅花朝。幽香天半下仙子，绝胜锦帐缠红绡。眼前景物讵易得，忍使春色悲寂寥。君不见，古人千日不饮饮必醉，横眠倒载何逍遥。人生束缚多郁陶，兴到即饮从吾豪。"}