{"id":"830922","title":"烛影摇红 其一 晨起空斋瓶梅乍拆，横斜有态，孤艳动人。因约同志芰瘦秋香榭，为消寒第十集赋","dynasty":"清末民国初","author":"程颂万","text":"瘦尽湘烟，丝丝窗外柔魂小。帘栊新放嫩寒偏，冷梦空寻到。冶夕啼妆换了。溅脂痕、缃奁冻晓。小楼醒味，禅榻温黁，赚伊花笑。阑畔东风，酒人飘去愁多少。一分愁是一分春，替写相思照。剩碧苔廊未扫。谩由他、西帘日抱。卢家社燕，冷暖无猜，病怀争道。"}