{"id":"1077247","title":"荔枝词集句","dynasty":"宋","author":"李纲","text":"开元天子万事足，惟惜当年光景促。昭阳殿里第一人，十幅红绡围夜玉。梦中同蹑凤凰翎，归作霓裳羽衣曲。沉香亭北倚阑干，缓歌慢舞凝丝竹。回眸一笑百媚生，尽日君王看不足。崩腾献荔枝，百马死山谷。一骑红尘妃子笑，婕妤传诏才人索。绛纱囊里水精丸，不是人间香味色。渔阳鼙鼓动地来，血污游魂归不得。明眸皓齿今何在，金盘玉箸无消息。汉主山河锦绣中，三十六宫土花碧。不见玉颜空死处，泪痕血点垂胸臆。片段荔枝筐，此心炯炯君应识。"}