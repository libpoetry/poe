{"id":"1108056","title":"用孙仲益尚书韵二首呈孟信安","dynasty":"宋","author":"仲并","text":"士仰韩门重，身高谢傅班。文看辉北斗，人望起东山。绛灌庸奴尔，皋夔伯仲间。自天芝检下，指日衮衣还。片语鸣丹凤，群争息左蛮。时虽容下客，胜处一窥斑。慷慨安周鼎，从容却郢兵。驰心子牟阙，袖手阖闾城。前箸陈天陛，先声震敌营。寰区望弥切，枢筦寄非轻。行有丝纶诏，宁终鸥鹭盟。一舒经世策，遐迩颂升平。"}