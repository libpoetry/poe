{"id":"742475","title":"又用前韵题翁覃溪所摹和靖秋凉三君二札","dynasty":"清","author":"黄景仁","text":"放鹤空亭倚孤麓，残梅零落湖波渌。寥寥遗墨在人间，不共沈薶一簪玉。三君八郎知阿谁，得识此公皆不俗。念友期听烟寺钟，联游迟剪风船烛。菱角少许致不难，寄钱二索愁未足。寻常语妙书更遒，此亦何羡西台肉。学士双钩宛入神，诗境停云互收录。须眉仿佛想见之，归卧梦绕西湖曲。空山无人独立久，夜深似有风敲竹。乞摹万本映窗光，洗眼新泉浸寒菊。"}