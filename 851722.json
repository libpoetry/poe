{"id":"851722","title":"端午","dynasty":"宋","author":"文天祥","text":"五月五日午，薰风自南至。试为问大钧，举杯三酹地。田文当日生，屈原当日死。生为薛城君，死作汨罗鬼。高堂狐兔游，雍门发悲涕。人命草头露，荣华风过耳。唯有烈士心，不随水俱逝。至今荆楚人，江上年年祭。不知生者荣，但知死者贵。勿谓死可憎，勿谓生可喜。万物皆有尽，不灭唯天理。百年如一日，一日或千岁。秋风汾水辞，春暮兰亭记。莫作留连悲，高歌舞槐翠。"}