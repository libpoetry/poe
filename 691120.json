{"id":"691120","title":"题画二首","dynasty":"明","author":"李东阳","text":"霜枯古树秋飒飒，枝间老猿罢腾踏。戏将长臂扑游蜂，半似相欺半相狎。冈峦高下路东西，由来异类不同栖。应怜野径穿花去，不作空山抱树啼。君不见场中有果房有蜜，共趁园林好风日。丁宁慎勿采桃花，留结山中千岁实。玄猿倦向青林坐，声断长空碧云破。林间疏网落蜘蛛，正向连蜷掌中堕。丝轻臂软如不胜，欲掣未掣还腾腾。极知物性解人意，应向画图观世情。由来异类有强弱，幸是相逢不相虐。犹胜虚堂万缕丝，无数飞虫挂檐角。"}