{"id":"768439","title":"喜迁莺 寄题鲍声来草庭","dynasty":"清","author":"李良年","text":"隐囊纱帽。有画里数椽，柘湖清杳。松子香边，藤阴架底，深护一阑芳草。似整又斜，云根小叠，落花慵扫。休嫌窄，看移茵著屐，尽容吟啸。捲帘湖色绕。比镜水山阴，辋水蓝田好。未识君时，曾经此渡，门外几枫残照。许我结邻否，便料理烟蓑垂钓。君且去，待白蘋风起，故人船到。"}