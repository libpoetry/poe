{"id":"506706","title":"题赐上尊封识小帖","dynasty":"明","author":"杨荣","text":"圣皇昔御西内时，万机多暇乐雍熙。传宣廷臣近玉陛，赐坐转觉天颜怡。亲调异馔出金鼎，八珍之味和羹糜。上尊九酲出天府，琼浆玉酪甘如饴。内园朱樱新荐后，粲若骊珠光陆离。银罂翠釜递传送，阖室均得沾恩私。当时感激荷荣宠，铭心镂骨无穷期。黄封题识最严密，洞庭春色何珍奇。墨花如云注霜玺，龙香绕瓮犹淋漓。恍疑晴霞隐玄雾，朱文小篆蟠蛟螭。尚书宝此弗敢置，锦笺玉轴加装池。虹光荧煌动四壁，坐觉雨露添华滋。摩挲此卷倍增感，何幸深蒙圣主知。恩波浩荡比沧海，聊写悃幅成歌诗。愿公什袭同拱璧，盛德荣名万古垂。"}