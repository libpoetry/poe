{"id":"713574","title":"赠魏处士冰叔","dynasty":"明末清初","author":"屈大均","text":"岩岩宁都山，穹石蔽天起。中有金精峰，翠微与相似。汉初有逸民，张芒一女子。玉貌生奇光，纨扇照如水。垂涕悲民生，欲嫁无良士。不义衡山王，乃为重瞳使。弑帝郴江中，悖逆非人理。兵威劫丽英，披发卧泥滓。氤氲石鼓旁，奇女气青紫。有鸾自舞歌，慷慨不可止。嫁夫得鄱君，婵娟所深鄙。可惜汉高皇，大度容仇耻。方徙长沙封，不共淮南死。佳人重意气，仙举非得已。安期策苟行，岂爱菖蒲美。君居临翠微，丽英乃乡里。平生不字贞，茕茕无娣姒。薇芜作面脂，菡萏为文履。云步何虚徐，谁能持玉趾。玉帛一朝来，容颜遂自毁。岂伊是籧篨，臭恶还芣苢。隆准尚不臣，所希在黄绮。邻女窈窕姿，将老犹珠珥。枯杨忽生华，以为士夫喜。秉节乃不终，媒妁持为市。蔡琰苟忘夫，王昭将妻子。橘柚已踰淮，芳馨宁有尔。"}