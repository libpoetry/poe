{"id":"699454","title":"途中口占","dynasty":"明","author":"袁宏道","text":"文字读来倦，心情放去閒。梦回无一事，只有看西山。滟滟芙蓉陂，油油禾黍道。野老扶墙行，佳人隔溪笑。骏马红丝络，幞头金蟒装。儿童拦路语，道是赛牛王。脆瓦稀疏点，凉窗稳贴眠。梦中何所见，峡水与帘泉。眼里双瞳在，腹中一字无。乘閒聊缉网，欲去拔珊瑚。巷识回车迹，桥留斩袂痕。此中多侠鬼，且莫绣平原。"}