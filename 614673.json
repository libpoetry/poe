{"id":"614673","title":"咏伯兄园中梅花十韵","dynasty":"明","author":"韩日缵","text":"岂是花源里，承春节候偏。寒光千树合，消息一枝传。素艳明斜日，轻香淡晚烟。不烦春雪妒，每荷冻醪怜。嫩蕊风犹护，疏条月与妍。摘来疑是玉，飘处不成茵。静爱薰书卷，欢宜匝几筵。远芬来翠羽，高韵入鸾笺。逸藻推何逊，新诗愧惠连。欲将梅萼句，聊和棣华篇。"}