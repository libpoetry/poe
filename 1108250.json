{"id":"1108250","title":"祖庙殿生芝草","dynasty":"宋","author":"刘才邵","text":"由来天意眷明昌，偏向神宫发喜祥。和气潜蒸方蔓蔓，灵华托柱益煌煌。披图正与端宸合，纪美还增原庙光。汉室但闲生禁宇，作歌空复咏斋房。圣孝神明已默通，皇猷德业更兼隆。昌期适契千龄会，上瑞宜生九庙中。异彩光凝何煜爚，灵葩色正自昭融。天将福庆资宗佑，方至如川岂有穷。"}