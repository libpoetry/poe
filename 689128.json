{"id":"689128","title":"清溪草堂","dynasty":"明","author":"何景明","text":"草阁临溪上，幽期孰与论。白沙连曲岸，秋水到閒门。槛外常垂钓，舟中数举樽。风情有如此，不异浣花村。夜夜闻清濑，朝朝见碧浔。百年应有寄，终日自长吟。宿桨依沙树，开窗散渚禽。生涯众人事，不独爱幽深。隐者常稀阔，幽居独羡君。汀洲起渔唱，篱落傍鸥群。水接吴门树，窗生禹洞云。更传诗句好，还似沈休文。太湖湖上地，闻占好园池。有业堪投老，无官可避时。渡传桃叶咏，门听竹枝词。何日山阴棹，溪堂见戴逵。"}