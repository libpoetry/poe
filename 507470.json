{"id":"507470","title":"哭子","dynasty":"明","author":"李昌祺","text":"余龄及中岁，有子生六年。疾痛母心惴，寒饥我怀煎。鞠育爱虽切，薰陶教宜先。数日近方解，诵诗未能全。赋龄亦何短，夭阏辄弃捐。触目恨山积，沾衣泪河悬。世泽惧斯斩，书香赖谁传。嗣续人所重，念之增惕然。修已安义命，昊穹谅无偏。明丧笑商鄙，情钟惭衍贤。螟蛉信么么，在物亦堪怜。"}