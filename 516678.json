{"id":"516678","title":"长江潦水诗十二韵应制","dynasty":"明","author":"吴伯宗","text":"巴蜀已消雪，长江潦水浑。洪涛涵日月，巨浪浴乾坤。回拥三山出，雄驱万马奔。大声如拔木，远势泻倾盆。浩荡川原混，微茫岛屿蹲。漫漫连两岸，渺渺接千村。毂转盘涡急，云蒸湿气屯。浮游多浴鹭，变化有溟鲲。已足沾畴陇，还应赴海门。朝宗长不息，灌溉意常存。惠泽流今古，阴阳顺晓昏。滔滔南国纪，永护九重尊。"}