{"id":"693316","title":"赠王彦和检校还北平四首","dynasty":"明","author":"苏伯衡","text":"拜表趍丹阙，承恩宴紫宸。羽仪江左彦，簪绂幕中宾。玉液金杯出，璚筵锦瑟陈。辕门思赞佐，回辔敢逡巡。提封开画省，地势控全燕。雪重阴山近，星低瀚海连。藩屏归付托，画诺仗材贤。扪虱家声旧，应须有奏篇。避地依先陇，闲居隔短墙。紫荆花下醉，白纻水边凉。午夜看华月，中流放野航。隐沦元自好，谁遣缀鹓行。乘传历长途，齐封接鲁墟。频年经战斗，几处遂耕锄。小市尊多酒，贫家饭有鱼。重来朝觐日，为报玉阶除。"}