{"id":"464003","title":"水龙吟 题《碧山乐府》","dynasty":"当代","author":"杨雪窗","text":"晚芳一例都休，眼穿依旧横平楚。满庭覆翠，怎堪啼鴂，一声声苦。故国风烟，青山乔木，怨魂谁赋？但门荒扫径，几番销酒，歌残阕，经行处。忍向新亭举目，解沾襟、汉宫离黍。怆怀何托，七分孤月，三分杜宇。蠹尽残笺，可怜惟有，此愁难蠹。任魂归仿佛，云屏梦冷，向冥冥去。"}