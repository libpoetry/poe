{"id":"768917","title":"春日送叔兄之上海","dynasty":"清","author":"许传霈","text":"小鸟不住鸣，芳草萦青青。可怜一抹垂杨柳，条条江上送行人。行人不见奈依依，青眼望断絮分飞。絮飞渡江逐水去，去水不比来水迟。我来春暮送行船，飞花飞絮乱云烟。花不能言絮不语，含情斜绕落君前。送人不送相思泪，满地干戈非族类。兄慎车马我归来，无使老母系梦寐。"}