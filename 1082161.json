{"id":"1082161","title":"灵壁石","dynasty":"宋","author":"刘才邵","text":"坚脆殊形俱是幻，要当尽付空花观。其馀空色两非真，习气从他不须断。灵壁磬材如黑玉，岁久取多岸为谷。问君何从得坚质，数尺嵚?心赏足。新诗俊如霜鹘拳，揽取物象神机圆。援毫一挥不停手，岩壑意态何森然。如闻驶舟行日近，不得随舟无少恨。夜敲清响哦新诗，定有水仙帘外听。"}