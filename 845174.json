{"id":"845174","title":"出都题壁五首","dynasty":"清末民国初","author":"缪荃孙","text":"红尘飞十丈，冠盖满华京。挥手出门去，西山一笑迎。萍踪游子恨，絮语故人情。桥下桑乾水，都成呜咽声。种辨踰淮橘，锄先当户兰。功名等鸡肋，去住累猪肝。春水南唐恨，青山蜀道难。故园何日返？东望总漫漫。孰决推枰策，谁成扫箨功。当关无卧虎，中泽遍哀鸿。南国音书梗，东山杼轴空。昨闻驰露布，又奏翠微宫。建白无良策，苍黄等弈棋。连营九节度，卜战七稽疑。人事犹难尽，天心孰可知。中原诸将帅，忆否受恩时？一觉扬州梦，茫茫何处寻。早知相别易，转觉用情深。兰芷三春色，江湖万里心。新愁浇不得，弹剑作长吟。"}