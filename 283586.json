{"id":"283586","title":"高阳台·西湖春雪作，似湛翁瞿禅","dynasty":"现代","author":"姚鹓雏","text":"姚冶波奁，璁珑山髻，新妆初试冰绡。缬眼园林，模糊桧顶松梢。玉鳞已作狂尘散，甚狞龙、贝阙犹骄。任荒茫、海气楼台，顷刻琼瑶。当窗一白浑疑曙，笑姮娥寒噤，怯上墙腰。折断衾棉，依然梦影如潮。秾华装缀应成稿，怕东皇、呵手难描。漫商量、唤起花风，染柳熏桃。"}