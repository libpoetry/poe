{"id":"682045","title":"恭题画鹿应制","dynasty":"明","author":"余继登","text":"匹练开仙籞，良工赋象奇。甡甡看逸态，麌麌见灵姿。太液泉明处，长杨木茂时。试观町疃迹，知是恋恩私。玄圃深钟瑞，宜春旧擅名。异毫留墨润，黝质照人明。饮渫形何适，眠荃性不惊。宛然灵囿里，神物表休祯。曾见白环异，仍留宝绘传。锡名徵百禄，阅世已千年。苹野娱嘉客，蓬山伴列仙。衔花金令爽，献寿傍琳筵。本是仙家畜，今归册府藏。冰纨呈宝箓，星毳散瑶光。晴树纷供翠，秋芝细吐芳。上林无羽猎，群友任徜徉。"}