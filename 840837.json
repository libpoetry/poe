{"id":"840837","title":"望家书二首 其二","dynasty":"清末民国初","author":"金武祥","text":"远游别吾母，幸从吾父行。何期又适楚，仍隔三千程。阿咸镇襄阳，藉慰羁旅情。一卷纪行诗，寄示原详明。今春赴三湘，流转何频频。候已易鹒蟀，书未传鸿鳞。道路既无阻，久滞知何因。陟岵屡瞻望，孺慕奚由伸。浮沈且莫叹，色笑何时亲。纵有一纸书，琐碎难具陈。安得缩地方，问对长趋庭。"}