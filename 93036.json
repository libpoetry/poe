{"id":"93036","title":"过湖口县上下石锺山即东坡所记者是夕宿","dynasty":"宋代","author":"杨万里","text":"上锺山，下锺山，两锺甬大何处悬。沧波作杵天作虡，悬在江湖都会间。蜀江西来一万里，章江南来会於此。更著鄱阳与彭蠡，混同四水作一水。万岁千秋撞不止，两锺可是难当抵。上锺打得到骨髓，下锺打穿胸腹底。世无坡老辨古器，谁知出自周与魏。老夫不能认款识，愿闻大声开病耳，今夜月明正无滓。"}