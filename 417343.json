{"id":"417343","title":"水龙吟","dynasty":"近现代","author":"吕小薇","text":"尊经阁倚危栏，霜钟响彻松花坠。徘徊多士，森森曾仰，百年空翠。鹿洞遗规，桐城馀韵，芸编滋味。只惊心尘海，飞鸢突豕，怎安得、弦歌地。伟论儒行还记，对刀丛、真儒浩气。典型长在，江南一老，人师千纪。禹甸重光，鳣堂新采，悠悠云水。想白头游夏，春风心事，更秾桃李。"}