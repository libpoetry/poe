{"id":"866354","title":"送程营道官满赴阙","dynasty":"宋","author":"乐雷发","text":"高旻振爽籁，苍雁鸣芳洲。倾城饯茂宰，乡耋罗藻舟。茂宰蕴渊道，厥源溯伊流。字氓振仁策，范俗惇圣猷。夷心灼理要，政简吏统周。芳风被儒肆，惠泽沦农畴。鲁封有驯雉，张廷无讼牛。慨兹戒徂两，离衷郁绸缪。赠我茂叔莲，纫君晏子裘。庆霄■凤跃，神囿瞻麟游。世道日以隘，民瘼谁克瘳。厉志抗遐业，吹万溥九州。揆予忝皇鉴，敷文免征愁。行行重行行，夷庚无驻舟。"}