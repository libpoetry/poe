{"id":"140288","title":"题湖南清绝图","dynasty":"宋代","author":"韩驹","text":"故人来从天柱峰，手提石廪与祝融。两山坡陀几百里，安得置之行李中？下有潇湘水清泻，平沙赤岸摇丹枫。渔舟已入浦溆宿，客帆日暮犹争风。我方骑马大梁下，怪此物象不与常时同。故人谓我乃绢素，粉精墨妙烦良工。都将湖南万古愁，与我顷刻开心胸。诗成画往默惆怅，老眼复厌京尘红。"}