{"id":"199747","title":"从宋宪登万景楼","dynasty":"宋代","author":"晁公溯","text":"胜地开杰观，大川壮重关。使者领我来，共此须臾閒。玉节照绿野，银瓶落青纶。酒酣望八极，气豪吞百蛮。俯窥二江水，远指三峨山。遂令苍茫外，尽在顾盼间。崔嵬凌云寺，缭绕含风湾，洲渚递隐见，烟霞渺斓斑。静看浮鸥没，坐数昏鸦还。作者必磊落，后来莫能攀。不减鹳鹊楼，可想熊豹颜。下有安乐园。惜哉半荆菅。谁其为起废，叹息岁方艰。"}