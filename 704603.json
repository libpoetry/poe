{"id":"704603","title":"戊辰长安感述七首","dynasty":"明","author":"黎遂球","text":"嵯峨三殿出天中，系玉横金尽赐功。岂识凤仪先有瑞，实为龙种兆真雄。玺符合正崇高位，杼轴随宽大小东。节俭汉文差可拟，安刘谁与勃平同。千门花动紫骝嘶，日见夔龙度玉堤。讲幄每亲鸡舌贵，禁庭时诏鹭班齐。词臣岂尚淩云赋，圣主尝探二酉题。著论却怜曾藉献，姓名惭愧御屏西。爰书新布盛都门，往事于今渐敢言。投阁大夫朱紫富，勒碑僚属姓名尊。猴冠尽拜妖狐焰，鲠骨多蒙齧狗痕。斧钺未膏霾已扫，圣朝真信有馀恩。枯杨犹忆骤生花，奉圣夫人擅内家。铁冶易成开国券，玉容都恨守宫纱。呼鹰敢击将雏凤，骑马归随带日鸦。从说昭阳恩宠盛，不堪流涕尽天涯。盈庭诸论惯相持，曲直三朝未可知。讥刺互操南史笔，织罗偏入党人碑。焚香喜见新枚卜，振翰应怀旧羽仪。近日正资谋野画，愿捐成见答清时。燕市谁言侠烈多，绿杨桥畔只鸣珂。曾闻莽室群称颂，不见屠门醉和歌。所赖腐儒能赴鼎，即看神武立还阿。伤心莫叹先朝事，寂寂寒蝉意为何。辽阳征戍惜频年，金粟输来尽赐边。关塞坐令貂虎踞，腥膻宁禁犬羊连。听鼙又见思良将，授钺终期缚左贤。阃内已看无掣肘，骠骁应誓扫狼烟。"}