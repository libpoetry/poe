{"id":"1077834","title":"和劝农篇","dynasty":"宋","author":"李纲","text":"天临下土，是生烝民。耕食凿饮，乃含其真。淳浇朴散，巧伪相因。谁其还之，时惟圣人。圣人立政，爰重黍稷。设命官司，职是播植。春勤于耕，秋乃有穑。储其嬴馀，荒岁足食。瞻彼中原，祁邳平陆。春日载阳，和风肃穆。夫耕妇馌，俦类相逐。少壮竭力，逸此耆宿。岂无他图，惟兹永久。利其耒耜，十千维耦。带月荷锄，侵星耘亩。崇本抑末，孰敢游手。终年厌飧，报则不贵。千箱万仓，以副汝冀。为酒为醴，乐此分至。仰奉俯畜，夫复何愧。四体不勤，丈人所鄙。带经而耕，岂废冠履。我思古人，希风往轨。躬耕南阳，无使专美。"}