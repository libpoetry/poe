{"id":"497179","title":"花朝玄墓僧房对雪漫呈山甫","dynasty":"明","author":"张元凯","text":"春仲冬为令，芳辰霰尚催。五湖同寂寞，双树与徘徊。舞絮全迷柳，飞花欲乱梅。方令香雾杂，暂傍土膏回。绿草仍馀白，柔柯倏复摧。朱英何失候，玄鸟亦须猜。初地慈云合，诸天华雨来。善消宁俟旭，骤变恐惊雷。清净寒山境，圆通雪窦开。无端空里幻，不尽劫中灰。色界云殊胜，韶年惜易颓。醍醐何处具，分我最深杯。"}