{"id":"357296","title":"兰陵王·湘船对雨","dynasty":"清代","author":"黄之隽","text":"雨丝急。横剪湘烟数尺。随风去，吹破浪花，曲引征帆上遥碧。微凉沁过客，才醒炎舟倦色。蘼芜岸，青暗翠昏，一点模糊钓翁笠。云头散浓滴。渐响拍樯腰，痕漏篷隙。楚天环佩淩波湿。看百碎沤泡，跳波溅橹，珍珠无数水面掷。倩谁去收拾。萧瑟。望无极。正北渚愁深，南浦人寂。飘来泪影湘妃泣。便日暮孤艇，断魂谁识。天涯芳草，怅冒雨，玩未得。"}