{"id":"661423","title":"赠王文冕","dynasty":"明","author":"史鉴","text":"少怀四方志，乘时远游嬉。西经宜兴市，落魄无人知。夫君何自喜，枉驾与之归。华灯坐良夜，高论露中怀。古今无穷变，亹亹解人颐。雷惊蛰斯启，钟鸣霜乃飞。相知苦不久，旋复成乖离。出门即长路，驱车独栖栖。浮云蔽关山，洪流带邦畿。可望不可亲，悠悠劳我思。秋兰抱幽香，寒松挺孤枝。芳华信能保，应无迟暮悲。"}