{"id":"944303","title":"题稙庵","dynasty":"宋","author":"陈掞","text":"季鹰雅志本江湖，胡为入洛诚计疏。一杯莼羹入归梦，岁晚仅饱松江鲈。何如王郎十亩宅，一生江头枕江碧。西风落日弄烟波，却笑陶朱计然策。我来访君春已深，江花江柳翻绿阴。相携三径拾瑶草，为问客来何苦心。固知此事君计得，我被微官苦相逼。劝君谨勿语弹冠，便恐纷纷北山檄。"}