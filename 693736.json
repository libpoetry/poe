{"id":"693736","title":"辛丑归途中绝句五首","dynasty":"明","author":"陆深","text":"忽忆乘高躅，因知溯急流。陶潜初罢令，李广不封侯。野旷馀长亩，家严具敌楼。旧巢飞燕子，古壁篆蜗牛。柳径萦堤曲，柴门逐水开。无心论出处，有客赋归来。四十年前路，三千里外心。人生几两屐，閒处万黄金。畏影常依树，寻盟每问鸥。天边孤竹国，云里仲宣楼。"}