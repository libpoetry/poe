{"id":"59707","title":"送王济民归盘谷","dynasty":"明代","author":"浦源","text":"官亭酒香柳花白，下马持觞送行客。客归江上愁更多，春水雨中生绿波。青山遥对杨子渡，残日微明广陵树。渡江酒醒伤别离，夜半舟人歌《竹枝》。乌啼月落梅天远，驿程已过淮阴县。楚乡菰米饭食鱼，宵征在鞍宿在车。中原渐近太行麓，不知何处通盘谷。一径萦纡万壑深，始知旧宅隐云林。昔年泉谷浑无恙，猿鹤犹存松桂长。遗老家家怀故情，相邀鸡黍话平生。尊前不问宦游好，只说山中农事早。数亩何须负郭田，郡中太守正求贤。知音不肯入城市，日逐渔樵向山水。江南故人那可逢，有书应寄南飞鸿。"}