{"id":"1120004","title":"戴帅初九日无憀以满城风雨近重阳为韵七首袖而示余因次其韵","dynasty":"宋","author":"陈著","text":"畏景日以长，正气日以短。过者何憧憧，寂寂笑衰懒。浮云有聚散，明月有虚满。人事有如斯，冷绪聊自纂。迩来三五年，处处罹过兵。谁能宴龙山，无复游彭城。今兹九日至，正尔百感生。仰天破帽落，失笑还自惊。年年好时节，雪月花与风。谁知百年内，忧乐元不同。方其少壮日，日日醉梦中。年年旋衰飒，有景谁复穷。吾发白且老，面目又尘土。流落如秋娘，无复画眉妒。徒怀万里心，夜梦良劳苦。欲言言向谁，鸡鸣正风雨。履险须顿足，逢躁须戒吻。况今为何时，正恐无地隐。柴门倘可闭，即与桃源近。岂无耆旧在，努力各自谨。世多多才翁，谁识识字农。可人忽来思，劳苦意稠重。时危幸未死，尊酒得相从。一醉不须辞，毋待漏尽钟。平生朋友乐，鱼泳雁飞翔。如今不复昔，往往深退藏。安得无言心，相照松柏霜。饮此九日酒，味哉剥果阳。"}