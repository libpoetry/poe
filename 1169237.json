{"id":"1169237","title":"渡西陵十六韵","dynasty":"唐","author":"李绅","text":"雨送奔涛远，风收骇浪平。截流张旆影，分岸走鼙声。兽逐衔波涌，龟艨喷棹轻。海门凝雾暗，江渚湿云横。雁翼看舟子，鱼鳞辨水营。骑交遮戍合，戈簇拥沙明。谬履千夫长，将询百吏情。下车占黍稷，冬雨害粢盛。望祷依前圣，垂休翼厚生。半江犹惨澹，全野已澄清。爱景三辰朗，祥农万庾盈。浦程通曲屿，海色媚重城。弓日鞬櫜动，旗风虎豹争。及郊挥白羽，入里卷红旌。恺悌思陈力，端庄冀表诚。临人与安俗，非止奉师贞。"}