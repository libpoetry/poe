{"id":"1127776","title":"余得英州石山副之五绝句送曾鼎臣","dynasty":"宋","author":"曾丰","text":"小山欲与岳为曹，其末虽危本则牢。屹立挺身行所独，旁罗垂首让其高。湖上飞来小祝融，群青在侧一居中。何当容众常相下，不必称孤独自雄。岩岩迥不与凡同，骨有馀清岂久穷。雅趣未应为独行，皇恩犹许是三公。梦不曾为岭表游，眼中陡顿有英州。知君结此石交后，一洗从前势利羞。吾宗世住望仙村，华盖峥嵘日在门。忽得祝融尤可重，方知华盖未为尊。"}