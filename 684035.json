{"id":"684035","title":"将赴留都司马出门作凡四章","dynasty":"明","author":"王世贞","text":"五十始加一，翛然向岩居。六十寻己三，乃复就征书。一念苟不坚，百悔与之俱。倦马临畏途，十步五踟蹰。问我何所恋，问我何所须。我亦无所须，但顾我头颅。今辰复何辰，二月吐严霜。敝庐非我室，故里非我乡。病弟强巾栉，病妻尚帷床。小语报国恩，勿作儿女伤。出亦以彷徨，入亦以彷徨。泪下如绠縻，欲答不忍详。徘徊杨林陌，顾瞻先人墓。螭首松柏椒，垂垂泫珠露。王纶既三沐，瞑者忽若寤。白首衔弓旌，岂以浮荣故。小欲酬帝恩，或可扶天步。衰驽有如此，终应问归路。晓步城南隅，入辞导师庐。恋此萝竹幽，愀然就征车。于道岂有当，供奉十年余。候吏满河干，旌旄溢川涂。不知为谁子，顾我了若无。虽乖箕颍尚，恬憺庶未渝。"}