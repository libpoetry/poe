{"id":"750434","title":"龙岩州除夕醉后赋长句三首时将赴漳泉诸郡 其二","dynasty":"清","author":"江湜","text":"昨夜家书来自驿，母氏之言父手迹。镫前一读百叹息，泪与空檐雨同滴。男儿不能忍穷守家，乃使风霜雨雪饥渴冻，劳惫忧愁疾病痛，一一尽入老亲梦。家有榆树藏乌鸦，乌鸦之鸣声呀呀。音书此时不到家，老亲听之思天涯，掷珓问卜愁转加。又况今日除夕，明日元辰，四时佳节更番新。天机自动诸弟妹，膝前颇解思行人。牵衣挽问兄在闽，屈指六年南北他乡春。吁嗟我生七尺身，不如牛医之儿能奉亲。"}