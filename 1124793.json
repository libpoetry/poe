{"id":"1124793","title":"赠玉师失鹦鹉","dynasty":"宋","author":"徐积","text":"淮边羁思岭头云，绀彩腾时电影奔。一日恰如时辈事，十年空负主人恩。良因外貌贪驯性，何况中心狎巧言。他日雕笼如再养，玉环金锁铁为门。淡烟白浦月黄昏，倚遍阑干空倚门。接翅定思云外侣，偷栖应望水边村。尽传世上新诗去，惟有笼中旧物存。便是却来休更养，不能成事只能言。"}