{"id":"780508","title":"花犯 杭署古梅数株，已看花三度矣，顷有桂藩之移，买舟将发，树若有情当为我怅惘也","dynasty":"清","author":"周之琦","text":"古墙阴，苔枝卧晚，年华迅弹指。倦怀谁寄。怜伴我多情，姑射仙袂。鉴池画舫寻常系。珠尘随步绮。任领略、一庭香雪，栏干花外倚。而今问春去何之，无端又洒上，天涯别泪。春去远，空赢得、翠禽憔悴。停桡待、倩魂未醒，人事与、韶光俱逝水。付半枕、玉蟾霜影，罗浮清梦里。"}