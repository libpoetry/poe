{"id":"1116879","title":"太子太保致仕李公挽辞二首 其二","dynasty":"宋","author":"苏颂","text":"子厚论先友，文章忆稚年。一时陪俊杰，四纪奉周旋。兰玉高门盛，松筠晚岁坚。风流今已矣，感旧独潸然。衣冠元礼旧龙门，旄钺西平奕代勋。官是唐家贵公子，名高汉室故将军。四朝人地推时望，千载丘园脱世纷。国器幡然临挚殒，赍咨遗事谩传闻。"}