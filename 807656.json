{"id":"807656","title":"喜迁莺  排闷和云臣韵","dynasty":"清","author":"陈维崧","text":"凭高指顾。叹野水增波，故陵无树。万叠金笳，千寻铁锁，依旧大江东去。休管周郎安在，便觅桓温何处。长啸罢，怕永嘉草草，不成南渡。迟暮。纵有日，采药蓬莱，恐被神仙误。姚女难归，羿妻不返，岁岁乱红迷路。闷把唾壶轻击，愁对宝刀低诉。空城下，听寒潮彻夜，鱼龙声怒。"}