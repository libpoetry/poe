{"id":"290224","title":"夷门杂咏同君辂先生作","dynasty":"现代","author":"郭风惠","text":"白屋黄沙胜迹空，吹台草木独蓬蓬。嗟予足迹周天下，偏到中原见古风。也客诸侯入大粱，受书犹忆口琅琅。若非一叟来千里，百世谁知魏惠王。半壁河山拱手轻，宣和瑰宝更无名。暖风薰到杭州后，谁念凄凉五国城。北朝宝塔宋龙亭，点缀荒城论价轻。能为大粱壮声色，男儿朱亥与侯生。深宫隧接风铃寺，艳迹飘零片土知。胜有烟花第四巷，歌楼不见李师师。"}