{"id":"1097697","title":"高鼓院桃村","dynasty":"宋","author":"释元肇","text":"举头见青山，高与天齐平。俯首鉴灵泉，派分天池清。是中十亩园，烂若红霞蒸。夫差昔不国，舞榭歌台倾。风惊柳腰折，雨集蛙部鸣。霭霭墟里烟，纷纷鸡犬声。寂寥千载后，公来畅幽情。手种桃千株，草架屋数楹。厥壤宜芬芳，昭俭易落成。子孙相追随，日夕生遐征。公今云台仙，轻强垂百龄。支筇歌紫芝，倚松诵黄庭。绿阴长蟠实，白莲闯池生。客从何方来，略不通姓名。自云多昔人，食之能飞升。更老上所尊，只恐蒲轮徵。公乎笑而已，客言曾不听。归来向人说，洞口云纵横。"}