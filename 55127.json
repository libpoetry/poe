{"id":"55127","title":"题张一村画山阴岩壑图","dynasty":"明代","author":"梦观","text":"张侯写山工写奇，笔力可追黄大痴。鲈鱼江头一斗酒，墨花散作秋淋漓。前峰崒嵂如束笋，后峰盘拏来不尽。突马方惊滟滪高，啼猿忽觉蓬莱近。水枫离离开锦屏，峡泉历历鸣瑶筝。幽葩自炫晨露洁，小草不奈繁霜零。兵余僧舍总摇落，何意空林见楼阁。十年碌碌走湖城，重忆山阴旧岩壑。秋来日日愁炎蒸，解衣思濯松风清。轻包短锡从此去，何处水边无月明。"}