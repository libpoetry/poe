{"id":"1104416","title":"百合","dynasty":"宋","author":"王右丞","text":"少陵晚崎岖，托命在黄独。天随自寂寞，疗饥惟杞菊。古来沦放人，馀馨被草木。我客汉东城，邻曲见未熟。不应恼鹅鸭，更忍累口腹。过从首三张，伯仲肩二陆。赪肤分子姜，云茁馈萌竹。冥搜到百合，真使当重肉。软温甚蹲鸱，瑩净岂鸿鹄。食之傥有助，盖昔先所服。诗肠贮微润，茗椀争馀馥。果堪止泪无，欲从望乡目。"}