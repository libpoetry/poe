{"id":"1107452","title":"次韵王龟龄校书梅花","dynasty":"宋","author":"史浩","text":"底处冲寒欲放梅，柴门雪压为伊开。酸风不管攲纱帽，冷艳终朝粲玉杯。尚觉西湖三径远，先吹东阁五言来。一枝入眼君须惜，莫遣高楼怨笛催。朔风吹雪障江梅，不著诗攻不解开。正恐与花无半面，胡然有意及三杯。清凉怕逐炎炎去，澹泊曾参的的来。祇向茅檐露消息，华堂虚费管弦催。"}