{"id":"1074677","title":"竞渡曲","dynasty":"宋","author":"周紫芝","text":"江风猎猎吹红旗，舟人结束誇水嬉。短衣青帽锦半臂，横波鼓鬣飞鲸鲵。江潮漫漫江水阔，浪花击碎千堆雪。画桡擘水挽不回，白羽离弦箭初脱。岿来醉作踏浪歌，应笑吴儿拜浪婆。朱楼相映绿阴里，两岸人家欢乐多。饭筒角黍缠五綵，楚俗至今犹未改。日暮空歌何在斯，不见三闾憔悴时。"}