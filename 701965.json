{"id":"701965","title":"田园杂兴","dynasty":"明","author":"龚诩","text":"十载飘零东复西，故园花木总成溪。归来但觉清贫好，有舌何曾肯示妻。风吹鹤发短萧萧，数首新诗酒一瓢。爱看前村风色好，不知行过竹西桥。稚子囊书仆抱琴，梅花香里独清吟。人言恰是西湖景，只是先生不姓林。厚味何如淡味长，充庖不羡大官羊。老妻昨夜挑新菜，酿得黄齑满瓮香。草庵新结傍清溪，种得梅花与屋齐。结实未图调鼎鼐，岁寒聊取作诗题。布被棱棱似铁寒，一宵诗梦屡更端。觉来爱煞窗前月，送我梅花瘦影看。"}