{"id":"1034231","title":"次韵卢直院题秀邸所赠春龙出蛰图","dynasty":"宋","author":"戴栩","text":"中兴断鳌四极立，黄河不动银河湿。群龙作御翊天飞，岂有泥蟠初破蛰。画家画甜难尽神，诗家诗苦空绝尘。上圣调合二能事，从此角鬐成活身。王门沉沉风铎语，妙舞停弯歌罢句。夜半祥光挟电生，知从所赐春龙处。明朝黄麻出汉宫，草麻因赠玉堂翁。见者传观互矜诧，我为指点开鸿濛。九州未画一丰草，龙豢于官犹在岛。后来盛理称太平，麟凤不厌郊原小。我愿万物常安舒，泽焦润槁旱已拘。百灵有职不相袭，昆崙日月自出入。"}