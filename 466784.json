{"id":"466784","title":"城居夜坐四首","dynasty":"当代","author":"张月宇","text":"阴霾弥漫月昏昏，小隐城隅铁作门。二十八年身久蛰，千零一夜梦犹存。文章哭我蝇头字，粱稻怜谁犊鼻裈。待旦赁居肱垫枕，何时归卧晚香村。凭栏思绪一支烟，袅袅随风至故园。桨荡桃湖红雨后，樽倾竹海绿云前。水村转步惊新貌，山寺摇签问旧缘。忽记六龄斜插柳，年轮应到廿三圈。蜉蝣身外欲何求，瀚海难寻诺亚舟。子夜歌方耽下阕，丁年誓已付中流。微吟于我终无益，狂饮同俦总未休。一袭青衫非柳染，风前不解是春愁。锋芒双刃渐消磨，锦瑟华年客里过。败落犹悲甄士隐，推敲亦笑贾诗魔。三更裁梦曾相似，万事输筹可奈何。他日逢君歌一曲，桃花江是美人窝。"}