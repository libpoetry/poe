{"id":"621625","title":"鹿鸣三章","dynasty":"明","author":"郭之奇","text":"呦呦鹿鸣，天中有声。诸宾百执，以及群英。君子之吉，其光孔明。人之好我，示我邦桢。成人小子，誉髦斯平。邦桢既获，我将我迎。载玄载黄，篚筐是盛。威仪百出，雅什三赓。礼乐相食，诗章有名。伐鼓坎坎，酒满歌行。鼓瑟吹笙，至于卒成。鹿鸣呦呦，天中有游。芃芃棫朴，有乔有樛。未见君子，载沉载浮。苍苍在水，及彼葭秋。凄凄露白，浥彼河洲。刍荛遗之，君子求之。薄言伐之，薄言揫之。渒彼方舟，洄之游之。载于王国，薪之槱之。惟薪惟槱，君子之求。君子有酒，嘉宾是酬。呦呦鸣鹿，天中有族。多士跄跄，诸宾穆穆。凡我君子，并受王福。载命而来，求人以复。厥初求人，时维造育。百年维树，三载维畜。山川授灵，鬼神告牍。自外及中，罔不夜夙。有德成人，匪余敢独。人之好我，旨酒甘蓄。多士诸宾，暨其有禄。"}