{"id":"804341","title":"二月朔日哈密王席上三十韵","dynasty":"清","author":"张荫桓","text":"世德依天久，分藩胙土安。自调回部乐，永戴汉恩宽。边远销烽尽，城高得地蟠。毡裘留塞色，几席展华观。油碧朱轮贵，花翎宝石攒。门庭彰带砺，户籍凛凋刓。有子衣能绍，延宾铗辍弹。娵隅台吉语，杂遝阿浑冠。树密笼新句，荷枯冷钓竿。亭台余断础，磴石护危栏。怆忆秦回焰，撄锋种族弹。九龙根叶瘁，百雉鼓鼙寒。幽困靴刀在，飘零囷粟残。血流千里碧，心矢一门丹。世已刬残箨，经才庋可兰。依然承闿泽，从未损维翰。奕骥惟耕牧，前尘格羽干。由来瞻马首，何肯累猪肝。欲醉曾非酒，高情暂憩鞍。共怜春盎盎，遑问夜漫漫。枣大疑仙种，瓜藏佐午餐。蒸羊迁客感，设醴古人难。竟日酣刍豢，三洲忆坫坛。床书荒外邈，舞袖雾中看。急鼓违金奏，哀丝落玉盘。直同歌子夜，无解涕汎澜。异曲仍三叠，沈忧触万端。白头曾典属，碧眼对奚官。何日逢优诏，京华接旧欢。经年缠坎壈，失路此盘桓。"}