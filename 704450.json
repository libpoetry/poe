{"id":"704450","title":"命家僮于庭前杂莳花木戏为九绝","dynasty":"明","author":"黎民表","text":"南陌东城无限花，竹篱藤架任欹斜。柴门亦有閒风景，不道归期已过瓜。金谷园中堕绣裀，一枝憔悴可怜春。但将酩酊酬高格，不与铅华作后尘。骑马长安日几回，梅黄已过麦秋来。蔫红纵好非春色，凭仗东风几日开。游蜂舞蝶太匆匆，争较繁华一瞬中。纵使花开能烂漫，不知荣落总成空。微雨初睛蓓蕾开，更教长袖夜深回。开时正好留连看，待到飘零几客来。古木长藤半斧痕，霜丛犹自宿篱根。烦君着意防风雨，待到深秋发满园。插槿编篱费讨量，此生穷达任苍苍。若教小草看成径，绿竹抽梢已过墙。强半光阴在直庐，莺花笑我太相疏。故园亦诧忘归去，不寄长安五月书。小队红妆结束新，妖娆偏泥远游人。纵饶顿逊杯中物，不似铜驼陌上春。"}