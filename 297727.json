{"id":"297727","title":"喜迁莺·和钝剑移居留溪","dynasty":"现代","author":"傅熊湘","text":"飞来一纸。道移住留溪，遣怀赋此。秋雨潇潇，秋风淅淅，拚把愁肠惊喜。又作稚川移宅，漫说晏婴近市。心空净，境清閒，不怕阿侬羡死。否否，任凭他、抱膝高吟，未必安便耳。红豆抛残，青山买得，翻怨今非昨是。肯使弯强压骏，付与黄冠草履。都休了，待归来，且自饮醇拥美。"}