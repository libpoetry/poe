{"id":"690872","title":"闻警","dynasty":"明","author":"李之世","text":"中原烽火自妖氛，羽檄飞书处处闻。虎旅未閒金锁甲，龙池犹鍊水犀军。天寒古戍连衰草，日落秋笳惨暮云。六郡材官知不少，阿谁麟阁署奇勋。先朝九镇列如棋，近代团营非昔时。遂使宵衣勤庙顾，更烦推毂命王师。秦城自合开天堑，燕将真能饮月支。见说飞符招募急，绝怜荷戟尽疮痍。东辽本是先王地，千里关津带古城。山海由来称国险，岔河原自逼神京。通贡奉朔缘何事，夺市绐和太不情。此日草茆忧匪细，欲将投笔请长缨。金缯徒自误和戎，究竟殊无五利功。闻道匈奴频牧马，可怜战士尽如熊。南侵苜蓿肥□厩，西望葡萄绝汉宫。漫恃居庸天外险，古来形胜至今同。"}