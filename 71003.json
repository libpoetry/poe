{"id":"71003","title":"霜叶飞·晚风吹醒梅花梦","dynasty":"元代","author":"邵亨贞","text":"晚风吹醒梅花梦，吟袖人倦无语。楚天云澹雁凄凉，何况黄昏雨。又忽忽、惊心岁序。村荒更迥无钟鼓。对夜色萧条，漫借得、孤缸耿耿，独照离绪。憔悴怨墨频题，征衣慵整，怪却双鬓如许。故园犹是旧东风，往事今尘土。但忆着、章台柳树。十年青镜催迟暮。任艳怀、如流水，芳草王孙，有谁能赋。"}