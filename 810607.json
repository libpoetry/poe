{"id":"810607","title":"菩萨蛮","dynasty":"清","author":"文廷式","text":"兰膏欲烬壶冰裂。褰帷瞥见玲珑雪。无奈夜深时。含娇故起辞。徐将环佩整，相并瓶花影。敛黛镜光寒。钗头玉凤单。啼莺唤起罗衾梦。柳丝无力春愁重。晓枕困相思。凭春说与伊。语深良夜促，灯穗飘红粟。回面泪偷弹。此情郎忍看。千花百草寻常见。绮楼别写芳华怨。云影护瑶台。碧桃千朵开。画屏金凤舞，对对芝光吐。凝照倍增妍。佯矜未肯前。情深不惜明珰解。泪珠还沁鲛绡在。云袅翠翘低。沈沈蕙思迷。画桥秋色浅，落叶重门掩。别久倍思量。锦衾初夜长。"}