{"id":"685617","title":"寿尹冲玄社长八十又一二首","dynasty":"明","author":"邓云霄","text":"啸傲松旁啜菊英，羡君疏懒得长生。双门调奏钧天静，八睡诗成蝶梦清。木榻枕流通桂海，云航驱浪泛蓬瀛。閒来却笑磻溪叟，垂老持竿尚钓名。赋罢归来岁月长，无怀一枕到羲皇。黑甜未了朝炊熟，白醉徐添午篆香。自扇阴阳仙灶火，尽消冰炭世人肠。逍遥悟得南华理，便欲从君乞睡方。"}