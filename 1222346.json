{"id":"1222346","title":"李夫人画兰歌","dynasty":"元","author":"王恽","text":"清閟堂深不知暑，瑶草佳期梦玄圃。孙郎笑折紫兰来，素影盈盈映修渚。李夫人，澹丰容，天然与兰相始终。剡藤一笔作九畹，落墨不减江南工。芳姿元与凡卉异，晔晔况是湘累丛。离骚不复作，遗恨千古沈幽宫。君看此花有深意，似写灵均幽思悲回风。君家大雅堂，文彩东野翁，并入惨澹经营中。秋风拂帘秋日长，芳霏霏兮汜崇光。淡妆相对有馀韵，画栏桂子空秋香。淡轩托物明孤洁，五十年来抱霜节。固知色相皆空寂，妙得于心聊自适。仿像湘娥倚暮花，黄陵庙前江水碧。生平佩服真赏音，升闻紫庭非素心。唤起谪仙摇醉笔，为翻新曲泻瑶琴。"}