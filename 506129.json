{"id":"506129","title":"夏夜有怀王兄学","dynasty":"明","author":"周是修","text":"明月何烛烛，良夜亦悠悠。揽衣历前除，閒咏以销忧。俯褰幽兰芳，仰视天汉流。鹑火司夏令，玉衡指炎州。感兹气象易，念彼平生俦。山高而水深，于焉成阻脩。嘉会邈难即，何以结绸缪。阴阳无停机，荣枯递相酬。百年苦短短，况若参辰游。美酒聊足挥，丹经安可求。愿君固贞节，岁寒保康休。终朝拾瑶草，三山寻十洲。"}