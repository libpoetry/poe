{"id":"421783","title":"春树曲","dynasty":"近现代","author":"连横","text":"玉楼夜冷烧红烛，酒酣耳热琵琶促。四弦寂寞忽无声，听我一歌春树曲。淡江有女艳如花，十四玲珑未破瓜。碧玉丽年娇待字，绿珠声价已无瑕。勾阑日暮教歌舞，翠袖红牙不知数。帐里杨风唱采春，帘前梨月翻珠树。树底流莺宛转声，回眸一笑若为情。朱唇衔雨遮纨扇，绿鬓堆云倚画屏。雾峰公子豪华客，承明自擅通侯籍。碎击珊瑚叱蠢奴，尽倾珠玉求佳色。北里相逢问宿缘，千金又出买花钱。早携娇鸟笼中住，但作鸳鸯不羡仙。春慵睡起微含笑，开奁自把菱花照。大姨风调小姨娇，争似新人年更少。新人宜笑又宜颦，密意浓情在一身。好是芙蓉开并蒂，风流占断大墩春。承欢侍侧才三月，掩袖低徊恩爱绝。东西沟水自分流，朝暮巫云犹出没。登车宛转泪空流，一斛珠连万斛愁。教曲伎师怜尚在，旧时姊妹忆同游。春江夜月多笙吹，酒阑未忍孤衾睡。真成薄倖怨阿郎，谁念姬姜竟蕉萃。绣阁花开年复年，落花无主意缠绵。蜂愁蝶怨凭谁诉，絮乱丝繁亦可怜。我昔曾游大墩麓，捲帘瞥见长蛾绿。十载青楼梦觉时，又闻山下蘼芜曲。蘼芜生长系相思，何处春风好护持。旧侣已多嗟薄命，美人未嫁惜芳时。昨宵梦断东西陌，一种春声忘不得。絮果兰因即是空，冶叶倡条偏相识。等是人间坠溷花，芳情脉脉起咨嗟。斑骓欲系王孙住，杨柳依依又水涯。"}