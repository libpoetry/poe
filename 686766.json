{"id":"686766","title":"赠王文熙五首","dynasty":"明","author":"边贡","text":"阳鸟流归音，空堂春风早。居人结远梦，行子就长道。鸡鸣东方白，整驾何草草。叹息素冠诗，繁忧满中抱。总辔城东门，绻绻行子辀。郊原茂时卉，林薄鸣春鸠。登高眺连冈，川途邈且脩。俯睇川上波，泛泛凫与鸥。一为离群感，泪下不能收。昔子往恒山，仓卒不我辞。朅从恒山至，鞶绖何累累。素室曜朱火，哀哀读丧仪。一读一长号，再读声转悲。咄嗟荼苦心，逝者宁见知。逝者为何人，寔惟子先公。往昔涖吾土，蔼蔼多仁风。土人至今思，譬若考与宗。梁木一朝毁，伤哉吾道穷。对子揽长涕，谁谓出无从。平居恨迢远，卜舍依我庐。如何别我去，三载天一隅。留之叹无因，欲往路崎岖。形影隔参商，托彼云中书。不如斯须立，暂得话踟蹰。"}