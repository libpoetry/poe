{"id":"771157","title":"水龙吟•蛇莓山观瀑，和梦窗","dynasty":"清","author":"陈匪石","text":"望中草密花秾，海天别有宜春苑。浓阴如幕，炎曦不到，云连峰断。百折雕盘，九霄鹤唳，碎英千片。问何人手抉，银河直泻，寒光动，龙蛇变。衫袖濛濛雨溅。咽危崖、奔车雷转。空明一镜，蛮熏未冷，瘴尘初浣。沟水东西，梦中秋老，坠红流怨。乍瓜棚小坐，茶烟静袅，意翛然远。"}