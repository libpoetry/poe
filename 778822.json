{"id":"778822","title":"惜馀春慢","dynasty":"清","author":"陆求可","text":"笑倚东窗，泥娇成困，半醉海棠初睡。轻衫暂卸，小簟平铺，更有缕金鸳被。试问南柯郡中，十二峰头，凭谁分队。想多情识得，相思征路，寻欢同寐。我欲趁、星眼朦胧，罗帏深处，摩弄桃腮玉臂。只愁梦觉，折齿投梭，此际温存无计。怎奈沾衾汗流，堆枕绿鬟，撩人容易。莫教他、留恋高唐，还倩啼莺唤起。"}