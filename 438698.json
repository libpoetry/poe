{"id":"438698","title":"许方村即事","dynasty":"金","author":"麻九畴","text":"披热达许方，山巅青漫漫。野黄麦初割，畦绿蔬才灌。春篱苘叶深，巷树春花乱。烟长见新冶，风远闻清锻。濯衣女在溪，贩铁人栖馆。墙危垒破石，路黑沾遗炭。山云顷刻雨，沙地须臾暵。铎鸣驾犊耕，罩密防鸡散。缲馀残茧挂，钓罢么丝贯。沽酒有客赊，鬻李何人唤。扑惨官始威，牒烦民更玩。历险小车多，逢人黯衣半。县远肉难求，山近寇可逭。何当卜隐居，寻我杖藜伴。"}