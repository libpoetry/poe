{"id":"512417","title":"五老图","dynasty":"明","author":"徐溥","text":"群黎欣欣生喜色，四野于今开寿域。老人并立望天门，白首一生蒙帝德。试问老人年几何，今见文孙至太和。凌云昨过蓬莱顶，仙酒频斟俱酩酊。归来金母复相邀，熟遍蟠桃只俄顷。天书共领到人间，鹤驭初临万岁颜。嵩呼敬祝圣人寿，寿比天地高难攀。我闻人云汉四皓，又闻人云唐九老。较之商山差若多，视彼香山却为少。按图不必论异同，图中见面如相逢。庐山西东白云里，一笑分明五老峰。"}