{"id":"604202","title":"园集谐语","dynasty":"明","author":"张萱","text":"昔人请学圃，见小于孔氏。吾侪本小人，敢讳小人事。古贤好园居，往往见书史。所务岂皆小，亦各乐其志。嗟予拙已效，于世鲜数比。既为天所穷，复为时所弃。我生有奇癖，自信绝人理。善病恶束缚，习懒厌城市。有园名赋閒，取义洗牏厕。晨昏数清暇，宾友时亦至。俱是素心人，敢告素心义。相过不在速，频来莫论次。入门不下拜，列坐惟问齿。坐定即解襟，勿复事簪履。主人殊草草，款接颇有致。炉香既芳馥，瓶花亦明媚。园蔬时不乏，旨蓄或数器。有牲即割牲，无牲即蔬食。幸能了曲檗，浊醪可常继。兴来酒莫辞，酒尽兴乃已。献酬忘主宾，呼答惟汝尔。醉便相枕藉，醒复恣谐戏。散步互拍肩，叫跳共把臂。谑浪无不有，但戒涉訾议。里多广长舌，无胫走千里。我辈亦谑浪，彼辈辄猜忌。已往勿絮数，未来勿较计。形骸既尽捐，冷煖岂宜异。细微勿芥蒂，披沥穷底里。勿作今人态，常有古人意。已称山林交，勿失山林气。此语期不谖，久要乃可恃。赋閒园主人，如斯而已矣。"}