{"id":"839779","title":"叠韵再和","dynasty":"清末民国初","author":"祝廷华","text":"笔花大放春正月，淋漓满纸云烟迹。韩潮苏海公兼之，此才讵易求山泽。造物生才转忌才，市隐乃有斯人宅。驰骤名场数十年，庆逢花甲为加额。我公微时即负名，膏火不继呼将伯。鏖战不肯閒寒暑，阨穷无损家清白。交游当世悉文豪，意气轮囷肝胆赤。肉眼不识瑰异材，刘蕡未展青云翮。退归林下拥皋比，楚材晋用尊前席。兰陵士女多才名，成材胥感贤师力。吾家先达昔有人，曾将文稿兼诗刻。我公幼抱幽草思，老来尤挺寒松格。等身著作寿名山，得者当如拱璧获。笑我病足不入园，咫尺千里同逐客。晨兴嘉藻慰孤怀，比之药石胜千百。我生浩劫虽已过，沈观世变忧未释。愿迟高驾醉壶觞，一倾积愫娱晨夕。短才蹇劣何足言，耽吟况未知绳尺。书来谀奖乃过望，曲高不和难宽责。惜哉俗累未能祛，此心终以形为役。"}