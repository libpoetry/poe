{"id":"702515","title":"故刑部尚书万安刘公夫人哀挽","dynasty":"明","author":"程敏政","text":"尚书勋德重当时，伉俪分明得女师。淑行定归刘向传，令人三诵鹊巢诗。荆布家风玉雪容，诗书犹说旧儒宗。相夫谁合隆恩泽，四度鸾书出九重。清宁宫里早朝回，四翟冠高比上台。识遍朱门金字榜，众中誇道不凡才。教子丁宁读父书，策名黄甲佩金鱼。故园花竹春如海，赢得诸孙候板舆。阅世相将九十龄，白头如雪两瞳青。缘何便作游仙梦，拭泪空瞻婺女星。落日秋山起白云，森森松桧拥高坟。贤名百世应难灭，中有天家谕祭文。"}