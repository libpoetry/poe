{"id":"608205","title":"送刘比部玄子往江北 其一","dynasty":"明","author":"区大相","text":"严装候晨发，仆御戒修途。我友远行迈，驾言适旧都。旧都勿久滞，祇役在诞敷。馀封带灊霍，高澨出淮徐。左顾洪河流，右瞻陵庙纡。旷望极原野，白露殒平芜。山川邈悠哉，荏苒岁华徂。岂不念离析，王事有驰驱。登车遵大路，执手城南隅。愧彼双黄鹄，奋翅淩高衢。誓当复早旋，要盟恐常虚。风霜厉南陆，慎尔千金躯。"}