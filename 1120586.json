{"id":"1120586","title":"南楼令/唐多令 次陈君衡韵","dynasty":"宋","author":"周密","text":"桂影满空庭。秋更廿五声。一声声、都是消凝。新雁旧蛩相应和。禁不过、冷清清。酒与梦俱醒。病因愁做成。展红绡、犹有馀馨。暗想芙蓉城下路，花可可、雾冥冥。开了木芙蓉。一年秋已空。送新愁、千里孤鸿。摇落江蓠多少恨，吟不尽、楚云峰。往事夕阳红。故人江水东。翠衾寒、几夜霜浓。梦隔屏山飞不去，随夜鹊、绕疏桐。"}