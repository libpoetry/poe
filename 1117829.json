{"id":"1117829","title":"幽居岁暮五首","dynasty":"宋","author":"陆游","text":"冉冉忘年往，纷纷厌事来。庭除多草莽，几砚亦尘埃。园为畦蔬到，门因汲水开。偶闻林鸟语，太息又春回。却医翻少疾，辞禄不加贫。嘉木移俱活，村醪酿辄醇。悠悠还过日，盎盎又逢春。狂舞君毋笑，梅花插满巾。老去转无事，室空惟一床。卧时幽鸟语，行处野花香。巷北观神社，村东看戏场。谁知屏居意，不独为耕桑。燃薪代秉烛，煮茗当传杯。但恨朋侪少，那知日月催。衣裳任穿穴，芋栗且燔煨。不为残年迫，吾心久矣灰。古井年年浚，荒畴日日犁。刈茅苫鹿屋，插棘护鸡栖。闲赖书遮眼，愁须酒到脐。斜阳有常课，缓步上湖堤。"}