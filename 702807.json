{"id":"702807","title":"送刘侍御还朝二首","dynasty":"明","author":"董其昌","text":"休蒲风采重明廷，又见花骢指帝京。三辅澄清需揽辔，九流人物待持衡。能无广论嗣公叔，夙有昌言轶更生。野史若为光祖道，祗凭班管纪勋名。昼绣萧然似荜门，经年鹏息素风存。安危正倚中台切，绣斧今看诏墨温。宦路玄黄棋局异，边陲赤白羽书繁。忧时敢有龙文赠，不待封章请帝阍。"}