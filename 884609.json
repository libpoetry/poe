{"id":"884609","title":"饭大涌泉入紫微洞洞乃余寻出","dynasty":"宋","author":"朱翌","text":"山川有佳处，神物严守卫。自非夙有因，孰敢发其秘。众壑拥流泉，青间见白沸。洗我杖与屦，时作深入计。要须乡道先，行与老人值。指我洞壑已，忽不知所诣。斸荒刬巨石，稍去眼中翳。豁然大厦开，位可百人置。嵌严一日出，自此沓游骑。开山属老夫，爱山必同类。甚畏长风寒，当暑皆敛袂。欢伯遂行登，相引入胜地。"}