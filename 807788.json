{"id":"807788","title":"沁园春  薛国符方伯招饮留宿园亭","dynasty":"清","author":"陈维崧","text":"秋色玲珑，夜火参差，飞櫩复廊。更丹枫黄菊，缀他帘幕，红阑黛阁，映在池塘。岳牧崇班，溪山傲骨，小筑烟霞彷豫章。环堂后，走匡庐雪瀑，彭蠡银泷。酒酣万感茫茫。说番舶曾经犯瘴乡。正全家百口，鹃啼珠岛，孤城大海，兕吼花洋。乱后名成，兵馀兴懒，又见蓬瀛好种桑。挥杯劝，任接天峰火，稳卧沧浪。"}