{"id":"1071683","title":"利济桥亭诗","dynasty":"宋","author":"韩驹","text":"大夫官业世所惊，老觉轩冕非真荣。斯文自属吾党事，正恐无路逃虚名。生犹不见皇甫谧，死岂肯投刘禹锡。茂陵一幅入汉宫，世间共怪无遗帙。哀哉若人用意深，自言身作鹤鸣阴。著书遗子千万轴，人初笑我籯无金。万仞磨崖刊好语，那知百年苍藓污。尔来夜夜虹贯天，山下居民未知处。周诗不列石鼓歌，后世恐叹遗羲娥。于今购市完家集，野老何知亦摩挲。川流可平石可腐，只此杀青垂万古。五百骊珠固已奇，插架不知犹几许。公今未暇归田庐，且当驱童晒蠹鱼。不辞借取车连轸，要读人间未见书。"}