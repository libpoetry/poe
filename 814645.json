{"id":"814645","title":"盂兰盆词十首","dynasty":"清","author":"郑用锡","text":"幡花龙伞玉京山，载鬼驱车簇市阛。堪笑冕旒争一饱，大难桎梏赎千锾。丹青磨灭麟空绘，华表荒凉鹤未还。鼎食钟鸣都往事，可怜袍笏尚人间。十万青蚨撒手哀，曾无富贵到泉台。舍身瓦器终求蜜，敌国铜山总化灰。甲乙何人操鬼簿，卵胎有劫付轮回。纸钱今夕新盈贯，莫便揶揄作态来。馁魂窣窣逐良辰，犹是烟蓑雨笠身。甘露可能沾白骨，火坑暂许咽青唇。田园笋蕨谋孙子，邱陇牛羊属别人。寄语此间多菜色，饥驱难饱藿羹尘。钿影钗光土一邱，声声梵筴唤回头。有情眷属完婚嫁，绝代红颜是髑髅。百日成妖南岳障，千金酿祸绿珠楼。重泉莲步艰难苦，结得香花入袖不？又是哀丝豪竹天，梨园子弟散如烟。一场笑噱留唇舌，十载生涯付管弦。托钵赧颜新鬼唱，赠袍熨体故人怜。而今听彻皈依佛，应悔徵歌到昔年。校籍头衔属地官，众僧解夏具盘餐。一瓢此日分羹足，千蹠生前下箸难。萧衍面牲终早计，冯驩鱼铗莫轻弹。老饕欲破蔬茹例，多事瑜珈护法坛。寸魂尺魄亦登场，玉碎兰摧事可伤。五载孱躯非寿者，一家泥首礼空王。今宵佩䚢应来受，再世衔环总渺茫。愿祝莲花生净土，莫教容易化衣裳。一坏何处哭文星，误坠秦坑梦不醒。三尺红罗留字去，十年燐火逼灯青。酸儒枵腹哀呼癸，饱鬼顽皮岂识丁。笑煞宫花成底事，是非忏尽法华经。苦海沉沦不记年，沙虫猿鹤化三千。英雄末路钓难脱，水火何人发倒悬。嚼齿九原呶厉鬼，断头大将立刑天。恩仇到此冰销未？洒遍杨枝碧血膻。元都狮吼斗狰狞，?犬重围破铁城。尘世收场皆傀儡，魔宫褫魄到公卿。四山宿草月将曙，满地纸灰铃有声。太息中原兵燹苦，烽烟十里水灯明。"}