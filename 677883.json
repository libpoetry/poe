{"id":"677883","title":"王维桃花行","dynasty":"明","author":"赵迪","text":"扁舟閒棹武陵曲，落红万点春波绿。乘兴沿流去不穷，夹岸桃花夺人目。山回溪转入渐深，萦纡几度隔云林。遥看林下人家影，近听村前鸡犬声。恍然初入如人境，洞里烟萝白日静。兰径春深玉有烟，绮窗昼永花如锦。惊闻客至复相呼，争迎置酒问何如。初从避地潜来此，自后因家成久居。苦遭嬴氏行苛法，竟携妻子尘寰别。山中犹着秦衣冠，世上谁知晋年月。世人那自见山青，青山一径通仙灵。遥连阆苑仙源杳，不见长安战血腥。归来拟若携家往，祗今灵景知何向。翠壁红泉祗独寻，芝草琅玕应难想。万壑千峰翠黛浮，多情长忆别来愁。回首空山不可问，惟见桃花逐水流。"}