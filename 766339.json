{"id":"766339","title":"喜迁莺 其五 三官廊海棠，高花簇锦，阴如槐幄，或言是当阳董文恭师手植","dynasty":"清","author":"周之琦","text":"春情寥寞。又缓款信风，吹开仙萼。柳外鞭摇，城隅路转，闲赴紫绵芳约。宿酲太真初醒，悄倚瑶台珠箔。泥人处，弄娇姿还胜，翻阶红药。犀杓。休更举，重溯梦华，酒味浑忘却。一日欢游，百年遗恨，谁会此时哀乐。旧山富春空冷，馀荫香林犹托。便归好，怕西州清泪，弹将花落。"}