{"id":"141319","title":"王荆文公有客至当饮酒篇姜邦杰广其意赋诗见","dynasty":"宋代","author":"张镃","text":"客至当饮酒，客云亦饮酒。有客与无客，酒杯不离手。昔贤立意固可嘉，今贤广之尤足夸。人生都无四万日，炊黍未办鬓已华。功名富贵软铁汉，四万日中先太半。穉衰忧病睡工夫，余剩不能供罋算。何当筠笼罩住兔与乌，请渠同道黄金壶。皇王帝霸果何事，醉眼一觑皆虚无。春风今年春雨粗，池中水通门前湖。生杨洲帝系板舫，艳杏桥上行巾车。才晴肯放此乐缓，客有与无俱不管。诗成书纸或书墙，后五十年坟草长。"}