{"id":"439695","title":"九思 其三 疾世","dynasty":"汉","author":"王逸","text":"周徘徊兮汉渚，求水神兮灵女。嗟此国兮无良，媒女诎兮謰謱。鴳雀列兮哗欢，鸲鹆鸣兮聒余。抱昭华兮宝璋，欲衒鬻兮莫取。言旋迈兮北徂，叫我友兮配耦。日阴曀兮未光，阒睄窕兮靡睹。纷载驱兮高驰，将咨询兮皇羲。遵河皋兮周流，路变易兮时乖。濿沧海兮东游，沐盥浴兮天池。访太昊兮道要，云靡贵兮仁义。志欣乐兮反征，就周文兮邠岐。秉玉英兮结誓，日欲暮兮心悲。惟天禄兮不再，背我信兮自违。踰陇堆兮渡漠，过桂车兮合黎。赴昆山兮絷騄，从卬遨兮栖迟。吮玉液兮止渴，齧芝华兮疗饥。居嵺廓兮鲜畴，远梁昌兮几迷。望江汉兮濩渃，心紧絭兮伤怀。时昢昢兮旦旦，尘莫莫兮未晞。忧不暇兮寝食，吒增叹兮如雷。"}