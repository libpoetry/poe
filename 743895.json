{"id":"743895","title":"新滩","dynasty":"清","author":"左辅","text":"奔流冲石去，石立不水受。水怒石亦险，相迫吞嘬久。回流忽漩舞，蓄极力愈厚。壮与蛟鳄腾，声挟风雨吼。牵舟撄水怒，石险乘水后。水转不怒石，挟石为伍偶。火仗操百人，移晷尚滩口。上滩如上山，滩立若山陡。畏水更畏石，石去水可狃。使君与空羚，行者戒勿苟。胡为设巨险，汔济畏濡首。其中多不平，激荡固所有。谁能安其澜，时无五丁手。"}