{"id":"844720","title":"翟家庄逆旅壁间澉上钓徒八绝绝佳依韵和之","dynasty":"清末民国初","author":"夏孙桐","text":"揽辔平临万壑秋，四山渺渺片云浮。夕阳无限黄昏候，偏恋荒城一角楼。杮叶丹黄村径斜，耕樵安乐羡田家。无端撩拨行人意，流水寒烟送阵鸦。轮铁凭将岁月磨，日斜原上断行歌。万重峰嶂回环处，只有青天数雁过。石泉饮马溜珑玲，照我尘容酒欲醒。十载不堪回首忆，空馀两鬓对山青。踯躅秋霖历几程，摧轮怪石阻人行。世间多少崎岖境，漫向穷途感不平。日观灵岩高并寒，频经曾未解征鞍。平生佳处常辜负，不独秋江一钓竿。车里看云不待寻，雨馀流水泛蹄涔。閒踪出岫无心者，岂料人间待作霖。松楸新垄手亲栽，驱马重寻市骏台。惭愧薄游无一事，此行端为看山来。"}