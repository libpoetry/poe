{"id":"742102","title":"初颐园中丞以书来索端砚爰将素用之砚赠之媵以诗","dynasty":"清","author":"汪志伊","text":"铃阁由来有四友，铁面尚书交独久。呵之辄泽扣无声，性坚质润媲琼玖。静镇不摧龙须锋，坦怀善发元香守。其才其德两无伦，相与摩挲肯释手。触来云气时腾腾，临池一洗蛟龙吼。况此区区称良田，一垡笑予胜千亩。孜孜穷日倒枯肠，全藉㳯妃才八斗。㳯妃沈醉墨花香，高咏颐园梅为首。思梅应拟梁何逊，曾消滇池几杯酒。滇池飞来双鲤鱼，尺素齑辛胥幼妇。殷勤索砚指端溪，岂似书生习气狃。当年白笔簪兰台，台阁风生职不负。节旄今拥碧鸡山，载道口碑歌父母。扬历不自曰能贤，铁面婆心无出右。惟此砚兮润且坚，差堪与君作敌偶。我何割爱竟与君，知君三立能不朽。知君三立能不朽，温厉蚤希鲁中叟。"}