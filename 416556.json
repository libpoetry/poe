{"id":"416556","title":"水龙吟","dynasty":"近现代","author":"刘凤梧","text":"须知如锦年华，一般易共沧江暮。宜城晚别，画船人去，锦帆风骤。独寄他乡，相怜孤鹜，此情良苦。对掀天白浪，滔滔远逝，惊胡虏，争南渡。方念勾留不住，便添了新愁无数。一轮素月，几行酸泪，雁归云路。竹叶浮香，菊花同梦，知君团聚。正秋深、作客天涯，忍忆家山红树。"}