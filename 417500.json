{"id":"417500","title":"瑞鹤仙　上元","dynasty":"近现代","author":"寇梦碧","text":"绀烟催薄暝。正春入釭蕤，小窗红映。依微梦中境。忆佳期天上，翠奁开镜。铜荷万柄。舞香尘、鱼龙照影。甚东风、偷换年华，不管酒愁花病。宵永。残杯孤酌，旧谱新翻，强宽吟兴。欢悰渐冷。芳信杳，楚云迥。更三山埋雾，千波沉劫，剩取心光自證。问何堪、寻蝶魂迷，丽谯又警。"}