{"id":"675347","title":"终南吟赠王尧卿","dynasty":"明","author":"王廷相","text":"太乙巉巉太白东，中有佳士才且雄。西京之侠赠龙剑，凌轹不数渭上翁。被褐忽来谒天子，手接双霓弄海水。蛟螭嚇人磨齿牙，拂衣还入云厓里。云厓千万丈，莽苍临平野。白日历高标，飞流绝奔马。龙蛇萧萧谢傅心，溪谷盘盘远公社。泠泉终日快闻韶，古木千章不知夏。桐花乳燕午风轻，茅屋荒池夜雨晴。幽人开尊石坛下，客来相对称达生。春阳迟迟鸟鸣涧，美稼离离人上坪。蓝田辋川在何处，图史常垂谏议名。中原犹格斗，豺虎日侵寻。七泽波寒洞庭远，九疑云尽苍梧深。百年悽恻终南心，为君写作终南吟。斸茅卜居夹深沜，白发相将弹舜琴。彼美人兮望不来，朱弦瑶轸漫相开。野人醉倒啸歌起，万壑秋生明月台。"}