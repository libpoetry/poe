{"id":"810715","title":"百字令 客沪上，为王鸿资初度","dynasty":"清","author":"毛奇龄","text":"秋风乍起，桂花时、又是东亭初度。四十年来弹指顷，阅历山川无数。倚马成文，磨盾草檄，杀尽中山兔。侯王以下，一时趋走如骛。谁道梁苑归来，故人官沪上，欢然相聚。有弟同行胜小陆，共作平台词赋。弧矢高悬，长庚何在，遥指星明处。壮心未已，莫言岁月迟暮。林花初放，捧霞觞、遥望敬亭山色。绕地珠绳箕宿转，光满谢公楼侧。阙里遗贤，石渠继世，曾讲诸儒易。廿年节度，一身高寄如客。督学齐鲁之间，湖西作镇，到处称申伯。天下山川游览遍，无数文章堆积。前遇吴关，今过瓯海，千里长相忆。才过甲子，为君重数畴昔。"}