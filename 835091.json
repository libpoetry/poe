{"id":"835091","title":"惜余春慢 代寿张安帅八十","dynasty":"清末民国初","author":"奭良","text":"东来风细，南极星临，海屋仙筹频下。试灯节过，挑菜时新，秩秩宾筵鱼雅。住近松榆社边，群从跻、亲朋情话。看双星偕老，盈颠鹤发，齐斟玉斝。更休题、大纛高牙。梦痕如扫，尚有郎君行马。义熙甲子，天宝流离，火枣交梨聊且。去岁重歌鹿鸣，空外噌吰，伊人清暇。问海滨是否，香山一帧，耆英图画。"}