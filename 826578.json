{"id":"826578","title":"石州慢·上彊村授砚图，为榆生题","dynasty":"清末近现代初","author":"张尔田","text":"蜺后哀蝉，珍重瓣香，词老亲敕。高情无著庵中，梦冷閒鸥成忆。药炉禅榻，几人夜半传衣，踏天直割蟾蜍月。彩笔素心违，想吟边头白。休说。薰香红袖，谏草青蒲，旧家遗直。翻谱新声，流怨云腴能识。劝君携取，萧条异代吾师，晴窗长伴研朱滴。泼墨霅川图，满空江烟阔。"}