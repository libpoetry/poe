{"id":"1127986","title":"送家朝南徵君二首","dynasty":"宋","author":"程公许","text":"万里岷峨入贡琛，怒风抟上九霄鹏。人才于国犹元气，天步如今甚薄冰。家父忧心宜有诵，嗣王求助可无惩。男儿不朽须名节，黄木之湾又一灯。猎猎霜风不满旗，留连尊酒话襟期。纷纭世上无穷事，惨淡江头欲别时。未必交枰无活著，只忧起死欠神医。疏顽我亦宣州客，倾耳囊封慰所思。"}