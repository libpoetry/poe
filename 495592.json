{"id":"495592","title":"烛影摇红 贺大司马许老先生华诞","dynasty":"明","author":"陈霆","text":"云卧东山，口碑荐牍知多少。江湖心迹庙堂忧，双鬓西风早。霖雨神功未了。慰苍生、谢安江表。金汤万里，红熄狼烟，绿肥塞草。嵩岳钟灵，三朝重望推元老。鼎中龙虎炼容颜，松下龟蛇小。兰玉庭阶春好。尽宫袍、膝前围绕。一卮寿酒，数点榴花，画堂清晓。"}