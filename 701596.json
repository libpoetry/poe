{"id":"701596","title":"江南弄七首 江南弄","dynasty":"明","author":"黄佐","text":"桃花婀娜随轻风。芳颜照灼舒春红。垂手攘袖舞未终。舞未终，歌羽衣。行云驻，梁尘飞。朱唇掩抑呈妙音。绿水澹荡闻龙吟。长矕远引摇春心。摇春心，破春寒。动光风，汎崇兰。青娥翠楫行彩舟。莲花未绽含娇羞。颦眉聚黛扬清讴。扬清讴，度修渚。炫明妆，澹容与。腾鸾起凤吹参差。幽簧动翮纤指移。珠垂玉振为君施。为君施，间歌作。拊秦筝，奏别鹤。钿花匐叶浮香雾。兰桨桂楫摇江步。采菱声合流云度。流云度，和风吹。振罗袂，行相随。联娟翠翰映玉光。縠衣绣袿嬉江阳。淩波解佩游龙翔。游龙翔，闻芗泽。发浩倡，聚行客。朝云飘忽巫山台。扶光照耀群阴开。瑶姬屏伏阳春来。阳春来，散郁滞。祝君王，千万岁。"}