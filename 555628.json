{"id":"555628","title":"酸酒歌","dynasty":"明","author":"杨爵","text":"君家有酒酒颇酸，壶斝不轻设簟莞。昨日偶侍几席侧，一樽将来启大观。世人往往喜黄流，岂知酸味是仙丹。平生岁月酩酊里，况此犴狴风雪寒。要向酸中通大道，茹饮略不以为难。自笑狂惑乖至理，满室流作赤血滩。幸此余生尚未灭，肯把宿昔酸兴阑。安得涤肠酌大斗，免我触眼日常叹。人饮未能成涓滴，我饮必须瓦缶干。人饮不觉眉头皱，我饮胸中天地宽。世上酸苦任他入，方能扩尽此心端。酒中酸味真能解，胜将周易日空看。君不见沧海茫茫总无涯，纳尽人间万顷湍。"}