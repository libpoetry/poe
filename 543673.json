{"id":"543673","title":"题黄监柳塘禽鸟图歌","dynasty":"明","author":"胡应麟","text":"五朝画笔推黄荃，徐熙之后昌友前。禽鱼花鸟落掌指，即今绘事仍流传。十亩方塘浸寒碧，高柳繁阴弄斜日。夹堤荷叶青连钱，翠盖亭亭万妆出。蒹葭藻荇翻缟带，隐映清波漾盘石。沙头浴鹭拳八九，石上双鸥俨相识。鱼虾泼刺明镜中，迫视浑疑手可拾。黄鹂紫燕语深树，点缀精神著颜色。临池谁唤王右军，池头一白俱鹅群。大鹅仰吭鸣向人，小鹅数十何纷纷。天时淑风清气媚，野鹜家鸡各求配。一雄前引众雌后，宿食飞鸣宛成队。嗟嗟荃也得妙理，意匠经营入无始。挥毫众羽倏生动，造化真机在十指。尔时徐熙亦化工，两贤相阨悲途穷。祗今无论黄监手，杂埒赵□□□□。"}