{"id":"240175","title":"送赵守备解南漳赴湖北仓","dynasty":"宋代","author":"陈淳","text":"前年邦人迎公来，人人喜公来何暮。今年邦人送公去，人人恨公去何遽。公在南漳甫三年，仁政率起百年慕。在民条目皆可书，及人惠爱何胜数。农歌田野士歌学，工歌市廛商歌路。攀辕无愿以公归，断鞅必欲留公住。天子爱民南北均，岂暇私漳一隅故。命公乘轺使荆湖，历访民瘼清民蠹。况曰古来用武地，直瞰中原正门户。英才分布岂偶然，筹画端为恢拓具。北视敌众纷蠢蠢，义概宁无激衷素。挽河洗兵特余功，不日入为圣明辅。沃心迪德文太平，上窥周召参伊传。鲰生忝出陶鎔下，日望清光日以阻。阖门惟知自好修，何敢越分求攀附。窃幸斯道有主盟，用舍行藏无所与。"}