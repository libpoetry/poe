{"id":"418553","title":"金缕曲 题醉钟馗横幅","dynasty":"近现代","author":"丁宁","text":"进士君休矣，想生前触阶不第，几多失意。死后偏教传异迹，颠倒三郎梦呓。誇妙笔又逢道子，写向人间图画里。入端阳、绿艾红榴队，如傀儡，同魑魅。早知饕餮非常计，悔当年希荣干禄，自残同类。鬼国纵横千载久，弱肉浑难剩记。到今日，独夫群弃，五鬼不来供使役。对蒲觞未饮先成醉。掩两耳，昏昏睡。"}