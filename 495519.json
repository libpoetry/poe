{"id":"495519","title":"湖心亭书壁","dynasty":"明","author":"张煌言","text":"风吹野火火不灭，老鸮夜啼山鬼泣；菰蒲秋晚闇汀洲，断树残枝不堪折。苏公堤上衰草黄，愁云惨淡锁垂杨；家家夜雨鸣砧杵，处处秋声欲断肠。空有好花簪不得，万条弱柳垂金色；红尘埋杀合欢枝，春风自解同心结。翡翠堂前明玉珰，佳人云散泣莲芳；至今惟有湖心月，犹自娟娟上粉墙。"}