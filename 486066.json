{"id":"486066","title":"义士歌","dynasty":"明","author":"刘炳","text":"昆崙昼裂黄河决，京畿地毛白于雪。鬼母啼秋天雨鱼，武库兵鸣剑飞血。黄屋播越烟尘张，四海感激思勤王。鄱阳胡公躯七尺，义旗塞路寒无光。鸢肩火色万里壮，虎气电目千夫强。城头阵云压鼙鼓，酾酒椎牛题露布。破釜沉船晓更征，囊沙壅水宵还渡。万乘千旟骠骑营，转战直薄浮梁城。孤军粮绝朝餐草，间道人稀夜煮冰。铁甲照霜弓影曲，宝刀磨月水痕腥。旄头芒射前星落，恃勇骁腾身不却。凄凉马革裹尸归，谁复声名写麟阁。郡侯纪绩笔如椽，父老相传泪泫然。三尺荒坟何处是，忠臣后代子孙贤。"}