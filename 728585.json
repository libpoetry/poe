{"id":"728585","title":"沁园春  题徐渭文钟山梅花图同云臣南耕京少赋","dynasty":"清","author":"陈维崧","text":"十万琼枝，矫若银虬，翩如玉鲸。正困不胜烟，香浮南内，娇偏怯雨，影落西清。夹岸亭台，接天歌板，十四楼中乐太平。谁争赏，有珠珰贵戚，玉佩公卿。如今潮打孤城，只商女船头月自明。叹一夜啼乌，落花有恨，五陵石马，流水无声。寻去疑无，看来似梦，一幅生绡泪写成。携此卷，伴水天閒话，江海馀生。"}