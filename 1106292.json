{"id":"1106292","title":"挽赵南塘尚书汝谈二首","dynasty":"宋","author":"王迈","text":"屈贾文章蚤善鸣，长杨制诰晚尤精。天仙一念堕尘世，属籍千年谁老成。贺表明明规宝庆，谏箴字字砭端平。不堪耆旧凋零尽，泪到南塘觉尽倾。一自黄台咏摘瓜，伤心吾道竟非耶。病来陶侃少献替，老去谢安微误差。万里长江饶一曲，连城白璧略纤瑕。太玄草就无人识，付与知音弟子芭。"}