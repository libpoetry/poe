{"id":"153070","title":"泛舟村落阻风不能少进","dynasty":"宋代","author":"沈与求","text":"艇子掠岸行，水瘦不濡尾。狂飚振疏蓬，猎猎鸣两耳。十篙八九褪，逆势何乃尔。野芡伺吾间，回梢哆利觜。亦有芰浮角，一一肆轻鄙。初欲事幽寻，解缆出疏苇。乘流觅清浅，濯缨助深喜。事有大不然，移顷未离咫。安得望蓬莱，巨舰破潮起。征帆驾长风，一日三万里。"}