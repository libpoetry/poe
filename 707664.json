{"id":"707664","title":"行路难","dynasty":"明末清初","author":"卢若腾","text":"行路难，不待人情反覆间。人情有正方有反，有仰方有覆；当其未反未覆时，尚觉彼此两相关。如今人情首尾都险绝，安有正反、仰覆之二端。呼天谈节侠，指水结盟坛；芬芳可以佩，甘美可以餐。此时蜜中已藏剑，岂有肝胆许所欢。吁嗟乎！吾不能如鹿豕之蠢、木石之顽，安能与人无往还；往还未竟凶隙成，闭门静坐不得安。行路难，念之使人心胆寒。"}