{"id":"562061","title":"题海山秋晓便面","dynasty":"明","author":"贝琼","text":"巫子门前吹飓风，一杯瀛海白浮空。周回已吞赤县小，浩荡直与天河通。方壶员峤不可见，弱水更在三韩东。无人鞭石为梁跨万里，下拾明月龙王宫。金鸡三叫呼客梦，日车夜衮波涛红。楼居之人起相顾，白玉窗户光曈曈。我愿羲和停六龙，岂不能长悬照下土，朝东暮西使人成老翁。至今累累野葬悲英雄，六龙为我驻光彩，千古万古游无穷。"}