{"id":"810456","title":"中元旧县驿夜歌","dynasty":"清","author":"梦麟","text":"长河在南斗在北，丛树无人月深黑。破栅残扉不满百，夜昏沥酒家家哭。独客闻之黯无色，欲见丘陇那可得。四年此节在异国，但见他人供酒食。孤儿何曾在亲侧，灵不见我应叹息。生不能欢祭远适，父母生我亦何益。去年南顿月之日，白六来闻我母卒。惊回泪断哭无声，仰睇皇天白日失。仓卒翻疑前月书，书上平安谁所笔。怜儿或恐儿心伤，儿归更绕何人膝。濒危知复欲云何，未亲含殓凭谁说。归来一恸儿今还，呼天不应心如割。朝来浆酒陈应同，楸梧肃肃生灵风。五子罗立独不见，灵魂应到东阿东。我妻嫁我十年半，十日啼饥九无饭。苦忆严冬一破裳，嫁衣鬻尽供炊爨。年余饱暖抵几何，奄欻销沈魂已断。肝摧隐痛弥留时，肠牵儿女泪被面。流连知尔意无限，到头何日重泉见。月来数女知何如，凄飙淅沥吹裳裾。朝携祭榼缘青芜，秋坟呼母母则无，觅爷中夜声呜呜。"}