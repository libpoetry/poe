{"id":"76368","title":"大雨·北风挟骄云","dynasty":"宋代","author":"陆游","text":"北风挟骄云，突起塞宇宙，赫日初未西，盼转失白昼。翻空黑帜合，列阵奇鬼斗，雨镞飞纵横，雷车助奔骤。平阶水入户，沟渎不能受。对面语不闻，持繖避屋漏。儿童抱图书，衣屦那暇救。纵暴理岂长，忽已收檐溜。比邻更相劳，捃拾如过寇。老子独痴顽，长歌对醇酎。"}