{"id":"872518","title":"雪吟效禁体并去一切熟事","dynasty":"宋","author":"艾性夫","text":"群仙碎剪明河水，须臾变换人间世。重阴漠漠不分天，万里茫茫更无地。回飞慢舞忽交急，清壑污渠受平施。虚光眩转混昼夜，终日纵横绝声气。埋深矮屋火无功，捲入空檐风挟势。无同那得羽相似，怪见惟惊犬群吠。调和稚子割蜜脾，涩缩山翁鸣屐齿。秃苍捕雀花两眼，戏客捏狮红十指。径须醉赏腊前三，纷纷尽是明年米。"}