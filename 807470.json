{"id":"807470","title":"念奴娇  红桥倡和集成索李研斋序孙介夫记作词奉柬并呈冒巢民先生仍用顾庵韵","dynasty":"清","author":"陈维崧","text":"夔门蜀栈，是史家粉本，先生所独。更有孙樵雄且健，暗里汉书能覆。二老纵横，两篇记序，并逐中原鹿。古文奇字，他人恐不能读。直可抵突曾王，激昂韩柳，揖欧阳永叔。我与浯溪曾有约，采入文抄篇幅。细写千行，高吟百遍，音响崩崖屋。遇当佳处，浇之苦茗芳菊。"}