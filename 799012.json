{"id":"799012","title":"夏日宴黉堂·拙园观荷，余以入山未赴","dynasty":"清","author":"杨玉衔","text":"晚霞明。看霓裳影艳，虹槛波清。伊人宛在，似流盼含情。污泥不染珊瑚骨，步凌波、玉佩无声。怕红衣太薄，风寒水榭，月落池亭。不语尽销凝。似汤薰蕙液，人在蓉城。西池共被，感沈寂鼍更。争传并蒂仍孤立，盖高擎、成就鸳盟。羡几生修到，怜香有分，餐秀曾经。"}