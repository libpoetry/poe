{"id":"1246608","title":"摸鱼儿　 金陵秋夜","dynasty":"元末明初","author":"刘基","text":"正凄凉，月明孤馆，那堪征雁嘹唳。不知衰鬓能多少，还共柳丝同脆。朱户闭，有瑟瑟萧萧，落叶鸣莎砌。断魂不系，又何必殷勤，啼螀络纬，相伴夜迢递。樵渔事，天也和人较计，虚名枉误身世？流年衮衮长江逝，回首碧云无际。空引睇？但满眼、芙蓉黄菊伤心丽。风吹露洗。寂寞旧南朝，凭阑怀古，零泪在衣袂。"}