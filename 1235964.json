{"id":"1235964","title":"醉中遣兴","dynasty":"元","author":"张弘范","text":"把酒莫辞频，呼童更疾温。清明三月节，庭院又黄昏。把酒莫辞霎，休教尊酒空。光阴不复得，流水只流东。酒兴唯诗赖，诗怀实酒因。高吟到佳处，满酌岸清巾。满酌莫宜侧，高歌不论声。醉时狂起舞，何必待鸡鸣。酒尽兴不尽，心奇诗亦奇。更沽一斗酒，须到百篇诗。饮酒莫妨事，吟诗休费心。酒从閒里饮，诗向兴来吟。"}