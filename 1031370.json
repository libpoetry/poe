{"id":"1031370","title":"和答孙推官久病新起见过","dynasty":"宋","author":"蔡襄","text":"去年大暑过京口，唯子见过牛马走。气温貌古风骨粹，如入魏国逢轲叟。前趋王事难少留，兀若洪钟未遑扣。穷秋忽闻感疾恙，斗蚁入床扬左肘。天生贤者固有待，岂得数奇而不偶。勿药之喜既和平，大肉快啖饮几斗。神明复还方寸静，万卷旧书仍次部。新年于已无职事，虽欲耕田不盈亩。轻舟将览吴中春，独信樯乌沿霞薮。知子玉趾远临访，倒屣出迎唯恐后。山堂永日接言词，楚萍色味两俱剖。自云君命入岩幽，顾此一身萦组绶。病躯未堪事刀笔，野性如何屈杞柳。宁甘贫薄且晦处，终岁穷经徒皓首。陶家埏埴以为器，其大如瓮小如缶。昔人知命斯上通，动静以时随所有。我闻子论心恻恻，傥或祭天必薪槱。大篇短韵时见投，开霁清旸穿户牖。强抽鄙意答长歌，脂泽陋滋容益丑。钱塘风物湖山好，与子相从频载酒。一水汪湾暮日浴，千岩转侧朝云呕。放怀方外聊自适，举杯相属起为寿。美哉此乐世难得，勿话归期论子丑。"}