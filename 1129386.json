{"id":"1129386","title":"布袋和尚赞二首","dynasty":"宋","author":"释宗杲","text":"三千威仪都不修，八万细行浑不顾。只因闹市等个人，被人唤作破落户。兜率内院久抛离，纵归迷却来时路。稽首弥勒世尊，得恁宽肠大肚。肩担一条吉撩棒，棒头挂双破木履。尽力撮却布袋口，不知里许有甚底。落落魄魄闹市行，藞藞苴苴没羞耻。龙华会上若逢渠，定与椎落当门齿。"}