{"id":"697162","title":"赠张观察助甫四首","dynasty":"明","author":"胡应麟","text":"梦寐中原问执鞭，櫜鞬此夕快周旋。星窥碣石谈天座，月拥梁台赋雪筵。造父驭来俱骏骨，风胡携处总龙泉。无誇片诺乾坤易，屈指词场二十年。羸马西寻易水来，和歌无客自徘徊。翻疑地远荆高侠，岂谓天留屈宋才。八郡河山开气象，七陵风雨动崔嵬。从他令尹关门候，纵饮黄金百尺台。临风何处不支颐，邂逅平原即故知。紫气坐间中岳近，白云停处太行迟。先登独著三朝望，后起犹攀七子时。醉解吴钩君莫笑，十年虹色伴要离。一尊岐路去仍留，唱彻骊驹下酒楼。西日万山悬晋冀，北风千里度燕幽。词臣欲傍褰帷老，壮士难禁击筑愁。最忆故人关右句，牙旗金印坐边头。"}