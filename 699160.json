{"id":"699160","title":"西昌闲步二首","dynasty":"明","author":"桑悦","text":"领得春风十载闲，官居更觉近林泉。儿童尽解迎康节，魑魅犹知喜谪仙。蝶舞莺歌随酒盏，云情雨意护诗篇。傍人欲问经纶事，笑指烟花似锦川。双足能行胜小车，西昌城里尽吾家。邻僧相约尝新茗，园叟频邀看好花。文变何须论虎豹，书狂常恐化龙蛇。晚来占断长天景，闲倚西风送落霞。"}