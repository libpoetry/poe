{"id":"689970","title":"书边事四首","dynasty":"明","author":"张可大","text":"无端小草出登坛，壮士徒歌易水寒。枉把全师轻一掷，遂将宿将尽三韩。腐儒误国由房琯，野老吞声恨贺兰。岂是胡人开杀运，只因中国自摧残。去年此日战浑河，败北频仍蹙境多。未见北尘先解甲，若逢胡骑便投戈。出关已绝生还梦，应募惟闻浪死歌。一自上都重失后，人心汹汹奈如何。未得君王丈二殳，人人能说扫穹庐。防边谁上方城略，筹国曾无平准书。四出征兵飞赤白，再言加赋算锱铢。东夷未靖中原动，只恐殷忧不易除。边臣失计款呼延，辽左于今困右贤。招讨使承斩马剑，从征军赐大官钱。神京未可称高枕，孤塞应须策万全。将相共和文武济，勿令烽火照甘泉。"}