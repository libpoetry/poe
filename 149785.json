{"id":"149785","title":"和蛩栗斋丰翠蛟亭","dynasty":"宋代","author":"赵汝譡","text":"众峰抱苍龙，蟠屈翠蛟水。放之两崖閒，奔汹不得止。涛澜生席上，雷雹转石底。恍疑天柱摇，将拔险洞起。苏公雄风压，诗骨得山髓。指麾驱鲲鲸，赫奕动箕尾。纷纷下土人，蚁垤自封侈。骤观目睛眩，笔坠汗流泚。坐令空石啸，声彻霄汉裹。君来松根吟，仙者相去咫。老蛟破锁出，饮怒独未已。决开润千丈，散作雾五里。今年溪湖乾，草树生意靡。寸泉落山苗，灵药起垂死。遗吾云子饭，报汝青玉几。野人寻泉窦，筒坏方复理。泓然山巅池，冬夏常若此。"}