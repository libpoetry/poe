{"id":"740356","title":"江郎山","dynasty":"清","author":"朱景英","text":"是何斫削青琅姿，三葩坼堕纷葳蕤。一葩一具绀碧晕，神秀都出天工为。各各古色绣斑驳，颇如鼎趾连尻脽。器象奥衍不敢逼，矧敢摩抚生瘢胝。又如抗峙当闑右，右拱左辟中绅垂。天外瞻瞩气容肃，图写槐序周官仪。流俗品目罔出此，哂余乍见滋猜疑。云是江氏伯仲叔，云根立化肩相随。以此阅世播万口，余不更诘心自嗤。古昔名山率以状，后世往往人实之。望夫竞界各有肖，动称古老传闻词。郦元作注每摭拾，要为文字增环奇。江家兄弟昉何代，毋乃未辟鸿濛时。不然兹山万万古，安有族姓详宗支。此义匪待智者辨，丹青曷复烦吹疵。作歌聊用状形似，勿惊翻解常华诗。"}