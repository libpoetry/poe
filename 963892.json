{"id":"963892","title":"次李公谨美人行见寄","dynasty":"宋","author":"洪咨夔","text":"梨花深寂杨花闲，雨鸠晴鸠两关关。越王楼下春事繁，有美一人心独丹。欲往从之厚我颜，无绣段兮为君欢。子规夜嘷斗阑干，江草碧色江波漫。芙蓉城头芳露乾，有美一人拥朝寒。欲往从之髀肉酸，无桂棹兮扬君澜。牛头拨云寻懒残，牛背落日人空还。短筇尚点湘妃斑，好春未必天能悭。东风到处如家山，白发相对毋永叹。荼蘼结架三百间，为君醉倒骄旁观。"}