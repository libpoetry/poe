{"id":"839208","title":"金缕曲","dynasty":"清末民国初","author":"严既澄","text":"倦矣吾何住。数生平霜兰风絮。太无依据。蝼蚁王侯尘梦冷，局蹐人天最苦。星月外更谁堪语。衰谢难为茵溷计，怕藩篱进退无多路。天不问，意长沮。尘氛迸眼终无睹。悔蹉跎恩仇误尽，少年心绪。长揖禁人青白睐，噫气狂歌甚处。空怅望高寒归去。险阻艰难来日永，但培风小厉鸠蜩羽。身世恨，付黄土。"}