{"id":"595590","title":"名公纪遇　于时予与许太尹时泉盖新知也","dynasty":"明","author":"唐穆","text":"长云不离天，森林不去地。俯仰斯人徒，天地同气谊。千里亦匪遥，并驾歌戾止。人生重相知，何论疏皆异。一盖孔程倾，杯酒元黄懿。谁云此襟期，古今乃殊致。缅兹良晤难，好怀安可寘。莫惜携手迟，但愿断金利。仰首思停云，元亮有同志。世路崎崄多，转盻忽如弃。赠子写绸缪，永慰旅中意。"}