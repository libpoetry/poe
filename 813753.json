{"id":"813753","title":"古诗","dynasty":"清","author":"汪畹玉","text":"春来桃李发，花开盈路旁。路旁多行人，及此风日长。斜河带山径，疏柳明夕阳。岁华岂不惜，天涯渺茫茫。恨无双羽翼，远逐晨风翔。中庭有一鸟，不飞亦不鸣。非不能飞鸣，但恐凡鸟惊。问鸟从何来，仙山杳冥冥。白云壮羽翼，三年养始成。有客知此意，见鸟两伤情。胸中起五岳，磊落何时平。八月下严霜，万物倏已改。四时良易终，兰菊与谁采。芳菲一朝尽，零落竟何待。"}