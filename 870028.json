{"id":"870028","title":"和梅圣俞咏昌言五物 怀素书","dynasty":"宋","author":"司马光","text":"上人工书世所稀，于今散落无复遗。君从何处获数幅，败绢苍苍不成轴。云流电走何纵横，昏醉视之双目明。烈火烧林虎豹慄，疾雷裂地龙蛇惊。须臾挂壁未收卷，阴风飒飒来吹面。秪疑神物在闇中，宝秘不令关俗眼。嗟余平生不识书，但爱意气豪有馀。欲求数字置座侧，安得满斗千金珠。"}