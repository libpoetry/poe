{"id":"173943","title":"读楞严经·学道证声闻","dynasty":"宋代","author":"郭印","text":"学道证声闻，习气犹未断。百生恩爱情，会遇终恼乱。阿难佛宠弟，亦遭淫女难。神咒摄来归，宿业坚冰泮。快演涅槃门，反复徵所见。文殊更说偈，明指圆通岸。其馀肆口言，心真自一贯。三界七趣中，有相无非幻。最后大慈悲，力破邪女叛。天魔与外道，从此悉销散。"}