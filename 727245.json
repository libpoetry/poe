{"id":"727245","title":"自君之出矣六首","dynasty":"南北朝","author":"陈叔宝","text":"自君之出矣，霜晖当夜明。思君若风影，来去不曾停。自君之出矣，房空帷帐轻。思君如昼烛，怀心不见明。自君之出矣，不分道无情。思君若寒草，零落故心生。自君之出矣，尘网暗罗帷。思君如落日，无有暂还时。自君之出矣，绿草遍阶生。思君如夜烛，垂泪著鸡鸣。自君之出矣，愁颜难复睹。思君如蘖条，夜夜只交苦。"}