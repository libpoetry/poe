{"id":"480543","title":"题丁御史同年墨竹走笔长句","dynasty":"明","author":"李东阳","text":"浙江之东县新昌，乃在千岩万壑之中央。侧身重足恐无路，五步一涧十步冈。君家茅堂此卜筑，白石丛抱青璟绩。西接林薄南通塘，低者出地高出墙。江南此物贱如草，买种不费锸与筐。野生石迸小如指，一夜风吹还尺强。烟锄雨栉岁屡改，旧叶换尽新梢长。青苔白石净如扫，吴氓越罗生雪霜。脱巾箕踞坐其下，野叟林夫相与狂。吹洞箫，飞羽觞，鸣玉琴，舞《霓裳》，阴风飒飒左右至，耳热不受秋山凉。醉中恍惚无定所，颠倒万籁随宫商。忽如壮士入沙场，铁骑夜蹙阴山疆。不闻鼓角动，但见矛戟森开张。忽如仙人来帝傍，翠环金节声锵锵。不闻鸾鹤叫，但见云中双凤凰，蛟龙起舞鬼陆梁。复如扁舟渡潇湘，九疑山前鹧鹄泣，二女闻之双断肠。是时骚人醉半醒，孤棹万里回沧浪。十年宦游隔江海，此兴落落何由偿。深知良工心独苦，爱画不减青琳琅。往时王孟端，近者夏太常。二公之画世所藏，此物胡为在君堂？君心自有百炼刚，见此意气俱飞扬。乌台退食宴佳客，看竹不碍肩舆郎。我当携琴载双鹤，坐子林间青石床。"}