{"id":"597666","title":"夏日过延平曾徐二郡伯邀游凌虚阁陪杨少府时杨谪居将乐","dynasty":"明","author":"林大春","text":"高阁凌云云欲低，下有百尺凌云梯。大夫登高并能赋，兴来我亦同攀跻。为乘风雨留长夏，游陪况复行吟者。江涛满地雪山来，人语遥从半空下。空中此会意何如，主人不减魏应徐。梅福尚为南昌尉，河上张骞空使车。千山日暮景奇绝，呵雨问天呼明月。明月不至海天空，把酒听歌思飞越。清歌宛转变秦声，倚剑西临怀玉京。人生奔走真何事，关山戎马纷纵横。诸君尽是东南美，干将莫邪气相似。龙光此日会重逢，燕颔何当报天子。君不见，范生寒，折齿摺胁西入关。丈夫封侯自有时，岂必长滞江潭间。"}