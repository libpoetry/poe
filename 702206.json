{"id":"702206","title":"长江杂咏十一首 大胜关","dynasty":"明","author":"湛若水","text":"驻桨燃灯大胜关，此关人道是天关。胜心已化江流远，超出人间第一关。九山翠色入云齐，一角青天为尔低。即欲拨云问天路，云深天路恐无蹊。山绕如城是化城，城中佛子但知耕。高低心地田塍在，未许町畦起妄争。不见高人新建公，旧游脚迹己成空。当时吟弄人何在，明月清风只自同。无相心期期亦无，此心直与天为徒。从前欲问天何似，无相参前即是吾。失心失路可哀人，忽悟翻哀在自身。痛痒自身自知得，何如鸡犬又乡邻。湛然坐到廓然时，不着纤毫看一丝。谁今未识虚明体，更拜延平一问之。快目明眸坐大观，我观大块目无全。有时化作鸿毛洒，又化鸿蒙未判前。时人唤尔小姑山，吾作中流砥柱看。何物女儿能此健，山头只欠丈夫冠。人道先生是逸民，不知二姓即无君。当时若作杨朱学，彭泽如何来屈身。彭泽如何是屈身，折腰不为督邮人。区区刘宋皆邮吏，松雪茆庐恨未论。"}