{"id":"1122058","title":"赵子礼劝农回有诗和者盈轴然皆颂德诗非劝农也拟和二篇","dynasty":"宋","author":"郑刚中","text":"山乡穷氓不知春，卤莽之种那复耘。劝使一日临郊坰，曰尔父老尔勿宁。敕书劝谕因人情，要使秋稼如云平。馈尔饮食烦厨兵，尔醉且饱其力耕。麻麦荏菽非一名，农有农事毋虚称。齿革羽毛上勿登，贳租但议颁殊恩。自今无问阴与晴，扎扎听尔耰锄鸣。山田硗薄高低春，田者缘山嗔鸟耘。惰农不趋林外坰，每以惮此求暂宁。守出见之告以情，尔辈勿视米价平。官今不用农为兵，虽屡丰年自当耕。醉饱酒食尔有名，田畯至喜非肇称。众曰此亭公所登，愿当甘棠颂公恩。祁祁之雨明日晴，听我吹豳击鼓鸣。"}