{"id":"1124449","title":"方太君生朝四首","dynasty":"宋","author":"项安世","text":"夹钟琯里听春声，天上箜篌次第鸣。数到一弦弦足处，孟家机畔庆长生。月姊飞来二月天，万花香里十分圆。谁教婺女星知道，一夜搀先照画筵。不须蟾桂十分圆，自有春花万种妍。岁岁年年长寿酒，海棠开后牡丹前。天边历草记年华，一日东风一荚花。春到平分争一荚，庭萱吹出碧云芽。"}