{"id":"1114094","title":"次韵丹霞录示罗畴老唱和诗四首 其二 和太华庵闻牡丹芍药花香","dynasty":"宋","author":"李纲","text":"嘉卉多生佛氏宫，一经鼻观便圆通。妙香来处非和合，岂在根尘吸染中。鳞鬣从容戏碧漪，拈槌击拂更无疑。闻经听法都休说，自是鱼中有导师。一缕铜炉沉水烟，庵中晏坐孰为禅。灵山法会何曾散，莲社高风尚宛然。"}