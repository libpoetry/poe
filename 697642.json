{"id":"697642","title":"上寿词奉寿宋母太夫人","dynasty":"明","author":"胡直","text":"奉母七宝玻瓈盏，盛以赤瑛之雕盘。兰浆桂液浮朱丹，中厨馔出玄豹肝。紫驼赤兕间熊蹯，河伯神鱼鳞斑斑。左右侍列皆靡颜，子夜歌声缭云端。再拜献寿为乐欢，母不可兮安素澹。有子食禄足时甘，穷滋极欲非所耽。猗与母德世鲜班，愿母千龄淳风还。奉母七綵芙蓉帐，垂以灵珠玉旁唐。砗磲倒挂青琳琅，吴姬剪制九华裳。上有朱鷩错飞凰，罽宾雾縠云霞翔。西方火浣绾明珰，鸡舌五味郁金香。再拜献寿为乐康，母不可兮安素常。六珈象服有辉光，绮艳焜煌非所臧。猗与母德世鲜望，愿母千龄炽而昌。桂宫兰寝侔天居，璇台井干瞰八区。朱爵文窗列绮疏，丹穴藏金斗蠙珠。方域阡陌皆膏腴，曲池阑榭紫玉枢。八百僮奴履纡朱，七十鸳鸯罗阶除。再拜献寿为母娱，母不可兮安敝庐。有子巳作殿廷儒，家世仁义富仓庾。猗与母德世鲜如，愿母千龄为令模。"}