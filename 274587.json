{"id":"274587","title":"惜秋华·京中友人书云：园师艺菊，使当夏盛开，列之琼岛永安寺侧","dynasty":"现代","author":"汪东","text":"自漉纱巾，向年年记著，重阳开宴。新咏漫传，芙蕖盛时同见。潜教换叶移根，恨步屧、东篱迟晚。调冰，沁芳樽、胜却飞霜庭院。天外寄书简。伫徘徊琼岛，故人心眼。踏破路尘，隐约万枝光璨。西风靖节还来，又误了、白衣谁遣。悽惋。怕秋容、顿成消减。"}