{"id":"1120432","title":"天启惠酥","dynasty":"宋","author":"周邦彦","text":"金城良牸不当车，特为人间作好酥。馀湩尚供肥犊子，小奁先入太官厨。邺中鹿尾空名目，吴地莼羹谩僻迂。欲比君家好兄弟，不知谁可作醍醐。浅黄拂拂小鹅雏，色好从来说雍酥。花草偏宜女儿手，缄封枉入野人厨。细涂麦饼珍无敌，杂炼猪肪术最迂。脔肉便知全鼎味，它时不用识醍醐。南朝珍馔一时无，尚见休文谢北酥。陶瓮解汤香出屋，铜铛掠面乳供厨。中都价重无钱买，京兆书迟怪路迂。闻道加餐最肥泽，异时烦与致醍醐。高阳太守有遗书，亲教齐民炼玉酥。欲出浮膏先卧酪，为防馋鼠更薰厨。绝知意重分馀弃，渐见诗多入怪迂。犹恐伧人笑风土，预从贝叶检醍醐。"}