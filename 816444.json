{"id":"816444","title":"钓船笛 渔庵","dynasty":"清","author":"龚翔麟","text":"烟际结茅庵，芦翠蓼红为壁。晒网恰如帘挂，蔽下春斜日。晚来波定月华圆，乘醉学吹笛。搅得眠鸥不睡，早飞来一只。一片碧粼粼，刚剩山根青石。人去芦中晚饭，被鸶禽偷立。垂杨不住扫浮萍，苔翠未曾积。忘了叉虾莉笓，向滩头寻得。最爱绿茸茸，雨洗一番添翠。转过荻苗青处，远看来无二。眠云拥月不知年，稳着几曾敝。却笑制荷衣客，触西风先碎。叠就笋皮圆，只蔽春霖冬雪。若问九衢尘影，浑不曾飞入。偶然笭箸失携来，仰贮小鱼鬣。去趁前村晚市。挂肩头背月。细细劈桃枝，织个随身烟壳。把着翠筒溜去。笑沙禽不觉。雨中局蹐也相忘，只当戴青箬，罢钓一齐回去，听鸣桹各各。"}