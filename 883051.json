{"id":"883051","title":"祐侄初赴乡举吾家读书三世至此侄才七人作十八韵诲之","dynasty":"宋","author":"孙应时","text":"家学今三世，儒流甫七人。生涯元窭悴，存没几酸辛。父干真吾责，孙枝见汝新。提携从总丱，成长及冠巾。幸有源流正，应先器质醇。绪馀虽耳染，缘饰匪天真。黄卷心怀古，青灯坐达晨。定无钱使鬼，当见笔如神。科目诚沿袭，朝家重选抡。桂分清夜月，花趁曲江春。此日云霄路，他年柱石臣。成功期济世，私喜固荣亲。俗薄堪长笑，才轻不自珍。膀肛誇小技，屑窣较微尘。努力初濡翰，驰心谨问津。利名卑汲汲，教诲实谆谆。莫滥齐庭吹，空惭越里颦。裁诗不尽意，持付合书绅。"}