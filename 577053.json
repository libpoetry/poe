{"id":"577053","title":"拜侍读学士王公达善墓","dynasty":"明","author":"陈琏","text":"卓哉天游翁，行高学尤富。蚤年拥皋比，烨烨腾芳誉。后来教成均，寻复登玉署。上结九重知，声名益昭著。竟赴玉楼招，哀歌闻薤露。峨峨九龙山，今喜遂安厝。嗟予旧同寅，道义交有素。恒惭负明义，弗获重临顾。遥遥许剑心，梦寐伤迟暮。今秋来浙西，幸得拜公墓。洁兹生刍奠，清酤渍绵絮。空怀郭有道，不见王文度。揾泪下荒丘，风吹白杨树。"}