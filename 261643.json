{"id":"261643","title":"解语花·访妓不值","dynasty":"清代","author":"丁之翘","text":"池拖柳碧，门掩苔青，院落深深锁。犬儿閒卧。绿窗外、开遍凤仙花朵。无媒可做。也省得、风流罪过。向桥头、小立须臾，唤买贫婆果。甚处梁川入破。料击节赏音，几人真个。腾那无那。归来晚、对盏荧荧灯火。有谁赓和。填不就、小词清妥。待来朝、说与卿卿，何以安排我？"}