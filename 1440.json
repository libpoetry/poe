{"id":"1440","title":"塞垣行·疾风卷溟海","dynasty":"唐代","author":"崔融","text":"疾风卷溟海，万里扬沙砾。仰望不见天，昏昏竟朝夕。是时军两进，东拒复西敌。蔽山张旗鼓，间道潜锋镝。精骑突晓围，奇兵袭暗壁。十月边塞寒，四山沍阴积。雨雪雁南飞，风尘景西迫。昔我事讨论，未尝怠经籍。一朝弃笔砚，十年操矛戟。岂要黄河誓，须勒燕山石。可嗟牧羊臣，海外久为客。"}