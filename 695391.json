{"id":"695391","title":"勉诸生习小学四首","dynasty":"明","author":"林光","text":"汗牛充栋博文馀，善学能消几卷书。老我无才敷至教，且将小学劝吾儒。搜穷经传几年馀，谁把神明信此书。除却寻常伦理外，更将何事称为儒。纷纷竞巧斗妍馀，谁复留情向此书。莫道陈言没巴鼻，晦翁元是宋名儒。只惜工程一月馀，六经百子岂无书。他时会到难言处，糟粕还将问汉儒。"}