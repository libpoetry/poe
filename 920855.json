{"id":"920855","title":"京师哭任遵圣","dynasty":"宋","author":"苏轼","text":"十年不还乡，儿女日夜长。岂惟催老大，渐复成彫丧。每闻耆旧亡，涕泣声辄放。老任况奇逸，先子推辈行。文章得少誉，诗语尤清壮。吏能复所长，谈笑万夫上。自喜作剧县，偏工破豪党。奋髯走猾吏，嚼齿对奸将。哀哉命不偶，每以才得谤。竟使落穷山，青衫就黄壤。宦游久不乐，江海永相望。退耕本就君，时节相劳饷。此怀今不遂，归见累累葬。望哭国西门，落日衔千嶂。平生惟一子，抱负珠在掌。见之龆龀中，已有食牛量。他年如入洛，生死一相访。惟有王浚冲，心知中散状。"}