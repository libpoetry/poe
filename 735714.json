{"id":"735714","title":"寒夜集镫公房听韩七山人疆弹琴兼送屈五还罗浮","dynasty":"清","author":"朱彝尊","text":"韩生燕市来，夜向招提宿。本是悲歌击筑人，援琴为鼓《清商曲》。安弦操缦夜三更，良久徘徊不出声。坐使闲心远，方闻逸响生。商风泠泠七弦遍，天马空山忽不见。石上争流三峡泉，平沙乱落潇湘雁。闻道《清商》固最悲，不如清角更凄其。一弹试奏《思归引》，再转重愁《双燕离》。此时晨钟犹未撞，月露霜华满深巷。四座无言叹息频，篝镫欲灭风升降。罗浮道士思幡然，忽忆朱明旧洞天。种得梅花凡几树，泥成丹灶已千年。云山告归从此始，四百三十二峰里。入海能驯海客鸥，携琴便驾琴高鲤。"}