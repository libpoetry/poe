{"id":"686493","title":"元夕雨雪戏占","dynasty":"明","author":"申佳允","text":"自从年里看春后，日盼元宵恣笑游。到得试灯忙栉沐，风吹雪片打帘钩。元夕燃灯阴亦暖，红裙谁耐坐深闺。只因笙管吹心去，新著春鞋不怕泥。灯花影里如云乱，笑语喁喁怕失群。冶兴未阑鸡早唱，床头盼杀醉郎君。烟火光残人渐少，归家箫鼓梦中闻。明朝收起新花钿，只到清明始上坟。"}