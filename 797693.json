{"id":"797693","title":"百字令 题二乔观兵书图","dynasty":"清","author":"袁绶","text":"披图神往，恁东吴佳丽，内家装束。双倚东风闲展卷，三略六韬都熟。颊晕红酣，鬟痕绿亸，倾国殊凡俗。枢机参透，运筹好在帷幄。却羡掷戈神亭，鏖兵赤壁，夫婿人如玉。富贵英雄联吉偶，不数汉家金屋。一炬东风，三分南国，捷报先闺淑。阿瞒无赖，高台铜雀空筑。"}