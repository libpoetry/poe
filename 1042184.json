{"id":"1042184","title":"次袁陟十四韵","dynasty":"宋","author":"刘敞","text":"羁旅嗟无友，佯狂汉水阴。相逢幸倾盖，送别怅分襟。之子虽吏隐，高名何陆沈。蛟龙蟠学海，风雨润词林。寡和尝歌郢，传经雅属参。丈人今谕蜀，干誉尔劳心。接淅予征远，看云反顾深。旅怀兼去住，秋色怆登临。信有江山助，宜无雾露侵。相思见逸唱，清绝响寒砧。击节时孤笑，开樽忆共斟。岁华几向晚，客恨孰能禁。城阙愁回首，诗人诲嗣音。曾非青玉案，为愧洛生吟。"}