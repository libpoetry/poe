{"id":"721944","title":"芭蕉","dynasty":"明末清初","author":"屈大均","text":"芭蕉三十里，叶叶有人家。绿散一天雨，红开二丈霞。织成蛮女布，沤作越人麻。抽尽心千卷，无心即是花。家家种蕉树，无暑到村来。叶作三秋雨，花惊一夜雷。全梳黄子熟，半卷绿心开。一种龙牙好，香宜入旧醅。蕉亦称奇布，成筒生熟兼。丝挑针子细，絺似葛儿纤。赤久花难变，黄深子太甜。生涯惟种此，最是野人廉。"}