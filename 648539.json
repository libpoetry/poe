{"id":"648539","title":"东川迎养图诗十章","dynasty":"明","author":"杨士奇","text":"东川之漘，栾栾柏松。君子于行，其乐融融。栾栾柏松，东川之漘。君子于行，其从彬彬。首之皤皤，仪之䄡䄡。君子有父，聿来自南。峨峨翟冠，兰充其祎。君子有母，自南偕来。君子拜稽，言笑嘻嘻。父母圣仁，不我遐遗。维父与母，眉寿而康。维兄与弟，左右扶将。行其野矣，有桑有麻。入其邑矣，有弦有歌。奕奕高堂，式燕以嬉。匪直孝恭，其施孔宜。凡厥庶民，各有所生。孰时观之，弗感而兴。懿是孝德，有肇有循。肆庸作歌，以告厥民。"}