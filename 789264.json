{"id":"789264","title":"贺新郎 被酒用《衍波词》韵","dynasty":"清","author":"王策","text":"壮发摇千缕。尽猖狂、当筵射石，弓开没羽。掷下鸣髇倾玉斗，且共秋娘手语。翻一曲、吴歈白苧。不恨虎头迟食肉，恨蛾眉、埋没风尘去。谁解赏，柘枝舞。新词不入霓裳部。竟何妨、莎汀草濑，付之蛙鼓。昨夜春潮来拍岸，好理钓筒鱼扈。便长与、烟波作主。尽减才情增放诞，料痴奴、此愿天应许。边幅子，口犹乳。"}