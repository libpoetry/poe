{"id":"1057779","title":"出游","dynasty":"宋","author":"刘安世","text":"数子坐愁思出游，丽日光风得情节。一百五日寒食近，二十七品鲑菜阙。盘空釜冷柰酒何，变剂连环当佳设。诘屈宛是肠九回，缉缀浑如衣百结。玉笙绕指影参差，疏棂度风晓明灭。浊醪引满亦何负，响齿膏唇咀冰雪。君不见龙丘行令讥点盐，又不见韩侯出燕歌炰鳖。生缘自信可柰何，归抱柴关昼常闭。"}