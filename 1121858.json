{"id":"1121858","title":"病中三偈","dynasty":"宋","author":"范成大","text":"扰扰随流无定期，波停浪息始应知。一尘不偶同归处，四海无亲独步时。苦相打通俱入妙，病缘才入更何疑。霜清木落千山露，笑杀东风叶满枝。一交销取万黄金，将病求医在用心。化尽此身成药树，不妨栽得病根深。莫把无言绝病根，病根深处是无言。丈夫解却维摩缚，八字轰开不二门。"}