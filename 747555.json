{"id":"747555","title":"舟泊铜盆湖寄别舍弟季高 其一","dynasty":"清","author":"左宗植","text":"征帆挂湘波，客心摇风旗。临分不能别，拭泪恐子知。念子少而悫，孤瘦惟我依。与子虽两身，体具先人遗。风尘浩无极，恻恻不得携。有如邛駏虚，食望迭相违。昔为湘中役，泥涂沾我衣。襟尘暂一掺，又及河梁悲。人生处沈困，那得惜分离。倾身为饥驱，默反良以欷。何当办茅屋，白首同耕犁。束牲盟伯夷，薄俗不足仇。奔车无仲尼，植立要自求。男儿不得意，触事滋盭邮。晨兴戒脂韦，薄言远行游。出门忽迷方，四顾无可投。鸱鸮鸣路隅，狌狒当道周。射工更潜景，含沙伺行辀。亮无鸿鹄翅，高骞谢凡俦。浼身蹈尘趋，奚适能自由。往事那复道，相望崇灵修。"}