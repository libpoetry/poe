{"id":"834107","title":"金缕曲 其三 题两当轩词后，即用其赠汪剑潭韵","dynasty":"清末民国初","author":"易顺鼎","text":"似此难安放。算才华、九天九地，世间休望。毕竟彼苍相忌甚，少个容人之量。说破了漫教惆怅。十二万年仙鬼劫，到碧桃、花落身同葬。君不见，海波荡。梦君昨夜高楼上。问吾侪鸾飘凤泊，有何情况。莫话茫茫才子事，自古多愁多恙。总不出这条门巷。烦向玉皇通一讯，甚牵缠、未了伤心帐。归去也，踏云响。"}