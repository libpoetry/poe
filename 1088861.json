{"id":"1088861","title":"题蔡济忠所摹御府米帖","dynasty":"宋","author":"张孝祥","text":"生前官职但执戟，身后一字万金直。当时雷霆下收拾，世间不复有遗逸。上清虚皇手自择，编星为囊云作笈。流铃掷火守护密，君从何处见真迹。知君定通玉帝籍，太微垣中赐馀墨。龙腾虎卧摹不得，想君神授五色笔。江南钩锁腕中力，钗折屋漏千态出。整整十卷字犹湿，光彩激射海为立。平生我亦有书癖，对此惝恍心若失。口呿汗下屡太息，十日把玩不得食。作笺天公拜稽首，乞我此老生时一双手，为君痛饮百斛酒。墨池如江笔如帚，一扫万字不停肘。"}