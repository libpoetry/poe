{"id":"798117","title":"抛毬乐  咏美人蹴鞠","dynasty":"清","author":"陈维崧","text":"闻道凝妆多暇，蝉鬓娇嫭。匀面才了，縆额初竟，纤纤眉妩。蘸画毂、翠羽低飞，垒香阁、红襟新乳。正好作剧寻欢，小叠鱼笺，遍约嬉春女。向暖日红楼，商量细数，氤氲粉泽，喧阗笑语。算白打秋千，和格五、总然无意绪。且水晶帘畔，斜穿鞠域，相邀同去。此际绰约轻盈，娇花百朵，琼枝一树。宝钗松，罗袜小，争漾绛绡穷裤。玉醉花欹，吹乱红巾几缕。一泓香雪，临风慢舞，髣髴似滚琼闺絮。更香毬将坠，最怜小玉多能，傍衬淩波微步。渐蹴罢春憨，扶鬓影、娇喘浑无语。小换轻容，满身红雨。"}