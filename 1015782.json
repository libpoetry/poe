{"id":"1015782","title":"向侍郎无热轩","dynasty":"宋","author":"释宗杲","text":"勇猛精进过量人，号曰芗林大居士。住无变易真实处，而常顺行诸佛法。不作世间颠倒业，成办出世胜方便。而能于此方便中，幻出难思诸境界。复于难思境界中，而现种种殊胜事。华林宝树咸放光，接影连辉相鉴彻。光色清净如金刚，世间无有能坏者。又如无热大宝池，四面分流入于海。是海广大无边际，不出居士一毛孔。于一毛孔放光明，八万四千同时发。不劳居士转舌相，只以此光宣妙法。是法即是此光明，不离是光说此法。大海毛孔亦复尔，此是芗林无热义。是义如空不可量，一一包罗世间相。我今以此无义语，略为居士出只手。佛子来登无热轩，众宝妙沙开户牖。"}