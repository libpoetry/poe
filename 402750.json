{"id":"402750","title":"念奴娇 湖上有卜筑之谋，属顾鹤益图之，题此解为息壤","dynasty":"近现代末当代初","author":"赵尊岳","text":"卜居何日，指幻舆一壑，倪迂尺幅。难得有情天寸碧，大好湖山相属。老柳垂堤，高梧夹道，画罨愚公谷。水云深处。卧游如此清福。还记暂泊游踪，单衣双桨，云净天如玉。莺燕近人知地胜，常伴花阴行宿。料得明年，梨桃有馆，想望酬心目。松风一枕，梦回时听飞瀑。"}