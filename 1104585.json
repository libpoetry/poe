{"id":"1104585","title":"熙宁祀皇地祇十二首 迎神用《导安》。","dynasty":"宋","author":"郊庙朝会歌辞","text":"昭灵积厚，混混坤舆。配天作极，阴惨阳舒。齐明荐享，百福其储。庶几来止，风马云车。有来穆穆，临此方丘。其行风动，其止霆收。躬事匪懈，丰盛洁羞。百昌咸殖，允矣神休。纯诚昭融，芳美嘉荐。肃将二精，以享以奠。休光四充，灵祇来燕。其祥伊何，永世锡羡。于皇烈祖，维帝所兴。光辉宗祀，如日之升。告灵作配，孝享烝烝。锡兹祉福，百世其承。我修祀事，于何致诚。罔敢怠佚，视兹硕牲。纳烹荐俎，侑以和声。格哉休应，世济皇明。猗嗟富媪，博厚含弘。发荣敷秀，动植兹丰。爰酌兹酒，肸蚃交通。众祥萃止，垂祜无穷。光大含弘，坤元之力。海宇咸宁，烈祖之德。作配方坛，不僭不忒。子孙其承，毋替厥则。载登坛阼，载酌尊彝。牲酒嘉旨，福禄纯熙。其福维何，万物咸宜。其禄维何，永承神禧。雍雍肃肃，建我采旄。舞以玉戚，不吴不敖。其将其肆，脾臄嘉肴。何以侑乐，钟鼓管箫。折俎在笾，胾羹在豆。何以酌之，酒醴是侑。何以锡之，贻尔眉寿。何以格之，永尔康阜。曳我黼黻，履舄接武。锵我珩璜，降升圉圉。其将肆兮，既曰不侮。其终彻兮，恭钦惟主。神兮来下，享此苾芬。酌献雍雍，执事孔勤。神之还矣，忽乘飞云。遗我祺祥，物象忻忻。"}