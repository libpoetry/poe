{"id":"60440","title":"赋得河桥草色送高大归龙门","dynasty":"明代","author":"周玄","text":"江头微暄冰始开，河桥一夜春风来。伤心宛似丛台下，青青草色青如苔。二月三月青门道，积素浮光不堪扫。酒幔烟中望却无，钓矶水畔看还好。桥上萧条人几家，芳洲漠漠楚天涯。暝随断梗飘寒雨，晴逐游丝映落花。龙门还家孟诸野，清樽惆怅河桥下。临歧尽醉歌送君，草上片时驻君马。"}