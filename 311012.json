{"id":"311012","title":"金缕曲·倚楼看晚霞","dynasty":"现代","author":"邓潜","text":"老景如斯也，亘鱼天、红绡万匹，日光穿射。倒影园池成金碧，小李将军图画。别铸出、锦官台榭。几点雨声吹散绮，又何人、掷杖虹桥挂。浑误在，赤城下。伤高心事当初夏。记前番、醉波微晕，离觞亲把。人面端相朱颜改，定子当筵谁话。还寄赠、秋云罗帕。江上烟波山外树，甚诗情、只向黄昏写。空盼到，月明夜。"}