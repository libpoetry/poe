{"id":"269686","title":"天门行·涧水奔山啮石根","dynasty":"清代","author":"吕履恒","text":"涧水奔山啮石根，逆流百折趋铁门。铁门山上垒培在，居民曰是陈公屯。瓦砾崩翻烧黔黑，荒冢草白天黄昏。犹传壬午世反侧，函谷关溃无完邑。我公陟巘辟巉石，率民坚守勿降贼。贼移檄文谓公语：弹丸区区何自苦？公挥炮石击贼军，双眦俱裂詈狗鼠。黄巾万众并牛力，飞镞满眼天地黑。累卵难支巢树倾，苍颠黄口遭刲磔。更张空弮无所惧，齿龈血颈僵不仆。同时哲嗣亦罹殃，遗民负土营双墓。吁嗟乎！天柱地维昔崩摧，金城铁瓮空崔嵬。北门锁钥堕燕蓟，上东门亦军延开。迎降倒戈满眼是，公独守死何雄哉！春来杜宇犹啼血，瓦棺不朽常山舌。落落青松三尺堆，常照嵩峰万古月。"}