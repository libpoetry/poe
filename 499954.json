{"id":"499954","title":"昼夜长短","dynasty":"明","author":"于谦","text":"昼夜分长短，气候互凉燠。昼长宜官府，夜短省镫烛。镫烛民膏脂，燃之非我欲。无奈更漏长，欲眠还反复。起坐向灯前，中心如转毂。或将既往追，或将未来续。兵民当怀绥，边境宜储蓄。化何由而行，政何由而肃。思之有未得，还将旧书读。职分所当为，一一在心目。夜分方就枕，展转犹未足。奴隶不得眠，偶语向厨屋。为此非好劳，庶以偿俸禄。自从春昼长，百事免拘束。冠盖临高堂，咨询尽民俗。贫者为宽征，饥者为发粟。善良加抚摩，豪强使慑服。闾里无横科，仓廪有馀谷。简教厉兵戎，公勤披案牍。诉牒旁午来，剖断不留宿。虽非霹雳手，遇事颇神速。退食时从容，吟诗对脩竹。夜后即安眠，何须论荣辱。民财免耗伤，奴隶无怨讟。此事良自知，谁能喻衷曲。"}