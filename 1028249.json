{"id":"1028249","title":"题董亨道八景图","dynasty":"宋","author":"楼钥","text":"钱塘怒涛天下无，谁将尺纸为新图。贺家湖上如镜净，屡向烟波逢钓徒。彩虹横卧吴淞上，洞庭一螺浮具区。亦曾泛舟彭蠡湖，插立千剑名大孤。庐山高哉不得到，历历五老联香炉。上钟下钟夹湖口，半江清浊泾渭如。多景雄据金焦间，夕阳微照海门山。其馀知名不知处，赤壁但歌前后赋。江汉至鄂始合流，黄鹤楼前鹦鹉洲。潇湘见说青如染，道林岳麓横清秋。我欲远游嗟暮齿，蝶梦翩翩漫千里。但欲绝江寻越山，归老故山吾已矣。"}