{"id":"1242335","title":"沁园春 其三 早春雨中遣怀","dynasty":"元末明初","author":"邵亨贞","text":"菜甲封泥，桃英怯冻，浅寒尚浓。正小窗深掩，暮云低密，颓垣半露，残雪玲珑。冷逼单衣，愁欺倦枕，暗度一番花信风。年光在、但尘襟耿耿，镜鬓匆匆。十年旧梦无踪。算何异、天涯随转蓬。甚愔愔坊陌，灯宵闲过，沉沉烟雨，酒兴谁同。鸟已春声，人犹旧感，点检芳菲前事空。莺花好，更明年此际，何处相逢。"}