{"id":"886303","title":"寿制置夏节使","dynasty":"宋","author":"阳枋","text":"丙申蚩尤临蜀口，三十年馀遭践蹂。当时五十四郡全，兵与民财堪著手。锋旗戊午肆长驱，江北江南分战守。彫瘵仅存六七州，鸿雁飞鸣狐夜吼。先生受任势凌兢，仓扁视證亦惊走。无面馎饦难支撑，将勇兵强民力阜。前贤用蜀当优游，先生端力排纷纠。农炊岂暇劝加餐，春风未始一杯酒。公心只有天地知，虽处艰关安且久。事不辞难功不矜，节度枢垣亦廉取。天下都统捧霞觞，先生一人更谁有。"}