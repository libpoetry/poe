{"id":"1110808","title":"桃源忆故人","dynasty":"宋","author":"朱敦儒","text":"飘萧我是孤飞雁。不共红尘结怨。几度蓬莱清浅。侧翅曾傍看。有时飞入西真院。许趁风光流转。玉蕊绿花开遍。可惜无人见。小园雨霁秋光转。天气微寒犹暖。黄菊红蕉庭院。翠径苔痕软。眼前明快眉间展。细酌霞觞不浅。一曲广陵弹遍。目送飞鸿远。雨斜风横香成阵。春去空留春恨。欢少愁多因甚。燕子浑难问。碧尖蹙损眉慵晕。泪湿燕支红沁。可惜海棠吹尽。又是黄昏近。西楼几日无人到。依旧红围绿绕。楼下落花谁扫。不见长安道。碧云望断无音耗。倚遍阑干残照。试问泪弹多少。湿遍楼前草。谁能留得朱颜住。枉了百般辛苦。争似萧然无虑。任运随缘去。人人放著逍遥路。只怕君心不悟。弹指百年今古。有甚成亏处。玉笙吹彻清商后。寂寞弓弯舞袖。巧画远山不就。只为眉长皱。灵犀望断星难透。立到凄凉时候。今夜月明如昼。人共梅花瘦。"}