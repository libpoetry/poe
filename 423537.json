{"id":"423537","title":"祝英台近·茗理得冰仙女士梨花白燕画帧，道光时在虞山张氏，题咏殆遍。检啸雪庵诗余，别有自题减字木兰花一阕，属为补录，并附拙词于后","dynasty":"近现代","author":"吴昌绶","text":"卷梨云，飘燕雨。春去迅如许。忆梦寻痕，旧约渺难据。有人细浣冰毫，亲裁玉楮。苦画出、销魂词句。黯无绪。凭问岁岁年年，为欢几朝暮。叶叶花花，春来总如故。剩他密密行行，凄凄楚楚。又痴绝、几家夫妇。"}