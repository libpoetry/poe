{"id":"849881","title":"题洪知观静斋","dynasty":"宋","author":"王迈","text":"蛮触当战冲，蚌鹬据争境。相持无了期，复命终归静。人事苦纷拿，世态异炎冷。远抱异俗观，照以清明景。余生涉畏途，所至虞机阱。求富耻执鞭，图名成画饼。道侣得洪师，唤我梦中醒。师如辟尘犀，神观最清警。葆粹息天倪，运斤优匠郢。结茅规数椽，讨胜事幽屏。楹槛疏以明，规抚肃而整。昼永篆飞烟，风来幡弄影。开卷课黄庭，煮茶汲清井。以静名其轩，会处心自省。吾庐杂尘嚣，相望限一岭。烦师缩地脉，得我便造请。别来火云张，今见霜宇净。寄诗当梅花，一笑师当领。"}