{"id":"219131","title":"归自真州道中用前韵简诸故人","dynasty":"宋代","author":"章甫","text":"閒愁生旅怀，薄酒安能陶。篮舆赴归期，历历山路高。风雨道旁憩，倏然思故交。官闲相聚首，怀我登顿劳。辩论杂嘲谑，诗词兼雅骚。人生几何时，容易生二毛。方今天子圣，登用皆夔臯。愿君各努力，去矣道群豪。我生苦畏事，屏处如逋逃。纵复技痒存，敢念麻姑搔。"}