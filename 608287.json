{"id":"608287","title":"兵车何煌煌行","dynasty":"明","author":"区大相","text":"兵车何煌煌，煌煌去何乡。天子今命我，讨彼蛮彝方。侧闻日本寇，远涉朝鲜疆。招以义不服，敢于逆颜行。王赫斯震怒，授钺开明堂。带甲十万馀，一一尽豪强。盔刃既犀利，械器咸精良。战胜庙算多，杀伐天威张。两翼夹中坚，精锐不可当。期门占气候，太一动星芒。连营鸭绿左，结阵鸡林傍。指顾反侵地，挂弓于扶桑。平生怀忠义，意欲吞八荒。行行振长策，永令波不扬。"}