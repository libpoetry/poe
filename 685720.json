{"id":"685720","title":"送吴二尹之官交阯二首","dynasty":"明","author":"邓林","text":"石渠小假出沙堤，堤路新晴多马蹄。道是群贤辞上国，直从五岭入蛮溪。交情欲话心如织，别酒初斟思已迷。遥想旅途相忆处，黄茅满地鹧鸪啼。将军马上凯歌还，绝域尘清宇宙宽。铜柱山河皆郡县，雕题人物总衣冠。均施雨露回枯槁，广播耕桑惠馁寒。闻道九重深有意，都将此责付郎官。"}