{"id":"188975","title":"忆少年·璧门双阙转苍龙","dynasty":"宋代","author":"洪迈","text":"璧门双阙转苍龙。德寿俨祗宫。轩屏正坐，天子亲拜天公。仪绅笏，罗鵷鹭，粲庭中。仙家欢不尽，人世寿无穷。谁知云路，玉京成就，催返璇穹。转手万缘空。见说烟霄好处，不与下方同。尘合雾迷濛。笙箫寥寂，楼阁玲珑。中兴大业，巍巍稽古成功。事去孤鸿。忍听宵柝晨锺。灵举驾，素帏低，杳庞茸。渐江潮，万神护，川後滋恭。因山祗事，崔嵬禹穴，此日重逢。柏城封。愁长夜、起悲风。歌清庙、千古诵高宗。"}