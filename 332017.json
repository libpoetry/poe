{"id":"332017","title":"宴清都·咏宋人大食瓷茶杯","dynasty":"清代","author":"曹贞吉","text":"犹带鲸波冷。遥天色，断云微露清影。玻璃质脆，盈盈不类，汝哥官定。曾随月叶金书，烦赤罽、拳须管领。而今作、承露铜盘，仙人泪滴犹剩。思量紫袖昭容，白头阿监，深夜调茗。松涛罢响，流泉淡注，碧梧银井。那堪回首天上，空暗忆、龙团凤饼。伴高斋、潇洒琴樽，小窗日永。"}