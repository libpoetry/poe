{"id":"1059189","title":"题双芝轩","dynasty":"宋","author":"邹浩","text":"难弟难兄强氏子，太学声名耸多士。同时流辈久公卿，犹傍短檠业文史。今年鉴拔贡辟廱，伯仲皆升从此起。集英春晓拱天临，龙头妙绝人间喜。鸾台凤阁便腾骞，况乃吾乡有前比。向来胸中宇宙宽，包尽华夷无复委。发为勋业助尧仁，肯令元凯常专美。倘如不信视双芝，端不虚生漫黄紫。"}