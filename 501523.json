{"id":"501523","title":"广西舟中","dynasty":"明","author":"林弼","text":"连山峡长江，千里不一断。南通交广域，西接邕桂管。竹树深蔽蔚，湍濑多激悍。林居杂众猺，水处绝群蜑。喜人怒为兽，抚循贵宽简。皇天祚明运，秽浊均涤浣。曾未烦戈兵，先已入图版。畬耕与野蚕，民喜无蹑短。我行持使节，道路绝阻蹇。颇闻北来士，游宦愁僻远。十人九物故，岚瘴嗟满眼。蝮蛇长于人，蜮虫毒于蝘。蝑蚿点醯酱，红宿不敢饭。苦言何戚戚，中心因悹悹。天地共一域，风气各有限。朔南殊俗习，川陆异物产。江险不可堙，山高不可挽。土风固云恶，善调亦已罕。饮食当慎节，起居在和衎。心清体则夷，气正神自散。修短有命存，达人常坦坦。山果红堪羞，江鱼白堪馔。閒来惟酒杯，醉后即茗椀。临风歌此诗，闻者当一莞。"}