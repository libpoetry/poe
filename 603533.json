{"id":"603533","title":"鸡鸣曲","dynasty":"明","author":"卢龙云","text":"鸡鸣巷陌间，狗吠墟里侧。刑章戢乱民，里巷方安席。天下当太平，往事空沾臆。谁家轻薄儿，昔居豪盛时。咤叱风云变，意气山岳移。宝剑千金装，鞍马光陆离。五侯同盼睐，七贵或低眉。驱骋洛阳道，调笑酒家胡。出入常千骑，观者塞道隅。入门张华灯，琼浆白玉壶。小姝工赵瑟，大姝美秦竽。捧觞各上寿，愿保千金躯。欢乐犹未已，回飙一夕起。枯蓬离本根，零落从兹始。枝叶曾蔽亏，各逐东流水。何况四海人，兄弟能复迩。"}