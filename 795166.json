{"id":"795166","title":"沁园春 发","dynasty":"清","author":"曹鉴冰","text":"握向菱花，光泽谁如，羞他麝煤。恁长侵眉翠，一窝云薄，低笼耳玉，几叶兰齐。堕马妆新，蟠龙式旧，巧绾穿心时样宜。增妍处，有金虫深亸，琼燕斜飞。垂垂惯贴蝤蛴。爱花露油沾香袭衣。记舞偏灯底，牙梳再掠，睡松枕角，彩线重维。烟拂鸦翎，露凝蝉翼，总使轻盈也让伊。寻芳去，怕兜归密刺，休近荼蘼。"}