{"id":"1237148","title":"潘孟阳上书不报归里作五咏","dynasty":"元","author":"袁桷","text":"贾生蕴奇略，徒步西上书。昊天有正命，伤哉杞人愚。鹏翼垂云来，魂气与之俱。鼌氏竟寂寂，主父复何如。襄阳孟处士，拂衣归故山。放浪岩壑深，流咏遗人间。举袖岩花落，击楫江鸥还。羊公何堕泪，水声日潺潺。梅生一尉卑，喋喋正天纪。洗心洞玄化，削迹弃妻子。龙变孰能驯，蝉蜕乃真止。松回风泠泠，水落石齿齿。虞卿舌转丸，揣事精微茫。艰危见交态，穷愁名益光。黄金散逝水，白璧凝飞霜。丈夫有定志，得失非预防。仲连匡世姿，挥手却秦军。捲袂停白日，登车抗浮云。射书诚草草，孤城生死分。辞荣敦薄俗，矫抗离其群。"}