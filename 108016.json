{"id":"108016","title":"赠马唐卿数学环中吟","dynasty":"元代","author":"方回","text":"扬子云易为太玄，邵尧夫易为皇极。温公之易曰潜虚，观物行成有七易。环圆其形刳其中，圆则能转中则容。譬如门牡必有牝，环中居士心与同。车各双轮三十辐，与之运行谓之轂之两端凿窍穴，良工于此膏其轴。老子教人举一隅，庄子推广言户枢。圆而能容无滞碍，大德若容百川输。居士易应有师授，言人咎休顷刻究。厥祖三世登巍科，乃翁八旬享高寿。环外人赋环中篇，何时吴门吾过船。携酒与汝谈此事，月窟天根玄又玄。"}