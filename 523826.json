{"id":"523826","title":"简何舍人二十韵","dynasty":"明","author":"李梦阳","text":"黄扉通内阁，左顺切文华。密勿君臣契，尊崇礼数加。词头存故事，国体与宣麻。奏绝铜函密，封非墨敕斜。四门钦舜辟，只日鄙唐邪。乾断人心协，风淳主德遐。万方咸就日，六合迥为家。司马元牛走，卧龙曾兔罝。吹嘘振羽翮，变化奋泥沙。邦计思刘宴，兵谋愧左车。分番春扣闼，捧牍晚归衙。影拂垂城草，香携出苑花。雠经违白虎，投笔困青蛇。每忆仙池凤，私惭省树鸦。拘羁那有适，追琢冀无瑕。不忍醒为醉，胡由玉倚葭。圣朝巢父耳，荒里邵平瓜。稔抱丘园欲，私祈纪运嘉。鸣文极燕许，熙载老姬牙。帝泽川归海，浮云莫蔽遮。"}