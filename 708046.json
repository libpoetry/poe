{"id":"708046","title":"风流子 长安寒食","dynasty":"明末清初","author":"梁清标","text":"宵来风槭槭，清明候、做出凤城春。正绮陌喧阗，尘沙扑面，羽书杂遝，薄领劳人。关情处，故园调杏酪，上冢碾香轮。榆荚影边，酒旗何处，山桃村里，金勒如云。蹉跎时序改，流莺唤几度，怅望斜曛。空听稠饧卖罢，新燕声频。看秋千院落，双垂綵索，梨花雨夜，深闭重门。曾否丽人水畔，鸟啄红巾。"}