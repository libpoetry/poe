{"id":"1058854","title":"次韵四弟以道十二弟叔与法王唱和兼示无斁弟二首 其二","dynasty":"宋","author":"晁补之","text":"吾人伯仲间，一语可物色。气自寡所谐，穷乃足所历。家风藐五世，不肯适人适。意行无险易，又跣不著屐。文词如苦李，惨腹人莫食。犹矜不传妙，坐恐儿曹得。学怜新又新，老奈日复日。伯以最恬愉，何由采之出。无斁能寡言，犹堪谢前识。叔与气尚豪，支颐视屋极。斯文恶表襮，枯鱼戒所忽。应如鲁宫籀，藏壁俟其坼。"}