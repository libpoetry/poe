{"id":"721786","title":"菊","dynasty":"明末清初","author":"屈大均","text":"一从篱下采，黄菊属陶公。朵朵无怀氏，枝枝太古风。香沾纱帻润，光映玉杯空。大雪开逾盛，同心梅与同。芬芳怜野薏，不必菊花真。泪忆分甘母，情牵共苦人。一生长抱节，九日益伤神。搔首无多发，吾衰为不辰。清高是女华，生长出陶家。欲泛无名酒，长餐当紫霞。敢期华发变，但愿大年加。华尽还羹叶，神仙未有涯。重九已嘉名，秋华况日精。纷葩非众草，服食是平生。蠲疾凭金药，忘忧仗玉英。当年朱孺子，于尔得仙成。霜催苞蕊熟，未吐已芬芳。不忍同秋草，惟知媚夕阳。粉多嫌太白，金重爱纯黄。朵朵从篱落，谁争处士香。"}