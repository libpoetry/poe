{"id":"298151","title":"得阿璇书·客中已苦病","dynasty":"现代","author":"傅子馀","text":"客中已苦病，家书转相促。展书求速看，一字一刺目。此何人书也，吾妻泪所蓄。书中复何云，忍泪背人读。儿生才四月，念之态可掬。当我濒行时，抚儿莫啼哭。今我欲归时，儿命不可续。叹尔生何迟，痕汝死何速。生死两茫然，饮泣到床褥。虽然未逾岁，此犹吾骨肉。吾悲犹自可，妻恸又谁告。山斋归未能，春风长新绿。友朋来唁我，仰天一吟足。"}