{"id":"702257","title":"高氏祖庙诗","dynasty":"明","author":"湛若水","text":"奕奕大族，世于乐清。维诗维礼，维以簪缨。匪维缨也，维礼维诗。维彼瓜瓞，胤庆无期。奕奕令族，世于高奥。维孝维弟，勿替尔祚。匪伊祚矣，维以孝弟。维以慈让，于庆千祀。于穆大宗，本支太尉。继继其传，迨于五世。维行营公，扈驾而南。聿来于温，厥家且蕃。是曰世则，高奥之始。维木载根，维源斯水。于昭堂庙，堂庙盘谷。维屿维茗，山水之蓄。其蓄维何，维茗维水。维有蘋蘩，以荐嘉祉。厥荐曷加，有田黍稷。维兹馨香，以昭明德。于潭宗会，时思著存。左昭右穆，祔祧有伦。维伦笃恩，富贫壹义。尔子尔姓，来燕来祀。相尔斋庖，罔匪洁齐。毋二三尔心，尔祖其来。尔登环翠，尔兴尔思。若乘云车，若前雨旗。延月斯沼，受泉于岩。尔涤尔器，尔洗尔心。爰渡桥矣，爰陟望云。君子孝思，维孝斯存。于弘有庙，有庙孔贲。厥孙维谁，秋卿之贰。秋卿之贰，大都之宪。维贤孔嘉，厥品维二。都宪曰嘻，匪则友机。维祖华亭，维考光禄。维述庵公，是训是廓。"}