{"id":"707359","title":"风流子 春感","dynasty":"明末清初","author":"王夫之","text":"春光又到也，全不惜、霜鬓不禁愁。问归飞双雁，江南塞北，冰融风软，何处堪留？莫轻弃、鱼波翻縠皱，鹭影挂银钩。但爱风高，黄沙眯目，为贪月冷，白草含秋。垂杨摇荡处，绾不住、绿水去悠悠。饶有荇牵翠带，难系浮沤。看彻踏青，眉皆黛蹙，相逢折柳，泪总珠偷。叹千金春价，一刻难酬。"}