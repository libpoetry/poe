{"id":"728704","title":"中秋夜洞庭湖对月","dynasty":"清","author":"查慎行","text":"长风驱云几千里，云气蓬蓬天冒水。风收云散波忽平，倒转青天作湖底。初看落日沈波红，素月欲升天敛容。舟人回首尽东望，吞吐故在冯夷宫。须臾忽自波心上，镜面横开十馀丈。月光射水水射天，一派空明互回荡。此时骊龙潜已深，目眩不敢衔珠吟。巨鱼无知作腾踔，鳞甲闪烁翻黄金。人间此境知难必，快意翻从偶然得。遥闻渔父唱歌来，始觉中秋是今夕。"}