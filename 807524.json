{"id":"807524","title":"念奴娇  毗陵道中有怀四五两弟即用四弟感旧原韵","dynasty":"清","author":"陈维崧","text":"麦仁店后，记斜阳分手，柔肠欲绝。从此南飞馀一雁，肃肃长征不歇。絮尽芦汀，拍残枫岸，风景增悲切。昨过江上，赭圻一片成血。今日贳酒兰陵，铜官列岫，向水窗明灭。恶浪怒涛经过了，才见故园秋月。短鬓聊萧，左车摇动，狗窦嘲余豁。夜长独睡，布衾僵卧难热。"}