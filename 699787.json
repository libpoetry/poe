{"id":"699787","title":"搆秋思亭于百宜山中作诗六绝","dynasty":"明","author":"郭之奇","text":"物外人寰尺地开，冥搜远瞩万殊该。已教四野云风合，长使诸峰日月来。晓踏空林万叶飞，偶循幽径结山扉。几枝霜干横清影，一抹寒烟守翠微。野日荒荒上窈峦，山风飒飒下奔湍。清深共入幽人眼，冷煖何须别样看。眼际青山又白云，一般幽意两氤氲。未妨远绪时牵惹，欲令孤怀细剖分。翳然林水濮濠间，鱼鸟亲人合闭关。不用行云依晓岫，恐妨初日照寒山。碧云流影就幽芳，明月含情待夕阳。幸可须臾收物象，且将寥廓驻时光。"}