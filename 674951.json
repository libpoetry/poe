{"id":"674951","title":"听吕秉建弹三弦","dynasty":"明","author":"朱谏","text":"三弦本是边城乐，谁与流传到南越。清歌妙手坐绳床，午夜高楼对明月。初闻环佩鸣，仙子空中行。綵云吹未散，罗袜香尘生。忽如猛将驰甲兵，万骑铁马相纵横。搴旗直出玉关道，瞋目咤叱龙沙亭。悲来转作戍妇愁，关山月照塞草秋。雁度潇湘惜孤影，猿啼三峡澄江流。划然一声震高木，子规啼裂山头竹。银河倒翻柝木津，天孙似向楼边哭。山中秋气如水凉，非此何由慰幽独。君能洗我冰炭肠，邀君且就楼中宿。弦停月落帘半垂，童子烧茶茶正熟。"}