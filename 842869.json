{"id":"842869","title":"同颖生龙泉庵坐月","dynasty":"清末民国初","author":"陈宝琛","text":"西湖西山迭宾主，五载还同月中语。萧森松际无留云，多感龙天为收雨。昔君城居阅兵火，谁识山刹并焦土？佛摧塔坏过者悲，况我三宿迷处所。兹庵幸完足坐卧，不独松寿柏亦古。去秋与客一再至，准拟长夏借逃暑。君持茗芽龙井来，共就龙口掬泉煮。夜深细响合松籁，净洗根尘见肺腑。石梁看瀑君未餍，我老枕流宜石鼓。世间何地无月明，到处松泉视人取。"}