{"id":"1111263","title":"允杰侄以诗来卒章和予生孙次韵一百首今存四","dynasty":"宋","author":"许月卿","text":"陈陈史传勘玄幽，一笑谁能问慎由。往往东南旗运盛，亭亭西北盖云浮。琼楼玉宇无身翼，弱水蓬莱有艾舟。圣主攘夷修政事，可能吊伐至枋头。玉川破屋抱遗经，生子添丁意命名。门暗碧云忧国志，窗明红日爱君情。柳绿学徒勤左塾，花红主妇馔前荣。他年谁注徵君传，好把吟篇著眼评。山已幽幽墅更幽，幽居别墅尽居由。数间屋想今岑寂，万斛船忻正拍浮。采药幽居怜闭户，围棋别墅梦归舟。明朝菊径归来处，二阮黄花插满头。孙枝遥喜道韦经，老手摩头咳唾名。豚犬吾儿夷□侄，虎龙孙祖退之情。洗儿汤饼吾方拙，教子盐梅汝更荣。许氏一门忠孝盛，夔皋熊虎□延评。"}