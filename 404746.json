{"id":"404746","title":"一萼红·壬申九秋泛棹西溪，小憩秋雪庵，登弹指楼，楼后为两浙词人祠","dynasty":"近现代末当代初","author":"袁荣法","text":"泛清幽。有荻花枫叶，萧瑟一天秋。极浦云回，寒汀潮落，宿雨还未全收。夕阳外、低鬟拥翠，伴微吟、船底起吴讴。莫管重来，只消今日，容我扁舟。一角茅庵如画，问词仙在否，涡水空流。故国心期，他乡滋味，今古长恁悠悠。凭寄语、人生行乐，好时节、休要怯登楼。料理残醪半樽，更与盟鸥。"}