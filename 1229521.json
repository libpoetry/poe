{"id":"1229521","title":"送吉上人之江西下高峰和尚遗书","dynasty":"元","author":"明本","text":"寒岩一夜风雷恶，师子迸断黄金索。骅骝万里追不回，声沈宇宙空山岳。君今去去持此音，十八滩头探麟角。君不见马师一口吸西江，波腾浪沸烟茫茫。又不见集云峰下四藤条，雨洗风磨恨未消。生耶死耶俱不道，铁壁银山齐靠倒。有问禅，血染溪花春正妍。有问道，两岸夕阳对芳草。千差万别任纵横，瞥转一机何处讨。玄沙白纸脱或举，似时更须莫谤西峰好。"}