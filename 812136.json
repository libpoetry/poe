{"id":"812136","title":"沪城花事绝句十二首","dynasty":"清","author":"孙原湘","text":"千丛玉树万丛兰，曲折红桥四百栏。不是道人骑鹤去，也应迷路出花难。桂叶双眉秀绝尘，飞觞喝月斗千巡。彦回枉杀髯如戟，沉醉东风让太真。仙吏栽花绣满园，风前唱杀护花幡。一枝偏赏琼林树，听报沿街女状元。士龙才思枉如龙，抛得明珠堕海中。亏我摩挲双醉眼，亲擒明月水晶宫。俞生绝调太纵横，不数杭州苏老兵。博得如皋轻一笑，当筵亲拜女门生。调铅杀粉写珠娘，谁似华亭改七香。喜字亲书三十六，他生修作紫鸳鸯。老我清狂杜牧之，紫云吹散海棠丝。东风牵惹閒枝叶，又值伤春病酒时。酒龙意气颠如雷，一饮直须三百杯。孤山处士果痴绝，醉插金英当玉梅。香海花天酒满池，铁公绕指化柔丝。玉皇敕赐双飞寺，醉杀偎红倚翠师。凤尾红云海上开，连宵清梦宴瑶台。黑风吹堕生罗刹，也有消魂李赤来。小队羊车窄袖身，银灯照耀玉精神。张家世有莲花貌，也入花丛斗早春。小部霓裳舞柘枝，春灯斜映断红姿。替他小史然眉急，偏是英雄李药师。"}