{"id":"688012","title":"荔枝词三十首寄张子白杨鬯侯","dynasty":"明","author":"成鹫","text":"时人莫笑宝光穷，珠树流丹拟梵宫。四面香风吹不断，火斋飞出海门东。安居九夏足三冬，云影溪光紫翠重。树下枯禅成法喜，碧纱笼又绛纱封。赪霞红雨暗西江，饱食归来卧北窗。午过空林喧鸟雀，馀香散入碧油幢。攀枝投石笑群儿，活剥生吞不待时。时过更愁零落尽，中间消息几人知。赤肉团中老衲衣，朝来赐紫自光辉。止应博得佳人笑，尽日红尘逐马飞。嘉实无媒笑自誉，旁观珍重别侬渠。无端比作江鳐柱，沉李浮瓜也不如。御园别后几荣枯，挂绿新尝味不殊。衫袖满携人尽笑，穷儿衣裓有明珠。连林接叶失高低，垂手摩肩任取携。丹凤赤乌衔不去，留将鹤子与梅妻。晶盘朱实当清斋，蘸甲红螺未是佳。过客不须频驻足，林间滋味属吾侪。却妨车马损莓苔，果熟柴门昼不开。留得一枝诫猿雀，莫教攀折待宗雷。何堪紫陌逐红尘，独抱冰心懒赠人。若使桃花知此意，门前流水即迷津。江城果市日纷纷，去逐蒲觞伴使君。林下相逢休问价，赤珠原不羡玄纁。承筐从不到朱门，抱玉何须献紫阍。火枣张梨胥入贡，自甘憔悴老丘园。细嚼凝冰沁肺肝，人间五月有新寒。何来褦襶门前客，赠与清凉散滞丹。兴在林泉不在山，道情物态两相关。旁人莫问垂垂子，树老枝高未易攀。只争生熟不争先，宁羡西园出水莲。越宿犹堪充净供，此心曾已许金仙。送客无端过板桥，彤云低亚最高条。入林更有明朝约，一饱何须不折腰。远不深山近不郊，独存贞实宿林坳。风中硕果云中鹤，露顶丹砂共一巢。此身只合老江皋，旁挺偏宜寄托牢。绿暗红稀君莫惜，鹅潭烟雨足风涛。闻香见色便辞柯，体露金风奈若何。何似色香无觅处，烟霞堆里独婆娑。夏云如火煮仙砂，白雪黄芽罩绛纱。僧老空林非所羡，碧天长日送流霞。删枝落叶塈倾筐，犀角无尘玉有香。一味酸甜尝已遍，馀甘留待赤松尝。葛洪仙令在朱明，采药餐霞道已成。东海日高丹火熟，赤虬朱凤尽登瀛。绛帷高坐客谈经，藜火光分拟易亭。三百颗来供一饱，主宾双眼为谁青。何须赤脚踏层冰，细嚼徐吞得未曾。枝叶消归无用处，不妨还核与山僧。古洞归猿在上头，攀枝摘果引群猴。书堂寂寞谁家子，曾记开元旧事否。松皋多种蜜来檎，掩映桃花共一林。即此阜财还解愠，不须重理五弦琴。赤瑛擎出白鹅潭，持赠殷勤为盍簪。大果未收先小果，不妨猿鹤许分甘。当人大嚼不伤廉，来自袛园定免嫌。饱食若教愁内熟，盘中还有水晶盐。家珍不别圣和凡，千里封题寄丈函。却恐外人知此味，叮咛牢记口三缄。"}