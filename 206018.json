{"id":"206018","title":"和家叔察院巨鱼诗","dynasty":"宋代","author":"李洪","text":"沧溟浩淼浮寰区，八纮九野水所储。介虫族类信众夥，穷极诡怪堪嗟吁。巨鳌屭赑冠灵岛，应龙连蜷颔骊珠。异哉斯鱼盈百尺，失水安得波涛俱。妖蜃疑遭旌阳絷，长蛟端被周处诛。井蛙不识东海若，鸒斯宁信北溟鱼。聚观堵墙骇莫辨，妄意其名能自呼。鬐鬣坚顽侔铁角，肌肉硕大争翦除。真成潜虬厄水{左氵右裔}，谁谓王鲔惟山居。矧过屠门快大嚼，况鼓庖刀砉投虚。罔能深藏类谷鲋，忽从变化同隙驹。独蠒岂羡詹何巧，巨犗还笑任公疏。滩涘寄命在顷刻，神龙鱼服丧厥躯。嗣宗诗成出月胁，博考传记蒐秘图。饿氓殍腹属厌幸，脔取凌晨俄过晡。老饕染指饫鼋鼎，里闾载酒行以车。阿咸得句不敢出，身同惠子方据梧。暴殄天物古所戒，志怪泚笔将特书。"}