{"id":"704435","title":"送吴明卿再谪睢阳司理","dynasty":"明","author":"黎民表","text":"逐客新从泽畔来，悲歌还上孝王台。掉头不顾千金价，东阁云霄祗自开。济中还复枉帆过，急景停觞柰尔何。陌上春花逢李白，故人西指蓟门多。睢水无声下急湍，古园修竹半摧残。问君领郡因何事，此地曾飞白雪寒。笙鹤常过嵩少山，知君踪迹在其间。科头醉卧三花月，不与长安贵客攀。出关曾赋五噫歌，鸣鸟相求意气多。携手燕京明月色，随君千里渡黄河。"}