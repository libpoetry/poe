{"id":"703598","title":"冬日偶成十首","dynasty":"明","author":"释函可","text":"一人有二心，何况二人同。面交且莫论，鲍管亦匆匆。落日变朝槿，微风丧秋桐。兰室为枯肆，芳秽味俱浓。安得一心人，相与耐寒冬。古人各有为，何况今之人。黄金葬神仙，白纸裹儒绅。最苦狮子皮，束缚老狐身。为龟苦不灵，为麟苦不仁。安得无为者，相与率天真。人兽不容发，何况信汝意。汝意不可信，深井洪涛起。出门见夜叉，入门守乡里。谁能暮行渴，不饮渠中水。是名毋幻村，英豪就中死。安得无苦人，共谈清净理。咫尺有千嶂，何况见面希。相去日以远，相期日以非。坚白虽自矢，磨涅亦非宜。苟非金与石，胡能终勿移。厥初岂不光，厥后难可知。安得守贞人，万里相因依。僮仆各有口，何况是闾里。馨闻止门屏，恶声远亦至。李下与瓜田，嫌疑须遥避。莫言小节拘，踰闲从此始。安得君子俦，相与慎行履。防微犹或疏，何况弛其太。星星欲燎原，涓涓欲成海。内心起芒忽，相续必以害。咄哉野千流，口口矜无碍。神明虽至耸，顾影恬莫怪。安得持身者，终始期勿败。箪豆亦有争，何况是阿堵。古圣喻毒蛇，道旁不肯顾。往往骨肉残，伊维此之故。苟免寒与饥，毋去人所恶。外示夷之清，中怀蹠之污。遂使烟霞间，翻作井市路。安得乐道人，相与宝淡素。知美斯已恶，何况乐群称。至道本平实，神鬼忌高明。所以先哲言，为善无近名。如何薋菉葹，欲播蕙芷馨。志士宝心骨，浮俗吠虚声。安得遁世俦，相与效鸿冥。大圣有定业，何况兹凡浊。多福难自求，祸患依前躅。劳劳亦何为，儿女同笑哭。颜夭蹠乃寿，顺逆多反覆。安得达命人，任运保幽独。我心殊靡定，何况他肺肠。己物无二体，君子贵自强。曾闻二十劫，诸道共相将。胡为夏与冬，一岁判炎凉。圣贤在一决，好恶宁有常。未达法源底，怀忧欲成狂。安得曼殊剑，破此梦幻场。"}