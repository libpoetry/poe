{"id":"865776","title":"水调歌头 其四 秋日登浮远堂作","dynasty":"宋","author":"丘崇","text":"一叶下林表，秋色满蘅皋。江风吹雨初过，天宇一何高。蜡屐径来堂上，倚杖翛然长啸，万里看云涛。逸兴浩无际，安得驾灵鳌。叹吾生，天地里，一秋毫。江山如传，古来阅尽几英豪。回首只今何在，举目依然风景，此意属吾曹。欲去重惆怅，松径冷萧骚。"}