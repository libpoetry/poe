{"id":"1130611","title":"送云门妙喜游雪峰","dynasty":"宋","author":"韩驹","text":"忆宰分宁日，逢师溪水头。裁书访彭泽，倚杖话荆州。幻世吾方梦，迷津子作洲。禅心如密付，更为小淹留。不谓英灵汉，犹怜老病翁。回舟残破岸，驻锡涅槃宫。复作千山去，真成一段空。直愁林下乐，从此更谁同。老子幽栖地，劳君久见存。夜毡从栗爆，午盌看茶翻。旧事时追忆，深禅得细论。还应雪峰老，领众待云门。"}