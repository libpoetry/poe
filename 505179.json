{"id":"505179","title":"题青岩隐居图歌","dynasty":"明","author":"张宇初","text":"青岩之峰几千尺，中有隐居山别翼。龙门高插势穹窿，宛与齐山并苍碧。涧南涧北环两溪，沃壤平原美泉石。翠蒲瑶草郁芬芳，屹立双楹面森戟。徵君素非隐者徒，涵泳膏腴富千亿。华川名胄世儒宗，师友渊源重今昔。文章光焰焕骊珠，词藻声华烂和璧。偶欣林壑寄閒情，岂比烟霞滞飞舄。皇明真主聿龙兴，卓起幡然应先辟。佐州裁史冠文林，宠渥骈蕃照沦迹。远使边夷执节倾，精忠耿耿明胸臆。汉家马援誓革尸，曷愧荒榛秋露滴。佳嗣超腾早曳裾，永继文声光史籍。天朝继统际仁明，太学高迁宜遽陟。曩过空山索我图，为写潺湲勉相忆。梦追清濑听猿啼，落月高悬当绝壁。万里岷峨别四春，京华忽喜离情涤。烂熳雄文应墨新，不惭班马传芳迹。继志宁忘梓泽情，白头终许从安适。黼黻皇猷正迩期，坐对青岩犹目历。"}