{"id":"824859","title":"花下又作歌","dynasty":"清末近现代初","author":"郑孝胥","text":"海波照天花照地，偶著诗人作园吏。园小偏收海外奇，诗成便向花前醉。天明海摇日自沸，园花嫣然皆破睡。十分奇事盛风流，百队红妆各繊媚。怀人亭前凡几树，棠质樱神极秾粹。日薰已觉玉肌香，风过犹怜粉光腻。多情好事馀习气，论诗惜花恣游戏。彼都共语更有谁，祇合唤花作吾辈。"}