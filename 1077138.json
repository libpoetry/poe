{"id":"1077138","title":"志宏见和再次前韵 牡丹","dynasty":"宋","author":"李纲","text":"半夜疏钟来景阳，美人梳洗随君王。天然意态已倾国，何用苦死催严妆。朱颜半酡宁著酒，玉肤自滑非临汤。铅华固美岂真色，兰麝虽馥非天香。我观牡丹正如此，勾栏横槛为雕房。乍惊神女峡中见，只恐弄玉云间翔。檀心点点晕深紫，金蕊簇簇摇金黄。坐令杂花为婢妾，解使蜂蝶成颠狂。临风袅袅更妍好，浑如舞袖踏春阳。芳根最是洛中盛，安得千本栽砌傍。惜花惟怕春色老，此癖谁与针其肓。沙阳春晚始一见，如有异味争先尝。蜡封剪处持送我，念子此意何时忘。禅关兀坐无与语，迟迟昼景方舒长。对花把酒不知醉，醒后还复悲殊乡。佳篇酬和慰落寞，清丽欲与花争芳。吟哦愈苦诗愈好，去去惜此窗前光。"}