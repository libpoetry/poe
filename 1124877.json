{"id":"1124877","title":"寿提举陈秘丞","dynasty":"宋","author":"徐鹿卿","text":"南极星高月一弓，天将好事庆仙翁。朝中诏遣鲜于使，境上民争正献公。葵藿倾阳清瘴雾，旗幢盖海飏薰风。梅关南北俱和气，祝寿欢声两处同。昔在兴隆岁甲申，文恭当轴秉鸿钧。如今休运重开宋，指日清朝再相陈。会有勋名偿小戊，肯将官职怨雌辰。百年盛事看层见，请颂中兴岳降神。"}