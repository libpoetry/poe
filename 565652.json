{"id":"565652","title":"赠三际上人一首","dynasty":"明","author":"黄省曾","text":"蓬莱牟子国，释者有高秀。早入不二门，禅枝荫海岫。常怀古金人，思与灵境遘。秉锡为方游，始驾秦淮舟。宝志谒灵谷，华林竟何求。遥探补陀迹，孤踪赴明州。潮音巉岩洞，乘涛忽而至。持尔慧锷心，恍惚逢大士。天台五云长，归途指仙乡。把月坐琼楼，餐霞留石梁。临安访天目，㴩溶两湖绿。空明荡烦嚣，清猿伴孤宿。朅来止吴门，百花寓幽刹。趺观表法幢，贞宗开顿筏。春风三月时，缅忆清凉处。万里探五台，往接文殊记。清舸沂芳川，日弄桃花树。"}