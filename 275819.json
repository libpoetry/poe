{"id":"275819","title":"栗子关十六韵","dynasty":"清代","author":"李良年","text":"峻极重关势，艰难独客经。梯航原梗绝，中外划郊坰。天作西南障，山开大小屏。路应庄蹻始，地自伏波宁。遗庙崇新祀，残碑失旧铭。士田纷犬俗，樵采怯鸠形。往事闻开国，殊方久不庭。王师频阅岁，使节几衔星。鬼斧横飞栈，神功直建瓴。虚无云汉逼，缥缈渌江渟。鸟道层巅接，猿声下界听。半肩欹绝壁，一发上空冥。石到诸蛮黑，枫过二酉青。炎风高瘴疠，晴日俯雷霆。岂有神明护，真疑虎豹扃。杖藜无恙在，珍重别山灵。"}