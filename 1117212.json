{"id":"1117212","title":"次子瞻夜字韵作中秋对月二篇一以赠王郎二以寄子瞻","dynasty":"宋","author":"苏辙","text":"平明坐曹黄昏归，终岁得闲惟有夜。已邀明月出墙东，更遣清风扫庭下。城上青鬟四山合，门前白练长江泻。谁家高会吹参差，邻妇悲歌舂罢亚。二年忧患今已过，一夜清光天所借。西京诗句出苏李，南国风流数王谢。已随孤棹去中原，肯顾新科求上舍。读书本自比嵇锻，学剑要须问曹蔗。清觞滟滟君莫违，佳句骎骎予已怕。狂夫猖狂终累人，不返行遭亲党骂。十年秋月照相思，相从祇有彭门夜。露侵笳鼓思城阙，寒迫鱼龙舞潭下。厌厌夜饮欢自足，落落襟怀向人泻。秋深河来巨野溢，水乾楼起滕王亚。北海孔公虽好客，河内寇尹那得借。是非朝野忽纷纭，得丧芳菲一开谢。明月多情还入门，流水何知空绕舍。晨餐江市富鳣鲂，夜宿山村足梨蔗。坐隅鵩鸟不须问，墙外蝮蛇犹足怕。娄公见唾行自乾，冯老尚多谁定骂。"}