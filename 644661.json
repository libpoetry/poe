{"id":"644661","title":"讯疟","dynasty":"明","author":"方孝孺","text":"尊生道不足，卫生亦无由。微痾忽相侵，坐为肢体忧。凝冰集寒气，挟纩思重裘。虐?继踵然，絺绤不愿留。阴阳各用事，对处天一陬。如何两相值，追逐同仇雠。弱质受摧沮，有似中暍牛。有耳不解聪，有目等无眸。舌不辩辛甘，鼻不别薰莸。耳目口鼻官，焦然共怀愁。谓此果谁致，试与天君筹。吾观今之人，纷纭剧蚍蜉。日趍红尘市，夜醉笙歌楼。缘情丧恒性，纵欲戕天猷。告之养寿命，大怒不颔头。云胡反无疾，健捷如猱猴。方子颇好道，少以礼自脩。观其居家庭，未尝暂嬉游。旦食不暇饱，夕梦孔与周。生疾岂有端，天君亦知否。天君闻之笑，汝言理诚优。子病殆天意，皆非汝愆尤。惟天生俊哲，盖为万世谋。大欲扶三纲，次欲叙九畴。安能闭关卧，缩首鸣啾啾。孔孟处衰世，奔走摧轮辀。宁不怀宴安，此道难中休。天令所赋授，与古岂不侔。恐其不自强，降疾警惰媮。方子暂遘疾，身疲面无膏。忍见万赤子，病者半九州。子能忧斯民，厥疾当自瘳。苟徒念一身，寿考吾所羞。耳受口以告，目鼻涕泗流。方子豁尔窹，百体顿和柔。再拜纪嘉言，可以垂千秋。"}