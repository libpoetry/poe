{"id":"829868","title":"清平调 题庞檗子填词图","dynasty":"清末近现代初","author":"高旭","text":"金管玉箫凄怆。隔浦时闻清唱。刻羽移商谁与抗。白石风流无恙。人间绝少知音。最怜短烛孤吟。侬也伤心故国，忍教虎气消沉。来从何处。见亦愁无数。便是相逢无可语。一种心情兜住。若云不算情痴。缘何醉梦支离。绣得鸳鸯新谱，好风寄予黄鹂。"}