{"id":"699822","title":"庙墙外桃花盛开漫望有述四首","dynasty":"明","author":"郭之奇","text":"春事关心事，花情绽客情。风前妆自软，烟里态初盈。倚树人堪映，穿枝鸟共鸣。重门容意出，目断晓光迎。敢向梅争韵，喜无杏夺姿。迟莺翻落片，使鹊闹华枝。春色因谁主，风光良或私。武陵何处问，玄观且相随。腻脂呈晓晕，含醉惜红衣。独抱风光好，偏憎露粉肥。枝间春煖透，烟外早寒微。物色从人转，遐心莫我违。半酡薰薄粉，微笑点轻红。胜锦江浮色，如霞月映空。棠妃羞绛厚，李伴愧华同。欲使啼妆妒，偏依晓露融。"}