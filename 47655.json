{"id":"47655","title":"感时述事·八政首食货","dynasty":"明代","author":"刘基","text":"八政首食货，钱币通有无。国朝币用楮，流行比金珠。至今垂百年，转布弥寰区。此物岂足贵，实由威令敷。庙堂喜新政，躁议违老夫。悠悠祖宗训，变之在朝晡。瞿然骇群目，疑怪仍揶揄。至宝惟艰得，韫椟斯藏诸。假令多若土，贱弃复谁沽。钱币相比较，好丑天然殊。譬彼絺与绤，长短价相如。互市从所取，孰肯要其粗。此理实易解，无用论智愚。矧兹四海内，五载横戈殳。赤子投枳棘，不知所归途。一口当万喙，唇缩舌亦瘏。导水必寻源，源达流乃疏。艺木必培根，根固叶不枯。慎勿庸迩言，扬火自焚躯。尚克诘戎兵，丕显厥祖谟。"}