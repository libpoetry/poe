{"id":"798158","title":"绿意 咏菜","dynasty":"清","author":"俞樾","text":"枝枝嫩绿。向竹篱小圃，鸭嘴亲斸。付与厨娘，乱切琼瑶，珍重素心盈掬。安排翠釜休轻戛，要炼取、玉脂酣足。看雪瓷、奉出兰芽，压倒蟹胥鱼鱐。知否琼筵绮席，有人拥五鼎，珍餍梁肉。脱落残牙，拌谢肥甘，不许蔬园羊蹴。天教领略冰霜味，莫负了、登盘寒玉。更瓮中、碎渍晶盐，好伴箨龙春熟。"}