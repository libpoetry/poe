{"id":"565275","title":"贺新郎 舟中值重午","dynasty":"明","author":"孙承恩","text":"客路风尘恶。叹匆匆、节临重午，不堪牢落。却忆故园当此日，虚馆朋侪对酌。拟胜会、追踪河朔。翘首帝都红日近，望白云、亲舍天寥廓。肠欲断，心飘泊。江心旧事流传昨。我欲将、兴亡作鉴，悃诚谁托。惆怅灵均今已矣，水底英魂寂寞。又谁辨、醉醒清浊。感事羁怀频吊古，抚乾坤、浩气空盘薄。歌短调，发长噱。"}