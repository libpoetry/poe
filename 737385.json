{"id":"737385","title":"石屏歌为商丘先生作","dynasty":"清","author":"吴士玉","text":"群峰奔云涌座隅，下有烟艇浮江湖。是何淋漓足元气，得非米家海岳图。细看乃是浑成一片石，天然妙迹非人摹。昔闻巧匠斫山骨，未闻山水粉绘生石肤。若云造物作狡狯，却愁混沌凿死将何如。万里烟云藏咫尺，壁开天地超寰区。渔舟个个齐荡桨，烟波云岫聊相娱。我思米颠工画兼嗜石，整冠再拜以丈呼。石之嶙峋足以壮笔势，画之奔峭与石争盘纡。石癖画巧两不灭，画留石上永永成形模。君不见欧公当年石月屏，子美放歌穷虚无。又不见孤松溟濛石屏上，子瞻长句搜根株。今公兹屏亦奇绝，愧无大手如两苏。"}