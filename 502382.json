{"id":"502382","title":"乌生同刘子宪赋","dynasty":"明","author":"刘炳","text":"慈乌知返哺，羔羊乃跪乳。嗟嗟世人何其愚，不爱父与母。飞为禽，走为兽，犹知生所自。衣人衣，食人食，不若禽兽为。孟宗泣竹冬笋生，王祥求鲤坚冰穿。黄香扇枕席，陆绩怀橘还。郭巨埋子天乃赐之金与宝，子路负米遥遥百里不敢难。拳拳奉颜色，惟恐母不欢。陶母能剪发，孟母犹三迁。拳拳教子心，惟恐子不贤。嗟予何敢望古人，顿蹋心肝摧。生不获尽养，死不获尽哀。海可竭，山可夷，终天之痛不可回。誓当庐墓复衔土，庶几予心千古万万古。"}