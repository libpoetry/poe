{"id":"508976","title":"赠济川航上人还京","dynasty":"明","author":"倪谦","text":"深山多白云，散漫随飙风。沧海有浮萍，飘泊无定踪。人生四方志，况乃为禅宗。江湖足行脚，幽胜靡不穷。昨来挈诗瓢，长吟度居庸。浮杯桑乾水，振锡燕然峰。老我居桢陵，一笑忻相逢。跏趺共情话，万事回头空。边城落日黄，朔吹号寒冬。拂衣归旧隐，南迈如惊鸿。嗟我误儒冠，何由脱樊笼。临风起深羡，离思徒冲冲。"}