{"id":"356561","title":"念奴娇·清芬透甲","dynasty":"清代","author":"项鸿祚","text":"清芬透甲，记新橙初擘，去年时候。只怕匆匆秋又老，篱菊满园铺绣。雨后曾移，霜丛小摘，携得香盈袖。有人消渴，夜寒犹殢杯酒。应怪酸也如梅，黄才胜橘，搓了还重嗅。惯识书生滋味冷，齿软不禁眉皱。却到而今，宿酲自解，谁管吟诗瘦。并刀似水，破来长忆纤手。"}