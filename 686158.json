{"id":"686158","title":"读王进士下第时所拟宫词六十首为赋四绝","dynasty":"明","author":"卢龙云","text":"当春几度惜春残，此日深宫乐事宽。戏罢金钱随步辇，名花千树许同看。有诏新开避暑筵，清虚水殿纳凉偏。披襟尽解当年愠，引得南薰入舜弦。凉月扬辉逗碧纱，从前幽恨托琵琶。今宵伴月看歌舞，翻笑姮娥独岁华。兽炭初红夜未阑，宫中行乐尚承欢。拥炉漫酌羊羔满，暗忆人间有岁寒。"}