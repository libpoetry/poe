{"id":"769095","title":"壶中天·五叠韵和中秋夜同雪庄赏桂 其五","dynasty":"清","author":"黄之隽","text":"何来仙种，是广寒、栽向琼楼玉宇。曾伴吴刚经斧斫，七宝同修月户。叶底翔鸾，花边驯兔，凑合蟾宫趣。垒垒桂实，生餐更不须煮。惟有张姓连天，天香飘下，金粟填秋坞。赓唱满庭芳一曲，胜谱霓裳之舞。宾客淮南，风骚泖上，先后推盟主。吾吟招隐，小山丛桂何处。"}