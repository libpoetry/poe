{"id":"562038","title":"胡虔雪猎图为徐复初赋","dynasty":"明","author":"贝琼","text":"太古天骑宅幽朔，平沙四面苶城郭。生儿岂识种禾黍，走狗呼鹰共为乐。北风颾颾大雪湿，越堑凌冈马蹄急。弓开满月不虚发，赤豹玄熊号且立。日暮两狼归挂鞍，燕支劝酒左右弹。一时快意良不恶，金刀割鲜行玉盘。君不见汉家天子猎四海，塞下将军归奏凯。青丘云梦何足誇，猛虎长鲸肉俱醢。"}