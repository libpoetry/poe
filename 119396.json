{"id":"119396","title":"再用前韵赠盐城四士","dynasty":"宋代","author":"陈造","text":"行李小盘薄，海西裨海东。交情半新故，生世有遇逢。从我二三子，草木臭味同。业工画眉妩，饰此水雪容。高轩一再过，向我作春融。陈侯犀一角，锦肠星斗胸。章侯金右炼，学派传正宗。杨侯较诸杨，朝墨收儁功。王郎天地间，合侍明光宫。我老一无可，短翼群蜚中。樽酒剪银烛，诗锦佩奚章。宽破十日留，文律得细穷。"}