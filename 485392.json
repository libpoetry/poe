{"id":"485392","title":"兵后逢张孝廉醇","dynasty":"明","author":"高启","text":"前年远别君父子，遭乱相传皆已死。今朝南陌忽逢君，为识人中语音似。君言从亲渡海涛，欲避兵祸辞官曹。间关仅得返乡里，脱命罗罔真秋毫。问我胡为亦憔悴，十月孤城陷围内。艰难两地得俱全，政荷皇天怜我辈。相看握手非偶然，痛饮岂得愁无钱。城中故旧散欲尽，君来使我忘忧悁。还思当年事未改，车马红尘浩如海。等闲列第化秦灰，试问主人谁复在。请君看此应感吁，世间富贵皆空虚。客游且莫更弹铗，读书归卧先人庐。"}