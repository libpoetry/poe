{"id":"735841","title":"得桐城方尔止先生四月二十九日书感赋兼怀密之先生","dynasty":"清","author":"陈维崧","text":"鲤鱼风打江潮利，五月荆州估船至。船载沙门宝月师，附得枞阳故人字。我家垩庐同鸡栖，负薪昼夜孤儿啼。开函伸纸未及半，申胡觱栗声酸嘶。书亦不能读，泪亦不能止。忆昔芳华十五时，与君同作金陵子。金陵九门门九重，白靴校尉如游龙。贱子文名杨德祖，先君风表郭林宗。三千宾客遨游遍，流兔飞英谁不羡。家伎新传张敞眉，游童暗认王珉扇。桐山诸子尽江萧，侨寓家家朱雀桥。风暖侯家春击鼓，月明戚里夜吹箫。樱桃小幄沉香火，杨柳藏乌门不锁。密约呼鹰出每迟，私邀盘马期常左。此日清流气绝尘，此时修竹弹文新。诸王已见愁签帅，郡国还闻捕党人。阿童江上军船动，毳帐连天驰绣鞚。一载昭阳恨已经，两朝太学知何用？怜我袁家一悯孙，拾橡萧萧归墓门。君不见孙郎战没周郎老，龙眠前辈独君好。君家尚有始兴公，卧看祗园生白草。"}