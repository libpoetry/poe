{"id":"978467","title":"次韵冯孔武雪中简闻人簿乞炭","dynasty":"宋","author":"敖陶孙","text":"君不见朱门煌煌多近臣，豹胎煮蘼蜡为薪。庭中盛设泼寒戏，炙手欲近还嗔人。谁知曝背茆檐下，欲献要是山林真。儿童抑搔皮肉软，日轮过中方欠伸。悬鹑结驷两相笑，百年俱成一窖尘。先生自是冷官样，要看入火红麒麟。撚须自作咏雪句，秘思蚤与相如亲。蒲团拥裘结僧坐，别有絺绤君南邻。愿回六龙照后土，施与万国无边春。屑琼镂玉入肺腑，拍手一笑未吾贫。"}