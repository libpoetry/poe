{"id":"304658","title":"花犯·沪寓桃花盛开，次清真韵","dynasty":"清代","author":"陈曾寿","text":"近高楼，浓妆一面，瞢腾见时味。绛英繁缀。偏带露盈盈，如许佳丽。峭寒袖手曾孤倚，飘零成漫喜。只可惜、昨朝轻负，曦高犹拥被。年年对花换心情，西泠怅梦断，应添憔悴。新涨绿，馀愁雨愁烟飘坠。长相忆、粉云腻处，红一镜、楼台斜照里。问别后、芳尊谁酌，春魂桥下水。"}