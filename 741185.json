{"id":"741185","title":"题唐友山画册","dynasty":"清","author":"吴登鸿","text":"烟云供养别有灵，五岳游戏生光晶。右丞不作华亭死，南宗至竟无丹青。唐子友山吾昆季，伟然天庙瑚琏器。当窗清啜子经腴，拂素癖领湖山趣。是日华毡罗众宾，看君意若旁无人。袒臂含毫久未下，匹练忽破青苍痕。白云缕缕萦晴窦，万壑千岩争耸秀。须臾掷笔风雨来，润入纸背生苍苔。有时阴岭浮积雪，玉楼起粟银瓶结。有时大块扬飙风，樛枝倾倒悬岩裂。枯松蜿见虬龙亸，瘦竹真成铁钩锁。由来绘意非绘形，一日十纸无不可。忆昔南走包山麓，朝朝舐砚云光曲。惭无妙笔下双腕，空贮粉本盈千轴。只今展卷睨新裁，野人疏爽心颜谐。左手拄颐右画肚，恍恍清梦依云隈。呜呼唐子技至此，南宗嫡派予惟尔。愿扫鹅溪千尺水，坐我寒云深树里。"}