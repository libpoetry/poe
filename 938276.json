{"id":"938276","title":"蒙赐佳什钦叹不足不揆浅陋辄次元韵","dynasty":"宋","author":"陈与义","text":"退之高文仰东岱，籍湜传盟其足赖。固知法嗣要龙象，先生端是毗陵派。方驾曹刘盖馀力，压倒元白聊一快。向来班门收众材，宾履费公珠几琲。三熏会有堪此事，群犬未免惊所怪。但知楼仰百尺颠，岂觉波涵千顷外。南州短簿令公喜，巍峨峨冠陆离佩。有如若士那可无，笔势已超声律界。相将问道留十日，满座真成折床会。清诗忽复堕华笺，要使握瑜誇等辈。"}