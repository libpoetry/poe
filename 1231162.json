{"id":"1231162","title":"题画山水歌","dynasty":"元","author":"郑东","text":"君不见谢康乐，短面长髯瘦如鹤，作郡安能弃丘壑。又不见鸱夷子，属镂蜚霜赤心死，一棹三江入烟雨。我生千载下，酷爱古人心本野。老仙缩地谁得传，颠墨淋漓醉中洒。幽幽树意暝含雨，朵朵山头青欲云。横杠依约度深谷，三里五里东西邻。采芝定有商颜叟，鹿皮之裘槲叶裙。神仙有无不可即，杳杳路断桃花津。何人相期过西麓，牲肥酒熟秋乐神。祗知耕锄及婚嫁，庙堂黜陟那得闻。扁舟从何来，盈盈载秋碧。岚光忽已今，日暮问家室。荧荧林隙灯火青，鸡黍家人具今夕。终南相继售卑价，才薄官微遭箠骂。久知富贵成茹荼，吾独爱山如食蔗。家贫恰有买屐钱，白发渔郎许船借。箕山颍曲命吾驾，百岁胡为堕机擭。"}