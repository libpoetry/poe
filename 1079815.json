{"id":"1079815","title":"赠笔工安伋","dynasty":"宋","author":"吕本中","text":"昔人三年学屠龙，技成不试身已穷。安生不愿洴澼封，嗜好乃与屠龙同。使世淬砺磨其锋，侧出逆曳求新功。伋也中立无适从，随所欲用吾能供。歙溪孕石南山松，四方万里时一逢。病夫乍闲百念空，败毫破管尘埃蒙。明窗净几聊从容，眼无列宿罗心胸。使汝得见文章公，展卷略书吾已慵。"}