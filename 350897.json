{"id":"350897","title":"小梅花·赋得最是五更留不得，向人枕畔着衣裳","dynasty":"清代","author":"董以宁","text":"莲筹促。吹兰烛。妖姬群抱诸郎宿。翠楼阴。月窥人。葡萄衾里，略觑未分明。柔乡占处终难久。珍惜数声虬水漏。尽相怜。枕儿边。休放蝶儿，舞到玳床前。花应叹，窗将亮。隔院鸡三唱。五更时。怕留迟。呼郎低语，忍倦着罗衣。罗衣已是先温暖。郎结红襦惊复颤。晓风多。奈郎何。惯是寒风，长把福消磨。"}