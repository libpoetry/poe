{"id":"768618","title":"百字令 周雪客汝南湾招同黄俞邰、郑汝器、查韬荒、鲍子韶，再送锡鬯","dynasty":"清","author":"沈皞日","text":"砑光小帽，舞山香一阕、落花如雨。顾曲当年银蜡下，犹记红毹金缕。东阁西园，芳尊谁老，细细罗窗语。六朝风景，小楼留得烟树。门前那管惊涛，青衫白袷，把酒歌春暮。万卷缥缃翻未足，明日抱琴归去。旧好新知，纫兰题叶，何事愁风絮。杜鹃声里，断肠芳草南浦。"}