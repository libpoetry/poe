{"id":"564770","title":"腊月同霍渭厓诸公乌龙潭观打鱼用坡翁韵二首 其二","dynasty":"明","author":"孙承恩","text":"平湖如席洲若块，渔子击水惊鱼背。一网数鳞如拾芥，骈头贯腮相萦带。饔人挥刀飞雪花，座客停餐谈玉脍。秪须一脔赏风味，莫教大嚼嫌微碎。天生食物为人用，畜牧山林与溪濑。纵欲暴殄乖好生，异说更求常理外。一尊笑谈聊适尔，千古襟期谁复会。拟学任公钓巨鳌，须制长竿向东海。"}