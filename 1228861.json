{"id":"1228861","title":"兰亭","dynasty":"元","author":"韩性","text":"昔人艺芳兰，遗迹越溪上。风流晋诸贤，好奇极寻访。坐令后来人，吊古更惆怅。忆昔初来游，精庐适新创。俯仰三十年，故交独青嶂。今晨天气佳，烟堤系轻舫。相携得良朋，举酒互酬倡。散策依晴林，沿洄俯新涨。地偏尘易遣，虑澹情自畅。回首昔时游，乐事终不忘。谁谓古人远，千载欣一饷。彭殇端齐轨，蒙庄谅非妄。"}