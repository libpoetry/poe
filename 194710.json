{"id":"194710","title":"广鉴大师观上人为灵芝数百众故乞从檀施乞米","dynasty":"宋代","author":"毛滂","text":"灵芝有良田，岁比万户侯。平生有力耕，以德作耡耰。不许仓箱丰，但知钵盂秋。木鱼一呼饭，千屐如水流。灵芝道亦然，饱汝即罢休。但忧汝易饱，未饱非所忧。后生真可畏，见此观此丘。昔常为我民，今乃从我游。得道於灵芝，胸中罗珍羞。岂特求自饱，将副馁者求。裹钵忽何之，西风送轻舟。处处灵芝田，多稼如云浮。初以非种种，今当不收收。谁施复谁乞，大块同一沤。姑且置是事，吾言亦谬悠。羡观一身轻，翛然逐飞鸥。"}