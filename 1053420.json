{"id":"1053420","title":"次韵黄仲闵主簿见访游宝云诸寺","dynasty":"宋","author":"释道潜","text":"吾庐附曾阿，松竹蔚行路。平生土木躯，羞为折腰具。蓼虫甘苦涩，虽死那求遇。黄香诸父贤，倾盖如有素。相将山水行，所适得佳趣。观台深且靓，缟壁悬清句。云巢倚空端，下览宜细顾。楼台霁雪初，碧瓦尘未涴。篮舆指颓景，长挹还辞去。恍如山阴集，俛仰已成故。重来竟何时，相望碧云暮。"}