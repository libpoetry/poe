{"id":"626111","title":"侠客行","dynasty":"明","author":"黎景义","text":"破产买骏马，扬鞭超紫尘。远游遍天下，吐气白虹新。腰横三尺泉，所杀数千人。道逢王孙辈，不言赠万缗。侧身揖孟尝，瞋目视春申。左手折虎尾，右手拔龙鳞。荆卿徒偾事，聂政亦杀身。剧孟得虚名，郭解非绝伦。独爱辟谷儿，椎车惊帝魂。运筹造炎汉，得报相韩恩。亦有淮阴侯，滕公尝见珍。陟坛拜大将，一语定三秦。少年裤下辱，老父圯上嗔。豪杰有深旨，区区宁足论。白首未为老，无家不是贫。相如何落莫，消渴为文君。"}