{"id":"209321","title":"书徐经坂先志","dynasty":"宋代","author":"陈杰","text":"青霞余绚皆成章，虎变龙匿超故常。异时欣然读奇崛，触眼惨淡令人伤。矢心为词血为笔，沈恨欲拆天茫茫。波澜收卷见至性，星斗隐翳回幽光。题将片石寄冥漠，意与万古生凄凉。山灵护持夜半泣，悲风著木春无芳。伯庸罔极白日短，龙舒归梦青山长。万钟不解羊枣痛，一死傥补南陔亡。载之实录非虚誉，斯文知心地下郎。檀弓孝经不浪许，椽笔足徵老玉堂。"}