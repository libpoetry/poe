{"id":"920457","title":"催试官考较戏作","dynasty":"宋","author":"苏轼","text":"八月十五夜，月色随处好。不择茅檐与市楼，况我官居似蓬岛。凤咮堂前野橘香，剑潭桥畔秋荷老。八月十八潮，壮观天下无。鲲鹏水击三千里，组练长驱十万夫。红旗青盖互明灭，黑沙白浪相吞屠。人生会合古难必，此景此行那两得。愿君闻此添蜡烛，门外白袍如立鹄。"}