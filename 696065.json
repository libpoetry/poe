{"id":"696065","title":"兰湖曲四首","dynasty":"明","author":"欧必元","text":"越女红妆隐画桡，波光荡漾水萦摇。双双桂桨中流稳，胜度风江八月潮。闻道桑沧恨不同，湖间无复水流东。居人尚想桃源乐，尽日楼台烟雨中。月明如水镜湖西，湖上箫声杂远堤。歌舞夹城何处是，粤王台畔鹧鸪啼。罗褕桂楫木兰舟，艳女妖童处处游。才唱词人新乐府，众中抛下锦缠头。"}