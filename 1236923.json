{"id":"1236923","title":"壬辰岁草昧蜂起比屋皆煨烬区室幸存自扁曰傲轩因题八首","dynasty":"元","author":"胡天游","text":"柴门竟日无车马，芳草沿阶一径荒。珍重祝融随世态，煌煌不到冱阴乡。百屋堆钱等梦回，春风多误燕归来。如何四壁都无物，独向人间傲劫灰。松竹阴阴绿四围，可怜天亦爱吾庐。床头兔册依然在，不独秦人种树书。丧乱离群一老夫，悲歌谁与和乌乌。柴门尽日不难闭，俗客如今亦已无。风尘澒洞灵光在，煨烬萧条鲁殿存。事有至难今两得，傲轩犹我我犹轩。独酌何须问主宾，兴来鱼鸟亦相亲。苍松翠竹真佳客，明月清风是故人。避世谁能好采芝，山深谷绝路逶迤。南塘只在人间世，满眼干戈似不知。武陵桃花落红雨，邵平瓜圃生秋风。不及南塘松与竹，青青长对主人翁。"}