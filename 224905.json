{"id":"224905","title":"沁园春·络纬催凉","dynasty":"宋代","author":"晁端礼","text":"络纬催凉，断虹收雨，庭梧报秋。绕郡城、千顷烟波绿，正鱼肥酒美，名冠东州。芰荷风细，蒹葭烟淡，宛在潇湘南岸头。凝望处，似桃源洞口，初泛兰舟。贤侯。酝藉风流。向庭讼闲时多宴游。有信陵家世，梁园客右，才华高掩，沈谢何刘。政声朝奏，除书夕至，即看归趋丹凤楼。须眷恋，况新堂莹澈，好共迟留。"}