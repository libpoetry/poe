{"id":"689224","title":"燕京十六夜曲四首","dynasty":"明","author":"何景明","text":"御河桥畔千尺台，燕京女儿踏歌来。台上歌钟日夕起，桥头酒垆深夜开。万岁山头锁玉楼，十王馆中人不游。中宵金鼓云间动，翠辇龙衣过五侯。九衢车马似山河，万金买灯不道多。已留华月照歌舞，更放香风吹绮罗。月高罢游关九关，暗尘吹污香雾鬟。谁家少年亦太恶，拾著金钿不肯还。"}