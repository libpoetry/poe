{"id":"683611","title":"题杂画","dynasty":"明","author":"王世贞","text":"白云桥之上，流水桥之下。策蹇不肯前，苍龙峡中挂。云作断续峰，烟为浓淡树。借问此中人，宁知此中趣。山色犹未敛，蔼然斜阳赤。时有渔父来，不妨一争席。浓碧荫清漪，可能不流睐。钓自不得鱼，得亦不肯卖。天河一夜雨，染尽郊原绿。颇怪出山云，时能碍游目。侬爱峭帆风，身爱且从容。溪山任阔狭，面面青芙蓉。衡门昼长掩，春草绿于积。倘有问字过，朝来见行迹。秋气自萧索，秋山殊不贫。丹枫与翠柏，往往媚行人。白云不肯住，袅作出山状。中有朱衣人，可是山中相。嵯峨插天峰，偃蹇据地松。峰那不出雨，松已欲成龙。一树两树丹，千峰万峰白。无处觅酒家，孤舟采寒碧。遥岑吐飞瀑，如泻银河水。本自爱人间，翻落白云里。"}