{"id":"647511","title":"送吴得清寺丞复任","dynasty":"明","author":"王汝玉","text":"之子出将家，能武兼能文。昂然骐骥姿，不与凡马群。我昔始相遇，芝兰喜同芬。匆匆情未尽，遽作东西分。愧我忝宗伯，幸际唐虞君。子行典马政，目极滁阳云。京华素秋节，邂逅展殷勤。羡子气清逸，凉空净尘氛。丹青凌顾陆，诗逼鲍参军。或时洒翰墨，纵横题练裙。飘然复别去，幽路沧江濆。爱而不可挽，烟树愁纷纷。赠子芳杜蘅，怀袖有馀薰。愿子保贞洁，皋鹤声终闻。"}