{"id":"470046","title":"题胡可复水阁","dynasty":"明","author":"曹学佺","text":"驱车来往桃叶渡，渡头歌管喧盈路。金陵惟此行乐地，可惜为官不得住。我官无事长日闲，之子幽期坐此间。桥上行人俱在水，镜里娇娥别有山。几行杨柳枝交荫，门外弯环碧流枕。云散仍从几席生，潮来半是阑干浸。月明艇子摇双双，两岸人家浮玉缸。有时暗泊疏帘下，见尔科头坐北窗。"}