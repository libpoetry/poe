{"id":"1117556","title":"吕四","dynasty":"宋","author":"邹浩","text":"市门风义有谁知，旋打长船待我归。秋入江湖正潇洒，欢然鸣橹去如飞。摇转船头顺碧波，日行五百未为多。三湘二浙虽辽远，尚及家庭赏芰荷。平生亲友谩纷纷，有几书来寂寞滨。二十万钱捐不惜，可怜湖外有斯人。鸿雁嗈嗈正北飞，为传消息到庭闱。不须过作风波虑，已有新船稳送归。潇湘起柁出江湖，日日乾坤展画图。白酒红鱼对妻子，鸱夷还似此行无。"}