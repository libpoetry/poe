{"id":"940127","title":"奉酬应物","dynasty":"宋","author":"陈师道","text":"论世阙真是，憎好成愚贤。众手挽跛牂，拟度骅骝前。与子早相好，于今不知年。似从欲著帽，忧喜同华颠。生世如风花，高下亦偶然。填沟偶不死，挥刃忽自全。病马试春草，游鱼纵奔川。稍思升斗禄，筦库未阙员。一饥尚可忍，百岁当复延。相予乘下泽，得句要子宣。此生期乐死，它日须诗传。缩手著袖间，弹棋一争先。"}