{"id":"681760","title":"感事偶成","dynasty":"明","author":"林庭桂","text":"东家有子惟读书，萤窗雪案勤何如。二十年馀来射策，衣冠才入承明庐。西家有子富珠玉，驰马试剑醉醑醁。朅来买却袍与笏，须臾直上黄金屋。眼底车马多如林，榱题数尺深复深。翻令世上父母心，不重诗书重黄金。谁知一旦黄金耗，门前零落生芳草。回头羞睹东家儿，始信从前读书好。"}