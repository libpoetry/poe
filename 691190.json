{"id":"691190","title":"陈督学转秩潮阳太参捧粤檄入贺赋赠","dynasty":"明","author":"李孙宸","text":"文星岭外贯三台，为是呼嵩万里来。合浦采时珠在掌，燕山到日骏登台。陈诗别奏江南俗，献寿同沾湛露杯。咫尺新恩隆九列，无烦津吏候江隈。王气从瞻牛女墟，三年造士意何如。閒中几见收龙种，海上新传走鳄鱼。万国清秋来玉佩，九霄凉月集仙裾。知君献纳多金鉴，肯向淩云羡子虚。"}