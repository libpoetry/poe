{"id":"704287","title":"入施州杂咏六首","dynasty":"明","author":"潘希曾","text":"匹马空山日易移，裹粮篝火傍崖炊。谁言野食无供帐，鸟作笙箫树作帷。好峰如削透林端，面面生云翠作团。安得池盆宽十亩，贮来庭院倚栏干。如烟如雾暗空林，湿不沾衣冷沁襟。忽见斜阳一回望，始知身下白云岑。山头日出山腰雨，不到山头不见晴。上下青山一千里，阴晴见惯未须惊。一派清泠数曲来，青蒲白石浅澜洄。风光不落流觞手，捧得芙蓉露几杯。李白风流在夜郎，涪翁继至有辉光。皇华忝我来今日，漫把新诗和宋唐。"}