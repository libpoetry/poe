{"id":"1235613","title":"答汪桐阳所和觉衰四首","dynasty":"元","author":"朱晞颜","text":"朝看青如丝，暮看雪满颠。高堂几何人，掩镜悲徂年。吾生亦何悲，所悲乃吾天。周公不我梦，楚凤犹高骞。璠玙与钟鼎，事业将谁传。逝者信如斯，一白何由玄。相期努筋力，犹有童心焉。吾闻汪夫子，失笑韩昌黎。朝起抄烂饭，合口稳送之。当其仕四门，竟死遭时讥。公今已退休，仕进非所期。嗟余落宦途，两车牙莫支。鱼虾不能饱，大肉将安为。终当迹公去，漱石沧江湄。人生具两眼，自可观奇书。奇书苦易尽，两眼光有馀。天上何早计，盗我明月珠。因书渐废眼，因眼书益疏。眼废心自明，书废贤亦愚。但当减思虑，朝夕痛扫除。倦来枕书卧，莫为看花驱。幽居谢人事，门径绝送迎。曲生真解事，入室如有情。呼儿供细酌，我歌尔其聆。歌词非不佳，未乐愁先并。谁能逐愁去，千日时一醒。君家富良田，种秫当早成。翁虽不解饮，持以慰狂生。但当师饮湿，细糁东坡羹。"}