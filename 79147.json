{"id":"79147","title":"雨後极凉料简箧中旧书有感","dynasty":"宋代","author":"陆游","text":"日昳小雨不至晡，雨虽未足凉有余。细泉泠泠咽幽窦，清风策策惊高梧。笠泽老翁病苏醒，欣然起理西斋书。十年灯前手自校，行间颠倒黄与朱。区区朴学老自信，要与万卷归林庐。尔来世俗喜变古，凿空饰诈无根株。愀然抚几三太息，力薄抱恨何由祛？兰台漆书非己责，且为签縢除蠹鱼。"}