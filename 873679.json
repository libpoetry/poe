{"id":"873679","title":"次韵蔡学士梅诗","dynasty":"宋","author":"刘子翚","text":"梅梢破白香清切，凊雨含春不成雪。瑶池彷佛万妃游，缟裙练帨何鲜洁。凌晨灿烂忽惊眼，客中又过嘉平月。年年见梅非昔地，海角寻芳更愁绝。多情欲伴晓云飞，有恨只教啼鸟说。兵厨况是酒如渑，东阁喜听谈吐屑。飘零使我欢意尽，山诚暮角声呜咽。庭边一树春最晚，照影遥怜水方折。暂忙不到今几时，南北枝头开又歇。新辞婉媚发春妍，未害广平心似铁。"}