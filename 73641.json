{"id":"73641","title":"行路难·君不见草木荣复凋","dynasty":"元代","author":"郭翼","text":"君不见草木荣复凋，青青摧折风霜朝。人生寓一世，何异石火飞流焱。贵贱寿夭百千殊，死者前后孰可逃？当年称意即可乐，烹羊炰羔召同僚。莫令闲虑损汝神，未老面黧毛发焦。冈头松柏多高坟，声誉俱逐尘壤消。令人及此志沈菀，上堂鼓瑟歌诗谣。"}