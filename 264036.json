{"id":"264036","title":"永遇乐·秋草","dynasty":"清代","author":"文廷式","text":"落日幽州，凭高望处，秋思何限。候雁哀鸣，惊麇昼窜，一片飞蓬捲。西风万里，踰沙越漠，先到斡难河畔。但苍然、平原目极，玉关消息初断。千秋祇有，明妃冢上，长是青青未染。闻道胡儿，祁连每过，泪落笳声怨。风霜顿改，关河犹昔，汗马功名今贱。惊心是、南山射虎，岁华易晚。"}