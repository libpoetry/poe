{"id":"812283","title":"寄郭筠仙昆仲","dynasty":"清","author":"江忠源","text":"翠柏产高冈，百卉无颜色。得一已足珍，双株况挺特。物生固难量，才大天所啬，嗟此独郁葱，吹嘘岂人力。大厦需栋梁，良工终见识。霜雪虽云苦，摧挫实培植。保此后彫心，无为徒郁抑。订交近十载，相见能几霜。京华一相失，各在天一方。昨夜梦见君，携手入我堂。觉来仍万里，残月照我床。吾思齐年中，莫如与子臧。子今既憔悴，我意亦凄凉。凄凉何足惜，但恐鬓毛苍。各理千秋业，努力爱时光。"}