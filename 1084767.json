{"id":"1084767","title":"和韩桃源图","dynasty":"宋","author":"王十朋","text":"嬴秦斩新开混茫，傲睨前古无虞唐。诗书为灰儒鬼哭，李斯秉笔中书堂。长城丁壮无还者，送徒更住骊山下。避世高人何所之，出门永与家乡辞。入山惟恐不深远，岂是得已巢于斯。来时六合为秦室，未省今为何岁日。吏不到门租不输，子长丁添更何恤。春入山中桃自花，招邀隐侣倾流霞。男耕女织自婚嫁，派别支分都几家。谁泛渔舟迷处所，山开洞辟闻人语。乍相惊问卒相欢，设酒烹鸡讲宾主。可怜秦事已茫然，帝业初期万万年。犹道祖龙长在世，岂知异姓早三传。邻里殷勤争饷馈，人情与世无相异。未信壶中别有天，却讶身游与梦寐。山花乱眼鸟哀鸣，数日留连喜复惊。更从洞口寻乡路，逢人欲话疑非情。异日扁舟欲重顾，水眩山迷红日暮。后来图画了非真，作志渊明乃晋人。"}