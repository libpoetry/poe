{"id":"730359","title":"送王壬秋归湘潭","dynasty":"清","author":"张之洞","text":"鸣华钟，调素琴。漆室老女方哀吟。不嫁不悲好颜色，不知何事伤春心。春心千里岁华晚，洞庭风起白波卷。游子对酒思故乡，秋士登高悲送远。不如一觞欢今夕，此会不比新亭集。横流能无沧海忧，陆沈差免神州泣。情怀难遣游梁人，声价犹同入洛日。机云入洛正青春，屣履公卿竞到门。东宫绝艳徐陵体，江左哀思庾信文。笔豪费尽珊瑚架，墨沈书残白练裙。璧月如花照琼树，汉皇好文偏不遇。谈经何意动红阳，献策岂能感杨素。贵游偶餍五侯鲭，微识早成豪士赋。作赋雕虫悔误身，横刀负羽耻依人。河北军中呵太守，征西坐上笑参军。十年偃卧衡山里，侯王徒隶峥嵘起。已知马槊胜文章，犹倚儒冠侮兵子。乡人不荐马长卿，生意刁骚殷仲文。种柳江潭忽已老，蓬莱再到今扬尘。闲关北来谁共语，朝野欢娱奏钟鼓。千官重见汉威仪，故宫仍是周禾黍。词客吊奇偶经过，野望苍梧涕泪多。不信禳灾凭属玉，竟符妖谶陷铜驼。沈炯登台空拜表，梁鸿过阙独哀歌。哀歌莫被中朝怒，拜表幡然念乡士。淮南丛桂娟娟生，不乐留住长安城。秦嘉上计终思妇，王式徵来本强行。九疑窈窕湘波绿，高楼正临湘水曲。女儿授学书满床，小妇弹筝美如玉。尽添鸿宝付名山，会听蒲轮动空谷。君去江干兰自芳，君诗荡气更回肠。欲从无奈湘潭水，我亦金门执戟郎。"}