{"id":"1215831","title":"黄岩盛景则来为吾郡征官见示诗文因成一章","dynasty":"元","author":"洪焱祖","text":"昔我游公乡，瞻望弗及见。公今仕吾州，过从两不倦。人生水上萍，邂逅随风转。端能相知心，岂在蚤识面。高文久自珍，屡请容一眄。如升泰山顶，朝观海日眩。云涛浮青红，光采生万变。新诗更圆美，花暖娇莺啭。忽疑龙挂天，飞雨响银箭。呜呼此事难，补衮非袜线。沉吟拊几案，便欲弃笔砚。终然齿未衰，犹冀骨可换。跪请九还诀，昼夜锻复鍊。骖鸾侍远览，八极如抹电。宁同井底蛙，局促自矜衒。"}