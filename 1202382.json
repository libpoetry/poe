{"id":"1202382","title":"归朝欢","dynasty":"元","author":"王处一","text":"羽盖霓旌满空簇。暗合朝元真数目。逍遥自在乐真欢，何须一派喧丝竹。洞仙歌雅曲。佩环时响清韵玉。做奢华、琼浆玉醴，不让金杯绿。宴罢高真重赐禄。从此灵明无盖覆。回嗟尘世谩贪饕，皆将根本成波漉。不知昏性烛。盖因那边光景熟。怎超升、复投幽暗，刬地遭凌辱。"}