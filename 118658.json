{"id":"118658","title":"将筑南屋借功田家","dynasty":"宋代","author":"苏辙","text":"先人敞庐寄西南，不归三纪今何堪。卜营菟裘阅岁三，西成黍豆余石甔。借功田家并钁杴，农事未起来不嫌。并遣浮客从丁男，芒鞋秃巾短後衫。杵声登登骇闾阎，期我一月久不厌。我方穷困人所谙，有求不答心自甘。一言见许不妄谈，饮汝信厚心怀惭。晨炊暮饷增醯盐，归时不碍田与蚕。"}