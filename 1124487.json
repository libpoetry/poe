{"id":"1124487","title":"次韵赵主簿雪诗十韵二首","dynasty":"宋","author":"项安世","text":"堕地白初形，当空黑如影。喧豗复排拶，混沌方溟涬。惟馀塔可辨，始信江南迥。浩荡海扬尘，模糊山覆顶。梅肥赖香异，竹折伤秀挺。瞻乌已无色，认鹤犹有胫。簇簇歌处楼，栖栖画中艇。端门想班贺，沙路争骏骋。赋客梦游梁，逐臣悲去郢。沾鬓不能嫌，霜毛已垂领。历乱空中花，蹁跹水中影。屑屑复骚骚，凉凉何涬涬。风急阵形圆，云深兵势迥。檐鹊换缁衣，皋禽失丹顶。雁惊芦箭射，鱼畏冰叉挺。出印东郭跟，归遮少陵胫。坐对孙康书，眠思子猷艇。夜气忽峥嵘，冰天梦驰骋。齐珠拟誇梁，卞玉思献郢。庇冻月千间，遗寒麑万领。"}