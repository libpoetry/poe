{"id":"480397","title":"同寮诸公会饮倪侍读宅","dynasty":"明","author":"陆釴","text":"东阁朝回踏晓骢，垂鞭并过玉河东。烟笼红日三株树，寒近清霜五柞宫。诸儒未醉黄封酒，唇干舌强清容皱。呼觞炽炭烦主人，未脱杯盘棋在手。长围纵猎骋心目，势促情穷甘自守。不知朱颜坐此消，反虑追欢落人后。满堂宾客议论雄，妙论何曾默相受。聪明正愧刘光伯，人事所遭十遗九。淹留转觉白日静，鞍马尽回僮仆剩。故人坐我胶漆中，杯深不复知予病。侵晨赴宴夕未归，人影在东犹挽衣。可怜契分宛莫逆，海内知心似此稀。堪嗟世人多贵耳，贺监高楼忆刘子。岘山千古悲无名，岂知高名长不已。当为诸公面服膺，不须沈石勒山铭。"}