{"id":"1106212","title":"入道诗十九首","dynasty":"宋","author":"王庆升","text":"浮世功名水一沤，数来谁得百年留。使能久履姬姜位，泽不加民时可羞。一贫彻骨且安贫，颜范虽贫姓字新。任是富豪能敌国，不知身死属何人。蝇利蜗名是债缘，便须还了听于天。欠多欠少休贪债，必待丰高又不然。若谋富贵说荣亲，养志承颜有几人。素位而行无怫逆，过于列鼎与罗珍。人期上冢要焚黄，名爵思为厚夜光。九祖生天蒙帝渥，只缘一子入仙乡。羲文孔子一先天，互把精微著易篇。不用阴阳真正理，旁蹊曲径是徒然。乾坤大象一阴阳，离坎精华日月光。不取盈虚消息候，若非聋瞽必为狂。求道惟愁不遇真，得真翻惑是何人。但将德行为梯磴，何必攀缘自苦辛。时节因缘不偶然，既由人事亦关天。功深德厚天孚祐，玉籍标名骨自仙。论兵莫待一阳生，习阅攻车要不惊。或跃在渊能自试，不劳征战屈人兵。好下工时便下工，百年光景一飞蓬。后生不值老来值，大药难医骨髓空。闰年为厄要先推，阳忒阴差莫妄为。守待一阳来复后，斗加东北月沈西。夜夜工夫总一般，坎男离女共同欢。专心直待阴阳足，却马休兵国自安。九转金丹九月圆，木金胎旺好安禅。纯坤月里纯乾足，手把仙瓢酌醉仙。清高之士贵清虚，捕影追风钓火鱼。阔论高谈惊世俗，老君终是惮回车。闾阎小子不明心，执著旁门学采阴。坐卧三峰终作鬼，畴知仙遒有浮沉。先天妙质罕人明，尽向虚无唤己名。太极重归无极后，谓之皇极始长生。万卷丹书名一般，金砂玉石辩应难。自非夙有神仙骨，未易教君洗眼看。金丹至药匪寻常，幸藉西华泄此方。天上有之无计得，积功须及许旌阳。"}