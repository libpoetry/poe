{"id":"1233044","title":"天台歌奉简郡庠谢广文玉成","dynasty":"元","author":"周巽","text":"峨峨天台峰，峰高几千丈。金乌浴海潮，飞出天门唱。中有绿发翁，神清气豪宕。远继太傅踪，游观赤霞障。著屐步云衢，鸣珂对天仗。翩然举飞翰，振铎螺川上。文章若有神，班马不相让。诗兴秋云高，词气春涛壮。兹辰涉大江，携诗远来访。延坐振文堂，高谈知雅量。鱼来芹泮看，鹤去梅边放。孤云起东山，式慰群生望。"}