{"id":"380010","title":"念奴娇·何春洲在草堂图","dynasty":"清代","author":"赵庆熹","text":"杏花门巷，试雨声多处，问春消息。中酒烧灯人意懒，又是销魂时刻。见说江南，连朝天气，只觉东风急。题诗须记，莫教忘了寒食。因想十里香尘，紫骝嘶断，帽影鞭丝客。争似草堂清绝好，红到枝头颜色。水竹篱边，山桃檐外，燕子能相识。明年花放，我来此处横笛。"}