{"id":"1041528","title":"雨过前轩偶记","dynasty":"宋","author":"刘敞","text":"江南羁客怀乡墅，晓起前轩对零雨。清波满目如鉴中，绕岸高松十馀树。砌旁芳草似汀洲，巉岩殿角飞红楼。沈光倒影入浪底，宛是若邪溪上头。薄雾疏烟迷近远，水色谁能辨深浅。忽惊谢去尘中游，不知正自居京辇。何人草服倚长松，回头误问钓鱼翁。眼前景致偶相同，岂异仙术游壶中。"}