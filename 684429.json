{"id":"684429","title":"人有自郢来者辄有所述敬赋三诗","dynasty":"明","author":"王廷陈","text":"帝典隆先德，王心永孝思。一为沛邑幸，重睹汉官仪。民以枌榆复，恩于父老私。普天蒙在宥，兹地特先施。周王湛露雅，汉帝大风歌。野老提携听，邦人感激哦。邑争牛酒献，道望羽旄过。金石音当被，乾坤德岂磨。殿阁重临日，园陵历览馀。闾阎闻警跸，妇子识銮舆。谷应轩辕律，山藏大禹书。天文将睿藻，辉焕楚村墟。"}