{"id":"1036910","title":"沁园春 送戴石屏","dynasty":"宋","author":"宋自逊","text":"归去来兮，田园将芜，云胡不归。既有诗千首，如斯者少，行年七十，从古来稀。地阙东南，天倾西北，人事何缘有足时。江湖上，转不如前日，步步危机。石屏自有柴扉。占海岸、潮头岸一矶。唤彩衣孙子，携壶挈榼，白头翁媪，举案齐眉。身外声名，世间梦幻，万事一程无是非。书来往，都不须长语，直写心期。"}