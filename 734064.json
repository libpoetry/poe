{"id":"734064","title":"坐灵隐冷泉亭得响字","dynasty":"清","author":"孙蕙","text":"侵晓纵清眺，爽气生林莽。脱叶映初阳，宿露滴余响。幽讨策短筇，岩壑恣下上。灵隐瞰湖光，泠然惬心赏。蘋香散汀沙，鸥泛随兰桨。萧萧枫树林，色夺明霞朗。支公快同游，玄言共俯仰。人生激电流，能著屐几雨。岩栖养性灵，衔杯动遐想。何时赋《遂初》，结屋东西瀼。"}