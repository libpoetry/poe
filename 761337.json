{"id":"761337","title":"绿意  萤","dynasty":"清","author":"蒋春霖","text":"春原草宿。酿湿痕作影，光散林麓。近水偏多，避月还明，飞飞自照幽独。西风不醒雷塘梦，化万点、秋魂相逐。更那堪，雨暗黄昏，败井废苔凝绿。还记荷亭露坐，小池乍退暑，凉气吹烛。绕遍花阴，巧入湘帘，笑倚画罗同扑。而今一院繁星乱，但冷飐、萧萧疏竹。等恁时，闲贮绡囊，怕展翠笺重读。"}