{"id":"867382","title":"题大光寺诗","dynasty":"宋","author":"史尧弼","text":"百转细落修蛇蟠，两间螺髻巉青峦，其下碧涧流清寒。天旋路尽不复去，环为绝嶂凌空攒。伧儜左右更折旋，摄伏犀虎蹲猊狻。忽然覆釜落山趾，化出宝宇中平宽。石床曩事知有无，猖狂欲往心渺漫。空忆盛时元壮观，鸣钟击鼓侵云端。天魔禠魄不敢干，那知劫灾须臾间。凄凉瓦砾荒丛菅，但存四壁空青山。兴亡一去宁复还，独遣道者身苦难。我喟而作坐长叹，乞为白云千岁闲。"}