{"id":"1124731","title":"次韵刘明远移家","dynasty":"宋","author":"徐玑","text":"隐居须是僻，君向数家村。自以闲为乐，何嫌贫尚存。碧波连草舍，白日掩柴门。挂得一瓢在，风来应恶喧。恬淡安身易，新家似旧居。径凉行落叶，池净数游鱼。诗得唐人句，碑临晋代书。半生惟此乐，同辈必无如。躬耕儒者事，甘苦自能便。叩角吟山际，休锄坐竹边。长年多涉历，丰岁少忧煎。一一旧所好，知君能弃捐。"}