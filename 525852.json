{"id":"525852","title":"子鱼南轩看菊","dynasty":"明","author":"顾璘","text":"新霜下庭除，寒气薄丛菊。幽花汎馀馨，残叶抱枝绿。佳人惜流序，玩此竟昏旭。开筵叙同心，漏转更秉烛。飞觞不停手，既醉情益属。忆余别君堂，三岁始再复。前时笑歌人，今日半成哭。君颜渐非朱，我发素将秃。悠悠百年期，流转亦何速。功名有天造，升高易颠覆。不如丘园中，放浪展心曲。月出但高歌，无用太拘束。"}