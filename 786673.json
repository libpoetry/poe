{"id":"786673","title":"丽江古城雪景","dynasty":"清","author":"牛焘","text":"山城二月春正寒，香雾濛濛露未干。东风酿雨还酿雪，落皑满地玉栏杆。银床金井埋鸳甃，万瓦晓失鱼鳞绉。梨花昨夜满东栏，柳絮今朝迷远岫。村径无人半掩扉，园头拾枯炊烟微。帘幕无声银蒜吟，但闻泉溜入空帏。游丝冻惹蔷薇架，折竹轻欹海棠榭。香篆氤氲睡鸭沉，空庭寂寞饥乌下。瑶阶伫立望眼迷，云垂雾重天宇低。檐牙未雨千点溜，门外落花一尺泥。暝色乍开延素煦，欲晴未晴几朝暮。半晌欹枕怯梦寒，坐拨炉火寻诗句。"}