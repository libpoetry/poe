{"id":"1220086","title":"江西道院","dynasty":"元","author":"朱晞颜","text":"神仙荒诞不可推，独馀清净为吾师。盖公堂上日初永，吏舍群饮相恣睢。治平不挠俗自化，尧舜垂拱称无为。一从相国去汉室，此道汨没谁人知。筠江江上有故宅，丹气纳烂霞争辉。相传八百驻笙鹤，碧落有路通岩扉。我来历览拭遗扁，华屋突兀争翚飞。信知上界足官府，堂庑深静行逶迤。列曹简重喧竞息，未必吾气为居移。使君知理过伯始，坐看千里春熙熙。"}