{"id":"830652","title":"送文信国公铁如意歌","dynasty":"清末民国初","author":"吴重憙","text":"呜乎信国公，从容殉大节。于今五百八十年，遗泽犹留一钩铁。铁背铭词镌六字，曰圣瑞文天祥制。诗僧拓墨共流传，我观公物见公志。公昔生也兆紫云，公及冠也擢状元。公既相也宋已去，公之死也未五旬。乌金一握思风度，山河半壁凭分付。赐字新镌柄上铭，知是登科年后铸。我闻公性初豪华，唾壶或以和筝琶。又闻公也自贬抑，军中或佐指挥意。自从真州夜走空坑败，悲凉柴市铭衣带。击节高吟《正气歌》，遗器遗文同百代。吁嗟乎！物之显晦信有时，公之遗爱今在兹。云孙小印玉带砚，枯桐尾勒青原诗。乃知物以人重同不朽，足与齐简狐笔良椎武节千秋垂。晞发参军公知己，琅玕一握恰好相追随。惜哉象弈图谱四十局，竟随玉㞟埋蒿莱。尝将臣节论忠义，明季差堪侪宋季。铁工输与张鳌春，姓名犹得传附骥。呜呼两公如意从此留人间，艺林歌咏成嘉事。有宋一代文信国，有明一代赵忠毅。"}