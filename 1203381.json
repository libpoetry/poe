{"id":"1203381","title":"莺啼序","dynasty":"元","author":"王哲","text":"莺啼序时绕红树。应当做主。骋嘤嘤、莹莹声音，弄晴调舌秤羽。潜身在、朱林茂处。愈绵变百般言语。喜新铅、新汞俱齐，叫归宗祖。唤觉呼惺，顿晓本元初，天然规矩。定分他、甲乙庚辛，九宫八卦门户。驱四象、通推七返，用千朝、炼成文武。这金丹，由此三年，渐令堪睹。婴儿跨虎。姹女骑龙，白云招翠雾。各各擎、钢刀慧剑，接刃交锋，隐密藏机，两家无惧。乌龟赤凤，前来降伏，和合罢战休兵戍。被灵童、结构同相聚。从兹慢慢，搜寻宝贝完全，要见便教知数。明珠万颗，吐出神光，倒颠笼罩住。迸一条、银霞袅袅，撞透清霄，晃耀晴空，偏开琼路。中间独现，真妙真玄，星冠月帔端严具。把双眸、高举频回顾。观瞻了了清清，湛湛澄澄，害风得遇。"}