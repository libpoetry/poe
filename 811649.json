{"id":"811649","title":"菩萨蛮 幽愤","dynasty":"清","author":"左锡嘉","text":"天风吹被芙蓉镜。镜花零落相思影。秋水浸愁魂。空馀血泪痕。孤灯凄欲断。素幔和愁卷。金缕旧罗裳。依稀鸳与鸯。蜀山一抹伤心碧。苕苕亲舍南云隔。头白泣孤雏。双双泪眼枯。问天天不语。炼石将安补。月黑夜漫漫。霜风刺骨寒。轻携八口舟如叶。伤心没个慈航接。生死奈何天。吟魂应解怜。巫山云作障。巴水风生浪。素旐阻危滩。白杨萧寺寒。"}