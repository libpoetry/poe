{"id":"815487","title":"中秋遣兴寄友二首","dynasty":"清","author":"徐宗达","text":"满江风雨搅清秋，竟夕焚膏赋旧游。近日行藏输宋鹢，平生心胆似吴牛。君能怜我还应泣，壮不如人只合休。且复一樽开口笑，醉中大可葬新愁。豪气而今觉渐消，江东枉说阿龙超。弄丸谁是市南手，谐俗还羞楚国腰。八月涛声醒愕梦，三更雨脚动吟瓢。海天大有悲歌地，莫谩随人破寂寥。"}