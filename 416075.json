{"id":"416075","title":"月夜偕冯大携酒宝光寺院前畅饮醉后得长句一章以答之","dynasty":"近现代","author":"魏幼禽","text":"一千年后呼太白，跃入酒杯吸酒魄。自古仙人不可期，有酒不醉真堪惜。况逢三五月明时，一年几度如今夕。有酒无月愁举杯，有月无酒空皎洁。蟾精易蚀壶易竭，何况人生不满百。举头高叫老蚌胎，举足踢倒糟邱台。茫茫万古递相去，古人已往今人来。今人不如古人乐，阮生徒抱穷辕哭。世上悠悠殉名利，难怪次公无醒目。古之饮酒人，以酒乐天真。识得醉中趣，冥合形外神。淳于一石亦能饮，更有荷锸刘参军。兰陵之郡宜城路，与子相邀会朝暮。愁来痛饮三百杯，吐出奚囊惊鬼句。月兮酒兮奈尔何，但愿与尔毕世相摩挲。醉后狂言欲呈佛，不饮必受阇黎诃。何如与子共把金尊倒，放眼乾坤春正好，莫使朱颜变衰老。"}