{"id":"661830","title":"美女篇","dynasty":"明","author":"郑岳","text":"美女出琼闺，姿容皎白晰。婉娈当盛时，丹铅去华饰。岂徒誇靡曼，礼度谨修饬。少从柯斧言，与君结良匹。纤手敢自爱，辛勤事家室。烹饪奉宾祭，机杼务组织。鸡鸣起盥漱，昏暮未遑息。始时君家贫，数岁颇储积。将谐百岁欢，一朝遭谴斥。萋斐成贝锦，青蝇间白璧。贞性岂善淫，蛾眉生妒嫉。懊恼难自明，抚床时掩泣。族里为咨嗟，姑嫜谁顾惜。娉婷将奚归，皓首不更适。祝发习道经，焚香诵晨夕。天心如有感，庶几终察识。"}