{"id":"662644","title":"题崔氏所藏豫章吴彦英岁寒三友图","dynasty":"明","author":"石宝","text":"孝芬家藏三友图，峥嵘相照冰雪孤。豫章名墨出道子，挥毫扫素能如此。当轩一见毛骨竦，已觉足踏空山里。朔风如刀铲丘垤，阴崖一夜玄冰裂。万壑千岩惨不舒，菑翳塞涂桑檿折。磥砢独有松凌风，疏篁亦与梅花同。铁肝石胆可沥视，不独能显还能穷。大夫森森气千尺，䘙武流风映淇澳。谁言处士盗虚名，林逋老去清如玉。忆昔东风繁盛时，妖红靓绿斗春姿。桃花柳花各驰骋，笑人冷落颦栖迟。富贵徒知轻澹泊，宁知世态终摇落。万种豪华一夕尽，谁人颜色还如昨。天王昨夜召匠氏，玉帛待献明堂里。榱桷如云匝地垂，隆然巨栋中天起。伶伦奏乐来鸣凤，调珍列鼎庖人送。笙箫晓入轩辕庭，和羹夜落高宗梦。嗟哉迟速有命奚可诬，丈夫未遇聊踌蹰。知我岂无鲍叔义，国士亦有睢阳须。贞心劲节可相保，荣辱背弃非吾徒。君不见今人但知暖胜寒，多少人家爱牡丹。洛阳丹青布天下，我看君画心独欢。"}