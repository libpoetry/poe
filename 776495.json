{"id":"776495","title":"旅鼓浪屿口占","dynasty":"清","author":"蔡佩香","text":"孤悬海外拟瀛洲，绿水无痕万古流。捲浪腥风悲夜雨，挑灯醉月泛江舟。洞天一碧群峰应，岛屿遥临四面收。大地茫茫成古迹，青山有约再来游。连朝细雨挟潮飞，春色阑珊映四围。屋小草深连座绿，天空水白烂晴晖。山川不老沧桑幻，风景依然人事非。今日登临何所感，一腔热血付炎煇。劫后登楼此日初，无成往事半荒疏。更残花露穿窗湿，夜静诗心伴火虚。烟雨半村山市小，风云一角海天舒。我来不作繁华梦，旅况无聊淡自如。"}