{"id":"507528","title":"驺虞歌命补作","dynasty":"明","author":"李昌祺","text":"钧州有兽驯且仁，身如白虎性如麟。雪月英华为骨格，阴阳秀淑作精神。双瞳每讶常悬镜，四足何曾暂蹑尘。墨缕萦肤浓染黛，霜茸剪毳巧丝银。丝银镂璧相鲜丽，禀性慈良不搏噬。盼顾生草忍践伤，逢着生虫恒引避。熊貙屏息既钦服，獬犴闻风惭猛厉。山融川结自应殊，鬼护灵呵畴敢易。卫士窥觇敬启王，王言此物异寻常。命披尔雅深论讨，使阅周诗细考详。尔雅周诗同一义，名曰驺虞端的是。皇家恩泽久涵濡，海㝢休祯聿来至。来至爰从汴水隅，清斋晨迓即郊墟。蔼蔼芳花映冰质，瀼瀼繁露湿文躯。文躯寔匪蒐田得，纯忠纯孝能敷格。虽云地产壮亲藩，忱乃天教彰圣德。队仗戒严轩槛盛，军校舁随帐幕行。窈窕腰间披绣芾，玲珑颔下系珠缨。万斛楼船连夜发，千声笳鼓一时鸣。遥辞艮岳梁园境，远贡蓬莱建邺城。蓬莱咫尺五云间，王躬进献悦龙颜。侧身拜舞趍跄巧，垂首盘旋气象閒。垂首侧身仍侧耳，妥尾徐前复徐止。夕卧香茵禁苑中，朝濯甘泉御河里。得侍金阶兼玉墀，屡啖黄流并紫芝。廷臣稽颡尽称庆，儒官伏阙竞陈诗。赐出京城民快睹，老壮奔驰日旁午。拥道争看杂女男，填街队仗喧箫鼓。填街拥道共嗟称，穹祇荐此瑞朝廷。底须想象空摹影，幸遇升平真见形。共诧奇祥冠今昔，谁知宵旰存谦抑。所重年丰所宝贤，洛龟宛马诚何益。荡荡巍巍昌运开，熙熙皞皞似春台。永沐周南召南化，为歌为颂愧非才。"}