{"id":"1236696","title":"丁亥过沙井和移剌子春韵二首","dynasty":"元","author":"耶律楚材","text":"科登甲乙战文围，吾子才名予独知。巢许身心君易乐，萧曹勋业我难为。有恒得见实无憾，知己相逢未忍离。携手河梁重话旧，胡然羞和子卿诗。行藏俯仰且随时，缊袍怀珠人未知。燕雀既群难立志，凤凰不至拟胡为。可嗟世态频更变，何奈人生多别离。莫忘天山风雪里，湛然驼背和君诗。"}