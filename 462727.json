{"id":"462727","title":"灵岳寺","dynasty":"当代","author":"幻庐","text":"形影暗相吊，迟迟过往客。即逋纵横波，兆年触引力。流光疾如斯，彼苍容仅隙。幻梦惟先觉，吾宁安所适。独钟岳之灵，纷攘聊存息。亘古默相屹，苦劫皈净域。镕铸铁山馀，双丸照雪积。叠屏送遥青，烟墟依寸碧。钟鼓隳台基，庑殿戗梁脊。鬼物出图画，隐隐驳垩壁。霜皮护法身，攫拿老龙格。累代替荣枯，百衲閒卜弈。复判一局平，崇朝连永夕。空阶狐兔走，蓬雀群振翼。檀篆销蒲团，梵夹遗瓦甓。因持菩提心，托钵虔挂锡。山外已还春，谷中寒尚逼。风湍缩趾爪，冰淩鲠胸臆。入山忘何年，起结潜计历。新汲古井波，微响破岑寂。"}