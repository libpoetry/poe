{"id":"1128421","title":"周元举侍郎梅花次韵三首","dynasty":"宋","author":"葛立方","text":"不随群卉艳阳天，几树孤芳玉涧前。陆凯何妨饷范晔，绿华端合伴羊权。忧虞莫问兵戈满，赏玩要须酒盏先。虽是广平心似铁，也应作赋咏蕃鲜。山村疑有散花天，五出琼瑶忽满前。闺女传香得韩寿，宫娥濡蜡照公权。赏心共付尊中美，索笑谁为席上先。它日成阴子如豆，不堪对酒割芳鲜。怪底穷冬凛冽天，一枝香艳媚尊前。未应黑帝专司杀，谁道青阳独斡权。冷伴素蟾斜弄影，轻飞么凤欲相先。坐中人是王夷甫，幽韵清标两斗鲜。"}