{"id":"732219","title":"楚江雁","dynasty":"清","author":"邢昉","text":"江南八月蒲稗黄，天边雁叫烟苍苍。历落沙头并水际，三三五五分成行。当时见雁心凄恻，本为思家叹离隔。如今系艇武昌城，始知身是江南客。木叶萧萧下汉川，参差鸿雁忽联翩。白云洲上疏还密，黄鹄矶头断复连。沔口云深迷楚树，分行作队纷无数。闻道潇湘菰米多，天寒更向潇湘去。"}