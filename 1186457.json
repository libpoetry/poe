{"id":"1186457","title":"送李大夫赴广州","dynasty":"唐","author":"钱起","text":"一贤间气生，麟趾凤凰羽。何意人之望，未为王者辅。出镇忽推才，盛哉文且武。南越寄维城，雄雄拥甲兵。鼓门通幕府，天井入军营。厥俗多豪侈，古来难致礼。唯君饮冰心，可酌贪泉水。忠臣感圣君，徇义不邀勋。龙镜逃山魅，霜风破嶂雪。征途凡几转，魏阙如在眼。向郡海潮迎，指乡关树远。按节化瓯闽，下车佳政新。应令尉陀俗，还作上皇人。支离交俊哲，弱冠至华发。昔许霄汉期，今嗟鹏鴳别。图南不可御，惆怅守薄暮。"}