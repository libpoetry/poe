{"id":"696712","title":"复叹三首","dynasty":"明","author":"郑善夫","text":"我生四十无闻时已暮，三年角巾守烟雾。空村落日门不开，独抱鹑衾哭穷路。麒麟趾折龙马杳，世俗那得知其故。呜呼兴衰用舍总在天，中夜击剑心茫然。忆昔金闺困天梏，乞身还山思维谷。频年藜藿口不充，况复呻吟卧床褥。生子当如孙仲谋，豚犬区区但口腹。于乎天时人事两不值，我生安命而已矣。归来来归愁复愁，洁己不及沧溟流。苦逐狝猴逐山雪，眼中萧萧谁故物。天涯良友半槁死，我身虽在空皮骨。于乎青山伐木鸟嘤嘤，胡为使我无友生。"}