{"id":"190036","title":"送张和叔兼简鲁直","dynasty":"宋代","author":"秦观","text":"汝南如一器，百千聚飞蚊。终然鼓狂闹，啾啾竟谁闻。议郎盛德後，清修继先芬。未试霹雳手，低回从此君。学官冷於水，虀盐度朝曛。间蒙相暖热，破忧发孤欣。君今又复去，冀北遂空群。岂无一樽酒，谁与通殷勤。大梁多豪英，故人满青云。为谢黄叔度，鬓毛今白纷。"}