{"id":"694428","title":"寄袁晖林敬","dynasty":"明","author":"陈献章","text":"颇忆江湖林子翼，小斋留饭更袁晖。人心人面人人异，贤辈如前共饭时。南州香匮久流传，亦卖东湖草屦钱。莫共诸贤理铅椠，只治香匮过年年。岁首诗缄寄草梅，路傍先倩秉之开。而今两眼西风泪，谁解传声到夜台。若道鸱夷解了心，五湖何用更千金。鲁连长揖平原去，风月无边碧海深。"}