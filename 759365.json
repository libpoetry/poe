{"id":"759365","title":"日蚀诗","dynasty":"清","author":"丘逢甲","text":"天鸡唱晓声琅琅，六螭驾日升榑桑。朱麟忽斗阻日驭，赤乌饥啄金轮旁。佛方灭度魔未伏，天龙八部何披猖？罗㬋左手出障日，中天竺国全无光。须弥山影陡闇黑，当昼星见垂妖芒。南赡部州古圣国，羲鞭猛著当空忙。魔云走逐复不舍，虽欲远避难为藏。尚留半镜不全缺，奋目赖有开天皇。羿弓昔射九乌死，一乌留使终朝翔。岂容魔力夺所舍？坐令万古无阴阳。岁星过处玉犬吠，魁杓方指苍龙苍。于时下方正岁旦，太史占日书灾祥。中朝天子用中法，乃罢酒醴停笙簧。陈兵典已命司马，萦社术复稽公羊。龙舆不御避正殿，麟鼓载击通天阊。有经救护出佛口，亦遣梵诵僧衣黄。黄冠复令道所道，步虚声里飞金章。预传丹诏戒群吏，郡朝县舍同遑遑。百神闻之奏天帝，迩来叠肆群魔狂。丰隆祗今赐休假，太皞莅职方治装。时惟三方庆高会，列仙竞进朱霞觞。径欺天醉巧抵隙，举手更肆魔氛强。前犹障月此障日，未可天度仍包荒。祛罗行且涌海天，药叉罗刹争跳梁。迦楼罗动鹏翮猛，乾闼婆耸龙头昂。帝车窃据弄斗柄，妖党朋煽联天狼。神州况复有伏莽？徵妖召怪难为防。共工头坚柱且折，蚩尤气横旂频扬。治之不早使潜结，将易天姓纷刘张。以魔应魔竞强倔，戎首实自罗㬋倡。下方日月号天眼，任蚀不治讹天盲。赤云飞夹白虹贯，效尤而起安可常？甚将裂日作三两，蚀而不已日且亡。收之桑榆未为晚，百神伫待张天纲。维帝曰嗟予其治，维尔神并扶阳刚。乃诏郁仪饬内政，结璘阴教为匡襄。赐之天弧威不服，参旂井钺光煌煌。魔将束手伏鬼国，寰宇无复妖氛飏。彼虽障日日固在，但用魔法胡能长？天工自古贵人亮，此理维圣为能详。昔垂佛日使西照，天龙八部走且僵。况今苍精且御宇，将游化日如陶唐。要须中国圣人出，前驱麒麟后凤凰。大九州成大一统，万法并灭宗素王。四天下皆共一日，永无薄蚀无灾伤。不然测日有辩口，魔法复幻来西方。直教天变不足畏，流祸且恐过焚坑。不惟两儿困尼父，顽辩如盂如探汤。彼乃有帝解造日，将惑黄种归亚当。谁欤觉者解厥惑，力拒魔说毋遗殃！下方有臣心向日，捧日愿大无能偿。梦排阊阖闻帝语，天空海阔歌慨慷。海风浩浩夜未央，天鸡再唱云入房。"}