{"id":"1129959","title":"偈四首","dynasty":"宋","author":"释智本","text":"满口道不出，句句甚分明。满目觑不见，山山叠乱青。鼓声犹不会，何况是钟鸣。祖翁卓卓荦荦，儿孙龌龌龊龊。有处藏头，没处露角。借问衲僧，如何摸索。牙如刀剑面如铁，眼放电光光不歇。手把蒺藜一万斤，等闲敲落天边月。头戴须弥山，脚踏四大海。呼吸起风雷，动用生五彩。若能识得渠，一任岁月改。"}