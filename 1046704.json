{"id":"1046704","title":"社日陪祀渚宫退作长句呈圣邻屯田","dynasty":"宋","author":"刘摰","text":"楚乡地薄气不密，寒燠开闭无春冬。盛阳不效二月尾，日夜霰雪雨以风。社坛污潦害展祀，奠献蕝席移渚宫。层台大厦礼少变，饩羊不去精享通。须臾巳事云解駮，象纬落落天曈昽。起凭危欗久顾望，肃然羽翼开愁胸。恍疑身世此何地，蓬瀛岌岌三山宫。平湖无波万籁息，但见桥影僵双虹。岂无林花与嘉木，荡摇摧折今一空。枝头尖纤卷寒绿，水面狼藉浮残红。荆州独此号胜地，经年未始来其中。夤缘陪祀幸一至，岂期端值青春穷。嗟吾老去少欢绪，况乃人事多匆匆。与君却作避暑约，解衣岸帻看云峰。携壶挟策无不可，此乐岂特春游同。"}