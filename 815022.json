{"id":"815022","title":"丙午八月日本修文馆讲席赠南菁旧同学","dynasty":"清","author":"姚鹏图","text":"南菁文藻久荒芜，尚有君山一卷图。但使遗珠返沧海，未妨吾道在江湖。窥墙已被东家笑，博簺应怜玉女孤。安得灵猧收此局，倚枰难换旧棋枯。同上修文海外楼，李唐榜署到今留。千金未计求真骨，一傅犹能敌众咻。反哺漫言乌尽孝，补天终与石为谋。书生踏遍抟抟土，日入还为日出讴。"}