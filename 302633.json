{"id":"302633","title":"八声甘州·瓠厂游鱼鳞峡归，词久未成，赋此以为引喤","dynasty":"现代","author":"黄公渚","text":"渺何年、左股割蓬莱，孱颜接天青。望危岑削铁，苍崖拔海，云树冥冥。雨后四天飞瀑，涧水带龙腥。无际清秋景，高与云平。壁立鱼鳞双峡，坐盘陀方丈，濯足清泠。幻神羊化石，起伏若为情。倚青冥、孤亭高处，破层岚、长啸四山醒。归途晚，在斜阳外，一路蝉声。"}