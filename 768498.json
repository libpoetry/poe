{"id":"768498","title":"芳草 送秋田重游豫章并过楚南","dynasty":"清","author":"李良年","text":"乍新年、雨丝添涨，南枝犹冷沙村。拟攀香雪赠，奈它花未放客先分。迢迢临浦别，拂短帆、千里江云。看此去小姑翠妩，唤旧游人。沉吟。元婴阁底空，飞蛱蝶，往迹难寻。一灯青雀远，笛残琴阕，想满眼伤春。锦囊应有句，记落霞、飞骛川程。但二十四番风后，定到湘阴。"}