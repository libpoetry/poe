{"id":"832482","title":"齐天乐 壬戌庆祝许旅长绍宗及黄团长黛玉、李团长圭如清乡获胜","dynasty":"清末民国初","author":"陈虔安","text":"残星数点天将晓，仓皇拔营登道。李绩横戈，黄忠仗剑，手挈雄兵不少。军威直捣。过汝水涂溪，金鸡数堡。追逐群酋，清晨马踏寒霜早。回龙塞穿云表，任鼠辈蟠居，磨牙砺爪。霹雳一声，横飞炮石，贼帅都成猿鸟。尸骸颠倒。且荟萃鲸鲵，崇封碧草。指骂千秋，快城乡父老。"}