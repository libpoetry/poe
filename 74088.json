{"id":"74088","title":"庆宫春·送袁仲野归绍兴","dynasty":"元代","author":"朱唏颜","text":"彩笔传歌，青衫提剑，幕中谁似风流。使檄联芳，宾筵接武，后尘每继清游。晓云春梦，试回首、星霜再周。仙曹书满，荐剡交推，一鹗横秋。扁舟乍可夷犹。一镜平湖，数点轻鸥。醉客疏狂，骚翁豪放，二公同是朋俦。仕而犹隐，料出处、胸中已筹。故山虽好，未许归来，一赋休休。"}