{"id":"618021","title":"为方生伯情赋白鹦鹉篇","dynasty":"明","author":"何吾驺","text":"天下禽鸟何最奇，凤凰之外鹦鹉绝。黄冠缟带芳草青，白衣飞彻陇山雪。陇山年年草色萎，西域远来孤飞啼。一朝振翮事君子，感恩图报遂忘归。当杯进酒浑欲舞，和歌枝头情栩栩。慧性未甘凡鸟趋，幽怀肯向世人语。主人作赋何翩翩，若非处士即谪仙。会当长风九万里。相期一举绝云天。"}