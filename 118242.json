{"id":"118242","title":"和子瞻雪浪斋","dynasty":"宋代","author":"苏辙","text":"谪居杜老尝东屯，波涛绕屋知龙尊。门前石岸立精铁，潮汐洗尽莓苔昏。野人相望来水住，扁舟时过江西村。窗中缟练舒眼界，枕上雷霆惊耳门。不堪水怪妄欺客，欲借楚些时招魂。人生出处固难料，流萍著水初无根。旌旗旋逐金鼓发，蓑笠尚带风雨痕。高斋雪浪卷苍石，北叟未见疑戏论。激泉飞水行亦冻，穷边腊雪如翻盆。一杯径醉万事足，江城气味犹应存。"}