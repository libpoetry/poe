{"id":"1125255","title":"阮郎归","dynasty":"宋","author":"晏几道","text":"粉痕闲印玉尖纤，啼红傍晚奁。旧寒新暖尚相兼，梅疏待雪添。春冉冉，恨恹恹，章台对卷帘。个人鞭影弄凉蟾，楼前侧帽檐。来时红日弄窗纱，春红入睡霞。去时庭树欲栖鸦。香屏掩月斜。收翠羽，整妆华，青骊信又差。玉笙犹恋碧桃花，今宵未忆家。旧香残粉似当初，人情恨不如。一春犹有数行书，秋来书更疏。衾凤冷，枕鸳孤，愁肠待酒舒。梦魂纵有也成虚，那堪和梦无。天边金掌露成霜。云随雁字长。绿杯红袖称重阳。人情似故乡。兰佩紫，菊簪黄。殷勤理旧狂。欲将沈醉换悲凉。清歌莫断肠。晚妆长趁景阳钟，双娥着意浓。舞腰浮动绿云浓，樱桃半点红。怜美景，惜芳容，沉思暗记中。春寒帘幕几重重，杨花尽日风。"}