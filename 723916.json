{"id":"723916","title":"拟魏太子邺中集诗八首 其三 陈琳","dynasty":"南北朝","author":"谢灵运","text":"皇汉逢迍邅，天下遭氛慝。董氏沦关西，袁家拥河北。单民易周章，窘身就羁勒。岂意事乖己，永怀恋故国。相公实勤王，信能定蝥贼。复睹东都辉，重见汉朝则。馀生幸已多，矧乃值明德。爱客不告疲，饮燕遗景刻。夜听极星阑，朝游穷曛黑。哀哇动梁埃，急觞荡幽默。且尽一日娱，莫知古来惑。"}