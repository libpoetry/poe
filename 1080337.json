{"id":"1080337","title":"寄题曾黄州重修睡足斋","dynasty":"宋","author":"吕本中","text":"云涛际天江北路，郡古人稀春欲暮。平生想像睡足庵，颇见王杜安身处。十年兵火庵已坏，草莽连岗穴狐兔。使君初来席未暖，重就新斋立窗户。疏疏脩竹带泉石，历历幽光点烟雾。竹楼月波不寂寞，雪堂东坡复共住。昔者同遭盗贼扰，今者定蒙神物护。使君忘言坐搔首，抖擞衣襟脱巾履。下帘高枕百吏散，一任江头风断渡。会思王杜与新诗，梦里相逢得奇句。"}