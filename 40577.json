{"id":"40577","title":"代陆平原君子有所思行","dynasty":"南北朝","author":"鲍照","text":"西上登雀台。东下望云阙。层阁肃天居。驰道直如发。绣甍结飞霞。璇题纳行月。筑山拟蓬壶。穿池类溟渤。选色遍齐代。征声匝卭越。陈钟陪夕燕。笙歌待明发。年貌不可还。身意会盈歇。蚁壤漏山阿。丝泪毁金骨。器恶含满欹。物忌厚生没。智哉众多士。服理辨昭昧。"}