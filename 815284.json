{"id":"815284","title":"蝶恋花 五色蝴蝶","dynasty":"清","author":"赵友兰","text":"楼畔犹馀金谷恨。十斛量珠，买得香魂醒。吹水差差添碧晕。苔痕浸入菱花镜。帘外东风凭扫径。拾翠相邀，休误寻芳信。一掬盈盈谁与赠。缀钗飞上轻蝉鬓。点额涂黄妆最靓。捎向花间，巧与莺儿并。明月照人浑未省。郁金堂畔芳心警。春满蜜脾蜂乍静。逐队晨衙，俊味谁能忍，斗草女郎娇欲近。妒它杏子春衫影。"}