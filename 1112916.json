{"id":"1112916","title":"和都运判院韵辄记即事","dynasty":"宋","author":"张孝祥","text":"登临不但为山水，玉节政尔观民风。因君引我看胜处，诗在千山烟雨中。平生烟霞成痼疾，置在朝市殊不宜。梦寻归路向何许，淮南小山生桂枝。先生名字帝所识，三节在道已相望。早晚鸣珂朝玉阙，朱衣正在殿中央。便建油幢上木天，棠阴元不用蒲鞭。南州小试调元手，国步多难政要贤。绿蓑青笠舟一叶，黄麻紫诰言如纶。君扶日月行黄道，我向江湖作散人。盆池虽小亦清深，要看澄泓印此心。不嫌蛙黾相喧聒，夜静恐有蛟龙吟。君诗我续貂不足，曹郐大楚非匹俦。要知二人唱必和，异日盛事传中州。"}