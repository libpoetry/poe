{"id":"356861","title":"一萼红·题楚宝竹居图","dynasty":"清代","author":"冯煦","text":"冶山阴。对一丛寒玉，散发此斜簪。虚白初生，软红不到，何有尘海飞沈。恁佳日、清芬自诵，采丹实、知有九苞禽。虚阁凌霞，层台款月，曾共登临。一自北来仗策，奈年时孤负，酒赋琴心。空翠烟霏，古苔霜蚀，猿鹤无计重寻。算抱此、干霄劲节，忍一卷、虚牝掷黄金。待到西窗再来，已是秋深。"}