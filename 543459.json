{"id":"543459","title":"将登西山绝顶昏黑法华寺废址小憩","dynasty":"明","author":"胡应麟","text":"扪萝上层颠，石门嵌空立。千嵓吹烈风，遗栋袅绝壁。古佛颓苍藤，禅关尚双辟。我行穷登顿，假此暂栖息。残僧一二辈，破榻置瓢笠。山魈供夜谈，木客伴朝汲。岚光坏灶起，燐火断垣出。虚牖号寒蝉，阴廊走伏翼。梵天亦销歇，尘世几更易。愀然发长啸，感此独悽恻。桑田复沧海，浩浩无终极。踟蹰白日暮，拂袖下昏黑。"}