{"id":"833358","title":"百字令 题和甫词卷，即送之安康任","dynasty":"清末民国初","author":"樊增祥","text":"铁君何意，把王郎玉唾，壶唇敲缺。侧帽乌丝奴仆耳，秦柳才堪梯接。怒吼华鲸，软商娇燕，粗细俱能入。小红低唱，玉龙无限凄切。回忆三十年前，樱桃筵上，同按霓裳拍。双请左鱼西向笑，选鍊河声岳色。红杏词名，韭花书品，秦女都能说。渭城秋柳，送君愁损眉叶。"}