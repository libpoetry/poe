{"id":"1198338","title":"关中诗十六章","dynasty":"魏晋","author":"潘岳","text":"于皇时晋，受命既固。三祖在天，圣皇绍祚。德博化光，刑简枉错。微火不戒，延我宝库。蠢尔戎狄，狡焉思肆。虞我国眚，窥我利器。狱牧虑殊，威怀理二。将无专策，兵不素肄。翘翘赵王，请徒三万。朝议惟疑，未逞斯愿。桓桓梁征，高牙乃建。旗盖相望，偏师作援。虎视眈眈，威彼好畤。素甲日耀，玄幕云起。谁其继之，夏侯卿士。惟系惟处，别营棋跱。夫岂无谋，戎士承平。守有完郛，战无全兵。锋交卒奔，孰免孟明。悄檄秦郊，告败上京。周殉师令，身膏氐斧。人之云亡，贞节克举。卢播违命，投畀朔土。为法受恶，谁谓荼苦。哀此黎元，无罪无辜。肝脑涂地，白骨交衢。夫行妻寡，父出子孤。俾我晋民，化为狄俘。乱离斯瘼，日月其稔。天子是矜，旰食晏寝。主忧臣劳，孰不只懔。愧无献纳，尸素以甚。皇赫斯怒，爰整精锐。命彼上谷，指日遄逝。亲奉成规，棱威遐厉。首陷中亭，扬声万计。兵固诡道，先声后实。闻之有司，以万为一。纣之不善，我未之必。虚皛湳德，缪彰甲吉。雍门不启，陈湃危逼。观遂虎奋，感恩输力。重围克解，危城载色。岂曰无过，功亦不测。情固万端，于何不有。纷纭齐万，亦孔之丑。曰纳其降，曰枭其首。畴真可掩，孰伪可久。既徵尔辞，既蔽尔讼。当乃明实，否则证空。好爵既靡，显戮亦从。不见窦林，伏尸汉邦。周人之诗，寔曰采薇。北难猃狁，西患昆夷。以古况今，何足曜威。徒悯斯民，我心伤悲。斯民如何，荼毒于秦。师旅既加，饥馑是因。疫疠淫行，荆棘成榛。绛阳之粟，浮于渭滨。明明天子，视民如伤。申命群司，保尔封疆。靡暴于众，无陵于强。惴惴寡弱，如熙春阳。"}