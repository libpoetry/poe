{"id":"513557","title":"题玉堂散直图送吴汝贤修撰省觐还闽","dynasty":"明","author":"程敏政","text":"金殿当头玉堂署，十二朱廊隐宫树。衣冠济济堂中人，犹似前时起居注。门下斜连金水河，石桥五垒横蛟鼍。扣阍不许外人到，挟册时见诸王过。奎文上应图书府，插架连签照今古。同游恐是十洲仙，下界纷纷半尘土。迩来新诏开中堂，储材圣训何洋洋。日令三馆坐群彦，应制往往催诗章。从容退食龙楼外，松下传餐解簪带。光禄之酒大官羊，终岁天厨有佳赉。宫壶早午漏未央，旭日半下城西墙。出门跨马人分首，缓步不知归路长。老珰如能解人意，惯识青衫閤门吏。几回尔女笑相嘲，何幸相从禁中地。我居史馆今十年，碌碌追陪叨俸钱。就中却爱吴汝贤，才气迥出千人先。承恩谒告辞丹扆，綵服辉辉照秋水。何人为写玉堂图，天上风光动桑梓。我思古人不可当，身在江湖忧庙廊。君是八闽奇俊郎，一饭之际宁可忘。君家二老俱无恙，莫遣文章负今上。朝朝散直定思君，早趣归装拜天仗。"}