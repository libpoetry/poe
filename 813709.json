{"id":"813709","title":"闻官军收复准部四城","dynasty":"清","author":"杨锐","text":"见说龟兹国，河源更尽头。羯胡终伏命，龙额会封侯。贰负尸仍梏，休屠像早收。昭陵大小白，连日汗长流。绝域通西极，平时万里疆。天徕汗血马，国集大头羊。水草千夫帐，旌旗六月霜。似闻陈校尉，亲斩郅支王。自拓伊犁地，频年费转输。先朝有深意，北徼绝强胡。异域归盟长，安边想庙谟。明明四夷守，经国意何如。瀚海封疆重，将军号令轻。准回初有议，中外本同情。贵胄仍专阃，獯戎屡畔盟。终朝立行省，藩部比陪京。甲子江南定，西征系圣颜。至今尧典在，回忆禹谟艰。王者真无战，中原不复关。凄凉告庙日，云气满桥山。"}