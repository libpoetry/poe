{"id":"1220330","title":"六月二十日奉迎皇太子宝章龚左司赋诗遂次其韵","dynasty":"元","author":"吴当","text":"万世尊皇极，重光启帝猷。草仪周典礼，特笔鲁春秋。鹤驾高门出，龙章别殿收。承祧称主器，监国赞成谋。旭景前星焕，春宫御气浮。辇前新蔟仗，花外不闻驺。甲观三千里，霓旌五色斿。珊珊苍玉佩，穆穆翠云裘。定命迎仙荚，祯符锡范畴。龙媒初效力，雁序总停辀。宿雨犹涵润，凉风飒似秋。九重思继述，四海念怀柔。自昔经纶密，应知德业优。朝宗脩贡篚，画一接康侯。燀赫张天步，从容仰冕旒。穆生存醴久，疏傅锡金稠。问学虚前席，登瀛列旧游。国惟隆本干，时已播恩休。亦有樗材散，宁无匠石求。濡毫虽儗颂，健笔愧难俦。"}