{"id":"312917","title":"庆春泽·题赵笛楼玉扇吟","dynasty":"清代","author":"陆茜","text":"紫玉烟销，泥金字冷，酿成恨海难添。鸳镜尘封，谁知一霎因缘。当时语谶而今悟，羡逋翁、眷属长妍。最堪怜，廿四番风，吹损年华。数声铁笛残梅落，痛香飘粉断，花忏生前。短梦惺忪，断肠怎忍重泉。痴情侬亦工愁病，似春蚕、到宛缠绵。尽流连，泪湿衫襟，月浸阑干。"}