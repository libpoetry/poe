{"id":"1210614","title":"题归潜洞","dynasty":"元","author":"魏初","text":"巅崖凿透苔花碧，绕涧风来竹香湿。龙头蜕骨蛰不飞，老壳中枵含古质。横林六月秋生衣，垂帘冬夜春浮笔。主人梦觉邯郸来，乍得幽深快胸臆。君不见玉关将军冰雪肌，庙堂谟臣安危机。一发不中群口讥，昨日把笏今扶犁。谁知赵侯鬓未衰，中流勇退世所推。却愁此志不终遂，再使腾踏今昌期。"}