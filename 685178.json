{"id":"685178","title":"答袁相公问病二首","dynasty":"明","author":"王稚登","text":"斜风斜雨竹房寒，云里蓬莱枕上看。愁过一春容鬓改，吟成五字带围宽。书生薄命元同妾，丞相怜才不论官。泣向青天怀烈士，古来惟有报恩难。形骸土木佛灯前，黄阁情深有梦牵。喘似吴牛初见月，瘦如辽鹤不冲天。诗题半作逃禅偈，酒价都为买药钱。知己未酬徒骨立，一生孤负佩龙泉。"}