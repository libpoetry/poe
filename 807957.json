{"id":"807957","title":"瑞龙吟  夏景","dynasty":"清","author":"陈维崧","text":"天将曙。黯淡残月窥窗，朝霞映树。起来唤婢移床，贪他井畔，早凉无数。怅谁与。俄顷碧云低捲，火轮高吐。海天万里炎蒸，渴龙夭娇，阳乌旋舞。恰喜水边桐际，风帘澒洞，旷然无暑。长昼且将马蹄，秋水閒注。松风小沸，亲拆旗枪煮。还消受、竹肌坠粉，荷珠跳雨。渐渐斜阳暮。乱蝉嘶到，最消魂处。茉莉枝头乳。浴罢碧阑干，箫声一缕。无人只有，冷萤来去。"}