{"id":"512786","title":"蜀国宋承奉好义歌","dynasty":"明","author":"沈周","text":"君不见簪折尚有戚，缶破还失声。可弃复何惜，奈有不忍情。蜀之内相宋公者，儒服聊借貂珰荣。翻编展卷日不辍，谈仁说义口似天河倾。前年搆江桥，长虹跨彩成双清。今年结净居，乐哉斯丘手自营。费金万馀极宏丽，空坟一个身长生。国初宋学士，华国文之精。蚕丛生流死且寓，山水啮冢见者惊。今之内相古王叵，感此恻怛思迁更。撤我□居，为彼佳城。万金之重忍一掷，折簪破缶无其轻。割爱以酬义，千人万人无此能。割财以徇义，千里万里流其名。来者有济，行人赞叹桥上行。逝者有惠，枯骨负荷于冥冥。何公慷慨乃如此，其德好藉诗书成。可笑士良以书禁人读，欲使耳目涂聪明。呜呼以公视仇仇乃诈，以仇视公公乃诚。"}