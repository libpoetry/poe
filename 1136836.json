{"id":"1136836","title":"水调歌头 和陆放翁多景楼","dynasty":"宋末元初","author":"王奕","text":"迢迢嶓冢水，直泻到东州。不拣秦淮吴楚，明月一家楼，何代非卿非相，底事柴桑老子，偏恁不推刘。半体鹿皮服，千古晋貔貅。过东鲁，登北固，感春秋。抵掌嫣然一笑，莫枉少陵愁。说甚萧锅曹石，古矣苏吟米画，黑白满盘收。对水注杯酒，为我向东流。"}