{"id":"696743","title":"与文源朱二过溧阳道上二首","dynasty":"明","author":"金大舆","text":"侵星发徂辆，悠悠即长路。家人前致词，问我将焉赴。躬耕苦旱干，何以资朝暮。衣食事奔走，晨寒犯霜露。枫林号夜乌，宿草栖寒兔。轻烟动虚里，崩沙依浅渡。凄凄浮客心，黯黯长天雾。逍遥思孔桴，濩落嗟庄瓠。去去返蓬蒿，脱粟安所素。路歧苦奔峭，村舍多萧索。远水明石渠，疏雨散林薄。唧唧栖鸟喧，澹澹油云幕。颓阳即主人，野饭开山酌。穷途赖所欢，言笑解寂寞。丈夫江海心，何事劳羁缚。弭棹息远游，长歌耕负郭。"}