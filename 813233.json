{"id":"813233","title":"惠献贝子功德诗八章寄呈德济齐制府并序","dynasty":"清","author":"张湄","text":"宗臣庙算定岩疆，奕世盟勋带砺长。黄石书精馀枕秘，青油幕远即戎行。天家枝干标英早，阃外韬钤决策良。受命专征谁得似，东山零雨古锜斨。横海将军下濑船，轻飞迅度讶从天。鲸鲵尽扫波方静，蔓草难图势更延。直许奋身先士卒，可堪带甲满山川。闻声便慰云霓望，况复王师出万全。惠泽仁风却战氛，恩怀挟纩遍三军。梯云冷辟荆榛路，渡水宵乘鹅鹜群。疾苦再三亲慰问，箪醪取次爱平分。丈人正协师中吉，马首讴歌到处闻。劳瘁年年短后衣，营门柳色几依微。婴城屹立邱山重，传箭齐惊霹雳飞。七省藩篱争海口，三家苞檗陨霜威。南天夜报平安火，大将功成鬓欲稀。计日班师颂止戈，乘箕忽地白云窝。大星落处光芒在，群马悲馀涕泗多。但有图书遗败橐，空烦士女致虞歌。江山不改民完聚，忍见萧然丹旐过。餐风沐雨竭绸缪，掩骼埋胔德意周。半壁已成磐石固，一言不及子孙谋。帝深震悼思元佐，礼备荣哀答壮猷。曾为羊公同罢市，丰碑积泪岘山头。巍峨庙貌耸高旻，鸟革翚飞藻采陈。漠漠云烟凝肸蚃，丸丸松柏历冬春。维新竞铸黄金像，感旧犹存白发民。往日指麾旄钺处，山巅水涘肃迎神。紫泥书札凤鸾驰，诏予贤良再立祠。海国瞻依同怙冒，瑶林郁积发孙枝。香升俎豆烝尝远，节制东南棨戟移。我亦州民叨厦庇，咏恩聊继瓠蒲诗。"}