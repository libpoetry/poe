{"id":"1067985","title":"听侍其云叟琴","dynasty":"宋","author":"李彭","text":"君家建邺城东头，捲帘卧对长淮流。除书谤书不到耳，空洞腹中无片愁。白浪从高瓦棺阁，清夜无人响猿鹤。琴声时复一挑之，北斗横天月将落。御风过我故山岑，一写太古之清音。当春风动为凄紧，波底时闻龙一吟。坐观人琴成二妙，觉来形秽颜枯槁。伯牙袖手意有馀，请公临流一舒啸。"}