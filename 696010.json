{"id":"696010","title":"广再陷","dynasty":"明","author":"欧主遇","text":"藉寇兵谁罪，佗城复丧军。绝怜儿女子，纵杀虎狼群。阴阳翻莫辨，水火益为殷。后出满囹圄，歌谣曾见闻。久发临河叹，今闻隔谷歌。苍黎屠日甚，臣仆命如何。虚授将军钺，徒横义士戈。甲兵端欲洗，无力挽天河。巢覆几遗卵，泥空并坏梁。可怜歌舞地，翻尽战争场。作镇非羊杜，殉城愧许张。不知何处所，奔走自狼忙。"}