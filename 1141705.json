{"id":"1141705","title":"赠赵子实","dynasty":"宋末元初","author":"戴表元","text":"北风吹沙溪倒飞，白日未落山中归。千邀万觅不相就，谁信有人穿翠微。幅巾大带长襦袍，韦箧锦囊鲜綵毫。名门发身合燕颔，一经传家真凤毛。坐车侯嬴吾不让，白社寒林气清放。骖麟翳鹤谁不能，要识神光牛背上。蓬莱山，丹霞谷，天仙留书三万轴。闻君暂去还复来，许君细和沧浪曲。"}