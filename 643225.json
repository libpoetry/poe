{"id":"643225","title":"题姜润华怡老堂图","dynasty":"明","author":"胡奎","text":"天目山，来钱唐。翩如丹霄五凤下，矫若碧海群龙翔。金煇璧采照城郭，中有姜家怡老之高堂。有卜不应非熊兆，有手不钓磻溪璜。堂中阿翁寿而康，堂下佳儿联雁行。盘行白玉鲙，觞进青霞浆。松花落雪高云凉，松根茯苓如雪香。左江右湖流汤汤，愿言寿比广成子，千二百岁同其长。"}