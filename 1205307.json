{"id":"1205307","title":"苏武慢 至正八年夏和虞道园","dynasty":"元","author":"张雨","text":"清露晨流，新桐初引，消受北窗凉晓。经卷熏炉，笔床茶具，长物任他围绕。老子无情，年光有限，只似木人花鸟。指凝云、数朵奇峰，曾见汉唐池沼。还自笑，待老学蟫鱼，金题玉躞，书里便容身了。阿对泉头，布衣无恙，占断雨苔风筱。独鹤归迟，西山缺处，掠过乱鸦林表。舞琴心三叠胎仙，坐到天高月小。"}