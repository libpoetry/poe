{"id":"212099","title":"贺新郎·我误留公住","dynasty":"宋代","author":"刘辰翁","text":"我误留公住。看人间、犹是重阳，满城风雨。父老堂阴携孺子，记得元宵歌舞。但稽首、乌乌无语。我有桓筝千年恨，为谢公、目送还云抚。公不乐，尚何苦。吾侬心事凭谁诉。有谁知、闭户穷愁，欲从之去。闻道明朝生申也，满酌一杯螺浦。又知复、明年何处。天若有情西江者，便使君、骢马来当路。香瓣起，胜金缕。"}