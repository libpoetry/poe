{"id":"40581","title":"从拜陵登京岘诗","dynasty":"南北朝","author":"鲍照","text":"孟冬十月交。杀盛阴欲终。风烈无劲草。寒甚有凋松。军井冰昼结。士马毡夜重。晨登岘山首。霜雪凝未通。息鞍循陇上。支剑望云峰。表里观地险。升降究天容。东岳覆如砺。瀛海安足穷。伤哉良永矣。驰光不再中。衰贱谢远愿。疲老还旧邦。深德竟何报。徒令田陌空。"}