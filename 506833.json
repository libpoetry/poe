{"id":"506833","title":"送河南按察使包德怀之任","dynasty":"明","author":"杨荣","text":"圣明敦化理，一念惟勤民。绥辑良有要，任官贵得人。百职当毕举，况兹风纪臣。激扬匪易事，表率在一身。登庸或有昧，庶务将纷纭。明廷秉至公，所以慎选抡。包公东浙彦，早充观国宾。拜官内台署，冠豸垂缨绅。屡看持宪节，巡历宣皇仁。丰采耀冰雪，霜威凛秋旻。英声播中外，烜赫今几春。朅来膺峻擢，舆论殊欢欣。司宪涖河洛，拜恩出枫宸。玉音自天降，文彩照三辰。晴日绚祖席，凉飙拂行尘。临分更赠言，何以话情亲。外台位望崇，当使政令新。此去必勉旃，民俗广咨询。官曹去蠹弊，里闬息频呻。坐令冤抑理，庶俾惠泽均。惭予寄寅亮，未能竭忠勤。愿子尽乃职，上报圣明君。明明树嘉绩，奕奕扬清芬。"}