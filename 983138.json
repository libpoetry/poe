{"id":"983138","title":"题汪水云诗卷","dynasty":"宋","author":"聂守真","text":"汴堤杨柳摇春风，翠华南幸紫禁空。雕栏玉砌明月冷，羽人规作神仙宫。苏堤杨柳飘晴雪，又见紫鸾催驾发。沉香亭北莺乱啼，金殿又成诸佛刹。东南王气一旦终，乾坤四海今会同。兴亡成败自有数，不由人力由天公。二龙南翔一龙北，凤只鸾孤重铩翮。南龙苦热北龙寒，鸾凤欲飞飞不得。周原禾黍秋离离，含光草色春萋萋。露盘应拆声动地，金铜仙人空泪垂。来今往古知几代，嬴颠刘蹶浮云改。□平抵掌笑不言，会见桑田变沧海。"}