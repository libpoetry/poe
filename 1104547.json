{"id":"1104547","title":"淳化中朝会二十三首 又六变。","dynasty":"宋","author":"郊庙朝会歌辞","text":"荡荡无私世，巍巍至圣君。山河分国宝，日月耀人文。厌浥凝甘露，轮囷吐庆云。正声兼大雅，洋溢应南薰。鸿范合彝伦，调元四序均。岁功天吏正，御苑物华新。底贡陈方物，来宾列远人。奉常呈九奏，嘉贶动穹旻。大君隆至化，兴运契千龄。觐礼俄班瑞，夷賨尽实庭。成文调露乐，奉圣拱辰星。舞佾方更进，朝阳上楚萍。礼乐昭王业，寰区致太平。革车停北狩，云稼屡西成。国有详延诏，乡闻讲诵声。日华融五色，遐迩仰文明。亭障戢干戈，人心浃太和。务农登宝谷，猎俊设云罗。仪凤书良史，祥麟载雅歌。嘉辰资宴喜，星拱弁峨峨。冠古耀鸿徽，深仁及隐微。二南江汉咏，九奏凤凰飞。设虡罗钟律，盈庭列舞衣。文明资厚德，怡怿兆民归。"}