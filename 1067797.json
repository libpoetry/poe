{"id":"1067797","title":"归来堂为韩子苍题","dynasty":"宋","author":"李彭","text":"出处无定在，阅世关盛衰。令德山林尊，昭代丘园非。达人解其趣，颇复择所归。渊明傲世故，葛巾风攲攲。偶随出岫云，戏作三径资。少日辞吏去，新菊亲风期。韩侯极简秀，早蒙当宁知。未吐五色线，小试聊补遗。高咏少司命，乘风载云旗。一坐空无人，安能免深排。昨来天东壁，少欲乘泰阶。误随晓星去，流落天南陲。得县篁竹中，簿领颇沈迷。奈何训诰笔，反用催科为。度堂痛扫溉，胜气自尔随。风度窗户急，云生梁栋迟。不减田园居，归去将安之。窈窈青禁闼，沈沈黄金闺。至尊下温诏，群公歌式微。行矣戒徂两，长吟收夕霏。"}