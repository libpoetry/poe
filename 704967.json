{"id":"704967","title":"春日陪侯侍御游洪岩用卢大参韵","dynasty":"明","author":"霍与瑕","text":"春帆挂惠风，春江浩东注。旌麾江上来，特为寻春驻。寻春入玄洞，水帘珠错落。下蟠九仞松，上宿千年鹤。阑干护石泉，碧藓生纹理。狂飙送晚雷，应有潜蛟起。山巅搆孤亭，作者今何去。荒蹊自牧童，樵歌云深处。伟度比春陂，汪汪浸寒水。有时穆清风，微言扬妙理。恺悌见仪刑，从容侍杯酒。明月照孤桐，和风吹细柳。太初有巧匠，搆此无梁寺。不知好脩人，几时成佛事。绣衣且莫行，更进山中酒。点瑟倚清歌，春风盈洞口。夕阳欲下山，月出山更好。愿侍太清人，乘月恣幽讨。炎风播酷暑，羡有龙鳞扇。五月傍华清，潇洒寒冰片。"}