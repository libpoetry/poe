{"id":"1106617","title":"送欧阳广明游仰山兼简慈书记二首","dynasty":"宋","author":"王庭圭","text":"士穷不作儒生酸，岁晚聊为物外观。行脚僧从幽径出，集云峰倚半天寒。且携几緉登山屐，胜走高门坐马鞍。君见堂西旧书记，试求开阁看金襕。不畏霜风射眼酸，要登峰顶作奇观。连天野水微生绿，隔岸官梅已破寒。试共嵇康寻石髓，要随杜老逐金鞍。归来山鸟迎人闹，应是怪君犹布襕。"}