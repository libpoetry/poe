{"id":"116767","title":"观梅·北风号夜天雨霜","dynasty":"宋代","author":"张耒","text":"北风号夜天雨霜，屋东梅花晨洗妆。老人旦起万境寂，一笑向我吹微香。风月精神珠玉骨，冰雪簪珥琼瑗珰。天姝星艳下人世，灵真高秀无比方。老人年年被香恼，学道无力时清狂。吟诗觅句苦无味，剪枝插头羞鬓苍。眼窥手采心爱惜，倘可取饵充朝粮。不如痛饮卧其下，醉魂为蝶栖其房。"}