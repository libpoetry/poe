{"id":"1057913","title":"送陈述之","dynasty":"宋","author":"刘跂","text":"羸躯抱肺恶，喘甚剧奔豚。水饭辄短气，矧敢近酒尊。君亦谢嵇阮，力釂不盈分。相看但萧索，何以慰离群。往昔各少年，束带登桥门。白眼霄汉际，冥鸿注孤鶱。我髯今苍黄，君发亦翩翻。同吏一州县，冻萤彊相温。豗颓岁月去，此事更谁怨。愿君爱玉体，长使百忧谖。非关易斗粟，政恐耕耘烦。他时老相问，一笑坐忘言。"}