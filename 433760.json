{"id":"433760","title":"避寇归国卜居渝州嘉陵江滨春日多暇感时抚事集杜少陵句成五言律五十首选十二","dynasty":"近现代","author":"潘受","text":"几群沧海上，尽室畏途边。狂走终奚适，归来始自怜。形容真潦倒，国步尚迍邅。易下杨朱泪，凄凉忆去年。国破山河在，长吟野望时。寒鱼依密藻，宿鸟择深枝。猛将宜尝胆，苍生可察眉。向来论社稷，但取不磷缁。村僻来人少，江寒出水长。美花多映竹，老树饱经霜。失学从儿懒，安贫亦士常。潘生云阁远，养拙更何乡。多难身何补，无营地转幽。百年从万事，一酌散千愁。仰看云中雁，还同海上鸥。飘飘苏季子，谁悯敝貂裘。江国逾千里，家书抵万金。平生飞动意，苦调短长吟。曙角淩云乱，孤城隐雾深。只应与朋好，留眼共登临。盗贼还奔突，星辰屡合围。定知深意苦，欲报凯歌归。牛马行无色，熊罴觉自肥。双双新燕子，一一背人飞。胡羯岂强敌，边隅今若何。留连春夜舞，宜忆大风歌。壮士悲陵邑，幽人泣薜萝。几时回节钺，收取旧山河。薄劣惭真隐，淹留见俗情。素琴将暇日，高枕笑浮生。群盗哀王粲，诸公厌祢衡。不才甘朽质，寂寞壮心惊。暗树依严落，春蒲长雪消。啭枝黄鸟近，翻藻白鱼跳。客里何迁次，天涯正寂寥。敢违渔父问，不用楚辞招。斧钺下青冥，笳吹细柳营。尉佗虽北拜，句漏且南征。关塞三千里，云梯七十城。骅骝开道路，风入四蹄轻。春色生烽燧，他乡亦鼓鼙。胡人愁逐北，汉将独征西。天路看殊俗，嘉谟及远黎。愿闻锋镝铸，还入故林栖。剩水沧江破，巴州鸟道边。风雷缠地脉，楼阁倚山巅。旧物森犹在，明公各勉旃。雄都元壮丽，佳气拂周旋。"}