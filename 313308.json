{"id":"313308","title":"水龙吟·秋夜同何杞南师过半塘桐竹圃弹琴","dynasty":"现代","author":"潘飞声","text":"柴门澹月如烟，垂杨浸在轻烟里。半池荷露，一堤花影，两三船舣。今夜流云，昨宵宿雨，碧天无际。把湘帘四卷，瑶琴漫理，还乍听，疑流水。前度城西旧寺。集词人、携尊同醉。听潮亭上，弦声浩漫，有江湖气。响散松阴，愁生焦尾，知音谁是。记回船尚有，娟娟蟾影，照人无睡。"}