{"id":"699830","title":"滇云叹三首","dynasty":"明","author":"郭之奇","text":"日落风飘万里云，天阴雨坠百城氛。金戈铁马威灵怒，白骨青燐怨恨纷。哭野安知夷夏鬼，战场谁继古今文。沉沉羃羃伤魂处，姓灭名销那可闻。春去秋回散碧苔，霜凄月苦聚寒堆。六诏河山重作烬，昆明池水又浮灰。鬼妻鬼马何须问，胡帝胡天莫漫猜。苌血从兹如可化，国殇犹许毅魂来。满目愁看雾若氛，经旬每畏日沉云。鹏飞海外初求友，羊触藩中久散群。痛饮黄龙人何在，伤心白马客谁云。五城万里销魂辙，朔雁悲号那可闻。"}