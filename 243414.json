{"id":"243414","title":"访叶灵渊·细路如蛇盘","dynasty":"宋代","author":"于石","text":"细路如蛇盘，山根复山巅。振衣上千仞，顿觉天地宽。四山朗开豁，斜阳淡平川。溪浅不可舟，桥断衣可搴。依依桑柘村，翳翳井里烟。老翁古柳枢，扶杖白垂肩。问途入深巷，蒲柳隐败垣。忽得幽人居，一室静且安。中有插架书，外有负郭田。种秫可酿酒，枕书时醉眠。自言居家好，笑我行路难。欲分清溪尾，着我屋数椽。踏月两相过，亦足陶情欢。子虽爱我厚，我亦愧子言。天涯倦游客，岂不怀故山。抱薪煮白石，岸巾曝晴檐。兴来或杖履，松阴弄潺湲。如此岂不乐，胡为复盘桓。泠然御风去，月暮孤云寒。"}