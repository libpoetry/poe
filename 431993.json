{"id":"431993","title":"浪淘沙二首","dynasty":"近现代","author":"吴寿彭","text":"高下乱云横。一霎涛惊。狂飙闪电海如倾。渐渐风雷消散了，还我澄泓。霞照远山明。岛屿秋清。向来埼曲碧澜泠。沙嘴当前潮落处，楼阁蜃生。夜定桅灯荧。和梦波声。起看河汉隔疏星。芒角长庚晕澹月，影净西溟。既久占阴晴。持此伶俜。天涯赢得是虚名。心事平居都已了，没个牵萦。"}