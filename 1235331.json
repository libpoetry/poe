{"id":"1235331","title":"十月十日出都城二首","dynasty":"元","author":"邓文原","text":"倦客愁深素发生，分甘投劾谢尘缨。老来每愧公车召，归去何须祖帐荣。红叶早霜催岁晏，白鸥野水与云平。腐儒漫任真无补，深负岩居与谷耕。朝拥皋比夕短檠，病馀静息厌劳形。閒情只合营三径，便腹那能贮五经。忝侍禁帏惭启沃，欲寻耆社觉凋零。归欤啸傲西湖上，时看晴云度翠屏。"}