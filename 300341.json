{"id":"300341","title":"牙檀寿石行","dynasty":"现代","author":"单人耘","text":"牙檀小巷气严尊，牙檀老人颜粹温。砖砌瓦檐曾伫立，苔滋藓碧秋复春。老人仙去久落寞，地兀天摇风烟昏。忽睹一石傍墙角，峥嵘不掩世纪痕。非松非云骨棱棱，主人謦欬似可闻。我家下放原上村，六载归来夙志存。万卷已付长江波，一砚犹濡岳祖恩。两浦弦歌未辞苦，留将潜德福儿孙。一路一踊携一酉，娟娟月朗此窗轩。自幼爱石梦绛石，讽吟何异欧庐陵。斯石当是天所遗，慰我轗轲砺我魂。前年迁居一勺庵，细蒲幽芷披拂扪。有时作画情怀滞，惹毫拟为解索皴。每思移石来小院，倩谁能动岳云根。况我年已过花甲，灵石难祈发欲髡。岁在戊辰春三月，赫然此石降我门。车载来者九叔丈，搬入室者康姓邻。令余最喜者是日，天巧地设妙双臻：四月十九三月四，阳历阴历同诞辰。娟年六四我六二，得此寿石乐无垠。痴心念此一尊石，累我九叔踩三轮。侄女侄婿何所贵，爱如磐石浴朝暾。圃花瓯草纷罗拜，腴青酽翠宛相亲。缘会似是三生定，我书案前即只园。静对崔嵬疑太古，不言缄默神吐吞。俚诗赋罢未称意，何当就月酹清樽。海可枯兮石不烂，长留奇气在乾坤。"}