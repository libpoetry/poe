{"id":"856447","title":"题璋老清閟轩","dynasty":"宋","author":"王之道","text":"典午接曹氏，其风扇浮虚。当时波浪从，高谈乃其馀。竹诚松柏流，一日不可无。子猷为此语，千古谁能渝。堂堂韩退之，议论荀扬徒。咏竹美清閟，长篇载诸书。吉祥在无为，隐若西南隅。我来过梅雨，新竹环精庐。风梢弄苍筤，日影穿扶疏。高标挺直节，劲特凌万夫。道人谓予言，吾方葺吾居。公其为吾名，要令与实符。清閟退之咏，是轩良不孤。何当对此君，搜吟更踌躇。"}