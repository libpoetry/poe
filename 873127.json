{"id":"873127","title":"念奴娇 其一 和曾宏父九日见贻","dynasty":"宋","author":"刘一止","text":"江边故国，望南云缥缈，连山修木。远忆渊明束带见，乡里儿曹何辱。世味熏人，折腰从事，俯仰何时足。可怜菊下，醉吟谁共徵逐。我爱九日佳名，飘然归思，想当年丘谷。梦绕篱边犹眷恋，满把清尊馀馥。援笔洪都，如君英妙，满座方倾属。月台挥袖，叫云声断横玉。"}