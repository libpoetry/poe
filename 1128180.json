{"id":"1128180","title":"酬叶翰林喜某除官东观","dynasty":"宋","author":"程俱","text":"冰谷难通杜曲天，浅闻那识绛人年。挥斤始免从轮扁，操牍宁堪佐史迁。正恐商樊讥浪仕，可令齐鲁叹无传。笭箵挂壁空回首，林有孙枝竹长鞭。列宿罗胸妙补天，巨鳌峰顶号耆年。致君旧拟唐虞上，去国徒惊岁月迁。梦笔丝纶建瓴下，憩棠膏泽置邮传。平生倾倒燕台意，可使英豪慕执鞭。"}