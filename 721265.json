{"id":"721265","title":"伤歌四首","dynasty":"明末清初","author":"陈子升","text":"山有高原树有丛，人情不伦何緵緵，我欲出门谁可同。无多结交少年雀，不因人热童子鸿。树有丛林山有原，人情不伦何翻翻，我欲同人愁出门。皎皎素丝在所染，营营青蝇止于樊。青蝇青蝇白璧玷，投畀豺虎非所厌，入门各媚三妇艳。迷阳迷阳伤吾行，渡河渡河为公念。若有人兮非世情，愿欲矫举吹云笙，天不可阶仙难名。渔父濯之沧浪水，美人赠以琼瑶英。"}