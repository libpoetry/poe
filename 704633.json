{"id":"704633","title":"丁丑南还道中杂述四首","dynasty":"明","author":"黎遂球","text":"江北春如秋半天，雪消尘湿望萧然。湖头一色空无影，遥见孤航载晓烟。东岳庙前云半开，独驾轻车趁伴回。挨遍杏花三百里，红裙千骑进香来。为有江南花下期，花前飞马踏胭脂。丝鞭落却无心问，策尽垂杨千万枝。湖上楼台入望遐，淮扬新水绕人家。不知东海春多少，岁岁江河送落花。"}