{"id":"957311","title":"腊月村田乐府十首 其五 爆竹行","dynasty":"宋","author":"范成大","text":"岁朝爆竹传自昔，吴侬政用前五日。食残豆粥埽罢尘，截筒五尺煨以薪。节间汗流火力透，健仆取将仍疾走。儿童却立避其锋，当阶击地雷霆吼。一声两声百鬼惊，三声四声鬼巢倾。十声百声神道宁，八方上下皆和平。却拾焦头叠床底，犹有馀威可驱疠。屏除药裹添酒杯，昼日嬉游夜浓睡。"}