{"id":"1085061","title":"范文正公祠堂诗","dynasty":"宋","author":"王十朋","text":"堂堂范公真天人，配我仁祖为元臣。材兼文武怀经纶，先忧后乐不为身。上与夔卨相等伦，正色朝端批逆鳞。三黜愈光名愈闻，一麾东游禹所巡。作诗怀蠡祠季真，卧龙山麓井久湮。绠而汲之清且新，堂于其旁记厥因。名标清白垂不泯，规尔官师意谆谆。洗贪濯盗思还淳，人亡迹在嗟己陈。断碑往往埋荆榛，后人不识真天人。但能日饮堂中春，使君好事贤且仁。治民律己惟公遵，登堂感槩怀斯人。刻石绘像扬清芬，丹青炳耀如麒麟。凛然如生见如亲，躬修祀事率幕宾。手酌寒泉羞涧蘋，一酌清我僚吏民。再酌为国清簪绅，要将清白风无垠。庶俾范公遗志伸，公乎为仙为明神。为泽为瑞为星辰，当宁焦劳思若人，九原唤起清边尘。"}