{"id":"807839","title":"贺新郎  食李戏作","dynasty":"清","author":"陈维崧","text":"咄汝前来此。问尔祖，人人都道，犹龙李耳。一自瑶星沦谪后，恰值杨花尽矣。又幻出、李唐家世。纵劣犹能交贵介，伴浮瓜、游戏西圆邸。杨家果，讵君比。如今惯代桃僵死。客经过、其冠不正，视同苦李。一入公门长更辱，钻核羞他名士。但说著、王戎冷齿。只有井边堪避世，与蛴螬、饮啄称知己。还愁遇，于陵子。"}