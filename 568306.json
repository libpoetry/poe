{"id":"568306","title":"题郑侠流民图","dynasty":"明","author":"陆深","text":"近时画手数吴伟，泰和郭诩差可拟。良工位置着意深，何但烟云生笔底。此图浅淡颇有工，描写人物间关里。骨肉牵联老稚兼，衣裳褴缕面目紫。云是郑侠流民图，彷佛啼号声满耳。风回草树生昼阴，翠壁华堂容有此。云间才子曹濮阳，胸藏丘壑心如水。朅来射策光明宫，便欲饱煖同遐迩。俸赀积月数不盈，擘画太半收书史。时骑瘦马向长安，买得残缣大小李。会心论格不论钱，袖来向我陈终始。关同荆浩久己无，马远夏圭呼不起。郭生自是清狂人，东抹西涂聊复尔。太平有象鸡狗肥，世路无情乡井徙。君不见治乱兴亡各一时，凭仗调和与燮理。民瘼宁知千百端，君门空瞻一万里。摩挲此图，展转不已。荆文相公，熙丰天子。"}