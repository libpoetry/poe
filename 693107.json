{"id":"693107","title":"杂诗","dynasty":"明","author":"沈守正","text":"长安女儿年十三，丁香初结香犹含。似学琵琶曲未熟，参差纤指画妍腹。袖底眉尖别有神，移裾转步不动尘。昨宵犹映帘栊立，今日重过解避人。清歌可听不可亲，玉颜时时含薄嗔。如珠细吐珊瑚唇，一字三刻停梁尘。少年黄金贱于土，怀袖经年谁敢陈。多情正在娇痴处，四坐逢迎愁杀人。"}