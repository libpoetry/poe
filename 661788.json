{"id":"661788","title":"与李太仆吴太史小鸿村联句赠张子静","dynasty":"明","author":"史鉴","text":"家住小鸿村，双溪绿映门。地偏城府远，俗俭土风敦。野烧回春色，渔矶露水痕。浮槎下秋涧，坏壁上朝暾。古霅苕相汇，群山弁独尊。鸡埘连草屋，牛迹绕瓜园。浅簖寒收蟹，疏篱晓放豚。乡人分社饭，邻妇借缫盆。把卷桑阴下，持杯松树根。闲常开曲径，时或过高轩。抱膝仍长啸，披襟快一论。有书君莫上，世已厌多言。"}