{"id":"1159991","title":"奉和中书崔舍人八月十五日夜玩月二十韵","dynasty":"唐","author":"刘禹锡","text":"暮景中秋爽，阴灵既望圆。浮精离碧海，分照接虞渊。迥见孤轮出，高从倚盖旋。二仪含皎澈，万象共澄鲜。整御当西陆，舒光丽上玄。从星变风雨，顺日助陶甄。远近同时望，晶荧此夜偏。运行调玉烛，洁白应金天。曲沼疑瑶镜，通衢若象筵。逢人尽冰雪，遇景即神仙。引素吞银汉，凝清洗绿烟。皋禽警露下，邻杵思风前。水是还珠浦，山成种玉田。剑沈三尺影，灯罢九枝然。象外形无迹，寰中影有迁。稍当云阙正，未映斗城悬。静对挥宸翰，闲临襞彩笺。境同牛渚上，宿在凤池边。兴掩寻安道，词胜命仲宣。从今纸贵后，不复咏陈篇。"}