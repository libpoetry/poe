{"id":"696466","title":"用韵夏原威述怀七言六首","dynasty":"明","author":"郑真","text":"雉堞煌煌壮国都，移家住近月明湖。秋风篱落花长好，夜雪庭阶草不枯。烟远山庖供晚爨，云舂野碓急秋租。浮生已付形骸外，何羡商岩隐者徒。山气巃嵷旦夕佳，万年形胜览河淮。云开画幛尊罍列，日近晴窗砚席排。吴郡张翰频发兴，荆州王粲独伤怀。太平久已边声息，笑指台缠近泰阶。霜寒碧落晓鸿鸣，久客何堪梦底听。淮海雪晴拖练白，荆山云暖送螺青。长卿多病愁仍在，阮籍穷途醉不醒。何似隐君松竹里，焚香阅世了残经。滚滚浮尘上客衣，登临祇欲赋将归。黄钟大吕遗音邈，白雪阳春和者稀。山木寒声风满壑，渚苹晚色水浮矶。采芝应念青云客，谈舌纷纭总见几。制草须曾儗玉堂，乐歌亦复用霓裳。马良谩说眉纯白，韩子多怜鬓已苍。霄汉沾濡欣雨露，关河涉历怕风霜。相逢青眼谁知己，欲吐平生锦绣肠。山川远作子长游，风雨难忘宋玉愁。旧日封疆夸芈楚，盛时礼乐睹姬周。晓庖每笑尘生甑，夜榻空怜月满瓯。沧海东头波浪阔，依依清梦绕瀛洲。"}