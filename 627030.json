{"id":"627030","title":"上郡伯陆师台十四韵","dynasty":"明","author":"区宇瞻","text":"圣世需良仕，书屏属俊人。名家龙种异，惊代凤毛振。槜李标灵气，文章见席珍。三千击瀚海，九万出风尘。法座推经笥，朱轓拜玉鳞。一麾湘峡镇，五马沥湖春。河润沾闾井，磨砻遍海滨。仁流称泽国，化浃蔼兰薰。共喜玄英令，欣瞻紫气辰。岁星光甸宇，玉树起苍旻。奕叶隆三锡，箕裘集八荀。华封勤颂祝，贤相重臣邻。簪绂年方盛，勋猷日与新。伫看调燮任，徵赐宠皇恩。"}