{"id":"1039357","title":"祫享庆成五言二十韵","dynasty":"宋","author":"韩琦","text":"大飨无先祫，精祠贵必躬。历朝疑未讲，旷典属今崇。良月稽冬孟，容台访礼中。祀期当象闰，位向卒虚东。太卜诹元日，斋诚俨法宫。雕舆下丹地，琳馆荐清衷。雪密人初骇，天高德自通。阴云成瑞霭，凛色变和风。世室休严卫，宵衣集庶工。叙亲昭穆正，合食簋铏丰。既祼神斯格，居歆庆已蒙。欢欣流禹律，謦欬入尧聪。月射千圭白，星辉万燎红。茨歌将振作，晴旭渐曈昽。回跸升端阙，群瞻耸上穹。蕃釐均庙馂，惠泽泰民穷。孝著钩钤动，恩疏贯索空。致祥书可信，让美意尔冲。此协亨嘉会，惭非辅翼功。唯知献君寿，巍与二仪同。"}