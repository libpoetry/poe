{"id":"644227","title":"赞佛下","dynasty":"明","author":"释宗泐","text":"猗正体兮住灵山。顺世间兮处泥洹。双林白兮浩漫漫。天人忧兮发长叹。香楼成兮架宝棺。火光煜兮设利繁。应躯谢兮声教存。崇遗范兮集法言。化周流兮亘五天。后千祀兮来真丹。道无为兮妙莫论。显幽利兮神明完。资世治兮辅化源。善以劝兮恶以悛。佩圣谟兮矢弗谖。愿永劫兮垂无垠。"}