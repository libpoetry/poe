{"id":"1035263","title":"洞庭春色/沁园春 元夕行灯轿上赋洞庭春色呈刘左史","dynasty":"宋","author":"魏了翁","text":"花帽檐行，宝钗梁畔，还是上元。看去年芳草，如今又绿，当时皓月，此夕仍圆。节序驱人人不解，道岁岁年年都一般。看承处，有烛龙照夜，铁凤连天。东风不知倦客，又吹向楼阁山巅。任管弦闹处，诗豪得志，绮罗香里，侠少当权。客与溪翁无一事，但随俗簪花含笑看。无限意，更醉骑花影，饱看丰年。"}