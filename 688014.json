{"id":"688014","title":"送圆音禅友主席丹霞","dynasty":"明","author":"成鹫","text":"海云山色海幢潮，到处门庭未寂寥。猿鹤无心恋城市，不妨龙象远相招。怡山受请独归迟，祖席无人强自持。法社垂秋非所惜，风生庭树倍兴悲。难忘封树在丹霞，吹火因风赖作家。犹胜三年庐墓赐，手栽灵楷不生花。没藏身处却藏身，不为人时正为人。我欲似君难得似，肯因离合别疏亲。别路山川首重回，双池到日藕花开。当初不枉曾相许，亲见丹霞掩耳来。凭君寄语海山樵，咫尺丹梯路未遥。独立孤峰人已老，秋风迟我过虹桥。凭君寄语锦江渔，曾见华亭识得渠。歌罢沧浪相忆否，水清难免是无鱼。凭君寄语谷阳休，临别吟诗记得否。从此居亭应有主，不愁无地牧顽牛。凭君寄语锦岩僧，磴道尘封尚拟登。高枕卧游人不信，梦魂长绕石房灯。凭君寄语马专城，久别还应记得名。一自寒梅虚信施，至今鼠腹尚彭亨。凭君寄语到仁阳，千里何曾异一堂。两地青山同白发，昨来如染再来霜。凭君寄语旧同参，密约难忘楚讱庵。曾否入山烦指点，意中人在白鹅潭。"}