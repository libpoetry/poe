{"id":"429260","title":"挽陈简墀","dynasty":"近现代","author":"黄浚","text":"公丧突如来，令我泪横泫。回思文字缘，此泪信难免。平生好放言，孤往犯众眄。公独手我诗，谓此泠然善。驰书讯罗瘿，爱士意不浅。东归见颜色，霜菊照新盏。招从曾与麦，吐语各俊謇。当时固魁梧，奄忽隔俯俛。一朝乔木凋，万事风嘱转。前游那忍念，楼宇俨在眼。世儿习脂韦，雅识晚稍鲜。斯人终足惜，吾语卒非舛。生刍致遥奠，三叹洗馀狷。旻天助萧恻，秋檐雨仍潸。"}