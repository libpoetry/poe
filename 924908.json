{"id":"924908","title":"送鲁有开中大知洺州次子瞻韵","dynasty":"宋","author":"苏辙","text":"仲连虽不仕，而非绮与园。逡巡笑谈间，屡解战斗繁。子敬识二孙，长揖鼓鼙喧。意气感周郎，振策起江村。二贤继英风，千载为高门。曾孙事仁祖，风义夙所敦。台阁馀故事，父老称遗言。白发识公子，十载友元昆。婆娑久不试，俯仰色愈温。五马忽嘶鸣，朱轮夹征轩。旌旄隔河至，部曲几人存。铜虎不可留，刍狗行当燔。秋潦决河防，遗黎化惊魂。忧心念千里，何暇把一樽。西城叩门别，南风吹帽翻。嗟我限出谒，未敢逾短垣。新晴水尚壮，想见民惊奔。安得万丈堤，止此百里浑。姑尔救一境，谁当理其源。百闻贵一见，尺书为我论。"}