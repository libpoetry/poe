{"id":"290083","title":"西子妆慢·和石工敬跻堂秋望","dynasty":"现代","author":"郭则沄","text":"雕槛约波，画窗临水，镜外衣尘花雾。闹红歌板叠鸳桡，占新凉、暗输烟鹭。秋心最苦。听叶底、啼蝉未住。旧池台，指数行宫柳，仙舻何许。行云路。碧汉风多，怨共铜狄语。笛寒天远咽离鸿，溯夕沧、恐无归处。愁红懒舞。剩孤恨、如潮来去。对西山、立尽重帘暮雨。"}