{"id":"568371","title":"夹马营大风","dynasty":"明","author":"陆深","text":"不知游子意，正切故乡情。飘飖自南北，飒飁乱噌吰。撼树动地轴，飞沙迷日晶。急流江故逆，去棹布频横。前途劳问讯，舟子重论评。触日白云舞，漫空红雨倾。燕衔泥不度，鹊托杪偏惊。高阁心疑动，危峰势若撑。人间因苦乐，天道任虚盈。宋祖龙飞地，高皇虎脱婴。百年两陈迹，双眼独分明。更发斜阳里，浮萍是此生。"}