{"id":"522510","title":"效五子之歌正德年作","dynasty":"明","author":"李梦阳","text":"大禹曰咨咨太康，女何乐于田，十旬弗返。百姓离逖，女厥绪用殄。洛汭汤汤，流于冀方。曷归曷归，我心忧伤。大禹曰咨咨太康，敬哉有土母，荼毒下民。母曰民小，母我崇尊。天自我民明威。大禹曰咨咨太康，天命难忱，慎德者昌。维帝克堪，奄有万方。乃罔攸序，上帝殛罚女。大禹曰姿咨太康，母游于盘，母荒于田。母小人是庸，嗜货靡不颠。母曰予一人，天下予何，天方降尔瘥。大禹曰咨咨太康，彼曰不臧，是谋是从。此曰既经，寔戾是戕。不念尔祖，独不念尔土。呜呼敬哉敬哉，天罔私骘女。"}