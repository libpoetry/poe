{"id":"1194881","title":"闲居杂兴五首","dynasty":"唐","author":"陈陶","text":"虞韶九奏音犹在，只是巴童自弃遗。闲卧清秋忆师旷，好风摇动古松枝。一顾成周力有馀，白云闲钓五溪鱼。中原莫道无麟凤，自是皇家结网疏。长爱真人王子乔，五松山月伴吹箫。从他浮世悲生死，独驾苍鳞入九霄。越里娃童锦作襦，艳歌声压郢中姝。无人说向张京兆，一曲江南十斛珠。云堆西望贼连营，分阃何当举义兵。莫道羔裘无壮节，古来成事尽书生。"}