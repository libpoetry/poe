{"id":"1128393","title":"菩萨蛮","dynasty":"宋","author":"舒亶","text":"三年江上风吹泪。夭桃艳杏无春意。今日欲开眉。那堪更别离。莫折长亭柳。折尽愁依旧。只有醉如狂。人生空断肠。柳桥花坞南城陌。朱颜绿发长安客。雨后小池台。寻常载酒来。马头今日路。却望城西去。斜日下汀洲。断云和泪流。画船槌鼓催君去。高楼把酒留君住。去住若为情。西江潮欲平。江潮容易得。只是人南北。今日此尊空。知君何日同。画檐细雨偏红烛。疏星冷落排寒玉。赌得碧云篇。金波更涉船。樽前当日客。行色垂杨陌。天阔水悠悠。含情独倚楼。杜鹃啼破江南月。香风扑面吹红雪。赋就缕金笺。黄昏醉上船。年华双短鬓。事往情何尽。明日各天涯。来春空好花。樽前休话人生事。人生只合樽前醉。金盏大如船。江城风雪天。绮窗灯自语。一夜芭蕉雨。玉漏为谁长。枕衾残酒香。楼前流水西江道。江头水落芙蓉老。画鼓叠凉波。凭栏颦翠娥。当年金马客。青鬓芦花色。把酒感秋蓬。骊歌半醉中。绮栊深闭桃园曲。刘郎老向花间宿。笑脸抹流霞。心知是小琶。纤纤垂素玉。掠鬓春云绿。弹了醉思仙。小窗红日偏。小亭露压风枝动。鹊炉火冷金瓶冻。悄悄对西窗。瘦知罗带长。欲眠思殢酒。坐听寒更久。无赖是青灯。开花故故明。流年又见风沙送。钧天回首清都梦。塞雁几时归。镜中双鬓非。绿袍同冷暖。谁道交情短。愁斛若为量。还随一线长。绿窗酒醒春如梦。小池犹见红云动。露湿井干桐。翠阴生细风。雨过芳塘净。清昼闲中永。门外立双旌。隔花闻笑声。忆曾把酒赏红翠。舞腰柳弱歌声细。纵马杏园西。归来香满衣。宝车空犊驻。事逐孤鸿去。搔首立江干。春萝挂暮山。"}