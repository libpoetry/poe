{"id":"15870","title":"品松·追悲谢灵运","dynasty":"唐代","author":"孟郊","text":"追悲谢灵运，不得殊常封。纵然孔与颜，亦莫及此松。此松天格高，耸异千万重。抓拿巨灵手，擘裂少室峰。擘裂风雨狞，抓拿指爪佣。道入难抱心，学生易堕踪。时时数点仙，袅袅一线龙。霏微岚浪际，游戏颢兴浓。品松徒高高，雌鸣讵嗈嗈。赏异尚可贵，赏潜谁能容。名华非典实，翦弃徒纤茸。刻削大雅文，所以不敢慵。"}