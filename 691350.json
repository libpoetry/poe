{"id":"691350","title":"镜林秋兴","dynasty":"明","author":"李良柱","text":"曲径驯来鸟，长空任去雕。孤亭斜带郭，一水细通桥。鸿雁天边急，蒹葭望里凋。讼庭人吏散，时且读逍遥。馀容且莫赠，聊以赠文无。日落西风急，天空北斗孤。尊前珍橘柚，佩里竞茱萸。谁遣高楼笛，吹来月满湖。三秋凋玉露，一叶下银床。把菊怜同气，看云总异乡。敲诗嫌韵险，射覆引杯长。砧杵催残月，斜辉没女墙。"}