{"id":"1127275","title":"宋江三十六赞 呼保义宋江","dynasty":"宋","author":"龚开","text":"不假称王，而呼保义。岂若狂卓，专犯忌讳。古人用智，义国安民。惜哉所予，酒色粗人。白玉麒麟，见之可爱。风尘大行，皮毛终坏。大刀关胜，岂云长孙。云长义勇，汝其后昆。地下阎罗，追魂摄魄。今其活矣，名喝太伯。将军下短，贵称侯王。汝岂非夫，腿尺八长。箭以羽行，破敌无颇。七札难穿，如游斜何。平康巷陌，岂知汝名。大行春色，有一丈青。尉迟壮士，以病自名。端能去病，国功可成。雪浪如山，汝能白跳。愿随忠魂，来驾怒潮。大行好汉，三十有六。无此火儿，其数不足。灌口少年，短命何益。曷不监之，清源庙食。有飞飞儿，出家尤好。与尔同袍，佛也被恼。汝优婆塞，五戒在身。酒色财气，更要杀人。尉迟彦章，去来一身。长鞭铁铸，汝岂其人。乖龙混江，射之即济。武皇雄争，自惜神臂。龙数肖九，汝有九文。盍从东皇，驾五色云。中心慕汉，夺马而归。汝能慕广，何忧数奇。霹雳有火，摧山破岳。天心无妄，汝孽自作。风有大小，不辨雌雄。山谷之中，遇尔亦凶。风有大小，黑恶则惧。一噫之微，香满太虚。飞而食肉，有此雄奇。生入玉关，岂伤令姿。不疾而速，故神无方。汝行何之，敢离大行。行军出师，其锋必先。汝勿锐进，天兵在前。东家之西，即西家东。汝虽特立，何有吾宫。圣人治世，四灵在郊。汝兽何名，走旷劳劳。关索之雄，超之亦贤。能持义勇，自命何全。昔樊将军，鸿门直撞。斗酒肉肩，其言甚壮。左啮右噬，其毒可畏。逢阴德人，杖之亦毙。长髯郁然，美哉丰姿。忍使尺宅，而见愁眉。出没太行，茫无畔岸。虽没遮拦，难离火伴。石秀拚命，志在金宝。大似河鲀，腹果一饱。医师用蝎，其体贵全。反其常性，雷公汝嫌。毗沙天人，證紫金躯。顽铁铸汝，亦出洪炉。金不可辱，亦忌在秽。盍铸长殳，羽林是卫。鸷禽雄长，惟雕最狡。毋扑天飞，封狐在草。"}