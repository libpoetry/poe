{"id":"232262","title":"杨干致仕·黄钟毁弃鸣瓦釜","dynasty":"宋代","author":"张九成","text":"黄钟毁弃鸣瓦釜，古来才智贱如土。杨公浩歌声可怜，巢居知风穴知雨。怜君面色莹有光，未似相君便饮乳。胡为决去不可留，别意殷勤辞更苦。丁宁戒我宜退藏，静中得路何须语。酒酣意气尚尔豪，拔剑高歌为予舞。君今去矣且加饭，我亦从兹不出户。莫嗟糟糠食牢筴，终胜绣衣登鼎俎。"}