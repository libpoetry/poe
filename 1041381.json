{"id":"1041381","title":"送裴煜同年","dynasty":"宋","author":"刘敞","text":"裴侯江海士，往者未相识。但闻太学生，素号万人敌。群雄会南宫，精鉴动宗伯。先鸣气轩昂，一日声烜赫。青云开岐路，黄鹄张羽翮。多幸旅后陈，同时被亲策。指纵听高论，洒落骇馀力。不意沈下僚，于予有愧色。兰台校中书，幕府赞婉画。起家固多荣，负米轻远役。此心古人少，于义吾子得。秋风感羁旅，道远思自适。"}