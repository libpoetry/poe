{"id":"1121196","title":"别吴帅恕斋","dynasty":"宋","author":"林希逸","text":"学问功深道得民，但曾补处誉俱新。来为闽岭诗书帅，归作甘泉侍从臣。政剧不辞身自苦，施多却似郡非贫。前贤好事推行遍，玉帐如今有几人。猎猎江滨万綵旗，恋恩非止送公时。贤如司马家求像，教比文翁学有祠。半月趣行三被旨，残年惜别两攒眉。东南民力闽尤困，到日论思首及之。七聚人人苦恋行，吾乡一事更关情。郡贫已极民县罄，岁计祇于寺取盈。官要板曹宽未许，闽无保障害非轻。扶持有意公还去，条约春初恰讲明。公来植纛我扶犁，苦忆京尘判袂时。墀下一回樵服谒，溪干几度锦笺贻。去思定有爱棠集，恋别空吟折柳诗。梅子正黄晴又雨，风樯语燕梦追随。"}