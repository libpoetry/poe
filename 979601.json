{"id":"979601","title":"鲁直复以诗送茶云愿君饮此勿饮酒次韵","dynasty":"宋","author":"晁补之","text":"相茶真似石韫璧，至精那可皮肤识。溪芽不给万口须，往往山毛俱入食。云龙正用饷近班，乞与粗官诚腼颜。崇朝一碗坐官局，申旦形清不成宿。平生乐此臭味同，故人贻我情相烛。黄侯发轫日千里，天育收驹自汧渭。车声出鼎细九盘，如此佳句谁能似。遣试齐民蟹眼汤，扶起醉头湔腐肠。颇类它时玉川子，破鼻竹林风送香。吾侪幽事动不朽，但读离骚可无酒。"}