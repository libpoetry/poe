{"id":"756066","title":"题汉未央瓦砚歌","dynasty":"清","author":"缪宝娟","text":"紫云一片土花结，寒光隐隐凝霜雪。流落人閒三千年，不随碑碣同磨灭。古来宫阙盛炎刘，未央宫与阿房侔。阿房一炬成焦土，汉家片瓦犹千秋。片瓦功能夺真宰，蛟龙泣罢啼痕在。质坚不为岁月磨，色古岂历风霜改。昌溪吴氏宝用之，沧桑变幻不可知。洪子嗜古有奇癖，得从古市光陆离。盛以宝盒盘蛟螭，奇气掩映珊瑚枝。岱翁铭字工刻镂，酂侯古篆形模旧。精金可铄石可灰，此物永并鼎钟寿。"}