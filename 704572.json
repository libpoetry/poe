{"id":"704572","title":"白纻词六首","dynasty":"明","author":"黎景义","text":"桃花发，柳叶翥，苧罗山畔采薪女。渌水不歌歌白纻，飘飖罗縠随声举。红颜窈窕绝世微，少年青春朝露晞，香车驷马莫言归。姑苏台上春飔和，馆娃宫中春酒多。美人二八扬青蛾，为君引满玉颊酡。须臾激楚矗朝霞，一声翻落庭前花，借问承欢有几家。白纻之白白何如，当筵起舞为欢娱。琴瑟钟鼓箫簧竽，应节轻盈妙疾徐。转雪回风长带舒，忽然垂袖停踟蹰，含情忍泪欲何须。芙蓉如绣柳如烟，吴娃越娣纷留连。舞衣綷縩催管弦，惊鸿翔燕何翩跹。丝萝乔木恩极天，远期万岁乐延年，不惜歌舞侍璚筵。手中簧冷为君煖，嚼徵含商清且远。鹤来凤下行云卷，流水潺湲情不断。乌啼城上铜龙转，西方月明低款款，行乐不遑秋夜短。越罗楚练秋云轻，环佩葳甤兰蕙馨。娇娆十四已知名，可怜一顾倾人城。月影花间下辇迎，含羞掩扇难为情，愿作平原双慎令。"}