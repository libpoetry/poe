{"id":"156116","title":"虞美人草·咸阳一炎烧天戏","dynasty":"宋代","author":"舒岳祥","text":"咸阳一炎烧天戏，重瞳将军帝业空。欲据彭城作盟主，汉王随手定关中。垓下楚歌闻太晚，帐前惊起途已穷。当时楚士尽汉归，只有战兮心不离。悲歌泣下计何短，项王去后知属谁。世传姬死横中道，怨魄悲魂化青草。年年摇曳舞春风，枝似柳条花似蓼。罗衣犹自作吴妆，也似美人颜色好。有人传曲入丝桐，宛转吴音泣帐中。试将此曲花前奏，花能起舞腰肢弓。但疑此事史无书，项王溃去姬何如。只应歌罢王自走，不为虞兮一回首。死耶禽耶两不知，流传想像寄花枝。人生变化那可料，蜀王曾化为子规。楚王剽悍骨肉叛，项伯私汉无亲臣。范增怒去黥布反，生死相随一妇人。吕雉前曾入楚军，项羽还之亦有恩。虞死不怜王土葬，帝王岂为儿女仁。道人能识此花名，老人为造花枝曲。我歌此曲花当舞，更使今人泪相续。"}