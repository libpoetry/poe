{"id":"1225273","title":"红玉杯为陈云峤太祝赋","dynasty":"元","author":"吴师道","text":"夷人拣玉河源水，夜候霞光矗空起。将归万里售中州，琢刻为杯世无比。截肪粟色非不奇，鸡冠通赤希见之。筵间乍置争注目，谁复更顾黄金卮。小槽新压真珠滴，擎向桃花花下吸。但馀落日争光辉，未许妖姬比颜色。主人今代陈孟公，闭门留客酒不空。千金之裘五花马，不惜买醉酬春风。公侯家世多珍物，独宝此杯为故笏。华堂舞罢饮阑时，什袭深藏莫刓缺。"}