{"id":"700857","title":"栀子花","dynasty":"明","author":"梁以壮","text":"夜半微风到玉床，碧纱疏影度柔香。可曾移入深宫去，虢国夫人爱淡妆。碧阑人倚欲忘愁，露重三更旖旎流。说与街头卖花者，不须长结素馨毬。漫把琼姿傍翠钿，着于微月更堪怜。如何共对閒无语，怪得时人唤白禅。花气当帘未寂岑，客边无梦夜沉沉。不须结实成凉药，已解平生郁结心。素心原不上胭脂，不及春风却赠谁。香腻重门关不住，几曾轻许外人窥。残雾泠泠过短垣，晓风吹不散香温。分明昨夜天孙女，剪落春绫带粉痕。"}