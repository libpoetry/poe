{"id":"564512","title":"留别方伯刘公","dynasty":"明","author":"孙承恩","text":"圣主敷皇极，名臣重保釐。千年开泰运，八叶际昌期。公也山川秀，巍然柱石资。萧何元应昴，傅说又骑箕。德盛人规范，才隆帝简知。毕公终辅相，方叔暂藩维。令出风雷动，恩行雨露滋。百司遵约束，多士仰光仪。老手便繁剧，宠才大展施。劳心虽惕励，退食每逶迤。勋业今如此，台衡实在兹。讵云追丙魏，直可继皋夔。望重心逾下，官崇礼益卑。故交虽久暌，葑菲正无遗。贱子惭庸劣，穷居叹蹇奇。壮心空突兀，末路竟差池。鄙俗方嗤哂，高情独奖推。赤心真自托，青眼匪公谁。德较丘山重，恩同鞠育慈。岂惟勤佩服，直欲镂肝脾。未信终沦落，还当策钝疲。埋光羞匣剑，脱颖志囊锥。落落乾坤大，悠悠岁月迟。焉能心怏怏，祗是守规规。自许当雄奋，从来耻伏雌。酬恩尤有地，报德岂无时。行矣真难负，天乎不可期。愿公多福祉，阅世享期颐。搦管纾情愫，当缄更忸怩。莫能名大德，聊用识微私。欲别心尤恋，临岐意独悲。西风吹去棹，翘首又天涯。"}