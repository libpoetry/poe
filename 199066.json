{"id":"199066","title":"雪亳州·欲下苍凉日","dynasty":"宋代","author":"曾巩","text":"欲下苍凉日，全低黯霮天。飘飖投夜急，琐碎得风儇。秽壤弥缝遍，枯荄点缀妍。繁英飞面旋，艳舞起翩跹。已压穿林竹，还冰落涧泉。抵巘轻自肆，乘隙巧争先。壅隔书邮断，侵凌客履穿。恐倾贫巷屋，觉重溯溪船。唶有颜空姣，洵无质可镌。包藏兼海岳，蒙蔽匝坤乾。枚叟招何晚，袁安卧正坚。会须逢见睍，万里豁晴川。"}