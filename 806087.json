{"id":"806087","title":"念奴娇十一首 其七","dynasty":"清","author":"李慈铭","text":"溪藤小幅，认湖唇石罅，结就茅屋。屋下芭蕉三百本，养得一湖生绿。药径分苗，秫田赋采，闲听松边瀑。棹船归也，两翁相对如鹄。堪叹赁庑年年，漂流海燕，谁寄修椽宿。少日连床风雨梦，白首几时重续。花里驯鸥，苇间射鸭，此乐今生足。且留图画，湖山共证清福。"}