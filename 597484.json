{"id":"597484","title":"送同年黄亨夫宰宣城","dynasty":"明","author":"梁有誉","text":"茂邑今为宰，春风此送行。离筵看柳色，立马听莺声。霄汉期勋业，风尘念友生。把杯情独切，赠策意非轻。此日辞燕甸，何时到楚城。山标敬亭胜，水写宛溪清。谢朓诗无敌，江淹赋有名。昔贤嗟寂寞，才子继峥嵘。制锦休声远，弹琴美政成。天边凫舄去，日下凤书迎。久客那堪别，临岐祇自惊。飞腾万里志，聚散百年情。努力崇芳绩，迟君翊圣明。"}