{"id":"308401","title":"宴山亭·辛未九日，与风余诸子风雨登高","dynasty":"清代","author":"陈洵","text":"闲梦东篱，凄绝素心，暝色相携高处。残照翠微，旧月黄昏，佳约有时风雨。漫惜多阴，知道是、秋光谁主。凝伫。曾旧识江山，看人无语。还喜身健登临，且随分清尊，慰秋良苦。漉巾爱酒，岸帻簪花，商略较谁风度。尽日停云，休更忆、昔年亲故。迟暮。须料理、幽居词赋。"}