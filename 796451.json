{"id":"796451","title":"百字令 题湘涛冷月轩诗卷","dynasty":"清","author":"关锳","text":"桂堂西畔，忆月斜时节，寒深箫局。照见屏风三两扇，斜靠春人如玉。嚼雪吹香，移宫变徵，刻尽琅玕竹。天寒翠袖，何人念尔幽独。何况慧性兰芬，灵心藕细，生就聪明福。一种永明诗体好，绛帐才名听熟。羞我葫芦，年年纸上，样子描都俗。心香一瓣，玉台愿为君祝。"}