{"id":"583471","title":"正德丁丑七月朔大雨几旬伤损居多人甚苦之","dynasty":"明","author":"王缜","text":"大雨从何来，五日雨不止。正值秋稼兴，而乃腐之矣。人思巢以居，鱼跃城门里。田半没飞沙，茫然夫都鄙。不见舟楫归，但闻哭声起。生者无炊烟，死者无拯理。我闻天听卑，无亦有名此。易占地水师，水非师之始。捉笔不成歌，忧谁知之耳。"}