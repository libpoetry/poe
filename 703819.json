{"id":"703819","title":"赠康庄马太史游浮丘诗","dynasty":"明","author":"韩上桂","text":"高望丹霞兮似绚，薰风穆如兮轻扇。引绛节兮徘徊，想仙人兮隐见。丘之北兮散平畴，丘之南兮俯壑流。惟丹井兮安在，将炼灶兮来求。太史观风兮远举，翩独适兮谁侣。问洞庭兮潇湘，溯三江兮沅渚。踰岭兮逍遥，倚风流兮激洞箫。索梅花于檐角，探丛桂于山椒。将浮丘之足耦，岂葛洪之果遥。若有人兮校天禄，藜光夜夜兮烂龙烛。通姓字兮金闺，嚼紫芝兮漱寒玉。椿既扬兮荆亦荣，挹茎露兮步蓬瀛。纵奇观兮天外，控鹤辔兮云軿。信幽兰兮味合，呼众凤兮嘤鸣。桂醑兮兰杓，藉芳茵兮腾羽爵。妙藻兮玄文，清词兮善谑。映丽锦于花光，寄灵思于丹阁。曲水兮觞浮，兰亭嗣兮风流。伟仙槎之骤至，足胜事乎千秋。仙人绛节霞为冠，盖拥芙蓉控紫鸾。言经五岭维珠浦，更访浮丘觅圣丹。丹山玄圃知非远，振衣原自蓬莱苑。旧人银宫气倍寒，今来炎徼风常暖。万里山河寓目存，千年洞壑从君选。似此幽奇世外宽，玉堂佳客每盘桓。瀔阳逸事光鸿业，太史新篇壮大观。入夏轻霞封野荔，木绵古木浓阴蔽。一笑豪情宇宙空，凉风习习生衣袂。君是天朝之贵臣，向日丹忱在捧纶。东南民力看将竭，一滴应沾雨露匀。岭海即今增胜概，藻雅风流追往代。若过南岳问祝融，两地烟霞谁是最。畴昔之夕兮綵云结空，有美一人兮蔚若龙从。来游南海兮憩于瑶宫，彼浮丘之何代兮于谁而逢。吹笙玄圃兮驾鹤溟濛，遗丹井于千祀兮洒往韵于清风。日月推迁兮竟不相待，唯至术之能垂兮与金石而终配。葛子去兮不还，浮丘杳兮难攀。咽清泉于涧底，倚丛桂于山间。山间兮岁晏，古字苍苔兮漫漶。旧渔歌兮唱酬，今石帆兮讵泛。美人之来自南阳，手携玉节凌云翔。佩声远出催寒溜，身到蓬莱万树香。岭峤久不闻仙韵，丹崖深闭谁能问。月照寒潭一色清，风吹万籁千岩振。似此逸度兮可谁同，金茎挹兮玉露浓。望皇华兮照烨，揽琪树兮青葱。灵心未歇兮倡兹奇会，手握崇兰兮杂以芳蕙。锦之错兮霞明，凤之翩兮日丽。碧射玉盘兮角菱，红压瑶枝兮粟荔。芬苾郁兮透绮疏，丹灼烁兮留岩砌。维薰风之自南兮，时披拂于衣袂。浮丘兮恍来，风流兮倘继。首夏烨炎景，薰风扇南岭。云翩绛节来，霓动晨旌整。仙人自玉堂，雅意探玄冥。言宣圣世纶，六辔皇华骋。芝盖下羊城，缅邈寻丹井。葛翁不可求，虚自悬灵境。郁郁桂香浮，夜月摇清影。猛然发深思，幽芳令人省。愿邀鸾鹤俦，直造玄云顶。羽觞纷献酬，野色淡孤暝。分题像物工，妙诀谁能领。邂逅几何时，虬辔宵中警。千秋逸事传，胜与兰亭永。"}