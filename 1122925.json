{"id":"1122925","title":"咏松","dynasty":"宋","author":"胡仲弓","text":"独抱岁寒心，不知时有四。赤日行炎天，林下自秋至。凉飙起深谷，清影摇空山。醉眠石上人，梦中度百滩。林高动轻籁，云静天无风。缥缈笙鹤下，依稀鸾佩逢。萧萧琴瑟鸣，洒洒霜露下。愿期素心人，同游明月夜。高风过岩麓，林杪撼潮海。满地落松花，杖履袭清霭。潜心写幽韵，洗耳听寒涛。吟声自摇动，误疑泛鱼舠。老枝髯鬣动，古干鳞甲翻。积阴生润气，芳菲翳兰荪。"}