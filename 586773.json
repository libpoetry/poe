{"id":"586773","title":"舆议卷为桐城张大尹作","dynasty":"明","author":"钟芳","text":"有客出自齐鲁区，铿金戛玉风骨殊。分符桐邑几何许，坐令漓薄还醇醹。嘘吸变化若有助，黄童白叟交欢呼。共言使君仁，如决巨浸来五湖，使我污浊尽洗枯槁苏。鸺鶅无声原壑静，村南村北不烦敲扑输官租。欲凭秋水问颜色，寒光湛湛悬冰壶。吁嗟，安得如公数百辈，分置列辟翊我烈祖万世丕丕图。"}