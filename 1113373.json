{"id":"1113373","title":"晓登灵梵寺阁二首","dynasty":"宋","author":"张嵲","text":"晨气雾露除，初日照高阁。青山偪岁昏，碧树霜馀落。俯涧爱鸣泉，临郊美华薄。幽情歘自欣，乡念频成愕。且寄当日閒，无论今与昨。晨登高望阁，爱此经檐日。稍观宿雾捲，坐见前山出。望岫喜林疏，闻泉令竹密。与世若相忘，怀人如有失。聊此寄晨昏，惭无经世术。"}