{"id":"708907","title":"倦寻芳  招赤豹饮倦圃","dynasty":"明末清初","author":"曹溶","text":"五陵游歇，催买花枝，重上吴阜。抖擞衣尘，旋觉野云生肘。谁载铜官山色到，屐高惊破门前柳。拨寒灰，把升平乐事，一番回首。怪作达、于吾何有，起舞阑珊，敲缺壶口。笔底风华，恨乏按筝纤手。自与侯鲭长话别，故人能共青蔬否。论欢场，尽千般，不如醇酒。"}