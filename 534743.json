{"id":"534743","title":"边昭花鸟图","dynasty":"明","author":"尹台","text":"二百年间称画者，边昭花鸟名天下。后来林良吕纪徒，意态虽超精绝无。第看兹幅亦伟丽，格力无乃边也殊。粉桃上映双文鹊，飞鸣互绕新篁箨。下有嵌石清地回，白鹅三四交浮跃。綵趐缤纷玉羽摇，参差丽蕊垂青条。员吭短嘴自唤答，荇藻并动春风娇。忆昨观画豪贵屋，边图侧挂惊众目。断缣古惨色不凋，竟日令人看不足。神情绰约秾素间，啄饮细辩毫毛端。元圃赤霄虚指顾，翠花金尾愁岩峦。兹幅抹染先后同，侧记边名异笔踪。论画岂必穷真赝，为尔洒墨愁春工。"}