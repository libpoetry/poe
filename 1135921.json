{"id":"1135921","title":"会鹤臞郑高士庵为予写神走笔赋杂言","dynasty":"宋末元初","author":"方回","text":"我不羡渠乘大马食肥肉，我不羡渠寝细毡居华屋。富贵两字输与渠，奈渠未免一字俗。我有诗肠如月朗三秋，我有酒肠如海吞百渎。西湖之水足供酒一杯，西湖之山可作诗千幅。羽客写我醉吟意，雪为长髯电为目。岂知天上三台星，焉用人间九州督。仕宦不达坐多言，衰老未死缘寡欲。眉毛及须尚如漆，此为寿相万事足。莫言不智又无福，宁当忍穷勿受辱。气豪未减天外鸿，神清差似霜前菊。有人指点问为谁，云是紫阳方虚谷。欲求我者，南山之南，北山之北。"}