{"id":"844972","title":"庠生严启先妻张孝悯题辞八首","dynasty":"清末民国初","author":"曹家达","text":"婉婉婴婴剧可怜，言从阿母溯芳年。如何两载宜家赋，一片灵光化暮烟。华簪早岁擅铅黄，检取诗歌入缥缃。往事从头不堪说，断缣遗墨镂金箱。君家家督负贤声，阿大中郎两剂平。好是令人追忆处，内庭趋步最分明。中厨粗饭孝廉家，荆布门庭感岁华。针黹频年供食指，春风羞上鬓边花。独怜四德未寒灰，兄嫂经年尚述哀。更有兄家小儿女，閒来犹盼小姑回。昭清教德诵遗徽，慈母膏肓药力微。独向神前乞身代，夜深红泪满罗衣。剜肉为汤未忍言，萱堂阿母倍销魂。一从戊戌康强后，玉臂年年痛剪痕。春草青青意欲消，表扬潜德待云轺。自嫌剩有须眉在，愧对缇萦赋大招。"}