{"id":"696168","title":"送赵公子省亲回洮阳四首","dynasty":"明","author":"罗亨信","text":"之子青年志不群，共知能武复能文。九重入贡沾恩早，千里宁亲报德勤。金镞射雕名冠世，词源倒峡气凌云。父忠子孝全名节，彝鼎巍巍纪大勋。宁亲千里到姑臧，为忆劬劳志不忘。酒献松花浮玉液，衣裁宫锦带天香。勤诚报国功勋著，忠孝传家世泽长。回首松楸犹在念，马蹄指日是洮阳。卓荦才华间世贤，琼林玉树思飘然。学宗孔孟文风盛，业究孙吴武艺专。报国丹心恒耿耿，奉亲诚意每拳拳。柳营正好承严训，却忆松楸旆又还。人似神仙马似龙，妙龄豪气贯长虹。开尊夜对瑶台月，挟弹春游紫陌风。严侍久违勤远省，深恩未报欲输忠。临岐不用伤离别，好整衣冠觐九重。"}