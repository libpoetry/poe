{"id":"742865","title":"乘驿谣","dynasty":"清","author":"管世铭","text":"昨岁使于越，今岁使汉阳。东南两驿堠，飞辔相追翔。肥驿富盘餐，瘠驿窘刍豆。肥瘠虽不同，情状归一辏。轩车自北来，侦骑却先回。头衔甚赫奕，牙爪何毰毸。索增夫与马，应声连者者。供顿少或迟，箠楚辄交下。悬吏自门东，罄折进红封。区区为寿意，愿得资先容。前驱闻此言，始觉有颜色。下逮圉与庖，琐屑各有得。银翅海鲨镵，丝窝岛燕衔。数缗罗一品，犀筋不三拈。贿成乃得馈，车骑齐呼备。看踏锦茵升，私幸无咎恚。亦有贤士夫，守分不敢逾。从人祇四五，俭薄如寒儒。心此言下客，草草具杯炙。授舍不扫除，给马惟骨骼。漏鼓下三挝，行人拂鞞靫。频呼祗候隶，相与醉倡家。邮亭一老戍，漫应还徐步。问求缊火薪，答言无买处。使客意如何，于吾则已多。无言催就道，王事敢蹉跎。彼也宾岂知，此也主谁白。作歌陈两端，敬听愿凡百。"}