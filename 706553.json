{"id":"706553","title":"见诸生咏瓶中勺药聊为俪句示之","dynasty":"明末清初","author":"王夫之","text":"二十四桥春，何年度楚滨。感君垂采折，芳意在横陈。露琲留珠个，云屑起绛鳞。弱茎擎亦定，细缬展初匀。縠罩茶烟浅，暄迎酒晕新。旁侵炉气合，斜倚画图真。飞阁高承幕，垂璎近拂巾。绮霞叠一色，香月上重轮。帘蝶魂如梦，笼鹦咒似瞋。留熏十日永，惊艳满堂均。碧叶凝云绿，珊枝带海津。县愁倾白醉，莫遣聚朱茵。爱惜终香阁，飘零远陌尘。冰纹簇紫雪，芝彩涌黄银。锦字啼鸦就，清尊倒蚁倾。韶光易消谢，持慰撷芳人。"}