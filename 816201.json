{"id":"816201","title":"月华清·八月十二夜月","dynasty":"清","author":"黄之隽","text":"将近秋分，曾交中浣，眼光先在天际。印出蟾痕，略欠三分圆意。想素娥、渐酿清辉，把六六、时光初试。相对。恰金钗遍数，玉栏全倚。尽费纤阿心计。就弦望中间，算来匀配。报汝团圞，祇遇两三日内，未放开、捣兔瑶宫，尚羞涩、跨鸾仙子。晴霁。有风流裙屐，冶游才起。如镜稍亏，如盘未满，一泓遥映江上。虽则黄昏，早湿碧空银浪。恍追忆、旬日前头，还只似、小蛾眉样。一饷。忽珠胎撑处，桂芽频放。惹得游人吟想，便急切愁他，不成圆相，影已堪怜，预拟开筵延赏。尽不眠、耐过今宵，怕明夕、迢应相仿、琴响。指金徽暗记，夜添秋爽。暮色苍然，明蟾先起，绝无云影来犯。历日掀看，渐向中秋逼险。不争差、些子光阴，肯夺个、好名先占。模范。算尚留馀地，一分仍减。仿佛初窥鸾鉴。正乍褪奁衣，侧边兜掩。瞒却人间，何处寻他缺陷。便挨过、十二周时，定又是、一层烘染。微欠。料垣娥不寐，匀圆双脸。相望红轮，仍圆皓魄，海云练练才吐。七实重修，依样昨宵琼宇。爱清光、千里君同，称二八、紧联三五。延伫。料广寒再舞，一回霓羽。漫信羲和填注。取蓂叶平分，晦期倒数。秋也才中，佳节何妨让与。问夜来、踏月娇娃，剩多少、画桥香雾。蟾免。愿从今休缩，一丝儿许。冶兴犹浓，游情漫急，素鸾初到花里。魄已新添，提起前宵心事。恨圆晖、圆不多时，刚两转、便难相似。游戏。是吴郎斧快，一边修去。屈指休题七字。恐牛女河边，懵腾惊起。回笑嫦娥，瘦损而今方始。但假借、算日为年，恰金雀、鸦鬟年纪。妍丽。喜秋光末减，馀波犹绮。东望苍茫，来何迟也，夜寒独立搔首。为损容颜，懒又邀人杯酒。料此际、虎阜笙歌，尽今夕、翠樽红袖。知否。是吴姬赏月，怕迟十九。恰应潮生日候。有蚌彩涵波，舒光欲斗。一样清辉，觉道盘痕减旧。感秋气、不耐繁华，偏积下、三分消瘦。今后。漫随人冷澹，更阑独守。"}