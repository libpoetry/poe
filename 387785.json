{"id":"387785","title":"金缕曲·重认斜阳迹","dynasty":"清代","author":"樊增祥","text":"重认斜阳迹。绕东风、如人意处，倩红曲折。半露玉钗衫袖影，半隐双鸳小屧。天生就、扶持花月。双髻吹笙风露下，拭香尘、汝代红牙拍。纤纤玉，最亲切。垂杨低扫花如雪。算年年、销魂成例，沈香亭北。宛转情肠全似我，一任黏萤坐蝶。莫孤负、春阴时节。金粉楼台谁界画，与罗衣、卐字无分别。携彩伴，并肩立。"}