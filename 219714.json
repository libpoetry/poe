{"id":"219714","title":"题张公文潜诗卷","dynasty":"宋代","author":"苏籀","text":"群才奔正始，办论轶髯卿。诸老力推毂，斯文有定评。龙旗叔孙氏，金笔左丘明。杕杜尝嗤点，椒兰足陷倾。穷途乖党侣，陋屋挂冠缨。彰炳流千载，嗟咨奠两楹。桑枌堕兵火，简札落寰瀛。态度云霞蔚，瑰奇珠玉生。渊停真可挹，川驶不留行。机杼班扬旧，笙竽陶谢并。风骚齐穆若，郊岛埒低平。百末芳蜂採，千岐玉刃迎。斧斤皆阁束，凿枘自天成。大论尤宏博，短章工冽清。精微演孔佛，刚毅奖周京。粝食何曾餍，高标不朽名。斐然愚小子，钦咏有余声。"}