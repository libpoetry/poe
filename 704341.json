{"id":"704341","title":"溪南别业为万考功言卿赋","dynasty":"明","author":"黎民表","text":"自有山林性，能将物我齐。剪茅成野径，披荔待幽栖。辋口茱萸沜，芳洲杜若溪。何当接衡宇，琴酒日相携。日暮鸣桡去，溪流几许深。自随明月往，应少世人寻。水石含幽意，鱼凫识赏心。漆园元寄傲，何事挂朝簪。凭眺因高尽，虚明与水宜。绿萝垂雨幄，丛筱罥风丝。岛屿通桃径，壶觞到习池。因知竹林下，不减上皇时。昔年云卧处，尚有读书台。墨沼鹅群浴，苍苔鸟迹开。洞门扃馆宇，涧户出风雷。谁识东山意，曾招隐士来。"}