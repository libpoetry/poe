{"id":"665506","title":"伤哉行","dynasty":"明","author":"郑善夫","text":"伤哉乎尚阳之南广业之里，千数茅茨变贼垒。杀人成丘山，旬月不见官军至。我思八闽十七卫，太祖以来食尽多少官仓米。一朝缓急不得分寸力，恶用饲尔民膏髓。膻风吹尘污诗礼，安能一沃沧溟水。伤哉乎坝头山新渡岭，妇女不行刃加颈。新渡岭坝头山，黄金满意妇女还。可怜蛾眉七十二，竟无一下清风滩。死生在前良独难。伤哉乎前王寡妻独死房帷间，令人苦忆大古时。上有尧舜下皋夔，契敷五教张四维。稷播百谷民忘饥。九州分理十二牧，天子端拱而无为。四凶既诛戮，六合歌雍熙。耕且让畔行让路，重门暴客从何来。嗟彼盗贼岂无民彝，犁锄化兵谁使之。伤哉乎圣王不作吾已而。"}