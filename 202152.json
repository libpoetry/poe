{"id":"202152","title":"木文真人章圣朝合州进到其事甚怪至京其木中","dynasty":"宋代","author":"李廌","text":"犀视月通角，蝉想丸目入。果臝祝螟蛉，天风化阴鶂。物变知品殊，尚可易形质。真人友造化，故与物为一。持此诚与神，可贯金与石。何为辄入木，厌世未肯出。衣冠俨如生，隐若陆顾笔。非同木居士，聋俗竞禳祓。又非罗公远，戏隐逞幻术。疑是青羊老，合江聊示迹。薄游附驿车，灵宫居二室。"}