{"id":"813692","title":"感怀四首","dynasty":"清","author":"杨浣芬","text":"闺中乐事记髫年，同侍重闱得爱怜。累叶清芬绵孝弟，一门和蔼胜神仙。庭前玉树枝枝秀，林下琼花朵朵妍。最好藏书楼畔坐，惠峰晴翠扑帘前。濑水前游迹已陈，十年冷署梦尘尘。春风教士心堪白，夜雨横经意倍殷。小乐园林饶兴趣，天生花草亦精神。绛纱惯向慈帏立，手把吟篇问字频。萱花遽折痛如何，椿荫偏蒙爱护多。弱妹于归怜远道，阿兄释褐喜登科。相期共效莱衣舞，罔极俄惊薤露歌。此后亲颜悲永隔，蓼莪兴感涕滂沱。诗咏关睢七载馀，蘋蘩修洁愧难如。倡随愿勉梁鸿案，春汲心钦桓氏车。差喜兰枝双绕膝，何堪荆树各分疏。几时手足重团聚，共话西窗月上初。"}