{"id":"331981","title":"笛家·九日蛟门招集诸子游黑龙潭","dynasty":"清代","author":"曹贞吉","text":"野水拖蓝，遥峰叠翠，嫩凉时候，闲人那不登高去。城阴杜曲，几树枯杨，几层颓壁，当年游处。橘井苔腥，晓堂雾湿，莫作重阳雨。话新寒、晚鸦急，客子羁愁添否。良晤。峭帆乍歇，玉盘虾菜，斟酌南烹，蚁绿鳞红，十觞连举。只少、绕砌黄花烂漫，空负数声金缕。拂拂鞭丝，垂垂帽影，行过风潭路。月上也，恰当，共听荒畦人语。"}