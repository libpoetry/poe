{"id":"694301","title":"候缉熙","dynasty":"明","author":"陈献章","text":"何日江边舣画航，春风先客到林塘。鸟性亦知长傍树，人情莫甚久离乡。萧萧白发春还短，悄悄丹心老更长。不负平生袁御史，岭南无地著秋霜。怅望春江醉欲呼，诸君还契此机无。花开小沜供持酒，水到垂杨可系舻。暮景何劳方伯玉，前程端勿问平湖。故乡不似前回别，江阁青灯对老夫。"}