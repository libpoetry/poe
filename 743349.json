{"id":"743349","title":"望华岳","dynasty":"清","author":"杨兴植","text":"崎岖越雄关，振策及清晓。遥天翠巘横，巑岏入云表。停车问居人，指点巉崖巧。四方类削瓜，三峰如卓纛。明星插汉高，玉女缀日小。巍巍白帝宫，苍龙道。磊砢不尽泄，突兀殊未了。元气所郁盘，金精盛环绕。平生好奇伟，山水足登眺。何期燕台客，复遣吟西颢。将寻卫叔卿，或觅希夷老。深参出世心，庶缓愁肠扰。"}