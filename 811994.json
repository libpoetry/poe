{"id":"811994","title":"村居二十馀日，身在田畴，宜有所慕，乃蓑笠耰锄间不类农家气味，殊足慨也；因作杂诗","dynasty":"清","author":"孙元衡","text":"鹿场乃蕃窟，化为良田畴。稻苗似书带，润泽如膏油。无烦理荒秽，苗盛众草囚。人力解胼胝，百金买驯牛。鹅鸭有新喜，豝豵非远忧。早禾当夏刈，晚田及冬收。况有甘蔗林，青青满中丘。可以安作息，失德于乾糇。摽心对充耳，觏闵夫何尤。潮人徙瘴海，胸怀若波澜。结茆蔽风雨，窜伏良非难。贪饕佃甫田，食粒不输官。散若蜂虿毒，聚如蚯蚓蟠。听言颔其颐，胡越于肺肝。东家娶新妇，自云家始安；邀人饮椰酒，置馔罗棕盘。姓名入版籍，趋走逐衣冠。睚眦在俄顷，犹能为鬼弹。销兵厉海禁，两廛无一釜。迩乃逢宽政，锄犁满场圃。颇闻好事人，煆为剑与斧。抒悃三十年，馀风犹好武。愿学一人敌，日中庭上舞。纷腾赛水仙，卤莽祀田祖。招彼下南人，蛮讴击鼍鼓。纵博自有徒，释耒赴戎伍。鲜新薄葵藿，腐朽珍鱼虾。家贫食三韭，鲑菜宁不嘉。绮罗朝入市，负戴夜还家。青钱随手给，实俭名则奢。螳臂与鸡肋，大言相矜誇。天时亦云异，腊月荐王瓜。草木不经霜，往往见浮花。因之识民气，顺应无所嗟。"}