{"id":"1250972","title":"送侍书宋仲温出任凤翔同知","dynasty":"元末明初","author":"王行","text":"善书闻宇内，盛事起江东。楷草嘉攸习，钟王信许宗。千金堪立价，百日岂论功。劲捷横空鹤，盘旋戏海鸿。入神繇独悟，驰誉忽遐通。荐剡来原籍，观光诣法宫。抽毫濡太液，挥翰代天工。御赏符前辙，舆评迈古风。杯沾银凿落，佩曳玉玲珑。远甸多民瘁，深忧切帝衷。一朝蒙峻擢，万里赴提封。仁煦为邦易，敷宣脱颖同。专城昭圣化，别驾佐时雍。边境戈鋋息，郊原户口充。宝鸡鸣角角，岐凤叶雍雍。拭目文华展，流传史册中。"}