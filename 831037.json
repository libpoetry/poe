{"id":"831037","title":"木兰花慢 初三夕舟次咏月","dynasty":"清末民国初","author":"程颂万","text":"怅天边恨影，浑不管，夜来颦。恁瘦到纤纤，窥来小小，觑破真真。黄昏。画阑自倚，黯盈盈、双照比肩人。孤枕荒江魂怯，小鬟深阁香温。回看。脸晕红新。画一角，楚天云。似娉娉袅袅，十三年纪，略皱眉痕。愁鸳。并舷无寐，暗消凝、汀翠两三分。特地听风听水，那堪伤别伤春。"}