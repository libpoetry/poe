{"id":"432215","title":"寿叶云峰先生两律","dynasty":"近现代","author":"李西庚","text":"相知卅载记生辰，合向骚坛寿故人。诗卷宜倾交外客，襟怀长共物华春。回翔湖海归山早，啸咏江乡见道真。同是远游经万里，羡君未减旧丰神。齐眉更羡敬如宾，庭院时开笑语亲。况有文姬承旧学，何须通子继馀尘。艺兰种菊偏多暇，得句传笺不厌频。花甲欣逢迎揽揆，宏开寿域喜重新。"}