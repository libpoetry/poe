{"id":"729794","title":"长亭怨慢  和素君韵寄远","dynasty":"清","author":"文廷式","text":"听黯黯、长安夜雨。那是侬家，放教归去。檠短窗虚，梦魂仿佛到江浦。愁生无定，应是有、生愁处。寄远织琼花，浑不省、凉蟾天宇。凝伫。祇兰红波碧，依约谢娘眉妩。文园病也，更堪触、伤春情绪。便月痕、不上菱花，尽难忘、衣新人故。但乞取天怜，他日剪灯深语。"}