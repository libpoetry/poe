{"id":"680124","title":"猎骑图秋景","dynasty":"明","author":"商辂","text":"蓟门霜落悲秋草，叶飞满地无人扫。銮舆晓出明光宫，扬鞭走马关东道。天闲十二分雁行，虎蹲豹踯争低昂。戎袂吹风日杲杲，阵云横塞天茫茫。兔奔鹿驰何迫速，长剑短戟相追逐。萧萧响彻云影寒，呦呦鸣透空山绿。野雉戛戛原头飞，锦毛五色光陆离。翻身抽矢将欲射，巧力恐逐冰弦移。丹青一幅监前代，几度桑田变沧海。灵囿灵沼尚可徵，金城汤池将安在。东龙行日西龙雨，乾坤已属大明主。当今偃武更脩文，世际雍熙侔舜禹。"}