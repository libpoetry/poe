{"id":"752666","title":"柴关岭","dynasty":"清","author":"史悠咸","text":"长啸万仞冈，寒风战黄叶。不知所历高，苍莽入寒色。山骨郁礧砢，纷如怒猊截。巨瀑奋雷硠，石力拒而裂。一山千万转，十步八九慑。藤臂或攫衣，石齿乱折屐。?魂步已却，试险足先蹑。徘徊一线中，欲骋不能捷。巍巍螺负壳，旋旋蚁缘垤。寒萝下无路，踏石觅寸隙。薄暮宿山家，合眸见馀碧。"}