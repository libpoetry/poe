{"id":"172331","title":"望海潮·南冠一载","dynasty":"宋代","author":"陈德武","text":"南冠一载，西流万里，离怀孰不伤情。富贵邯郸，雨云巫峡，回头一梦空惊。谁辱又谁荣。问当时道德，今日功名。楚水吴山，向来多少送和迎。长安古道长亭。叹马啼不驻，车辙难停。薇老首阳，芝深商谷，时遥雾拥云平。此意已羞评。但金缄白雪，锦佩青萍。采竹崑崙，有时吹作凤凰鸣。"}