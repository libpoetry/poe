{"id":"679838","title":"送丘良","dynasty":"明","author":"郑关","text":"东园桃李寒未开，苍苔委落惟江梅。临歧无复可乘兴，为君直倒青霞杯。扁舟遥指金陵路，转棹回桡不知处。徒将别思作春云，日夜微茫送君去。白玉神州应早过，到来正喜值春和。香浮宝树花能语，日照琼楼鸟解歌。建业横开五云里，钟山石城相对起。秀色朝含紫气高，连天亘日回千里。今日官亭手暂分，无劳踯躅叹离群。羡君拂袖青天去，予亦还山谢白云。"}