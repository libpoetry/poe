{"id":"770826","title":"齐天乐二首 其一","dynasty":"清","author":"王时翔","text":"阴阴木叶遮深院，珠帘半钩梅雨。润入琴丝，滴开蕉卷，金兽水沉低炷。两枝琼树。趁小阁幽闲，凭肩私语。细瀹清泉，紫瓯浮雪漾花乳。为欢谁道昼永，湿云看渐散，斜照微吐。淡月黄昏，低阑薄袖，倚皱一痕金缕。画谯闻鼓。更窗下分灯，竞标新句。绣被浓熏，雾笼双彩羽。"}