{"id":"691018","title":"燕郎酬李无核","dynasty":"明","author":"李云龙","text":"浪迹长安问酒旗，相看成喜又成悲。丈夫落落本如此，世路悠悠那得知。不惜王孙委漂母，却愁公子辱屠儿。问君两眼英雄泪，付与西风洒向谁。手杯挥尽不成醺，促膝寒窗辨剑文。离合漫论当日事，英雄谁就此中分。空阶露滴闻虫语，绝塞风高过雁群。欲向郊原哭秋草，与君同吊望诸君。"}