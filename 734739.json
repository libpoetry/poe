{"id":"734739","title":"金谷","dynasty":"清","author":"徐乾学","text":"河阳金谷涧，涧水尚潺湲。当年开宴处，台馆不复存。缅想石卫尉，声势何燀赫。海岱置邮符，荆扬来贾舶。苍头衣绮裘，侍婢遗朱舄。锦障烂如云，珊瑚碎不惜。造膝结贾谧，望尘拜广成。富贵可长保，讵知祸患婴。多财信为累，三叹涕泪横。至今歌舞地，萧飒鸺鹠鸣。吾闻伏波言，贵者可复贱。盈冲无定端，瞬息市朝变。钱币宁祸人，物聚理必散。寄言夸毗子，豪华非所羡。"}