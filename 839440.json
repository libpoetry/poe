{"id":"839440","title":"丁亥六月挽曾中翰君静二首 其二","dynasty":"清末民国初","author":"方仁渊","text":"去岁游燕都，今春复来归。遥遥千里别，执手重徘徊。徘徊出西郭，竞渡照斜晖。笙歌沸十里，珠翠水中围。酌君一尊酒，劝君行且迟。至今思陈迹，一一令人悲。宁知撤琴瑟，此去亦胡为。岂以王事靡，畏兹简书催。岂以志士心，终与林泉违。梁木伤斧柯，幽兰当暑萎。令德虽不泯，空传万口碑。谁谓仁者寿，天道洵难推。"}