{"id":"514855","title":"题吴廷端太守山水障","dynasty":"明","author":"程敏政","text":"苍山突起浮云中，湖光百顷磨青铜。底须饱看卧游录，入眼已觉红尘空。何人卜筑依山住，一任飞云挂庭树。下瞰澄江小作亭，正据溪山最佳处。柴扉昼掩呼未开，石墙夜雨生莓苔。门前有客问奇字，短棹自携春酒来。对岸溪桥大於凳，寒潮渐啮沙头径。农家地僻少通车，僧舍楼高屡闻磬。村舂有粟爨有薪，忘机鱼鸟相情亲。山林岂博钟鼎贵，优游最爱渔樵人。竹鹤老翁今已矣，半幅生绡映窗几。风致公然似歙西，归兴萧萧隔千里。练水屏山今所无，故乡之乐不可孤。相期岁晚结新社，饱玩天开真画图。"}