{"id":"812619","title":"松山杏山二首","dynasty":"清","author":"何栻","text":"冰花蹴碎马蹄僵，日薄尘昏旧战场。风挟怒涛驰万虎，石衔残雪卧千羊。驱丁自获天神助，卸甲非关地势强。胜负由来无定局，莫将众寡决兴亡。三重冈陇扼西东，八堡旌旂在眼中。大帅不图成阱虎，小人容易化沙虫。军声尚鼓涛头白，土色疑含战血红。谁信当年全胜地，平原无险众山童。"}