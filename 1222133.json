{"id":"1222133","title":"仪真馆后园海棠两花于秋因为小酌赋诗","dynasty":"元","author":"郝经","text":"二年海棠秋，幽妍对寥索。霜后辄载花，枯株吐纤弱。化工为诗人，故令造物错。木落出奇芬，风度亦不恶。尖黄簇短叶，腻翠光欲铄。蹙缩包红栗，殷浓入深萼。稀疏生意怯，静丽尤绰约。飞丝罥青虫，蟏蛸共联络。深闺养春娇，霜华满珠箔。赖得西风轻，微薰小阴作。盈盈出宫妆，新寒翠绡薄。空庭自颜色，含恨谁附著。息亡楚无言，意婉心不乐。琵琶怨昭阳，所遇非所托。独有未归人，相看慰孤酌。却似海南时，坡仙政漂泊。有酒仍有花，世事且高阁。后时亦何迟，适寓今犹昨。香雾沾新橙，倾酒两螯嚼。银烛更高烧，秋花易零落。"}