{"id":"844099","title":"观物、观我八首 观物 仙","dynasty":"清末民国初","author":"陈肇兴","text":"瑶池何日降琼筵，青鸟西飞竟不旋。一粒金丹终误世，几人服食果升天。蓬莱飘渺疑无地，鸡犬寻常亦有缘。悟到飞升无用处，华山处士胜彭篯。谁向空门礼法王，萧梁误尽又南唐。别开世界宗三宝，坐享金钱累十方。衣钵传灯原浩渺，香花流弊更猖狂。生天成佛终何事，说与如来也自忘。秋坟谁唱鲍家诗，一线灵光倏合离。未到轮回应似梦，再来尘世定何时。不因杀贼休为厉，莫道称雄或避馗。千载恒沙归浩劫，凭依无定我终疑。下为河岳上辰星，正气岿然俎豆馨。万古圣王资教化，一时木偶窃威灵。村巫作态非非想，妇女何知事事听。不信聪明兼正直，任人游戏似优伶。呱呱坠地数声哀，头角岐嶷面独开。灵气自从天地出，此身原带圣贤来。三生慧业休图佛，一世精修合到梅。茵溷花飞原定数，任风吹去莫惊猜。不信人生果是浮，茫茫今古一川流。繁华过眼都春梦，儿女催人到白头。药鼎丹炉供事业，桐鞋竹杖傲王侯。香山图画洛中宴，一样婆娑醉未休。灵苗毒草强支持，药性多从此日知。几度惊疑防饮食，一家奔走为巫医。茂陵秋雨相如赋，禅榻茶烟小杜诗。别有烟霞誇痼疾，餐英茹菊到期颐。躯壳空存胶革消，骑鲸骑鹤总无聊。文章许我留真相，仙佛凭人赋大招。万古英雄争片刻，一生名论定今朝。鸿毛泰岳同归尽，为较彭殇鬓欲凋。"}