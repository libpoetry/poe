{"id":"746033","title":"谒陆象山先生祠","dynasty":"清","author":"傅潢","text":"崇祠孤涌万峰裹，白昼冥冥乱烟锁。客行畏湿此少休，茶灶松房安插妥。图书万卷藏何处，但见灵台一寸炬。静坐不觉身堕空，乾坤俨另辟门户。偶噎何至并食弃，勿怪纷纷来群议。虽有功臣如姚江，已成铁案难翻异。大江东去路日苦，泥陷沙沈讵堪数。果得惺惺常此居，亦胜荒芜一片土。"}