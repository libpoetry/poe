{"id":"1236006","title":"余辟地城南友人单孟年项希周相过分韵三首各次之 枫字韵","dynasty":"元","author":"张仲深","text":"贵游不垂堂，金屋春融融。饫知膏粱味，鄙我田舍翁。凌晨转泥坂，薄暮披榛丛。种秫秋可酿，浇此磊磈胸。但忧贷二税，讵知有三公。夜归藩落内，晓入州县中。徵求苦给给，奔走常忡忡。风尘翳白日，江汉号悲风。中原戈甲满，晚岁霜露浓。贵游厌膏梁，谁复怀宸枫。幽居迩城郭，十往常九懒。林泉有真趣，声利岂吾挽。挂巾松树枝，履屐莎草坂。嘉朋忽枉顾，颇怪情意坦。世途属多艰，交态常赧赧。过从在知己，居敬自行简。青蔬嫩膏腴，瓦爵踰玉瓒。相看未白头，且复作青眼。道路终坦夷，琴尊当往返。欢迎在今日，论交未为晚。红尘眇川陆，旌旗驻弥深。讵为白石歌，儗作梁父吟。抱琴谢俗驾，清坐怀知音。良朋喜簪盍，浊酒欣对斟。欢言情眷眷，景仰心钦钦。世方贵趋势，我侪自论心。安得起山王，酣啸坐竹林。"}