{"id":"698013","title":"自伤二首","dynasty":"明","author":"赵完璧","text":"幻身千古尽凋残，是几登仙几涅槃。迷境难开千眼相，衰颜谁驻九还丹。晚来岁月惊如掷，老去情怀澹自酸。冥造不须愁里误，酒杯端合强追欢。同游渐损逝川波，病体支离奈老何。甲子已周仍有几，春秋过盛亦无多。仙凡枘凿终难合，海岳沈迷岂易磨。学道未成双鬓雪，悠悠人事日蹉跎。"}