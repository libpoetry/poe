{"id":"704078","title":"寿赵总兵","dynasty":"明","author":"韩雍","text":"去年祝君寿，舣舟潇湘湾。今年重祝君，遥遥望梅关。梅关如在天，可望不可攀。写我心中私，祝君比南山。别来未旬月，梦寐怀斯人。允为三军帅，拯此两广民。曹彬不妄杀，羊祜心更仁。仁者寿必遐，绵绵等庄椿。夜起视河汉，将星光新新。苍姬运中兴，崧岳生甫申。时事亦孔艰，匡济惟良臣。愿言宏厥施，乂此烝烝民。"}