{"id":"917014","title":"赠医者邓献匡","dynasty":"宋","author":"杨时","text":"天地一气犹冶甄，埏埴万汇随方圆。神形九藏通九野，八风中物如戈鋋。天元玉册有遗义，探索始自三皇前。桑君越人不世出，镵石针灸谁能传。贱工增馀损不足，往往横夭残天年。羡君妙龄踵其学，至理隐赜常精研。闻阴得阳以神遇，反视方术犹蹄筌。道隅并齑即为饵，车上已有长蛇悬。嗟予羸苶苦多病，维摩丈室方萧然。愿君速已天下疾，为予一洗沉痾痊。"}