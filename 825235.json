{"id":"825235","title":"端午桥制军属题余忠宣楷书卷","dynasty":"清末近现代初","author":"郑孝胥","text":"尚书重忠义，甚喜得余阙。五百七十年，向往记岁月。阙称善楷书，此卷果精密。气出乌丝阑，严整见风骨。释褐授泗州，结习殊未脱。当时为谁写，郑重署官阀。安知弄翰手，挥戈乃尤杰。孤立万贼中，江淮赖全活。屯田治战具，经营非苟率。大厦既难支，终为寇所没。翰林辞不往，守死信苦节。书生任军旅，所恃祇抗烈。戍边虽生还，望古犹郁勃。"}