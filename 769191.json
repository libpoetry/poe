{"id":"769191","title":"赠杜梅溪","dynasty":"清","author":"张问陶","text":"丈夫破万卷，寝馈千古事。譬彼鼎与盘，望之自典贵。杜公裼裘来，颇饶湖海气。头角突峥嵘，齿牙洞灵慧。相逢殊偶然，一笑遂心契。谁暇悲穷愁，纵谈聊快意。絮絮不肯休，自辰每及未。人言君魁梧，我觉公妩媚。才名三十年，矫矫人中骥。心血铸雄文，笔锋矗奇字。词章终小道，何足了吾辈。行当飞双凫，展布及中岁。莫轻百里封，天心即此寄。志士行胸怀，岂必据高位。古来神明宰，定由清白吏。洗涤温饱心，便可弹琴治。昂藏七尺躯，珍重风云谊。下抚林总民，上酬明圣世。"}