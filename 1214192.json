{"id":"1214192","title":"王张二提举携酒驿亭饯别因次同舟李彦谦韵","dynasty":"元","author":"周权","text":"立马沙头一壶酒，故人饯客官河道。水蒲芽白沙柳青，东风点拂春多少。春波浩荡快杨舲，满目好山青不了。人生漫浪如浮萍，世味苦辛如食蓼。天游笑我外形骸，俗眼从渠分丑好。秋毫太山两不足，箕斗虚名我何有。人间汨汨声利场，昨日少年今白首。繁华万事风雨歇，曲树深池几芳草。凄凉旧燕语乌衣，飘零老鹤归华表。忆曾高楼夜呼酒，剪烛听歌声缥缈。酒酣耳热捐宝钗，客主相欢意倾倒。只今憔悴酒徒散，桃花已笑刘郎老。胸中耿耿尚如昨，濯足新丰歌浩浩。揽衣中夜起徘徊，抚剑灯前感冲抱。参横天外落霜鸿，一声画角秦淮晓。"}