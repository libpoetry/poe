{"id":"1252372","title":"次韵鄞孟文经历留别诗二首 其一","dynasty":"元末明初","author":"张昱","text":"总是邯郸梦里身，区区鞍马九衢尘。贤才俱进惟新命，幕府从交旧日人。天上星辰光觉近，寒岩松柏色还新。从来气候关时事，鸿雁来宾已过春。幕府深居得所亲，好看车马动行尘。身归绛县将遗老，诗忝河梁别故人。行李往来谁不旧，疏林折赠意能新。都城路有襄陵使，欲托微波寄洛神。"}