{"id":"90612","title":"新酒歌·酸酒齐汤犹可尝","dynasty":"宋代","author":"杨万里","text":"酸酒齐汤犹可尝，甜酒蜜汁不可当。老夫出奇酿二缸，生民以来无杜康。桂子香，清无底，此米不是云安米，此水秪是建邺水。瓮头一日遶数巡，自候酒熟不倩人。松槽葛囊才上榨，老夫脱帽先尝新。初愁酒带官壶味，一杯径到天地外。忽然王山倒瓮边，只觉剑鋩割肠里。度撰酒法不是侬，此法来自太虚中。酒经一卷偶拾得，一洗万古甜酒空。酒徒若要尝侬酒，先挽天河濯渠手。却来举杯一中之，换君仙骨君不知。"}