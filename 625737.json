{"id":"625737","title":"为石丈招魂歌","dynasty":"明","author":"谢元汴","text":"尔石之生何太奇，瘗没于万古之幽昧，天荒地老无人知。譬贤有沦于菰芦者，沉厄灾困而无所之。我始钦石之卓，骇石之诡。狂怪狂嘻，箕踞其上，若翘足高屋之頫视群儿。既而悼石之不幸生于海外，狐虺翳之，恶草凭之。日月之所不照，风雨之所剥劙。何尔石之刚方正直，禀天地之劲气，而独不逢其时。不觉为之嗟咨叹泣而涕洟。嗟石何不居乎治世育乎德门，下为父母所迩，而上为天子所思，乃在此黟谷烟丘幽林绝埼。其不谄不阿类孤臣，其不怨不乱数孽子。岂曾参伯奇之化其肠兮，而龙逢比干之存其尸。阊阖之门不可上些，虎豹啄之丧尔颐。穷石之水不可厉些，柔诎尔性懦尔肢。西母北户不可止些，风饕雪虐断尔肌。孤竹日下不可往些，鸟兽无礼尔心危。奇肱欢头之状丑狞恶，其形魋魌鲑蠪泆。阳侦于幽，食尔魂气不得治。不则化尔为不释之冰，若玉荣之坚栗而葳蕤。又不则化尔为员丘之竹，若倚骄之礧砢而离离。惟其不必如雉之可以为蜃雀之可以为蛤兮，遂我之偃蹇阑跚不得志而相宜。天生奇物必有偶，石介霜严莸蕲。吾愿与尔不易其叶，不改其枝。如王屋太行之一在朔之东，一在雍之南，而使冀南汉阴无陇断兮，各有天之一体而为二支。孰使吾与尔流不得劈形不得分，镵天百尺荒其是非，一似乎苍梧之九嶷。夫何野水之亡吾庐兮，气如马奔，声如霆击。彷佛乎伍员之怒其君不受规，发愤飞腾威凌万物而自奋于鸱夷。尔石独肉视鲲鲸，蜓顾虬螭。若有六鳌之首戴于其下，而孤峙乎江之湄。水兮水兮，尔虽能怀山襄陵，倒八寅而洗之，吹五山而碎之，不能使石骨青苔之秀发为之刊而峭质为堕。吾又何为乎唁兰吊芷，伤回风惜往日，而自鸣其悲。尔石之生何太奇。"}