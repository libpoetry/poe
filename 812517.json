{"id":"812517","title":"连木沁口占二首","dynasty":"清","author":"严金清","text":"万山濯濯色苍凉，满目风沙道路长。半郭田庐环活水，一丛林树带斜阳。火州城近春方暖，玉塞人来鬓易霜。块垒填胸何处吐，侧身天地两茫茫。海上传闻建将坛，男儿何日壮心安。雕旗影卷三边月，铁笛声销万幕寒。荒陇驼鸣声飒飒，孤村鸡唱夜漫漫。卧龙此日如重起，忍使东南草木残。"}