{"id":"713813","title":"寄汪扶晨","dynasty":"明末清初","author":"屈大均","text":"黄山之麓有潜溪，君家溪口花竹迷。飞书招我谒轩后，三十六峰素手携。行至芜阴车忽止，六月盛暑汗如水。安得风捲朱砂泉，飞来为我易毛髓。膏淳黛蓄白龙潭，雨中喷薄当花龛。诸泉尽自汤泉出，未若潜溪味最甘。寄我紫霞茶，不寄潜溪水。活火自烹时，相忆情难已。我在秦淮日举杯，糟丘何处不蓬莱。酒星最忆青莲客，独溯风流采石来。谁作长歌赠太白，任华才气真诗伯。去年汝惠一长篇，捲起西江泻精魄。丈夫叱咤本非常，战法往往寓文章。五兵相救乃神变，用短从来兼用长。天生汝笔能雄放，青莲未是丈人行。处处金焦砥海门，篇终始得波涛壮。"}