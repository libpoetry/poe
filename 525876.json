{"id":"525876","title":"石峰歌赠陈侍郎玉畴","dynasty":"明","author":"顾璘","text":"高哉乌石之青峰，天梯挂地腾蛟龙。星辰照耀翠光发，云雾吐吞岚气重。寒泉古木绝尘滓，菖蒲芝草秋蒙茸。东南名山亦无数，爱此奇峭多灵踪。紫薇大夫有道者，清标秀骨神所钟。十年读书住峰下，揽结丘壑归心胸。乘风一上赤霄迥，步武稷契矜遭逢。苍生洗濯足霖雨，学士仰瞻称岱宗。秪今台鼎逼掌握，洪波砥柱殊从容。功成拂衣岂难事，仙人有待巢云松。武夷神君幔亭女，金枝翠盖期追从。须君峰顶荔枝熟，来借江心桃竹筇。"}