{"id":"698721","title":"鹊桥仙 中秋白鸥园赏月，次陈大尹三首","dynasty":"明","author":"夏言","text":"宝鉴初呈，冰轮乍辗，迤逦光生池面。记得西岩欲堕时，喜今夕、来年重见。一曲霓裳，千年玉斧，谁向广寒游遍。十二琼楼皓魄圆，应独照、丹心一片。横翠亭前，望宸楼下，秋水澄清彻底。此夜蟾光分外明，照大地、平铺如纸。彩笔题诗，清尊对客，画妨笙歌盈耳。却忆长安几度看，那得似、青山故里。丹桂婆娑，银蟾晃漾，蓦地渐升沧海。看到中天万国明，谁道是、素娥风采。玉宇琼楼，龙池凤阁，相伴清光廿载。今夕山中月更圆，似相识、当年元宰。杨柳烟疏，芙蓉露冷，丹桂香风扑面。池上芳尊向夕开，喜千里、故人相见。金缕高歌，霓裳慢舞，宛转六么初遍。何处清砧响更哀，都并作、秋声一片。草阁观书，兰舟载酒，尽日竹间花底。二客新从海上来，忽投赠、云烟满纸。山谷新词，杜陵好句，瑶瑟清音振耳。可惜中秋节后逢，不共对、月明千里。白首辞天，锦袍入里，离却茫茫宦海。碧岭堪樵，沧波宜钓，更篱下、黄花可采。麋鹿为群，鹭鸥作伴，林卧忽惊三载。赢得身闲百不忧，万事有、天公主宰。"}