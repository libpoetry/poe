{"id":"1062485","title":"谢吴迪吉以麻源桃实法制黄精见遗","dynasty":"宋","author":"谢逸","text":"平生刚直心，真率类狂绞。居首富儿门，肉食亦不饱。北堂老发垂，喜惧我心搅。瘦妻首飞蓬，敢谓美而佼。妇姑宵不寐，清饿常至卯。幸赖亲友人，馈送亦稍稍。崔嵬华子冈，秀岭横参昴。木桃芘菟竹，岁永樛枝挠。千年采掇馀，曾近麻姑爪。喧喧声利区，献酬呈狯狡。分甘及衡门，古心君独拗。作诗报嘉惠，质野言非巧。"}