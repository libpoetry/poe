{"id":"544572","title":"题瀛海长春册","dynasty":"明","author":"胡应麟","text":"南极呈辉夜，西池设宴辰。遐龄曾睹伏，间气重生申。大府俱三事，高堂并八旬。棠枝联窦桂，萱萼竞庄椿。淑问驰邦媛，英材降岳神。怀中金紫客，掌上玉堂宾。彩日鸣双凤，丹霄蹑二麟。机云惭末驾，尾雅斗前身。学士群工艳，中丞百吏寅。丝纶悬㝢内，节钺树江滨。苦县藏书富，华阳授箓频。蟾蜍流月窟，乌鹊渡天津。象服彤墀下，龙章绛阙陈。岩廊交黼黻，里闬集簪绅。赋撷梁台彦，讴腾越部民。欢声罗甸服，喜色动城闉。黄鹄屏间戏，苍虬户外驯。尊罍浮竹叶，弦管沸花茵。雾隐偷桃孺，霞明种杏人。围棋邀谢傅，投辖驻陈遵。将相庭阶植，师儒禁闼抡。十州环抚御，八表俟陶钧。雨足耕莘耜，云閒钓渭缗。优游黄发皓，容与白头亲。握算跻恒华，添筹迈劫尘。刘樊偕混俗，孙马互全真。解佩虚临汉，吹箫谩入秦。绵绵瀛海上，宝历庆长春。"}