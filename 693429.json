{"id":"693429","title":"秋日漫兴三首","dynasty":"明","author":"苏葵","text":"松柏试新斧，梧桐集寒蝉。倏忽天地秋，荏苒时节迁。入怀金气横，仰首银河悬。子山赋何为，宋玉悲徒然。我闻古达士，糟粕藏壶天。手持粱秫穜，去艺苏秦田。少年惜豪曹，锋锷横霜空。白首气不衰，踊跃乘秋风。山深伏豺虎，水混潜蛟龙。不如佩铅刀，利钝均无庸。瓣香向何人，朱游杳无从。解剑就酤市，博得珍珠红。勾漏有丹砂，扶身不扶国。飘飘学仙侣，丹砂满囊橐。可怜犬马心，白首徒谔谔。人间行路难，险易半参错。烟雨冷芝兰，霜露战松柏。入市卖骅骝，旋买扬州鹤。"}