{"id":"756095","title":"昆仑奴歌","dynasty":"清","author":"慕昌溎","text":"飞宇连云列阿阁，相公卧病垂珠箔。中有佳人颦翠蛾，春愁暗逐炉烟结。千牛省疾乍登堂，杨柳风姿何濯濯。酪湩虽甘桃液酸，幽怀脉脉言不得。临别殷勤覆玉纤，含情空指胸前月。不教磨勒解疑团，月满良宵应独看。力士金椎挝猛犬，雕栏已失护花幡。逐得渔船辞洞口，一肩香雪度重垣。嗟嗟人奴技至此，惜哉未遇汉天子。戈盾林中如鸟飞，汾阳失策复何悔。安、史虽灭外夷强，胡不使之执鞭弭。他年翠辇再蒙尘，空令卖药洛阳市。"}