{"id":"690556","title":"田伯善少参登罗浮过饮小园留题四律次韵赋谢 百尺楼","dynasty":"明","author":"张萱","text":"楼居敢谓接瀛寰，把酒凭虚共看山。水色东西芳草外，岚光远近夕阳间。欲从鲍葛探三蹻，遥望罗浮问九还。呼吸公能通帝座，谁云列缺杳难攀。蓬径柴扉傍水开，干旄孑孑白云堆。疏丛渐觉惊飙振，稿壤今饶化雨培。绛节拂林啼木客，黄芽匝地护桃孩。自怜老圃秋容淡，何日彝门驾再回。命君儒雅更风流，行野忘机狎野鸥。白水一帘聊对酒，青山满几独凝眸。天空雁度声声雨，江冷枫吟叶叶秋。自是桂丛招未得，迁莺应笑谷偏幽。选胜探奇惬素心，逍遥空谷语移阴。入林欲索巡檐笑，辍轭閒听跪石吟。芳讯陇头春尚远，香魂月下梦能寻。野人未效南金报，惠我空惭绿绮琴。"}