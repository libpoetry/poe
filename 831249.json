{"id":"831249","title":"满庭芳 药洲病起，池馆秋阑，触绪为词，用深羁愫","dynasty":"清末民国初","author":"程颂万","text":"苔晕勾廊，梦痕罥帽，抛他十日池亭。薄寒欺病，篱蝶太伶俜。隔著画桥何树，背斜阳、只做风声。秋还剩，半湾芦叶，吹雨过空舲。惺惺。潘鬓减，年时瘴海，人似枯萍。甚倚楼呼笛，隔烛调筝。一夜鸳鸯艇子，被西风、搁了回汀。红阑暮，疏灯未上，凉蝠颤帘旌。"}