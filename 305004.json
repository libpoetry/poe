{"id":"305004","title":"升天行·神仙不可学","dynasty":"清代","author":"陈德正","text":"神仙不可学，性命夙所同。云天莽辽阔，嘘吸元相通。落地遂沦隔，仰视空梦梦。安知青云秘，不出元胎中。晶晶白日上，霭霭金银宫。天衢洞豁达，飞观交玲珑。正气良有田，踵息绵无穷。坱虚括元化，倪动分鸿濛。飘飖载营魄，云壁开重重。银河泛清浅，下指扶桑红。共触熟为折，娲鍊孰为功。杜之閟朕兆，恢之弥穹窿。谷神谅斯在，何事从赤松。"}