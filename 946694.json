{"id":"946694","title":"惜梅","dynasty":"宋","author":"陈棣","text":"朔雪没寒芜，严威等群木。东君惜江梅，先与借微燠。造物逞新奇，亭亭付幽独。天然冰雪姿，不许铅华渎。疏影浸澄波，斜枝度修竹。奇标含春容，清致漫山腹。夜月耿扶疏，寒风来馥郁。素艳等琼瑶，真香笑兰菊。昨宵风雨颠，遗英满平陆。凭谁望苍天，荣枯何太速。凌晨眠霜林，馀芳犹五六。不厌终日看，尚可供诗目。"}