{"id":"780724","title":"摸鱼儿 够亥六月留别新安作","dynasty":"清","author":"龚自珍","text":"者溟濛、江云岳雨，是谁招我来住。空桑三宿犹生恋，何况三年吟绪。来又去。可题遍、莲花六六峰头路。幽怀更苦。问官阁梅花，谁家公子，来咏断魂句。眠餐好，多谢濒行嘱咐。吾家有妹工赋。相思咫尺江关耳，切莫悲欢自诉。君信否。只我已、年来习气消花絮。词章不作。倘绝业成时，年华尚早，听我壮哉语。"}