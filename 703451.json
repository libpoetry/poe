{"id":"703451","title":"奉上袁侍讲伯长二首","dynasty":"明","author":"释妙声","text":"东南文献复何人，一代鸿文制作新。华盖星辰天密迩，翰林风月地偏亲。夜分莲炬归鳌署，晓拂炉烟侍玉宸。奕叶流光知未泯，凤毛能世掌丝纶。于越山川赐履馀，枢廷勋业重璠玙。承家旧学三冬史，阅世遗编万卷书。古调欲从更锦瑟，高轩曾过赋华裾。文章自昔论原本，拟就司衡问所如。"}