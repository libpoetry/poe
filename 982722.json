{"id":"982722","title":"答朱广微","dynasty":"宋","author":"秦观","text":"广微才华殆天付，十岁孤山有佳句。又梦东林饮虎溪，叹息清风人不悟。自尔所见无全牛，桐柏昆崙日倾注。葱茏晓景破新花，蹭蹬老拳擒脱兔。身勤事左竟何成，巧迫化工天所怒。两鬓星星沧海头，强学禅那慰迟暮。昨夜灯花吐金粟，晓烹鲤鱼得尺素。笑我徜徉吴楚间，经卷酒卮随所遇。人生迕意十八九，月得解颜能几度。著书准易空自疲，服药求仙良亦误。北风老矣无能为，行看黄鹂语飞絮。安得从君醉百场，落笔珠玑不论数。"}