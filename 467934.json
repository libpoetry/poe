{"id":"467934","title":"张家界古绝三十三首","dynasty":"当代","author":"程滨","text":"雨夜入深山，群山森其廓。被褥暗生霉，蚱蜢栖于幕。前夜热如蒸，后夜如数九。一夜梦尽湿，平明野蝉吼。久居繁华里，偷閒入山家。山家问来所，羡我居繁华。山妇披蓑衣，独扫雨中陌。君若迷山中，遥问山中客。我凌群山顶，群山皆隐雾。密雨湿长松，松针垂清露。野桃藤下憩，蟾蜍逾我屐。游人过纷纷，兀坐如山石。一囊一瓶水，一伞一双屐。一领旧时衣，一个山中客。游山不看景，信步此山中。一山都是景，何事太匆匆。雨中石径滑，何物林中跃。只疑中山狼，却是山中鹊。仙女献花处，我至成孤客。不见散花人，但见群花落。雾里不见山，群山应见我。蜻蜓一双飞，带雨栖山果。雨中木叶馨，伞底雨声响。如泛雨中船，云中打两桨。截句正凝神，一声清幽裂。同是探山人，暂语还相别。人海已觉寒，寒在最高顶。绝顶纵无风，雨中魂俱冷。山中情自远，雨中诗自萌。殷勤云间雁，遥寄此时情。夜雨涨山溪，朝雨润薇蕨。断根水中生，虬根岩中凸。山顶一阵风，雾向眼中漫。曳伞欲腾空，飞向天之畔。屐磨跣足破，雨打襟抱冷。著尽囊中衣，食尽囊中饼。浓雾暂时开，峥嵘瞬间睹。旋复入云中，胆落不能语。结网在绝壁，绝壁多风雪。对崖千年松，雨中一一折。石径一枝横，伞挂松针折。万山苍翠中，一叶殷于血。峭壁咫尺间，敬畏蓦然起。世界亦微尘，我在微尘里。松涛啸回风，漫山皆是雾。我向雾中行，何来复何去。一叶悠然落，一溪鸣于壑。落叶逐溪流，灵猿枝头跃。闭目嗅青山，濯足聆溪水。幽禽掠水飞，直入青山里。我行初入山，便向红尘返。纵觉筋力凋，更觉心已远。两壁夹千仞，中有上天梯。山溪夺石级，青苔润为泥。一线上通天，天湛浮云白。眼镜渐氤氲，汗滴莓苔碧。苍涯溅飞泉，泠泠浸发际。偶然遇清风，飘然如遗世。回首数重山，已失来时路。两水夹万阶，与我一时去。铁禅生南宋，诛茅成古德。不见庐中人，小鸟独拾级。僧居在山中，山中时往返。下山借问僧，僧云路不远。湖上起山歌，舟中土家姊。泠然一声声，荡漾湖山里。"}