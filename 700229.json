{"id":"700229","title":"春日杂书","dynasty":"明","author":"顾清","text":"双翼锦䙰褷，花间任尔栖。春来自多雨，日暮不烦啼。日日花枝上，新声变转娇。何如逐鸣凤，天上协箫韶。清晨戒童子，竹户不须开。昨夜东风恶，苍苔有落梅。庭树谁教种，无端恼客情。昨宵窗外雨，一半是渠声。无事盆池畔，吹萍看藕秧。金鱼前岁放，长得许来长。种花种长春，君子有深意。愿得堂上人，红颜亦如是。凡花皆可爱，萱草更忘忧。未必真能尔，聊将慰远游。"}