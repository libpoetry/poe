{"id":"807429","title":"金菊对芙蓉 访单县琴台","dynasty":"清","author":"陈维崧","text":"古树云平，荒台湍激，两贤留下祠堂。见蛛丝网院，马苋围墙。承尘画壁昏于梦，千年事、陈迹苍凉。江南游子，无聊侧帽，有恨循廊。迤逦渐下牛羊。响落木西风，飒沓层冈。怅琴声未杳，蘋藻谁将。拟寻北地韩陵石，呼来语、相伴他乡。那堪断碣，摩挲已遍，一笑斜阳。"}