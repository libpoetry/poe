{"id":"1129644","title":"偈五首","dynasty":"宋","author":"释法顺","text":"好事堆堆叠叠来，不须造作与安排。落林黄叶水推去，横谷白云风卷回。寒雁一声情念断，霜钟才动我山摧。白杨更有过人处，尽夜寒炉拨死灰。我手何似佛手，天上南星北斗。我脚何似驴脚，往事都来忘却。人人尽有生缘，个个足方顶圆。大愚滩头立处，孤月影射深湾。会不得，见还难，一曲渔歌过远滩。鸡啼晓月，狗吠枯椿。只可默会，难入思量。看不见处，动地放光。说不到处，天地玄黄。抚城尺六状纸，元来出在清江。分明话出人难见，昨夜三更月到窗。风吹茆茨屋脊漏，雨打阇黎眼睛湿。凭么分明却不知，却来这里低头立。久病未尝推木枕，人来多是问如何。山僧据问随缘对，窗外黄鹂口更多。"}