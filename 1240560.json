{"id":"1240560","title":"白云楼歌四叠次文质韵 其四","dynasty":"元末明初","author":"顾瑛","text":"玉山盘盘窈且深，中有楼兮居山心。白云不断护岩壑，下与梧竹连秋阴。天风吹云夜开牖，城上乌啼击刁斗。芒砀长途断白蛇，上蔡东门叹黄狗。主人醉坐阑干里，云影时看酒中起。赏春不折背岩花，烹茶自汲当门水。战国纷纷竞挽戈，纵横辩口誇隋何。黄钟不作大雅调，五弦谩尔张云和。君不见水上浮萍元柳絮，也趁桃花流水注。不似白云日日閒，只伴幽人在山住。"}