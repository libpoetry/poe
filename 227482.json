{"id":"227482","title":"奉题林稚春菊花枕子歌","dynasty":"宋代","author":"林亦之","text":"故人所说菊花枕，似把冰丸月下饮。秋水一双明炯炯，数在青囊第一品。狂风江上吹蒹葭，此物往往得之嵇康阮籍家。闭门诵书二十年，眼睛损尽生空花。建阳小作箸头书，残更灯火乱虫鱼。石渠文字大如斗，场屋岁月又不偶。却来南山青草边，东西四至为菊花田。手提长筐向山曲，一下收拾三百斛。昨者昏寐才起来，解把檐头小字读。乃知妙物通群仙，一切药里应弃捐。"}