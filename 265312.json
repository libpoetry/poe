{"id":"265312","title":"喜疾瘳诗·朝窗犹掩扇","dynasty":"南北朝","author":"萧纲","text":"朝窗犹掩扇，宿幔未悬钩。逍遥临四注，兼持散九愁。虽同卫子惫，聊喜挚生瘳。灾星夜出境，鸣禽晚去楼。蠲邪无贾服，祆气息梁牛。隔帘阴翠筱，映水含珠榴。丹经蕴玉笥，玄水出长洲。结友寻方岳，采药访圆丘。神随七星变，貌逐五云留。飞鸿若可驾，轻簪必易抽。"}