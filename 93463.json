{"id":"93463","title":"病起遣闷·食罢游东园","dynasty":"宋代","author":"杨万里","text":"食罢游东园，慨然伤我怀。昨日卧病时，自谓不复来。入门大风起，万松声顿哀。病骨念不堪，欲行重裴徊。裴徊南斋前，小倦坐苔阶。斋前花不多，亦有两古梅。似知我至此，顷刻忽尽开。多情梅间竹，偃风特奇哉。不知喜风舞，为复怯风回。万象皆迎春，我独老病催。明日能来否，且皈拨炉灰。"}