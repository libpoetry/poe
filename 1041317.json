{"id":"1041317","title":"望洞庭","dynasty":"宋","author":"刘敞","text":"洞庭七百里，浩荡敌溟渤。云梦开其胸，巴陵束喉舌。东流汇群川，盛涨五六月。飘飖浮乾坤，倚盖低兀臲。吾行寰海间，未见此水阔。峡流下衣带，岛屿尽毫末。高秋卷氛翳，两涯浴日月。何得径寸珠，晦明互出没。苍茫蛟龙宅，溷杂鱼鳖窟。太古到于今，沈潜孰分别。风帆引北极，波浪限百越。国绝南顾忧，献琛各通达。山川非一险，此实辅明哲。俯笑三苗愚，竟为独夫灭。远游世俗隘，偶此耳目豁。淅沥临清风，滂沱濯炎热。萧萧霜林暮，蔼蔼芳草歇。壮观激我怀，当歌意复咽。寂寥轩辕乐，万古逸响绝。惨淡虞帝魂，九疑莽嵽嵲。况闻屈贾辈，各赐楚汉玦。至德无复还，后王寝衰缺。滔滔更南征，郁郁抱忉怛。太湖虽云深，未救怀古渴。"}