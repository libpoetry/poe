{"id":"823341","title":"望湘人 马湘兰、薛素素兰花合卷","dynasty":"清末近现代初","author":"吴湖帆","text":"伫幽香凝粉，芳意动奁，画眉余韵流照。浅抹猩唇，慢拈凤爪。检点离痕多少。恨叶愁根，露纫风畹，生来娇小。似并鬟、珠璧玲珑，仿佛朝云琴操。南部歌声悄悄。任秦淮月冷，莫愁风晓。认春色三分，占尽断肠花草。空留倩影，墨郎倾倒。怎识因啼缘笑。合数那、白练裙冤，试马弹丸人俏。"}