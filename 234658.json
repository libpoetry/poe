{"id":"234658","title":"三部乐·浮玉飞琼","dynasty":"宋代","author":"周邦彦","text":"浮玉飞琼，向邃馆静轩，倍增清绝。夜窗垂练，何用交光明月。近闻道、官阁多梅，趁暗香未远，冻蕊初发。倩谁摘取，寄赠情人桃叶。回文近传锦字，道为君瘦损，是人都说。祆知染红著手，胶梳粘发。转思量、镇长堕睫。都只为、情深意切。欲报消息，无一句、堪愈愁结。"}