{"id":"1050185","title":"陈安止迁居三首 其二","dynasty":"宋","author":"郭祥正","text":"陈子贫无居，东家借茅屋。达士宁羞贫，四方所居隩。平台荔阴下，天匠资尔筑。青分一畦兰，绿种万竿玉。幸遭文明运，志岂效孤竹。又非远人音，欲以逃空谷。翛然置藤榻，示疾肖金粟。咒饭施诸鬼，夜半风肃肃。嗟予在罗网，未暇亲杞菊。忧愁无端来，刀剑搅胸腹。渺思泛沧浪，期君濯双足。时或临大野，泥耕看健犊。"}