{"id":"403630","title":"祝英台近 梵众姨丈以苏小墓草一株见遗，既枯矣，丰茸离骊，犹残青青之意，湖山胜迹，不可无词","dynasty":"近现代末当代初","author":"白敦仁","text":"剪愁根，裁恨叶，春寄岭梅外。残碧潜星，依约酒痕在。绝怜南国烟花，西陵车马，剩斜日苍松如盖。换光彩。烛花未结同心，孤凄照无奈。断雨飘歌，青骢更谁待。堪嗟旧佩幽兰，新添燕麦，甚一梦湖山都改。"}