{"id":"1116068","title":"次韵补柳子厚八愚诗 咏愚溪","dynasty":"宋","author":"汪炎昶","text":"嗜幽猎奇閟，身忘落天涯。光吸泛霞濑，清弄浸月陂。襟怀屡荡涤，性情渐愉怡。孱颜谢往惑，晃朗还澄思。故邱堕苍茫，得兹赖居人。竹氛净媚晓，藓绩绿染春。藤萝设野幕，猿鸟卜近邻。岂不惬吾愚，弥使怀所亲。撞玉锵断石，溅珠悬稚松。色资耳目净，声碎尘土空。静窥发奇趣，饱饮生异容。讵知愚所乐，适与智者同。何以施吾愚，沟泉甃苔石。涡溢分冷光，池呀注晴碧。箕颍计已失，沧浪远难即。敢慕洗耳翁，聊为濯缨客。愚泉我所爱，规此须其来。但因坳窐势，不以智巧开。鸥驯如故知，鱼浮了无猜。感激平生怀，与尔同徘徊。海仙怜憨痴，相嬉幻蓬岛。池悬孤影直，云增危势好。鹤盘意欲下，树滋色难老。春风慎披拂，勿俾生凡草。晨兴气澄穆，池影涵幽堂。泉从松下来，漱齿生微香。内揣澹无得，外检倏已忘。即此冥其愚，乐如还故乡。拂翳藤袅风，洒澡松助雨。幽抱逼池光，妙趣味禽语。愚岂异曩日，优惟绝浮慕。当有来者知，泉石良可抚。"}