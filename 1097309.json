{"id":"1097309","title":"老菊次时所性韵","dynasty":"宋","author":"何基","text":"独步东篱餐落菊，一幅乌纱漉浮玉。悠然谢客欲醉眠，懒拾枯枝炮脱粟。靖节先生骨已寒，回生何必须神丹。紫阳一字冠青史，名节恃此安如山。义熙一去知几变，金钿翠葆犹年年。我生因循颠已华，甚矣今年脱左车。嘲红弄绿少时态，岁晚相对惟寒花。雨荒深院黄金尽，谁谓颜色埋尘沙。高风雅致随遇见，帘外玉立横枝斜。"}