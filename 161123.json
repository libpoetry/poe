{"id":"161123","title":"答清老·篆车创始自稚轮","dynasty":"宋代","author":"王炎","text":"篆车创始自稚轮，筦簟从初但蒲稿。诗到晚唐非不佳，少似国风能理到。嗟予耄矣弃颍泓，卧病终年长却扫。客无脱屦一榻悬，人不到门群雀噪。敢意支郎念岑寂，时将妙语起衰老。若人搜句乃余事，虽不雕镌自精好。况于佛祖可呵骂，岂无魔外宜攻讨。早办山居一把茅，为我长歌歌证道。"}