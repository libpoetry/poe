{"id":"322351","title":"金缕曲·灯下闲寻忆","dynasty":"清代","author":"张玉珍","text":"灯下闲寻忆。记髫年、便学哦诗，吟情偏适。一自琴调香阁里，题遍花时月夕。浑未许、光阴轻掷。讵料瑶京人去后，望垂杨、路断重泉隔。凄绝也，镜鸾只。事随云散空陈迹。最难禁、百病攒身，千愁交集。搜索枯肠成一字，顿使梦魂欹侧。纵信手、涂鸦难黑。笔墨清缘犹少福，叹馀生、毕竟成何益。相对处，药烟碧。"}