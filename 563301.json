{"id":"563301","title":"朱君采侍御青莲居","dynasty":"明","author":"安希范","text":"夙闻苕霅间，山水多清远。讵意阛阓侧，蓬瀛忽在眼。偶乘一叶舟，沿洄恣游衍。轻飙偃菰芦，微波荡菱芡。丛篁雄灌木，森蔚盘回转。中有伊人居，列户抗遥巘。堂宁据胜开，楼榭随宜建。高阁俯乔林，群峰历可辨。凭栏耳目旷，隐几缥缃展。时报黄鹤驾，閒诵青华简。客至辄披襟，开尊出丰膳。论世谈既雄，参微语尤隽。廿载忝交契，老至弥缱绻。余兹将卜邻，栖托计非舛。更藉地主贤，早为择所善。"}