{"id":"1122157","title":"和汪正夫梅","dynasty":"宋","author":"郑獬","text":"少陵老杜独怜才，长句还如铁马来。酒味渐佳春渐好，苦教陆凯咏寒梅。世上庸儿苦忌才，脱身曾把虎须来。他年若隐吴门去，从此真仙不姓梅。江南江北谪仙才，为爱湖山特地来。愿得春寒过三月，樽前留得腊前梅。禁林自笑老无才，觅得杭州刺史来。饮散凭栏却怊怅，不堪忆著故园梅。好花赋与本天才，料得灵根天上来。应为长安恶风土，故教北地不栽梅。妖花烂漫敌清才，邺骑还惊宝玦来。郑国枉教兰作佩，定应不识楚江梅。座中豪客洛阳才，醉舞春风拂袖来。明日却寻歌管地，中庭空有折残梅。丽赋多传楚客才，新诗还自楚江来。雪痕未涨龙池水，风信先飞庾岭梅。探花最费庾郎才，欲把雕盘折取来。不奈雪花苦相误，梢头无处认真梅。诗入鸡林白傅才，当年曾佩左符来。尊前依旧江山好，不见章台驿使梅。刘蕡直气压群才，却束尘衣取次来。开府刚肠破金石，可能刻意赋寒梅。欲酬强韵若为才，昨夜归时趁月来。寂寞后堂初醉起，金盆犹浸数枝梅。好花有意似怜才，时泛清香入袂来。待得繁梢都结实，莫将细核比杨梅。流俗休教见美才，不如长入醉乡来。江南蚤是多风雨，莫向花前唱落梅。江南还有谢娘才，试数春期几日来。綵胜未随钗上燕，玉台先插鬓边梅。木秃风摧正为才，几将挤陷九渊来。见君说著须酸鼻，何必樽前更食梅。穷通系命不由才，富贵偏宜老后来。花草犹教有先后，凭君试看北枝梅。"}