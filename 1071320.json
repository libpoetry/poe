{"id":"1071320","title":"题折枢密保真草堂","dynasty":"宋","author":"汪藻","text":"轩冕有何乐，书生分尤悭。都卢百年中，强半堕险艰。能著屐几两，恨无茅三间。傥非身世忘，那得方寸闲。不见葆真老，功成鬓毛斑。飘然日边来，复作昼掩关。所至书满屋，铅黄不停删。开窗寻丈馀，要看湘南山。夕待明月至，朝期白云还。醉吟如乐天，但少素与蛮。嗟哉道脩阻，无由结朱颜。惟应梦见之，千里同跻攀。"}