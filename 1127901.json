{"id":"1127901","title":"至荷湖二首","dynasty":"宋","author":"曾巩","text":"铁色对我马，林林路南山。草根已变绿，冰雪尚满颜。解镳苍烟脚，我栖就柴关。乖时遭飘踬，岂免生事艰。夙意待周孔，此士岂可还。浊醪且斟酌，收心一瓶间。悲风我眼涩，酸狖我耳愁。我颠水没马，我起雪满裘。百里不逢人，岂有烟火投。却倚青璧望，白雾满九州。苍苍运乃尔，何地放我忧。夜卧梦成魇，犹疑拔山湫。"}