{"id":"721993","title":"元孝六十又一生日赋以为寿","dynasty":"明末清初","author":"屈大均","text":"长兄叨一岁，十六结交知。以尔真贤友，而翁更哲师。忠贞三世早，事业两家迟。此日难为寿，惭过耳顺时。同生霜降月，摇落每相怜。乔木先朝古，黄花故国妍。琴惟天马引，歌是楚渔篇。未可伤衰暮，殊多独漉年。汉代羽林子，孤儿今几何。瓶侯孙氏少，剑客李家多。寇雉衔霜去，边雕蔽日过。文渊雄顾盻，明岁未蹉跎。臣妾谁凫藻，迷途一布衣。又嗟寒露湿，未见太阳晞。壮发霜虽短，初心日未非。杖乡多一岁，好待据鞍飞。却老文章在，无欢亦写心。寿光还导引，方朔只浮沉。味爱筼筜苦，香怜橘柚深。齐名从少小，千载一雕琴。出处一浮云，穷通祗共君。无忧惟作述，有道即功勋。竹影龙公合，松阴鹤子分。缠绵敦世好，彼此挹灵芬。"}