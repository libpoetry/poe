{"id":"1244081","title":"沧洲灌夫诗为周子谅赋","dynasty":"元末明初","author":"郭钰","text":"往年曾踏沧洲路，沧洲仙人留我住。紫霞裁剪成春衣，到今挂在珊瑚树。十载人间走尘雾，惟爱周郎读书处。云气寒深连竹松，江波晴涨摇窗户。清晓中庭遗鹤羽，太乙青藜夜相语。晚菘春韭东西畦，鸟啼桑阴日当午。浦云分送疏疏雨，抱瓮归来不知苦。嗟我已负沧洲期，羡君独得沧洲趣。江山今古武陵源，姓名伯仲苏公圃。畦外有田多种黍，长使糟床压香醑。招隐先须招我来，到门不用分宾主。"}