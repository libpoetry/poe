{"id":"1108771","title":"病起五首","dynasty":"宋","author":"刘克庄","text":"躬圭宝箑俱藏起，出入惟消笠与蓑。农说雨旸差有准，客谈间谍易传讹。丰年海熟田尤熟，圣代朝和野亦和。纵使大寒并大暑，小车时出至行窝。鬻文卖赋今能几，穷薄常因病折磨。宁作地仙事思邈，不教天女恼维摩。乞骸幸已逃空谷，养气难于塞决河。岂是先生老而健，修方多更阅医多。小窗不复听吾伊，时有蛩声出吻悲。曲宴无歌赓太液，中痟止酒饮华池。谁将晓雪堆新鬓，自拨寒灰锻近诗。未敢热瞒同社友，草鞋尚欲远寻师。百岁将阑猛省惊，六根不足可怜生。古人使祝为祈死，叔世无人吊失明。昔挨残更羞渴睡，今当清昼要扶行。时于梦里瞻星斗，愁绝邻鸡腷膊声。越境迎医伎又穷，残骸奉施与天公。外庭幸际清明始，内障如囚黑暗中。贝叶今难开只眼，薰弦昔忝和重瞳。暮年膝上惟文度，常挈书灯伴乃翁。"}