{"id":"704893","title":"隐居杂兴","dynasty":"明","author":"薛亹","text":"旧买青山共结邻，小庭惟爱月华新。鸡鸣茅舍孤村晓，草绿郊原十里春。琴操梅花偏有兴，心涵流水净无尘。眼前富贵浮云薄，我喜林泉酒味醇。已佃深山数亩田，随时耕种度流年。三间茅屋遮风雨，几卷诗书学圣贤。忘性每同鸥鸟乐，谋生不为利名牵。心闲可作羲皇睡，明月清风适自然。栖迟此地度年华，志在烟霞乐更奢。偏野开云因种秫，临池汲水为浇花。閒中得趣吟遍好，醉里登高帽欲斜。睡觉忽惊人扣户，传书思我月传茶。不慕功名宇宙间，此身愿与白云闲。采芝年上枫山顶，垂钓时临鳄水湾。月落岩前风虎啸，云遮洞口雨龙还。空林天暗茅斋静，常把柴门日夜关。自愧昏愚学少成，啸风弄月寄閒情。分毫不为身家积，方寸聊存子姓耕。柳岸风和莺舌软，杏林春暖蝶身轻。时人问我幽栖志，数卷书田是治生。衡门泌水可栖迟，此地幽清足自怡。佃断溪山为别野，种成松竹长新枝。编篱插棘围芳圃，凿石通流溢小池。最喜昏晨聊自度，饥餐藿粥渴烹葵。脱却尘寰是与非，身閒幸喜际雍熙。漫誇骥足腾千里，且效鹪林借一枝。积雪烹茶因待客，敲冰研墨为题诗。年来与世浑无事，细把经书日课儿。景虽不及旧家庄，且向林中结草堂。竹杖芒鞋堪伴侣，藜羹菽水亦膏粱。莺啼花坞惊春晓，昼掩柴扉觉日长。遥想难兄年六十，旨目未得效姜肱。雅志躬耕畎亩中，依时播种乐年丰。日倾绿醑消清兴，夜诵黄庭礼碧空。慕道有心求妙诀，寻真无路觅仙踪。世间人事多翻覆，惟有江山万古同。尽日霞封郊树间，藏愚养拙避嚣阛。青堆螺髻山千叠，绿绕柴门水一湾。出岫浮云闲自散，傍林野鸟倦飞还。携儿呼酒庭中坐，墙外亭亭竹笋班。"}