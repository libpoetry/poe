{"id":"687000","title":"南山寺夜憩柬郑同夫罗孟文","dynasty":"明","author":"刘崧","text":"南山寺前夏已凉，北斗天半夜相将。楼台参错临高市，钟磬萧条出上方。独宿屡移林鹊影，双飞初散水萤光。客情物态浑无那，暂息尘喧亦不忘。南城城楼高且雄，下有长壕水气通。次第荷花先着露，无多杨柳最宜风。府中能事称罗掾，马上酣吟爱郑公。自是南游相见好，疏狂祗觉愧飞蓬。"}