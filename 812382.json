{"id":"812382","title":"湖城重建三贤祠落成","dynasty":"清","author":"许传霈","text":"城西争说谢公塘，后有颜苏德泽长。十卷诗吟留刺史，百年神定在桐乡。云移镇霅楼头白，风送洼尊亭外凉。旧日宫垣安可仰，斯民去思不能忘。重新祠宇祀三贤，鼎峙千秋香火缘。广拓烟波江汇外，清留柤豆月湖边。香升蘋藻神昭洁，乐奏承平礼告虔。休息还欣楼近水，弁山苍霭扑窗前。"}