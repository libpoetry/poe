{"id":"542930","title":"汉铙歌十八首 其十三 芳树","dynasty":"明","author":"胡应麟","text":"芳树芳树，扬春华，结秋实，东风历乱而飞扬。容色在朝夕，美人坐高堂。兀兀愁蛾眉，君心为他人，冶艳能几时。春华讵能久，秋实那可期。普天之下，悠悠畴非轻薄儿。班姬与陈后，解事一何迟。黄金买词赋，徒为世主疑。不见芳树枝，荣瘁各有时。端居任大化，何用戚戚颦蛾眉。"}