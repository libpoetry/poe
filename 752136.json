{"id":"752136","title":"登燕子矶","dynasty":"清","author":"张预","text":"观音门外江风颠，惊涛断渡无行船。船头燕子何翩翾，谽谺下啄蛟鼍渊。空江无巢飞不前，回翔招我登其颠。十盘九曲如蚁缘，磴道一线开何年。忽然绝顶浮岚妍，孤亭岌岌撑如拳。荒坪草没层厓偏，断碑欲堕藤萝牵。亢石无阶谢雕镌，侧身俯江江浴天。天风狂吹山孤悬，我欲跨燕凌飞仙。燕兮敛翼不可鞭，但看鹳鹤横江骞。须臾返照来澄鲜，紫翠千里流无边。江南江北纷山川，冥冥闪闪沈苍烟。罗胸气象收万千，目力虽竭情流连。岩扃欲暝云帷褰，夕霏四敛天容蔫。下山皓月忽已圆，江光山气争回旋。兹游奇绝吾当传，归舟汲汲书长篇。诗成推篷歌叩舷，烟中燕尾犹涎涎。"}