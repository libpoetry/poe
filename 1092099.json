{"id":"1092099","title":"送陈求仁还永嘉兼寄刘孝移","dynasty":"宋","author":"程洵","text":"往年予□祁山丞，坐上屡闻君姓名。那知流落天一角，一笑共挹湘江清。地绵赋急员羞具，黄龚遐轨空驰溯。催科抚字两勤劳，古道羡君今独步。耒阳之水化理濡，耒阳之人何于于。疏梧细柳白日净，唯有声气与君俱。君今快展摩天翮，会看赤手扶羲御。烟波渺渺正愁予，万里潇湘未归去。河阳当日桃花红，主人好客樽不空。相逢倘问衡阳簿，为说年来惟悴容。"}