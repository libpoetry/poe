{"id":"481837","title":"行路难","dynasty":"明","author":"王称","text":"倚剑且勿叹，听我《行路难》。世途反覆多波澜，焦原九折未为艰。君不见汉谣斗粟歌未阑，长门一夕秋草残。骨肉之恩尚如此，何况他人方寸间。又不见绛侯身荣应繫狱，贾生终对长沙鵩。功成更觉小吏尊，才高宁避明时逐。所以赤松子，远赴中林期。谁能吴江上，见笑鸱夷皮。骊龙有珠在沧海，劝君逆鳞勿婴之。子推介山下，屈原湘江湄。当时枘凿自不量，至今憔悴令人悲。行路难，难为言，沧浪一棹且归去，长安大道横青天。"}