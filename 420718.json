{"id":"420718","title":"念奴娇 赠方祥丈","dynasty":"近现代","author":"李继熙","text":"征途牢落，问当年车笠相逢何处。别后离怀何所寄，遥指暮云春树。水驿风凉，江城月白，此际欣重遇。逢君一笑，几番离合无据。依然正学家风，望溪词采，未把儒冠误。健笔一枝犹在手，准备诛奸锄蠹。叔宝无心，常山有舌，长作蛟龙怒。相期他日，腾云更化霖雨。"}