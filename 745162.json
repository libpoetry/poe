{"id":"745162","title":"家心陔疲于津梁国","dynasty":"清","author":"李兆洛","text":"天涯渺难即，吾意其蹉跎。江上无芙蓉，搴裳意云何。吾子好筋骨，卅载历坎坷。陆岂无虎狼，水岂无蛟鼍。行行为谁驱，万里俯仰过。讵云恃忠信，遂可轻风波。放杖得小休，隐然契天和。托宿在何许，前途尚陂陀。造物劳以生，未死敢有他。息阴谅非远，逝者亦已多。仰视沧浪天，效彼劳者歌。努力为我起，斯路幸不讹。甘爱田父笑，毋为仆夫呵。请借双行縢，以为安乐窝。"}