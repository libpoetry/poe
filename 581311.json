{"id":"581311","title":"茉莉","dynasty":"明","author":"张诩","text":"茉莉穷花品，应居第一评。色如西子白，香赛马牙清。艳骨元仙种，冰肌讶日精。铅华尽捐弃，朴素得轻盈。望断金闺曙，魂迷蛱蝶轻。鸟来应代语，风动只含情。当暑丽如妓，佳人摘满籯。插头无限好，薰茗有馀馨。性亦能蠲忿，功兼助养生。自怜生远海，徒只播芳名。青锦何人赋，绯桃浪子称。猗兰从入操，绝意慕浮荣。"}