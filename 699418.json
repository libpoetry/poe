{"id":"699418","title":"新买得画舫将以为庵因作舟居诗","dynasty":"明","author":"袁宏道","text":"拟将船舫作庵居，载月凭风信所如。鱼鸟教他为侍史，云烟呼我作尚书。居如老蠹身藏木，行似蜗牛首戴庐。下无卓锥上片瓦，致身今口在空虚。囊中随意贮青蚨，歌吹虽喧不可无。隐逸也须添故事，江山真合点狂夫。随身恰似天宫殿，寓目皆披水画图。甲子不须颁凤历，但看莲发与莲枯。五湖不是学玄真，且喜素衣不上尘。家移碧缬绫中任，身是屏风画里人。闲追船子咨行脚，老倩中峰作近邻。一衲蒙头万事已，无怀民与葛天民。鸥邻鱼社作新知，才唱杨枝又竹枝。风打白蘋来夏口，雨深斑竹过湘祠。不愁入目山无态，只怕磨心景要诗。唤作朱公些子似，当窗祗是欠西施。峰峦曲折水湾环，时与游僧作往还。暂为书碑来禹庙，才因买橘上包山。心关网密聊成叹，梦被云牵偶不闲。慎勿誇张竿水过，惹他桑孔算鱼蛮。丝烟丝雨润江湄，又到花娇鸟嫩时。杜宇一身皆口颊，垂杨通体是腰肢。閒观水态思吴壁，暗记方言證楚辞。鸂鶒太文凫太野，就中洁白是银鸶。更无他物作遮阑，但得心忘梦亦安。渭水一竿犹有待，严滩百尺也无端。鱼龙直作鸡豚狎，荇藻却如蔓棘看。莫把古人来比我，同床各梦不相干。舟居元不即田功，稍与农家节令同。纵小也妨月额雨，虽暄不用卯头风。才闻摊税征渔户，又说抽丁报老翁。每被山民来借问，今年湖比几都丰。全家相次入烟云，老鹤稚鸥共一群。便与青山坚作誓，免劳白水更移文。澄江夜月连天泛，古涧寒声彻岁闻。欲把姓名通远峤，函书先达武夷君。聊将幽思托芳菲，閒月閒花总息机。青草盖蹄黄犊喜，白波点尾翠禽飞。江篱不作牢骚咏，神女全抛艳粉衣。纵有志和难比我，我能容得鳜鱼肥。"}