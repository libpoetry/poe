{"id":"247940","title":"夜飞鹊·芙蓉次韵张荃","dynasty":"现代","author":"朱生豪","text":"仙云堕无影，霞艳霜霏，墙外抱恨依依。依稀玉女前头过，蝶梦尚绕芳枝。萧萧秋风里，念陈王仙去，谁赋川妃。络纬辛苦，自更深、长伴鸣机。惆怅空斋无俚。前度忆秋娘，曾是牵衣，曾是斜阳影里。隔花微羞，半面遥窥。年年秋雨，甚如今、倍更歔欷。怕晚来风恶，瑶华荏弱，心事终违。"}