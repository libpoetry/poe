{"id":"1108743","title":"病中九首","dynasty":"宋","author":"刘克庄","text":"汤熨兼旬尚未瘳，灾生盈满欲谁尤。禁中莲炬频宣锁，閤上藜灯几校雠。回向真人并大士，变教师冕作离娄。何时眸子重清朗，短策随身处处游。捲五红云一朵边，抽身偶在众贤先。鹤归乡倏三千岁，马老人酬八百钱。雅叹蒙蒙徒仰视，骚称皦皦者难全。殷勤寄谢文房友，愿未来生再结缘。褚公真迹胜顽碑，曾向三茅快睹之。一自偏盲常面壁，甚贪小楷废临池。粗如太尉书姜字，俚若蒿师唱月诗。老去无词并恶札，感今怀昔不胜悲。鸦叫方知日出东，起瞻宇宙尚朦胧。空花久已参诸老，岩电何须似阿戎。乍可一灯虚室白，绝胜千炬火城红。痴人苦爱清凉散，道是肝家热上攻。炎官扇虐甚炰烹，忽听檐声病思清。白露降馀天气肃，碧云合处暮愁生。一秋药裹相料理，百岁书窗几暗明。他日汗青无事业，惟诗犹可窃虚名。"}