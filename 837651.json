{"id":"837651","title":"琵琶仙·日暮倚秋辛阁，闻隔院玉笙声，忽触宿感。用白石自度腔韵写之","dynasty":"清末民国初","author":"冯幵","text":"杨柳高楼，早憔悴、旧日烟条云叶。离恨吹入参差，秋风正凄绝。芳草外、斜阳有限，甚啼到、空山鶗鴂。十载心期，香消酒冷，弹指能说。又何事、泊凤飘鸾，漫孤负、青春好时节。空把一襟零泪，与荒阶苔荚。休更盼、团圞镜约，恐玉人、两鬓都雪。总悔珠箔飘灯，那时轻别。"}