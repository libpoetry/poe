{"id":"1119502","title":"游隐静往反四首","dynasty":"宋","author":"陈造","text":"突兀南山万仞青，餍观山顶白云生。今朝访道五峰去，却向白云生处行。烟树云生若有无，行舆咿轧路盘纡。小风弄雨晴还落，身在龙眠水墨图。一随俗驾走红尘，松竹生愁鹤怨人。杯渡老师相悉否，野僧心地宰官身。梦觉篝灯曀曀明，碧鸡啼罢欲三更。定知山雨阵头恶，但怪瀑声雷样鸣。"}