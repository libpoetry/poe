{"id":"214177","title":"送江宁彭给事赴阙","dynasty":"宋代","author":"王安石","text":"西江望士众长兼，卓荦传家在一男。壮志异时开史牒，妙龄终日对书龛。桂堂发策收科选，樱苑颁诗豫宴酣。大邑援琴聊试可，小州怀绂果才堪。分台拜职荣先入，抗疏辞恩耻横覃。劲操比松寒不挠，忠言如药苦非甘。龙鳞直为当官触，虎穴宁关射利探。朱毂兽头终协梦，粉闱鸡舌更须含。均输北转荆门鷁，劝课西临蜀市蚕。期信有儿迎郭汲，食贫无地乞羊昙。櫜垂铃栈驼鸣，节拥棠郊虎视眈。归见广墀瞻斧藻，对扬初服改朱蓝。进班华省财方阜，出按穷边虏稍戡。帝命贾琮当冀北，民歌姬奭次周南。投壶飨客鱼无乙，伐鼓搜兵马有驔。鲸鬣掀红旗杳杳，虬髯吒黑纛鬖鬖。威加诸部风霜肃，惠浸连营雨露涵。大斗时时能剧饮，轻裘往往只清谈，乾龙已应天飞五，晋马徐观昼接三。道在君臣方自合，德侔乡长亦谁惭。便蕃肯较平生宠，放旷皆知雅性妉。委佩去辞廷殖殖，扬舲来得府潭潭。一尊客语从容尽，千里人情委曲谙。岂但故多扶杖祝彭聃。幕中俊乂闲刀笔，帐下骁雄冷剑镡。楚地怪须留汲黯，萧规疑欲付曹参。从来贵势公何慕，自是贤名上所贪。未信逸身今以老，且当忧国每如惔。论心邂逅胶投漆，搔首低徊雪满簪。镇抚未惊移岁月，追攀曾许赏烟岚。余欢遽隔新亭饯，宿惠难忘旧馆骖。卷曲尚谁知散栎，峥嵘空此咏枯楠。"}