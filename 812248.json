{"id":"812248","title":"读张杨园先生补农书作","dynasty":"清","author":"朱琰","text":"学者急治生，岂为忧不足。衣食无所求，乃得立边幅。入世重廉耻，务本贵菽粟。养心亦养身，保身如保玉。玉碎难再完，身失焉能赎。桑田有典型，种爇若先觉。杨园非农家，排纂到耕牧。殆恐士习移，欲将古风复。带经本可锄，《汉书》挂牛角。从来英雄人，大半兼耕读。地员辨土宜，管子精擘画。大略分三等，有施长七尺。以之测土深，高下定为格。其次亢仓子，遗言亦可绎。耕道计手足，苗行审强弱。差不许毫釐，皎若别黑白。匪独《豳风图》，可以绘殿壁。人满既可忧，生事又相迫。与其算锱铢，毋宁辨菽麦。樊迟非小人，学稼今上策。或曰古四民，最苦农在野。佃种食余粒，年丰亦患寡。被体无完衣，充肠只菜把。商贾操奇赢，鲜衣而怒马。往来杂冠裳，气习同纨裤。何必去市阛，辛勤向里社。嗟哉岂其然，光华石中火。大抵起耕农，其厚业难堕。试看古田家，吾乡旧风雅。毋吟估客乐，遂谓富人哿。殷勤说重农，农夫正在外。今年岁不登，未得餍粗粝。八口既嗷嗷，百事皆昧昧。种谷已无成，出门走相丐。回看市井中，昂昂坐牙侩。贩籴且为豪，居奇何足怪。或又为吾言，眼前见成败。不知此天灾，人事贵预备。安得如《农书》，精详有校计。吾愿为老农，教稼课殿最。"}