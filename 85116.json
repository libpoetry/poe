{"id":"85116","title":"题菽园看云图","dynasty":"现代","author":"丘逢甲","text":"看云不作狄梁公，屈身几以牝朝终。看云不作杜陵翁，许身稷契仍诗穷。男儿生果抱雄志，眼光到处古人避。我所思兮大海南，岛上看云有奇士。丹青貌形不貌神，茫茫四海谁写真。直取乾坤万古眼，写入一气相氲氤。阳云出冬阴云夏，鲁马赵牛物交化。置身云外看云中，云之君兮纷来下。眼前所见云非云，中有看者精神存。古今万事云变灭，嗟哉郁郁何纷纷！不见卿云峦缦色，但见浮云蔽西北。坐令下士怀百忧，高天无青日不白。平生长剑空倚天，未能划断云连绵。亦知阴霾势非久，其奈勃郁当吾前。登高丘兮望远海，八表停云有人在。世间难得吉祥云，望气空怜成五采。九渊沉沉蛰者龙，云兮虽起当谁从？雷霆收声电收影，眼见闭塞将成冬。天地心留画图里，云生海山吸海水。淋漓元气大九州，霖雨苍生卧龙起。"}