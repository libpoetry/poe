{"id":"531848","title":"中宿篇游清远峡山寺作","dynasty":"明","author":"黄佐","text":"中宿之山吁壮哉，山巅兰若峥嵘开。两崖夹束怒涛涌，扃钥二曜走万雷。林壑苍苍莽交互，北梦南云入回顾。帝子来游不记春，柔橹轻鸥自朝暮。我来披翠上上方，忆从萝幌闻妙香。旧游回首十年梦，天风吹我芙蓉裳。山僧与话尽茫昧，玉环金锁今何在。半云亭子故依然，谁构曾轩屹相对。曲磴盘盘穷眼瀰，眼眵足趼不自知。满前丛竹舞风叶，映水恐是青蛟螭。崎岖西转穿茆入，和光洞古烟光湿。烛龙下照开积阴，仰听玄蝉啸风急。起来燕坐形神清，鱼鸟嬉恬如有情。忽闻云外暮钟动，殷殷似斗飞泉鸣。攀条尚欲搴琼蕊，荷锸还思寻石髓。赏馀兴极且登舻，月出金枢浩如洗。向来探历无乃劳，凭虚舒笑天为高。岩居川观夙所愿，世间龙蠖真毫毛。江干击汰美清夜，与客开尊共倾泻。且置万事聊歌呼，飞来之说知有无。"}