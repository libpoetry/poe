{"id":"685347","title":"王成宪府博自昆山来为予七十寿成宪时年七十八矣追数京师诗社中人惟予两人在者感刘禹锡诗因成四首","dynasty":"明","author":"王鏊","text":"当年阙下会群才，日日赓歌把酒杯。四十年间谁复在，白头相对有邹枚。邺下陈思久已亡，应刘徐阮总堪伤。谁知独有安阳客，还到吴门举一觞。题诗倚醉字横斜，不忍重看感岁华。白发年来心尚在，手持纨扇索惊蛇。欲唱凉州调未真，米嘉荣后更何人。只今才俊休相笑，曾是文庄席上珍。"}