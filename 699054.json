{"id":"699054","title":"赠黄道晦隐君","dynasty":"明","author":"徐熥","text":"鸡犬声中隐者居，桃花流水绕庭除。芝苓服久容颜古，草莽交深世态疏。千顷沧江移艇钓，一犁春雨带经锄。有时唤渡过城市，不是脩琴即借书。白首幽栖只一区，耻将名姓世人呼。读书借得村中社，岁胜看将壁上图。地僻绝来高士驾，家贫先办县官租。山厨不问炊烟少，犹向桑间饭饿夫。"}