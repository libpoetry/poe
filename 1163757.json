{"id":"1163757","title":"赠持法华经僧","dynasty":"唐","author":"齐己","text":"众人有口，不说是，即说非。吾师有口何所为，莲经七轴六万九千字。日日夜夜终复始。乍吟乍讽何悠扬，风篁古松含秋霜。但恐天龙夜叉乾闼众，㽬塞虚空耳皆耸。我闻念经功德缘，舌根可算金刚坚。他时劫火洞燃后，神光璨璨如红莲。受持身心苟精洁，尚能使烦恼大海水枯竭。魔王轮幢自摧折，何况更如理行如理说。"}