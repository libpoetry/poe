{"id":"1123291","title":"径坂左司使君惠和近诗为亲而喜合天理之公得性情之正复用韵以庆","dynasty":"宋","author":"赵汝腾","text":"扶杖来观遍老农，清朝新礼采芝翁。德尊韦布封员外，恩重牙绯视治中。言悟千秋逢主圣，躬行万石耀臣工。求与抑与从天下，径坂丹忱殿陛通。何曾学圃学为农，陋巷萧然白发翁。便拜冯唐长郎署，更荣弘景相山中。诏褒忠孝垂青史，上想仪型遣画工。庄叟湛然元不动，平生风雨视穷通。"}