{"id":"1128009","title":"九月晦斋宿太一宫都监姚高士示刘长翁及汤仲能诸公唱酬诗轴因和韵二首","dynasty":"宋","author":"程公许","text":"扰扰东华车马尘，烟霞何日拂衣襟。空花想已销浮念，枯木犹能发至音。白鹤不来红日暮，金鳞自跃碧潭深。五千言外无馀旨，苦更研朱学洗心。孤云踪迹混风尘，蔼蔼阳和满一襟。招得鸳班同胜赏，肯教牛铎嗣清音。庵当黛面雪霜峭，洞锁玉台烟雨深。何日与师携手去，胎仙同看舞琴心。"}