{"id":"807975","title":"莺啼序  兰陵邵子湘有画像五帧一展书一课耕一垂竿一游岳一蕉团索余题词因赋是篇","dynasty":"清","author":"陈维崧","text":"一图执卷，堂前后、蕉黄竹翠。环墙隙、激水锵鸣，㶁㶁声循檐际。中有一人摊卷读，不知所读何经史。想读当佳处，时复奋袂抵几。其一江村，涤场纳稼，髣髴紫桑里。敞村扉、箕踞松根，挥斥田奴疆以。映斜阳、老驱来，漾新蟾、雏凫惊起。芍陂鄠杜足平生，千场硙碓。一图泛艇，湿遍船头绿箬，是洞庭烟水。软幔障疏棂，斜袅茶烟，细萦溪尾。钓得鳌来，晒将网去，拨棹入、江乡渔市。其一图、竹杖还棕履。层峦叠嶂，秋深槲叶参天，夜静松花满地。废箸沈吟，辍耕太息，往事都非矣。何苦上书北阙，侘傺无成，种豆南山，芜荒不治。龙争七泽，虎斗千山，钓名钓国终非计。便终南、捷径徒为尔。亟图翠蔓青藤，峭厂枯团，放吾鼾睡。"}