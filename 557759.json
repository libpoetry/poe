{"id":"557759","title":"寄叔盛叔雍叔叙诸侄","dynasty":"明","author":"王绅","text":"余宗本名门，历年逾五百。家世笃忠贞，奕叶传清白。大父常山公，举代称儒宗。厥生子三人，衍庆流无穷。伯也实乃祖，季也为叔父。出处虽不齐，辛勤植门户。仲即我严君，力学贯天人。斯文绍前哲，盛名天下闻。余生蹇且劣，髫年失怙恃。蓼莪重兴哀，风木感劬瘁。间关四十载，无术周其身。黾勉缉先业，缕发悬千钧。朅来被虚名，万里宦川蜀。一官未云满，又窃太学禄。太学贤俊关，衿佩何珊珊。李桓既杂遝，陈杜相后先。自从尘师席，强颜僚寀后。但恐贤路妨，齑盐甘所受。敝裘雪霜里，孤灯风雨中。芳颜日凋谢，老丑形青铜。故山渺东浙，无由赋归去。骨肉不在眼，梦寐常相晤。昨朝乡人来，语我消息真。喜汝兄及弟，幸与诗书亲。富贵果何物，有隆还有替。譬若风中花，时去即憔悴。惟有积善者，不啻日晷长。虽然猝难见，后嗣绵绵昌。我愿汝等贤，背恶力趍善。立德须象先，行道毋惮远。桥门适公退，掩关缀新诗。话言固覼缕，庶写长相思。"}