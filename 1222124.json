{"id":"1222124","title":"渡江书所见四首 其二 荒竹","dynasty":"元","author":"郝经","text":"荒竹绕废宅，高下随女萝。新梢入林莽，迸叶杨条柯。玉骨清且癯，埋没还奄阿。病绿烟惨悽，枯黄雨滂沱。剑断戟复折，壮士空悲歌。伊昔主家安，森森气相摩。箨龙起云雷，平地烟霄过。幽香澹庭除，静阴延绮罗。一自兵尘生，人去斤斧多。寂莫秋不实，饥凤将奈何？"}