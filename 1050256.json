{"id":"1050256","title":"川涨","dynasty":"宋","author":"郭祥正","text":"朱夏久不雨，川源条然涨。三潮渺相连，狂风蹴高浪。蛟龙递出没，鱼鳖随浩荡。群山悄低徊，阡陌失背向。嗟嗟圩中田，一埂安可障。去年已大潦，十户九凋丧。幸赖官廪实，嚣嚣命所仰。官廪今已空，农事未敢望。理水竟无术，祈祷俟灵贶。退寸复进尺，潮势颇难量。彼苍罪斯民，杀戮不以杖。令人思禹功，巍巍百王上。"}