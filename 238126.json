{"id":"238126","title":"登三层楼与王仲言联句","dynasty":"宋代","author":"徐玑","text":"南州冬日佳，风和霜气收。出门访良友，散策寻清游。负郭有野趣，荒草带寒流。信步任所止，款扉得深幽。初若隐者居，忽上云中楼。搅以三层颠，恍与万象浮。绿野宽作围，青山远相蟉。凌然欲轻举，久乃思冥搜。团团荔枝林，往往业叶稿。时于阴木间，略见碧瓦沟。苍然晚烟集，红者枫树头。原立思转赊，顾盼目不周。何意城中身，而对海上州。要须千幅尽，未可一语酬。时已梅萼春，景迈浙水秋。远地得心赏，良会非宿筹。黄柑况可餐，绿酒方出篘。十年真契阔，再见方绸缪。矧兹天一方，无异水上沤。把笺不知暮，论文殊未休。俄惊庭叶落，始觉昏鸦投。独怜下弦月，未挂初旬钩。绝景尚可揖，归途谅匪修。何当雁荡间，相与老一丘。"}