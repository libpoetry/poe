{"id":"844105","title":"红菊","dynasty":"清末民国初","author":"陈肇兴","text":"千红万紫尽凋残，秀色东篱绝可餐。似为秋容多冷淡，故标秾艳傲严寒。妆成西子娇无力，泪洒明妃湿不乾。最好纷纷红叶落，晚枫相映一林丹。小阳庭院小篱东，一色斓斑映晚枫。但保红颜全晚节，何曾薄命怨西风。三秋换骨丹砂冷，万卉回头粉黛空。底事天心怜隐逸，与他富贵殿群红？别有朱英异国誇，芳名珍重谱桃花。明明著雨胭脂湿，淡淡凝霜血点加。老去陶公频中酒，年来屈子亦餐霞。故园九日多吟趣，好并丹萸插鬓斜。独抱丹心老更坚，重阳开到十分妍。浓拖残照娇秋日，远映明霞媚晚天。消瘦容光如静女，蹒跚醉态似狂仙。几回为汝拈彤管，赋就安阳紫菊篇。"}