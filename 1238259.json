{"id":"1238259","title":"江南妇","dynasty":"元末明初","author":"王冕","text":"江南妇，何辛苦。敝衣零落裙断腰，赤脚蓬头面如土。日间力田随夫郎，夜间缉麻不上床。缉麻成布抵官税，力田得米归官仓。官输未了忧郁腹，门外又闻私债促。大家揭帖出陈帐，生谷十年还未足。大儿五岁方离手，小女三周未能走。社长呼名散户由，下季官粮添两口。舅姑老病毛骨枯，忍冻忍饥蹲破庐。残年无物做慈孝，对面冷泪如流珠。燕赵女儿颜似玉，能拨琵琶调新曲。珠翠满头金满臂，日日春风嫌酒肉。五侯七贵争取怜，一笑可博十万钱。归来重藉锦绣眠，不信江南妇人单被穿。"}