{"id":"989694","title":"施磨衲与惠因长老","dynasty":"宋","author":"曹勋","text":"三韩山川悉汉地，其中佛法亦复然。王子义天不思议，剪除须发作佛事。东渡参问三乘法，无为分与最上乘。喜抱方袍入净人，有僧恭敬能摄受。宝华粲缛并文绮，金针细衲成帖相。衣裓一一如来法，一一针孔藏妙用。经历百千无退转，佛光律仪不曾失。我以至宝易得之，每善护持神通藏。是故回施惠因老，愿以此衣覆法身。天风海涛助潮音，普闻四众及一切。常如此袍无断灭，惠因法施亦无穷。楖栗横拈师子床，法法流通并东海。"}