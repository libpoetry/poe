{"id":"1128557","title":"再赋十绝","dynasty":"宋","author":"葛胜仲","text":"横肱盘石俯清泉，山泽臞儒似列仙。泛水登山聊肆志，著书万卷果谁传。槛泉甘美胜梁溪，来照泓澄得展眉。尽道潺湲流不远，那知无路到天池。子亭聊欲寄幽潜，旋斸茅茨覆短檐。北牖未妨施枕簟，炎天坦腹卧飞廉。云峰遥看步慵移，层碧三参更两差。天际馀霞似残锦，只堪收拾饷丘迟。两士端如萧子显，求心已足不干名。春朝秋夕风兼月，辞藻居然嗜此生。云篷烟艇寄孤高，破浪乘风不碍桥。岂待征夫问归路，始教轻漾日遥遥。眺望云岩每惜归，溶溶溪练照斜晖。双凫容与还如我，因恋沧洲更不飞。清新十咏岂才疏，俗韵芜词尽扫除。佳句浪传真可惜，郊居斋壁莫轻书。软语相从喜道林，碧流紫树日幽寻。是非那复谈朝士，懒作香方比麝沈。蜡珠作凤定非真，真凤惟梧与竹亲。凤去台空应不恨，赋诗同有谪仙人。"}