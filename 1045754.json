{"id":"1045754","title":"见云顶山","dynasty":"宋","author":"吕陶","text":"朝见云顶明，暮见云顶暗。阴见云顶浓，晴见云顶淡。云顶乃一物，百态异舒惨。朝暮不相失，阴晴可先探。于吾如有缘，静景供远瞰。搜求入风骚，刻琢费铅椠。一语小如意，读之惟自颔。深惟出处途，两得亦谁敢。云霄有达士，丰禄侈饮啖。终身落世网，尘垢渍衡紞。虽逢物境胜，何暇纵游览。丘壑有幽人，俗绳不可缆。茂林适情性，清泉涤肝胆。野饭止一盂，往往乏藜糁。予生安拙计，万事耻浮滥。宦游若不乐，进退殊壈坎。廪俸才数斛，忧责如舍担。饱食坐看山，閒心复何憾。"}