{"id":"685650","title":"希夷先生睡岩前新凿五龙池诗五首","dynasty":"明","author":"邓云霄","text":"今古三更梦，乾坤一撮尘。君看长睡者，元是独醒人。不随丹诏起，苦被白云留。更有黑甜处，泉声绕枕流。堕驴聊一笑，化蝶梦偏长。何须论世代，人已到羲皇。静抱五龙寐，虚涵一镜空。洞天三十六，都在卧游中。嘱付池中水，长依高士眠。莫贪沧海阔，转眼变桑田。"}