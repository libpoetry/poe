{"id":"483842","title":"陪郑同夫唐寅亮诸同志会饮管氏山亭分韵得出字","dynasty":"明","author":"刘崧","text":"涉溪谒林祠，春日戒维吉。閒情既怡荡，尘虑忽已失。当筵揖群彦，玉雪动昭质。登高属能赋，临水思散帙。芳亭稍登宴，清醥屡浮溢。幽怀契绸缪，玄论入靓密。碧筱连深池，朱华耀初日。川原何逶迤，山水亦荡潏。仙游匪无悰，雅咏当有述。泠泠风南至，皎皎月东出。言志适所存，吾其舍鸣瑟。"}