{"id":"993157","title":"寄题周敦美琨瑶洞","dynasty":"宋","author":"梅尧臣","text":"仙人采玉驱雄龙，列山剖璞青腔空。因邃为堂曲为室，石乳溜壁光玲珑。仙归龙去草树长，蔽翳不复人踪通。指疆买墅下峰下，洗斸务欲险怪穷。蛇鳞鹿迹尚莫到，安问樵老诸牛童。古今未得君独得，万景付与由天公。何当归来敛头角，任从宝气生白虹。阴溪浅水菖蒲绿，下有虾蟆双眼红。及时佐酒斫两股，勿使更入明月中。"}