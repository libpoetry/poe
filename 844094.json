{"id":"844094","title":"春兴","dynasty":"清末民国初","author":"陈肇兴","text":"满地榆钱莫疗饥，一春将尽雨霏霏。文章妙处千人见，家运隆时百鸟归。自养盆花舒惰气，不锄庭草见生机。逍遥悟得庄生旨，白昼焚香卧掩扉。点墨研朱手不停，小窗閒坐读黄庭。嫩花避日千房敛，古树当风一面青。叶底和鸣莺唤友，枝头对语燕梳翎。年年积卷埋头老，销尽雄心是六经。"}