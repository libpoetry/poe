{"id":"1038856","title":"赠释秘演","dynasty":"宋","author":"苏舜钦","text":"高车大马阗上京，释曰演者何声名。当年余尝与之语，实亦可喜无俗情。作诗千篇颇振绝，放意吐出吁可惊。不肯低心事镌凿，直欲淡泊趋杳冥。落落吾儒坐满室，共论悫若木陷钉。卖药得钱辄沽酒，日费数斗同醉醒。伤哉不栉被佛缚，不尔烜赫灶名卿。数年不见今老矣，自说厌苦居都城。垂颐孤坐若痴虎，眼吻开合犹光精。雄心瞥起忽四顾，便拟击浪东南行。开春余行可同载，相与旷快观沧溟。"}