{"id":"1061694","title":"次韵鲜于学录太一宫海棠","dynasty":"宋","author":"慕容彦逢","text":"巍巍楼观神君宅，昼锁眠鱼断人迹。嚣尘不到春自浓，海棠绕砌花如织。日窥绛彩艳朝霞，露浥芳苞点灵液。枝侵香雾拂桁梧，乘风欲斗蜿虹赩。都城三月赏花天，争骋纤骊并赭白。广文官冷苦无悰，偶到殊庭欣有得。娇娆初值欲开时，回视群葩澹无色。许昌风雅讥少陵，玉垒绕山夸蜀客。岂知移根古寿宫，瑶草华枝伴蕃殖。雨馀浓丽应更妍，负赏牵吟心未息。"}