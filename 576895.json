{"id":"576895","title":"狮子诗","dynasty":"明","author":"陈琏","text":"圣皇御寰宇，声教周八极。四夷慕仁化，入贡来重译。珍禽与奇兽，所见迈于昔。维时有神兽，其类同白泽。气禀金精刚，名为群毛特。绀眸悬日星，碧爪利锋镝。雄诡挺殊姿，杰异见材力。或时恣哮吼，百盖俱辟易。一朝从西来，万里度沙碛。百兽同率舞，无乃感圣德。昔汉章和间，入贡自安息。有唐贞观中，又复来西极。是后寂无闻，奇玩喜今日。欢声腾厚地，嘉叹动百辟。小臣际时康，歌颂乃其职。抽毫纪嘉瑞，千古光史册。"}