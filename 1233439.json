{"id":"1233439","title":"至正丁亥春二月起自休致入直翰林夏四月抵京师六月赴上京述怀五首 其二","dynasty":"元","author":"黄溍","text":"扬帆越江淮，河水来活活。吕梁扼其冲，石芒殊峭拔。溯河柁忽摧，度洪缆遽绝。前途总安流，风劲桅复折。兼旬涉险艰，脱命争毫发。行行薄畿甸，值此正阳月。皇舆方北狩，前旌晓已发。疾驱望清尘，我马不及秣。出关历峻阪，下视原野阔。涧溪多萦迥，冈岭互盈缺。旧游如梦寐，古道无改辙。经时春草变，久旱夏云热。远行诚苦辛，傥免蒙霜雪。"}