{"id":"1250899","title":"青潭山神祠乐歌三首 其三 送神穹厚","dynasty":"元末明初","author":"王祎","text":"穹穹厚厚奠高卑。高莫可扣卑莫敀，我人中处其俦依。匪灵焉依将孰求，我之依灵岂无期。春秋祀事粤多仪，灵既享矣不我违。嗟我民人苦害灾，灾有扎瘥害旱饥。况有干戈横逆加，惟灵威力善拒排，荡涤妖沴臻蕃釐。丰年穰穰谷如丘，耄耋稚孩逸以嬉，灵之福我匪我私。好生之德体穹示，灵将逝兮不可稽。首下居高拜灵旗，千龄万祀灵之思。"}