{"id":"693100","title":"哭沈君接","dynasty":"明","author":"沈守正","text":"十年坎壈半同尝，溪月松云亦屡将。我尚比君多一岁，展书不禁泪千行。谁云天与善人多，零落箕裘可奈何。白马素车应有日，几人同唱挽郎歌。京尘冉冉困居诸，赖寄霞笺一散除。颇怪近来□雁少，宁知诀在仲秋书。嚼姜咀桂未云辛，转忆灵山共笑颦。叹我平看无一可，羡君泉下反三人。"}