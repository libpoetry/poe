{"id":"1207099","title":"摸鱼儿 次韵谢张古愚","dynasty":"元","author":"程文海","text":"汉江东、旧家文献，风流意气相许。金台早集荆山凤，声振一庭鹓鹭。春几处。须信道、甘棠树树含清露。平湖古步。妙一曲钧天，鱼龙出听，未数应钟吕。吾衰矣，鬓点吴霜几缕。刘郎忘却前度。千年黄鹤归来晚，山色漫留眉翠。东北注。羡滚滚云涛，去接西江水。仙尘异趣。但极目朝阳，清光万里，阿阁送高翥。"}