{"id":"844152","title":"台舟感怀","dynasty":"清末民国初","author":"易顺鼎","text":"此行端不为鲈鱼，万里南舟驾日车。汉弃朱崖非得已，越薰丹穴果何如。久轻陆贾千金橐，欲达刘公一纸书。碣石潇湘迷处所，海天极目独愁予。火维朱鸟在南窗，蜗角称兵有旧邦。空慕班超探虎穴，岂知项羽走乌江。六州错铸金瓯缺，一局棋枯玉斗撞。且自全躯保妻子，资多终得拥旌幢。顺昌闻道有刘锜，赤手空弮半壁支。即墨田单为守将，睢阳南八是男儿。两河忠义旌旗在，万福威名草木知。谁识洛阳年少客，抚弦悽壮共登陴。漫道扶馀拥仲坚，海滨邹鲁日中天。潮州谪宦能驱鳄，汐社遗民有拜鹃。千圣降灵留命脉，九州同气拒腥膻。辽东皂帽聊城矢，一节徘徊愧昔贤。"}