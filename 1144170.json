{"id":"1144170","title":"探梅四绝","dynasty":"宋末元初","author":"刘辰翁","text":"江天欲雪未雪时，绝江探梅驴倒骑。空中著我方成画，乱后逢花且赋诗。钧天远远月斜斜，归客迢遥未到家。一色白云天似雪，和衣和雪宿梅花。后五百年无放翁，狂歌醉舞与谁同。渔人入得桃花洞，犹有梅花路未通。冷蕊何心识老逋，芳名从此落西湖。风霜未改幽坚操，弟立花前讳玉奴。"}