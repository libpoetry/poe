{"id":"720425","title":"百字令·南中酬友","dynasty":"明末清初","author":"张夏","text":"石头城下，草萧萧荒尽，南朝陵阙。廿载重游迷路径，倦听关前笳笛。接地云阴，兼天浪涌，逼近重阳节。山川如此，古来谁数嘉客。报到李郭扁舟，凌晨冲雨，特访江村僻。四座交披珠玉输，一卷书携冰雪。白下宗风，于今转盛，伊洛人能说。应求千里，可容樗朽联席。"}