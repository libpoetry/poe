{"id":"765138","title":"老寡妇","dynasty":"清","author":"张晋","text":"君不见，汉家老寡妇，历汉四世递新都。一朝从侄号文母，新莽欺人作天子，微姑之力不及此。可怜寡妇见机迟，底事区区恋一玺。长寿宫中开华筵，宗庙已毁空潸然。岁时伏腊对左右，黄貂黑貂何足言。汉祚移，寡妇逝，九原何以见先帝。君不见，黄皇室主颜未衰，病不求医良可哀。吁嗟寡妇老不死，汉家留汝真祸水。"}