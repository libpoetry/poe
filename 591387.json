{"id":"591387","title":"送泰泉先生还朝时有宫詹之召","dynasty":"明","author":"欧大任","text":"地控重溟胜，山雄五岭蟠。钟灵生间气，早岁直金銮。紬史曾成草，披书半是兰。师模归胄监，华重陟储端。恭拜韦贤诏，新弹贡禹冠。瑶山迎紫翠，少海挹波澜。鹤禁春将晓，龙楼雪尚寒。东朝尊四辅，青殿领千官。琐闼含毫入，琼条插羽抟。承华锵剑舄，翊善肃鹓鸾。礼乐卿云缦，恩慈湛露漙。殊阶优左相，旧学得甘盘。凤沼天应近，鹏霄路不难。格天吾道泰，扈圣万方欢。此日攀征骑，无由奉讲坛。衣冠陪祖帐，旌旆出江干。日月逢休运，风云滞弱翰。天涯瞻望处，北斗是长安。"}