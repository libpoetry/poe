{"id":"1186689","title":"大茅岭东新居忆亡子从真","dynasty":"唐","author":"顾况","text":"谷鸟犹呼儿，山人夕沾襟。怀哉隔生死，怅矣徒登临。东门忧不入，西河遇亦深。古来失中道，偶向经中寻。大象无停轮，倏忽成古今。其夭非不幸，鍊形由太阴。凡欲攀云阶，譬如火铸金。虚室留旧札，洞房掩闲琴。泉源登方诸，上有空青林。彷佛通寤寐，萧寥邈微音。软草被汀洲，鲜云略浮沈。赪景宣叠丽，绀波响飘淋。石窟含云巢，迢迢耿南岑。悲恨自兹断，情尘讵能侵。真静一时变，作起唯从心。"}