{"id":"643171","title":"椿萱堂为宪史张彦文作","dynasty":"明","author":"胡奎","text":"吾闻广成子，千二百岁居空同。又闻麻姑仙，三见清浅蓬莱东。此皆荒唐何足道，不如灵椿与萱草。灵椿得寿岁月长，萱草忘忧颜色好。秀州孝子留侯孙，园有灵椿堂有萱。岁岁花开黄鹄嘴，慈亲白发倚堂门。儿昔在家时，读书秋树根。上堂问甘旨，下堂候寒温。儿今高步霜台表，回望白云心懆懆。但令一日简书稀，归著斑衣舞晴昊。岂不闻留侯曾进黄公履，岁晚相从赤松子。千载云仍有祖风移，孝为忠照青史。"}