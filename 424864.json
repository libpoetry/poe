{"id":"424864","title":"脱齿篇","dynasty":"近现代","author":"萧梦霞","text":"天公生人无情理，先有其身后有齿。此身此齿两分殊，是齿是身同一体。堪笑张苍无，更愁温峤病。玄祖缺，成话柄。幼舆折，施薄惩。可知齿与身实乃千秋万古相依以为命。我身历遍艰危地，我齿尝尽辛酸味。两者生俱不逢时，同病相怜毫无异。我今先有之身尚健存，后有之齿脱落而先死。身死何足哀，北邙土一堆。年年寒食梨花节，风风雨雨墓门开。齿死不复活，空留残躯壳。春菘腊笋都无缘，走过屠门难大嚼。齿在身死一缕烟，身在齿死亦可怜。怜我身兮惜我齿，不作菩萨不羡仙。且趁馀齿未死身尚在，之前一年大醉三百六十天。"}