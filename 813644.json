{"id":"813644","title":"焦山","dynasty":"清","author":"杜浚","text":"触处迷人代，兹山尚姓焦。上头仍栋宇，到眼忽云霄。树色南徐近，江声北岸遥。衣冠留洞壑，不必访松寥。八年前一到，车骑乱青苍。剩此题诗客，来寻置酒堂。饥鹰啼半岭，野马战斜阳。实有悲盈谷，非关吊夜郎。出郭来差远，凭高望独深。江分神禹迹，海见鲁连心。密竹藏金像，回流灌石林。拟寻幽绝处，却诵《白头吟》。摩碑临积水，折竹杖危坡。不向山中住，宁知幽处多。雪埋孤衲笠，风乱老渔蓑。荒率存真意，余心不厌过。僧堂陈古鼎，青绿略参差。沙劫何多故，商周仅片时。神工疑太浅，怪物复安施。不必论真赝，风尘忌独知。"}