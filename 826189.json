{"id":"826189","title":"水调歌头·去岁重九扫叶楼盛集，纕蘅为拈鉴字韵，久而未就，兹乃补作一词。晏叔原所谓殷勤理旧狂也","dynasty":"清末近现代初","author":"叶恭绰","text":"此叶可勿扫，留待款重阳。美人迢递秋水，露白更葭苍。百辈推排欲尽，万古消沈向此，醉睡复何乡。篱菊亦憔悴，弄影一丝黄。济无楫，飞无羽，渡无梁。一楼突兀眼底，诗界尚金汤。稍喜群贤毕至，非我佳人莫解，九辨费篇章。寄谢旧时雁，寥廓已高翔。"}