{"id":"286735","title":"八阵图·大江日夜雷霆奔","dynasty":"现代","author":"唐鼎元","text":"大江日夜雷霆奔，江底八阵龙蛇蹲。始识英雄精气伟，独立万古弥八垠。巉巉不逐江流转，隐隐常看杀气屯。一诚自足动天地，非必奇巧生八门。当年矢欲灭吴魏，上答茅庐三顾勤。六出未还汉家鼎，天悲公志彰公神。约束蛟鼍不敢过，龙公水伯为守看。水落愁为篙楫乱，明岁出水仍如新。地形遥控三峡险，江城常拱白帝尊。世人未死魄先散，于公那得窥毫分。胥潮犹能冲越岸，公灵那不护蜀关。鞠躬尽瘁死未已，后起许国敢不慇。欲弯长弓效羿射，东望气已沧溟吞。"}