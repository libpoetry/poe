{"id":"433367","title":"菩萨鬘二首","dynasty":"近现代","author":"黄祝蕖","text":"日波斜透筠帘薄。飞花漫绕回廊角。两个小黄鹂。枝头相对啼。时光犹似旧。可惜春人瘦。立久不胜寒。风吹罗袂单。春风一径蘼芜绿。踏青路转城西曲。鲛泪背人弹。人前强笑欢。昔年攀赠处。今化相思树。故意步迟迟。缘他立小时。孤桐淡写银蟾影。数声络纬啼金井。北斗转阑干。空阶生夜寒。沙沙林叶坠。捣得秋心碎。无故又愆期。白蘋风起时。"}