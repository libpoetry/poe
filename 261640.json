{"id":"261640","title":"海天阔处·御天见招汎舟","dynasty":"清代","author":"丁之翘","text":"呼船买酒相招，元都道士门前又。逆流而上，持螯大嚼，谁当吾右？放胆文章，无腔曲子，尽来消受。向东南、过尽乌桕树，夕阳几点寒鸦瘦。忆自陇西去后。碧毵毵、万行官柳。疏钟野寺，断桥流水，风光依旧。席地狂吟，仰天微笑，付之乌有。算从来家国，兴亡一梦，不劳穷究。"}