{"id":"1105737","title":"寿处州徐守三首","dynasty":"宋","author":"王之望","text":"仆射文章六百春，人间又见石麒麟。朱颜白发古仙伯，和气清风今德人。出处三朝常守道，承宣千里更宜民。圣时共政须耆旧，归去千秋辅紫宸。共理经年惠利丰，此邦歌颂蔼提封。仙都洞府春风好，处士星躔瑞气浓。道向偓佺传口诀，禅从摩诘悟心宗。世间功业公馀事，平日高情薄万钟。赤矢朱弓祖庆绵，五云吉梦世生贤。嘉时浃日迎重九，景运中天恰半千。律播金商资爽气，露和琼屑引遐年。寿觞莫负专城贵，好对西风醉管弦。"}