{"id":"1116992","title":"赠司空张公安道挽词三首","dynasty":"宋","author":"苏辙","text":"道广中无竞，才高治不烦。安心本笃静，忧世亦时言。寿考同侪尽，经纶故事存。犹应门下客，微论记根原。孤高出世学，豪迈谪仙人。早岁犹和俗，中年自识真。定馀时发照，尘尽四无邻。闻道骑箕尾，还应事玉宸。西蜀识公初，南都从事馀。一言知我可，久好复谁如。学术留元叹，家声付伯鱼。霜天近生日，闻挽重唏嘘。"}