{"id":"478414","title":"将进酒","dynasty":"明","author":"徐祯卿","text":"将进酒，乘大白。砗磲为罂锦作羃，燕京杜康字琥珀。朱缗三千酒一石，君呼六博我当掷。盘中好采颜如花，鸳鸯分翅真可誇。壶边小姬拔汉帜，壮士失色从喧哗。拉君髯，劝君酒，人间得失那复有。男儿运命未亨嘉，张良空槌博浪沙。秦皇按剑搜草泽，竖子来为下邳客。一朝崛起佐沛公，身骑苍龙被赤舄。灭秦蹙项在掌间，始知桥边老人是黄石。狂风吹沙黑涨天，天山雪片落酒筵。锦屏绣幕不觉煖，齐讴赵舞绕膝前。人生遇酒且快饮，当场为乐须少年，何用窘束坐自煎。阳春岂发断蓬草，白日不照黄垆泉。君不见刘伶好酒无日醒，幕天席地身冥冥。其妻劝止之，举觞向天白，妇人之言不足听。又不见汉朝公孙称钜公，脱粟不舂为固穷。规行矩步自衒世，不若为虱处裈中。丈夫所贵岂穷苦，千载倜傥流英风。人言徐卿是痴儿，袖中吴钩何用为。长安市上歌击筑，坐客知谁高渐离。我醉且倒黄金罍，世人笑我餔糟而扬醨。吁嗟屈原何清，渔父何卑，鲁连乃蹈东海死。梅福脱帽青门枝，明朝走马报雠去，襄子桥边人岂知。"}