{"id":"431357","title":"金缕曲 邓尉看梅，归舟小停木渎，饮席填词示张庚由、江挈生、安耀宸、赵文炳诸君，兼寄依依、文逸女弟","dynasty":"近现代","author":"王陆一","text":"草色迟春暖。有柔条、牵衣万缕，春魂初绾。总是垂杨风信里，不比春山平远。甚隔座、送钩人晚。似与花神相绰约，最依依、一叠云难遣。红欲润，衣痕浅。寒梅浓护香如浣。是人生、相逢佳愿，花林明满。邓尉几回行可住，弄水柔桡归缓。更细语、深灯红剪。意太凄凉花太好，定明朝、泪又盈盈泫。珍重约，寸心践。淡染红裳泪。算这回、有怀惘惘，和花难拟。刚取玉颜清比照，第一难忘知己。早怨绝、疏寒人世。独有修梅凄念我，向春深、梦近微黄蕊。冰雪意，随容与。十年心愿酬俦侣。应何从、泛香成海，苦缘心住。放眼青山娇欲下，对此茫茫谁许。不信道、偶然相聚。沾袂吴门春细湿，乍飘衣、萼绿华仙子。凄怨切，催归去。"}