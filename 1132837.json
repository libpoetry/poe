{"id":"1132837","title":"美人一章寄徐秉国","dynasty":"宋末元初","author":"于石","text":"有美人兮天一方，弭绛节兮撷琼芳。瑶环瑜珥锵琳琅，修竹萧萧翠袖长。芝宫芙馆椒为堂，青琐窗户白玉床。一笑满酌天瓢浆，簸弄骊龙明月光。欲往从之路茫茫，爱而不见空彷徨。安得骑麟鞭凤凰，飞霞翩翩高颉颃。白云缥缈遥相望，凭谁寄取双琼珰。"}