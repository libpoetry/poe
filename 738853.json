{"id":"738853","title":"题雪江归钓图送卯君还里","dynasty":"清","author":"张若霭","text":"先生如雪不可污，对之凛凛寒生肤。长安热地君不热，曰归弄钓枞阳湖。湖上宝珠光一合，万鸟不动山模糊。东郭履敝袁未起，行者卧者何为乎？独居舴艋聊尔尔，百年张陆真吾徒。野人之舟大如瓠，图书玩服妻孥俱。心中无鱼竿在手，得与不得随嬉娱。我无辋川诗画妙，为君难写仙游图。摩挲绢素费点染，笔墨未赴神先孤。昌黎东野属蛩讵，年来同忆秋风鲈。盐车困马愿伏枥，鞭策那肯宽须臾。看君翩翻破霄出，远离尘埃超凡区。天空路阔岂自觉，企而羡者波中凫。世途何处可执著，各以所遇成安居。其间不能自为计，或茶或蔗同人殊。先生归与岁云徂，钓罢曾忆劳人无。更当冒雪国门去，朔风压帽冰黏须。"}