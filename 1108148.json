{"id":"1108148","title":"次韵寄酬无言兄颁政二章","dynasty":"宋","author":"刘一止","text":"凤不出丹穴，姬孔叹且思。忽来乃为时，不计身安危。采色炫世眼，鸣声漏天机。高梧寄孤巢，俯仰反自悲。矧复鴳雀俦，妒喘如筒吹。我知盛名下，忧惙甚井眉。宠辱更事耳，何异秦晋饥。生身等世间，宁免相贷资。公乎岂人谋，天特相兹时。奈何不自量，径欲力撼之。如我实助喜，良是昔所期。蜀笺冰不如，忽枉洒兰辞。三复重太息，无术可肉飞。要看笔如椽，涂改生民诗。自公之出矣，岂不旦夕思。人情剧险艰，太行未足危。十年江湖心，鸥鸟识忘机。却来鹓鹭行，方寸交喜悲。晚被天语温，习如和风吹。凡公宿昔交，谁不胜两眉。如我故陆沈，笔耕遇比饥。胸腹抱介介，何以取世资。时哉今唐虞，不出斯无时。苕之水洋洋，我饥实乐之。如何磊落人，颇复误见期。谁能叩人门，受彼在亡辞。吸饮风露寒，身轻会孤飞。明时自嗟拙，敢赋衡门诗。"}