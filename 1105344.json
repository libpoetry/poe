{"id":"1105344","title":"农谣","dynasty":"宋","author":"方岳","text":"春雨初晴水拍堤，村南村北鹁鸪啼。含风宿麦青相接，刺水柔秧绿未齐。问舍求田计未成，一蓑锄月每含情。春山树暖莺相觅，晓陇雨晴人独耕。小麦青青大麦黄，护田沙径绕羊肠。秧畦岸岸水初饱，尘甑家家饭已香。雨过一村桑柘烟，林梢日暮鸟声妍。青裙老姥遥相语，今岁春寒蚕未眠。漠漠馀香著草花，森森柔绿长桑麻。池塘水满蛙成市，门巷春深燕作家。"}