{"id":"702209","title":"过梅岭感兴","dynasty":"明","author":"湛若水","text":"步出折梅亭，行行且停停。喜望桑梓迩，肃肃迅霄征。回思昨宵火，旅魂为怔营。不能亟极救，如我伤群生。一城焚尚可，四方若为情。谁挽天河水？谁灭天火星？毋曰既焦烂，乃尚可回生。步过梅关西，忽忽如梦归。屈指十五年，始踏乡土坨。爵新人惟旧，安足为盈亏？维有耿耿心，七圣不能迷。七圣如皆迷，神明自合知。手写王道疏，奉赋同游诗。岂谓天盖高？自是诚悃微。乘流下曲江，矢心酌武溪。焚香拜两贤，俯仰正悽悲。悽悲无奈何，歌啸徒嘘欷。"}