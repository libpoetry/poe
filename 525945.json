{"id":"525945","title":"京师三月谢张愈光惠料丝灯","dynasty":"明","author":"顾璘","text":"客从滇南来京师，遗我采灯光陆离。伊谁鬼物歘作此，玉缕细滑明波瓈。娲皇炼石结灵液，织女摛锦盘文丝。苍龙拔髯老蛟泣，毕献技巧争神奇。空斋秉烛试张设，五色炫烂惊妖魑。东方月出相映射，还似鳌禁元宵时。便呼斗酒纵春兴，忘却江南归已迟。丁宁箧笥好珍袭，明年相对还相思。"}