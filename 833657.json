{"id":"833657","title":"昼锦堂 其二","dynasty":"清末民国初","author":"樊增祥","text":"杏靥分霞，莲跗叠雪，比翼丹凤来过。剪破玉梅亭畔，一幅红罗。平分东西娘子位，莫争大小状元科。隋宫里，窈窕绛仙，芳名改唤双荷。怜他。珠蕾并，相思豆，休教错喂鹦哥。总把流霞劝我，对引红螺。似嫌一点胭脂小，动人春色直须多。宜男子，偷系镂金裙带，晕了梨涡。"}