{"id":"623052","title":"魏十四主东魏一主","dynasty":"明","author":"郭之奇","text":"胡人左辫安能脱，羊质豺心空苟活。魏圭束帽始吞华，分曹置学何超越。明元平盗复防边，大武雄材谁敢越。兖豫幽雍入并包，自淮逾汉供彼捋。佛狸未应卯年谣，春燕无家总林末。天道何曾遂果无，槊贯婴儿还自剟。浚弘相继北南休，孝文出类文风豁。迁乔出谷岂徒然，以夏更夷如洗抹。文治终难久属夷，夷运百年应易拨。宣武閒居失搆堂，孝明冲子漫嗟咄。杨白花已河阴沉，尔朱荣向雒阳喝。庄闵逾年禄永终，东西自此名分割。东雒长柯寄六浑，西安大柄繇黑獭。堪怜孝武入长安，辞汤得火徒蹩躠。东静及身遇高洋，西文再传终拓跋。吁嗟元魏洵狄豪，百五十龄天乃夺。君看齐周二纪馀，接瞬中原归我挞。"}