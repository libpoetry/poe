{"id":"734376","title":"雪后登楼滕王阁放歌","dynasty":"清","author":"邵长蘅","text":"我携铁笛罗浮回，豫章城头吹《落梅》。罗浮仙人太狡狯，蜚廉滕六供呵捣。乱洒梅花遍原隰，千峰一夜争皑皑。晓披白鹤氅，独上滕王阁。九叠屏风失青翠，琼楼十二垂珠箔。长江㵿渺迷孤篷，渔舟藏浦高桅泊。团团万顷水晶盘，一片寒光幂寥廓。初疑海上浮神山，蓬壶缥缈不可攀。其物禽兽皆白色，银为宫阙虚无间。又疑误跨玉虹入月府，玉兔抱杵冻不举。《霓裳》对对舞仙姝，清虚高处寒如许。回头雉堞堆璨瑳，檐冰拄地铎铃语。鳞鳞万瓦湿烟浮，旋觉此身尚尘土。忽忆滕阁今千年，滕王蛱蝶随荒烟。子安退之骨已朽，何况珠帘歌舞当时妍。惟有西山只如旧，此中栖隐多神仙。洪崖丹灶流银汞，萧史茅龙耕石田。我欲左携葛勾漏，右挽梅子真，径呼玉虬骑上天，云中缟鹤纷翩跹。或言神仙之说竟茫昧，且饮美酒酡朱颜。向晚江山转清绝，逸兴拿云坐超忽。夜深蹋雪还上来，挥手寒窗招海月。"}