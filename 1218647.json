{"id":"1218647","title":"上丞相多尔济国王","dynasty":"元","author":"成廷圭","text":"太祖开中国，元臣起朔方。八荒归版籍，千载际明良。奕世兼茅土，闻孙列庙堂。白麻新命相，紫诰旧封王。镂玉为符契，镕金作印章。既徵扶社稷，仍赉理阴阳。辽海风尘静，梁园草木芳。精忠存北阙，化泽被南荒。翠织龙衣密，黄封蜜酒香。三吴歌盛美，百辟仰辉光。士已歌麟趾，人争睹凤凰。小儒狂斐在，有颂继甘棠。"}