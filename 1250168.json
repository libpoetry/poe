{"id":"1250168","title":"题印土寺罢钓轩","dynasty":"元末明初","author":"梁寅","text":"曲池照林坞，百尺悬萝阴。开轩坐垂钓，水清如我心。小鱼易伤生，大鱼或渊沈。投竿为之恻，于此悔悟深。名区縻好爵，都市争黄金。但恋钩饵馨，岂知忧患侵。濯足南涧流，振衣北山岑。既羞结网罟，何必溉釜鬵。物生免相贼，嗜欲常自禁。嘉此古人意，托之金石音。"}