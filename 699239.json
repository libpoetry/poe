{"id":"699239","title":"投赠太保蹇令公六首","dynasty":"明","author":"袁中道","text":"三朝元老帝长城，胸贮雄边百万兵。太尉领军陪汉相，上公分陕护周京。卿云不散投戈色，夜雨犹闻洗甲声。白袷青编无一事，萧然还是旧书生。天家锁钥重渔阳，亲遣元臣镇塞荒。白羽扇中麾属国，青油幕底拜降王。莺花暖送千门雨，介胄寒生六月霜。身事累朝关社稷，中宵私语跪焚香。寒北重欣借寇君，琵琶曲里奏功勋。校书百帖高连屋，种柳千行翠入云。鲁国到门诸弟子，渔阳回席旧将军。太干销尽干戈气，闲却袁家倚马文。早年节钺便登坛，历尽羊肠几百盘。怒掷千金酋长哭，密诛三校悍兵安。梧楸局外吹毛易，剑戟林中任事难。白发老臣忧世道，艰危未必是呼韩。戟枝入树带春莺，坐看边烽雨后清。万卷每同袁伯业，千杯不让郑康成。山程易逐登临屐，月夜常闻函道声。止恐三台虚上相，尚书尺一要来迎。屹然全似鲁灵光，虎跱龙蹯狐兔藏。处世心同羊叔子，立朝岁比郭汾阳。止将文酒销戎隙，懒把笙歌贮画堂。拟报国恩归未得，梦中常到午桥庄。"}