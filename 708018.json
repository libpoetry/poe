{"id":"708018","title":"东风第一枝 其一 途中送春","dynasty":"明末清初","author":"梁清标","text":"柳絮铺匀，梨花落尽，客愁踏遍阶戺。輶轩尚滞归途，画阑共谁同倚。江南春色，都分付、野田流水。问几家、暖炙笙簧，何处竞薰罗绮。门悄悄、戍楼晚吹，风闪闪、驿灯落翠。枝头懒听莺奴，帘间怕飞燕子。流苏宛转，想小阁、短檠针指。盼此宵、有梦先回，可到鸳鸯帏里。"}