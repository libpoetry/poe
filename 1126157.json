{"id":"1126157","title":"淳熙七年端午帖子词 皇后閤六首","dynasty":"宋","author":"崔敦诗","text":"玉燕垂符小，珠囊结艾青。更将长命缕，侵晓奉慈庭。厚德承三殿，柔风被八纮。欲知勤俭化，当暑浣衣清。玉斝浮菖追令节，宝箱储药趁灵辰。细开角黍询前事，应助吾皇念直臣。日永荇池闲画舫，风清蚕馆入新丝。内人斗草归能说，今岁山中艾出迟。翠云幕卷迎风殿，零露盘高待月台。应上君王千万寿，霓裳吹下九天来。"}