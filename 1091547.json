{"id":"1091547","title":"谢端砚辛滁州幼安","dynasty":"宋","author":"周孚","text":"君家即墨君，不与世同调。紫云覆寒冰，色与质俱妙。谁知穷荒地，尤物来越徼。探囊忽见畀，此事出吾料。隋珠暗投处，叹息真可吊。物生各有用，瑚琏荐清庙。君才两汉馀，妙句出长啸。吾衰亦粗尔，老语世不要。摩挲冰玉质，自庆还自谯。愿君为追琢，勿令研空笑。"}