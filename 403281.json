{"id":"403281","title":"摸鱼儿 粤尼九姑专图谶，能按谱道人三生事。余往询三世，赫然人也，赋此解颐","dynasty":"近现代末当代初","author":"赵尊岳","text":"最无端、此生何世，茫茫尘海如寄。话头提出新公案，参透也嫌多事。拈敕记。漫却似风轮随分逢场戏。不由窃喜，尚检点三生，未沦阿鼻，好与作归计。诸天里。化涅曾无二致。前修遮莫疑忌。濠梁未必鱼非乐，清吏早明兹理。今老矣。算省识玉几金剑难昌济。豪情似水。且待我他年，安排松竹，信步返初地。"}