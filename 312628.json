{"id":"312628","title":"长亭怨慢·洞庭先生以所存先师钝安先生诗札手迹数纸见示，盖劫余之遗也。属为题词，怆然赋此","dynasty":"现代","author":"刘鹏年","text":"正吟瘦、楚天秋影。泪眼西风，夜灯红暝。旧梦凄迷，广陵遗响未堪听。文人珠玉，空换取，贫和病。薶恨向青山，怅望逝水，茫茫无尽。愁损。自人天多故，耽误永和觞咏。零缣断沈，系知己、死生情分。徵定论、后有千秋，留片羽、转怜余烬。好笼护深深，化鹤归来犹认。"}