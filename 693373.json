{"id":"693373","title":"寓蜀送泸州守亲家何君德言秩升致政东还五首","dynasty":"明","author":"苏葵","text":"乞归翻荷圣恩深，四品名衔带转金。白首解完和氏璧，青天应信赵公琴。人人鲍老张长袖，个个渔郎笑直针。摆谢诗流浑不顾，远从三径盍朋簪。秋尽巴江水蔚蓝，布帆乘月过湘潭。忠勤作牧喜无忝，名位付天能不贪。钓艇有缘公得计，宦途失伴我何堪。荔枝花发菟裘接，早晚当期听雨谈。曾领鱼符牧两州，万家灯火十年忧。虚声羞拜王成爵，老计甘投范蠡舟。自古庙堂遗肮脏，至今岩壑属幽求。知公不是亡君者，时顾腰金忆冕旒。铸颜功薄拥虚炉，欲解簪缨乞鉴湖。勇退此筹公早占，寻香他日我能无。半林花雨诗千首，七尺渔竿酒一壶。此是桑榆真乐处，羡谁官到执金吾。少年知己老连姻，万里相休只两人。莫道刚肠无别泪，须知羁客易沾巾。忙中岁月同驹隙，梦里功名等袜尘。目断征帆天渐渺，却惭归计自逡巡。"}