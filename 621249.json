{"id":"621249","title":"山水篇投袁道生索画","dynasty":"明","author":"黎遂球","text":"晓寻山，莫寻水。烟翠不入怀，不如访袁子。袁子之笔能作声，苍松碧浪迎凤鸣。石眠尺幅纷雷斧，波翻寸楮潜龙精。拳石寸波亦何物，知子从胸谱沉郁。月临憨翠欲怀仙，树死寒山能悟佛。磊如叠巘孤，暑借凉飔拂。泉根吐霞高，云头沉雨屈。云泉隐跃入人思，水墨无端合更离。我曾匹马冲寒见我忆，孤舟自泛齐青一片望难了，河来九曲黄河奇。大江涛起如浮岳，西湖花落如凝脂。染我烟霞时满袖，归来更觅罗浮秀。顾浼泼墨洗为新，顾借簇毫盟作旧。无声诗，有声购。但令景称景，何妨我如丘。从玆饱翠复醅烟，游子胸中夜还昼。"}