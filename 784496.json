{"id":"784496","title":"上慎郡王二十四韵","dynasty":"清","author":"李锴","text":"日月扶皇极，朝廷建大中。弼谐资卫叔，谟赞属姬公。钟鼎光仪肃，圭璋品节隆。应龙佐云雨，威凤下梧桐。天秩班群后，懿亲特总戎。爪牙深寄托，典礼异尊崇。儒术河间贵，文章子建雄。断丝三尺剑，破的九年弓。坛坫争推毂，诗书妙发矇。古怀端沕穆，盅器复谦冲。乐善嬉游简，怜才汲引工。布衣珠馆集，上客锦筵同。枚叟专能事，申公辟下风。雪霏毛颖湿，花落研池红。湫隘衡门底，尘沙贱子蒙。枯杨负膏泽，疲马策西东。卤碛留屯戍，宣房受土功。翾蠕无振作，天地有帡幪。白发衰情入，青袍壮志空。一经韦业废，旷野阮涂穷。细物迥偏照，虚声误大聪。谬承脩绠汲，拟使滞流通。蔼蔼先春草，栖栖伏渚鸿。抚心增感激，没齿荷昭融。"}