{"id":"1089835","title":"上梁丞相寿二十韵","dynasty":"宋","author":"许及之","text":"千载风云会，三生柱石缘。罕闻流渚旦，同在降崧年。天意开皇极，神谋属钜贤。中和垂节后，嗜欲兆开先。象应魁三近，声蜚第一传。十年登鼎铉，四海入陶甄。轻重朝廷寄，安危将相权。朔方频借问，南国小回旋。再入仪刑肃，周询眷倚专。折冲声色外，燮理冕旒前。照曜冰山泮，调和玉烛圆。帝方张挞伐，天欲靖烽烟。机会宁容发，功成即济川。长城端有托，寿域定无边。不用霞觞祝，唯应宝札编。升平天下宰，阴德地行仙。霁色归桃李，韶光并管弦。深为修禊日，全似浴沂天。但乐垂裳化，难酬补衮妍。清风时入抱，聊写穆如篇。"}