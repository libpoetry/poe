{"id":"1122530","title":"河传","dynasty":"宋","author":"柳永","text":"翠深红浅。愁娥黛蹙，娇波刀剪。奇容妙妓，争逞舞裀歌扇。妆光生粉面。坐中醉客风流惯。尊前见。特地惊狂眼。不似少年时节，千金争选。相逢何太晚。淮岸。向晚。圆荷向背，芙蓉深浅。仙娥画舸，沾渍红芳交乱。难分花与面。采多渐觉轻船满。呼归伴。急桨烟村远。隐隐棹歌，渐被蒹葭遮断。曲终人不见。"}