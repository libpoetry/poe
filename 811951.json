{"id":"811951","title":"溪村晚春","dynasty":"清","author":"多隆阿","text":"初换单衣尚觉凉，迟迟日比小年长。斑鸠聒耳才呼雨，紫燕依人又处堂。烟走随风流浅碧，花飞如雨落残香。烹茶小助吟诗兴，久作林边趁夕阳。不是为农也在田，此生祇合主林泉。偶因小步来荒涧，又对韶光忆去年。碧草舒钩才醒梦，青虫化蝶拟升仙。诗中寓画吾何敢，莫道山村似辋川。"}