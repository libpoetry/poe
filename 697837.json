{"id":"697837","title":"送云季昭","dynasty":"明","author":"胡奎","text":"东墙隔树有书声，晚阁长歌坐月明。一队邻家小儿子，夜凉分得案头萤。道人自是东方朔，分得西池玉色桃。别后好传青鸟信，大江谁道隔风涛。池草青青秋水深，杏花坛上坐鸣琴。日长自讲先天易，说破羲皇万古心。素王宫中多种竹，每分凉影过西邻。多情只有云夫子，九载弹琴看好春。别日情多会日稀，嫩凉昨夜入秋衣。除书远近须相报，好付霜前白雁归。"}