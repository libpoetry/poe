{"id":"735429","title":"过应山县吊杨忠烈公","dynasty":"清","author":"乔莱","text":"呜呼！有明神宗之季国卼臲，光宗继之更短折。维时先生官给事，顾命乃与大臣列。防微肩巨定大计，选侍移宫一朝决。再起中丞赴双阙，大柄已被阉人窃。干儿义孙满庙廊，二十四罪愤所切。赤县争高宦者祠，彤庭遍染中丞血。讵有婪赃杨大洪，舍人宁死心如铁。或言汉之厨顾洁其名，唐之牛李营其穴。宋之洛蜀明东林，党祸纷纷蹈覆辙。封疆已被门户误，遂讥先生太激烈。我谓此言殊不然，藉口保身附明哲。假使当年稍媕婀，张禹孔光更何别？君子岂能误国家，目为党人正气绝。呜呼！正气绝，国乃灭。"}