{"id":"843883","title":"甲午感事五首","dynasty":"清末民国初","author":"宋育仁","text":"万马渡辽河，三军夜枕戈。城亡诸将在，律丧两师和。伏阙书何用，忧时泪苦多。节旄真脱尽，归雁望云罗。不见榆关隘，千营溃一惊。潜师谋郑管，赠策失秦庭。星火催和约，楼船息战声。如何闻越甲，不耻向君鸣。投笔一书生，今朝定请缨。窃符惊魏寝，怀璧返秦城。孤愤先心死，艰难愧位轻。闻鸡中夜起，未悔弃承明。万里望君门，论都已枉论。艅艎先失水，猿鹤自乘轩。东海惭高蹈，西邻畏责言。呕心馀有血，夜作海涛翻。诏书迟不报，命下乃蹉跎。不恤军需急，宁输岁币多。挥戈悬汉日，衔石畏虞罗。岂见臧文仲，赪颜泣卞和。"}