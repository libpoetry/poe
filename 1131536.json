{"id":"1131536","title":"和王天任喜雪","dynasty":"宋","author":"虞俦","text":"姑射之山果何如，往者吾言闻接舆。肌肤冰雪能绰约，是中知有神人居。神凝自使年谷熟，况有疵疠烦驱除。乘云四海聊戏剧，磅礴万物同惨舒。至哉河汉已无极，俗士区区穷尾闾。我家四壁真相如，晨兴欲出无车舆。独骑瘦马南坡下，阆风十二仙人居。书生一朝忽富贵，瑶林琼树环玉除。梅花失喜为三白，一枝放我眉头舒。春风醉眼红绿乱，尔时独醒如三闾。"}