{"id":"712619","title":"西郊赠岑梵则","dynasty":"明末清初","author":"陈恭尹","text":"郊外新晴暮钟歇，江引霞光动林樾。浮丘丈人坐秋风，玉兔泠泠照仙骨。自言夙昔值升平，快意遨游正玄发。千金买醉五羊城，匹马独行双凤阙。老眼何曾着贵人，壮心足使吞溟渤。而今万事付儿孙，寂寞荒丘采薇蕨。唯有新诗似少年，夜夜高吟松下月。"}