{"id":"676025","title":"车田放歌","dynasty":"明","author":"谢复","text":"车田四面郁松柏，高冢累累复谁在。岁时伏腊子与孙，持酒还过墓前拜。殷勤拜罢行且游，平沙浩浩白满洲。下有寒潭几千尺，一天明月澄高秋。清溪几处抱村曲，上有幽兰间修竹。谷口南望横翠屏，绿玉参差香馥郁。冈头古柏不记年，至今黛色犹参天。鬼神守护非常物，白雪前山相对眠。"}