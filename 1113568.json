{"id":"1113568","title":"旧怀二首","dynasty":"宋","author":"李之仪","text":"陈迹回头似梦馀，花应长好但人无。诗成固已名千古，墓上谁倾饭一盂。流落丹青惊始见，形容笔墨竟难图。公孙自是天同派，漫托周人载硕肤。花存人往祗天知，目暗心摇却自疑。尚想汉庭传诏令，如登鲁庙见樽彝。一时鹦鹉娱宾赋，百世甘棠美召诗。安得残春逢海上，尽须衰泪洒新枝。"}