{"id":"785864","title":"寄女 其三","dynasty":"清","author":"黄遵宪","text":"宝塔高十层，巍峨天主堂。蹇人欲上天，引手能扶将。指挥十字架，闪闪碧眼光。土人手执棰，驱之如虎狼。苏州大都会，新辟通商场。蜃气嘘作楼，马鬣化为墙。行有女欧丝，条条出空桑。载我金钱去，百帆复千箱。我奉大府檄，奔走吴之江。一月三往来，往来趁夜航。彼酋领事官，时时从商量。喜则轩眉笑，怒或虬髯张。岂免斗唇舌，时复摅肝肠。世人别颜色，或白亦或黄。黑奴汝所知，汝曾至南荒。昔有女王国，曾封亲魏王。文身易断发，鳞介被冠裳。自我竖降幡，亦附强国强。汝弟捧地球，手指海中央。区区黑子大，胡为战则赢？汝母口诵经，佛国今何方？如何伏魔者，怒目无金刚？聪明汝胜母，书付汝参详。慎勿给人看，看则疑荒唐。"}