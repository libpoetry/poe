{"id":"1038881","title":"滞舟","dynasty":"宋","author":"苏舜钦","text":"落照满长河，流水暖冲融。中有凫鹜群，上下随和风。捕鱼没浅浦，矫翅入紫空。嬉游意自得，肯顾冥冥鸿。伊余何所适，舟滞数见穷。十步九暗滩，咫尺不可通。獠工裂吻噪，舍楫将何从。巨縆挽屡断，有如拔山峰。夕忧寇盗至，蹶弩映岸丛。徊徨但搔首，叹息无所容。曾无鸟禽乐，虚在人曹中。"}