{"id":"746090","title":"雨度凤岭","dynasty":"清","author":"王梦庚","text":"金乌旋辟敛双翼，云衣铺絮天光黑。蛟宫缫出冰蚕丝，散作千条万条密。冲风仄径缘秋毫，举头远见千峰高。浮青积翠互明灭，势如昂首将翔翱。横空半入青天影，几度天风吹不醒。马蹄泥滑石磴斜，僮仆惊呼到凤岭。苍茫雨色群峰连，峻岭高高尺五天。阿阁九苞泽深雾，虞廷六翮凝朝烟。西岐圣德周群类，远听雍喈鸣圣瑞。我欲披寻丹穴踪，满坞湿云常似醉。湿云接天山势崇，两当流水东复东。冲开峰顶雨丝脚，山鸟一声斜日红。"}