{"id":"694177","title":"拟古十九首","dynasty":"明","author":"陈琏","text":"亭亭峄山桐，枝干何尔奇。托根喜得所，况承雨露滋。材良不自弃，偶为匠石知。制为绿绮琴，縆之以朱丝。中含太古音，赏者世所希。愿持献天子，为鼓南风诗。逍遥穹壤间，端居感流序。岁月迭推迁，草木有荣悴。劳生谅奚庸，顾为形役累。富贵不可常，神仙亦难遇。但愿身长健，有酒日日醉。春至淑气和，百卉媚芳姿。此时二八妇，对景动忧思。折花插蝉鬓，览镜画蛾眉。暗惜桃李年，茕茕守空闺。叹息复叹息，误身轻薄儿。猗兰满瑶砌，旦夕吐幽芳。纫之以为佩，相爱恒不忘。缅怀同心人，迢遥隔沅湘。采采欲持赠，路远不得将。徘徊风露下，抚心徒自伤。世道良悠悠，时序还草草。凉风凄以寒，庭树日以槁。人非金石固，容华岂长好。读书期致君，立勋苦不早。耿耿一寸丹，坚贞期自保。驰车鲜安旌，风林无定枝。自愧云萍踪，岁月久暌违。念我亲与友，各在天一涯。音容两契阔，悲欢何由知。倦鸟恋旧林，游鱼思故池。忧来翻百端，耿耿当告谁。猗猗云间竹，直干参天长。卑枝集繁露，劲节饱严霜。频年不结实，彩凤徒翱翔。一遇伶伦顾，用之中笙簧。持以献清庙，淳音协宫商。明月何皎皎，流辉照我床。起来弹素琴，音韵振琳琅。忽忆平生友，别来似参商。此意向谁诉，幽怀徒自伤。安得如溟鸿，与之共翱翔。粲粲五色丝，织成云锦章。深闺亲剪制，为君作衣裳。时时幸披拂，佩服媚容光。一朝忽弃置，兰麝徒自芳。人情喜怜新，使妾空自伤。丹山有凤凰，身备五采文。饮啄异凡鸟，不入鸡鹜群。和鸣在朝阳，高举入青云。一旦览德辉，来仪际昌辰。诗书方见重，便为人所珍。倚剑登高台，流盻青云端。天地自高厚，节序如循环。山川空历历，岁月去不还。古人有遗迹，荒凉莱草间。临风谩吊古，恻怆空长叹。美人惜良夜，开宴近琼林。达曙乐未已，清歌荡人心。谁怜东邻女，轧轧弄机杼。停梭忆远人，无言泪如雨。永夕秋风至，长空度征雁。徘徊步前墀，顾影空自叹。凉露沾衣裳，明月转银汉。佳人期未来，又觉岁华宴。制得云锦书，迢迢托飞翰。煌煌明月珠，夜夜吐清辉。自从遇越客，美价重当时。一朝混鱼目，按剑亦自宜。奇宝世恒有，所贵识者希。京雒繁华地，甲第溢通衢。南邻击钟鼓，北里吹笙竽。被服重纨绮，宴乐皆名姝。豪气迈五陵，英声溢八区。常恐光阴速，不得穷欢娱。只言固恩宠，岂悟有荣枯。却笑扬子云，独守太玄书。人生百年内，少壮能几何。欢乐常恨少，暌离恒苦多。中宵揽衣起，桂影自婆娑。仰视牛女星，相望隔银河。昔人秉烛游，岁月恐蹉跎。沉思耿不寐，太息继以歌。天道亦何言，寒暑自推移。福善与祸淫，斯理恒昭而。嗟嗟誇毗子，矜智竟奚为。虽云适时好，还为君子嗤。居易以俟命，圣人岂吾欺。穷巷屏人迹，不为尘俗混。粗衣与粝食，寡欲中鲜吝。徼福非所希，安贫乃吾分。典籍时讨论，圣哲有明训。兀兀坐蓬门，默默观大运。我闻古仙人，皓齿赪玉颜。餐霞饮沆瀣，来往三神山。每欲从之游，逸驾邈难攀。思之令人老，矧值芳岁阑。颓龄倘可驻，何惜炼金丹。"}