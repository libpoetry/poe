{"id":"851628","title":"送卓大著知漳州","dynasty":"宋","author":"文天祥","text":"蓬山隔风雨，芸观司阳秋。厌作承明直，出为漳浦游。问俗便桑梓，过家拜松楸。锦堂事相俪，棠舍阴易留。何来澜蠡间，何物辄负舟。翻覆十年事，行止随坎流。倘来岂不再，迟取终无尤。太守执此往，邦人庶其瘳。昔予援西铭，期子以前修。愿觌弘济学，四海放一舟。"}