{"id":"1170353","title":"赠苏小","dynasty":"唐","author":"李涉","text":"地人仙人家洛浦，闻道新年年十五。巧转明眸双剑连，开妆一面千花吐。流苏帐，云母屏，碧罗作卷花亭亭。昆崙阿母暗钩引，东海麻姑投姓名。梭能织诗筝解语，鸳鸯难称烟波侣。偶逢曼倩巧言词，不觉投花忽相许。自言夫婿心不骨，黄金买笑轻侯王。掌中看舞腰欲断，暗里听歌愁满堂。莫学为云去无迹，巫山高高接天碧。"}