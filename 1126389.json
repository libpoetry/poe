{"id":"1126389","title":"魏总干嘉父以果斋求诗为赋二章","dynasty":"宋","author":"曹彦约","text":"请言山下出泉蒙，蒙养从来有圣功。三德知仁非好勇，六爻险止要时中。申枨有欲刚安在，曾子无仁毅不洪。以果名斋兼众德，力行方见古人风。偶向斋名见一斑，其中蓄德尚多端。讲明自有安心要，出处还须中节看。持以赠君成我拙，归而求此有兄难。当年射策封章意，暴虎如由胆亦寒。"}