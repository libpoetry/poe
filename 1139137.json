{"id":"1139137","title":"跋牧马图","dynasty":"宋末元初","author":"陆文圭","text":"平原浅陂，水草甘美。枯梢吹风，日落尘起。物色祁连山前路，又似踰关渡陇水。一人解鞍枕欲睡，一人褶裤手仰指。一人持辔却回头，万马攒蹄行复止。饮者啮者各自然，驰者忽在立者前。驹而幼者随壮者，浴者出没晴波川。风騣雪尾不受鞭，并驱逐者如争先。须臾两骑独殿后，戎笠持兵相格斗。老羝挟乳自成群，牧羝人远傍无救。何人丹青手摸写，崿礴胸中有全马。陆子作诗配駉野，千古传流好事者。"}