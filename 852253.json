{"id":"852253","title":"子瞻戏子由依韵奉和","dynasty":"宋","author":"文同","text":"子由在陈穷于丘，正若浅港横巨舟。每朝升堂讲书罢，紧合两眼深埋头。才名至高位至下，此事自属他人羞。犹胜俣俣彼贤者，手把翟籥随群优。岌如老鹤立海上，退避不与鹙鸧游。文章岂肯用一律，独取无间有神术。所蓄未尝资己身，搰搰恰如蜂聚蜜。有时七日不火食，支体虽羸心不屈。陵阳谬守卑且劳，马前空愧持旌旄。平生读书若奊诟，老大下笔侵离骚。贫且贱焉真可耻，欲挞群邪无尺箠。安得来亲绛帐旁，日与诸生供唯唯。须知道义故可乐，莫问功名能得几。君子道远不计程，死而后已方成名。千钧一羽不须校，女子小人知重轻。"}