{"id":"691027","title":"梁明府茅冈杂咏 香茅宇","dynasty":"明","author":"李云龙","text":"茆屋临清溪，中有小桥度。遥望知君家，门前五柳树。朝看亭上山，暮看亭上山。问君心何似，白云相与閒。篱落紫烟明，东风动新绿。不用费机心，今年春雨足。寒塘凉雨过，一夜新水长。初日照芙蓉，坐看灵蔡上。溪风生夕凉，古渡流寒玉。时有采菱人，来唱采菱曲。矶头丹荔熟，入手异香闻。日暮红绡退，玉肌持媚君。东风动南枝，冉冉残霞坠。不是竞新妆，美人今夜醉。山中饶薜萝，底事频促织。借问黄金笼，如何秋草色。"}