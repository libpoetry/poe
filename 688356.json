{"id":"688356","title":"弘治庚戌岁十月十日公事稍暇奉邀大参德馨内翰世赏过行台小酌遂相与联句仍用内翰韵得二首别赓韵一首","dynasty":"明","author":"江源","text":"十年湖海望君门，露冕行春雨后村。五道旬宣惭政拙，一方黎庶喜生繁。丝纶密地需君手，今古闲愁黯客魂。此日市沽须尽醉，肯将得失向人论。桃花流水到柴门，好似罗浮烟雨村。江海别来双鬓短，朋簪盍处一堂繁。欢娱敢忘明君赐，唱和偏清此夜魂。天地有情吾辈健，浮云世事不须论。柏台深夜赏清酣，红烛光前叹影三。交错莫辞频送酒，赓歌不觉屡投函。百年天地存吾道，万古江流洗我惭。良会不常人易老，此生宁敢觅朝簪。"}