{"id":"1237188","title":"和刘伯温感怀四首","dynasty":"元","author":"曹文晦","text":"在昔曾闻夏变夷，台莱自足固邦基。为言横槊赋诗士，不是投戈讲艺时。野外观风忧稼穑，江边回首见旌旗。斩蛟未有旌阳术，安得相从闾左慈。旧时左辖下三台，坚壁相持久不开。但欲黄金留翠袖，岂知白骨长苍苔。两年征伐多荼毒，一旦功名付草莱。大谬最怜分阃帅，受降未了敌还来。风雨萧萧震广川，前村茅屋冷炊烟。潮声有信来还去，贼势无时断复连。胠箧难存悬磬室，污邪化作不毛田。何时甲洗天河水，月色满城江可怜。入水无媒得纬萧，谁能驱退恶溪潮。沈沈城郭貔貅老，汹汹波涛蛟鳄骄。败舫似闻川鬼哭，畏途不奈客魂消。舞阶干羽今何在？千载曾闻格有苗。"}