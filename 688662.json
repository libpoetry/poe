{"id":"688662","title":"虎丘寺侍少傅守溪公游奉次高韵","dynasty":"明","author":"严嵩","text":"禅径香台访碧山，玉堂黄阁奉台颜。乍挥藻翰花争丽，久脱朝簪鹤并间。林下看云松影静，岩边著屐藓痕斑。分明仙舸中流坐，瞻送宫袍月下还。潭渚逶迤草树重，上方台殿隐孤峰。清辉夜吐吴城月，虚籁寒生梵院松。窗瞰浦云宜引望，石留僧讲谩遗踪。移舟更欲归城市，惆怅青山日暮钟。"}