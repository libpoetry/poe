{"id":"748863","title":"云林纪游次孙琴西观察韵","dynasty":"清","author":"沈丙莹","text":"朝踏山翠夜湖月，借得行云三只袜。袜敝可以狮子呼，招邀更赴云林娱。路入云林尘念绝，世事佛云不可说。蛮山奔走年复年，西湖一卧宁非缘。肯以东施比如玉，西子西湖看不足。亭下泠泠鸣冷泉，入听何必非管弦。洞访纯阳共一哂，倒出石林垂玉笋。"}