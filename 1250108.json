{"id":"1250108","title":"奉题朱泽民先生画山水图","dynasty":"元末明初","author":"李祁","text":"洞庭之南湘水东，青山奕奕蟠苍龙。云阳峰高七十一，欲与衡岳争为雄。我家近在云阳下，来往看山如看画。十年尘土走西风，每忆云阳动悲咤。吴中胜士朱隐君，笔精墨妙天下闻。画图画出湘江水，青山上有云阳云。云阳山高湘水绿，十年不见劳心目。只今看画似看山，万里归情寄鸿鹄。"}