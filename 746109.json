{"id":"746109","title":"题煦斋夫子惜骢马图","dynasty":"清","author":"祁寯藻","text":"九门锁钥一夜开，金吾将军骑马来。马前缇骑拥大戟，阗城溢郭欢如雷。明日都人争动色，报道将军已擒贼。将军神勇人不知，但见騄耳随风驰。风驰电扫无留盼，蹴踏红尘来白涧。来时行殿午阴斜，却到都门未晡饭。将军报主不受身，马亦宛转从将军。草中狐兔复何有，天上骐驎自不群。当时画图梅骏骨，铁踠花鬃气郁勃。即今玉勒拥沙堤，犹想连钱锦障泥。将军功大心更厚，念旧惜劳及奔走。自是风尘物色难，定知诗句流传久。我欲范铜写此马，置之黄金古台下。骅骝騕袅世间多，不遇孙阳当奈何。"}