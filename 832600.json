{"id":"832600","title":"八声甘州 暮登灵岩绝顶，叔问为述半塘翁昔年联棹之游，歌以抒怀。用梦窗韵","dynasty":"清末民国初","author":"朱祖谋","text":"倚苍岩、半暝拂春裾，千鬟乱明星。信閒僧指点，愁香黏径，荒翠通城。故国鸱夷去远，断网越丝腥。消尽兴亡感，一塔铃声。招得秋魂来否，对冷漪空酹，渴梦难醒。问琴弦何许，飘泪古台青。好湖山，孤游翻懒，又咽风、哀笛起前汀。拖筇去，小斜廊路，双屧菭平。"}