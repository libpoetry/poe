{"id":"1212269","title":"送友人还燕然","dynasty":"元","author":"耶律铸","text":"去年来帝阙，篱客正黄菊。今年还燕然，春光明远目。再三挽不留，归心何太速。回首落花多，满川红簌簌。驰驱万里程，阿谁慰幽独。寂寂寒山行，寂寂寒山宿。啼鸟几声迟，淡烟芳草绿。东风千里人，明月半轩竹。汉苑穴狐兔，姑苏走麋鹿。功名半纸薄，兴亡等棋局。可笑百年身，黄粱犹未熟。不发离别叹，不唱阳关曲。桃李醉逢场，夕阳倒船玉。"}