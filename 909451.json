{"id":"909451","title":"送管季衡赴省","dynasty":"宋","author":"李曾伯","text":"酌君以江南腊酿之酒，祝君以古戎秋芳之兰。饯君以慈恩千佛之笔，赠君以洪炉九转之丹。酒呼美禄壮行色，兰取剩馥香人寰。笔将披腹写今古，丹可换骨超仙凡。霜晴水瘦过滟滪，春和花发登长安。妙龄翰墨富摛藻，肯堂源委从巍冠。珊瑚文采世所贵，玉树潇洒人争看。出门西笑著鞭去，郤林许我高枝攀。湘灵诗成看神助，论秦赋汉从容间。大对尧阶丹地前，细陈蜀道青天难。已然遄往證屡恶，方来未艾忧多端。当思头目我吴楚，罔忽腹背皆夷蛮。粒珠束桂楮烂贱，鱼赪难赭嗟维艰。马老伏枥筋力尽，剑新出匣锋铓寒。维国大宝一个信，维民司命一分宽。挽回线脉冀天鉴，生意庶可岷峨还。直须建策迈晁董，无愧名第联欧韩。胪传可卜庆云见，会见喜色盈天颜。宫袍新赐鹖弁弃，昼锦归博庭闱欢。乡闾相贺宝坊又一瑞，益使天下钦湘山。"}