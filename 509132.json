{"id":"509132","title":"题家藏夏仲昭竹","dynasty":"明","author":"韩雍","text":"我昔乘骢按江右，仲昭来作筠阳守。当时写竹独擅名，自昔非人不轻授。一朝趋拜容台命，南浦楼前适相觏。赠我朝阳舞凤图，疑似箫韶九成奏。家藏倏忽廿四载，素绢虽陈墨如旧。兹晨拂拭悬素壁，烂熳辉光动晴昼。千仞翔来览德辉，九苞振起铺文绣。须臾飒飒起风雨，又似虞廷弄清味。光价真追老可踪，声华岂在坡翁后。公又已为泉下客，白璧黄金亦难购。老我题诗遗子孙，睹物思人泪沾袖。"}