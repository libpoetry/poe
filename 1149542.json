{"id":"1149542","title":"酬友封话旧叙怀十二韵","dynasty":"唐","author":"元稹","text":"风波千里别，书信二年稀。乍见悲兼喜，犹惊是与非。身名判作梦，杯盏莫相违。草馆同床宿，沙头待月归。春深乡路远，老去宦情微。魏阙何由到，荆州且共依。人欺翻省事，官冷易藏威。但拟驯鸥鸟，无因用弩机。开张图卷轴，颠倒醉衫衣。莼菜银丝嫩，鲈鱼雪片肥。怜君诗似涌，赠我笔如飞。会遣诸伶唱，篇篇入禁闱。"}