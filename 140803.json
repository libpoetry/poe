{"id":"140803","title":"癸卯立秋后一日凿井竹间","dynasty":"宋代","author":"张镃","text":"兹岁苦告晹，旱熯弥五旬。老火秋益焚，阳螭燎朱鳞。小寝屡亭午，床移瞰墀垠。迎南有风到，汛扫方无尘。髯奴挈饼水，云此乞诸邻。同居虽楹连，列位难地均。旧井荫一亭，经夏汲取频。霤泽既稍愆，土脉几就湮。倏思书斋外，墙西种丛筠。而间事垦掘，泉眼当津津。涓辰甲戍良，霜锸穿苔茵。下浚十尺余，疏泥出胶墐。灵泉果旁溢，清冷洁如银。板松帝为底，环塼虚至唇。汞沙赤颗块，石英紫玲皴。投置可蠲疾，酿麴尤甘醇。青丝系铜壶，挹玩醒心神。当年负暄老，犹将献严宸。九重方焦劳，渴饥念黎民。昨暮雨一筛，四野艰敷匀。今晨直言诏，庶政勤咨询。谏听将必行，纯诚动苍旻。沾苏遍原亩，丕昭吾君仁。"}