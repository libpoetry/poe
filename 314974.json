{"id":"314974","title":"木兰花慢·癸巳晚秋冼玉清教授南归过沪，赋此赠行","dynasty":"现代","author":"龙榆生","text":"正江南秋好，刚把手，数心期。奈草草劳人，匆匆骊唱，又赋将离。依稀。十年前事，甚白云、不绊薜萝衣。入眼琅玕高馆，光摇翠葆参差。相知。长役梦魂飞。天遣愿无违。爱徐熙粉本，彝斋雅操，貌出冰姿。芸帏。从伊读史，拥皋比、浑未让须眉。岭表春回特早，料应先寄梅枝。"}