{"id":"1072225","title":"次韵郑维心贻卢叔才一首","dynasty":"宋","author":"刘一止","text":"朝行转木末，暮返循水涯。生长山水间，途穷自知归。万绪更扰扰，众目何睽睽。有若脱■牛，邂逅得此时。坐念卢夫子，与世真背驰。读书如董生，三载圃不窥。清诗见真情，观者岂得疵。春风入闾巷，烂熳百草菲。摩腹忽起行，菜茹伤蕨薇。平生经纶学，无术取世资。贫交可相觅，叩门两无疑。富贵不汝求，吾至君勿挥。"}