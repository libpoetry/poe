{"id":"773725","title":"议开水沙连番界杂作六首","dynasty":"清","author":"石福作","text":"台湾虽异域，唇齿却相依。沿海六七省，全赖作藩篱。台安内地乐，台动天下疑。未雨不绸缪，终必悔噬脐。谁云海外岛，不可令民滋。有人此有土，气运不可羁。时哉弗可失，愿君聊慎思。民弱盗将据，盗起番亦悲。荷兰与日本，眈眈共朵颐。王化大无外，何患此繁蚩。"}