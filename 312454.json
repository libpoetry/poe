{"id":"312454","title":"齐天乐·祖洛任教湘大赋此代柬","dynasty":"现代","author":"刘家传","text":"半生牢落侵忧患，离骚背人吟遍。赋恨江郎，悲秋宋玉，都与斯文同贱。风多露泫，更西陆蝉声，几番幽怨。横逆飞来，仰天无语泪长咽。还怜岁华似箭，想时清有味，梦也曾盼。海晏河清，群魔入瓮，重见卿云烂熳。春回气暖，赖荆璞犹在，得逢青眼。火续薪传，定双眉尽展。"}