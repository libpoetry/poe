{"id":"842012","title":"应夔丞锄击革匪宋教仁歌","dynasty":"清末民国初","author":"曹家达","text":"荒涂始剖人禽别，帝尧敦命司徒契。天生万物人最灵，奈何蠢蠢负气血。纲常如天万古垂，当年五教案成铁。司徒裔孙有尼父，勤修家学防决裂。孝经初成下白虹，春秋瑞告端门血。咸阳大火燬不得，虚堂丝竹发谟烈。贼杀君父死不为，后来秉德正无缺。小丑何来宋教仁，欲废孔教鼓长舌。元黄颠倒黑白错，丧心人纪将绝灭。昔闻王莽倾汉家，乃有功德颂草窃。当时大诰摹孔门，不闻大胆改弦辙。此贼不死毒有加，礼法岂为我辈设。假如尧时洪水滥，直使人民尽鱼鳖。假如周公不世出，夷狄猛兽滋为孽。愿君乃有博浪椎，借才力士奋一击。蓦然倾倒路旁尸，有如天神下缺列。张良本为韩雠出，况又焚坑履虎咥。谁当买尽江南丝，绣此天生大豪杰。"}