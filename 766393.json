{"id":"766393","title":"望湘人 丙午除夕，泊舟洞庭湖鹿角，书所见","dynasty":"清","author":"周之琦","text":"又嬉春画鼓，迎岁绣幡，半湖灯舫相倚。响竹惊鸦，素波泛蚁。草草辛盘风味。六博酣歌，判教忘了，征途憔悴。任远空、一抹烟痕，冷却君山眉翠。乘兴船窗更启。待桃符句索，彩毫闲试。奈天角孤云，尚隔故园千里。吟香旧、馆玉笺谁寄。几日新韶弹指。嘱好梦、今夜先归，看取梅花开未。"}