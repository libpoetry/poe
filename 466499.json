{"id":"466499","title":"八月四日，与中学旧友廿三人同游越秀山，诗以纪之","dynasty":"当代","author":"刘斯奋","text":"聚散云山那可期？飞扬天地总相思。人间岂独有重九，莽荡风烟七月时。逝矣童心万景边，宜悲宜笑复宜颠。木棉风定钟声缓，各忆苍茫二十年。欧阳才调本殊伦，别我狂游又五春。一曲旋风关外舞，惊从虎帐认书生。飒爽蛾眉记范君，江山劲气此工人。纵横别有欧梁辈，桃李而今张一军。已论桑麻烂熟时，百灵敛手礼多医。狂生歌哭终何补？冷倚秋风一卷诗。小历湖山雨后天，情谊珍重语清圆。他年若撰登高志，此廿三人定一篇。"}