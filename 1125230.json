{"id":"1125230","title":"雨中花慢","dynasty":"宋","author":"晁端礼","text":"倦贰文昌，乐请左符，双旌去指东藩。有腰金新宠，昼锦荣观。独步文章，家传素业，世宝青毡。动欢声和气，里巷初惊，侍从衣冠。朱门映柳，绮窗临水，盛游应记当年。端解道、香留罗袜，墨在蛮笺。惆怅江边侧帽，寻思花底遗鞭。不如沈醉，莫思身外，且斗樽前。豆蔻梢头，鸳鸯帐里，扬州一梦初惊。忆当时相见，双眼偏明。南浦绿波，西城杨柳，痛悔多情。望征鞍不见，况是并州，自古高城。几多映月凭肩私语，傍花和泪深盟。争信道、三年虚负，一事无成。瑶佩空传好好，秦筝闻说琼琼。此心在了，半边明镜，终遇今生。流水知音，轻裘共敝，相逢才换星霜。多少风亭棋酒，画阁丝簧。纤指声犹馀响，红粉泪已成行。怅绿波浦上，芳草堤边，又整归航。新移槛竹，手种庭花，未容烂熳飞觞。归去也、重趋丹禁，密侍清光。醉帽斜萦御柳，朝衣浓惹天香。帝城春好，多应不念，水郭渔乡。"}