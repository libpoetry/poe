{"id":"1227678","title":"奉和苏授经八月二十九日明仁殿进讲敕赐酒馔许乘舟汎太液池趋西苑之作","dynasty":"元","author":"傅若金","text":"圣明思善述，耆旧倚交修。虎豹开闾阖，山龙照冕旒。日临丹扆动，云拂翠华流。献纳稽前古，都俞协大猷。几筵花气合，图史竹光浮。当宁经纶远，尊贤礼数优。内厨深出馔，西苑近回舟。禁脔由来贵，溪毛庶可羞。遥勤三顾问，各奉万年酬。牢落南州客，相望奈九秋。"}