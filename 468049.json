{"id":"468049","title":"壬辰谷雨龙南诗会感赋五首","dynasty":"当代","author":"熊盛元","text":"水围山绕一襟风，坐对甘棠忆邵公。香染吟髭青欲滴，始知身在翠微中。客家风味旧曾谙，一笑樽前酒半酣。盟缔三生鸥鹭集，渥江红雨落毵毵。榕树垂阴一水环，何人立马伫春山。风情最是龙南好，不系心舟泊浅湾。检点平生性最温，而今弄斧到班门。何妨借酒添诗胆，艾草聊充杜若根。花落花开自有情，浓香沁腑不知名。翻空白鸟翩翩起，自傍长林自作声。"}