{"id":"1089327","title":"送孙会之县尉秩满归庐陵","dynasty":"宋","author":"许及之","text":"人生贵相知，不在相逢早。庐陵说三孙，修名惬诸老。伯也吾同年，久别心杲杲。季也真可人，一见颜色好。金石出几杖，握手屡倾倒。屈魂虽尚醒，贾骨久云槁。微君写穷愁，何以慰怀抱。再见一尉更，取别何草草。回视徒四壁，蝉声缀吟藁。向来雕斲工，见辄迹如扫。汲深无新泉，送子惭涸潦。珍重皎洁姿，相期在斯道。"}