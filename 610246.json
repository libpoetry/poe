{"id":"610246","title":"送大司马陈如冈公归维扬","dynasty":"明","author":"韩上桂","text":"桂闻与我双白璧，不若司马陈公一见识。兹言入耳久飞魂，欲向云霞望颜色。自怜短弱不胜衣，几向风林嗟羽翼。局处幽岩春复春，衡门泌水渐湮沦。贫如东郭常穿履，又似朱公欲负薪。去年射策阻金门，今年寥落滞荒村。三岁星辰徒怅望，威凤祥云隔晓暾。偶乘疲羊初入郭，旌旗正喜过长薄。褐衣布履抵辕门，将军引见神仙阁。草野之氓礼数疏，请公无怒轻吹嘘。手校艺文惊太乙，一朝掷示等璠玙。平生不解伺人颜，因公剖尽肺腑间。荆轲匕首何辞死，要离燔毁讵足艰。岁月光阴不相待，悠悠世事风云改。遇公犹未阅穷秋，白玉青蝇谢光采。始信人间行路难，不独羊肠九折盘。公侯富贵尚如此，况乃下士无贫寒。公归林木藉清阴，终抱当年济世心。圣主阳明烛万里，薄蚀讵肯妖魔侵。虽然云影满丹壑，未许初服抽华簪。韩生此时正鼓枻，欲往淮南结幽桂。短褐从公踏翠岑，东山暂可容清憩。"}