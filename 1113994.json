{"id":"1113994","title":"泛舟至睎真馆遇雪","dynasty":"宋","author":"李纲","text":"云散天开一饷中，依前飞雪落层空。琼花巧缀岩端树，玉屑飘随洞里风。溪浅且游仙掌石，云深不见幔亭峰。斯游清绝平生少，图画方知未是工。行到清溪六曲头，森然峰岫照人幽。雪花拂水轻轻舞，石濑依岩浅浅流。不尽清光常在目，未穷幽兴且回舟。追寻欲遍神仙窟，须向他时卜再游。"}