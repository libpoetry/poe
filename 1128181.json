{"id":"1128181","title":"车驾幸袐书省口号","dynasty":"宋","author":"程俱","text":"端门清跸隐修廊，麟省新开接建章。六玉虬飞黄道稳，五芝华耸赪袍光。风生凡腋天颜近，春入仙洲昼漏长。拭目训词成饱德，共瞻云日仰陶唐。清尘膏雨浃人寰，金殿晴开瑞雾间。帝座腾辉临璧府，飙轮纡景按蓬山。龙鸾初识昭回迹，麑鹿惊随侍从班。再拜逡巡戴君赐，却迎天仗款贤关。"}