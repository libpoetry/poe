{"id":"683553","title":"阆中陈子韶宪使以二诗及书附贾舶见寄聊尔次荅","dynasty":"明","author":"王世贞","text":"万里桥东贾客航，曾携明月到吴阊。清猿响挟三巴俊，赤鲤心纡九派长。终古埙篪还并协，此生旗鼓不相当。夫君自有夔州调，刺史能无治草堂。射洪零落有家声，中散傀俄无世情。书到绝交堪自老，诗题感遇不须名。逃禅别爱声闻酒，任侠能争竹素衡。今日一编天外至，老夫差不负生平。"}