{"id":"698631","title":"春雨散衙后用杜公韵写怀三首 其二","dynasty":"明","author":"夏良胜","text":"春思苦撩乱，啼乌来树间。寒光尽流水，雨暝失高山。案牍求生意，妻孥强笑颜。家乡在万里，长是梦中还。何处开怀抱，天涯问讯人。懒成长似癖，酒薄也添春。只拚心中苦，相看竹上青。应门无客报，头秃不须巾。春半尚无花出墙，一番疏雨为催芳。煖从南去多应早，寒到北来真较长。金粟陌头才柳色，银瓶窗外乱梅香。何如燕子还相识，衔得空泥占屋傍。"}