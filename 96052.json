{"id":"96052","title":"竹隐新篱·地迥阙虎落","dynasty":"宋代","author":"赵蕃","text":"地迥阙虎落，秋来逢鼠偷。贫居乏给使，力作费营谋。邻近俱相集，欢言卒未休。浊醪浇渴肺，香饭饱饥喉。密篠分新翠，深林失故稠。斩除才就束，委积动成丘。经布潜依堑，蛇行曲过沟。周遭类屏障，森列胜戈予。黄耳斯逃责，青毡好在不。幽栖知有托，高枕得无忧。"}