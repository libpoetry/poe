{"id":"1194277","title":"故刑部李尚书挽词三首","dynasty":"唐","author":"张九龄","text":"仙宗出赵北，相业起山东。明德尝为礼，嘉谋屡作忠。论经白虎殿，献赋甘泉宫。与善今何在？苍生望已空。宿昔三台践，荣华驷马归。印从青琐拜，翰入紫宸挥。题剑恩方重，藏舟事已非。龙门不可望，感激涕沾衣。永叹常山宝，沈埋京兆阡。同盟会五月，华表记千年。渺漫野中草，微茫空里烟。共悲人事绝，唯对杜陵田。"}