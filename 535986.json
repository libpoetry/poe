{"id":"535986","title":"东门行二首 其一","dynasty":"明","author":"王世贞","text":"出东门，曷不言归。我欲从九夷，不赍八月粮，未满十二驽驹蹄。手操蒯缑剑，囊裹一束书。但趋咸阳道上，鹊啄乌栖竟何之。竟何之，东有霍家骠骑，西有丞相屈氂。黄金如山，风雨立前，安用蒯缑束书为。黄金如山，风雨立前，安用蒯缑束书为。咄女从九夷，咸阳道上生不支。"}