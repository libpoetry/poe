{"id":"682174","title":"夏日饮表弟刘敬宇水亭四首","dynasty":"明","author":"于慎行","text":"水际芙蓉馆，芳辰每见招。车停林外雨，人过竹边桥。树影侵杯动，花香入眼飘。坐来閒白羽，秋气已萧萧。别业中丞旧，新塘凿更奇。亭深凫雁渚，树老凤凰枝。惜往宁多日，徵欢又一时。洗杯酬爱弟，偏忆渭阳诗。亦有池台胜，如君结搆稀。横槎能作榭，蟠木可为矶。漫取花行酒，真愁露湿衣。层轩销暑气，赤日石林微。晚凉犹未倦，改席倚亭阑。脍鲤银丝细，调冰玉椀寒。笑开桃叶扇，醉岸竹皮冠。杯底中天月，还应勒马看。"}