{"id":"703062","title":"次储少宰柴墟除夕二首","dynasty":"明","author":"谢承举","text":"鹤立空阶吏散厅，周檐古柏耿疏星。岁华不负春盘绿，勋业无惭晓镜青。榜冠群英诗压郑，门多诸从易传丁。烹茶自把梅花嗅，谁识先生是独醒。更鼓迢迢报讼厅，斗回寅位转三星。胜传灵照金花巧，酒送宗文柏叶青。郡有辟书逢举岁，已无征役到閒丁。年华五十今逾二，已觉虚浮世梦醒。"}