{"id":"996535","title":"同尧民游灵源庙廖献臣置酒用马陵二字赋诗二首 其二","dynasty":"宋","author":"黄庭坚","text":"洪河壮观游，太府佳友朋。春色挽我出，东风如引绳。昏昏版筑气，王事始繁兴。大堤如连山，小堤如冈陵。增卑更培薄，万杵何登登。忆昨河失道，平原鱼可罾。田莱人未复，疮大国方惩。忽念耒耜閒，为民保丘塍。百县伐鼛出，夜半废曲肱。吾侪愧禄廪，游衍事鞍乘。晁子汉公孙，新去司马丞。出干大农部，才术见嗟称。我坐广文舍，七年读书灯。结发入场屋，肯谓河难凭。尔来触事短，痴甚霜前蝇。世味极淡薄，不了人爱憎。惟得一卮酒，尚能别淄渑。所以对樽俎，未曾闻斗升。酌我良已多，狂言恐侵陵。暮云吞落日，归鸟求其朋。冷官仆马瘦，及门鼓腾腾。"}