{"id":"835538","title":"沁园春 遣闷","dynasty":"清末民国初","author":"潘榕","text":"大梦谁醒，富贵功名，浮云渺茫。任安排命运，休生艳羡，逍遥岁月，莫问行藏。他自蝇营，我甘蠖屈，厌倦风尘卅载忙。年衰矣，渐容销秦镜，鬓点吴霜。怕将旧事思量。算跳出、衣冠傀儡场。奈未归客子，天涯沦落，愈浇风俗，世态炎凉。伯乐难逢，昭王不再，伏枥焉知老马良。拼今后，把剑磨铁胆，酒洗诗肠。"}