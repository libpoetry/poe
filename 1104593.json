{"id":"1104593","title":"大观秋分夕月四首 降神用《高安》。","dynasty":"宋","author":"郊庙朝会歌辞","text":"至阴之精，亏而复盈。轮高仙桂，阶应祥蓂。玉兔影孤，金茎露溢。其驾星车，顾于兹夕。玉钩初弯，冰盘乍圆。扇掩秋后，乌飞枝边。精凝蟾蜍，辉光婵娟。歆于明祀，弭芳节焉。名稽汉仪，歌参唐宗。往于卿少，乘秋气中。周天而行，如姊之崇。可飞霞佩，下琉璃宫。四扉大开，五云车立。霓裾娣从，风翿童执。摇曳胥来，锵洋爰集。歆我严禋，西面以揖。"}