{"id":"368882","title":"采绿吟·和六禾水阁追凉，观江中渔火作","dynasty":"清代","author":"杨玉衔","text":"钓罢红衣岸，正人在，麝亭东。盘冰雪藕，笛风凄柳，霜月当枫。鱼榔韵响波微动，白鸥四散无踪。引遥眸、星星火，迷离掩映孤篷。帆落舣蒹葭，村沽醉渔翁。罢钓篝火，夜色起潜鳞，在水绿灯红。叹趋炎、投暗为明，华堂烛、焚身等飞虫。凭栏意、俯仰息机，观云太空。"}