{"id":"1084550","title":"万先之生两男作洗儿歌贺之","dynasty":"宋","author":"王十朋","text":"君不见徐卿二子生绝奇，熊罴入梦非同时。徒烦孔子与释氏，两回抱送麒麟儿。又不见昔日梁嬴亦双乳，生止一男仍一女。过期毕竟非其人，未免终身亦妾圉。郁葱佳气充门闾，龙穴盛事从来无。蓂阶良月吐三荚，蚌腹甲夜生双珠。相对抱持翁妪喜，眉目分明巧相似。慈颜戏语綵衣郎，汝子他年胜我子。郎君拜舞笑答翁，翁生六儿年岂同。何如今日一卮酒，手抱两孙头未童。二雏庆诞相先后，未省如何分长幼。商家尚质周尚文，唤取何休细推究。庆门兰玉行满庭，伯仲叔季双命名。他时四乳类周士，森森八桂同敷荣。我忝通家同笔砚，闻君得子欢无间。殷勤为作洗儿歌，觅取金钱三百万。"}