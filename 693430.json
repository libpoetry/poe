{"id":"693430","title":"懊恨曲","dynasty":"明","author":"苏微香","text":"莲藕抽丝那能长，萤火作灯难久光。薄幸相思无实意，可怜粉蝶与蜂黄。君何不学鸳鸯鸟，双去双来碧沙沼。兰房自居尚抛捐，何况风流云散了。大堤儿女抹翠娥，贵财贱德君知么。夭桃秾李虽然好，何似南山老桂柯。悠悠万事回头别，堪叹人生不如月。月轮无古亦无今，至今常照丁香结。"}