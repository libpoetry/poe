{"id":"663485","title":"弘治辛酉夏五月省元杜廷陈氏卧病旅邸予往问焉至则死矣逾四年其兄廷献会予京师言及泣数行下且谓不可无诗以哭其弟也追忆往事为补此篇","dynasty":"明","author":"边贡","text":"切切重切切，秋风桂枝折。哀哀复哀哀，人归长夜台。桐为棺兮席为舍，寒巷萧条日光下。孤儿五岁初学行，向人啼父不成声。访君来，哭君去。乡路迢迢隔暝烟，潍水莱山渺何处。"}