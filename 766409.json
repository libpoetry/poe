{"id":"766409","title":"齐天乐 其一 秋蝶","dynasty":"清","author":"黄燮清","text":"翩翩缟袂新寒薄，秋来玉腰纤小。艳冢寻香，离宫觅恨，舞碎零星残照。销魂画稿。更贴缀闲愁，冷丛疏草。影堕墙根，海棠花瘦带烟袅。阑珊春梦乍醒，记游仙幻境，莺燕都老。南国留裙，西风泣扇，莫问旧家亭沼。芳情未扫。叹金粉年华，等闲过了。月里罗浮，恁时归去好。"}