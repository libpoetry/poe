{"id":"686069","title":"答康孟担寄赠四首","dynasty":"明","author":"卢龙云","text":"逢人高士说南州，尚有诗篇阻唱酬。司马不须徒慕蔺，仲宣何用更依刘。观风独美閒居赋，对月时登近水楼。花下政馀无一事，远烦书札话千秋。窗外禽声竟日闻，午晴花气送馀芬。久随波荡为孤客，拟遣穷愁咏五君。旧侣几逢千里驾，他乡长梦故山云。何当谢却浮名累，挥麈谈诗到日曛。一片閒云去住频，随风出岫到瓯闽。漂零寓目愁羁旅，迟暮伤心为美人。园静止堪窥竹素，公馀端合对花神。由来傲吏能兼隐，往事何知问积薪。回首人间万态空，独留山水寄丝桐。尘途扰扰思前日，海国泱泱见大风。车马未成今雨约，烟霞惟慕小山丛。中朝若更求岩穴，召对还应集汉宫。"}