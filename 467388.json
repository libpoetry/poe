{"id":"467388","title":"鹊桥仙 盆中海棠四季著花，用先君子韵赋此殿集","dynasty":"当代","author":"金问泗","text":"盆泥好护红丝嫩。守二十四番风信。城南工部，句待东坡续，却惹香唇问。虽然厄逭流年闰。奈未许、胭脂长润。鬓残钗堕，老去谢三娘，黄四尤赍恨。昆池火起飞灰厚。酒未醒、钧天先奏。花萎花发，看了只寻常，镇日窗边守。填词亦有廿年久。敢妄比、曝书亭叟。吾妻并录，付印有三儿，展卷宜添寿。"}