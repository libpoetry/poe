{"id":"307358","title":"西狩·蓟门烟树西风老","dynasty":"现代","author":"杨寿杓","text":"蓟门烟树西风老，中原王气已如扫。黄金台上乌鸦啼，禾黍离离遮古道。道旁父老语行人，此地昨见翠华巡。秋月无光旌旗黑，千旗万骑夜向晨。依稀闻是汉天子，为避匈奴西行此。听说今年夏五月，黄天当立苍天死。妖言蜂起动关中，黄巾如蚁来山东。撤尽藩篱尚骄敌，一战再战不成功。无谋董卓火洛阳，禁城几见成沙场。柱国萧曹谏不录，拥兵产禄死犹狂。势穷理拙难措手，神仙弟子曳兵走。纷纷人自日边来，皆言亲见帝与后。布衣帛冠忙忙行，吞声掩面出西城。与吾所言适相合，干戈从此何时平。回忆当年建邦土，圣神相继更文武。相传八九渐陵夷，中兴以后多鼙鼓。鼙鼓连年至此时，炎炎红日将西驰。前年有牛鸣水底，今年四月雪花垂。天地反常乃告警，沈几观变问为谁。和戎五臣已就戮，骄兵三帅今何之。坐看长城堕万里，铜驼荆棘见于斯。父老言罢我太息，呜呼何以再为国。呜呼何以再为国，或在宵衣与旰食。"}