{"id":"84975","title":"对酒怀丹阳成都故人","dynasty":"宋代","author":"陆游","text":"劳生常羡髑髅乐，死时却悔生时错。花前有酒不肯狂，回首朱频已非昨。君看古来贤达人，终日饮酒全其真。世间万事竟何有？金樽翠杓差关身。放翁少日无凡客，飞觞纵乐皆豪杰；清歌一曲梁尘起，腰鼓百面春雷发。故人仙去蓬莱宫，鸾丝凤竹醉春风。石帆山下孤舟雪，一段清愁付此翁。"}