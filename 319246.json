{"id":"319246","title":"疏影·题汪亚尘兄壁画并记韶关旧事","dynasty":"现代","author":"顾毓琇","text":"灵钟秀毓，写宋人笔意，横壁双幅。旧日园亭，梦里山川，难寻白石歌曲。游鱼不管晴和雨，但细数，池塘新竹。想露珠，叶底清圆，又是莲红菱绿。秋水南华旧寺，老僧宏佛法，曾渡三竺。顶礼峨眉，健步青城，芒鞋踏破阳朔。靠山傍水分明路，岂忍别，大江南北。待恁时，重返东篱，更赏渊明遗菊。"}