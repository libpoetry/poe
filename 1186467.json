{"id":"1186467","title":"送傅管记赴蜀军","dynasty":"唐","author":"钱起","text":"终童之死谁继出，燕颔儒生今俊逸。主将早知鹦鹉赋，飞书许载蛟龙笔。峨嵋玉垒指霞标，鸟没天低幕府遥。巴山雨色藏征旆，汉水猿声咽短箫。赐璧腰金应可料，才略纵横年且妙。无人不重乐毅贤，何敌能当鲁连啸。日暮黄云千里昏，壮心轻别不销魂。勤君用却龙泉剑，莫负平生国士恩。"}