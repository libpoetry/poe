{"id":"691405","title":"秋日独游黄鹿山望?策寺二首","dynasty":"明","author":"李昌祺","text":"梵宫遥对凤凰台，此日乘闲偶独来。古墓石麟空蔓草，空祠土像翳尘埃。溪光淡淡秋鸿下，野色苍苍夕鸟回。不用咸阳原上望，西风临眺亦堪哀。青龙山下人烟少，黄鹿庵前日影斜。隔坞寒松遥见寺，平田晚稻正垂花。芰荷萧瑟凫鸥水，莎草栖迷雁鹜沙。吊古自应增感慨，非关久客在天涯。"}