{"id":"668352","title":"秋日同杜允胜汤子重游东禅次子重韵","dynasty":"明","author":"文徵明","text":"人事无停机，曦晖正流耀。及兹东城游，驾言谢纷要。杪秋霁景澄，寒原入高眺。静躁本无媒，忧欣人自召。蘼蘼霜蘤明，历历幽禽调。独行心已怡，况也偕二妙。投社惭渊明，能诗得清照。燕谈析玄旨，悲吟发孤窍。一语何足稽，后期真未料。微风西北来，泠然杂清啸。"}