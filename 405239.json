{"id":"405239","title":"木兰花令·赠窗外梧桐三阕","dynasty":"近现代末当代初","author":"张珍怀","text":"清禽窗外频相唤。又报拆桐花烂熳。连宵骤雨送春归，侵晓开帘新绿展。青枝嫩叶年年换。青鬓皤皤难再返。楼居濩落只君知，独客长吟应听惯。昔时小树凭窗看。今日亭亭遮满院。如云清荫却炎威，送爽凉风驱暑散。护持休问恩深浅。四十余年朝夕见。嚣尘那有凤来栖，叶落知秋惊岁晚。蓦闻广袤康衢建。伐树倾楼终不免。艰辛步履客迁郊，腾沸釜甑桐入爨。雨余枝叶风中颤。似诉离衷珠泪溅。来年福祸莫先忧，且共婆娑迎月满。"}