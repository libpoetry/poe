{"id":"700971","title":"罗浮杂咏","dynasty":"明","author":"梁宪","text":"晚凉邻叟过，沽酒梅花村。月照花影乱，云深不见门。昨从阿耨地，汲得池上水。试投丹灶泥，烟自水中起。偶来百花径，历乱飘香风。径深花片满，屐齿皆紫红。晓起云如海，漫漫若有澜。天风吹不断，独倚铁桥看。天乐隐微微，听来声正稀。无因捣药鸟，洞口忽啼飞。蚨蝶何翩翩，一名凤凰子。凤凰久不来，见尔宁不喜。直上飞云上，凭高识大观。山环全粤小，地尽海门宽。缥缈三界峰，隐隐在云外。不见天宇高，倒看青蔼蔼。石桥高百尺，雨后振衣上。我欲驾铁桥，仙人共来往。"}