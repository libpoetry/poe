{"id":"1247687","title":"昭潭学勉诸生","dynasty":"元末明初","author":"蓝智","text":"昭潭古名邦，山水佳有馀。昔贤考槃地，乔木蔚扶疏。微径入崖谷，绿云蔽斋庐。圣哲俨在席，林光动簪裾。似闻丝竹音，松风响笙竽。童子数十人，弦琴咏诗书。王化大无外，遐荒文教敷。回潭静无波，中有双鲤鱼。灿灿黄金鳞，炯炯骊龙珠。三年蓄云雷，一日翔天衢。努力富德业，怀哉君子儒。"}