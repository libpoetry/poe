{"id":"357215","title":"霓裳中序第一·霓裳羽衣曲不传，戏补之","dynasty":"清代","author":"黄人","text":"何时孕此月？白玉城围水晶阙。圆缺阴晴遍历，明镜不尘，素颜如雪。钧天传说，尘世千年调应绝。长孤负、好天良夜，碧海泪珠泣。超忽，玉梯风急，了不怕浮云阻隔。真妃梦里召得，绛爪红牙，仙音堪觅。翠盘亲按节，算未许惊鸿人识。海山上，飘飘仙袂，可意广寒别？"}