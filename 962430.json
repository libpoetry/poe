{"id":"962430","title":"临邛计次魏自言六世祖破荒先生晚居景陵因葬焉后世子孙岁时不能拜扫日负樵牧不禁之忧慨然欲往携其所藏遗书一卷求书纸尾且云是行并之武昌省运使表兄迤逦观光上国用正岩字韵赋诗一章以言志正亦用岩字韵为赋三章以勉之云 其一","dynasty":"宋","author":"度正","text":"如何袖手伏山岩，顷刻犹能草百函。胸次宏规标众正，笔端劲气磔群谗。行看云汉翻鸿羽，更喜秋风送马衔。南国诸公共推毂，从今不复厌卑凡。"}