{"id":"812771","title":"惜分飞 寒夜","dynasty":"清","author":"吴绮","text":"昨晚西窗风斜峭，又把黄梅瘦了。人被花香恼，起看天共青山老。鹤叫空庭霜月小，夜来冻云如晓。谁信多情道，相思渐觉诗狂少。岁岁江干愁伫立，看遍古今秋色。多少归帆疾，如何不见当年客。莓苔改尽罗衫碧，莫道重逢不识。但说归来得，石头曾有能言日。霜逼寒衾孤梦断，梦里归期难算。夜夜无人管，醒来只有灯相伴。山枕斜欹浑欲倦，何处飞来只雁。叫得霜雪乱，声声多是江南怨。酒散西苑卧翠茵，灯已昏昏。一轮晴月破凉云，窗眼里照愁身。双眸欲睡翻成醒，无奈得自家嗔。十年衣惹洛阳尘，空负了意中人。"}