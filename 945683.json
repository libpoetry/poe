{"id":"945683","title":"送洵之越","dynasty":"宋","author":"陈著","text":"有美一人来自东，与儿洵约西游同。谓闻古越多胜迹，庶可洗眼开心胸。窆石亭空思禹迹，飞翼楼高忆蠡功。过司马寓第，如见涑水叟。入稽山书院，如见晦庵翁。东山则想谢太傅之雅量，上虞则感李参伯之孤忠。读范老堂记则怀憩堂于出守，问祈国里曲则想持帽于方童。伟哉圣贤所森布，关乎名教无终穷。彼柯亭之烟竹，兰亭之觞水。剡溪之雪舟，邪溪之樵风。虽非本色□慕羡，然亦馀兴相迎逢。盍陪簦笠风雨外，固异萍梗江湖中。八十一岁汝我惧，二百里近我汝容。目而送之岂漫往，归以复我将谁从。滔滔世变犹古道，修竹可竹两人龙。"}