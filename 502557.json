{"id":"502557","title":"书高谩士为陈容斋作山水图","dynasty":"明","author":"王恭","text":"落景逗秋思，深潭澄夕氛。金梯拂萝月，苔泉镜中闻。但觉灵境幽，都无浮世纷。白鹿知閒游，呦呦清溪濆。焚香鬼谷暝，辍棹花源分。瑩神写冰弦，石床梦氤氲。而我烟霞侣，今随鸾鹤群。唯馀瑶华音，山水同清氛。华顶何寥寥，我行多白云。长歌采三秀，不堪持寄君。"}