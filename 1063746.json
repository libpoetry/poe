{"id":"1063746","title":"大圆庵主以九祖画像遗作此谢之","dynasty":"宋","author":"释德洪","text":"大圆庵中亦何有，但有草座枯藤枝。朝来壁间亦图画，何从貌此宁馨儿。发光抹漆肤琢玉，坐睡俛然方拄颐。当时两脚不肯举，今虽有口如当时。知谁逸想寓此意，必也高人非画师。我遭俗瞋坐多语，坐客厌处终不疑。兴来曳杖出门去，路穷回反无涧溪。见之心怍有愧色，君以赠我聊针之。亦知褊心当服韦，命车何必先锋为。从今靖然痛坚捍，正恐习气时决堤。细看忽忆孔北海，曾读曹瞒禁酒词。"}