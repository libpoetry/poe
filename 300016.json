{"id":"300016","title":"金缕曲·金缕何曾惜","dynasty":"现代","author":"喻蘅","text":"金缕何曾惜。忆匆匆、鱼龙变幻，芳华瞬息。乍见惊鸿在楚水，景范堂前一瞥。看剪剪、秋波盈睫。飞荡秋千芳草地，听隔墙、娇语声如滴。瓠犀启，明眸活。重逢已入黉宫籍。立东廊、风姿婀娜，肌肤乌黑。道是兼旬入细柳，演阵骄阳火炽。曾不料、炎氛致疾。从此玉溪生彩翼，藉诗文、宛转通心曲。终不负，蓝桥驿。"}