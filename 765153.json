{"id":"765153","title":"同游析城王屋山诗七首 其一 初入山失道宿箭括","dynasty":"清","author":"张晋","text":"贪看山色不觉迟，我行愈远山愈奇。苍黄觅宿类倦鸟，绕树三匝无一枝。疲驴蹀躞仆夫瘁，野狐跳踉山鬼啼。箭括通天太险峻，却立斜睇神先驰。道旁石室半倾侧，安置似与游客期。急不暇择陋何有，转较华屋安且宜。火炽在门灯挂壁，有酒好与醉一卮。剧饮酣歌到僮仆，阳春下里声不齐。人生要贵有定力，遇险自失乃真迷。即如此景颇难得，而我蹙额奚以为。醉后和衣藉草卧，梦魂清极都忘疲。须臾鸟语忽喧杂，起见四山明朝曦。"}