{"id":"1050094","title":"题雨华台","dynasty":"宋","author":"郭祥正","text":"云公说法时，诸天雨名花。此事古老传，岂为虚语誇。至今数亩地，长松肖龙蛇。下不生蔓草，上不存栖鸦。夜或散瑞光，烂若赤城霞。沿崖仅可到，狭径宁容车。严严渤海公，好古心无涯。携筇徐步至，极眺频吁嗟。不唯古佛迹，绝景来幽遐。城郭如钩环，井庐杂禾麻。青山断绿野，白水连平沙。翔帆出天镜，叠鼓传掺挝。又复听归橹，大泽鸣雁驾。云烟失浦溆，霜雪摧蒹葭。顾瞻指掌间，千里无毫差。中天二龙飞，此邦恃犬牙。纳士业已缓，何殊井中蛙。神兵半夜集，城裂如剖瓜。唯仁乃无敌，四海同一家。我公乘闲来，式宴宾亦嘉。作亭当旧址，海月浮窗纱。举杯莫辞酒，越女弹琵琶。为我谢云公，亦有三春葩。真法忌拣择，岂校静与哗。酩酊上马归，鬓发从纱纱。"}