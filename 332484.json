{"id":"332484","title":"念奴娇·庚申长安闰中秋","dynasty":"清代","author":"梁清标","text":"秋光无尽，把冰轮、重碾影摇珠阙。何幸婵娟频会面，不待明年逢节。桂子还飘，霓裳更舞，砌满长天雪。蟾蜍如旧，琼楼铃索同掣。最爱清漏初沉，玉绳低转，肯使樽空设。屈指平生能几遇，添得数茎霜发。家国牵愁，岁华偷换，欲向南鸿说。故园今夕，东篱曾否花发。"}