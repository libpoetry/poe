{"id":"46958","title":"京师苦寒","dynasty":"明代","author":"高启","text":"北风怒发浮云昏，积阴惨惨愁乾坤。龙蛇蟠泥兽入穴，怪石冻裂生皴纹。临沧观下飞雪满，横江渡口惊涛奔。空山万木尽立死，未觉阳气回深根。茅檐老父坐无褐，举首但望开晴暾。苦寒如此岂宜客，嗟我岁晚飘羁魂。寻常在舍信可乐，床头每有松醪存。山中炭贱地炉暖，儿女环坐忘卑尊。鸟飞欲断况无友，十日不敢开衡门。朅来京师每晨出，强逐车马朝天阍。归时颜色暗如土，破屋暝作饥鸢蹲。陌头酒价虽苦贵，一斗三百谁能论。急呼取醉竟高卧，布被絮薄终难温。却思健儿戍西北，千里积雪连昆仑。河冰踏碎马蹄热，夜斫坚垒收羌浑。书生只解弄口颊，无力可报朝廷恩。不如早上乞身疏，一蓑归钓江南村。"}