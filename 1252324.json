{"id":"1252324","title":"秋林读书图为章光远赋","dynasty":"元末明初","author":"刘永之","text":"疏雨稍侵竹，轻飔已满林。山窗敞虚寂，席户映深沈。蟏蛸或陊几，蜗牛时触琴。酌酒□石上，把卷高梧阴。披览未终帙，繁思浩盈襟。羲农倏已远，叔季递荒淫。怀哉鲁连子，轻世有遐心。愿保金玉体，遗以瑶华音。行当拂尘服，就子碧山岑。离思方萧索，况复暮秋馀。衰兰空委露，残荷已委渠。独忆西风宴，还伤北涧居。忧来绕庭树，閒拈坠叶书。霜露日凄凄，园林烟景变。落日薄寒塘，斜日明秋甸。陶尊湛清醑，瑶枕含幽怨。寂寞西窗下，时闻山鸟啭。"}