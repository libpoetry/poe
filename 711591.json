{"id":"711591","title":"寿王令公","dynasty":"明末清初","author":"何巩道","text":"从来书传多良牧，不过百里食其福。谁能易地三治民，咸以恩威交善俗。我师阀阅自平阳，乌衣公子能文章。一朝射策彤墀畔，分符赤县来遐方。香山至止未期月，士女讴吟声弗辍。恩波渺渺虎门潮，更有论文心似雪。未几政府采政声，贲禺虚左移台旌。粤东此地最烦剧，吾师治之和且平。政成藉手旋香邑，赤子攀辕如不及。吾师望岁正情殷，旗亭竹马争迎入。梯航万里越裳来，翩翩同赴黄金台。间关王事忘疲苦，丰貂宝马无尘埃。恩平山县号难治，中丞特召先生至。编茅作署竹为垣，翕然不减中牟异。今年复买铁城舟，禺山端水两不留。拳拳独念香山岛，残黎何幸逢贤侯。朝悬明镜暮甘雨，玉琴弹出尚高处。巩也飘零欲冷灰，感师之德如阳回。念我本为廉吏子，孤根弱质为人摧。古来国士感知己，我岂其人聊尔尔。寸心相报在何年，须眉未必长如此。衙斋一夜绿荷香，羽衣高坐飞瑶觞。采芹不敢献君子，祝师勋业侔苍苍。悬弧之志在四海，区区一职非其爱。但能努力济斯民，孺子终为天下宰。君不见当时陶鲁古冈城，片言能使韩公惊。功成封爵号三广，至今匹妇知姓名。古之豪杰能自计，吾师此日年方富。宏才厚力广一时，何难誉望垂千古。"}