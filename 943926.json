{"id":"943926","title":"财昏","dynasty":"宋","author":"陈造","text":"师昏古所辞，财昏今不耻。传祀合二姓，古者贵由礼。四德五可外，货贿亦末尔。民风日就颓，舍此争校彼。媒氏未到眼，聘资问有几。倾箧指金钱，交券搴租米。东家女未笄，仪矩无可纪。已闻归有日，资送耀邻里。西家女三十，闭户事麻枲。四壁漏风霜，行媒无留趾。坐贫失行期，趣富瞢贪鄙。流弊例不免，其源实此起。多约或少酬，暂誉甘长毁。坐令亲旧欢，诡谲变狐鬼。何况性习间，贫富岐臧否。土俗未易挽，人情大不美。悠悠何足道，吾以谂君子。"}