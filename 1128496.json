{"id":"1128496","title":"出院有期呈同院二首","dynasty":"宋","author":"葛胜仲","text":"门前舆马已纷纷，犹尔痴迷校艺文。山色未容飞盖赏，市声时得隔墙闻。裴头黄尾皆前定，王后卢前谩自分。颇忆安居卧斋榻，净看香雾起微焚。旅怀牢落倦文玚，宪网拘挛出处妨。眼力半消嫌夜烛，腰围顿减怯秋霜。到家会是扬三喜，取第谁同郭八郎。趣驾莫孤糕酒会，东篱菊蕊已金黄。"}