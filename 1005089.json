{"id":"1005089","title":"和马粹老脩广德湖","dynasty":"宋","author":"舒亶","text":"古作重虑始，功利故能永。末俗分锥刀，往往附光影。此几百岁馀，兴废屡动静。七乡十万家，利害寄俄顷。诪张好恶曹，聒乱剧池黾。使君武陵孙，明洁水中荇。坐啸黄堂春，独得意外景。登临莽芜没，叹息民不幸。一日山水光，荡漾出荒梗。黍禾杂菰鱼，狼籍被他境。人指白鹤祠，慇勤窃有请。衣冠俨郡公，一一画真鲠。斯人岂可作，庶用荐遗秉。公乎且勿去，何以慰乡井。愿属丹青手，千载共观省。"}