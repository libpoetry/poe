{"id":"493807","title":"寿蒲洞阳封君","dynasty":"明","author":"庞嵩","text":"洞阳本是纯阳侣，惯向洞庭弄烟渚。药洲穗圃时来过，块然薜荔丛间处。胸中在昔富明经，眼底英才沐时雨。赢得康民济世方，授与庭趋肇光绪。玉皇眷宠来自天，凤诏龙章旌汝贤。黄堂远寄南山颂，紫府今开北海筵。麟凰之脯蟠桃鲜，佩环趋跄并岛仙。雅歌投壶洽贞素，肯烦舞袖荐婵娟。惭予蹑履香山后，乍听钧天乐始奏。清商一曲薄太清，叠转薰风民物阜。仰视榴花燃，俯挹芝兰臭，美景芳晨婉相凑。主人乐意欣陶陶，嘉宾式燕何妨又。酒酣试问今何时，冲年天子神尧资。八埏九土皆恬熙，众星环绕紫垣微，炯炯南极当南离。丈人孙子常相依，谁云七十称古稀。远拉篯铿子，近与安期期。蒲涧菖蒲至今在，洞阳考卜共逶迤。千秋万秋究遗易，观无始而寤皇羲。"}