{"id":"777764","title":"齐天乐·消夏","dynasty":"清","author":"陈家庆","text":"琴声又逐薰风起，愁中暗惊时序。楚泽招魂，湘皋竞渡，才过江乡重午。登临最苦。看起陆龙蛇，晦明风雨。如此江山，可怜遗恨到千古。清吟都换客感，记兰汤浴罢，描就眉妩。箑影凝尘，衫痕映雪，还忆南州歌舞。顽冥自苦。怕十里长安，聚蚊成虎。病起恹恹，晚凉侵几许。"}