{"id":"608129","title":"九望 其八 望崧台","dynasty":"明","author":"区大相","text":"有崇者冈，赫若台兮。巑岏崚嶒，丰而皑兮。上接云汉，章昭回兮。下列盘洞，户重开兮。怪石嵯峨，光的皪兮。峰峦群峙，挺千尺兮。青岫黛岑，渺难即兮。鸟道纡回，不可陟兮。员屋瑶台，辉金碧兮。玉磴珠戺，芝兰藉兮。璧英明珰，光相射兮。厒隒急辚，暝烟积兮。玉窦奁空，螭龙宅兮。石栊嶙峋，多采择兮。琼木纷敷，僷奕奕兮。猿狖群嗥，谷鸟唶兮。博敞孔阳，游羽客兮。纫兰搴蕙，服侧柏兮。孔盖翡帷，带凫舄兮。森耸崭岩，得所适兮。结桂延伫，中心怿兮。崧台峨峨，乐而无极兮。崇朝凝望，至日夕兮。"}