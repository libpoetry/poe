{"id":"1129052","title":"金刚随机无尽颂 应化非真分第三十二","dynasty":"宋","author":"释印肃","text":"应化即非真，高山水底行。有情皆是妄，无妄胜南能。有为皆梦形，颠倒执三生。善财不费力，百城一念登。如如皆合道，休向外边讨。大地作纤尘，万里无茎草。七宝岂齐经，福多不离心。心心心是佛，何处更堪寻。无相中为人，天鼓发音声。汝等诸天人，昔为地狱身。易开终始口，会理休分剖。照镜失却头，引惹波波走。难保岁寒心，至道只如今。知命愁难入，无私祸不侵。"}