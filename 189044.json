{"id":"189044","title":"忆少年·庭有燎","dynasty":"宋代","author":"洪适","text":"庭有燎，叠鼓鸣鼍。更问夜如何。信星彪列，天象森罗。虞旦閟宫毕，觞清庙，浆柘尊牺继猗那。嘉颂可同科。卮圣万肩摩。饬躬三宿，泰畤缛仪多。丘泽合，岳渎从曦娥。神光烛、云车风马，芝作盖，玉为珂。奉瑄成礼，燔柴竣事，休嘉砰，隐丹阙，湛恩波。共愿乾坤隤祉，边鄙投戈。覆盂连瀚海，洗甲挽天河。欣欣喜色，长遇六龙过。奏云和。三春荐嘉禾。"}