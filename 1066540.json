{"id":"1066540","title":"与襄阳太守张亚仲泛汉江","dynasty":"宋","author":"葛胜仲","text":"春波涨酦醅，绿净疑染黛。神女昔江皋，玩珠仍解佩。沙光射目明，浪影摇风碎。乐哉今日游，放溜舞滂湃。华觞挹空阔，叠鼓助击汰。仰视白铜堤，岑楼飞綵绘。游女凭危栏，纷若五家队。真想谢窘拘，意有千里快。远岸指烟蓝，飞流罗水硙。尚想竞渡时，千船唱何在。"}