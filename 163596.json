{"id":"163596","title":"沁园春·万里飘萍","dynasty":"宋代","author":"程公许","text":"万里飘萍，送江入海，过古润州。正羁怀无奈，凭高纵览，濛濛烟雨，簇簇渔舟。南北区分，江山形胜，忧愤令人扶上楼。沈凝久，任斜飞雪片，急洒貂裘。英风追想孙刘。似黑白两奁棋未收。把烟霞饶与，坡仙米老，丹青难觅，摩诘营邱。斗野号风，海门残照，长与人间管领愁。凭谁问，借天河一挽，洗甲兵休。"}