{"id":"432799","title":"秋感即赠冶民时冶民馆予天放楼","dynasty":"近现代","author":"金天羽","text":"抱书午梦一伸脚，醒及高梧已送秋。起舞沧江明月堕，眷怀银汉美人愁。苍蒹路阻波横臆，黄叶山空天放眸。赖有故人同作达，万千牢落醉还休。雨过莓苔一院青，打头矮屋小谈经。盘飧一日三粗粝，文字千家百性灵。惨淡金银山鬼泣，动摇楼阁海龙醒。居閒共想神洲局，何日雷琅摆暂停。饱霜秃尽三千兔，排阔蛟龙攫昼阴。为我榜题书磊落，知君天付魄深沈。馈贫秋菊糇粮在，傲世孤松骨格森。万一枯枰留结局，相期王路共骎骎。"}