{"id":"692603","title":"赏菊","dynasty":"明","author":"杨荣","text":"佳菊栽培近玉堂，花开今喜应重阳。贞姿肯逐秋光老，翠色偏留晚节香。久向禁垣承雨露，还同栗里傲风霜。移来玩赏逢清暇，为尔多情数举觞。为尔多情数举觞，七人对此兴偏长。日临佳色通青琐，风引清香散玉堂。已喜四民皆暇豫，更看百辟尽才良。自惭老去成疏懒，未信餐英力更强。"}