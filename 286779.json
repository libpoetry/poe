{"id":"286779","title":"别醴陵·居此亦已久","dynasty":"现代","author":"唐鼎元","text":"居此亦已久，居久人情熟。南村北村间，往往有我躅。来往橘花林，花香何馥郁。亲见花结实，累累复若若。曾看秧插土，稻穫苗再擢。湖南风土佳，暂客亦不恶。所望干戈平，故邦于言复。岂意鼙鼓来，催我西转毂。遂觉当前景，奔会怅心目。故交既神伤，新知亦索寞。提剑登程去，频频顾乔木。此后望故乡，更隔一重岳。辜负三春鹃，啼血应花落。万山苦辨认，归梦或不错。"}