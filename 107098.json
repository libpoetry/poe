{"id":"107098","title":"离婺源过古荐注口张村三渡遂登五岭","dynasty":"元代","author":"方回","text":"卧闻邻客晓先发，亦束寝衣辞旅榻。急雨顿止风稍动，空山微凉路不滑。溪流向西吾适东，舟渡者三更横纵。人心最险天自易，左路欲穷须右通。蚕放三眠大麦熟，含桃烂红豌豆绿。野次思之不可致，七日菜食市无肉。南山之北归去来，摘菊剪韭手所栽。说诗命酒花当开，焉用舍是登崔嵬。"}