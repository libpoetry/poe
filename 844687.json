{"id":"844687","title":"岁暮怀人十四首客广州作寄以代柬","dynasty":"清末民国初","author":"夏孙桐","text":"昨听寒潮黄歇浦，又寻春草尉佗台。软红旧梦时来往，苦忆消寒九九杯。羡煞兰陔色养愉，团栾福自得天殊。看花心事今何似，珍重囊中十斛珠。通介郊祁两不妨，比年京国咏连床。为郎减产应无虑，吉梦三刀愿早偿。围炉小阁上镫初，家督仔肩喜暂纾。料得三冬清课积，柽花诗律莆田书。瘦梅病鹤共逡巡，肯自低眉拜望尘。我辈安心原有药，莫教昌谷瘁吟身。风流水部擅才名，舞罢斑衣赋定情。为问元亭奇字癖，聱牙容易叶双声。退直东华日每曛，承明著作合书勋。杭山鲜海搜爬密，好为祁张补旧闻。久屈淩云作赋才，薇应小试见风裁。晴栏红药簪归日，也比如皋射雉来。丛中隐隐卧孤罴，一服清凉是我师。嗜欲天机还审榷，尘容堪令故人知。乘槎博望有家风，精悍时流翰墨中。好是砚池冰解后，乞留碑版照江东。简要清通誉望郎，书趋曹牍夜开觞。海天梦想郇厨味，一盏来其泛玉浆。五陵裘马气如虹，荆树连枝一色红。始信侏儒号廪粟，天生头脑是冬烘。刘晨仙眷寄长安，独喜归期及岁阑。麈柄犊车今不用，尽将半臂禦春寒。饯岁尊前物候新，绯桃黄菊一时春。小楼听雨烧红烛，惆怅天南万里身。"}