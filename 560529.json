{"id":"560529","title":"翠云□假山名为华以□作","dynasty":"明","author":"徐庸","text":"天星夜落梁溪边，突兀恍若峰头莲。白云不涌□□□，鬼魅惊怪仙人怜。君家移植广庭内，神运不假秦王鞭。重峦叠嶂忽幻出，胜景别是壶中天。岩阿萧萧动灵籁，涧曲洒洒流清泉。平波侧岸带林莽，小朵欲分仍接连。郁林羿送笑畴昔，艮缶品题思往先。塞上徒为猛虎踞，山中浪作群羊眠。钩帘几度看不厌，六曲尽屏空自妍。琅玕树长引丹凤，春阴远蔽高堂前。石阑点笔赋新句，鲛人泪滴明珠圆。眉山老儒真老仙，木作三峰峰伟然。东吴西蜀或千里，今古古今相比肩。翠云不飞上霄汉，无心笑傲为时贤。碧桃花开倘一醉，酒醒又是三千年。"}