{"id":"1079941","title":"将至南岳先寄演公禅师善公华严","dynasty":"宋","author":"吕本中","text":"胡马扬尘烽燧作，我行乃在天一角。江西趼足过湖南，本赴郴阳故人约。中途群盗又蜂起，所至往往为囊橐。迟回改路心自笑，隐忍畏事人所薄。不因此去渡湘水，更欲何时到南岳。山中况有二老人，万里同来且安乐。遥瞻见我应大笑，白须黑面都如昨。平生故旧几人在，不早从公老丘壑。自经丧乱可过从，每一思之怀抱恶。请公更说因地初，一解人间因慧缚。"}