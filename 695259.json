{"id":"695259","title":"宿严州天宁寺","dynasty":"明","author":"林光","text":"官閒我亦何拘碍，又向天宁一借眠。风雨净除三伏暑，梦魂凉浸万山烟。窗临木杪宜仙枕，地隔溪流断俗缘。寄语频游严少府，几人参破野狐禅。浮生半日閒难得，已借僧床十日眠。建茗几烹严子濑，牙香初散富春烟。诸侯传食端堪愧，山水嬉游是夙缘。杯酒未将疑老衲，醉中元亦有真禅。"}