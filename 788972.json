{"id":"788972","title":"叶赫行","dynasty":"清","author":"杨宾","text":"柳条边外九十里，叶赫河头道如砥。荒荒草没两空城，一在山腰一近水。同行塞上翁，回鞭指故宫。自云叶赫王家子，不与寻常六角同。地广兵强称大国，老城本在河东北。前代羁縻三百年，累朝赐出黄金勒。中叶参商兄弟争，操戈没羽伤同室。土地人民自此分，新城更筑南山侧。臂鹰走马刷烟冈，醉酒徵歌瓦子堂。可怜国事由宫禁，亡却新城旧亦亡。太祖恩深分左右，一门子姓皆奔走。予父犹能架海青，姓名曾著鹰坊首。鹰坊本未入鹓班，只在长杨五柞间。天潢一派从龙者，谁识王孙旧日颜。五六年来行虎脊，经过每见渐渐麦。老死风尘亦有情，能无对此飞魂魄。吾闻此语独停鞭，相呼搔首问青天。青天青天胡不言，昔之沧海今桑田。"}