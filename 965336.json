{"id":"965336","title":"念昔游四首 其一","dynasty":"宋","author":"胡仲弓","text":"昔年游径山，身在九天上。倚栏少徘徊，八极归一望。秋容澹如洗，景物呈万状。松风奏琴筑，烟屿列屏障。清远啸枯藤，野鹤唳幽旷。僧僮课梵呗，婉娩如学唱。解带临西风，洒落无尽藏。缁流亦可人，邀往坐清旷。盘飧饤黄独，侑之茅柴酿。感师有古意，愧我无酒量。长啸下山来，一路时胆壮。重作记游篇，付之覆瓿酱。"}