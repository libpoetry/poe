{"id":"812086","title":"杂纪","dynasty":"清","author":"孙原湘","text":"昨夜帘栊事渺茫，花前赢得客清狂。听歌误认回心院，映烛贪看半面妆。箫史慢图声引凤，相如空奏曲求凰。玉纤剥取青莲子，别想人间掷果郎。仙人画舫列瑶京，汉使乘槎犯太清。相背已嫌如蒯彻，平看竟自学刘桢。未妨惆怅原无益，少得团圞便有情。不道微波萍末起，菱枝柔弱晚风倾。觞政清严石尉行，分曹射覆太纵横。借花献佛开瑰阁，将酒骄人斗玉觥。幸喜闻名知小宋，密教不饮救公荣。怜才自是倾城意，恩怨何劳着眼明。归去铜龙咽漏迟，欢娘偏唱恼公诗。盛名早慕罗昭谏，狂态宁嗤杜牧之。竹叶翻时鸾独宿，桐花落处凤相思。鄂君绣被香熏久，心悦夫君却未知。"}