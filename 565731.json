{"id":"565731","title":"临病咏怀九首 其一","dynasty":"明","author":"黄省曾","text":"相彼同生人，时芳共俄倾。荣枯虽不齐，均此素秋殒。贵贱何必殊，执之无留影。所以达观流，彭殇归一轸。骄人何好好，风波冒挥骋。金玉靡有厌，冥酣溺无醒。大期一朝来，何炎不销烬。祸生自为胎，颓名谁与拯。所贵素心者，逍遥寄肱枕。旦夕无怔营，安安卧林境。"}