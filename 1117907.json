{"id":"1117907","title":"射的山观梅二首","dynasty":"宋","author":"陆游","text":"射的山前雨垫巾，篱边初见一枝新。照溪尽洗骄春意，倚竹真成绝代人。餐玉元知非火食，化衣应笑走京尘。即今画史无名手，试把清诗当写真。凌厉冰霜节愈坚，人间乃有此癯仙。坐收国士无双价，独立东皇太一前。此去幽寻应尽日，向来别恨动经年。花中竟是谁流辈，欲许芳兰恐未然。"}