{"id":"1142298","title":"同赋开元宫避暑诗","dynasty":"宋末元初","author":"牟巘","text":"避暑如避虎，山林每逢旃。谁知浩穰内，自有清静缘。同来戴牟张，作计良亦贤。是时正流汗，赤日行中天。劳坐苦役役，何异烹炰煎。居然得胜地，神观为爽然。凉飙起珍簟，妙香汎琼篇。坐客易生感，泉隐独谈玄。静者躁之君，方寸湛其渊。勿谓火胜月，此意谅默传。我户隔珠庭，遥企玉真仙。仙游虽云邈，肯逐大化迁。曲池况未平，中多蒲与莲。更有离离者，使我增愁涓。"}