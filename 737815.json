{"id":"737815","title":"金沙江歌","dynasty":"清","author":"宫尔劝","text":"金沙江水出乳牛，来自番域入梁州。斜穿六诏经八郡，奔腾下汇岷江流。在昔议开辄中止，付之天险非人谋。圣主宵旰求民隐，凡厥利赖罔不周。千古巨功随运会，一劳将为滇蜀休。惊涛一千三百里，险滩一百二十余。卧者威如伏狮虎，立者森若攒戈矛。削壁参天类排障，悬岩覆地同垂旒。激湍喷雾隐日月，狂澜轰雷撼山丘。萼稽龙门辟天险，乾坤旋转神功收。通塞岂尽关气数，抑以人力邀天麻。上公经始少保继，余以筹笔襄盛猷。任贤使能咨诹广，散财发粟招徕优。工师齐集良法出，锤錾穷处焚膏油。冈陵川泽终变易，底绩七度更春秋。苴兰远阻夜郎外，贸迁人苦鸟道修。近又滇铜供京铸，牛马脊断车折軥。积岨一朝成利涉，帆樯上下无夷犹。驱石之人有谁见，开山五丁今与俦。桑经郦注缺谁补，金沙永奠西南陬。"}