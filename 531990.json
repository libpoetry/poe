{"id":"531990","title":"中秋游扬历岩二十韵奉谢郑南雄","dynasty":"明","author":"黄佐","text":"旅客逢秋半，重岩望日边。风江连楚粤，云树极幽燕。笳鼓循坰发，旌旗陟巘联。境推扬历胜，人喜郑庄贤。鹫岭开金地，龙潭际碧天。崖含萝幌狭，磴转竹房偏。袅缀云何卉，高垂不记年。奇音闻素瀑，秀色映平田。万象皆超忽，千峰自蜿蜒。岭梅遥度马，堤柳竞鸣蝉。虚籁笙簧合，中轩锦绣悬。清歌螺梵外，妙舞鸟巢前。辙逐朱幡驻，杯从彩袖传。傍泉移绮幕，拂石列琼筵。暯暯旋灵耀，陶陶象帝先。冥心忘泡影，握手问真源。北去浮鸣雁，南流跕断鸢。涧花寒未落，云碓晚相喧。步壑璇零迥，归途璧月圆。何由穷绝顶，直欲挟飞仙。"}