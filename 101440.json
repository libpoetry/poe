{"id":"101440","title":"解语花·轻雷殷殷","dynasty":"宋代","author":"续雪谷","text":"轻雷殷殷，小枕惊回，帘影摇庭户。嫩凉遥度。江云堕、结作西窗暗雨。闲阶静伫。叹疏袂、愁宽一缕。凭画栏，润叶鸣条，总是安秋处。因唤扁舟晚渡。渐闻歌招得，采菱俦侣。临平归路。花无数、应认订洲倦旅。飞红怨暮。长趁得、断鸿南浦。闲枕衾，谁更无聊，应最怜纨素。"}