{"id":"785464","title":"望医巫闾山 其一","dynasty":"清","author":"多隆阿","text":"群山如奔马，崚嶒豁远眸。东畔绾凌河，西陲控锦州。北连紫塞关，南赴碧海流。峻岭入云表，元气共沈浮。尖峰插天末，石笋排戈矛。削壁不可攀，似拒人探幽。下应有巨壑，深邃蛰龙虬。画笔写五岳，尚堪恣卧游。况逢真名山，众山非其俦。何当因羽化，高踞最上头。"}