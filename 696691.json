{"id":"696691","title":"赠吾谨五首","dynasty":"明","author":"郑善夫","text":"朅来潜元子，偃息苍云根。怀姝三十祀，为亢遵世屯。甸候翔虎貙，凤鸟乃孤鶱。微荣曷足贵，所贵至道尊。糠籺铸尧舜，水虎伏玄门。岂同曲辕栎，遁天得长存。采兰荒江陬，繁芳被罗襦。采采不自媚，征途爰有需。征途何遥遥，波岭争洄纾。宵旦判辰参，卒岁焉可图。南州瘴雾塞，狨蹄下城隅。永言守沉晦，去去宁君躯。南服有佳人，遗身在远道。上衣云锦灿，下裳花萼绕。容华耀朝曦，岁晏结芳草。独行谁与娱，抱影心正捣。岂无合欢被，附托苦不早。楚璞思一献，和氏莫复保。世无良蹇修，雌守以终老。麟为希旷祯，何以至鲁藩。大道久丧世，麟趾在人间。仲冬钜野风，犺獍乃高蹲。合围不孑遗，灵物罹其樊。虞人折尔足，眩尔貂与貆。岂但子锄商，鱼视乃漫漫。大鹏息南溟，培风会高抟。纷纷枋榆鴳，安知九霄翰。京洛贵游子，结驷康庄衢。前麾拥楚舞，后骖杂吴歈。结交尽侯门，意气陵上都。玉食豺虎侧，闇者适所趋。宁知穷巷士，仄仄顿空庐。冬裘不掩胫，夕粟无斗储。阨抑曷足悲，主者顾乘除。神奇化臭腐，荣盛可久居。子云草玄地，千载名不渝。"}