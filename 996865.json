{"id":"996865","title":"和答子瞻和子由常父忆馆中故事","dynasty":"宋","author":"黄庭坚","text":"二苏上连璧，三孔立分鼎。少小看飞腾，中年嗟远屏。风撼鹡鸰枝，波寒鸿雁影。天不椓斯文，俱来集台省。日月黄道明，桃李春昼永。时平少犴狱，地禁绝蛙黾。颇怀修故事，文会陈果茗。当时群玉府，人物殊秀整。下直马阗阗，杯盘具俄顷。共醉凌波袜，谁窥投辖井。天网极恢疏，道山非簿领。何曾归闭门，灯火生寒冷。欲观太平象，复古望公等。贱子托后车，当烦煮汤饼。"}