{"id":"1118901","title":"与季申信道自光化复入邓书事","dynasty":"宋","author":"陈与义","text":"孙子白木杖，富子黑油笠。我独白竹篮，差池复相及。夕阳桥边画，岸帻归云急。勿语城中人，从渠慎出入。卖舟作归计，竹篮稳如舟。雾收青皋湿，行路当春游。老马不自知，意欲踏九州。依然还故枥，寂寞壮心休。再来生白发，重见邓州春。依旧城西路，桃花不记人。卜居得穷巷，日色满窗新。微吟惊市卒，独鹤语城闉。城西望城南，十日九相隔。何如三枝杖，共踏江上石。门前流水过，春意满渠碧。遥知千顷江，如今好颜色。"}