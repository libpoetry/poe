{"id":"514477","title":"送徐用和御史调平凉镇原县令","dynasty":"明","author":"程敏政","text":"东风作轻阴，寒雨半成雪。端居政不怡，况子有远别。子本江汉英，所学重名节。平生爱君心，讵忍结吾舌。一疏天九重，冗食愧饕餮。皇恩真浩荡，暂遣谢朝列。迢迢西入关，山水几盘折。从来行路难，士岂动忧悦。相送城东门，车声晓幽咽。劝子酒一卮，世故若骚屑。勖哉夷险地，仗此一寸铁。不久应赐环，离歌勿终阕。"}