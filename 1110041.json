{"id":"1110041","title":"赠圭公杲公四首","dynasty":"宋","author":"吕本中","text":"北归住江西，尘事日窘束。两公时踵门，高谊已绝俗。空房拥残火，更许相就宿。不嫌寒无毡，肯厌饭脱粟。杲公玉壶冰，所至自清净。圭公出林鹤，肯与鸡骛竞。吾穷得两公，颇觉意气盛。未能出艰危，犹足起衰病。杲固昔所熟，圭亦旧闻名。江西一聚首，遂宽南去程。扫除文字习，追寻香火盟。期君向此道，隐若一长城。堂头老居士，我识盖自早。声名从少年，闭户今却扫。公能为少留，尚可慰枯槁。欲知主人贤，但看此二老。"}