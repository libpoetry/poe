{"id":"1126756","title":"挽方仲及签判二首","dynasty":"宋","author":"黄公度","text":"才华早岁妙中州，惠爱长存瘴岭头。陈迹他年循吏传，遗文何日茂陵求。平生业履一经在，投老功名万事休。惟有岿然岘山石，往来涕泪不胜流。年来群盗满南区，百指间关返旧庐。杖屦不辞还往数，尊罍犹想笑谭馀。音容忽忽成千古，身世悠悠竟六如。脩短穷通一无恨，可怜经济尽丘墟。"}