{"id":"1063655","title":"送庆长兼简仲宣","dynasty":"宋","author":"释德洪","text":"君诗秀气终不没，长吉精神义山骨。诸公贵人亦识面，想见宗之双鬓绿。嗟予弃置卧空山，索寞何人著眼看。高轩一日肯过我，誇声万口锋刃攒。当时见君喜不彻，喜中便知有此别。秋风云帆十幅开，石城浩荡天水接。淮南不独江山胜，国士英才从古盛。期与高人冯仲宣，小字同联寄我篇。"}