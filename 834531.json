{"id":"834531","title":"锁窗寒 题山茶江梅画轴","dynasty":"清末民国初","author":"姚华","text":"雪意融春，云情慰月，琐窗幽夜。丹铅炼就，不共凡花开谢。斗松篁新盟岁寒，一双清影吾能写。慰频年记忆，彩毫嗔喜，病来多暇。相赏倾杯斝。道隐士妻孥，未嫌鹤假。刻玉装砂，好称仙心清野。待东风江水吹晴，色香次第桃李嫁。禁春来俊侣相寻，怕蜂粘蝶惹。"}