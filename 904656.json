{"id":"904656","title":"左右生题名","dynasty":"宋","author":"李石","text":"蜀地虽远天之涯，蜀人只隔一水巴。自从文翁建此学，此俗化为齐鲁家。泮林春风桑椹熟，集鼓坎坎闻晨挝。诸生堂奥分左右，相比以立如排衙。九牧之金充岁贡，搜出精矿遗其沙。卿云褒武皆蜀秀，虎豹各自雄须牙。两京得人广数路，忍使丘中留子嗟。不然题名百许辈，无一显者何谓耶。我亦典学老从事，试向坐中寻孟嘉。"}