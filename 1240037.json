{"id":"1240037","title":"行路难","dynasty":"元末明初","author":"张羽","text":"君不见富家翁，旧时贫贱不得志，平生亲戚皆相弃。一朝金多贱还贵，百事胜人人莫比。子孙成列客满堂，美人四座回鸣榼。跃马扬鞭游洛阳，片言出口生辉光。由来本自一人事，人心爱恶不相当。季子西游穷困归，妻织自若嫂不炊。行路难，良可悲。不贫贱，那得知。"}