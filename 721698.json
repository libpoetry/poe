{"id":"721698","title":"壬戌人日前一日予得一子名之曰泰先是辛酉除夕有友人为予筮得泰谓必生子故以泰为名云","dynasty":"明末清初","author":"屈大均","text":"吉日先人日，熊罴堕地声。刚从正月长，泰作小时名。饮乳兼双母，分书止一兄。婚时须舞象，吾亦七旬成。五十又三时，生儿是次儿。承先曾四子，为后且双支。道长欣逢泰，文明望作离。阿娘珠在腹，每觉媚生姿。"}