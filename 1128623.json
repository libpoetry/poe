{"id":"1128623","title":"泊杨港","dynasty":"宋","author":"董嗣杲","text":"蒲帆发处渺回程，杨港渔家晚饭晴。日转江空风势紧，水浮树秃雪枝明。饥肠恋酒垂涎觅，愁眼供诗就口成。天念奚囊向艰涩，故令岁晚迓春行。龙华寺北板桥平，几户淮民结屋成。屡向封疆窥版籍，独游淮海陋功名。去年过此曾寻胜，今日逢人似隔生。怀抱激昂无可制，埋篷心折听江声。"}