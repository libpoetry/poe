{"id":"555047","title":"送北阁林先生之任潼川","dynasty":"明","author":"黄仲昭","text":"先生自是儒中彦，才华磊落人争羡。讲道乡园淑后人，桃李纷纷栽欲遍。执经我亦曾相从，菲才深荷开颛蒙。有时程门立寒雪，有时马帐谈春风。徵书忽起冲霄鹗，我亦乘风溯寥廓。相隔云山几万重，相思烟草几回绿。去年谒选来都城，相逢一笑春阳生。除书忽从天阙降，教铎又载潼川行。潼川迢迢在何许，落日孤舟发汀渚。心逐瞿塘峡上云，梦残白帝城边雨。讲堂沈沈白昼长，满池芹藻飘清香。化雨时来一挥洒，教泽到处皆汪洋。叹我年来日茅塞，那堪复与先生别。后夜仪刑不可亲，梦魂长绕巴山月。"}