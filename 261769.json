{"id":"261769","title":"永遇乐·贺梁玉立尚书新婚","dynasty":"清代","author":"丁澎","text":"锦幄花明，兰缸风细，佳期今夕。何处吹箫，采鸾天上，云拥芙蓉碧。春卿绣衮，司马蝉貂，交映玉钗妍色。画屏人、夕香晨照，都付凤池仙客。良辰正及，重阳时候，艳夺双星瑶席。镜压红萸，钿翻紫菊，叠作鸳鸯翼。东山丝竹，栗里琴樽，添取画眉芳笔。年年是、霸陵秋雁，双飞湘瑟。"}