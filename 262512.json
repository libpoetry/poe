{"id":"262512","title":"新雁度瑶台·归里过访张祖望从野堂率赠","dynasty":"清代","author":"丁澎","text":"胡不归哉。喜仲蔚、蓬门客到长开。茅檐月出，数湾渌水萦洄。此君谁伴，篱边还种，老菊疏梅。惟此事，便一生足了，浊酒三杯。自称烟波钓叟，泛溪南小艇，独与予偕。红鳞网得，白堕方沽，紫芋初煨。望皋亭如带，平桥外、人醉蒿莱。渔蓑侣，向五湖争长，终让于思。"}