{"id":"729812","title":"高阳台  为江建霞题太常仙蝶图","dynasty":"清","author":"文廷式","text":"柳外轻盈，花间绰约，滕王图绘难真。乍集閒庭，些些情意关人。江郎自有生花笔，写蘧仙、一段丰神。记当年、相见灵山，可是君身。罗浮我亦曾清梦，有落花万片，雨积如茵。不似京华，污衣十丈缁尘。殷勤欲问西王使，遍人间、何处宜春。祇怜他、薄酒微熏，腻粉初匀。"}