{"id":"1110486","title":"邵久中承事挽词三首","dynasty":"宋","author":"孙觌","text":"周分陜右开燕日，秦废侯家徙汉年。南国棠阴犹蔽芾，东陵爪蔓正芊绵。苍波吐月珠还浦，紫电冲星剑倚天。藉甚公孙望千载，书藏万卷有青毡。手扶棁杖两眉厖，床下诸生拜老庞。讲肆共推三语妙，诗坛独受百城降。挥金屡费青钱万，种玉亲收白璧双。一卧遽先朝露尽，便随晨鼓去逢逢。尺书问信墨犹新，杯酒邀欢迹已陈。倒屣方追尘外躅，盖棺俄作地中身。涛江滟滟三家渡，风树萧萧万鬼邻。他日故人千斛泪，会应洒向冢边麟。"}