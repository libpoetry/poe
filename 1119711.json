{"id":"1119711","title":"再次韵十首","dynasty":"宋","author":"陈造","text":"重见发更白，羁栖偕在行。余嗟遽如许，子亦可怜生。玉粒书新券，霜蔬煮破铛。诗成莫浪出，或取世儒轻。曲巷才人迹，泥涂没屐深。未妨冲雨到，要伴掉头吟。大巧专亭毒，何时扫疹淫。浊醪君莫厌，排闷勉孤斟。客舍无佳晤，君来肯小留。衣穿从见肘，赋好似登楼。论世聊扪舌，输棋不计筹。明窗坐方稳，寒日为谁遒。吴门诗酒伴，入社记吾曾。香篆温难烬，铜壶冷易冰。赓酬恕吾老，声价放渠增。衰谢犹回首，思分蔀屋灯。朝家无阙政，秋禜继春雩。恤纬怜吾怯，知言敢自诬。闭阴宁董傅，为己肯杨朱。未断蜗缘壁，仍多豕负涂。城西山水窟，早晚命篮舆。胜绝僧能有，拘挛我不如。山云侧步踊，雪壁细行书。它日尝般礴，萧然乐有馀。中天有台阁，自问汝何能。世路信薄命，吏曹须异称。北归甘醉叟，西上且聋丞。执友论文地，能无兴可乘。进业湖海窄，取名丝缕轻。因君论前辈，卫道有金城。潢潦先知本，机缄贵用情。灵台与秋日，烱烛古今明。仕为饥寒迫，归怜兴味长。卜居从诡谲，勿药幸康强。邻拟千钱买，书开万卷藏。残年文字癖，更欲竞流光。靖节瓶无粟，思归更命车。慵垂督邮带，况袖子公书。老我须闲适，尘缘得破除。还应与鸥鹭，分占碧溪渔。"}