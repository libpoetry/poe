{"id":"1109062","title":"寄方时父二首","dynasty":"宋","author":"刘克庄","text":"长君三岁觉衰残，当子之年乞退闲。兄已荷锄为老圃，弟方负笈上春官。轻红入谱因人重，淡墨遗贤岂命悭。欧九玉堂在天上，不如杜二草堂安。蹠富回贫赋予偏，有司之者勿尤天。不争贵倖铜山铸，专算书生纸裹钱。仅有玉川数间屋，素无鲁望百弓田。荒村牢落稀还往，傥肯重登入剡船。"}