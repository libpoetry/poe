{"id":"380052","title":"石湖仙·又题花滩渔唱词稿并怀其楼居之胜","dynasty":"清代","author":"赵庆熹","text":"花滩渔唱，认红树溪边，天影云荡。云外结诗楼，倚楼人悠然运想。沙鸥都熟，画半顷凉波相让。闲放。喜此间，水竹无恙。前林几家老屋，正斜阳当门晒网。一笛西风，吹得青山都响。酒醒阑凭，梦回月上。句如飞桨。才一晌。高歌已拍仙掌。"}