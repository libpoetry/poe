{"id":"1136972","title":"水调歌头 其一 丙申中秋，两道人出示四十年前濯缨楼赏月水调。臞仙和，意已尽，明日又续之","dynasty":"宋末元初","author":"刘辰翁","text":"此夕酹江月，犹记濯缨秋。濯缨又去如水，安得主人留。旧日登楼长笑，此日新亭对泣，秃鬓冷飕飕。木落下极浦，渔唱发中洲。芙蓉阙，鸳鸯阁，凤凰楼。夜深白露纷下，谁见湿萤流。自有此生有客，但恨有鱼无酒，不了一生浮。重省看潮去，今夕是杭州。"}