{"id":"771934","title":"抚琴","dynasty":"清","author":"林占梅","text":"夜静碧天净，万籁响沉沉。捲帘伫明月，焚香调素琴。泠泠七弦趣，山水始同心。声希而味淡，俗耳无知音。顾我独乐此，摩挲情更深。一弹涤尘虑，再鼓发清吟。朝游共一舆，夜眠共一衾。晨夕永不离，生死盟诚忱。兴至作「三弄」，趺石坐松林。远招云间鹤，飘然落前岑。携琴骑鹤去，天风荡虚襟。汗漫九垓上，高踪谁能寻。"}