{"id":"569923","title":"博罗张子孟奇通春秋以文名岭外久矣今年秋将偕计北上薄游南雍出所业贽余俄尔言别挹注之情黯然对深时赵少宰有二律送之余亦次焉 其一","dynasty":"明","author":"王世贞","text":"白门喧鹊胜啼乌，客有张卿美且都。早日罗浮占紫气，尔时南海至明珠。应徐欲尽吾真老，籍湜能来意未孤。不独天人三策就，春秋繁露似君无。"}