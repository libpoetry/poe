{"id":"766152","title":"疏影 题蒋夫人吕撷芬梅隐小照","dynasty":"清","author":"左锡璇","text":"花间小隐。是岁生艳福，修到清影。画里娉婷，镜里容颜，明状一样相映。枝头翠羽啁啾处，正姑射、芳魂初醒。待夜深、明月飞来，好把前身重證。更喜春风词笔，液池清浅处，刚照容镜。蒋径香浓，仙侣归来，记取阑干同凭。只愁塞北随春去，空望断、天涯芳信。向花前、携手端详，恰与玉人相称。"}