{"id":"90677","title":"人日诘朝从昌英叔出谒","dynasty":"宋代","author":"杨万里","text":"四序各自佳，要不如春时。何必花与柳，始爱春物熙。今晨驾言出，从公南山西。泥软履自惬，风嬾面不知。寒草动暖芽，晴山余雨姿。水日亦相婿，蹙纹生碎晖。鸟声岂为我，我听偶自怡。出门初惮烦，载涂乃忘归。但今我意适，岂挍出处为？路人见我揖，属我有所思。我不见其面，信口聊应之。徐悟恐恃物，欲谢已莫追。我率或似傲，彼愠独得辞。"}