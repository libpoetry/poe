{"id":"437219","title":"拟东坡谪居三适 其一 旦起咽日","dynasty":"金","author":"赵秉文","text":"老人畏朝寒，常恨为物役。爬搔未云已，简书催我出。尔来先朝参，晨起喜见日。王事有期程，安能待子息。披衣向东方，聊复效龟吸。渐渐支体柔，谷谷真气入。少焉肝肠暖，阳和通百脉。吾年六秩馀，前路那可必。未来不吾预，已逝安容息。及此未病閒，聊冀一溉益。"}