{"id":"583493","title":"凤穴熙春寿谢大经乃翁","dynasty":"明","author":"王缜","text":"朝看凤阳和，风静凤毰毸。暮看凤梧高，露冷凤不来。凤兮凤兮已久衰，嗟尔胡为乎来哉。当今圣明御皇极，薰蒸四海皆融液。熙熙和气总春台，瑞在得贤不在物。谢家种德世多贤，老凤深藏七十年。文现彩霞昭化日，声谐律吕协钧天。春深花暖丹山穴，三雏振翮鸣仙阙。文章璀璨舞衣鲜，老凤翩跹情更悦。蓬莱香霭玳筵新，蟠桃初熟玉笙频。从今老去几百载，不问桃花春复春。"}