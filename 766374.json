{"id":"766374","title":"宴清都 其一 从弟耕腴俟我于管城，同行至许昌辞归里门，怃然有作","dynasty":"清","author":"周之琦","text":"翠羽东风便。邮程隔，始知家近天远。看云念久，连床梦熟，快心重见。题襟怕说分襟，况旧隐、仍孤望眼。试问取、老圃闲花，横枝暗叶谁剪。匆匆半载京华，尘劳自省，羁思空乱。繁台夜月，隋堤细柳，一番春换。相携步屧吟眺，胜路逐、衡湘去雁。待长成、新种丹榴，归来未晚。"}