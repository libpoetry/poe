{"id":"1126748","title":"和余子美即事二首","dynasty":"宋","author":"黄公度","text":"昏昏午汗浃桃笙，醒眼清诗仗友生。俘馘遥传泮水捷，琴书初解杏坛盟。开尊赖有论文酒，舍肉应无遗母羹。好种桑麻归杜曲，行藏休更问君平。黉堂归去葛衣轻，怪底形容太瘦生。抖擞悭囊偿酒债，安排崄韵主诗盟。妖韶梅老自馀态，滋味韩休薄大羹。强策驽骀追逸驾，不堪才力但平平。"}