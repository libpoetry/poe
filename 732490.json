{"id":"732490","title":"久客归","dynasty":"清","author":"李邺嗣","text":"客行二十年，记老不识少。改尽故须眉，昨夜边场到。忆昔城东开万户，城口浮梁接江浒。出关收鱼若收租，大船半泊新安估。庙前市马金障泥，古渡桃花斗眉膴。今来陵谷何易迁，夹路小坊尽草莽。独行空巷白日疑，放?西邻一寡姥。黄门甲第当衢开，老兵横卧自称主。郭外古坟有我亲，白杨树倒供斤斧。久客无家还欲行，儿骨先愁不傍父。飘叶终身思本根，及到谁知益酸苦。几时真得洗甲兵，尽使流人归旧土。"}