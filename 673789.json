{"id":"673789","title":"草堂雪霁卷为樊双岩宪副题","dynasty":"明","author":"左国玑","text":"天皇开九宇，胙土罗群英。负海得樊侯，济水无波惊。千庐动织作，八校皆降耕。休沐省双亲，拥旄来郓城。筑圃构草堂，堂成雪初晴。戈鋋列晓色，俎豆听寒声。四座敞宾筵，为欢散幽情。时逝运不留，人往堂亦倾。萧条百年内，馀迹遗芳名。孙乃人中豪，屹起追前德。横豸登荒基，览古气悽恻。遐想屯军时，俨见旌旗色。开轩树兰荪，辟径剪荆棘。潇森寒竹秀，峥嵘古松直。飞雪洒林皋，凄清冷光逼。继世有令才，兹堂何壮哉。田横去岛上，宫殿生蒿莱。西陵掩魏主，铜雀虚高台。至今几千年，谁为整荒颓。琼楼已覆地，草阁还崔嵬。定想樊侯灵，应从雪霁来。"}