{"id":"1143607","title":"和子野郊居见寄","dynasty":"宋末元初","author":"仇远","text":"知君标格眼前稀，暂别令人入梦思。铗有可弹何必叹，书如肯借本非痴。且看平子归田赋，更和渊明述酒诗。我劝山中多种漆，收功莫恨十年迟。论心握手到忘形，性癖耽诗各瘦生。美酒三升差可恋，良田二顷不如耕。溪晴正熟眠鸥梦，门静那惊吠犬声。泉石烟霞能自乐，弃予高举得无情。归去来兮意趣长，幽居远隔水云乡。花粘石几吟诗笔，风度溪房煮药香。把酒有时思太白，下车何日见元方。云萍暂聚还分散，可是先生铁石肠。因子洮湖归钓鱼，西湖我亦念吾庐。途穷但觉知心少，性直由来料事疏。爱把琴弹招隐操，忍拈笔写绝交书。人间喜怒须臾事，暮四朝三任众狙。"}