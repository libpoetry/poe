{"id":"506861","title":"题训导滕恺小画","dynasty":"明","author":"杨荣","text":"有元失其鹿，天下纷逐之。高皇仗剑起，豪俊归纲维。谟算屈群力，勇者无所施。思昔下金华，滕君先见知。礼之置帷幄，制胜屡出奇。玉堂职丝纶，薇垣赞枢机。恩荣有如此，遭遇古所稀。故人在田野，写此寄相思。长林耸霄汉，挺挺金石姿。坡陀带烟雾，密叶阴下垂。二君久捐世，高风尚巍巍。展图一抚玩，彷佛如昔时。贤哉滕氏裔，谒我求新诗。逝者不可见，感此增叹悲。"}