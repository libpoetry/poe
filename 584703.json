{"id":"584703","title":"古路行","dynasty":"明","author":"黄衷","text":"问予古路何时开，千里万里空莓苔。曾无堆堠云栈别，岂有盘磴星阶来。星阶峻极临台斗，元气鸿濛森玉牖。得途彷佛驭风仙，失足何如丧家狗。我闻有客趑趄行，伥伥十载纡修程。千金不惜藉老马，引步泥宰迷蓁荆。回头据石坐叹息，方思古路如弦直。吁嗟古路如弦直，辕蹄不见今人迹。"}