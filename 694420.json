{"id":"694420","title":"梅花","dynasty":"明","author":"陈献章","text":"一枝低压坞篱斜，细路穿云竹半遮。忽被暗香相引去，小塘诗景在西家。老树眠江水齧之，茫茫水月浸花枝。暗香捲入沧溟去，不是渔翁那得知。沙笼寒月树笼烟，香彻龙溪水底天。斜隔竹林窥未得，更寻西路上渔船。南枝照水忽先开，渔父湾头有钓台。罢钓归来溪路暝，暗香几度倩风媒。孤山山下一枝梅，春到南枝尚未开。酒醒西楼看月坐，清风湖上捲香来。朝来溪上弄花丸，天地氤氲日月还。无觅暗香疏影处，笑呼欧九问孤山。梅花撩我又冬残，落日深山一凭阑。病眼不知花妙处，只将花作野人看。梅花如雪拥溪扉，渔父村南负酒归。纵饮不知花落去，酒醒船上见花稀。日日花边唤酒船，梅花开处酒家眠。青山一片无人买，谁与先生办酒钱。樵客入林闻曙鸦，梅梢残月暗溪沙。沿溪路尽无人到，更说林逋住处赊。舍南朝见一枝梅，舍北桃花昨夜开。笑问花开何太急，青春肯逐酒钱来。南北枝头月正悬，月中谁此弄溪船。晚来吹入梅花去，吹到林逋木榻边。苍烟袅树溪冥冥，夜半江楼笛一声。怅望错疑溪女折，满头只惯插金樱。"}