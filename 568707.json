{"id":"568707","title":"重纪五子篇 其三 余宪副曰德","dynasty":"明","author":"王世贞","text":"德甫宦不达，衔饥卧西山。散发听樵歌，轻舠弄潺湲。宁无临川屐，不踏城市间。举世称高节，吾独叹微言。昔闻双井徒，竭蹶趋险艰。旦夕费雕锼，不救岩石顽。解曾一决之，浊流遂泛澜。左蠡稍自清，匡庐出孱颜。遂令洪都瑟，疏越表三叹。正始岂必多，滥觞良亦难。"}