{"id":"1221724","title":"吴山对雪诗","dynasty":"元","author":"凌云翰","text":"腊前有雪宜三白，笑倒田翁手齐拍。去年天气不多寒，盈寸犹难况盈尺。嗟予亦是田舍翁，敢以玉山高两峰。二贤珠玉在我侧，绿发青瞳颧颊红。久交共喜情怀尽，意行不觉吴山近。松间小径纵萦迂，竹杖芒鞋须一进。山前相府何潭潭，山中道院邻禅庵。兴来偶到故人宅，出果行酒方交谈。岁如何兮岁云暮，白首重来乩前度。湖山倒浸水晶奁，玉树琼林归措顾。山阳先生坐高堂，挺然特立逾脩篁。谁怜衰翁方避俗，寒窗痴坐如绳僵。失喜一时观二妙，剡曲回舟岂同调。明朝呵笔和新诗，檐有梅花须索笑。"}