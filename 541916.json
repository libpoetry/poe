{"id":"541916","title":"江南李秀才过敝庐因言及诗法赋此长歌用答来意","dynasty":"明","author":"谢榛","text":"草堂细雨茶烟迟，远来客子爱吟诗。一朝变化悟是主，悟到无形偏有为。天设织机夺众巧，扶桑茧缫五色丝。金茎甘露浮清气，半空吸彻了仙味。但爽词人藜藿肠，汉家仙基竟入魏。太白少陵两诗豪，探奇不尽登临费。暗谷顿使魑魅藏，阴崖宁无神明卫。苦心须求格调工，寄兴莫与凡流同。峨眉峰头弄片月，羊肠路口追长风。平顺却难险巇易，含毫垂首沈思中。圣代无媒自萧散，杖挂百钱步可缓。出门游眺欲忘归，天际好山青不断。"}