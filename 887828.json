{"id":"887828","title":"送李四清","dynasty":"宋","author":"吴可","text":"连侯爱画鱼，李侯爱画山。诗情动幽怀，摹写不少閒。骚雅移丹青，妙寄云水间。翻然欲登涉，试寻芷与兰。我不一音解，早年便挂冠。养拙颓檐下，任真亦足欢。敌骑践江浙，少长奔荆蛮。却行虎狼区，益知行路难。乱来战未息，老去食转艰。前年治南亩，颇喜人牛安。力耕日以广，心事日以宽。行当遂野性，策杖寻江干。云深几茅屋，柳映一柴关。扁舟鸣拨剌，危亭秀孱颜。安得两玉人，邻曲相追攀。真赏会心处，应当谢毫端。长哦洗兵马，随意罗杯盘。伯雅要倾倒，莫厌数往还。愿如三径松，馀生同岁寒。"}