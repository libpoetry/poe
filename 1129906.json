{"id":"1129906","title":"偈","dynasty":"宋","author":"释善果","text":"冰壶雪室坐禅时，世事纷纭莫可知。仰羡一堂云水客，忘机寂默是便宜。韶阳一曲二十五，不属宫商角徵羽。寥寥千古共谁论，明眼衲僧未轻许。松风清，霜月白。妙应无私，灵光烜赫。不用思量，何须拣择。一句定乾坤，千古为标格。德山棒，临济喝，不是横该与竖抹。拈来直下要承当，透网金鳞活鱍鱍。活鱍鱍，任人看，碧天云静冷光寒。行行莫谓知音少，佛祖总在一亳端。苏州有，常州有，吸尽西江只一口。百八数珠数不尽，须知天长与地久。腾今焕古作嘉祥，一一面南看北斗。鸦鸣鹊噪为祥瑞，明月清风作近邻。入座笑谈欣亹亹，怡然世外两闲人。数日霶沱大雨，元来不落别处。滴穿释迦鼻孔，浸烂弥勒眼睛。溪涧岂能鱼得住，终归大海作波涛。九夏光阴一瞬间，休论城市与深山。大圆觉是安居处，坐断毗卢境界宽。桃花红，李花白，万壑千岩光烜赫。灵云悟处勿遮藏，贤沙正是白拈贼。贼贼，说甚释迦与弥勒。是法不可示，言词相寂灭。击破太虚空，万里一条铁。心生法亦生，心灭法亦灭。心法两俱忘，乌龟唤作鳖。"}