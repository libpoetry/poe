{"id":"1237210","title":"送朱教之姑苏二首","dynasty":"元","author":"曹伯启","text":"世变泾流杂渭波，逸民今喜出烟萝。数间学舍三生分，一纸除书二载过。韩愈有书思象阙，郑虔无路侍鸾坡。壮年莫作菟裘计，事业人生不厌多。斗南名士浙东宾，落纸云烟字字新。道出羲皇非傲物，学宗伊洛反疑人。楩楠生世终为贵，诗礼传家未属贫。常记江城风雨夜，短檠相对话情亲。"}