{"id":"188950","title":"送王诚之舍人使北方得挥字","dynasty":"宋代","author":"洪迈","text":"岁晏滞急景，霜雪日霏霏。家居尚无奈，何况披征衣。舍人使持节，正尔辞帝畿。扬鞭出门去，言面无几微。中朝第一人，沙漠今宣威。朔庭天骄子，应觉眼见希。青春反南辕，花柳相光辉。雍容对宣室，便可持枢机。蛾眉含笑迎，酌酒争劳归。金碗大如斗，客醉时一挥。"}