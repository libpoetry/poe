{"id":"1116493","title":"次韵和王巩六首 其三","dynasty":"宋","author":"苏轼","text":"欲结千年实，先摧二月花。故教穷到骨，要使寿无涯。久已逃天网，何须服日华。宾州在何处，为子上栖霞。邻里有异趣，何妨倾盖新。殊方君莫厌，数面自成亲。默坐无馀事，回光照此身。他年赤墀下，玉立看垂绅。平生我亦轻馀子，晚岁人谁念此翁。巧语屡曾遭薏苡，廋词聊复托芎藭。子还可责同元亮，妻却差贤胜敬通。若问我贫天所赋，不因迁谪始囊空。君家玉臂贯铜青，下客何时见目成。勤把铅黄记宫样，莫教弦管作蛮声。熏衣渐叹衙香少，拥髻遥怜夜语清。记取北归携过我，南江风浪雪山倾。"}