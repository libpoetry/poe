{"id":"513130","title":"梅雪图戏陈廷璧","dynasty":"明","author":"沈周","text":"梅雪翁，清而穷，名阶利窟谁与翁作引，书林翰苑自许翁相通。硬黄搰，拓盘鼓，雪茧习习摹尊钟。老年好古心独少，墨乌衫袖犹儿童。自言书法即画法，虽不能画颇知其理同。邕分斯篆数投我，聊博纸上青芙蓉。得之欣然便卷去，不待题识疾走飞秋蓬。正如意不在酒，在乎山水中，风流欲拟欧阳公。今朝雪落号北风，冻指屈缩为蛰虫。翁来彊要图所号，趁此梅清雪淡天为容。传神正须及此际，吹火烘砚松枝红。亦云要诗写雪空，长句扫破寒云重。笑翁爱诗真怪事，无乃齐人知瑟工。兴来为翁放手作，珠光玉色开深冬。图成诗就雪未霁，西湖剡曲略见依微踪。我不知翁在画、翁在诗，诗中画中亦各有此翁。请翁请翁归去问梅雪，我诗与画谁雌雄。"}