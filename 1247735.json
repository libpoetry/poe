{"id":"1247735","title":"题老君洞","dynasty":"元末明初","author":"蓝智","text":"混沌始凿开玉融，瑶台隐映青芙蓉。下有洞穴如崆峒，玉楼十二高玲珑。丹崖紫气浮空濛，何年玄元降其中。伐毛洗髓游太空，遗形岁久重岩崇。元精变化不可穷，庞眉皓首成老翁。玉局俨坐神霄宫，狮子前导猿后从。幡幢飘飘羽盖重，海月照见香炉峰。宝剑倒挂苍精龙，石梁悬瀑声琮琮。我来飞雪当严冬，瑶草凝碧桃花红。花间一笑双舞童，授以素书石髓封。道言五千方击蒙，窅兮冥兮道之宗。无为自然成汝功，谷神玄牝翕以通。寿命天地相始终，吁嗟小臣等蠛蠓。上帝有敕按疲癃，万里驰驱双鬓蓬。人间岁月苦匆匆，投簪未暇巢云松。白鹤飞去天南东，长歌林谷来清风。"}