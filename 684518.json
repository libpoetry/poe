{"id":"684518","title":"次费刚中秀才见贻诗韵","dynasty":"明","author":"王汝玉","text":"一载漂零江海行，与君俱是一书生。心同孤馆秋灯影，梦断重门晓佩声。啼鸟残花伤往事，暮云春树动离情。相看只隔吴淞水，空羡风前短苇轻。艰关曾记共君行，此际相思别恨生。四野荒山横暝色，孤城落日起秋声。星霜冉冉蹉跎感，湖海茫茫故旧情。丽句枉投难报谢，自惭金玉尚为轻。"}