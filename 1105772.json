{"id":"1105772","title":"秋日即事三首","dynasty":"宋","author":"王之道","text":"晚来何所喜，急雨洗新秋。幸遂登高赋，应容遇胜留。藕花明远近，鸥鸟任沉浮。不用挥纨扇，何妨醉玉舟。今日知何日，西风正得秋。天心方祚汉，人物合师留。才略烦威敌，声名赖镇浮。不妨临赋乐，汎汎有杨舟。俛仰黄花集，澄清九月秋。预愁新任迫，难为故人留。风去山光合，江回水气浮。何当脱羁绊，同办五湖舟。"}