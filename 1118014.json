{"id":"1118014","title":"戏题酒家壁三首","dynasty":"宋","author":"陆游","text":"漫道江南倚寺楼，岂如烟雨弄扁舟。并刀不剪清愁断，楚练难縻白日留。湖上采菰甘似蜜，街头买酒滑如油。金丹九转何时毕，且对梅花一醉休。送了春归又送秋，人间随处寄悠悠。百年此际成遗老，万里当时赋远游。笔力日衰惭阵马，江天岁晚狎冥鸥。清狂自笑无时歇，又犯新寒上市楼。朋旧存亡寂不闻，年年江海怆离群。时平酒价贱如水，病起老身闲似云。饱食每惭荒旧学，后生谁可付斯文。案头清镜尘昏尽，残发知添白几分。"}