{"id":"1226079","title":"栽孤松为九华山钟道士作","dynasty":"元","author":"马臻","text":"九华何崔嵬，融结本真宰。神器之所钟，云物足潇洒。挺挺秦大夫，独立而不改。既出众木群，岂为艳阳待。初疑冻蛟掉秃尾，忽若山灵张偃盖。又如玄鹤归来视城郭，怅别人间动千载。楚南灵椿浪得名，茫茫天壤知何在？流精贯浃骨欲飞，风雨或致雷公怪。林林红紫索价高，幄锦围春斗光彩。怜君令色不随时，空负才名成感慨。留向青山阅古今，为问桑田几沧海。"}