{"id":"859498","title":"胡氏逢原堂","dynasty":"宋","author":"王安石","text":"我爱铜官好，君实家其间。山水相萦萃，花卉矜春妍。有鸣林间禽，有跃池中鲜。叶山何嗟峨，秀峙东南偏。峰峦日在望，远色涵云边。宾客此遴集，觞饮常留连。君家世儒雅，子弟清风传。前日辟书堂，名之曰逢原。有志在古道，驰情慕高贤。深哉堂名意，推此宜勉?。木茂贵培本，流长思养源。左右无不宜，愿献小诗篇。"}