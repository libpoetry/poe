{"id":"241427","title":"同张叔囦顾致尧游金山受之惮于涉险爽约不","dynasty":"宋代","author":"蔡戡","text":"我昔游天都，策足蓬莱山。风日不到处，意谓非人寰。一涉势利涂，未免尘埃间。了知此身累，痛自镌冥顽。浩然动归志，暂得浮心閒。金焦胜绝地，自古名东南。两峰郁相望，宛若双云鬟。我欲事幽讨，不惮涉险艰。同行二三子，壮气不可干。欣然从我游，竟日劳跻攀。江神亦可人，为我风少悭。要知仗忠信，可以行百蛮。阿连有童心，平生怯波澜。欲去足先涩，未语胆已寒。谓有性命忧，力勉终辞难。我行自不恶，尽得奇绝观。匆匆理回棹，此兴殊未阑。阿连惊我归，喜气形眉端。殷勤为我贺，不意能生还。索酒共一醉，相对俱欢颜。"}