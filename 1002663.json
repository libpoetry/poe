{"id":"1002663","title":"一鹗","dynasty":"宋","author":"曾巩","text":"北风万里开蓬蒿，山水汹汹鸣波涛。尝闻一鹗今始见，眼驶骨紧精神豪。天昏雪密飞转疾，暮略东海朝临洮。社中神狐倏闪内，脑尾分磔垂弓櫜。巧兔狞鸡失草木，勇鸷一下崩其毛。窟穴呦呦哭九子，帐前活送双青猱。啁啾燕雀谁尔数，骇散亦自亡其曹。势疑空山竭九泽，杀气已应太白高。归来礧嵬载俎豆，快饮百瓮行春醪。酒酣始闻壮士叹，丈夫试用何时遭。"}