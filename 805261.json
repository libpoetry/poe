{"id":"805261","title":"木兰花慢四首 其一","dynasty":"清","author":"史承谦","text":"记华灯飐影，惊刬地、暗尘收。想乍冷笙歌，闲抛彩胜，倦倚箜篌。罗帱。梦魂牢锁，再难寻、拜月小红楼。只是凄凉独醉，从教冷落欢游。凝眸。空盼旧鸳俦，忍更负温柔。怕梅粉飘残，兰痕吹醒，一倍春愁。知否满襟风月，被燕猜、莺妒等闲休。辜负扫眉才子，远山别样风流。"}