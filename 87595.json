{"id":"87595","title":"郦生长揖图·高阳狂生六十馀","dynasty":"宋代","author":"刘克庄","text":"高阳狂生六十馀，入谒自通臣博徒。刘季嫚士如庸奴，对客濯足以两姝。生云足下扶义初，奈何不礼长者乎。隆准一笑延坐隅，与随何辈载后车。刻六国印识尤迂，向微留侯几误渠。胡雏闻人说汉书，千载而下犹揶揄。掉舌所得良区区，投身沸鼎何其愚。呜呼！博徒果不贤腐儒。"}