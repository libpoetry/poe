{"id":"812052","title":"寒悰","dynasty":"清","author":"孙原湘","text":"一寸工夫一寸金，不多时别更情深。相看消瘦还如旧，孤负清秋直到今。悲喜此时难露面，寒暄常语亦关心。茶瓯暂作留君计，不是临行不教斟。炉烟摇漾奈风何，似妾心头委曲多。担得虚名招嫉妒，悔因坚约致蹉跎。双关语秘瞒青鸟，一尺身悬抵绛河。剩有悲愁相对分，不忙时节定来过。"}