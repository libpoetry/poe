{"id":"974145","title":"明叔有语赠赣丞曾幼度次韵简明叔并寄幼度为明叔赋买江天诗","dynasty":"宋","author":"赵蕃","text":"诗成要落天地间，太虚明月相往还。声名或觉四海隘，身乃憔悴穷闭关。诗中妙理超生死，何但不以彼易此。我来白下岂徒然，簿书凫鹜非吾事。陈君一见投纻衣，刺天翼并青冥垂。楚人不误玉在璞，山川终用骍之犁。曾侯愿识今已后，因君示我诗到手。不惟我辈独识真，异馔珍羞甘众口。几思插翅飞堕前，漫看璧月缺复圆。符移催来定不远，挐音不见闻担肩。世人千金买婵娟，我视弃去如浮烟。万言杯水世所捐，顾欲赖以无穷传。"}