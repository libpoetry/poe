{"id":"670027","title":"代建安从军公燕诗并引 其三 代曹子建","dynasty":"明","author":"李攀龙","text":"丈夫志万里，慷慨事四方。我后振威灵，六军乃激扬。分旗建东岳，耀武临江湘。鸣镝控流飙，利剑捷秋霜。长驱下淮泗，人马自生光。戈矛何参差，方舟正纵横。何言为国雠，一举披旧疆。解徒旆言入，歌舞旋许昌。离宫大飨士，劳赐以次行。君子念在御，赋诗垂华芳。"}