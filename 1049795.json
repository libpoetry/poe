{"id":"1049795","title":"游石盆寺呈蒋殿院兼简余光禄","dynasty":"宋","author":"郭祥正","text":"石盆古寺苍崖颠，断碑皴剥无人传。其文仅识隐岩字，御史饱学能推研。乃是郑董之别号，洛师易节来刺宣。风流直欲继谢守，行春车马时联翩。红粉行行杏花笑，旌幡烁烁雌霓悬。松声飕飕杂箫鼓，薜围缭绕疑檀烟。不知身世有轩冕，且将樽酒投林泉。暂时乐事亦难遇，高文大字精磨镌。可嗟榛棘一藏晦，清风零落三百年。洎逢佳士始珍赏，洗涤尘垢邀神仙。坐思往迹若梦寐，明河千丈倾辞源。啼鸟至今不避客，上下啾聒两耳边。山僧搆亭又高绝，群峰叶叶如青莲。崔嵬宝塔挂落日，沆砀冰壶撑钓船。余公胡为未尝到，美景若此宁弃捐。请携吟笔窥造物，更向云中调管弦。"}