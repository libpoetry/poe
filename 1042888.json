{"id":"1042888","title":"和黄节推陪王守泛舟","dynasty":"宋","author":"刘攽","text":"清池堪百亩，珍木多十围。灌泉昔未盈，移树今更肥。境豁自心匠，宴游及韶辉。居然坐高斋，不减临郊扉。青旗贳冻酒，春服成单衣。游人半童叟，好鸟偕鸣飞。彤襜照银章，宾从相因依。置觞面高轩，密坐罗芳菲。清笳急鸣鼓，红妆耀迟晖。澄潭止可鉴，画楫相与挥。曳裾载笔简，自顾才也微。之子倾盖贤，赏心谅云稀。长歌善必赓，旧令繁勿违。徒令夕阳暝，不醉终无归。"}