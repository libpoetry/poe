{"id":"1144087","title":"病后夏初杂书近况十首","dynasty":"宋末元初","author":"方回","text":"含桃豌豆喜尝新，罂粟花边已送春。岂谓单衣挥扇手，仍为败絮拥炉身。唾壶甫换痰仍满，药贴多誇料不真。火热冰寒但绝欲，世间疫疠本无神。怯寒重著旧绵裘，已见盆栽坼绛榴。自厌一春常服药，忽惊半月不梳头。画评懒与痴儿辨，诗序难禁晚进求。带砺有盟犹未保，当时谁识种瓜侯。骎骎七十保馀龄，鱼眼无眠夜夜醒。魂梦不迷神女雨，形容欲似老人星。参同契注房中术，归去来辞座右铭。却笑空王太肤浅，张皇浪说八师经。客楼卧病过花时，老态如狂复似痴。甚欲不餐烟火食，颇能时赋草茅诗。馀生自晓寸关尺，他日谁传髓骨皮。少许青梅倾斗酒，心醒貌醉尔焉知。初扫蚕今欲茧时，无朝无暮雨垂垂。渔家长价蓑衣贵，种户流涎麦饭迟。跬步过从难跋涉，等閒脱著系安危。肉芝石髓身中有，可向山灵遽朵颐。六年三潦困馀黎，谁识他年旧浙西。靡有孑遗何可忽，不知归去果安之。属方理屋又闻漏，垂欲出门仍畏泥。家在穷山乱云外，自惭无策救儿饥。今年春夏极穷忙，日检医书校药方。甫得木瓜治膝肿，又须荆芥沐头疡。一生辛苦身多病，四至平和脉尚强。寿及龟堂老睦守，不难万首富诗囊。富儿肥马跃雕鞍，同伴何由识木兰。拄杖扶携元未老，交床随逐本无官。三叉路口人心异，百尺楼头客眼寒。黠鬼老狐足妖怪，架中閒摘旧书看。妙年刚谓世无愁，汗漫猖狂万里游。梦里讲经天竺国，醉中横笛岳阳楼。散花女已无踪矣，老树精今尚在不。咋舌噬脐更摇手，颜瓢曾瑟外何求。一切牵缠断孟劳，何金为带紫为袍。老从杨柳樱桃去，醉肯螟蛉蜾蠃豪。共庆龙从乾五会，谁工雉食鼎三膏。折腰彭泽不归去，未必东坡肯和陶。"}