{"id":"743246","title":"题覃溪前辈朱碧山银槎图卷","dynasty":"清","author":"玉保","text":"酒泉无源天上来。酣嬉往往沈雄才。欲挽狂澜导东海，仙槎缥缈银为杯。有元朱氏创酒器，张骞轶事形模开。雕锼密栗详款识，携来满几云皑皑。当时虞揭恣玩赏，竹坨雅咏尤工裁。覃溪先生非饮客，制图毫发何精该。我对此图重叹息，匠心独造惊风雷。小器易盈此能受，光涵天宇穷八垓。欹器易侧此不倚，平凌海市浮蓬莱。向使此槎无识者，沈沦市肆同樽罍。贩夫俗子任酣畅，淋漓颠倒缁尘埃。一自拂拭遭巨眼，练光浮蚁澄香醅。艺苑图书共灿烂，尽洗醉眼登天台。从来奇物不终晦，安能酒食相趋陪。伫看什袭进天府，鸡彝龙勺辉去台。"}