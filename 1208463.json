{"id":"1208463","title":"送杨惟肖（字与似）","dynasty":"元","author":"宋褧","text":"浩浩岷江水，循循蜀郡人。山川赋清淑，弦诵袭真淳。毓秀年华盛，□□学业新。金钟悬彩簴，玉树照青春。翰墨资耆旧，才猷怨隐沦。前时辞下国，指日问通津。怀土心虽切，观光气遂振。鲸鱼腾碧海，鸷鸟击苍旻。识鉴滋无愧，因依得可亲。吾侪陪客次，汝伯实儒珍。促席襟期密，知音笑语频。悲歌忘宇宙，慷慨惜风尘。爱尔情俱似，而今意愈真。閒门车马集，奥室简编陈。会合时难久，渐摩德有邻。三年曾刻楮，一旦忽思莼。自分燕椎钝，深惭越女矉。赠言申缱绻，别酒话酸辛。时世文明日，诗书少壮身。重来偕计吏，何用苦伤神。"}