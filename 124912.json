{"id":"124912","title":"答朱彭州惠茶长句","dynasty":"宋代","author":"宋祁","text":"芳茗标图旧，灵芽荐味新。摘侵云崦晓，收尽露腴春。焙煖烘苍爪，罗香弄缥尘。铛浮汤目遍，瓯涨乳花匀。和要琼为屑，烹须月取津。饮萸闻药录，奴酪笑伧人。雪沫清吟肺，冰甆爽醉唇。嗅香殊太觕，瘠气定非真。坐忆丹丘伴，堂思陆纳宾。由来撤腻鼎，讵合燎劳薪。得句班条暇，分甘捉麈晨。二珍同一饷，嘉惠愧良邻。"}