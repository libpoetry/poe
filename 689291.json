{"id":"689291","title":"杂画九首","dynasty":"明","author":"何瑭","text":"稚子江边携水去，野人云外采樵归。閒亭昼永红尘净，坐看幽禽自在飞。洞箫吹彻大江风，回首曹刘事业空。赤壁仙翁竟何处，青山依旧月明中。直道难容今古同，江边谁识玉堂公。万言书在人人读，惆怅相看是画中。争名争利笑人忙，白水青林且退藏。想是雄心消未尽，却来棋上斗存亡。两地相思见面难，暂将微物寄平安。亲朋问我年来事，閒看渔翁把钓竿。三鸟不知是何鸟，相向飞鸣不肯休。劝尔早寻高树宿，萧萧芦苇不禁秋。平川烟草自萋萋，南北东西路不迷。牛饱心閒无外事，扬鞭笑指晚山低。夜深惟恐蛟龙斗，急早仓皇负网归。莫道江湖能远害，人生随处要知几。独坐江楼思渺然，晚云散尽月当天。同心相访须相见，不比山阴雪后船。"}