{"id":"692112","title":"录别","dynasty":"明","author":"李攀龙","text":"秋风既萧萧，浮云亦依依。四顾但他乡，游子一何微。驾言西北迈，中道正裴徊。客行无好怀，万事不如归。三星跂相视，新月拳素光。两宫高自出，双阙遥相望。云霞绚河汉，机杼成文章。罗帏彯四座，华烛摇中堂。主人前进酒，弹瑟为清商。流猋激长夜，杀气陨严霜。萧萧堕白发，翩翩曳衣裳。男儿不憔悴，谁知在他乡。北风著枯林，浮云苦多阴。红颜日就衰，他乡日就深。别离起中夜，对酒不能斟。丝竹含妙伎，佳人怀好音。眄睐适君意，慷慨动君心。罢曲一俛仰，变为游子吟。念当事行役，泪下难自禁。秋风西北来，萧萧动百草。荡子无室家，悠悠在长道。红颜能几时，弃捐一何早。对客发素书，零涕复盈抱。上言故乡好，下言故人老。冉冉年欲度，秋兰采间萎。荡涤千岁情，结束欲何为。美酒不误人，红颜多所宜。万事自明日，行乐此一时。四座惨无言，游子中心知。浮云动悠悠，故乡难可期。悲风堕白日，天地何冥冥。招摇弹北户，河汉条中庭。征夫苦难夜，且复命新声。芳言动君子，四座无不清。人生即满百，长此千载名。岂如饮美酒，赵女奏鸣筝。慷慨尽逸响，慰我饥渴情。惟念当离别，翩翩渺独征。明月促曙光，众星西北移。游子工早行，起问夜何其。揽衣出门去，长当渴与饥。蒺藜穿我履，严霜薄我肌。别离矜盛年，老至不自知。努力事战场，泪下复无时。浮云满天地，荡子欲安之。努力事行役，弃置以为期。少年盛意气，慷慨生别离。㷀㷀无根蓬，翩翩中林鵻。马上不得语，涕泪各累累。君但重自爱，远道归有时。秋风动千里，游子何翩翩。早行多所怀，慷慨私自怜。严霜覆四野，明星出高天。涕泪一以下，中道忽言旋。踟蹰恋徒侣，不知身弃捐。客从远方来，遗我缯綵笺。故人俱白头，安得独盛年。昭昭秋素景，明月涵金华。清酒照朱颜，中堂发高歌。游子在外单，结交常苦多。别离动白头，人生复几何。悲风摇枯林，严霜携女萝。新知虽云乐，不如早还家。高楼出浮云，零露缀绮疏。明月照佳人，清光相有馀。纷何下涕泪，纤纤结素书。愿持千里心，托此双鲤鱼。尊名不可处，白发难久居。岂如及盛年，驾言归故庐。"}