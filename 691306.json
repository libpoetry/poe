{"id":"691306","title":"东王公哀十首","dynasty":"明","author":"李江","text":"旸谷寒生曙色明，扶桑千丈露元精。天光正对闺门照，晓影空浮枕簟清。妯娌有情思旧语，鬼神何事夺前生。小窗恍惚如相见，阳谷寒生曙色明。古木重阴偶蔽时，回头百事与前移。西风吹断游仙梦，细雨寒生失偶思。称寿笑携鹦鹉盏，栖身盟共凤凰枝。一场春梦知何处，古木重阴偶蔽时。列缺光芒五夜中，英魂缥缈梦何穷。夫君客路燕京北，荆妇闺门丽水东。笑语化成为血泪，恩情藏却在心胸。天荒地老无穷处，列缺光芒五夜中。归墟漫衍自冲愁，冲破愁肠不尽头。一寸心田归壤土，百年福海付波流。枕前春梦鸳闱薄，镜里仪形凤帐收。为想金陵风乍起，归墟漫衍自冲愁。太耀灵光似晔征，人亡愁尽似无情。虽云夸父能追影，却恐麻姑亦虚生。比翼已惊成梦古，闻猿空抱断肠声。看来只有天无尽，太耀灵光似晔征。丰隆先导欲何之，九土茫茫竟远离。一子学行还泣乳，两瞳无主动心悲。空教月殿飞仙处，也感僯家辍社时。沧海不枯山不烂，丰隆先导欲何之。太乙空空寂寂时，倚门何望转来期。家贫款客宜炊黍，月落馀灯尚抽丝。谁料南山犹有尽，那知东海亦将移。几回问天天无对，太乙空空寂寂时。旬始晞微光景消，金陵燕市路迢迢。魂归九土蓬莱杳，神入千峰翠水遥。中馈朝来思未断，德宫人去梦难招。百年恩义何曾了，旬始晞微光景消。丹邱日月景长明，却恨人间了此生。荀爽有言难再得，周庄何处动歌声。失鸾镜里秋风薄，舞蝶花前晓梦惊。果有天堂当荐汝，丹邱日月景长明。佳城郁郁万青山，欲种松楸绕墓间。不老有春疑似梦，长生无虑却忘还。清风动处盆歌罢，明月低时婺影閒。从此别离竟千古，佳城郁郁万青山。"}