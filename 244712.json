{"id":"244712","title":"早禾田·雨雨不肯止","dynasty":"宋代","author":"赵文","text":"雨雨不肯止，倒泻春江涛。可怜龙公苦，甚我行路劳。长陂不可涉，攀岭如猿猱。忽然出夷旷，行人何滔滔。馆定访我友，醉我软脚醪。翻思昨暮秋，有酒安可逃。诸少森玉立，俊秀非儿曹。示我近所作，亦复吹其毛。人生有乘除，理不差秋毫。岂非昨者厄，故有今者遭。归来驰然卧，梦中亦陶陶。"}