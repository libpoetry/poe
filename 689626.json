{"id":"689626","title":"秋怀四首","dynasty":"明","author":"吴稼竳","text":"谁家凄切捣衣声，吹入空闺恨转生。永夜寒乌栖未定，清霜独鹤舞难成。素丝沈水元无影，绿绮临风久不鸣。惟有旧时机上月，照人寂寞片心明。金荆为枕紫荆床，已共秋尘委曲房。灯下有情归络纬，机中无梦到鸳鸯。明星烂烂愁天老，爝火离离叹夜长。一树桐花零落尽，可怜梧子自经霜。当年窃药事还真，碧海茫茫未许亲。银烛可怜徒向夜，玉颜无复更知春。清商感激愁中曲，落羽差池病里身。奉诏长门能买赋，黄金取酒为何人。重扃落叶迥相依，罗袂无声事已非。宝镜欲开鸾自泣，玉钗初断燕犹飞。旅葵未合生空井，苦蘖真堪染故衣。满目清秋何所似，白云愁色远微微。"}