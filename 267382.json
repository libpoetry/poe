{"id":"267382","title":"安公子·雨气昏园夜","dynasty":"现代","author":"朱祖谋","text":"雨气昏园夜。夜声风叶行空榭。倦泼深杯，人不醉、数南谯更罢。见暗里、霜蟾影壁虚弦挂。偏背镫、卧起都无那。渐晓笳凄动，吹落琼瑰盈把。重叠鱼书迓。避人吟觑成凄诧。甲帐珠襦，前日事、苦东风衰谢。梦说与、当筵莫漫危弦卸。鸾镜尘、中有沧洲画。恁竹黄池冷，犹是夕阳未下。"}