{"id":"193544","title":"念奴娇·天然皓质","dynasty":"宋代","author":"吴潜","text":"天然皓质，想当年此种，来从太素。一点红尘都不染，罗列蟾宫玉女。色压薝林，香欺兰畹，肯向闻筝浦。灵龟千岁，有时游漾其处。应念社结庐山，翻嗤靖节，底事攒眉苦。纽叶为盘花当盏，有酒何妨频注。太液波边，昆明池上，岂必沾金雨。从教同辈，为他皦皦凝伫。"}