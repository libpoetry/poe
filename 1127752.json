{"id":"1127752","title":"高德成访予义宁留久之告归赋两长韵","dynasty":"宋","author":"曾丰","text":"经史百家书挂眼，唐虞三代事蟠胸。不孤父祖馀良贵，犹累妻儿一素封。贤者大凡先锄铻，贵人强半晚遭逢。况余先庆未曾报，天意初违后必从。足轻横桂易潇湘，背负唐瓢李贺臧。何者江山非痛快，孰云杖屦是乾忙。马迁南历靡遗记，陆贾北归元俭装。徒折梅花寄消息，家人眉岂不空黄。"}