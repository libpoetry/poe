{"id":"1022271","title":"病中玩月","dynasty":"宋","author":"释智圆","text":"岁岁中秋夜，玩月泛平湖。今为病所侵，伏枕此约辜。辗转席蓐间，四体如松枯。辛酸滋味加，闲况适兴徂。入夜月渐高，晃晃照廊庑。冷色射轩窗，爽气袭庭芜。泽畔唳孤鹤，声声若相呼。是时披衣起，顿觉病魂稣。倚杖来前轩，竹榻教人铺。与月相对坐，欢玩如同徒。流睇及群物，光彩一何殊。遥山列银屏，空潭开玉壶。楼台饰琼瑶，阶除若冰敷。寄语求仙辈，何必去玄都。逡巡月西落，伫立更踟蹰。一别又一年，明年知在无。"}