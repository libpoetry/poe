{"id":"1026691","title":"和子华许昌道中诗有隐逸之思","dynasty":"宋","author":"韩维","text":"悲风中夜兴，寒气入我室。颓然揽衣坐，中怀百忧溢。我生乏壮图，少小事刀笔。窥古得微尚，趋时寡良术。野性不受羁，尘事忧见桎。况兹罹大艰，哀号重衰疾。生意且萧瑟，何必慕禄秩。风俗日以恶，险诈路百出。素昧防闲术，睹此实怖慄。安能徇时好，哓哓丧天质。所赖子华兄，志尚古人匹。新诗来联翩，意韵时高逸。中画归休计，罗列甚详密。雅怀萧洒心，期言倘能必。便当奉几杖，相与安蓬荜。薄田能力耕，岁计犹不失。结庐守松楸，筑圃蓺柿栗。鸡豚燕嘉辰，鱼钓乐暇日。读书取知道，白首穷经一。甘从野儒事，庶保幽人吉。咄哉轩冕徒，校此孰劳佚。"}