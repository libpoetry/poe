{"id":"231859","title":"自修·岁曶曶其欲颓兮","dynasty":"宋代","author":"葛立方","text":"岁曶曶其欲颓兮，久栖身於幽仄。虑修名之不立兮，聊广遂於前画。搴玉英以自修兮，结荣茝以佩之。服芰制而荷衣兮，又饰之以江蓠。望阆风之板桐兮，弱水瀰以见隔。造旬始而觐清都兮，求仙梯而未得。沐咸池兮，晞发阳阿。凿井耕田兮，姑击壤以歌。"}