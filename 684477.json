{"id":"684477","title":"杂诗九首","dynasty":"明","author":"王廷陈","text":"絺绤寒不求，纩絮暑不御。当其不切施，弃置若弗顾。时节忽复及，效用乃如故。冥运不无代，物理岂常遇。功成互见夺，乘时各有骛。嗟哉团扇姬，怨歌良已误。手持一杯水，覆地东西流。荣悴有自然，万卉同一秋。翩翩者谁子，作色矜遨游。朝见驰华轩，日暮归山丘。忧来不可知，为虑何能周。贪夫昧成理，磬折将焉求。天命无改施，智巧诚足羞。日月竞驰迈，一夕复一朝。临镜失故吾，壮心潜已消。圣朝弃贱士，九牛亡一毛。岂不希末荣，所苦术不饶。无能令身贵，何为使心劳。庄生诚我师，大鹏寓逍遥。独处忽不乐，理棹淩洪波。巨石何瀺灂，鱼龙骇经过。舍舟复安适，改轨登山阿。木魅号夕风，猿猱一何多。禽虫饶怪形，林谷声相摩。失路积愤懑，逝景忽蹉跎。云中可游遨，乏翼将如何。汉皋有游女，挥袖凌风翔。俯身拾翠羽，举步振双璜。芳华耀朝日，皓质凝秋霜。嫣然惑阳城，婉娈切中肠。将来恍复旋，何由置兰房。徙倚通精诚，青鸟逝我傍。扬声致殷勤，再为申礼防。徘徊湍濑间，绮丽不能忘。无得亦无失，喜来忧患乘。崇高带倾覆，陈根吐鲜英。反覆开存亡，臭腐舍精灵。如何声利徒，僶俛趋誉名。季子竟车裂，累印何足荣。李公具五刑，悔令游说成。卖主愆自招，上书谁为明。万事有不虞，逍遥可长生。芳春骤青骊，遨游楚江滨。道旁若堂封，云是吕王坟。衢路化陌阡，台馆尽烧焚。阴风啸寒鸱，古隧翔狐群。牛羊牧其巅，淩藉日缤纷。生存华屋居，嫔妾从如云。一朝寱重泉，贵贱何由分。庞公困陇亩，耕稼良已勤。谁知千载后，史册播馀芬。中园种桃李，不言下成蹊。凝霜被原野，零落愁安归。盛年有销铄，穷达在一时。便嬛途路子，俯仰乍荣辉。夸名何足赖，怨毒常苦滋。灵龟欢在涂，雄鸡惮为牺。膏火忌自煎，斯言诚可悲。羲和驭六龙，驰光耀万里。一潜濛汜间，沉沦不自理。楚宫在昔时，繁华照江水。歌钟日夕闻，閒榭屯罗绮。运徂谋亦屈，巍构积倾圮。当昼狐兔翔，洞房生荆杞。朝云不可招，逝者谁能止。流观天地间，庶悟达生旨。"}