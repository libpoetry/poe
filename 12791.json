{"id":"12791","title":"铜雀妓·魏主矜蛾眉","dynasty":"唐代","author":"刘商","text":"魏主矜蛾眉，美人美于玉。高台无昼夜，歌舞竟未足。盛色如转圜，夕阳落深谷。仍令身殁后，尚纵平生欲。红粉泪纵横，调弦向空屋。举头君不在，惟见西陵木。玉辇岂再来，娇鬟为谁绿。那堪秋风里，更舞阳春曲。曲罢情不胜，凭阑向西哭。台边生野草，来去罥罗縠。况复陵寝间，双双见麋鹿。"}