{"id":"712071","title":"走笔送家紫驭孝廉","dynasty":"明末清初","author":"陈恭尹","text":"薄暮山归力殊惫，小童报子将于迈。披衣急欲走送君，东西城隔愁无奈。君来几日秋已穷，黄花开残多朔风。摩天黄鹄却垂翅，鹰隼横厉盘高空。我闻志士有如弓在挽，其屈愈深发弥远。看君才气固落落，世上何人在心眼。明朝闻道理帆樯，短歌相送不成章。飞扬之望属吾子，仆不如人今老矣。"}