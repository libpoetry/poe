{"id":"764318","title":"合欢带 周澹园纳姬扬州","dynasty":"清","author":"王士禄","text":"擅江东、公瑾风流。况绮丽、更扬州。喜得龙门人未腐，买清娱、且伴遨游。个侬还有，黄华妙腕，绛树清喉。倩明珠、十斛贮将金屋，移入琼楼。帷灯照怯，窗日怜羞，妆成倦倚香篝。不为筵前矜顾曲，笑郎君、底费回眸。双飞好去，华清侧畔，绣岭前头。待他年、学誓长生，同看织女牵牛。"}