{"id":"1041012","title":"贺范龙图兼知延安","dynasty":"宋","author":"刘敞","text":"大兵昔摧伤，两将折旗鼓。哀哉中国士，化作城下土。冤魂不得返，杀气凌彼苍。天亦为之悲，白昼日无光。人言此城下，往往鬼神哭。此事天子忧，此心大夫辱。昔公守东越，人怨公不用。今日公在西，知公德持重。筑城不必坚，解甲不可攻。何况保金城，弛张皆系公。汲黯辅炎汉，淮南内竦惧。郅都守穷边，匈奴为之去。此事昔所闻，今日见所亲。折冲樽俎间，震动旃裘民。国耻行且刷，寇雠不可保。斯人叹微管，愿及太平老。"}