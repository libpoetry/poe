{"id":"52179","title":"题杨子第八港韩氏十景卷","dynasty":"明代","author":"张以宁","text":"白霅赵子诗句好，三年不见心懆懆。清晨小卷到我前，万里江天净如扫。扬州城高云气秋，八公骑鹤时下游。焦山丹井夜光歇，钟声晓入江南洲。埋轮人去英雄泣，至今忠愤春潮急。枉渚维舟竟日横，行人唤渡移时立。丝丝垂柳郁金黄，渺渺流辉组练长。残阳欲没明月出，神山二点青螺光。港口归帆如鸟翥，雪暗江村不知处。浦寒蓑白一渔归，沙净江清群雁聚。金山山前杨子津，舟中来往逐风尘。江灵绝景掞之久，持似潇洒江居人。草堂无赀发欲白，我与赵子俱为客。起来书罢十景图，目送飞沤下江碧。"}