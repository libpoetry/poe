{"id":"704809","title":"怀沅州五友五首 竹","dynasty":"明","author":"薛瑄","text":"劲节虚心独耐看，霜台三载伴清欢。今朝朔北遥相忆，谁与萧萧共岁寒。正是花时远别离，绮窗应已发新枝。蓟南腊月霜如雪，相对长吟有所思。几簇芳根遍小台，自呼童子看浇培。沅江回首深如许，纵有清香亦自衰。频除恶草惜佳丛，笑采幽香岁岁同。一自沅江骚佩远，小阑谁倚看光风。方塘红锦日熹微，绝爱天葩照客衣。几赋新诗去雕饰，相思重觉赏心违。"}