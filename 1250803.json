{"id":"1250803","title":"七月十日新安县同权令沈子让校官张可举张子邻登县东鸡鸣台述怀十韵","dynasty":"元末明初","author":"王祎","text":"早秋未阻暑，亭午忽凝阴。旅居坐局束，胜饯思登临。幸获陪众彦，驾言陟幽岑。出关仅百武，攀磴无十寻。稍已骋遐目，遂兹舒郁襟。乾坤正纳纳，岁月何骎骎。斯文付重托，吾力惧难任。道在已逾困，命玄天可谌。终应守素志，誓勿枉初心。浩叹真有激，微言聊自箴。"}