{"id":"283027","title":"兰陵王·小坡以和清真词索和，久未有以报也","dynasty":"现代","author":"冒广生","text":"恁肠直。一片当时瘦碧。风流尽歌吹竹西，忍见韩陵可怜色。凄凉说故国。曾识平原座客。高吟向，银烛翠樽，搥碎珊瑚一千尺。于今总陈迹。算梦冷琴衣，香堕筝席。东风杜宇啼寒食。便一树梅萼，几丝杨柳，销魂都怨遍水驿。有谁过江北。悲恻。恨怀积。伴短病长愁，吴质萧寂。茫茫吊古秋何极。约后夜明月，矮篱吹笛。人间何世，念往事，泪先滴。"}