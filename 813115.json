{"id":"813115","title":"金溎生同转寄示诗章并以冰泉唱和闰集及陶庐杂忆两卷见赠赋此报之三首","dynasty":"清","author":"张洵佳","text":"万派江声腕底鸣，新诗读罢有馀情。风骚独倡千秋业，几席亲联四海英。上接敦槃袁蒋赵，远搜文献宋元明。名山不藉松云护，依傍名山便得名。故里重开著作楼，布帆江上识归舟。汉唐两代丛书续，岭峤双旌宦迹留。雅曲先为朋辈倡，遗珠广替故家收。一枝笔走三千里，忙煞陶庐冷应酬。盈盈一水讯鸥程，听说坡公寓郡城。名士倾襟联后进，传人当道让先生。绝尘高翥云中鹤，求友新迁谷口莺。自古神交关气类，茂林何日晤长卿。"}