{"id":"1110648","title":"南浦五小诗迎劳二弟","dynasty":"宋","author":"朱松","text":"鳞生雨后东西倦，雪落竹间南北枝。将母方勤弟行役，春风应满锦囊诗。苟禄劳生不为身，强颜来此算征人。莫将朝市轻分别，等是低回一鬨尘。堂前春日媚珍盘，稚子相群舞袖斑。斗酒寿亲逢一笑，不知身在市门间。青山北界大江东，了了乡关在眼中。归得一廛吾愿足，此生初不问穷通。健碧倚天无数峰，眼前浑似故人逢。问来识面知何处，应在颐斋诗卷中。"}