{"id":"738682","title":"登龙山","dynasty":"清","author":"刘大櫆","text":"夙昔负山居，未知居山乐。归来浣尘襟，追寻旧潭壑。登顿觉径仄，跻攀惭足弱。峰形喜刻镂，壁色疑涂垩。复涧既萦纡，环林更参错。哀听仰淙潺，惊顾俯岝崿。宿雨含余滋，初篁解新箨。吹万地籁鸣，出虚天乐作。云阴冒水生，岩花依草落。倾晖忽向西，归路欣残灼。兴阑已历程，心结重游诺。缮性宜寂寥，赋命非穷薄。宇宙旷无垠，知仁聊可托。"}