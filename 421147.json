{"id":"421147","title":"满庭芳 复生归蜀，赋此赠别","dynasty":"近现代","author":"杨杏佛","text":"博浪椎空，嬴秦朝换，男儿生入乡关。头颅依旧，心志肯阑珊。料理琴书归去，游云倦、且暂还山。长亭路，离愁无那，为唱大刀环。艰难。伤此日，薰莸莫辨，离芷投闲。纵青莲化舌，难喻疑顽。且把英雄岁月，消受他、云鬒烟鬟。纱窗里，清狂宜减，着意偎红颜。"}