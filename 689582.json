{"id":"689582","title":"题厓山大忠祠四首","dynasty":"明","author":"吴宽","text":"休指厓山吊战场，忠魂久已过钱塘。三仁可少文丞相，一死如前李侍郎。毒雾涨天横沴气，落星浮海散寒芒。孤坟最是无抔土，新庙依然有瓣香。飓母谁怀国事忧，回看夜壑已无舟。山河满地皆胡马，潮汐常时自海鳅。空使谶书符四广，不教宗社复东周。孱兵到此谁非死，名姓纷纷惜未收。独上高丘望大洋，晚风吹泪湿衣裳。何人忍耻修降表，当日临危进讲章。岛国全身惟叛相，潭州无事却勤王。史家未识留燕意，便把祥兴系宋亡。厉阶千古恨辽金，戮力终成国步侵。鼎足一时撑海角，旄头中夜到天心。间关豺虎魂空返，寂寞鱼龙共骨沉。臣节屡书犹不尽，欲将遗事托碑阴。"}