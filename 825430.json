{"id":"825430","title":"张让三闻余不出枉视相唁且求作诗","dynasty":"清末近现代初","author":"郑孝胥","text":"宴居何所念，一坐厉千劫。半年不出户，世变方岌岌。初不知有汉，魏晋亡愈急。小园花事过，迸笋又戢戢。绿深春已晚，惆怅风雨集。客来或见唁，不语久于邑。张君素相重，文字积慧叶。染须事后生，愠色在眉睫。彦回故名士，垂老乃被胁。我曹宜深戒，晚节且孤立。"}