{"id":"535474","title":"武夷行赠王石沙侍御按闽","dynasty":"明","author":"王立道","text":"使君骢马双紫缨，绣衣晃晃初日明。慨然别我向闽越，索我为歌武夷行。武夷之山何嵚崟，青峦赤嶂双千寻。连峰回合三十六，翠玉尅画芙蓉森。我闻此中灵气聚，往往群仙下芝羽。地脉似与三山通，终南王屋那能伍。秦人初识武夷君，汉世曾传封禅文。鸾车一去千岩暝，幔亭綵屋飞氤氲。悬崖石室何年发，坐视人寰意超越。明月时窥仙灶丹，流霞常护灵函骨。丹成骨蜕故依然，瑶草琅玕满洞天。樵客问津花落处，山人得道鹤归年。吁嗟名境岂常遇，昔贤千载悲同趣。谪仙天姥空梦游，昌黎华岳穷归步。我亦曾修餐玉方，青城石髓谁能将。吹笙浪拟追吾祖，执戟犹惭作汉郎。羡君斯行真自得，而我犹怜阻南北。何人还同赓棹歌，颓然不辨沧洲色。"}