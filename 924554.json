{"id":"924554","title":"次韵子瞻题张公诗卷后","dynasty":"宋","author":"苏辙","text":"世俗甘枉尺，所愿求直寻。不知一律讹，大乐无完音。见利心自摇，虑害安得深。至人不妄言，淡如朱丝琴。悲伤感旧俗，不类骚人淫。又非避世翁，闵嘿遽阳瘖。嘐嘐晨鸡鸣，岂问晴与阴。世人积寸木，坐使高楼岑。晚岁卧草庐，谁听梁甫吟。它年楚倚相，傥能记愔愔。"}