{"id":"210401","title":"别韩菊山·结庐甫里邻","dynasty":"宋代","author":"叶茵","text":"结庐甫里邻，顾瞻谁与游。掩荆乐鱼鸟，握管成樵讴。有客赏兹趣，柳下时停舟。自缔十年契，投簪不愿侯。一朝过我别，匪伊趋乐州。敢问何为尔，读书松竹幽。辇母远之官，谩作升斗谋。执手语劳役，挥杯忘献酬。离怀聿云悲，重来如此不。何当羽厥身，千里云悠悠。上下相追逐，赤城少延留。其中有玉人，而可为吾俦。此志不可得，迢迢不东流。载言涉征途，途修暑气遒。袗絺自金玉，脂车裹粮餱。我将植佳菊，长对南山秋。"}