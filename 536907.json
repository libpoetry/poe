{"id":"536907","title":"送周一之从大将军出塞","dynasty":"明","author":"王世贞","text":"去年搀抢扫幽蓟，千村万落无完郛。汉家长技五不一，边沙猎猎吹神都。甘泉天子赫威怒，手授大将双雕弧。幕下黄金三十万，纷纷侠儿辞酒垆。强弩射波裂鲛兕，长剑斫石惊于菟。静如凝冰日惨淡，动若迅鹘天模糊。谁其短裘誇揖客，缓颊辕门奏奇策。握管能书窦宪碑，据鞍解草陈琳檄。时从铃阁借前筹，或向平津抗宾席。侠儿岂无好身手，出门低头候颜色。兵起不定公侯相，时来也着书生力。今年太白秋入月，单于祭旗狼头折。粟马青嘶蒲类烟，洗刀赤染浑邪血。驱军更夺燕支山，从此妇女愁无颜。归来天子赐汤沐，笑拥如花金市间。"}