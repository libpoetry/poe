{"id":"1127545","title":"二月己亥晓出城祀高禖","dynasty":"宋","author":"彭汝砺","text":"淡云斜月晓昏昏，风物迟回认故园。竹叶密藏林下寺，桃花低映水边村。袅袅溪边杨柳丝，纷纷墙外小桃枝。流莺恰似无机械，春满人间亦未知。尘沙骑马听溪流，淡薄春风却似秋。坐忆洞庭波万顷，滩声长在钓鱼舟。尘土冥冥二月风，寥寥天外有归鸿。松阴想见芝山路，隔浦溪花岸岸红。"}