{"id":"235765","title":"严陵钓台·汉纲久陵迟","dynasty":"宋代","author":"杨时","text":"汉纲久陵迟，国柄授权室。中兴得英主，威明戒前失。三公经邦手，吏事困精覈。功臣欲图全，犹不任以职。矧兹故人分，义等天伦戚。卓哉子陵心，秉哲固前识。投身豢名爵，岂得枉寻尺。万钟虽云富，樊雉非予匹。石濑清且泚，苍崖耸而直。投竿事幽寻，钓水鲜可食。羊裘御冬温，衮绣未云益。三旌屠羊肆，义在不吾易。用舍各有趣，高风亘今昔。"}