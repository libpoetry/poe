{"id":"945839","title":"念奴娇 其二 献再一兄成室大任","dynasty":"宋","author":"陈著","text":"轻衫短旆，几年来、游遍江南江北。扰扰浮生争富贵，金碧楼台满目。厦屋千间，夜床八尺，此理谁能烛。翩然归去，家山是事都足。笑指旧隐逍遥，分猿鹤地，云顶栽花竹。乘兴生涯随处好，卜市心□新筑。山色窥帘，杏阴依户，门外从尘俗。朱颜雪鬓，清闲十二分福。"}