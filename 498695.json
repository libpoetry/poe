{"id":"498695","title":"挽同学杨子常乃郎定夫","dynasty":"明","author":"王彦泓","text":"雀环名家清白后，才情德祖尤孤秀。石麟玉虎从天送，骥子龙驹堕地走。安仁弱冠文如江，百斛龙文力可扛。劫来云间一战霸，盗窃名字纷纷降。几人昏暮叩剧孟，时复中分一囷赠。老人留眼看升平，饥溺非君谁请命。我以从游识阿戎，君亦折节交孔融。文律周旋避锋锐，酒杯潦倒安疏慵。心期已许尽千卷，腹痛仍要酹一钟。归路方愁离别长，十日不见闻凶殃。见说灯前转尘影，空无一念余榻床。深闺欢眤屏绝迹，独乞黄面西方粮。眼暗西河十年痛，长将客抱啼清梦。自得先生为弟昆，两何一瑴欣相共。膝上摧龙掌碎珠，剪茅揉蕊芝兰枯。文章气谊扫地尽，曷禁宇宙成榛芜。莫怪两翁相视血，女未亡人男嗣绝。零丁困苦巧相类，求取何方相解脱。"}