{"id":"1124225","title":"寄怀二十首","dynasty":"宋","author":"赵蕃","text":"晏斋生理比何如，破砚今来亦已枯。珍重此君为耐久，澹然相对祗清癯。旱风吹野未成阴，空喜孤云出寸岑。饱食便知难自必，茶瓯小注莫令深。阴晴竟日漫难分，远岫犹藏欲雨云。叹息无言桃与李，一年踪迹又纷纷。正月山园未有花，梅花落尽亦堪嗟。瑞香莫与兰争长，独立风前自一家。春风底事苦欺梅，旧雪未乾新雪催。元自不侪桃与李，何须著意苦相摧。读书万卷不充饥，枵腹吟哦大似痴。不是邻僧能送米，囊空何以续晨炊。县官宽灭去年租，癃老扶携听诏书。和气定能消冷气，未知天意又何如。早禾栖陇待晴收，雨欲为霖势可忧。似觉朝来乌鹊喜，便携童稚过西畴。扶疏夏木已来禽，安石榴花出树深。六尺纸窗明棐几，迸阶閒笋欲成阴。楝树层层细著花，日薰香暖蜜蜂衙。客来傥有论文兴，活火风炉自煮茶。春今五日如京兆，风雨更堪携折之。我病不能知许事，饭馀扪腹细哦诗。秋风常恐到无期，一雨便兴摇落悲。疾病相攻今转甚，囊空何以致高医。破屋支撑风雨馀，世间种种不关渠。忍饥要惯无他术，过午未炊犹读书。终日搜诗思不枯，坐间失喜折冰须。寒窗雪满无人到，伴我一枝梅更孤。雪没东园一径深，频惊饥雀落空林。疏明自喜山房小，更听哀弦空外音。下水乘舟恨少滩，溯流翻恨溯滩难。人生淹速祇如此，何必区区千万端。祝融香火我亡缘，还上江头上水船。赖得江山旧相识，登临到处一悠然。忽忽离家且一年，春风又是海棠天。还家何以遗妻子，倾倒囊诗近百篇。剩水残山觉范诗，汎然孤棹去何之。倚樯吟啸元无忤，谁信今朝无早炊。早起阴晴殊未分，杜鹃何许叫深云。眼中忽尔生新句，何异风行水面纹。"}