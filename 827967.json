{"id":"827967","title":"咏怀 其八","dynasty":"清末近现代初","author":"陈曾寿","text":"今夕复何夕，辰良天气佳。比户旗翩翻，灯火明长街。主人设广筵，浓笑红玫瑰。独立扬清歌，歌声何徘徊。似言三山外，浮出金银台。潭潭千春乐，围住玻璃杯。我无忮求念，百忧忽乘怀。嗟我纪岁时，笑颜无由开。社饭罢春明，寒食伤焚骸。缠筒五色丝，徒饵沉湘哀。"}