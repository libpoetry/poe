{"id":"749105","title":"葛将军歌","dynasty":"清","author":"傅霖","text":"将军来，人间有杀敌才。将军去，世上无擎天柱。问将军何族，武侯骨肉。问将军何名，桓侯季昆。云云霓霓，将军之旌与旂。霹霹雳雳，将军之矢与石。将军曰走，龙咆狮吼。将军曰居，鳌喘鲸呿。将军曰贼可迎，孝娥庙口水都撑。将军曰贼可逐，义妇台前山乱扑。谍者为将军喜，曰我卒皆全，将军曰天。谍者为将军危，曰我师已尽，将军曰命。剖将军拳，拳密于函。割将军舌，舌长于尺。削将军首，首可削兮灵不朽。剥将军肤，肤可剥兮血不枯。吁嗟乎！将军存，贼如鼠。将军亡，贼如虎。贼兮贼兮，尔莫谓将军不复威，尔莫谓将军不复武。十万奇兵，八面丛生将军忠。五千厉鬼，三更哭死将军恶。"}