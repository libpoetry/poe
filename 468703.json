{"id":"468703","title":"送重峰阮子敬南还","dynasty":"明","author":"张以宁","text":"君家重峰下，我家大溪头。君家门前水，我家门前流。我行久别家，思忆故乡水。何况故乡人，相见六千里。十年在扬州，五年在京城。不见故乡人，见君难为情。见君情尚尔，别君奈何许。送君遽不堪，忆君良独苦。君归过溪上，为问水中鱼。别时鱼尾赤，别后今何如。"}