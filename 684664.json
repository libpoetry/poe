{"id":"684664","title":"胡祭酒索写洪厓图依韵奉荅辞之","dynasty":"明","author":"王绂","text":"才过中年又晚年，筋骸疲惫眼茫然。久将清事抛成懒，忽得佳章喜欲颠。珠浦光寒秋见月，玉田膏润暖生烟。便当十袭藏书箧，留与儿孙作世传。才过中年又晚年，一身多病已颓然。漫将诗酒愁边遣，不复毫缣醉里颠。数叶竹梢承雨露，一拳苔石寄风烟。若言貌得洪厓景，仙迹犹难我辈传。"}