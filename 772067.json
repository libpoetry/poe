{"id":"772067","title":"客有自程乡来，云黄香铁先生已殁于江右抚州任内。惊悼之馀，作长歌哭之","dynasty":"清","author":"林占梅","text":"香铁先生我岳伯，读书万卷长为客。囊中杰句天无功，笔下颠书风借力。文章立缀咄嗟间，纷纷馀子无颜色。尝闻生长自吴中，姿神潇洒多其风。十六归乡应童试，玉树翩翩众誉同。生花不律三峡泻，如锥脱颖惊文宗。谓折桂枝如拾芥，烧尾龙门嗟屡败。日向长潭事啸游，岩花社酒亦称快。五羊城里中副车，落寞频年意不如。鸿文只作成均贡，从此才名竞应徐。例同过夏三冬贮，京兆贤书欣得举。南官报罢陆庄荒，欲去仍留同首鼠。可怜一第费经营，昔日黄童已得名。诙谐能动公卿色，诗句曾传粉黛情。万卷雕龙吟律细，一閒挥麈论衡精。到处逢迎珠履趿，诸侯宾客幕中入。宰相堂前许纵谈，将军麾下容长揖。晚筵客散独留髡，入座重闻丝竹急。倦还遽授一官归，廿载潮阳列绛帏。皋比复设韩山院，春官桃李成芳菲。天下广文官独冷，先生裘马何轻肥。天下广文饭不足，先生黍稷满囷围。先生平生嗜侠义，当仁强项无趋避。京邸归来见末由，询公行止感公谊。诗篇自昔鸡林通，题名处处碧纱笼。郑虔事业子云札，杜牧情怀短簿容。天性由来好诗酒，讽咏杯铛不离口。四集诗编「读白华」，一区寓室名「香韭」。丹青尝画醉禅图，高耸吟肩复露肘。蒲团箕踞赤双趺，笥腹便便光秃首。一浮三白作鲸吞，掌上瘿瓢大若斗。天花醉里落缤纷，神女维摩互缠纠。白鹤朱霞幻合离，龙象争拿狮子吼。嘻笑怒骂皆文章，狡狯中间戒律守。诗佛同登弥勒龛，智珠一串菩提手。兴豪走马章台街，折得春风两枝柳。诗人少达而多穷，挥霍如公复何有。晚年需次向豫章，蜡屐庐山再徜徉。抚州司马青衫客，又作黄粱梦一场。巫阳促赴修文召，遗金难买返魂香。鄙人本是公家婿，蒙公一见垂青睇。海外瞻韩益壮心，何期此日已集逝。知己不闻胜感恩，天涯哭当寝门例。太息桃夭古渡头，萧寥最是铁耕楼。抱琴鼓罢平陵曲，七条弦上一时愁。年来春日下黄路，唯有桃花逐水流。"}