{"id":"70961","title":"玲珑四犯·秋晚登临","dynasty":"元代","author":"邵亨贞","text":"秋晚登临，渐古驿丹枫，初试霜信。暝宿河桥，长记昼桡乘兴。清夜载酒呼灯，向水面琵琶曾听。想那时席上歌舞，多少旧家风韵。茂陵投老惟多病。好情怀、怎堪提省。西风又动江湖梦，欢事今谁领。重见纵有后期，怕吟袖、弓腰难认。最恼人，沙上孤雁，落寒成阵。"}