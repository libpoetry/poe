{"id":"1070194","title":"同江仲嘉纳凉飞英寺","dynasty":"宋","author":"程俱","text":"浮图涌平地，翳彼烧空云。虚堂引脩廊，白昼来清薰。翛然据胡床，振我衣上尘。芙渠出金沙，气作芝兰芬。冉冉度池阁，依依著裾巾。道人拂朱弦，攫醳清且纯。回观笙篁耳，寡和非阳春。步屧中幽讨，禅房径疏筠。幽窗不见日，无异昔所闻。苍然小山桂，偃蹇冰雪根。纷纷壁间题，蛇蚓杂凤麟。媸妍等一戏，日月无停轮。我老厌羁旅，三年困歊氛。年年走长道，东越西游秦。白汗信挥雨，孤蓬坐如焚。今年下苕霅，过此金兰人。何山岂不好，积翠相依因。炎威不相贷，可望不可亲。须君蜡双屐，重来约秋旻。兹游亦萧爽，聊足慰吾勤。"}