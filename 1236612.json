{"id":"1236612","title":"戏咏花鸟名","dynasty":"元","author":"耶律铸","text":"绿窗莺唤起来时，不分香名属玉儿。长寿楼中曾斗酒，合欢帐里更联诗。音生晓月鸣批颊，晴浸秋波浴画眉。蝶粉团香凝白雪，背人含笑拥乌丝。呼卢争戴胜筹时，转觉轻盈属玉儿。长寿楼空留斗酒，合欢床窄更联诗。从他有怨教批颊，却自无言也画眉。蝶粉团香凝白雪，背人含笑饰胭脂。"}