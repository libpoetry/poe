{"id":"713735","title":"赠别查德尹","dynasty":"明末清初","author":"屈大均","text":"君之父与兄，与予相友善。父也岁寒姿，柯条蒙雪霰。松柏天所私，青青长不变。大冬愁凝阴，微阳难与战。潜神在九渊，龙蠖谁能见。我亦款冬花，苦寒相婉娈。春日未载阳，甘同萎草贱。相别未几时，溘焉朝露先。岂谓觏夫君，先人俨颜面。彷佛黄钟声，有光目流电。肥瘠亦不殊，天形妙相践。长短争秋毫，䰄少亦连卷。识者尽惊喜，性亦同狂狷。文章若孔鸾，珠毛相贯串。黄者如金钱，白者如绡练。自铸伟丽辞，六艺作钗钏。吟言自回环，不嫁惜婵媛。盛饬将有行，未能舍环瑱。太素在中央，絺绣四为缘。易爻尚白贲，诗风后绘绚。先公所教勒，夙夜惟经传。明将于国雍，写书自供缮。贻我外家语，摩研当无倦。"}