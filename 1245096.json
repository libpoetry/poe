{"id":"1245096","title":"环翠楼歌","dynasty":"元末明初","author":"丁鹤年","text":"大山摩穹霄，小山翻洪涛。或翔丹穴凤，或舞寒江蛟。奔腾起伏奇观不可状，云锦屏风金碧障。中有仙家太古坛，鸟啼花发春自閒。子晋鸾笙乘月过，王乔凫舄凌云还。环翠楼开紫霞里，更揖鸡峰朝舜水。千岩秀色傍窗浮，万壑涛声从座起。烟消日出天溶溶，玉壶倒插金芙蓉。钩帘相对坐长夏，洒然冰雪生心胸。君不见天台嵯峨四万八十丈，若非飙车羽轮那得上。又不见终南盘亘中原五百里，天梯云栈悬绝那可履。何如羽人高居环翠楼，调笑日月轻公侯。仙韶灵响每坐听，日观霞城时卧游。还丹鍊就颜如玉，读书学道日不足。琅函金检五千言，锦帙牙签三万轴。星为冠兮霓为裳，或参麒麟翳凤凰。翩翩上游白云乡，手把绛节朝紫皇。钧天九奏赐霞觞，醉乘冷风还下方。眼空四海小八荒，层楼栖真寿而昌。此名此境孰敢当，蓝山道士身姓梁。"}