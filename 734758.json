{"id":"734758","title":"海门行","dynasty":"清","author":"陈梦雷","text":"南溟毒沫驱潜鳄，跳浪扬鬐霾漠漠。夜半星飞白羽来，腥风吹断海门钥。海门岩邑小如罂，枕山砥澜六鳌擎。五千犀铠濯龙鳞，期门万骑簇饶钲。谁柄长竿惊一蹶，钩沈饵冷逐波月。天堑不戒突艨艟，孤壁烟寒炊鼠骨。太阴压营城头流，残角无声听泣鸺。将军碧血淬吴钩，饥乌日晏栖骷髅。秋老重泉气未衄，灵旗偃偃长蛇腹。魂招不来马革枯，酸心北向啾啾哭。"}