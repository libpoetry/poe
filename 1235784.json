{"id":"1235784","title":"山中人二首","dynasty":"元","author":"吴莱","text":"贫贱素所有，岂辞辛与勤。清晨腰我斧，往伐西山薪。高岩屹巨壑，蛇虎气逼人。衣裳既不完，出入在荆榛。日日一接淅，釜甑恒生尘。白石几时烂，青烟空满邻。家徒四立壁，冬令方行春。亦有偓佺子，翛然为世珍。去经十数里，霜露凄枯田。蓑笠既挂壁，桔槔亦倚垣。相从尽邻曲，言笑仍喧喧。惟此老瓦盆，酒浆稍罗前。奈何不解饮，而喜鲸吸川。有如善泅人，观者乃在船。寸心久已醉，双眼方醒然。世俗正驰骛，悲哉东西阡。"}