{"id":"594215","title":"海上三山行为唐仁卿父母双寿赋","dynasty":"明","author":"欧大任","text":"君不见南北涨渤一水通，扶桑万里初日红。蓬莱瀛洲与方丈，黄金宫阙云气中。三神之山可望不可至，船行往往引以风。澄海东近扶桑东，霞冠星佩唐仙翁。陈姥秀笄六珈贵，重封偕老颜如童。华堂结构开耆寿，烟波绾带沧津口。鸾歌凤舞轩辕丘，包匦菁茅云梦薮。错衡文毂拥路衢，峨弁振缨向庭牖。雕盘缤纷翠釜驰，金支闪烁珠旗走。翁姥齐欢此日觞，象筵岁酌长生酒。仙郎计部莱衣斑，兰满阶墀玉树环。安期巨枣纷将献，王母蟠桃近可攀。君不见阜乡亭下赤舄还，千岁求我蓬莱间。且向天中觐双阙，还来海上访三山。"}