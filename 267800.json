{"id":"267800","title":"金缕曲·芸巢病起，赋此柬之","dynasty":"现代","author":"朱祖谋","text":"未是师种放。更休休、松风满听，山中宰相。兴到试拈如神笔，悟入渡河香象。正不免、高丘怅望。小示维摩居士疾，要众生、与我俱无恙。閒问讯，药苗长。休嫌枯木形骸样。总不消、嵇生高论，道机能养。说到补天填海事，泽雉依然神王。问何日、三光重朗。半醉每依南斗看，酒波中、那得西风荡。愁尽扫，抵千酿。"}