{"id":"226484","title":"西平乐·尽日凭高目","dynasty":"宋代","author":"柳永","text":"尽日凭高目，脉脉春情绪。嘉景清明渐近，时节轻寒乍暖，天气才晴又雨。烟光淡荡，妆点平芜远树。黯凝伫。台榭好、莺燕语。正是和风丽日，几许繁红嫩绿，雅称嬉游去。奈阻隔、寻芳伴侣。秦楼凤吹，楚馆云约，空帐望、在何处。寂寞韶华暗度。可堪向晚，村落声声杜宇。"}