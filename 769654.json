{"id":"769654","title":"贺新郎·余至何阜，故人胡二简开尊酌我，酒间因话庚辰冬与余同寓吴陵，有仇坦园、王宾文两先生风雪中相聚甚欢，今宾翁已殁，怆然感怀，为赋是词","dynasty":"清","author":"陆震","text":"夙昔羁何阜。记从君、欢场戏赌、醁醽千斗。自散华筵归故国，也拟蓬蒿长守。讵又被、饥驱出走。再上高堂三载过，喜故人、情好还如旧。又饮我，床头酒。凄凉泪落三更后。忆庚辰、残冬荒寺，群公聚首。雪恶风狂俱不畏，日日街杯在口。喜吟咏、宾文王叟。今我重来都好在，只此翁、已去泉台久。今夕会，翁知否。"}