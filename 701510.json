{"id":"701510","title":"陈朝纪不赴饮以诗来谢次韵二首","dynasty":"明","author":"黄佐","text":"小筑茅堂带碧峰，春灯春酒对芙蓉。水边霞绮明孤鹤，云外笙箫殷万松。洛社几人同杖屦，粤江今日聚萍踪。登临更作连床约，欲向希夷学五龙。东风初到种瓜田，细雨平添漱竹泉。莲蕊酒酣云谷里，梅花香冷石亭前。自撑钓艇消长日，谁拜樵夫问大年。深锁柴门调野鹤，莫教飞去避茶烟。"}