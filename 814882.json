{"id":"814882","title":"西江月","dynasty":"清","author":"俞士彪","text":"架上剔残金粟，镜前卸却瑶簪。看看月色转花阴。又是小鬟催寝。嫩柳私愁莺度，娇花暗怕蜂侵。低头无语自沉吟。坐皱湘裙红锦。午醉渐松鸦鬓，春愁暗损蛾眉。鸳衾绣罢已多时。留待玉郎同睡。架上鸟声寂寂，庭前日影迟迟。风摇帘幕燕交飞。片片花儿落地。贪耍惯抛残绣，禁寒强试新罗。泥人怀抱不腾那。狼藉满头花朵。玉子未曾应劫，红牙又索教歌。真珠帘外日西趖。误了小窗书课。"}