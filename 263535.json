{"id":"263535","title":"玲珑四犯·汉柏唐槐","dynasty":"现代","author":"王闿运","text":"汉柏唐槐，只陌上荒尘，长掩斜照。却访青门，双树绿阴寒罩。墙外碧玉交枝，浑不似、闰年生小。想向来、阅过沧桑，相伴岁寒三老。曾经御辇鸣鸾到。问游仙、梦痕谁扫。吹香密叶藤花外，古寺临官道。看尽灞上柳条，兵火后，依然春好。比六榕蛮地，空杳霭、云昏晓。"}