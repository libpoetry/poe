{"id":"725356","title":"相逢狭路间","dynasty":"南北朝","author":"萧统","text":"京华有曲巷，巷曲不通舆。道逢一侠客，缘路问君居。君居在城北，可寻复易知。朱门间皓壁，刻桷映晨离。阶植若华草，光景逐飙移。轻幰委四屈，兰膏然百枝。长子饰青紫，中子任以赀。小子始总角，方作啼弄儿。三子俱入门，赫奕盛羽仪。骅骝服衡辔，白玉镂啼羁。容止同规矩，宾从尽恭卑。雅郑时间作，孤竹乍参差。云翔杂水宿，弄吭满清池。欢乐无终极，流目岂知疲。门下非毛遂，坐上尽英奇。大妇成贝锦，中妇饬粉絁。小妇独无事，理曲步檐垂。丈人暂徙倚，行使流风吹。"}