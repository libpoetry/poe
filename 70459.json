{"id":"70459","title":"喜迁莺·云雷天造","dynasty":"元代","author":"元好问","text":"云雷天造。快嫖姚玉节，生平豪妙。野宿貔貅，江横组练，画角一声霜晓。鱼鸟简书知畏，草木威名先到。更谁似，并虎头飞将，封侯差早。谈笑。尊俎地，兵卫画戟，燕寝凝香好。伏枥雄心，缺壶高唱，意气不妨倾倒。父子一门忠力，唯有君恩须报。济时了。看郎山长对，元勋难老。"}