{"id":"786527","title":"送客归浙","dynasty":"清","author":"洪繻","text":"浙东此去三千里，海上蓬莱隔弱水。君归正值鲈鲙时，轮船一日秋风起。钱塘八月潮头高，君归好趁曲江涛。旧时范蠡浮舟处，未似君跨海上鳌。与君相逢在顷刻，与君别离成夙昔。寄语中原乐土人，莫作海岛居夷客！君居武林山水乡，西湖绿柳接红樯。山阴饮禊兰溪曲，风渚渔陶苕水傍。我居局促海山畔，山花、山鸟纷愁乱。鞭扑追呼过虎苛，茧丝抽索如鱼烂。年来山水益萧条，山林斮赭如焚烧。四海五湖深锁闭，千峰万嶂空嶕峣。乘风我欲随君去，葛洪未备移家具。神仙暂作陆沈身，日月漫迟夸父步！登高遥望云海东，浮帆一点暮天红。知君亦有烟霞窟，他日相寻钓浦中。"}