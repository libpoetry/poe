{"id":"1108712","title":"四和","dynasty":"宋","author":"刘克庄","text":"汉末名臣推北海，邺中才子逊东阿。老勤未辍吾伊读，烂醉时为尔汝歌。一滴何妨卢行少，五车安重惠施多。客来问话巴巴说，君不回头可奈何。删后元来尽有诗，此言莫遣邵程知。匹如东土生三叶，横向西江出一枝。俚曲俗方尊郢市，古音今少奏咸池。谁云老子无呵导，塘上蛙声鼓吹随。"}