{"id":"1250997","title":"水调歌头 和季琳端阳值雨","dynasty":"元末明初","author":"王行","text":"葵阳閟晴彩，榴火湿朱光。不知今日何日，烟霭涨蒲塘。已过清明时节，未近重阳气候，对景自斟量。应是家家雨，梅子要催黄。向朝来，寻旧事，问江乡。共言当此佳序，那肯负年华。虽阻绣茵斗草，不废翠蕤剪艾，更结綵丝长。昌歜缕香玉，情味付霞觞。"}