{"id":"1120852","title":"季共见和前诗次韵为谢","dynasty":"宋","author":"周紫芝","text":"当日梨园寿太真，荔枝香曲赐名新。麻姑萼绿双回袖，舞彻遥知不动尘。禁中分赐尽甘腴，旋琢壶冰积雪肤。闻道风流黄阁老，长须遗送玉川奴。人把江瑶比荔枝，枇杷楟奈更何疑。桄榔叶外和烟树，想得青红半熟时。樽前风味要人誇，瘴雨蛮烟度岁华。乞得水晶三百颗，绉红时看眼生花。雾縠囊悬小树红，芳香应入笑谈中。世间绝韵须真赏，人物当先数阿戎。"}