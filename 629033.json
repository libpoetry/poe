{"id":"629033","title":"送方伯谏还闽","dynasty":"明","author":"李云龙","text":"方生手指幔亭霞，咳唾落地生莲花。懒作豪门贵公子，欲从仙姥问丹砂。风前落笔啼诗鬼，腰下常携三尺水。二樵春暖牵□来，拾起琼芝满筐紫。南中介胄竞邀欢，角巾长啸游军门。一片玄云生盾鼻，坐令壁垒蛟螭盘。营前杨柳吹烟缕，画角声中落花度。流莺唤起故山情，袖却清风出门去。吾闻武夷之峰青六六，青溪九曲飘寒玉。归去凌泉洗白云，渐看华发生新绿。"}