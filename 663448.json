{"id":"663448","title":"送少傅刘先生祭扫归钧阳","dynasty":"明","author":"边贡","text":"夕霖清上郊，朝日丽层汉。倾都车马出，载路行人看。元宰辞掖庭，翱翔下东观。东观逶迤复道长，凉风飘转赐衣香。天曹旧识尚书履，秘阁新加学士章。秘阁天曹俱要路，一代人才真有数。御史中丞次第迁，总戎司马从容步。谔谔危言震百僚，岩岩师表重三朝。启心不负天王托，破胆犹闻北敌谣。昼锦归来故乡县，宋台梁馆经行遍。帑锡从教父老分，上珍独向丘园荐。三秋霜露石麟寒，四世封章帝泽宽。休对青山赋招隐，早看黄诏促回鞍。"}