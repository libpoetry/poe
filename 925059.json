{"id":"925059","title":"酿重阳酒","dynasty":"宋","author":"苏辙","text":"家人欲酿重阳酒，香曲甘泉家自有。黄花抱蕊有佳思，金火未调无好手。老奴但欲致村酤，小婢争言试三斗。我年七十似童儿，逢节欢欣事从厚。廪粟已空豆方实，羔豚虽贵鱼可取。病嫌秋雨难为腹，老咽馋涎空有口。折花谁是送酒人，来客但有邻家父。闭门一醉莫问渠，巷争不用缨冠救。"}