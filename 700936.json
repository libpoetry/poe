{"id":"700936","title":"五子诗五首 谢山人榛","dynasty":"明","author":"梁有誉","text":"矫矫被褐者，江海自沦迹。贫贱心所安，顑颔岂摧抑。用拙不求嬴，忧在骚雅熄。穷来抱影居，澹词蕴古色。耿耿烈士心，更著排难力。恩衔越石徒，友道不荆棘。耻贷监河粟，甘从于陵食。俯首问妻子，汝胡饥寒逼。蹈海乃何人，长啸吾自得。富贵与荣名，松菌固殊域。燕石诚可嗤，口珠尽堪衋。今古自一时，鸿冥讵能弋。大雅日已远，斯文竞驰骛。如何舍周鼎，淟浊宝康匏。李生奋东海，深湛托毫素。弃世吾不为，荣华吾不慕。智用修绠级，道由斲轮悟。荒哉千载心，希声在韶頀。刻商杂流徵，众耳信惊怖。悠悠复何言，邯郸踠其步。浮沉将安之，岁月不我顾。汉署共遨游，相期保中路。璚佩纷偃蹇，美人恐迟暮。八极自挥斥，先民有遗度。徐子负逸气，本自吴会奇。邂逅协心许，在昔未遇时。夙有餐霞情，空抱世网悲。揆余秉微尚，泔鱼伤暮知。握手自高吟，一一金石辞。赋客尽倾倒，珠光炫陆离。词园岂浪名，作者见于斯。立言多苦心，河清讵可期。荃蕙化为茅，陈词欲诉谁。骖乘赋已远，执戟志仍疲。感彼同怀人，愧无杂佩贻。勉哉体明德，岁暮良不欺。吏部慷慨人，早晚耽著作。所得皆经奇，郁郁济世略。高视凌千载，词赋悼寂寞。结藻灿国章，著论丽丹艧。感时赋长杨，菁华叹昭爚。烛龙耀天街，蔀屋徒萤爝。复古力何雄，怜才意不薄。末俗振风骚，平生重然诺。莫逆今昔希，词盟欣有托。古来贤达士，道在从龙蠖。瞻彼肃肃羽，万里翔寥廓。邴生宦业微，怀恩向丘壑。藉甚天下士，王生名日振。玄成有世业，江左挺斯人。早窥竹素园，作赋杨马伦。新篇扣哀玉，激烈吒鬼神。酒后雅吴咏，侠气凌高旻。傲睨天地间，谁知肝胆亲。词人久衰谢，柏梁徒埃尘。生也抗高义，斯道不缁磷。鼎铉期俊功，扬声天路津。岂学蓬蒿子，白首徒苦辛。余惭梧台石，君迈连城珍。用舍固殊辙，感赠以书绅。"}