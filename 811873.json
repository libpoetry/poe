{"id":"811873","title":"旅店题壁四首","dynasty":"清","author":"华蘅芳","text":"明知世路多艰险，且向幽燕作远游。袂障西风尘莽莽，心悬南国梦悠悠。短鞭着力常愁折，长毂能鸣似有忧。何必停骖屡回首，青齐山色正迎眸。才卸征鞍小息肩，匆匆又着祖生鞭。羊肠经惯奚辞险，马足虽疲尚肯前。渺渺燕云州十六，迢迢江汉路三千。雄心犹作闻鸡舞，莫向天涯更惘然。梦里年华客里天，蓬飘萍泊更谁怜。齐纨似雪堪裁扇，燕女如花解弄弦。雁足尚羁千里信，马蹄已破万山烟。比来我亦疲鞭蹬，未扑征尘便醉眠。历尽青山怨路遥，带围渐减旧时腰。南方香草徒惆怅，北地花枝更寂寥。此去亭旗休画壁，从来司马惯题桥。夜阑不作还乡梦，起剔残灯续解嘲。"}