{"id":"206442","title":"淳化五年秋八月二十四日钜鹿魏野江东僧用晦","dynasty":"宋代","author":"魏野","text":"危城闲登临，秋色际空碧。四顾廊且平，万虑忽然释。精诚日月暗，旷达天地窄。壮节但孤耸，愤气欲四射。盐穴狂风号，峭壁浓岚滴。胆气高虚空，眼目无疆城。幽耳如洗濯，刚肠若刳剔。高谭俗不闻，嘉句景来索。四时归牢笼，万象在咫尺。山势出嵩华，地界连虞虢。意脱喧卑场，神入清虚宅。千峰如聚拳，万木同森戟。白云闲不动，飞鸟忽相逆。平莎类裀褥，远籁当琴瑟。定交心欲剖，言利口难擘。不作蔽日云，愿为补天石。道在乐诗书，时平偃金革。笑傲得良朋，狂散绝勍敌。笔功压班输，酒肠欺乌获。逸思骤雨倾，欢情湍水激。玄门匪防御，学海讵沉溺。实果间酒巡，邻谷和歌拍，头鄙钟仪冠，足爱谢公屐。静胜贯兵法，默论通禅寂。聚散伤轮蹄，兴亡悲简册。回飚激吟魂，长空挂醉魄。泉石无荣枯，尘埃自休戚。鸟道晚采樵，人家晴种麦。暮野牛羊杂，重虚鹰隼击。涿鹿树围青，盐池霞照赤。画牛羡山相，狎鸥怜海客。古人何卑屑，束缚於名迹。"}