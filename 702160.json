{"id":"702160","title":"官居杂咏四绝句","dynasty":"明","author":"湛若水","text":"堂东小池二丈赊，池边古木集昏鸦。天光池上无多子，槐柏三株纵意遮。左任凭翼舞仙胎，疑是天门折翼来。世间或有胡卢血，只倩何人为取裁。黄杨古色老无皮，枝叶犹能荫北墀。输与鹪鹩低稳睡，月明清影对公移。舍北冬蔬新作畦，冬春之交生意迟。为嘱儿童须谨护，只愁鹅鸭践伤之。"}