{"id":"809539","title":"二月三十日亲统六军徂征漠北","dynasty":"清","author":"玄烨","text":"惟天尽所覆，眷命畀我清。自予莅鸿祚，恒愿销甲兵。狡焉窥北疆，属国横相撄。夙昔张挞伐，凶丑皆颠倾。赦之释不诛，开网全其生。怙终恣跳梁，边鄙摇群情。皇皇仁义师，声讨必有名。春雪洒贝胄，朔风捲龙旌。眷兹貙虎士，金革劳远征。于铄振我武，赫赫扬天声。"}