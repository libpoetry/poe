{"id":"996756","title":"舟子","dynasty":"宋","author":"黄庭坚","text":"黄须客子居水滨，水行水宿忘冬春。莽渺三江五湖外，短船无地不知津。弓弯夜月射鸣雁，舷系晓风歌采蘋。时望青旗沽白酒，醉煮白鱼羹紫莼。平生未识州县路，鸥鸟蒹葭成四邻。市人诱我利三倍，辍棹一出几危身。古来有道处渔钓，岂与荷担为儓臣。欲论旧业谁知者，满地车轮来往尘。言归明月沧波上，依旧操舟妙若神。"}