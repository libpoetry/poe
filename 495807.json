{"id":"495807","title":"贺新郎 七夕","dynasty":"明","author":"高濂","text":"风洗云痕净。展藤床、天街傍晚，罗衫较冷。银烛画屏萤拍扇，最好今宵夜景。看黄姑、试开妆镜。姱容为怯经年病。漫匀霞、腮颊填桃杏。把眉月，鬓云重整。痴呆银汉窥桥影。鹊声喧、香车七驾，彩鸾双逞。玉殿瑶阶传密意，宝枕华灯欢庆。且莫话、别来孤另。此夕人间心上事，指双星、暗把盟言订。更乞与，红丝胜。"}