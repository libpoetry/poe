{"id":"662178","title":"送王佥宪分韵得事字","dynasty":"明","author":"石宝","text":"出门仰青天，千里见孤翅。嘘气成采霞，百鸟不敢企。借问希有鸟，南游欲何事。一蜚历江海，再举掠恒冀。来游大韶庭，雍雍领群瑞。亦有阿阁颠，故巢尚深閟。帝许中翱翔，衔书泽憔悴。鸿鹄岂不高，鹰隼岂不鸷。一鸣天下春，所贵在纯粹。何异君子登，快睹歆士类。凤兮盍归来，德辉正光被。"}