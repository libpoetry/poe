{"id":"448344","title":"赠吴静山画师","dynasty":"当代","author":"陈永正","text":"吴子我所重，山川我所爱。吴子复何心，竟令山川改。既以渭水周其堂，又移华山作其壁。遥知失却莲花峰，西秦妇女无颜色。南岭沈沈何山高，吴子顾盼意益豪。满眼纷纷谁可人，吴子飞扬气益振。君家画圣道玄公，气息不与文人通。日日闭户写古佛，真迹至今安得逢。吴子买书不论价，吴子读书当有暇。他日携诗一相过，孰知阿蒙来吴下。呜呼，未必古人皆可师，君师天地之心兮我自无繁辞。"}