{"id":"267804","title":"满江红·四和，病中校梦窗词","dynasty":"现代","author":"朱祖谋","text":"一箭漳兰放。透筠帘、幽芬占断，酴醾宝相。欲写情芳无閒笔，空谷久消心象。展湘簟、波纹盈望。听雨独眠忘忧馆，正药烟、风定人微恙。壶漏水，几消长。閒愁依旧年时样。任输他、道书开阖，井华供养。归本欣然留亦好，何必丹砂气王。剩两眼、观书雪朗。一卷霜腴丛残谱，付人閒、秋士肠回荡。重按拍，试呼酿。"}