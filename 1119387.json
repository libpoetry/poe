{"id":"1119387","title":"京口呈张閤学","dynasty":"宋","author":"陈造","text":"归怀未用话南园，卧治于今又北门。但息儿啼宽上意，小稽霆击取中原。虎头锐视非无种，狮子当觞且勿喧。更恐谭公家世事，断无宣劝定惊魂。色辞他日慰凄凉，别去吴山楚水长。蚁国槐安消几梦，鹤归华表恐千霜。安排久餍冷官饮，软语重登君子堂。所惜将迎无暇日，妨人诗律悟濠梁。"}