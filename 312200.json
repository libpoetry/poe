{"id":"312200","title":"金菊对芙蓉·秋日","dynasty":"清代","author":"陆求可","text":"塞上风云，江间波浪，兼天接地成秋。看皂雕振翮，白鹭横洲。季鹰正忆莼鲈脍，冷芙蓉、寂寞渔舟。商飙起处，谁家玉笛，吹彻高楼。遥想白帝城头。听砧声急捣，惊散沙鸥。叹东墙宋玉，独锁闲愁。晚来大火流西极，敢天孙、望断牵牛。纷纷白月，絺衣萝薜，更上帘钩。"}