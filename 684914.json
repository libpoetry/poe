{"id":"684914","title":"寄别陈志鸿罢官归高凉","dynasty":"明","author":"王恭","text":"解印行歌出将营，千军流泪共含情。邹阳书上谁称屈，王粲才高赋谩成。天连故国铜鱼远，霜落寒江白雁鸣。自愧神交惊此别，不堪离恨更沾缨。得官何似罢官閒，闽海秋风一骑还。五岭黄茆通驿路，百城寒水接乡关。离心不醉霜中柳，归梦应寻鸟外山。闻说旧游多鹗荐，未应空老薜萝间。"}