{"id":"692547","title":"清平乐 赐从游万岁山词","dynasty":"明","author":"杨士奇","text":"御河冰泮。禁籞春光满。中使传宣陪赏玩。西过蓬莱仙苑。内街许骤花骢。新醅敕赐黄封。共侍翠华游豫，仰承霄汉恩浓。五云仙岛。海上蓬壶晓。红巘丹崖春正好。香动玉华瑶草。飞龙翠辇初来。翔鸾宝扇齐开。圣主乐同贤辅，愚臣自愧非才。广寒宫殿。晓驻黄金辇。天上彤霞平近眼。俯看碧云芳甸。乾坤六合皆春。荣光瑞彩津津。浩荡云飞川泳，甄陶总出皇仁。碧池千顷。湛湛涵天影。清似玻瓈明似镜。洞见柔条新荇。金鳞翠羽夷犹。红桡画桨歌讴。何幸盛时多暇，共陪太液清游。凤池龙舸。画楫黄金柁。亭午虹桥西畔过。琼管瑶筝相和。彤亭面面彫栏。天光云影盘桓。世外银潢玉宇，春前丽景清欢。小山千丈。粲玉蕖仙掌。鹤桧鸾篁森拱向。春逗万年枝上。黄金矫矫蟠龙。青岩洒洒轻风。口喷汪洋天泽，须教大地年丰。石渠清泚。宛转千花里。翠勺金莲传玉醴。潇洒落红流水。连茵坐饮悠哉。流杯饮过还来。圣主恩深如海，醉教马上扶回。瑞禽灵兽。自古希奇有。鸾凤来仪麀鹿伏。好似舜庭文囿。传宣特赐奇观。山呼拜舞腾欢。清世泰和嘉应，圣人道合乾坤。玉京仙境。瑞气融春永。明主承天天锡庆。雨顺风和嘉应。讴歌四海丰年。箫韶九奏华筵。圣世均调玉烛，皇图帝寿齐天。施恩宣化。一统函夷夏。端拱垂衣几务暇。光被普天之下。簪缨扈从游巡。乾坤万物皆新。荡荡太平熙皞，吾皇万岁千春。"}