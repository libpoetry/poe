{"id":"814117","title":"鹧鸪天 寓兴用稼轩韵同蘧庵先生作三首","dynasty":"清","author":"陈维崧","text":"斫屧吹箫吴市间，恨无大药驻红颜。诗情浩荡风前絮，身计微茫海外山。耽放浪，恣萧闲，烟波境界十分宽。新衔曲部兼茶部，旧署园官并橘官。曾倚瑶台喝月行，嗔他鸾鹤不相迎。当时酒态公然好，今日诗狂太瘦生。千百辈，尽容卿，问谁堪与耦而耕。灌夫已去袁丝死，沦落人间少弟兄。罂粟阑边已放芽，枝头梅子著些些。勤过小圃招晴蝶，闲倚疏林数暝鸦。无个事，帽檐斜，风光消得晚还家。陡然却忆前生事，看遍蓬莱碧柰花。"}