{"id":"1050159","title":"濡须山头亭子","dynasty":"宋","author":"郭祥正","text":"孤亭压危峰，绝景入平眺。双崖控巢水，禹力万古耀。林倾乾象辟，涛淙地轴掉。茅茨数椽屋，噫哉魏武庙。心殊岐山伯，迹异甘棠召。荒戍传遗灵，血食岂亡诮。吞吴势虽壮，晋起国旋剽。楼船战士去，沧浪尽鱼钓。平时欲何为，览古谩长啸。愁烟起孤壑，白鸟聚残照。谁令五月来，不见万山烧。又复想大雪，下上玉岩峤。重游莫能期，将归且停趬。诗辞搜亦苦，物状竟难肖。终篇写亭壁，翻惭画师妙。"}