{"id":"1131259","title":"陈文恭公挽词 其三","dynasty":"宋","author":"楼钥","text":"辅赞藏诸用，庸人自扰之。惟公知好静，与物尽忘私。德望仪群辟，威名憺远夷。伤心白鸡梦，梁木有馀悲。致主唐虞上，东山志不渝。衮衣重入觐，胡骑敢长驱。梦已商楹奠，朝犹汉殿趋。哀荣极终始，何止渡江无。唐虞千载道重光，奕奕元臣任赞襄。谢傅风流冠江左，晋公威誉比汾阳。折冲曾不劳声色，辅政惟先振纪纲。天意高高谁可问，坐令邦国叹云亡。德量汪汪万顷陂，直将去就佩安危。干戈虽在相寻日，休沐宛如无事时。奏罢未闻宫漏转，归来俄见哲人萎。哀荣终始谁能及，百世旌忠颂德碑。"}