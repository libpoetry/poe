{"id":"1004032","title":"安人赵氏哀词","dynasty":"宋","author":"程公许","text":"商飙之萧瑟兮，百草莽其披离。何深林之敷蕙兮，蔼芳华其不亏。物有生而专美兮，岂伊人而不然。阒浚房其窈窕兮，非从夫将孰称贤。媚璇源之驶浏兮，四仙之峰其巀嶪。衮衣蔼其硕肤兮，笄珈配之炜晔。有斋季女淑且明兮，天作之对奚苟求。懿玉屏之有孙兮，嗣宽閒之洁修。面嘉命其必敬戒兮，庶几君子之好逑。歌福履之将兮，咏室家之宜。敝屣珠玉吾何有兮，佩礼义而服书诗。顾俗好之骛荣兮，得则盈而失则沮。美君子其独不群兮，期百岁而偕处。夫何孤鸾一朝而舞镜兮，悼亡赋而鬓霜。念天秩之有典兮，幽明离隔其忍忘。冷辟邪而烬绝兮，叠旁行其蛛蟊。耿松冈之夜月兮，尚欣欣以从舅姑之游。悼人命其孰司兮，参大衍其非夭。信流芳之未沫兮，岂独华发而曰寿。苟天理之可恃兮，君子之步其丹霄。汤沐大国日可冀兮，尚足慰芳魂于一丘。"}