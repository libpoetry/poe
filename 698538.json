{"id":"698538","title":"庚子岁海印寺再举同年会纪事四首","dynasty":"明","author":"唐顺之","text":"伐木张新燕，攀鳞忆往时。重来散花处，更是聚星期。玉佩皆鹓侣，金河即凤池。独怜丘壑质，还复接芳仪。净院早凉生，佳宾四座倾。花间重识面，塔里旧题名。对酒怜萍迹，闻歌想鹿鸣。十年还此会，那得更无情。故游经绣陌，初地入松扉。可那看花伴，年年渐觉稀。一钟收宿雨，双树带余晖。若问龙池劫，谁能不醉归。梵宫邻帝苑，长此集儒绅。槛外诸天界，尊前四海人。星霜别后鬓，花月向来春。且共摅筹策，云台早致身。"}