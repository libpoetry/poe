{"id":"253441","title":"跋张舍人所收杨仲明天厩铁骢图","dynasty":"金朝","author":"王寂","text":"大宛山下汗血驹，麟鬐凤臆龙头颅。黑花细洒云满躯，倜傥不与驽骀俱。黄金络头老京都，注目落日思长途。圉人仗箠不敢驱，似听马语方踟蹰。呜呼龙媒已矣夫，林鸟恨对长风呼。谁能写照开新图，杨子妙笔非临摹。愿君著意收画厨，风雨变化防须臾。乃翁丞辖翼帝车，月旦人物评锱铢。亍金但赏骏骨枯，世上良马无时无。"}