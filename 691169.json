{"id":"691169","title":"九日与诸年友游栖霞","dynasty":"明","author":"李孙宸","text":"金陵三月客，今始试游踪。节是登高会，人怜话旧逢。市朝多变态，丘壑暂从容。物虑此俱寂，时闻云外钟。路遥频息驭，选石听泉鸣。暂谢区中累，聊深物外情。乱峰低晚照，一雁过秋声。何事尘簪绂，悠悠误此生。为怜山色好，向晚更提壶。选胜还初地，登高属旧都。秋迟留菊蕊，家远忆茱萸。共借空门宿，藤萝月影孤。"}