{"id":"561996","title":"梦游秦望山歌送客归越中","dynasty":"明","author":"贝琼","text":"秦望何崔嵬，削如青莲开。下临七十二湖之浩荡，上接三十六洞之萦回。梦中夜渡浙江水，轻如鹤背乘风来。欲求轩辕上天处，白云尚锁烧丹台。徒知有弱水，安可睹蓬莱。但闻松声万壑兮，夹飞湍之喧豗。赤日惨淡而无色，复殷殷之雄雷。踰千盘兮历百折，香炉玉笥左右列。山中二女问何迟，桃花落尽燕支雪。金鸡三叫失所在，惟想参差白银之观阙。龙绡寄别泪，三载犹未灭。有美一人兮佩珊珊，昨游吴门复东还。余愿从而上下兮，叫安期于云间。回首隔千里，可望不可攀。"}