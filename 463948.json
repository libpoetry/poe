{"id":"463948","title":"楚江","dynasty":"当代","author":"杨雪窗","text":"天吴鼓横澜，危立望寥廓。吾生渺一粟，万类在橐籥。龟蛇两培塿，蜂牖映城郭。飞梁度洪川，细带楚腰约。箭疾帆转小，孤叶云边泊。飙轮掣迅霆，络绎槐安陌。冥然思太初，天地入浑噩。造物真作剧，疏凿两沟壑。南者长江险，北者黄河浊。豪杰倚天堑，虎视奋雄略。蜗角盖世功，彼苍发一噱。俄顷惊涛息，钓叟观日落。童子六七人，春风聚相谑。悠游同队鱼，信有江湖乐。"}