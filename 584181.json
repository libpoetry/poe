{"id":"584181","title":"舟中望桃源洞","dynasty":"明","author":"黄衷","text":"鸣桡昼下白马渡，仆夫指我桃花源。洞门八里步窈窕，不与尘世通朝昏。乔松方竹递根裔，野鼠窃返神丹魂。念昔之官蹈滇海，吊古一再停驺轩。石桥药鼎足恍惚，黄冠俗态难为言。只今星纪动七阅，碌碌已四经丘樊。云林未便太幽秘，避地尽道神仙村。漏疏稍辩汉图籍，局促真觉秦乾坤。先王固有不治地，遗顽无亦商忠惇。提封圣代迈千古，薄海内外车书尊。紫芝逸老服陇亩，红桃不放桑麻原。閒人岂复问津到，破屋屡见逃租奔。轮蹄终岁峻坂滑，予亦晚傍风亭餐。寄怀何必尽真迹，画舸欲缆江凫翻。"}