{"id":"1115318","title":"甲子初春即事六首","dynasty":"宋","author":"杨万里","text":"老子烧香罢，蜂儿作队来。徘徊绕襟袖，将谓是花开。腊去寒犹在，春来花未开。东风忽然到，放尽一园梅。径李浑秾白，山桃半淡红。杏花红又白，非淡亦非秾。只有观书乐，其如病眼何。但令吾意适，不必卷头多。骤暖如初夏，通身退裌衣。只言寒已去，却等五更归。人怨花迟发，天教暖早催。不知要催落，却道是催开。"}