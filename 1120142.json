{"id":"1120142","title":"中秋佳月独游垂虹亭有怀胡完夫苏子瞻钱安道 胡完夫","dynasty":"宋","author":"陈舜俞","text":"五湖人住觉天宽，有月清秋似广寒。玉鉴光中数毛发，长虹背上倚阑干。栖鸦误晓啼还住，白露沾衣湿又乾。借问姑苏胡别驾，簿书灯火共谁看。月光清极向中秋，千古松陵此夜游。寥泬更无云碍眼，沧浪合是我维舟。浮生未有明年约，浅酌聊资到眼留。辜负金波三万顷，诗豪草圣在杭州。玉兔光中系小桅，长虹影里倒樽罍。一年此夜清秋半，万里无云霁色开。月女婵娟如有旧，波神安稳亦怜才。合须豪饮酬佳赏，不共乌台御史来。"}