{"id":"868706","title":"伟叔蔡兄来永嘉屡辱投赠于其归也奉俚歌为谢兼叙离索","dynasty":"宋","author":"叶适","text":"庆历故家忠惠后，性酷喜文疏嗜酒。飘风骤雨蛙蚓寂，草玄献颂龙蛇走。古人道大何不容，回空赐殖同升堂。若遇韩门亲指画，岂有不在籍湜行。水心可怜地如掌，读罢君诗一惆怅。文星今直正莆中，去觅掀天无底浪。"}