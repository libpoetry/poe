{"id":"805627","title":"石州慢三首 其二","dynasty":"清","author":"史承谦","text":"潦落琴书，孑尔长征，关河无伴。远游漫拟灵均，别绪纷飞吴苑。巴邱鼓柁，题诗黄鹤楼头，秋风袅袅吹江汉。何处九疑云，看遥天帆转。孤馆。登临应过，向鹦鹉洲边，细腰宫畔。定有哀砧惊梦，洞箫飘怨。月明乌鹊，望中隐隐江南，湘兰沉芷添肠断。红鲤尺书来，忆辞家王粲。"}