{"id":"1105127","title":"题何靖山人隐居二首","dynasty":"宋","author":"文同","text":"锦屏山下何夫子，铁带麻衣真古人。苦学诗来偷鬓老，乐为儒后却家贫。酒中酌月江村夜，琴上弹风鹤寺春。君已归寻旧闲味，肯骑肥马入红尘。因循失计下青山，却恨溪云占断闲。黄卷圣贤忻对语，青云岐路祗低颜。月墙槐影侵阶暗，雨槛秋花满目斑。自爱萧条真吏隐，心清不累有无间。"}