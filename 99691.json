{"id":"99691","title":"与毛令方尉游西菩寺","dynasty":"宋代","author":"苏轼","text":"推挤不去已三年，鱼鸟依然笑我顽。人未放归江北路，天教看尽浙西山。尚书清节衣冠後，处士风流水石间。一笑相逢那易得，数诗狂语不须删。路转山腰足未移，水清石瘦便能奇。白云自占东西岭，明月谁分上下池。黑黍黄粱初熟候，朱柑绿橘半甜时。人生此乐须天付，莫遣儿曹取次知。"}