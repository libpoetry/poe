{"id":"1112445","title":"宫词","dynasty":"宋","author":"张公庠","text":"学士经筵论古今，花塼日上两三寻。天颜有喜人知否，认得唐虞用意深。朱字衙香伴玉炉，丁丁莲漏月来初。文龙画烛摇红影，准拟君王夜读书。秘阁新开别殿西，玉蟾蜍对玉狻猊。奏书未惬君王意，内省夫人看御批。宿麦葳蕤绿未回，恶风惟解卷尘埃。平明瑞雪深三尺，万岁声中贺表来。玉虚新殿势巑岏，谁见壶中日月闲。消尽晓霞无一缕，数声清磬落人间。八月金茎露有华，晨曦才上散馀霞。朱书十字黄封酒，先赐王公执政家。月落银台初勘契，一声金锁禁门开。千官耸辔争朝路，驺士笼街宰相来。晨光初动阁门开，百辟匆匆避路回。千步画廊敲杖子，朱衣双引相公来。赫日炎风昼鼓迟，中官宣问到黄扉。传呼宰相槐街静，青盖摇摇未午归。北斗回杓欲建寅，宫嫔排备立春时。镌花贴子留题处，只待金銮学士诗。年华先到未央宫，嬉赏班班四序中。潇洒梅花元耐雪，轻狂柳絮不嫌风。御苑名花约万栽，芳心俱愿日华来。春风已暖梅先绽，长恨江南冒雪开。仙籞梅开淡淡春，夜来微雨渗轻尘。风和日暖难凋落，不怕倚楼吹笛人。晓雾溟濛似有无，半残红烛动金铺。黄莺不语梨花上，错认徐熙旧画图。四部韶音进玉卮，千官倾望柘黄衣。舞头再拜金阶远，画鼓连催卷队归。二月犹寒未有雷，江梅才谢小桃开。宫娥不放珠帘下，待得东风送燕归。尽道今来花信迟，凌晨宫女探春归。寒梅一朵金槃小，已有清香拂御衣。池北池南柳对黄，翠华游幸昼初长。宫娥从驾知多少，十里朱轮半日香。御柳丝长挂玉栏，不须惆怅百花残。还知三月春虽晚，好从金舆看牡丹。过苑中官排办时，江梅初绽两三枝。春寒呵手晨妆罢，帘外人催从驾迟。共惜流芳甚掷梭，初移夏琯已清和。百花飞尽酴醾发，留得春光数日多。端礼门开班已齐，金茎双立动晨晖。君王欲上逍遥辇，玉指纤纤整御衣。三月韶妍赏牡丹，更宜疏雨湿阑干。隔帘催唤陪春设，不道新妆粉未乾。再坐千官花满头，御香烟上紫云楼。万人同向青霄望，鼓笛声中度彩毬。禁掖人闲小小风，弹棋围坐柳阴中。正怜美酒杯中绿，又叹飞花席上红。仙韶一部选轻盈，独得君王记姓名。中使忽来催侍宴，匆匆不许暂调笙。选进良家备六宫，仙姿时得本从容。由来真色生人世，不在巫山十二峰。影娥池面碧溶溶，荡桨佳人夕照中。云髻不饶荷叶绿，罗裙未减石榴红。后苑宸游炎日长，宫中彊半坐回廊。鵁鶄鸂鶒银塘静，杨柳梧桐水殿香。清秋皓月正婵娟，的历华星亦遍天。欲上层楼须稳步，不同平地有金莲。承露双盘插碧空，楼台更在月明中。何人传得花奴曲，羯鼓声高满六宫。万字阑干菊半开，更怜清露点莓苔。仙韶使副呈新谱，得旨重阳侍宴来。翩翩红叶舞霜秋，紫禁人闲约胜游。手把金英思泛酒，登高还上去年楼。清旦宫中候上番，银潢轻淡玉钩残。山茶破萼江梅发，尽倚朱栏不避寒。治道精深日讲求，唐虞功德本优游。欲知兆姓千官意，万岁常瞻十二旒。显谟延阁照西清，玉轴牙签各有名。圣略秘机贻万世，君王垂拱致升平。月上觚棱进钥初，持更卫士匝千庐。动筒忽自银台人，把烛君王看捷书。玉堂催下葳蕤锁，除授唯容学士知。丞相捧麻宣读了，百僚欣惬拜丹墀。天语放朝春雨急，浓云偏傍禁城低。喧呼万马争归路，落絮飞花半作泥。清晓传宣赐御题，日华初动露华晞。集英殿上天香散，飞入千人白纻衣。过腊愆阳陇麦低，御封香合奉精祈。君王晓入凝华殿，远近楼台看雪飞。阊阖门开晓色回，禁涂迢递接银台。华簪簇簇呼班后，黄伞亭亭过殿来。六宫称贺各依班，庆诞遥瞻紫气间。中贵推排龙喜宴，大臣分奏两郊坛。月澹中官放钥回，倚云宫殿掖门开。綵床百步黄罗帕，于阗名王进玉来。上番宫女捲帘时，闪闪寒鸦拂晓啼。才索赭迎催进辇，紫宸门外报班齐。度腊深宫暖未回，半天金碧照楼台。百花须待东风发，只有寒梅傲雪开。过社馀寒迤逦消，东风送暖燕营巢。皇都春色宜登览，十二楼高出柳梢。仙籞春妍奉宴嬉，楼台偏与柳梢宜。鸣鞘声入千花去，黄伞低斜步步移。已过清明侍宴稀，绿窗春睡绉罗衣。残红并逐狂风去，只有桐花不解飞。百花成锦柳飞绵，才度清明上巳前。绣盖徐徐红日永，六宫游幸不鸣鞭。鸾帐薰衣赐御香，花阴未动日初长。人闲相约寻芳去，春困不禁千步廊。欲下金阶剪牡丹，夜来风雨怯轻寒。腰如束素天然细，不为伤春带自宽。杨花飞去落谁家，紫禁人闲惜岁华。谩向园林觅春色，折残枝上两三花。红芳渐少绿阴多，留得韶光满内家。不用金炉添麝炷，深闺剩挂木香花。银汉横斜近建章，九重深静闭兰房。六更未觉晨光动，自是仙家日月长。倦饮情怀春晼晚，宫槐新叶未成阴。和风习习帘帘捲，轻絮翩翩院院深。西苑池台驾幸时，内家朱毂尽陪随。满宫学士多题咏，不减词臣应制时。萱草初长花未开，共知青帝领春回。珠帘卷上琼钩稳，不碍薰风满殿来。浴兰佳节共欢娱，亭午香飞鹊尾炉。万里开疆元不战，金奁犹进辟兵符。晓漏初传第一筹，碧霄零露滴清秋。常娥收拾金波尽，不向鸳鸯瓦上流。霞散云消无一毫，四垂天幕露华高。兰闺妆罢移红烛，金斗温温熨御袍。菊吐金英媚晚秋，紫宸朝退幸西楼。内家排设珠帘捲，铁网珊珊十二钩。残晖未落两三竿，放散笙歌晚思闲。暂上层楼聊一望，红尘多处是人间。殿琯吹灰报载阳，内家相庆互飞觞。绣工未必能终日，昼景谁知一线长。交直归来绣幕开，红炉互劝辟寒杯。谁知飞雪轻狂意，倒学佳人舞袖回。黄罗双幅裹除书，新拜昭容称意无。真色不劳施粉黛，香闺虚挂十眉图。佳人唯是惜韶年，懒向红窗理管弦。锦席安排胡蝶局，深宫不忌赌金钱。长乐疏钟常送月，灵和垂柳只从风。还知天上人难老，颜色年年不减红。圣主忧勤览万机，日高前殿步舆归。太官进膳传呼速，御合翩翩入禁扉。诞圣嘉辰卜万年，寿觞初进起炉烟。仙韶才奏齐天曲，三十六宫人尽传。绣幕盘龙四面开，清和时候已春回。五弦调畅宸衷乐，坐觉薰风万里来。学士承宣到玉堂，中官锁院月侵廊。白麻诞告千官喜，皇子初封一字王。自昔丰穰为上瑞，万箱腾颂奏君前。史臣螭陛闻宣付，日历先书大有年。自古诗人咏具瞻，官仪丞相独尊严。三衙扣杖一声喏，只是朱衣略揭帘。太皞祠坛数级红，青旂摇曳日朦胧。人间未觉东风至，先入宜春小院中。小宴轻阴挑菜时，才人来进赏春诗。翔鸾台下梅先萼，射鸭池边柳未丝。宜春苑傍夹城东，从驾宫嫔乐亦同。偶会不须张锦幕，游人已在百花中。西苑春深奉翠华，朱栏千万护珍葩。不如直上红楼去，尽见琼林十里花。柳放金丝搭矮槐，御沟清影见楼台。落花流出宫城去，不似武陵容客来。踏青来往殊无倦，斗草输赢且少休。更上琼楼三十级，待看春色满皇州。冉冉残晖画阁西，宫人行乐恋芳时。遥闻索辇开黄伞，不尽花前半局棋。雨罢莓苔聊点砌，风停杨柳暂藏楼。明朝同奉昭阳宴，左右分明试彩毬。倦饮人闲春欲回，日华多处五云开。杨花满地东风转，半作轻毬衮衮来。闹紫繁红裹绿枝，一番风雨尽离披。瑞香独占深闺暖，帘外春寒都不知。掖庭初选即知名，新学吹箫数曲成。天上仙姝元不识，人间安得咏倾城。禁园春去偶同行，杏子垂垂叶底青。烧酒初尝人乐饮，绿槐阴下倒银瓶。东君回驭已春残，红日长时人意闲。玉鼻琵琶声正急，更怜莺语亦绵蛮。牡丹花品最为尊，内苑栽培特地繁。宫女多情看未足，不离雕槛到黄昏。碧瓦鸳鸯势欲飞，禁门深静日迟迟。玉箫吹遍新传谱，坐看黄鹂数换枝。上林随驾赏芳辰，曲赐黄封腊味醇。供帐不须劳幕士，垂杨为盖草为茵。南交司令已清和，满殿薰风日未斜。院院迎凉帘尽捲，金槃初赐御园瓜。天津一望碧泱泱，宫女移舟逐晚凉。只见平波红影动，不知莲艳间新妆。月华浮动上阶棱，侍宴归来掩绣屏。子夜酒醒兰烛暗，碧纱窗外度流萤。雪罢严寒殆不禁，紫宸朝退禁门深。君恩委曲人知否，数盏香醪抵百金。宴起昭阳索辇时，炉香偏上赭红衣。金门玉砌明如昼，宫女三千把烛归。夹城西畔小毬场，彩仗弯弯人对行。一样骅骝三百疋，金羁更伴绿游缰。中使传呼喜复忙，尽催歌舞到昭阳。薰炉烟穗须臾散，无奈衣轻不受香。自匀轻黛怯春寒，巧画双眉称绿鬟。楼上远山随指见，槛中新月对人弯。绮袖时宜不甚宽，自拈刀尺勘双鸾。锦茵拂掠春宵静，怯见飞蛾傍烛盘。朝退人归亚禁扃，金吾收仗暂纵横。诸郎入省鸣驺闹，低帽扬鞭一字行。"}