{"id":"1042751","title":"人日同弟侄会贾夷叔游射东园和仲冯以退之弄字韵次用","dynasty":"宋","author":"刘攽","text":"宦情本羁旅，节物犹戏弄。欻见林下风，初开水滨冻。登高举遗俗，剪綵随众用。暄和畅四体，杖履率群从。觞酒从我来，林塘复君共。捷奕判死生，劲弓严纵送。新荑缀高柳，潜颖发枯葑。天空雁相喜，泉洁鱼始纵。驰光若漫漫，来事常偬偬。君看飞云阴，既去不可重。"}