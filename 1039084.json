{"id":"1039084","title":"开泉","dynasty":"宋","author":"韩琦","text":"先茔东北隅，有泉渤而出。奔跳若爨鼎，万眼沸不一。始虽稍泓登，渐乃肆沕潏。吾尝展祀馀，爱玩必终日。爰从大旱来，数岁竭如窒。伤哉利泽源，顿尔藏于密。吾今具畚锸，试欲疏潜屈。开无数尺间，旧脉俄腾溢。涓涓力尚微，势已舒沈郁。我愿天道常，不使五行失。均调四气和，寒燠皆从律。宣其润下功，复得沾群物。"}