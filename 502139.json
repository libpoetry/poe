{"id":"502139","title":"古木寒林歌","dynasty":"明","author":"朱同","text":"遂阳山城万家邑，古木参天蔽原隰。虎踞老石龙回空，雷擘苍崖起群蛰。故人结茅溪上居，日临流水观扶疏。因怀万牛栋梁重，乘兴偶谒承明庐。沧海无际百川趋，挂席欲进空踌躇。故山乔木邈何许，但见万里连荒墟。秋风江山客衾簿，梦到家山旧丘壑。青林白日谁共閒，远望有人高倚阁。解印翩然归故丘，再睹古干交螭虬。栋梁无用甘樗散，与尔老寿同千秋。紫阳山人笔如舌，为尔写向鹅溪雪。堂上今亦生枫树，安得长歌继前哲。"}