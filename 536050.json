{"id":"536050","title":"行路难三首 其三","dynasty":"明","author":"王世贞","text":"陆不必车昆崙，水不必航扶桑。恩爱苟一亏，咫尺天茫茫，三飧诣莽苍。其腹犹果然，安能飧风吸露穷岁年。纵有王子晋，安得日日好容颜。出门各自顾，他人肯容恤。千言成桃李，一言变荆棘。白刃如雪金如丘，侠客报恩行报雠。不在里巷间，多在长安之道周。行路难，君自愁。"}