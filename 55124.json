{"id":"55124","title":"弘上人蓄秋山图","dynasty":"明代","author":"梦观","text":"万峰霜晴翠如洗，峰底行云度流水。西北高楼爽气边，江南落木秋声里。兼葭潮长鱼在梁，白鸥飞尽天茫茫。松根丈人读书处，时有疏钟来上方。仙槎影没银汉远，木末芙蓉为谁剪。何处凉风送客船，归来似是东曹掾。东曹颇笑未识机，挂帆直待鲈鱼肥。山川摇落已如此，不信草露沾人衣。平生画手不可遇，坐阅新图得真趣。题诗寄与沃州僧，吾亦买山从此去。"}