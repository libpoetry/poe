{"id":"752542","title":"壬寅春正四日晋郡小憩道中古庵信笔书此 其三","dynasty":"清","author":"何士循","text":"自我来太平，十日五巡乡。一到松门城，六夜宿箬簧。凡再至三至，新河及新场。足迹遍东南，更涉大陈航。乘风破海浪，百里犯重洋。兼至隘顽城，除夕食不遑。鸣琴易鸣笳，谁云不下堂。每每督队出，有如事戎行。前行列营哨，到处联团防。炮声雷訇匉，旗影风飞扬。冒雨群如沐，犯雪冻欲僵。我劳民未安，中夜起徬徨。且喜入新年，暂可息尘忙。行行复至郡，乃为迎送忙。"}