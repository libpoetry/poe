{"id":"1245750","title":"桑条韦","dynasty":"元末明初","author":"杨维桢","text":"桑条韦，著翚衣，开茧馆，缫蚕丝，顺阴配阳立坤仪。胡为乎，牝乘雄，黥面牝，雏飞笼，小鹦折翅栖桑中。天子不敢令，墨敕行斜封。执法不敢言，宫苑夺农功。隆庆池，相王府，云气成龙亦成虎。手提三尺正天纲，一夜天星落红雨。桑条韦，枝已折，叶已稀，上阳不可宅，飞骑不可归。天戈取血不衅鼓，全祭定陵陵上土。通化门前衰布奴，小白竿头画眉女。"}