{"id":"487106","title":"选冠子 闻秋虫有感","dynasty":"明","author":"朱茂","text":"半枕留寒，一帘凝露，四壁秋虫愁听。凄其诉月，断续吟风，不管孤眠不稳。还似初离别时，絮语喁喁，柔情耿耿。助幽怀作出，悲凉情绪，伴他长恁。记那日、步袜宫弯，苍苔移印，写尽梧桐清影。回廊笑织，曲槛鸣丝，携手红楼娇俊。谁分今宵对伊，荒馆败篱，唤人孤另。叹行云何日，重逢枉忆，露台玉井。"}