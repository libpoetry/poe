{"id":"949820","title":"湘东苑","dynasty":"宋","author":"周弼","text":"湘东王好开芳甸，亭台环绕朱栏遍。就中应教谁最多，庾信江淹日欢宴。七十里围高木栅，花柳烧残少颜色。取次华林建邺边，奚不移归帝王宅。曾经行处蘋芜漫，赖此名存悉歆羡。安知飞来不是旧时莺，舞去都非昔年燕。风擘残桃过短墙，更无人管任斜阳。惜春犹有伤心者，认作徐娘半面妆。"}