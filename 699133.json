{"id":"699133","title":"感遇","dynasty":"明","author":"徐熥","text":"山居绝尘鞅，众虑寡所营。长啸谷声应，抚琴薰风生。云流古洞湿，雨过寒潭清。年光自代谢，草木随枯荣。且尽杯中酒，遑图身后名。出门尽秋色，策杖登寒山。云来幽径迷，风急衣裳单。林深豺虎嘷，洞古虬龙蟠。路远人烟绝，日昃不得餐。蒿藜蔽田野，中心自悲酸。嚱吁望绝巘，始知行路难。不如归林卧，长啸赋猗兰。"}