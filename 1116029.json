{"id":"1116029","title":"偶作 其十一","dynasty":"宋","author":"杨简","text":"有心切勿去钩玄，钩得玄来在外边。何似罢休依本分，孝慈忠信乃天然。此天然处不亦妙，费尽思量却不到。有时父召急趋前，不觉不知造渊奥。此时合勒承认状，从古痴顽何不晓。道心非动静，学者何难易。痴云欲扫除，迅霆无异拟。无妄而微疾，勿药斯有喜。一轮秋月明，云为岂思虑。太极奚可图，可图非太极。矧复赘无极，哀哉可太息。何不观古圣，一一已默识。胡为复作图，交扰而曲屈。是孰知五行，五行皆妙质。不可离合论，浑浑体自一。安得孔子生，邪说俱荡涤。哀哉复哀哉，太息复太息。"}