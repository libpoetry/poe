{"id":"623137","title":"看山行","dynasty":"明","author":"郭之奇","text":"青山长许白云遮，林霭多端拥石霞。晓山素面朝天出，暮山微黛使人誇。朝暮看山山不厌，山容山意为我赊。混沌胸前时凿窍，虚空眼际日生花。独秀峰头烟抱玉，七星岩顶月飞华。虞山遥对湘山竹，漓水微同汨水沙。幽人占尽看山眼，山不远人人自遐。愿作山泉通落涧，愿随涧水入天涯。岭梅开遍催秾李，篱菊飘馀压露葭。相思江畔几回立，银河阻绝断星槎。惟有寒山朝暮色，飞光滴艳满清洼。此日看山兼忆水，使予愁绪益参差。"}