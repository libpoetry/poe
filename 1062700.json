{"id":"1062700","title":"正觉寺","dynasty":"宋","author":"谢逸","text":"避暑访禅客，顷作城南遨。秋风飒然来，草木鸣萧骚。复起水东兴，两桨摇轻舫。何处可盘礴，有寺临江皋。门户颇幽邃，野径深蓬蒿。升堂脱冠坐，洗盏倾浊醪。初筵谈名理，清言洗尘劳。徐徐杂诙谐，坦率真吾曹。尚馀清净业，诗成漫挥毫。人生一瞬间，逝水行滔滔。归与不秉烛，楼头霜月高。"}