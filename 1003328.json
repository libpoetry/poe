{"id":"1003328","title":"杨忠襄墓","dynasty":"宋","author":"游九言","text":"山云起兮阴阴，木啸风兮萧森。骨荒榛兮颓隧，野鸟怨兮清音。噫丙午兮燕安，蔼荐绅兮多盘。系苞桑兮弗戒，渝旧好兮开边。衅生兮召戎，澒大地兮尘蒙。粲承干兮百载，莽夷门兮庙宫。我踰邠兮梁山，蛇荐食兮江干。拥貔貅兮首鼠，纷雅拜兮后先。独立兮慨陈，人自靖兮此身。宁为鬼兮赵氏，肯涅缁兮虏庭。肴醑饲兮苟哺，弗自知兮貌赪。握玉麟兮拜犬豕，曾莫嗅兮膻腥。岂曰余兮独死，汝尸坐兮偷生。振英声兮阶下，气烈动兮清宁。凛名义兮身世，九鼎重兮一羽轻。翳翳兮幽藏，颓阳照兮山荒。发毛爪齿兮一世同腐，庙貌圭衮兮千古之光。春秋兮代谢，勿替兮烝尝。"}