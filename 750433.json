{"id":"750433","title":"龙岩州除夕醉后赋长句三首时将赴漳泉诸郡 其一","dynasty":"清","author":"江湜","text":"乱山环合龙岩州，锁门十日不出游。今朝独上城南楼，一望兮万峰起立入胸次，化为突兀磊磈之羁愁。归来对烛更凄绝，苦念明朝是元日。城头鼓角雄且哀，更闻一片春声来。千家爆竹如惊雷，火树焰焰烧成灰。此时主人醉我酒百杯，苍头行炙纷相催。羊腔鱼尾满案堆，众宾开口欢追陪。座前兰蕙庭前梅，镫烛照耀花争开。不知此中乐事为谁有，客泪多于主人酒。"}