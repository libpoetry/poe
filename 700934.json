{"id":"700934","title":"送傅木虚返闽中","dynasty":"明","author":"梁有誉","text":"远游返旧山，武夷何岖崟。凿户印壁峭，搴蕊历窦深。浮云足拟志，澄渊可比心。谁言鲜欢娱，丘中有鸣琴。谁言岩处劬，桂树有清阴。玉茹供晨餐，祥风披夕襟。陇泉多异脉，谷鸟多殊音。嗟哉还山人，冲夷难具寻。班麟倘可驭，迟尔罗浮岑。瑶坛蕴灵符，十秘何纷赜。玉洞忆仙言，千岁今始谪。天糜紫烟横，地乳玄窍辟。骖鸾忽履汉，吸景荡精魄。欲探冷暖池，终访金银宅。何事呼林央，非必餐水碧。暂憩倏以归，居然霄汉隔。愿从九仙隐，愧无三鸟翮。何以表不忘，岁晚松下石。"}