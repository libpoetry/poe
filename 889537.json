{"id":"889537","title":"和陶与殷晋安别韵送陈顺之赴官","dynasty":"宋","author":"吴芾","text":"子往治畿邑，趣装亦良勤。惠然来过我，话别更情亲。顾我老且病，已与死为邻。独思陪胜侣，倍觉惜清晨。忍唱阳关彻，与子从此分。愿子且少驻，醉我瓮头春。子虽未宦达，意气已凌云。今去天尺五，腾上岂无因。要无求速化，切莫虑长贫。抱才能自重，何患不如人。"}