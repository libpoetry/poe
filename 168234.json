{"id":"168234","title":"韩忠献北道京邑二帖赞","dynasty":"宋代","author":"岳珂","text":"扶桑擎日，厥干万尺，以为公笔。天寿平格，元圭昭锡，以为公墨。阴阳阖辟，鳌柱立极，见此伟特。太山绝壁，九河碣石，莫动笔力。有云五色，曾著瑞籍，多士辟易。繄天实启迪，岂以诩饰，如彼韦陟。公骑鹏翼，归侍帝侧，有是遗迹。荣光交射，星月珠璧，终古不忒。维珂之得，再拜叹息，坱圠孰测。几几赤舄，尚想公德，永镇下国。"}