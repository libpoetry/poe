{"id":"1115210","title":"送广帅秩满之官丹阳二首","dynasty":"宋","author":"杨万里","text":"北门卧护要耆英，小试胸中十万兵。天借金山吟落月，身兼铁瓮作长城。何如岭上因归路，摘取梅酸去作羹。已有紫泥教诣阙，便应留住付钧衡。南海元戎禁从臣，却升北斗捧星辰。回头五岭忽千里，屈指十贤添一人。笑别广平堂下月，归看太极殿前春。一尊话别端何有，绿水青山更白云。"}