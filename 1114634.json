{"id":"1114634","title":"游云居三首","dynasty":"宋","author":"李彭","text":"山林投老更疏慵，尚有跻攀兴不穷。绝壑久忘蛇起陆，寒窗聊食雁来红。人方嵇阮似无愧，诗比阴何或未工。永夜不眠茶作祟，一灯明暗鸟呼风。故岁新芽约略黄，重来败叶带飞霜。寻幽少脱尘劳梦，访旧颇熏知见香。深谷鸣钟云暗淡，半峰斜照树微茫。去天尺五今应是，璧月珠星挂上方。群峰罗立紫崔嵬，无复市声蚊聚雷。远峤云屯飞鸟没，寒江烟敛健帆开。暖眠犊子阳关草，香逐蜂须阴谷梅。散策扪萝觅归路，摩挲苍石更裴回。"}