{"id":"843759","title":"落花，和贡觉原韵","dynasty":"清末民国初","author":"许南英","text":"飘泊如花真薄命，辞枝委地尚馀馨。东风御柳逢寒食，冷雨幽窗泣小青。金粉六朝春色老，绮罗一梦酒魂醒。綵章愿乞东皇驻，惆怅风猋雨又零！呼童拥帚石栏来，收拾残红锦绣堆。凭吊香魂空涕泪，经营花冢自迟徊！坠茵坠溷都侥倖，随雨随风转费猜！疑是瑶宫天女散，人间可有雨花台？伤心花事近高楼，瞥眼春风去不留！柳拂青旗摇槛外，桃飞红雨落枝头。美人谣诼频相妒，名士因缘竟自投。廿四番风都寂寞，中宵望月转生愁。东风惆怅百花残，徙倚无言十二栏。铁笛江城何处弄？瑶琴空谷几人弹？种桃禹锡重来尽，梦笔文通一例看！况是天涯沦落客，伤春心事不成欢。"}