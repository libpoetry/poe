{"id":"900935","title":"神功盛德诗 其四 猗欤","dynasty":"宋","author":"华镇","text":"猗欤道真，厥心希微。我则道之，万物纷错，我摄之以无为。股肱良矣，心膂则奇。荡荡妙用，民莫之知。既绥寰中，亦静四夷。承休垂裕，维君维师。雍雍和声，召彼协气。散为丰年，凝为嘉瑞。三脊之茅，四海之美，惟帝王是致。岩岩太山，升于天中。鸾舆戾止，玉检金封。汾脽千里，亲飞六龙。上下昭报，神明以通。在昔图书，出于河洛。有龙有龟，前圣之作。惟天无亲，德侔斯格。我躬受之，宝符神筴。"}