{"id":"683104","title":"次韵兄调弟希政并柬郑叔度","dynasty":"明","author":"方孝孺","text":"百年乔木阴当户，五亩幽居水映茅。好古喜寻遗老问，避喧懒与贵人交。从兄受学惭苏辙，与弟分财笑薛包。孝友传家得无愧，聚蚊免使退之嘲。乡闾儒术许谁加，弟唱兄酬兴未赊。经济有心惭薄德，安居无事任贫家。日高瓮牖蜂穿纸，潮落江汀雁聚沙。却叹离居趋侍日，时来相对卜灯花。"}