{"id":"820635","title":"金盏子","dynasty":"清末近现代初","author":"吕碧城","text":"芳褉停修，花叶慵书，一年春晚。怜病蝶依依，相婉娩、同是梦中虚艳。隔帘小影凄迷，倚珍丛寒浅。黄昏又、风雨洗残，梨粉早成秋苑。法曲绝弦按。弄繁会、哀音尽拂乱。禁他曲终易变，怕音尾、一唱更赢三叹。众里先避华筵，当笙歌未散。更休待、银烛殒风，满堂花黯。"}