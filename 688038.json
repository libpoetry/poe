{"id":"688038","title":"飞来寺胜景古迹 钓鲤石","dynasty":"明","author":"朱士赞","text":"异石枕江沮，曾闻钓巨鱼。年来波漾月，应是网罗疏。逐伴归山去，持环扣寺还。千秋传异事，吾意有无间。空闻榴五色，幽隐隔蓬莱。想在慈山里，云深长绿苔。兀兀山巅石，隐然狮子眠。多罗一问后，寒暑又千年。有石峙江干，达么曾坐此。谭经自何年，祇见石如砥。石上龙磨角，磨痕今若何。忽看风骤发，霖雨沛江河。曾闻幡挂岭，万里翊王师。金鼓仍今日，何因再竖旗。仙令曾勾漏，行踪亦有坛。潇潇玄鹤杳，无地觅还丹。韦氏人存否，名园事有无。不堪时代远，披棘问荒芜。文犀无处觅，金锁已尘寰。满目沧江迥，渔舟自往还。酌水涤尘襟，临流思不禁。定心云止水，不定最人心。深涧迷芳草，晴云鼓枻来。王孙何地隐，空有读书台。解网今何世，馀恩及物多。乾坤元浩荡，鳞介任清波。浈江东注日，银浪忽成堆。岂有东流柱，盘旋水自回。寺古临浈水，波澄映碧山。夜来泛钓艇，清磬动前湾。驱虎人何去，移文碑尚留。精英元耿耿，山鬼夜悲愁。最高元古寺，此地半云亭。未了登高兴，须从此一经。潭深难觅锁，寺古尚悬钟。万籁清宵寂，惊人晓暮中。欲逞穷高志，跻攀最上头。千峰似忽小，一线水东流。江潮频古峡，峻岭异云蒸。当有钟灵者，清朝起翼冯。"}