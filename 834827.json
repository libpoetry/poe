{"id":"834827","title":"双双燕 为陈敬如题《燕燕楼图》","dynasty":"清末民国初","author":"何振岱","text":"柔风倦日，正开遍棠梨，零花谁主。伤春有客，爱听素禽低语。忙煞双飞燕侣。惯掌上、回身娇舞。有人洒酒花前，署作奁台香史。眉妩。筝床暗睹。认旧宅新巢，锦书红缕。分明相识，漫记赵家院宇。为语楼前茂树。莫遮断、珠帘疏处。直饶自在回旋，趁取朝朝暮暮。"}