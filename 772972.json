{"id":"772972","title":"癸巳1893夏台南郡久不雨时余随同镇道虔诚祈祷不胜殷盼赋此","dynasty":"清","author":"唐赞衮","text":"赤日烁田园，渴雨麦焦死。田园复何有，黄埃间苍耳。痴龙抱珠眠，无术鞭之起。农夫吁群神，邑令走社壝。我心方惄然，咎人更咎己。闭门星月下，陈词窃长跪。谴责加闾阎，请自长官始。瘝职当受辜，勿移于赤子。祝罢复出祷，惭惶意无似。何时雨倾盆，野色青一洗。"}