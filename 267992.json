{"id":"267992","title":"买陂塘·凉夜","dynasty":"现代","author":"何振岱","text":"过黄昏、斜阳收了，画帘几桁催卷。窗灯不上情更好，月出梧桐庭院。花气袅。几缕柔风，催趁虫声懒。罗衣早换。尽美睡堪寻，零诗漫拾，已是夜过半。秋期近，仰见疏星远汉。新凉消息谁管。山中猿鹤怜归晚，我已心先南雁。诗梦浅。怕古寺、钟晴密杵摇偏缓。纱帷漫卷。任藤枕频欹，晓凉未减，安簟宜清旦。"}