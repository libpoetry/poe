{"id":"279210","title":"采绿吟·出西直门循海淀至玉泉山，水木明瑟，畦畛播琴，浣花风景，髣髴遇之。仍次前韵","dynasty":"现代","author":"周岸登","text":"短笛风前倚。故苑水，国门西。黏天绿树，绕堤芳草，宜画宜诗。剪沧波、碧浸银河里。万妆镜澈琉璃。藕丝长，蘋飔软，凭将清恨遥寄。因念锦城边，花潭上，遨头歌筦柔脆。小酌忆当垆，几贳却春衣。认襟痕、残酒香留，行吟苦、菭壁更慵题。归期阻，辽鹤梦中，曾识翠微。"}