{"id":"1213627","title":"偕翰林学士刘东崖礼部侍郎李两山登悯忠寺阁","dynasty":"元","author":"陈孚","text":"天京朝万国，十二舜神州。宫阙开中禁，关河拱上游。扶桑彤气近，析木绀光流。剑佩千牛卫，旌幢五凤楼。玉泉蟠地涌，金塔插天浮。北岳瑶符出，南溟瘴雾收。人皆跻寿域，我亦步瀛洲。智不如犀首，痴犹过虎头。帝恩难独报，儒术幸同俦。偶此登阿阁，悠然望蓟丘。长庚欣识李，太乙愿依刘。雪拥飞狐夜，风号涿鹿秋。黄花堆径湿，红叶带城幽。且尽一壶酒，掀髯送白鸥。"}