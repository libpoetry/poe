{"id":"561911","title":"送金子厚归杭","dynasty":"明","author":"贝琼","text":"故人金子厚，四十犹落魄。扁舟溯江涛，访我黄山脚。我惭老穷经，春蚕空自缚。羡君神仙姿，翩翩九皋鹤。不上光范书，暂卖壶公药。高视万物表，道尊卿相薄。山中十日留，穷天慰离索。联诗出险语，酌酒成大噱。东风碎河冰，归思中夜作。鹅黄催柳条，椒红折梅萼。重来未有期，惜别中颇恶。俱宜慎出处，一瓢宁改乐。飞鸿正南来，有书幸相托。"}