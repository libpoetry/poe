{"id":"1121477","title":"朝宗以诗赠行和酬二篇一以留别一以谢诗","dynasty":"宋","author":"欧阳澈","text":"漱醪常共醉淋浪，鱼目惭游涨海傍。琴听雅音弹碧玉，鼎分灵剂炼玄霜。缠肠锦绣篇章丽，入室芝兰燕寝香。此别未应徒尔耳，鹏程万里事难量。锻鍊新诗摘锦囊，笔驱秀丽汝川傍。气横阿剑疑干斗，韵逸丰钟必待霜。遒劲狂挥毛颖疾，淋漓醉扫麝煤香。珠玑喜就鲛人乞，收拾端期百斛量。"}