{"id":"697999","title":"夏日久雨简高介亭三首","dynasty":"明","author":"赵完璧","text":"淫雨凄凄久不收，烟云迢递暗沧洲。画檐泉落消烦暑，疏竹凉生歘早秋。青眼谁为心上友，苍筠梦绕浒南楼。芭蕉声里无穷思，独倚閒窗听未休。对雨高斋兴未收，幽居清旷亦仙洲。云来云去朝还暮，花落花开春又秋。已遣乱蛙喧鼓吹，不成雌霓挂岑楼。巫阳合自仙衣湿，何事霏霏不肯休。溪头雨暗钓纶收，蒻笠才归芦荻洲。逸兴唤来西舍酒，清风卧向北窗秋。梧阶滴破江湘梦，烟景题堪海岳楼。日夜潇潇浑不已，老怀佳趣亦无休。"}