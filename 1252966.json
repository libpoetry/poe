{"id":"1252966","title":"漫成","dynasty":"元末明初","author":"刘基","text":"春晓正堪睡，娂他窗上明。无端双楚雀，又向屋头鸣。明月圆复缺，春风去不来。泪随花雨落，点点在苍苔。昨夜三更里，还乡梦却成。朦胧半惊觉，连唤小儿名。日暮庭阴合，斜阳复照檐。不禁风絮乱，寂寞掩重帘。病身劳应接，长日掩荏扉。燕子来何晚，春归寒未归。炎赫迎新节，绨袍洗未乾。那知一夜雨，更作九秋寒。萱草花空发，丁香子又生。浮云无处所，孤月不须明。泪为看花落，愁因对酒多。良辰不再得，衰莫欲如何。望帝千年魄，声声是泪流。空庭无竹树，省得一春愁。"}