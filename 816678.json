{"id":"816678","title":"三台令 洞庭杂兴","dynasty":"清","author":"董元恺","text":"万顷平湖似镜，千峰列嶂如环。处处倪迂范缓，家家雾髻云鬟。策杖丹梯翠巘，肩舆绿意红情。籍草争来献茗，提壶忽地听莺。幽是包山林屋，高为飘渺仙峰。揽胜石公石姆，探奇大龙小龙。锦泛千层桃浪，光摇万树梨花。树树红飞白雪，层层碧映朱霞。销夏山林城市，中春剖橘搓橙。一叶舟浮个个，前帆阁带盈盈。宅有鸱彝少伯，巷传角里先生。山果赧颜可摘，湖鱼缩项旋烹。日落山空响梵，风来树杪生涛。一卷洞中周易，三杯醉后离骚。"}