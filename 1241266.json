{"id":"1241266","title":"题赵善长为李原复所画山水","dynasty":"元末明初","author":"王逢","text":"日光青寒杀气白，山童林髡水缩脉。城舂堕指[扌朱}送馁，莽苍坤舆大宵宅。齐东赵原吴下客，辞荣养母韩康伯。酒狂忽忆雍熙时，画法荆关海岳窄。魁峰杰岭大将颜，秀厓峭壁仙卿班。云岚滃勃嵩华表，石栈荦确崤函间。翚飞楼阁深翠隐，兽群远迹人烟近。一瀑天垂雪练绅，万松花落黄金粉。森萝翳槲杳莫尽，若闻行歌采芝菌。旁观众攫攘，妙洒独心苦。神工精会合，鬼物毛竦竖。烓爨扁舟露沙溆，磨轮新坊俯场圃。雌伏鸡窠悬在梁，磬折田翁饲其牯。土膏不假酥雨润，帘脚似逐东风顺。贡联包匦旅裹粮，驴驱马驮力角奋。怛然阁笔泪满腮，龙虎虚卧滦阳台。累朝德泽百年运，短褐老去江南哀。我诗题罢春泼眼，又见他乡鸿雁回。"}