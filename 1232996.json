{"id":"1232996","title":"梅花引","dynasty":"元","author":"周巽","text":"君不见西汉梅子真，精魂化作花中神。君不见开元宋广平，辞语采得花中英。铁石心肠赋偏丽，神仙风韵气独清。江南十月芳信早，萼绿花开照晴昊。玉树皎如冰雪明，诗人吟到乾坤老。万松岭下月昏黄，忽忆故人天一方。折得繁花无使将，空山月落遥相望。霜寒野迥闻残角，撩乱漫空香雪落。长啸曾惊洞口猿，高吟欲借山头鹤。几回踏雪过溪桥，满眼白云寒欲飘。倚竹相看攲翠袖，归来三日香不消。扬州岁晚花犹盛，闻说东皇消息近。笑问花神不肯应，为君倾倒酬清兴。我歌梅花引，劝饮君莫辞。大羹调以黄金鼎，旨酒酌以白玉卮。气转洪钧在顷刻，挽回春意非君谁。"}