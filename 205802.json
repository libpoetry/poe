{"id":"205802","title":"念奴娇·洞庭波冷","dynasty":"宋代","author":"叶梦得","text":"洞庭波冷，望冰轮初转，沧海沈沈。万顷孤光云阵卷，长笛吹破层阴。汹涌三江，银涛无际，遥带五湖深。酒阑歌罢，至今鼍怒龙吟。回首江海平生，漂流容易散，佳期难寻。缥缈高城风露爽，独倚危栏重临。醉倒清尊，姮娥应笑，犹有向来心。广寒宫殿，为予聊借琼林。"}