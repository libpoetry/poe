{"id":"950328","title":"呈伯父元仲二首 其二","dynasty":"宋","author":"周麟之","text":"干戈十年馀，荏苒百忧至。谁怜齿未壮，遽失綵衣戏。扪心天不闻，空下千斛泪。藐然一星孤，未忍随以逝。雨湿新松楸，尘生旧鞶帨。奈此愁绝何，况复形梦寐。萧萧风树悲，此恨岂有既。念昔龆龀中，从公识奇字。一从江淮别，岁月不复记。公寻武夷春，我友颐山桂。此来忽相见，再拜只流涕。忽忽悦情话，恍若已隔世。先人有遗经，夙夜焉敢坠。馀生倘未殒，肯负平日志。但恨不及亲，临风一歔欷。"}