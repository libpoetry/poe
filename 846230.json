{"id":"846230","title":"沁园春 其一 寿冰壶刘监丞，以竹为寿","dynasty":"宋","author":"无名氏","text":"径竹扶疏，直上青霄，玉立万竿。似冰壶潇洒，虚心直节，清标贞干，风月无边。清荫盈庭，细香满座，凡款公门皆七贤。称觞旦，与松梅并祝，辞表南山。绵延。龙种儿孙。列砌森庭栖凤鸾。况节楼辟命，管城草檄，计台琐试，玉笋联班。盛事重重，荐腾楛茧，渡蚁阴功须状元。燕山乐，又使符踵至，趣赴淇园。"}