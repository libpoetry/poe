{"id":"1238935","title":"我出何所适","dynasty":"元末明初","author":"叶颙","text":"我出何所适，行吟对清晖。著我烟霞屐，制我芙蓉衣。天风扶瘦策，山云锁幽扉。下同麋鹿游，上与猿鹤飞。小草陈野色，幽花发馀辉。无一不自得，深愧畴昔非。嗟彼世网中，对面触祸机。樽俎潜鸩毒，笑谈杂嘲讥。甘心陷危辱，畴能察先几。世缘吾已断，世好吾已微。惟有金华峰，相看不曾违。荣华虽足贵，林泉不如归。去去不复返，永食南山薇。"}