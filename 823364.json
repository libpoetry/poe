{"id":"823364","title":"扬州慢 冒鹤亭水缋庵填词图，次姜白石韵","dynasty":"清末近现代初","author":"吴湖帆","text":"金粉名园，玉虹佳丽，洞天几许行程。望红尘麦秀，遍断陌芜青。叹公子、年华耄矣，素怀离客，空梦销兵。对梅花零落，年年哀赋江城。广陵嗣响，恁秋风、涛汛多惊。恨旧梦难贪，新愁又惹，消受无情。纵得砉然长啸，横江下、独鹤声声。镇东南词脉，迦陵低拜先生。"}