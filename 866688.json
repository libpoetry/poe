{"id":"866688","title":"送开守解印","dynasty":"宋","author":"冯时行","text":"穷冬自萧疏，小垒玄云开。使君掷虎符，行矣何遽哉。父老相与言，未言心已哀。自云好使君，抚我如婴孩。天不为我旱，人不为我灾。使君今已行，力挽不可回。举手向父老，听我勿我猜。赤骥万里足，瑶池倏往来。伏枥方丈间，何其等驽骀。丹凤隘寥廓，五湖看如杯。修羽落樊笼，安得一毰毸。骥非伏枥姿，凤当翔九垓。使君禀天秀，磊磊真长才。峡里三家村，胡为久徘徊。况与艰运偶，中州涨胡埃。天子急亲贤，搜访尽草莱。一麾谅其微，千里良需材。弃去自腾踏，为国除祸胎。父老休嗟惜，功勋在云台。"}