{"id":"1236194","title":"樵云五景诗 悠然佳趣","dynasty":"元","author":"李穆","text":"迹远尘嚣地更偏，心游物外兴悠然。夕阳欲下鸟飞尽，喜有南山在目前。乱山深处结茅亭，暖日烟霞锁翠屏。松下茯苓秋可斸，投簪从此老岩扃。轻岚作雾曙光微，翠湿高松露未晞。天畔倚栏人乍起，一声山鸟近檐飞。桥下泠泠漱玉鸣，出山不似在山清。有人高枕云根卧，何必沧浪在濯缨。生涯随分乐樵苏，弛担归来日未晡。松下清风宜少憩，终南捷径苦崎岖。"}