{"id":"799831","title":"水口驿","dynasty":"清","author":"孙蕙","text":"危峡束急湍，怪状拥滩路。划然敞一门，石齿一一吐。舂声响奔崖，人语出深树。竹屋高连云，户户层巅露。午峰接檐前，炊烟杂山雾。居者如穴鼠，出若翻孤鹜。作息烽火馀，星散屯野戍。邮传今复增，力役连朝暮。虽称阛阓民，无地谋生聚。岸侧见樵苏，十九无完裤。潜语问士居，苦役兼苦赋。海上未厌兵，天远谁可诉？"}