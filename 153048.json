{"id":"153048","title":"金山游·轻舠放中","dynasty":"宋代","author":"贺铸","text":"轻舠放中{左氵右霝}，岸远春风壮。楫师俯仰呼，天水争簸荡。吾方扣其舷，聊赓小海唱。梢回即东麓，侧磴联屦杖。危刹表层巅，疲筋蹑牵强。斜廊缭复殿，鱼脊分背向。放日四垠宽，秋毫入吾望。侵云铁瓮垒，崛起去缘傍。映日海门山，不蔕沧波上。吾虽百石吏，平昔有微尚。俄得金仙徒，翦萝开岫幌。誓投桑榆年，浮玉翁自况。"}