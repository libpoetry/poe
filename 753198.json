{"id":"753198","title":"武昌寒溪访陶桓公手植桂用少陵古柏行韵","dynasty":"清","author":"范轼","text":"团团月照西山石，下有古桂高千尺。参天黛色欺老松，拔地苍柯傲贞柏。幽崖晚绽金粟香，密径朝涵玉露白。长留人世阅兴亡，历尽沧桑谁护惜。陶公昔日镇江东，澄清江表生英风。坐踞胡床发啸咏，行携仙友娱晴空。晓波近挹樊口水，疏林俯瞰吴王宫。直与鹫峰现法界，疑蹑蟾窟非人功。吁嗟人往名已重，太息偏安谋不用。百回运甓费辛勤，两翼冲霄谁纵送。春华枉自集甹蜂，秋实何曾喂丹凤。祇馀过客任攀条，遗植于今说隆栋。"}