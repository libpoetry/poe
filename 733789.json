{"id":"733789","title":"题施愚山卖船诗后","dynasty":"清","author":"王士禛","text":"国家急廉吏，将以风百僚。如何十年来，吏道纷吴敖。哀哉此下民，鞭朴分安逃。鲁山与阳城，斯人竟难招。江西饱乱离，白骨填蓬蒿。石田废不治，遗黎杂山魈。一二老寡妻，茕茕困征徭。昔者数守令，为政严风飙。峻令盛诛求，细不遗龀龆。金玉竞辇致，乐哉共宣骄。宪府前上寿，鞠?一何劳！公堂侮下民，意气一何豪！寡妻哭向天，血泪埋荒郊。乱后几孑遗，乃以资汝曹。是时宛陵公，持节吉临交。为政贵简易，洁己先清翛。放衙苔藓净，飞鸟营其巢。赋诗弹子岭，慷慨同《石壕》。白鹿与青牛，斯道谁鼓橐，公独奋百世，皋比陈唐尧，廉耻存纲维，义利穷毫毛。兰芷变荆棘，孔鸾革鸱枭。汝曹即不仁，宁终肆阚虓。七载一舸归，无物充官艘。两部万黔首，留公但号咷。读公《卖船诗》，中心何忉忉。填膺抒此词，庶以备风谣。他年韦丹碑，会见留江皋。翘首望宇中，烟火尚萧条。安得百施公，为时激顽浇。"}