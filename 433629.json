{"id":"433629","title":"甲申九月钞顺德蕲春两黄先生咏怀诗注成偶效其体九首","dynasty":"近现代","author":"程千帆","text":"沈痛出诙嘲，奇倔纳平澹。古来惟阮陶，其道差一贯。窈窕千岁人，盘胸袛冰炭。短檠照遗篇，晤言用永叹。活活门前水，桤林傍萧疏。秋原欸绪风，俛仰成笙竽。方流复圆折，出没随禽鱼。李叟崇上善，此意通玄儒。柔弱生之徒，逝者如斯夫。绕窗风雨声，徬徨送遥夜。虚堂凝素魄，寒庭木叶下。岁月何飘飖，往来逐冬夏。今吾非故我，绿鬓天不借。王乔如可依，曰余早严驾。层城矗青云，弱水回惊湍。楼台涌金银，苑囿森琅玕。洞房连曲室，妙伎发哀弹。群仙寿而康，下土饥且寒。何不食肉糜，晋惠宁独难。三万六千日，为日苦不足。僶俛求长生，形骸同槁木。岂知仙家犬，逍遥游南北。咄哉阮步兵，独效穷途哭。罗袜玩百钱，消息在俄倾。当其作门楣，亦谓保腰领。杨花旋飞尽，青鸟去无影。终古鸡笼山，下有燕支井。书生不解事，但作亡何饮。馀生嗟犹在，虽在已堪惭。耿耿平生怀，积惨盈万端。斯言谁解道，老成骨久寒。念彼泉下人，喟然摧心肝。离离红豆子，三春发南枝。采撷盈怀袖，珍重遗所思。君子贵意气，将用乐我饥。悲哉久离别，灼灼空尔为。梦本缘想生，无梦亦无想。清夜频梦君，子亡增惝恍。高树哀蝉歇，幽阶枯叶响。无鬼斯至悲，婉娈思则惘。有情终可怜，劳生一俛仰。"}