{"id":"502995","title":"夏日游棋山寺燕集","dynasty":"明","author":"王恭","text":"尘中何处避炎蒸，静爱空王澹爱僧。沙界树凉晴作雨，石渠泉响暗流冰。青山载酒随閒到，飞阁观潮倚醉登。水绕莲花通宝藏，路回兰若转金绳。仙人棋局埋幽草，开士禅扉闭古藤。荒殿鸟啼时近榻，香台狷卧夜窥灯。老来行止愁无地，病后欢携愧有朋。明发别离方外去，何时清兴又同乘。"}