{"id":"176753","title":"程申叔来备言近况因与之饮","dynasty":"宋代","author":"董嗣杲","text":"程子过我庐，挽首发悲叹。前年遭兵火，故业委涂炭。乡邦更疫疠，骨肉尽离散。不觉两春度，梦中度昏旦。昔仰茶园给，到此复牵绊。山荒不可摘，旧引莫反汗。挂官名籍在，催期有虚案。出江既无力，安得便离岸。东奔又西走，踪迹甚鼠竄。我今语程子，不消苦疑难。为生固艰苦，得利亦浩瀚。逢时纵艰险，当作顺境看。今夜月色朗，谁将眼界换。呼酒联吟句，失笑两醉汉。棹舟过槃塘，身世入汗漫。"}