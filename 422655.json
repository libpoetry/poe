{"id":"422655","title":"贺新郎 马客谈自海西归，言行近事甚悉，时亚卑西尼亚方受制于义大利","dynasty":"近现代","author":"卢前","text":"瀛客归槎处。莽苍苍、扬尘沧海，鱼龙掀舞。闻道亚卑丸弹地，不受他人驾驭。任墨相、眈眈如虎。血食祖宗宁敢忘，果成仁、就义谁能侮。卫社稷，安吾土。酒边初听堂皇语。独回头、蓦生感慨，伤心终古。忍辱包羞多少事，事事都成错误。从此后、中原何主。不论豺狼狐兔鼠。竞一时、驰骋神州路。西望亚，泪如雨。"}