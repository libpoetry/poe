{"id":"873108","title":"九诵 微子","dynasty":"宋","author":"鲜于侁","text":"肇公孙之璇源兮玄鸟降而生商，并禹稷之圣贤兮实惟桓拨之王。历妫姒之世数兮道日跻于武汤，始伐罪于仇饷兮人怨咨而徯来。顾宽仁之宜民兮天俾式于九围，谅除残而代虐兮犹云德之有惭。赖燕翼于孙谋兮治克举于三宗，老成不怨于不以兮隐处不伤于厄穷。世四十有六而下衰兮岂天命之将隳，寔遭家之不嗣兮顾丽色之惟微。念社稷之颠倾兮七庙无所凭依，帝眷在于有周兮抱祭器而焉归。虽白马之见庙兮聊血食于商丘，伟夫子一言兮诚有取于三仁。"}