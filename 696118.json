{"id":"696118","title":"壬辰除夜","dynasty":"明","author":"罗万杰","text":"折肱已更三，立壁惟馀四。一副光皮囊，逢场且作戏。蚤年漫学数，不识五和十。挟策问君平，噬脐悔莫及。冷落茅檐下，残釭剔半明。梅花瘦比我，窗外影交横。生死同醒睡，亦如夕复朝。须知根本地，原不属增消。短发飒风吹，盛年逝水过。古今梦几回，静眼忽窥破。蛰鳞尽屈伏，倦翮自低飞。岚气晚来重，呼童掩竹扉。候火夜铛煖，松风数沸腾。茶烟轻袅袅，迥出白云层。徘徊苔径深，徙倚林光暮。爆竹响空山，栖禽惊不度。卧云枕涧流，跂石荫疏景。清磬数声中，悠然发深省。夜静灯花落，天寒香篆斜。斋厨缺芝术，釜甑任尘沙。"}