{"id":"1081018","title":"钱清过堰","dynasty":"宋","author":"陈渊","text":"小风吹树寒流止，始觉西江潮正起。须臾倒卷縠纹来，已没岸痕犹未已。江流自下河自高，逆上更堪行罔水。九牛回首竹索细，十丈沙泥拒舟底。舟师绝叫鼙鼓喧，观者骈肩汗如洗。未经破碎亦偶然，得造涟漪真幸尔。世间何事非人力，计久终须倚天理。他年我欲治河源，要使黄流贯清泚。"}