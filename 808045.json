{"id":"808045","title":"汉宫春 旅舍见迎春一树花甚烂漫因成此阕。","dynasty":"清","author":"杨芳灿","text":"除却江梅，算春风消息，伊最先知。萧疏篱根石角，见两三枝。宫罗几叠，怯朝寒、纤瘦难支。依稀似、玉人栀貌，恹恹小病阑时。香国何人试巧，怪轻匀蜂额，细剪莺衣。风流未输弱柳，金缕低垂。初三淡月，逗微光、偷照幽姿。凭寄语、东君著意，莫教担误花期。"}