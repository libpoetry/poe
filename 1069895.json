{"id":"1069895","title":"题圆超寺挟溪亭","dynasty":"宋","author":"卢襄","text":"孤亭瞰平野，双溪分两腋。野阔春风香，溪晴照人碧。我来亭上天欲春，溪声野色争赴人。胸中丘壑相映发，翛然便欲乘飙轮。惜无妙手王摩诘，半破鹅溪重画出。溪山应喜得赏音，尽遣烟霞供落笔。我嗟吟鬓犯车尘，一凭危栏眼界新。寄谢溪声与山色，他时来作个中人。"}