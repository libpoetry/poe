{"id":"844742","title":"打麦词八首","dynasty":"清末民国初","author":"徐搢珊","text":"农忙谁敢任游遨，袯襫朝披夜桔槔。惟是登场勤打麦，田家妇女莫辞劳。晨鸡唱后旭升时，即起梳妆不敢迟。场上本非妆饰地，何劳施粉更涂脂。蕉如旗帜绿迎风，墙角榴花映面红。手执连耞头戴笠，宛如女队出吴宫。身却横行步却齐，一声高去一声低。当场历落真堪听，起自东兮止自西。连耞高举向空挝，随重随轻次第加。扑得麦芒连地起，却疑步步是莲花。不嫌烈日挂中天，各执连耞竞向前。打罢一身汗如雨，乘风争立柳阴边。城女嫁随田舍郎，农家场务最难当。东邻姊妹休相笑，惯使连耞实未尝。身尤袅娜手摩挲，忙煞邻家一小娥。放下连耞飞步去，绿杨堤畔听秧歌。"}