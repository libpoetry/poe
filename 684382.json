{"id":"684382","title":"阳明子之南也其友湛元明歌九章以赠崔子钟和之以五诗于是阳明子作八咏以答之","dynasty":"明","author":"王守仁","text":"君莫歌九章，歌以伤我心。微言破寥寂，重以离别吟。别离悲尚浅，言微感逾深。瓦缶易谐俗，谁辩黄钟音？君莫歌五诗，歌之增离忧。岂无良朋侣？洵乐相遨游。譬彼桃与李，不为仓囷谋。君莫忘五诗，忘之我焉求？洙泗流浸微，伊洛仅如线。后来三四公，瑕瑜未相掩。嗟予不量力，跛蹩期致远。屡兴还屡仆，惴息几不免。道逢同心人，秉节倡予敢。力争毫釐间，万里或可勉。风波忽相失，言之泪徒泫。此心还此理，宁论己与人。千古一嘘吸，谁为叹离群？浩浩天地内，何物非同春。相思辄奋励，无为俗所分。但使心无间，万里如相亲。不见宴游交，征逐胥以沦？器道不可离，二之即非性。孔圣欲无言，下学从泛应。君子勤小物，蕴蓄乃成行。我诵穷索篇，于子既闻命。如何圜中士，空谷以为静？静虚非虚寂，中有未发中。中有亦何有？天之即成空。无欲见真体，忘助皆非功。至哉玄化机，非子孰与穷。忆与美人别，赠我青琅函。受之不敢发，焚香始开缄。讽诵意弥远，期我濂洛间。道远恐莫致，庶几终不惭。忆与美人别，惠我云锦裳。锦裳不足贵，遗我冰雪肠。寸肠亦何遗，誓言终不渝。珍重美人意，深秋以为期。"}