{"id":"657280","title":"题玉川画","dynasty":"明","author":"庄昶","text":"江西老丁天造深，一树一石皆有法。忽然得此奇人图，天下良工吾久瞎。皴如马远翻老苍，势比董源还峭拔。芾乎维乎空有名，谁能写此水两峡。中间兀坐忽两翁，白发溪风若飘飒。一人古貌而古裳，一人不巾而不袜。欣然欲问此老谁，老丁已死谁能答。我闻古亦有至人，非圣非愚亦非达。茫乎蒙乎无所取，一兮混兮而不杂。娄卷膻行已笑虞，非仁非义似嗤发。世间万事只土块，何物斗筲堪用伐。伊人石户岂其徒，不然亦是王与齧。子州支父当佳哉，壶丘子林那易得。世人固不知此流，许由巢父徒高节。吮痈舐痔术已工，侈然秣马丹其辙。痴奴老仆誇豪雄，达士先生殊不屑。此波已倒虽莫收，钝牛未死犹堪策。老丁老丁尔何人，世上小儿真豕虱。"}