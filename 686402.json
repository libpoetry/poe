{"id":"686402","title":"秋登大武山","dynasty":"明","author":"叶春及","text":"大武高盘海上浮，登临凉气满浯州。乘槎漫忆三秋客，濯足遥从万里流。地拆南溟稀过雁，天回绝壁倚牵牛。潮声夜落云霞净，缥缈犹疑到十洲。海上芙蓉万仞开，翠含飞阁亦奇哉。檐前日抱扶桑上，树杪风吹碣石来。哀壑莫云看倚剑，高秋落叶伴登台。东南天柱雄今古，安得楼船下濑才。"}