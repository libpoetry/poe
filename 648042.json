{"id":"648042","title":"奉教围猎擒虎歌","dynasty":"明","author":"杨士奇","text":"山头围猎日将午，猛士如林尽貔虎。凌云铜角一声落，驰马争前捷飞羽。草间咆哮谁敢撄，赤手缚之如缚鼠。柙中耽耽目如炬，犹激阴风动平楚。生擒一虎直百兽，况乃杀获连四五。睿情所重扬威武，奏凯归营叠笳鼓。山村羔豚散不收，扫除民患民无忧。欢呼仰荷储皇赐，道傍拜舞歌千秋。"}