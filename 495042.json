{"id":"495042","title":"薤歌辞","dynasty":"明","author":"湛若水","text":"薤歌胡为兮，薤露澌澌。朝阳东升兮，忽其以晞。朝阳中天兮忽西垂，江流浩浩兮西日微。日微兮木苍苍，冬复春兮薤叶长。佳人去兮不返，思不返兮可忘。怅灵修兮孔臧，贮此丽服兮侈文章。思超绝兮极高明，思尧舜与徒兮殊途同行。嗟三百祀兮黄道芜芜，孰奋志帅兮扬旌枹鼓。时不竞兮鼓不鸣，鼓不鸣兮风折其旌，匪天为之兮曷归咎徵。乘大化兮上寥廓，揖元极兮参寂寞，从先哲兮旋唯诺。纷下上兮极商确，莫殊矱兮合同，怅多遗兮毋然画画。"}