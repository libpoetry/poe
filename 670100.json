{"id":"670100","title":"送太医令周一之从大将军出塞","dynasty":"明","author":"李攀龙","text":"武皇按剑明光宫，夜发材官六郡雄。临轩亲遣上将军，誓扫匈奴成大功。白羽九边传汉月，霜戈千里排胡空。辕门岂闻天子诏，帷幄宁多策士风。书记翩翩尔其选，志勒燕然禅姑衍。业许原尝念已深，情忧平勃交仍浅。药囊每拟提荆轲，骢马何曾避桓典。淮阴恶少旧相轻，朔方健儿知姓名。身为揖客元戎府，意气秋高出塞行。二百年来无一战，今日王师遂北征。便当灭虏始朝食，不击单于不解兵。"}