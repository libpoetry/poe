{"id":"666523","title":"张南园画云南图","dynasty":"明","author":"薛蕙","text":"尝闻司徒作者流，暮年画思生沧洲。丹青点拂随兴到，云雾幻眇令人愁。君不见益州形胜佳且殊，可惜僻在西南隅。中原断绝罕人迹，遂使吴越矜区区。司徒平生生此都，文学才气海内无。独怜山水久寂寞，因之貌作云南图。大山小山相盘拿，龙鳞攒罗插虎牙。洪波万折走其下，石根奔蹙如蛟蛇。行人含颦色咨嗟，鸟道上被青天遮。岩披谷坼有平地，孤城百雉千人家。生绡淡墨势颇窄，万里滇池气相敌。山川空阔神为开，不觉沉吟悲古迹。古来此地号边鄙，邪指牂柯连越巂。秦代新开五尺道，汉家更代昆明水。岭陬海落通中夏，翡翠明珠半天下。始闻大将泛楼船，复遣词臣祝金马。只今郡县穷南土，风俗相传胜前古。世封刺史上计书，附塞蛮夷占编户。何况司徒此间出，文献从今更难匹。山中已报解银鱼，世上仍看留綵笔。我言此卷真奇最，不独毫端工粉绘。应同蜀相画夷图，想见成周作王会。"}