{"id":"464300","title":"贺新凉 题渺沧所作俪蓉女士画箑","dynasty":"当代","author":"魏元旷","text":"一抹秋如洗。着萧然、数重野屋，人家山里。樵担不逢枫径晚，剩有前溪流水。镫与月、交悬空际。略彴斜通孤艇恰，似苎萝、载得西施至。更女伴，情相昵。佳人拾得多应喜。定殷勤、置之怀袖，肯教轻弃。惆怅吟边今老去，不称雌风光耳。漫苦忆、竹西歌吹。画舫凄凉桃叶渡，算窅娘、祗合青山住。况性格，青山似。"}