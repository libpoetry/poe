{"id":"740759","title":"寄题龙溪黄氏璞园学舍园在黄石斋先生邺山书院之旁","dynasty":"清","author":"朱休度","text":"有明熹庙壬戌科，先公典试人材多。漳浦黄公出门下，匣开虹见腾太阿。海南砚果读书种，凛凛气节坚不磨。传道邺山讲学处，堂三亭五流弦歌。百年旧基废复举，先型遗爱神人呵。乃有江夏令兄弟，闻风兴起勤规摩。增置园亭作学含，分岩绝壑依陂陀。兹山奇丽富景色，背负峰面横江波。朱明洞开返照入，赤城标建晴霞拖。翠叠红稠锦绣谷，武夷九曲无或过。呜呼黄公生逢百六运，不废礼乐因干戈。三易群经有述作，疏说贯串祛其讹。况今清晏尚儒术，礼门义路平不颇。后生游谈但束阁，谁溯后海穷先河。璞园之作志景仰，用意非独耽烟萝。学比登山互鞭策，工得居肆群切劘。连屋之书拂云树，讵让山林人姓何。我少失学老而悔，诵芬咏烈渐颜酡。万里题诗感离索，梦入幼塾还嘉禾。焉得双翅奋闽海，游焉息焉安乐窝。"}