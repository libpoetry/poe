{"id":"659981","title":"次韵咏麻糖答雪湖","dynasty":"明","author":"谢迁","text":"荒陬乏奇品，屑稌成膏糖。香分云子白，色转鹅儿黄。坚胶凝凤嘴，柔曲回羊肠。调剂或受和，佐饔先得尝。仙洞出花蕊，频斯来桂浆。刀圭不遗末，鼎镬无留良。沃釜嗤季伦，戴帽嗟彦光。温醇拟酥酪，皎洁逾冰霜。岁时具甘旨，秋穫丰茨梁。胶牙默自固，鼓腹欢欲狂。初煎火亦急，止沸汤再扬。流传本乡俗，取笑宜大方。盘餐幸苟足，珍名何敢当。美芹知野人，为君献高堂。弄孙值元旦，敷筵佐称觞。瓦砾合居后，珠玉矧在旁。阳春强答和，惭愧不成章。"}