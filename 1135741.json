{"id":"1135741","title":"赠送李显之","dynasty":"宋末元初","author":"方回","text":"君居予昔至，古郓泰山隈。钓地卢泉美，帆天钜野开。霸思齐相竞，道感鲁儒培。历世传微学，随时产异才。稍穷南土胜，端为北堂来。金错倾求砚，斑衣戏捧杯。三春芍药国，六代凤凰台。搜览心应惬，题评句必瑰。暑风初绿稻，霖雨正黄梅。江路宜珍护，鹏程积渐催。"}