{"id":"99607","title":"游道场山何山","dynasty":"宋代","author":"苏轼","text":"道场山顶何山麓，上彻云峰下幽谷。我従山水窟中来，尚爱此山看不足。陂湖行尽白漫漫，青山忽作龙蛇盘。山高无风松自响，误认石齿号惊湍。山僧不放山泉出，屋底清池照瑶席。阶前合抱香入云，月里仙人亲手植。出山回望翠云鬟，碧瓦朱栏缥缈间。白水田头问行路，小溪深处是何山。高人读书夜达旦，至今山鹤鸣夜半。我今废学不归山，山中对酒空三叹。"}