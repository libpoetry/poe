{"id":"685041","title":"陪查方伯柯大参宴饮伦樾溪园亭次韵二首","dynasty":"明","author":"王渐逵","text":"月浒芝畦皆纪胜，名公文从暇登临。含烟藻榭霏霏见，碍日丹林故故阴。径护峰峦秋更郁，溪凝歌吹夜逾深。遥知久抱匡时略，暂向云泉寄此心。山简风流著昔今，习家时复一相临。芙蓉池沼将秋色，杨柳亭台送夕阴。载酒舟随翔鹭缈，打鱼人唤隔花深。腐儒衰晚叨陪从，述作无能几愧心。"}