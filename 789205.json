{"id":"789205","title":"锁窗寒 新感用萧允之韵","dynasty":"清","author":"王策","text":"玳匣尘封，何须更问，笛床棋道。韶香冶粉，不是无才吟到。为东风、日日吹愁，诗肠暗被春磨耗。待来朝、春去愁空，已剩落花烟草。怀抱。难消遣，记盘马长堤，杏鞯红好。横飞醉墨，粘湿当垆轻缟。怎眼中、不似心中，酒钱用尽胡姬老。傍斜阳、弄水江头，淡碧天容倒。"}