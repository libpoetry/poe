{"id":"1059168","title":"梦臣再以墨来","dynasty":"宋","author":"邹浩","text":"孙郎文史外，所好墨而已。龟玉藏椟中，涓辰乃开视。未尝轻示人，每戒卞和耻。谓予心事同，分惠真可喜。磨去五之一，馀者恰盈咫。印弄棱角刓，前言戏之耳。苍头忽踵门，喘汗殊不止。恍疑皂囊药，无因至于此。亟取启缄封，入眼胜双鲤。其长应天数，其光动晴晷。当暑尚挟纩，岂但什袭比。且云此不刓，品色尤更美。始知雅意来，要以补前毁。想初闻语时，废书频拊髀。兵法善致人，所致必如指。一朝下两城，曾不费一矢。坐令鼎足心，成辙乱旗靡。堂堂莫我过，势若建瓴水。墨果多乎哉，一一是孤垒。齐城七十二，受降从此始。"}