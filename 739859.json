{"id":"739859","title":"闻鱼门吏部充四库馆纂修喜寄以诗","dynasty":"清","author":"袁枚","text":"文思天子搜遗书，子以文名领石渠。士安不用借五车，嫏嬛福地张华居。忆昔蛩蛩附蚷虚，两家简牒争搜储，爱而不见心瞿瞿。一朝去我翔天都，明堂大开招群儒。青藜太乙从从趋，四千年物尽挽输。朱文绿字体制殊，龙威玉牒元皇符，汉唐所少元明无。咸集舜陛来尧衢，酉山光芒烛太虚。子与兰台诸大夫，双眸一串牟尼珠，部居别白分锱铢。纵难读尽在须臾，但观大略亦足娱。有如饿腹餐天厨，朵颐未动口欲呿。又如大海游蟫鱼，恣汝属餍乐有余。问谁有此遭逢欤，领百万军恐不如。我犹未免为乡愚，闻见狭隘探索疏。侧身西望空嗟吁，不能从子为书奴。愿钞书目遥寄予，俾得约略知些须，此身不负生唐虞。"}