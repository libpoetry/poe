{"id":"1235781","title":"柳博士自太常出提举江西儒学来访宿山中二首","dynasty":"元","author":"吴莱","text":"一扫空山鹿豕踪，车如流水马如龙。黄麾法仗知宸辇，青史勋名问景钟。宣室受釐端有召，曲台传礼尚为容。少年作赋将投献，东北孤云是岱宗。尚有欧曾旧典刑，森然人物照青冥。身从北阙攀燕桂，梦压西江食楚萍。万里毳袍春值雪，千年龙剑夜占星。此身恨不轻簦笈，的的根源在一经。"}