{"id":"738348","title":"无题效义山体","dynasty":"清","author":"程庭","text":"幽兰咽露漂嫣紫，雌凤凄吟秋月死。富平年少娇无愁，一生玉软迷花底。十二峰头聚碧烟，弹破湘江五十弦。青陵台下双栖鸟，不化鸳鸯化杜鹃。无情网罥秋千索，行骢莫绾游丝弱。散云团雪不成声，银瓶绠断蛟龙攫。玉钩斜湿疏疏雨，笙囊绣袜埋香土。横塘西畔袅西风，莲花褪尽莲房苦。"}