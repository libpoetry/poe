{"id":"436087","title":"岁己酉春正月十有一日吾友张君汉臣下世家贫不能葬乡邻办丧事诸君皆有吊章且邀余同赋每一忖思辄神情错乱秉笔复罢今忽四旬矣欲绝不言无以表其哀因作古意四篇虽比兴之不足观者足知予志之所在则进知吾汉臣也无疑 其三","dynasty":"金末元初","author":"段克己","text":"艺兰当清秋，生育胡不早。西风发微香，能得几时好。飞霜半夜来，灭没先百草。真宰独何心，吞声不复道。"}