{"id":"1041336","title":"和江十雨中与持国师直饮","dynasty":"宋","author":"刘敞","text":"旦上天禄阁，暮直承明庐。避喧虽足慰，取适固已疏。佳雨及我暇，兹晨殊晏如。紾絺委冠带，高枕睨庭除。熏风散微凉，润气浮郊墟。沸声涌江濑，暝色晦绮疏。惊电时烁目，疾雷不废书。商歌勤金石，尘谷盈蛙鱼。此乐不可改，古人良起予。惜无同音赏，幽独成离居。闻君达亹亹，樽酒会朋裾。高贤卧家巷，固多长者车。宁无寂寞者，闭关讲玄虚。"}