{"id":"466309","title":"熊家饮归，周燕婷先生遗以酸菜，瓶大如斗。盖久前饮中偶语，既已忘失者。更饮于街头，桌间书此，以为谢焉","dynasty":"当代","author":"卢青山","text":"先生近渊明，少言耽閒静。况不慕荣利，真入古人境。忆我绿鬓时，百事皆不省。尝观今人词，悉皆付一哂。所能记者谁，唯有先生姓。孰谓十九年，能共先生饮。时空两难持，相逢真侥倖。已逝不可捉，未来犹可引。假此先生酒，仍向先生敬。昔共熊哥饮，两醉相扶将。手指足亦划，左右惟荒唐。当时言卓卓，醉起皆茫茫。再逢亦相笑，尔我皆痴盲。所幸有人醒，吾嫂在其旁。记我醉中语，备我所求浆。大坛如我腹，启腹生异香。夹之入我口，寸寸腐我肠。我亦何所有，一钱守其囊。唯存手中笔，差可诗相偿。思此今昔事，感此情泱泱。捉管欲有述，嗟纸不能长。"}