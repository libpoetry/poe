{"id":"721185","title":"梅花 其三","dynasty":"明末清初","author":"张穆","text":"琼树拂红楼，佳人试白裘。不知有尘事，尚似对春愁。野水倒相炤，仙山常梦游。一丘难力薄，不换橘千头。坐石待新月，倚花吹洞箫。浮香如可揽，素影岂求娇。霜静青天迥，参横午夜寥。仙人骑白凤，欲语似相招。严霜压群物，转见成孤高。独放岂有托，素心无乃劳。自堪珍玉树，只合掩蓬蒿。伴我著书室，青灯夜读骚。"}