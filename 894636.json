{"id":"894636","title":"赐王钦若除太子太保判杭州十韵","dynasty":"宋","author":"赵恒","text":"早自外朝登近侍，克符昌运振嘉名。一参黄阁推良画，再陟鸿枢显至荣。该博古今堂献纳，勤劳夙夜每专精。石渠撰述多文备，日观封崇大礼成。宰府调元心匪懈，真宫兼职望弥清。龙楼进秩恩尤异，熊轼为藩任不轻。二浙奥区期惠化，三吴佳致悦高情。重重山水舟中见，处处壶浆陌上迎。既肃迩遐安外域，更分宵旰抚黎氓。予衷侧席方毗倚，伫有甘棠播颂声。"}