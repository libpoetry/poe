{"id":"1253072","title":"双带子","dynasty":"元末明初","author":"刘基","text":"嫁时双带绣骐驎，翠叶金花色色新。宁教尘匣蒙蛛网，不肯将来别赠人。结得同心欲寄郎，还将双带剌鸳央。殷勤祝付西归燕，一纸书缄泪两行。合欢双带绣蜻蜓，一度看来一泪零。雪里芭蕉心长在，春来不改旧时青。莫言长夜便无明，莫道离鸾不合并。天上星辰能化石，黄河千岁也还清。"}