{"id":"560503","title":"竹鹤图","dynasty":"明","author":"徐庸","text":"昔闻王猷曾爱竹，竹有清标断尘俗。移居随处旋添种，珍重不殊金与玉。又闻卫公曾爱鹤，往往重□轻食禄。宠之致使鹤乘轩，驯养尚言心未足。竹与鹤兮何处无，老眼见此竹鹤图。娟娟翠琅玕，梃梃青珊瑚。风生声琮琤，月来影扶疏。长竿未肯归钓徒，九苞屡集丹凤雏。夷齐有德德不孤，至今高节留江湖。毰毸双胎仙，生长由青田。乘风若骐骥，驾驭从神仙。玄裳丹顶性最洁，九皋一唳声闻天。浮丘载入相经内，形模变化踰千年。竹岂凡木同，鹤非凡鸟比。卫武诗不咏，薛稷兴无已。人间至清物，披对心欣喜。挥毫勉赋竹鹤歌，歌□不入词人耳。"}