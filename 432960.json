{"id":"432960","title":"谈诗（六首）","dynasty":"近现代","author":"洪存恕","text":"咳唾珠玑落上台，寸缣不胫走垠垓。谁知坛坫声名外，瘦岛寒郊未易才。范美模欧学尚新，嚣尘一世务推陈。清词丽句邻何有，宜薄今人爱古人。读破群书笔始神，空疏腾诮稿当焚。思量但咏民间事，野史他年补阙闻。专科学仗少年修，馀事为诗可以休。诗纵能工成底用，不工徒似叶钩辀。腹诽论罪已寻常，吐句谁能不胜防。小试分明由技痒，一经吹索即成疮。始学为诗鬓已霜，更无诗友示周行。前贤敢忘高常侍，徒羡渠生值盛唐。"}