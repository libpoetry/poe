{"id":"825270","title":"伤女惠二月九日卒于天津医院，暂厝望海寺","dynasty":"清末近现代初","author":"郑孝胥","text":"弥明才十三，别我已二年。岂知乃死别，一去更不还。汝母有万恨，我怀抱千冤。小影宛如生，泪眼谁能看？大错真铸铁，驱汝向天津。读书本有毒，将毒与汝吞。自从别汝后，好语常联翩。时时寄手书，字体颇清端。从姊学操琴，比姊尤熟闲。绝怪绝好洁，不饰而自妍。同学诸女伴，爱之如弟昆。誇汝辄自喜，忆汝不忍言。如何忽婴疾，宛转遂经旬。遣仆虽往迓，刺促心摇魂。恶电从天来，鬼刀截我肝。从此与汝绝，回思深可怜。我欲执汝手，汝手何从牵？我于抚汝面，空想悲啼颜；我欲拭汝泪，却觅衣上痕；我于抱汝身，惟有三尺棺。死生事则已，父女名空存。向来千万念，念念皆伤恩。东坡四十九，烦恼悟无根。我何以乐天，悲哀念金銮。"}