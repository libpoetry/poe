{"id":"1050234","title":"送马东玉朝散还朝","dynasty":"宋","author":"郭祥正","text":"秋空若明镜，云物瑩可数。临高送远发，况复瞰牛渚。崔嵬水帝宫，半出燃犀浦。桥基插波澜，王气逐龙虎。归艎岂能留，两浆几欲舞。重光瞻舜日，群材入天罟。聃聃马东玉，松柏耐寒暑。五载佐吾邦，大匠善规矩。仁民而爱物，巨细各有补。宴閒集宾朋，风流照樽俎。能诗又敏速，往往造险语。交章久荐达，名声动寰宇。胸中蟠虹蜺，行矣须一吐。伊予百无堪，投老尚好古。垂竿鱼未食，茹檗口忘苦。唯君最相知，称谓等鲍庾。君归我何适，形影守溪浒。时寄一行书，焦枯望霖雨。"}