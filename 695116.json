{"id":"695116","title":"戴使君自广州归壶山取道见访因作此赠之四首","dynasty":"明","author":"林大春","text":"见说壶公三径荒，广南太守兴偏长。已将心事追黄绮，肯把功名比赵张。龙门禹穴号奇游，汉水燕山亦壮猷。不见罗浮长啸客，秋来乘兴到沧洲。清宵百里泛湖天，犹忆当年访戴船。此日相看浑似昔，争知岭外别风烟。海上方壶一剑劖，閒中日月自题缄。何年共理兰溪棹，卧看飞云避雨岩。"}