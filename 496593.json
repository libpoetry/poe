{"id":"496593","title":"喜迁莺 贺薛曲泉抚台旌奖","dynasty":"明","author":"杨慎","text":"青阳有脚。喜五马重临，江阳城郭。南定云开，西岷波静，帘卷风清幕。旱魃化为甘雨露，祷不须泥鹤。兆万宝，咏千箱四野，丰年如约。斟酌。曾见说，老手剧郡，利器无盘错。犬吠花村，鱼游春水，桴鼓长闲却。伫闻考绩薇垣，复报荐名荷橐。计晨夕，莺迁燕贺，金明紫渥。"}