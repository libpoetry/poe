{"id":"1071723","title":"分宁大竹取为酒樽短颈宽大腹可容二升而漆其外戏为短歌","dynasty":"宋","author":"韩驹","text":"此君少日青而癯，尔来黑肥如瓠壶。缩肩短帽压两耳，无乃戏学驺侏儒。人言腹大中何有，不独容君更容酒。未须常要托后车，滑稽且作先生友。少陵匏樽安在哉，次山石臼空飞埃。茆檐对客夜惊笑，曲生叩门何自来。老向人间不称意，但觉渊明酒多味。乞取田家老瓦盆，伴我年年竹根醉。"}