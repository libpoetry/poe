{"id":"134488","title":"山斋·幽蹊入桃李","dynasty":"宋代","author":"司马光","text":"幽蹊入桃李，危栈蟠林麓。行行忽虚敞，高斋出山腹。园圃近指掌，效郭纷盈目。春老酴醾香，夏浅筼簹绿。条横喜罥衣，笋迸乍穿屋。秋江澄可卷，冬岭翠如扑。烟间渔艇小，寒外村居独。烧转望畲田，响答聆伐木。惊麏挺走险，鸣禽嘤出谷。物华时变更，兴趣日相续。谁知使者尊，常著野人服。上肥驷马荣，区区诧乡族。"}