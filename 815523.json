{"id":"815523","title":"出都留别林亚清夫人","dynasty":"清","author":"徐德音","text":"前身风格是林逋，筑室仍依西子湖。班左妍词才独妙，郝钟懿范世应无。扫除铅粉留真韵，点染溪山入画图。却忆当年同里闬，相寻翻似隔蓬壶。元冥飞霰岁将终，去住无端任转蓬。未易相逢轻作别，预思后会傥能同。惊飙眯目边沙白，衰草黏天猎火红。长路关山如见忆，诗篇莫惜寄邮筒。"}