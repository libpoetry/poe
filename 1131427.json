{"id":"1131427","title":"挽崇宪靖王诗","dynasty":"宋","author":"虞俦","text":"袭庆安僖八十春，绵绵仙李更蟠根。王封一品身尤贵，位冠三师德愈尊。华萼楼边空堕泪，白蘋洲上重销魂。哀荣终始公何憾，节钺貂蝉萃一门。诏书催唤衮衣归，富贵谁知已息机。北阙恩荣宁久恋，东山雅志肯相违。伤心水月人安在，回首湖山事亦非。他日苏公堤畔路，祇愁老泪不胜挥。"}