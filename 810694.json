{"id":"810694","title":"南柯子 斗草词","dynasty":"清","author":"毛奇龄","text":"喜摘唯红豆，难攀是白榆。百花亭外展氍毹。藏得宜男、临赛又踟蹰。绡帕牵藤刺，缃襕裹露珠。朦胧却把翠钿输。暗拣花枝、插补鬓边虚。青漆垂银钥，丹纱映玉栊。隔窗娇立小芙蓉。两地分明、细语一灯红。好鸟音初剪，幽兰气转浓。相看枉自唤玲珑。一寸明螺、槅子万重峰。粉蕊飘来薄，红英落处稀。一团并作屐头泥。却是桃花飞过、李花飞。残粉留青蒂，零红断碧枝。落花那辨早和迟。空自晓风吹了、晚风吹。梧子丛台敞，荷香小幕开。冰浆雪瀣满樽罍。时见梁间双燕、自飞回。覆草传螺碗，藏钩觅坠钗。闺中柳絮谢家才。妒煞王郎、私遣隔帘猜。"}