{"id":"449133","title":"月下笛  立秋日有寄","dynasty":"当代","author":"陈永正","text":"凉吹萧骚，湖阴黯惨，乱愁如苇。危亭漫倚。动相思，满空际。游情欲与孤云去，还又觉、身心倦矣。掩尘菱哽咽，韶华犹在，未应憔悴。难恃。书生意。看寥落江山，居然万里。少年悲泪。凭高能湿天地。殊乡纵有春如海，终不似、家山信美。但愿得、早归来，明日霜飙又起。"}