{"id":"266552","title":"庆清朝·题王酉室半偈盦图","dynasty":"现代","author":"叶璧华","text":"青桂连蜷，一袈裟地，佛龛雕缕如新。白毫弹指非非，梦亦成尘。赢得后来好事，一图分作两家春。今犹昔从来大隐，都住金门。此日停云群从，论休承才调，数道君身。祖庭爱士，泃濡欲湿枯鳞。苦叹焦桐未遇，殷勤为拂爨余痕。投珠恨，转成佳话，翻尽陈因。"}