{"id":"302958","title":"庆宫春·楼接重阴","dynasty":"现代","author":"黄侃","text":"楼接重阴，窗鸣疏雨，邻箫又送愁声。花影留屏，波痕萦幔，萧条庭户初扃。镜中临晚，怪双鬓伤离减青。黄昏遥雁，飞向南塘，尺素无凭。无言暗忆娉婷。迢递青门，惟见高城。纤指添炉，颦眉停绣，寒宵应怯孤灯。梦来无定，更魂隔垂帘几层。当时何事，空赠琼浆，须怨云英。"}