{"id":"665333","title":"读李质庵稿","dynasty":"明","author":"郑善夫","text":"雅音失其传，作者随风移。于楚有屈宋，汉则河梁词。曹刘气轩轩，逸文振哀悲。两晋一精工，六朝遂陵迟。角然尚色泽，古风不成吹。卢王号词伯，秪用绮丽为。千年取正印，乃有陈拾遗。或不尽反朴，朝代兼天资。所以王李辈，向道识所期。大哉杜少陵，苦心良在斯。远游四十载，而况经险巇。放之黄钟鸣，敛之珠玉辉。幽之鬼神泣，明之雷雨垂。变幻时百出，与古乃同归。律诗自唐起，所尚句字奇。末流亦叫噪，古意漫莫知。历兹六十纪，识路良独稀。凤鸟空中鸣，众禽反见嗤。夜寒理危弦，恻恻赏心违。"}