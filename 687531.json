{"id":"687531","title":"雨中过颜东郊五首","dynasty":"明","author":"孙承恩","text":"阴霾幕四野，密雨纷如丝。扁舟何所适，野人有深期。我兴良自佳，仆夫苦淋漓。壶觞杂饤饾，草草随所携。同行二三子，聊与斟酌之。乐事苦不全，夙言每乖暌。有怀渺难招，怅然起遐思。扁舟荡双楫，溪涧穿窈窕。雨行良不恶，况得所历妙。依依墟里烟，落落展遐眺。冥濛云树昏，荏苒风竹掉。高桑布谷鸣，远渚鹳鹤叫。时惟农事急，蓑笠逮翁媪。小桥曲通村，竹所期遥造。不似山阴翁，匆匆遽回棹。草堂极潇洒，水竹多幽深。主人有好怀，展席俯清吟。时花弄芳姿，好鸟啭佳音。薰风泛丛兰，飘飖涤烦襟。二子双玉立，劝我酒重斟。适意岂在酒，我病况靡任。人生合并难，晤语惬素心。数觞已陶然，一笑忘古今。密雨渐细微，流云散清霁。斜阳漏微明，返照在水澨。晚晴人意佳，起步行绕砌。话言杂桑麻，朴野有真意。我性本丘壑，早已厌尘事。泷冈有宅兆，桑梓情所系。何当乞身归，与子结邻?。千林暝色起，日落西山坳。牛羊时下来，归鸦恋其巢。兴尽复言旋，短棹风飘飘。犬吠丛薄间，渔火明江郊。星月澹微茫，煜然吐林梢。喧喧市声近，扰扰物役劳。我生本无期，一笑乐亦聊。但能无拘牵，何地非逍遥。"}