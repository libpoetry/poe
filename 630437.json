{"id":"630437","title":"秋夜与诸衲坐月","dynasty":"明","author":"释函是","text":"管弦邀月醉，醉后月还山。何似千峰顶，年年共月閒。微云元不碍，澄江影自澜。光摇万木动，静极鸟声寒。目前多所陈，意短境乃悭。人爱秋月佳，智者独不言。物理非有无，事会成寂喧。夜落群动息，心閒林壑宽。因月得其真，无月亦恒然。万古犹若斯，人间徒厌忻。空明山岳峙，敛目归虚玄。亦岂在象外，吾徒当冥观。"}