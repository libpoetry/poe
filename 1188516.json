{"id":"1188516","title":"送戴三徵君还谷口旧居","dynasty":"唐","author":"理瑩","text":"岩穴多遗秀，弓车屡远招。周王尊渭叟，颍客傲唐尧。出处天波洽，关河地势遥。瞻星吴郡夜，作雾华山朝。清论虚重席，闲居挂一瓢。渔歌思坐酌，宸渥宠行轺。春为荷裳煖，霜因葛履消。层崖悬瀑溜，万壑振清飙。谷鸟犹迁木，场驹正食苗。谢安何日起，台鼎伫君调。"}