{"id":"474866","title":"雪山歌奉寄彭太保","dynasty":"明","author":"皇甫涍","text":"雪山嵯峨控西极，寒井阴光混开辟。千秋鸟道无阳春，北风惨澹吹峨岷。羽书宵过褒斜道，火入灵关彻昏晓。愁云百里填城河，帐中银烛然盘陀。将军狐裘细马驮，弹筝伐鼓金叵罗。指麾羽扇白玉珂，背河一战收蓬婆。铭功刻石报天子，麒麟阁上事已多。忆昔中原全盛日，八方无虞醴泉出。龙举空悲剑舄藏，海南漠北俱萧瑟。君王垂衣念西土，钱塘老子不足数。彭公大梁伫献捷，已见彤弓出天府。持节心知主恩重，入关更识王臣苦。文武吉甫非公谁，临洮健儿勇如虎。骥子朝披玉垒云，鱼文夜湿金堤雨。阆中一月见节制，烹羊宰牛割清酤。狼籍衣冠颂破竹，马前父老称安堵。园陵佳气春氛氲，锦官城中日歌舞。当时匹马更朝天，又逐轻车过酒泉。勋名岂数七十战，至今边卒高枕眠。归来谒帝承明殿，世事那知一朝变。功成下吏古所悲，浮云蔽日今曾见。天下惊闻柏台火，匣内空留上方剑。壮士长歌《梁甫吟》，孤臣独泣瑶池宴。莲峰落月照黄河，榆谷飞尘暗兰县。武穆祠西秀水流，一望江山泪如霰。"}