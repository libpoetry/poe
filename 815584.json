{"id":"815584","title":"次韵赵次侯送行之作","dynasty":"清","author":"翁同和","text":"吾生辞墓不辞家，未敢忘情且避哗。畏此简书行有日，溷人笔劄浩无涯。君亲担荷微躯弱，身世艰难去路赊。正合迟迟偏汲汲，辛峰凄断白云遮。三百年来第一家，修篁古木静无哗。先生东郭兼南郭，处士山涯又水涯。好事每愁花易落，留宾不厌酒频赊。梅颠绰有元龙气，尚恨窗棂面面遮。先公昔主隐君家，镫火秋堂弦诵哗。三万七千到今日，东西南北总天涯。孤儿白发音容渺，老树孙枝岁月赊。此榻若因徐孺设，莫教去后网尘遮。偶游汗漫即浮家，来听尘中市语哗。小阁滞人天又雨，片帆迟尔水之涯。鲥鱼香稻常年足，破铁枯铜到处赊。昨日八龙来鼓瑟，应知高会是无遮。"}