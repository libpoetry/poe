{"id":"815198","title":"过彰化东郭废公园感赋八首","dynasty":"清","author":"洪繻","text":"四面烟山四面风，半池亭榭尚玲珑。当年城郭成芜苑，不见花开柳市东。僵石欹斜卧藓苔，春光无主野花开。园中惨绿高丽菜，时有穿城屐齿来。风景依稀是白沙，毕逋今集海东鸦。夕阳未觉芜城恨，春去春来照落花。板屋圆穹倭式亭，无莺、无蝶有流萤。楝花落尽枞椰老，傍郭相思树树青。和草倭花莳野山，胭脂到此亦无颜。倭娘来谱东洋曲，须唱青莲「菩萨蛮」。无复看花载酒踪，三五倭人逐野蜂。凉露不知春色尽，露珠犹洒旧枞榕。"}