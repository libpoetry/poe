{"id":"1109219","title":"次叔通见寄四首韵 苦雨","dynasty":"宋","author":"刘学箕","text":"万箱未获交遍谪，积雨不翅三日霖。如将翳处日忽露，似欲霁间云复深。况当边报置邮速，讵识老儒忧世心。读君诗罢三太息，嘿不晤语行涧阴。掀髯停杯一问之，细读白柄长镵诗。我生托子以为命，世路艰危徒尔为。北阙不才书莫上，西山有味去何辞。流风馀韵只在眼，须信古今同一时。江山到眼一披豁，世念搅思三宜休。文章苦心费雕琢，岁月老我徒谬悠。欲谭圆觉识佛祖，更希超举期浮丘。宗盟暮年味嚼蜡，灰木万念空烦忧。周遭山五峰，环抱潭一曲。溪头植杨柳，山下栽松菊。盈阡䆉稏香，绕舍梨柿熟。归来书在床，出去云满屋。萧散乐予心，可谓享清福。"}