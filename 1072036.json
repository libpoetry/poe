{"id":"1072036","title":"上赵倅生辰诗","dynasty":"宋","author":"韩驹","text":"世运千龄遇，皇图永绍休。天方祚尧舜，家自产伊周。戟路炎风转，弧门喜气浮。九苞惟得凤，三日已窥牛。祖牒绵瓜瓞，亲庭结冕旒。朱轓资佐理，黄屋得分忧。白贺才名远，毛原德业优。维城流雅咏，戏綵晢民讴。暂出丞侯度，行归炳帝猷。职堪调玉铉，名已覆金瓯。甲第开华旦，琼筵盛荐羞。宝钗分乐队，珠玉萃宾游。龟鹤齐称寿，觥船递献酬。后天长不老，仙袂拍浮丘。"}