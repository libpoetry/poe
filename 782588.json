{"id":"782588","title":"约游王园雨阻不践归而作此将希再聚也","dynasty":"清","author":"戴亨","text":"人老春去忙，良辰倍珍惜。王园秀色佳，新雨涤芳陌。飞诗约同辈，文酒乐晨夕。相与理轻舟，荷风引深碧。或随细流声，泠泠探泉脉。不则看西峰，偃仰冈峦脊。山翠落我衣，松风吹我帻。兴酣发高吟，篇章戛金石。名胜括奚囊，莺花收蜡屐。林亭觉增辉，烟霞瘳痼癖。是夜鬼神惊，精灵骤奔迫。抗手招雨师，连袂呼风伯。丘壑忽被囚，芝兰亦妒斥。巾车毂辐胶，蹇卫足颠踣。吁嗟离垢场，遂敛高人迹。归来坐书空，郁郁情莫释。不分穷途子，清赏亦困阨。为报山灵知，游兴还如昔。"}