{"id":"1117602","title":"依韵和曾子开舍人从驾孟飨景灵宫四首","dynasty":"宋","author":"陆佃","text":"汎洒从誇雨点匀，九天宫阙自无尘。五更玉勒争门入，十里珠帘夹道陈。薄宦即今双鬓改，从官还是一番新。须知鸾驾重涓日，不似春秋四卜辛。夏木阴清气候匀，平明鸾仗簇芳尘。百年礼乐传宫注，万国衣冠拱庙陈。红芍药开迎昼永，紫樱桃熟奉时新。天街自不容生草，布屑由来枉用辛。三宫同日下云莱，带晓千门万户开。黄伞日随清景驻，玉炉风度暗香来。眠当道路驱除柳，守得宫庭委付槐。亭午扇还新庙閟，紫云重复护周回。修廊图画列伊莱，金碧旁看启佑开。山压巨鳌初踊出，宫随灵鹫忽飞来。潇湘伫泣空留竹，海岳遥趋想畏槐。闻说都人争拥道，凤舆才见第三回。"}