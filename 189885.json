{"id":"189885","title":"春日杂兴·艺籍燔祖龙","dynasty":"宋代","author":"秦观","text":"艺籍燔祖龙，斯文就沦丧。帝矜黔首愚，诸巂出相望。扬马操宏纲，韩柳激颓浪。建安妙讴吟，风概亦超放。玉绳带华月，艳艳青冥上。奕世希末光，经纬得无妄。儿曹独何事，诋斥几覆酱。原心良自诬，猥欲私所尚。螳螂拒飞辙，精卫填溟涨。咄咄徒尔为，东海固无恙。鵷鸾日雕灭，黄口纷冗长。投袂睇层霄，兹怀谁与亮。"}