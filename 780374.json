{"id":"780374","title":"齐天乐 寒云","dynasty":"清","author":"周之琦","text":"泬寥千里寒空色，谁教玉龙轻占。望里仍飞，愁边又聚，不许梨花香泛。阳台恨敛，漫提起巫峰，那回春感。梦雨苍凉，楚腰羞向近来减。探梅曾约旧崦，鹤衣寻径处，幽境空念。澹欲黏天，浓应酿雪，赢得今番凄黯。山螺翠掩。更隐约疏林，墨痕低染。界破冥濛，冷鸦三四点。"}