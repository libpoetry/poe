{"id":"118310","title":"六月十三日病起走笔寄仇池","dynasty":"宋代","author":"苏辙","text":"入伏节气变，翛然如九秋。墙上有短树，庭下风飕飕。风来吹我衣，虻蚋各已收。移床就堂下，仰见月成钩。但与支体快，不作腑脏谋。半夜起寒热，展转脱水鰌。药剂失先後，欲速反见留，不免召杨子，把臂揣厥由。笑我冷治冷，徒尔苦舌喉。授我桂与姜，乃始与病投。逾旬不出户，映牖披重裘。遥闻南山下，不与他土侔。山寒雪不解，清气昼夜浮。余冷入市城，烦热遭濯漱。况乃郡斋静，满地贮清流。露湿荷叶净，月上松柏幽。墙头白杨树，秋声无时休。夜蜩感寒气，上树鸣啾啾。野鹤弄池水，落拍翅羽修。此处虽可爱，慎勿恣意游。凡人爱凉冷，凉冷乃热雠。试扫北窗下，静卧却所忧。屏扇去冰雪，虚室风自油。岁热强自厚，良药彼有不。"}