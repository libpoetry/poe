{"id":"829481","title":"临江仙","dynasty":"清末近现代初","author":"陈曾寿","text":"修到南屏山下住，四时花雨迷濛。溪山幽绝梦谁同。人间閒夕照，销得一雷峰。极目寥天沉雁影，断魂凭證疏钟。淡云来往月朦胧。藕花风不断，三界佛香中。七十二栏红不断，绕廊荷气深深。斜阳无限付沉吟。塔尖双卓笔，堤影一张琴。镜里秋妆看更好，低鬟密簇瑶簪。晚来天色坐中沉。四围飞冷翠，都落玉盘心。"}