{"id":"1050074","title":"赠夏公酉寺丞","dynasty":"宋","author":"郭祥正","text":"秋浦明似镜，九华碧参天。秀色动南斗，乃生名世贤。卓越夏夫子，其才文武全。一览无复遗，万卷能口传。奏书黄金阙，坐可安二边。功名初自许，世路多回邅。亭亭出林干，暴为狂风缠。乘槎往沧海，怒涛观大川。还闻上南岳，阔步从飞仙。解衣祝融峰，濯足天池渊。下视白日没，九州渺苍烟。倾罍吊屈贾，汝道吾未然。胡为夺浩气，惨淡趋重泉。冥心想太古，妙理追淳源。白云起归兴，却泛千丈船。少泊姑溪头，春林听杜鹃。谢李迹已往，高风在遗编。浮魂试一招，相望谁后先。伊余亦何人，谬拍洪崖肩。放身逍遥乡，致主知何缘。斯时方泰熙，薰风播朱弦。奇才森大庭，拔茅茹相连。岂闻卞氏璧，指以微瑕捐。愿取魋仓徒，投北首可悬。叹息比不足，浩歌成此篇。"}