{"id":"563977","title":"贞轩诗","dynasty":"明","author":"孙承恩","text":"世变既云下，古道日浇漓。奔趋竞成俗，翕訾营其私。富贵苟可得，宁计节义隳。鄙哉邪佞子，妇女留须眉。吾观贞轩翁，挺拔人中奇。衡门养高洁，食力聊自宜。立心羞婀娜，制行无倾欹。安贫靡卑屈，乐道无忧疑。朝弹猗兰操，夕歌考槃诗。不求儿童怜，只许天公知。譬如百尺松，不作妖妍姿。又如百炼金，不作绕指随。夷齐空山守，采薇可充饥。谁言原宪贫，商歌自怡怡。斯人虽云远，逸驾非难追。愿翁保令德，终始期无亏。"}