{"id":"659293","title":"挽邓屹庵诗","dynasty":"明","author":"罗玘","text":"屹庵先生墓上石，飞虬蹲龟新勒额。妖狐不敢卧其下，山鬼呵护火通夕。樵夫惊见走折足，过客仰观读如译。久之意象度百过，奉政大夫字飞白。前时石小字画刓，秪今字大衔亦易。乃知生男如仲谋，胸中岂乏还珠策。圣皇褒贤常及亲，用此照耀贲幽宅。先生蚤岁两振铎，庭馆春风歌朴棫。况当闻礼闻诗馀，桥梓阴阳真一脉。都匀苗獠等猺獞，卖刀买犊笑哑哑。先生墓石行又镌，百年剑水增载籍。"}