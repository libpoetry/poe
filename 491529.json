{"id":"491529","title":"武溪获大木歌","dynasty":"明","author":"刘崧","text":"大材用世不可测，每自沦落升高隆。君看武溪蛰古木，一朝远致黄堂中。黄堂旧梁危嶷嶷，久待瑰奇更蠹蚀。武溪父老不自私，为言水中有钜植，根节槎枒良可识。太守遣吏往视之，陈牲酾酒先告祠。踏泥直恐龙奋跃，抉石犹疑天倒垂。伐之铮铮金铁鸣，黑洳渍入霜皮赪。千夫挽绠土窍裂，迅雷走雨溪灵惊。归来绳削腾高架，藻绘风生动清夏。何年汨没泥滓馀，一日州民拜其下。人生出处安可常，苦心未朽终腾骧。君不闻丰城地底剑，苌弘土中血。千年化碧安可縻，亦有龙光斗牛掣。"}