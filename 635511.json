{"id":"635511","title":"柬邑明府姚齐州索蜡石","dynasty":"明","author":"成鹫","text":"大通一室如斗大，芥子纳山山纳芥。奇峰摄入夜明帘，远近搜罗遍空界。昨暮山中买石归，朝来冷市携云卖。金银生像戒悭贪，爱石成痴甘破戒。番禺主人如水清，扁舟过我春风生。自誇有石立堂下，俯视一切殊峥嵘。光明皎洁天下士，巉岩礧砢山中僧。山僧见说神气爽，欲见未见心先倾。朱门慵作曳裾客，白屋聊为倒屣迎。缄书致语谷城叟，静中久坐须经行。我闻三山之下有五石，五仙骑羊成幻形。古今变化不可测，神物或复通精灵。仙令丹砂煮将熟，一饱挟取随登瀛。不妨过我欢十日，兴尽任尔还仙城。"}