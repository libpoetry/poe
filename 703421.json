{"id":"703421","title":"残冬归宗阅毗尼忆阿公时阿公出沈阳之千山","dynasty":"明","author":"释今严","text":"阅尽毗尼岁又催，拥炉深夜拨寒灰。念予计日归三峡，知子何时过五台。多病曾供匡岳雪，一身聊寄玉关梅。荷担大道思贤者，望断孤鸿绝塞来。又逢岁晚客心惊，病骨遥怜万里情。长听哀笳吹汉曲，几看边月照秦城。山中薄雪难为赋，塞外重裘尚厌轻。芳草绿时相忆否，江南二月好莺声。道法多年叹陆沉，令人怀古更情深。曾期慧业同他日，岂谓蹉跎尚至今。箕子旧封知问礼，苏卿雪窖几长吟。从来练达都经历，相见应知慰夙心。"}