{"id":"889534","title":"和胡经仲中秋","dynasty":"宋","author":"吴芾","text":"平生恶晻昧，虚空光陆离。心与此月同，不容一毫疵。恨月有圆缺，不得常清奇。每欲语天公，仍斫此桂枝。青冥去无路，思虑空劳疲。明知此意苦，殷勤长我随。去年西湖上，烂醉吟悲辞。今年巧相觅，似欲叙离思。西风为披拂，浮云无蔽亏。坐开百壶酒，与月论襟期。永结无情欢，谢此世上儿。吾友胡夫子，豪荡笑墨釐。拟借月颜色，为君鉴薄帷。告之且痛饮，行乐当及时。"}