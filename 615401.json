{"id":"615401","title":"送伍国开春试","dynasty":"明","author":"李孙宸","text":"忆予弱冠时，君额才覆发。邀欢共里闾，相过忘拱揖。下榻每连宵，对饮尽一石。耻随里塾学，咿唔姓名不挂人齿颊。里中小儿多早贵，里人腐鼠易相嚇。我也大笑君亦嘻，相对长松双眼白。从他呼马与呼牛，终须还我一李伯。弹冠君岂为浮名，要知一片肝肠热。去年今上正龙飞，乡国羡君先决策。岂难连第掇公车，稍嫌官早妨挑达。我在闱中不得君，却讶他人按剑掷。饶君三载孝廉船，浪子风流人所适。此事能容久借君，驱君复走长安陌。杏花有情寄语君，待汝春风已三易。赚君去作探花人，脱却青绦系牛革。"}