{"id":"231443","title":"齐天乐·曲屏遮断行云梦","dynasty":"宋代","author":"周密","text":"曲屏遮断行云梦，西楼怕听疏雨。研冻凝华，香寒散雾，呵笔慵题新句。长安倦旅。叹衣染尘痕，镜添秋缕。过尽飞鸿，锦笺谁为寄愁去。箫台应是怨别，晓寒梳洗懒，依旧眉妩。酒滴垆香，花围坐暖，闲却珠鞲钿柱。芳心谩语。恨柳外游缰，系情何许。暗卜归期，细将梅蕊数。"}