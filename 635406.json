{"id":"635406","title":"初住东林周太尊缪西冷过宿","dynasty":"明","author":"成鹫","text":"君不见日光西没月东出，大地晴阴是何物。良辰美景无二三，风雨晦明常六七。白雪多从脑后生，青山半向尘中失。人生能得几多时，知己灯边频促膝。我惯香山三十年，我住东林才半日。半日閒人半日忙，送往迎来非一一。黄昏客散掩荆扉，水亭月上风萧瑟。周生缪生兴独高，出门畏与时流匹。孤城吹角巷无人，自抱衾裯到蓬荜。相逢大笑腐儒禅，解道非心亦非佛。殷勤留客话深宵，手拨寒灰煨榾柮。一更明月二更云，半夜雨声喧蟋蟀。微云细雨眼前过，依旧孤光生白室。底事明明举似君，净似琉璃黑如漆。坐到天明捲幔看，君不见月光西没日东出。"}