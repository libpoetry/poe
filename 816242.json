{"id":"816242","title":"题山水画册","dynasty":"清","author":"黄任","text":"雨霁阳景升，层峦净新沐。无云气自蒸，未叶山已绿。匼匝千万峰，泼染八九屋。何来幽谷声，丁丁响伐木。山阿有嘉树，葛藟其累之。凉飔急吹叶，散落江之湄。欲瞑山更寂，浅渚生涟漪。蒲稗见唼喋，遂起投纶思。得失安可知，一竿聊复持。潇洒几茎竹，槎丫一株木。怪石蹲其旁，怀抱各穆穆。古色兼古心，持此媚幽独。灌木碧逾静，新柳绿可数。春风江上村，残日水西路。樵人负且趋，宛宛危桥度。极浦一帆飞，知投何处雾。篱竹鸣飕飕，枫林落摵摵。霜风晚逾响，草屋日之夕。远烧昏始红，高月淡未白。牧笛忽飞声，断续前坡隔。柴门各家食，镫火出树隙。古路寒烟平，何处见人迹。隔河种桑柘，蔼蔼浮晴烟。芳芷绣平楚，余霞媚远天。前村曲涧断，荒径长桥连。东皋急农事，晚食迟归田。野渡无人喧，一篙斜照边。结茅秋树根，树声响策策。高天无片云，一室照虚白。远籁喧更静，落叶扫还积。孤兴每独往，涉趣惬所适。岂敢生遐心，吾庐千竹隔。知无载酒人，吾非扬子宅。千岩穷攀跻，绝巘非人境。岂知六七家，卜筑在翠岭。天绅奔石梁，云气出丹井。策杖入浮岚，微茫湿衣领。何当笠泽游，湖天霁万顷。七十二峰青，峰峰浸倒影。四山暗同云，天地一何肃。衰柳凝寒烟，冻禽静且伏。悄然孤篷底，能否斗酒足。近村无镫火，冥濛此焉宿。喔喔天鸡鸣，晨光启东旭。"}