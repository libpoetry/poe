{"id":"684747","title":"贺生文战不利愤懑悲骚托之好内以自发摅竟得疾不起比余再过其居凄凉触目即所最欢昵者亦不复在燕子楼矣因怅然书其壁上","dynasty":"明","author":"王彦泓","text":"翔龙折翼性难驯，判向柔乡顿此身。奇药剩堪娱一夕，同栏何止浴三人。当时缥帙香沾粉，此日麻筵饭杂尘。欲觅窈娘重问讯，凤窠飞散别枝春。花间歌酒旧同群，烂熳风情独数君。寝次故持欢镜照，病馀犹出异香分。谁知国士终埋玉，早见神娥尽变云。今日席间谁认得，旧时家令沈休文。"}