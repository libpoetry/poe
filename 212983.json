{"id":"212983","title":"酬友人·常忧别时数","dynasty":"宋代","author":"翁卷","text":"常忧别时数，每苦欢事疎。矧兹同心人，契阔三月余。昨日携瘦藤，往访林间庐。差池不一见，出门恨何如。今晨苍童来。赠言委璠玙。吟玩弗忍释，绚彩摇襟裾。子有供世才，胡为未展舒。我无资身策，合守贫贱居。积疴因疲薾，焉得愁闷除。殷勤荷久要，尚肯念到予。南枝早梅白，古涧寒流虚。明当复相寻，行游带琴书。嚼花饮芳泉，哦诗更踌躇。"}