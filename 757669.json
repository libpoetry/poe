{"id":"757669","title":"百字令 酬季湘夫人见和前韵之作，并乞题梅影图","dynasty":"清","author":"王倩","text":"秦楼天远，喜临风咳唾，都成珠玉。艳织回文清散雪，扫尽红尘十斛。倚月徘徊，折花供养，哪厌千回读。相思难寄，几宵梦绕金屋。谁怜吴市箫残，雕梁燕冷，江海频漂泊。极目夫人城在望，拼把受降城筑。咏絮情深，班荆缘浅，愁唱将离曲。画图无句，姮娥应笑人俗。"}