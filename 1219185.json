{"id":"1219185","title":"龙香行，赠吴国良","dynasty":"元","author":"郑元祐","text":"张公洞中芝草春，帝藏宝书更几尘？中有龙香烧墨法，古苔溜雨松肤皴。木公窃窥试造后，至今法行溪水滨。吴生妙解不求似，独造万古工何纯！玄霜夜捣玉兔臼，黑琼晓剥苍蛟鳞。制成比之犀截角，研罢顿似鸾凭茵。姿如青铜色如漆，并潘便见亦相亲。老奚父子委世久，潘李竟谁追后尘？嗟生一朝遇赏识，会同南琛贡紫宸。愿宝龙香古圭璧，明月清光长照人。"}