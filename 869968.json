{"id":"869968","title":"石昌言学士宰中牟日为诗见寄久未之答今冬罢武成幕来京师此诗谢之","dynasty":"宋","author":"司马光","text":"昔年三月浪，鳞翼化云雷。竹箭流俱上，芙蓉幕对开。瀵泉扬沸渭，泰华耸崔嵬。捧檄容归省，飞觞复屡陪。芬芳袭芝室，嘉庆侍兰阶。吴璧评残笔，隋碑读渍苔。清阴依玉树，和气乐春台。薄宦俄成别，私门忽遇灾。一朝捐綵服，五载泣粗缞。季路还从仕，任安独见哀。近畿须健令，剧邑试长才。过目全牛解，迎锋巨蘖摧。雉留乘荫伏，蝗避境苗回。时得鸣琴暇，仍飞丽句来。正知荣箧笥，无足报璿瑰。紞鼓俄攀邓，安车已召枚。赋成平乐馆，燕奉柏梁杯。自顾诚驽缓，于今尚草莱。履穿羞路雪，盖敝怯京埃。傥借馀光便，炎风动死灰。"}