{"id":"722547","title":"送声远往杭州","dynasty":"明末清初","author":"屈大均","text":"此去江湖路渺茫，千金岂必不垂堂。渊冰自守诗人戒，况复庭闱在异乡。清浅秋光欲满轮，休贪明月向江滨。月明不似琼闺镜，中有蛾眉十道新。西子湖西返照明，南高峰雨北高晴。莼丝采共鲈鱼腊，归作高堂锦带羹。舟向孤山柳外堤，知从处士问幽栖。故人亦是林和靖，家有梅花作女妻。雨雪归来匹马劳，翩翩不是五陵豪。锦囊双压明驼重，诗句多于金错刀。"}