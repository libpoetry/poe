{"id":"513589","title":"剪灯歌元夕同年傅商佐主事家席上作","dynasty":"明","author":"程敏政","text":"上元灯火如繁星，九衢斗靡流晶荧。就中一椀最清绝，炯然独照郎官厅。都城好事争来看，苦心每为良工叹。并刀剪碎藤溪方，直缕横丝眼中乱。海市楼台初隐霞，渚宫人物纷如麻。天孙夜开机上锦，魔女晓散空中花。态真意远不可了，此艺从知古来少。颇闻令爱手能续，何得兄家擅天巧。寒窗有女方十龄，欲遣从之愁未胜。小弟长惭负奇赏，先请为兄歌剪灯。"}