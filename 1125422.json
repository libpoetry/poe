{"id":"1125422","title":"饮酒诗四首","dynasty":"宋","author":"秦观","text":"我观人间世，无如醉中真。虚空为消陨，况乃百忧身。惜哉知此晚，坐令华发新。圣人难骤得，得且致贤人。左手持蟹螯，举觞属云汉。天生此神物，为我洗忧患。山川同恍惚，鱼鸟共萧散。客至壶自倾，欲去不容间。客从南方来，酌我一瓯茗。我酌初不啜，彊啜且复醒。既凿浑沌氏，遂出华胥境。操戈逐儒生，举觞还酩酊。雷觞淡如水，经年不濡唇。爰有扰龙系，为造英灵春。英灵韵甚高，蒲萄难为邻。他年血食汝，应配杜康神。"}