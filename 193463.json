{"id":"193463","title":"贺新郎·说著成凄楚","dynasty":"宋代","author":"吴潜","text":"说著成凄楚。正尘飞、岷峨滟澦，兔嗥孤舞。颇牧禁中留不住，弹压征西幕府。便一舸、月汀烟渚。四塞三关天样险，问何人、自辟鼪鼯路。成败事，几今古。荼芍药春将暮。最无情、飘零柳絮，搅人离绪。屈指秋风吹雁信，应忆西湖夜雨。谩岁月、消磨如许。上下四方男子志，肯临歧、昵昵儿曹语。呼大白，为君举。"}