{"id":"504939","title":"清眺歌为屠隐君","dynasty":"明","author":"乌斯道","text":"景定桥东地迂僻，百尺层楼寄寥阒。我来登眺风日清，遥见群山际天碧。西山积润冈阜多，断而复起连金鹅。金鹅飞入大梅去，太白数点低云萝。水出迥溪泻三峡，分作支流更回合。晴波耀日日倒悬，龙夺明珠动鳞甲。桃花隔水春冥冥，渔郎梦醒扁舟轻。杜若蘼芜翠烟淡，鹁鸪飞去雍渠鸣。白云窈窕山中来，渚涯倏忽成楼台。风收雨散四郊静，眼中一片青天开。中有仙人半衔醉，唤得孤鸾落天外。骑鸾时复游紫京，夹道花香袭环佩。仙人自昔好楼居，此非圆峤为方壶。回首人间暗尘土，蚁垤自以为仙都。我闻江湖好山水，曾托秋风过彭蠡。千里归来空自怜，灵境胜区那得此。仙人有酒春满缸，夜邀子晋吹玉笙。朝朝不放下楼去，朱颜直要凋三光。"}