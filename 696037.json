{"id":"696037","title":"虞部公挽章四首","dynasty":"明","author":"欧必元","text":"逍遥八十丈人翁，东观谈经擅汉宫。自昔迂狂辞水部，遂令疏懒绝山公。广陵涛涌声犹壮，廷尉罗张客尽空。一代风云虽遇合，遗书犹在茂陵中。贤哉祖帐出都门，赐老宁忘圣主恩。白雪调高名已重，青山家在道逾尊。窗临曲水群鸥散，花落蘧园独鹤翻。文藻江山今寂寞，千秋屈宋竟谁论。寻仙历下已凋零，江左风流事杳冥。粤失秘书琴已绝，家亡虞部不堪听。楼虚万卷非生白，业在千秋有杀青。鞭弭旧游看顿尽，中原唯望少微星。衣冠同出杜陵庐，文济年来礼法疏。未有赋才称矍铄，敢劳名姓代吹嘘。书藏客自归金穴，丹熟人能步玉虚。已向风尘谙幻迹，山阳何必泪沾裾。"}