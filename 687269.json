{"id":"687269","title":"秋日同谢九如常振寰二广文饮三台阁漫赋","dynasty":"明","author":"孙传庭","text":"飞阁嵯峨倚太清，凭栏一望失尘缨。西来树影摇金刹，南下烟光绕石城。丘壑有时归傲吏，乾坤何地著狂生。坐深月上高台静，片片幽芬落酒觥。宦迹天涯感慨中，登高览胜解相同。思乡节候逢流火，玩世行藏任转蓬。涟水烟飞老子气，芒山云起汉王风。细论往事增惆怅，徙倚尊前意不穷。"}