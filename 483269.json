{"id":"483269","title":"上院判（十四韵）","dynasty":"明","author":"叶子奇","text":"浩荡风云气，英雄虎豹姿。飞霜看下令，甘雨望兴师。破的千人骇，横戈万马驰。虎豹开列校，龙节镇边陲。城晓霜清角，天秋月满旗。山河百战外，人物再生时。细柳春营肃，崇莲夜漏迟。威行知不犯，事定契无为。公议皆归德，深恩欲颂诗。自惭生也晚，况复数逢奇。李早汾阳识，苏求太尉知。热非炉上炙，天笑井中窥。大业今伊始，偏城岂足羁。会须盟券铁，勋业冠彤墀。"}