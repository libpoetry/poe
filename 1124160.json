{"id":"1124160","title":"检校竹隐竹数三首","dynasty":"宋","author":"赵蕃","text":"忆昔山中居，朝莫惟脱粟。何以居之安，赖此猗猗绿。一朝顾舍去，梦寐劳心目。今晨忽在眼，如客得归宿。竹虽不解语，风能为之言。斧斤伐我本，畜牧践我孙。戕者可以堤，践者可以藩。我顾不忘汝，汝言毋重烦。钱多论以屋，畜多论以谷。我独何为者，个个数脩竹。竹个虽不多，是亦我所欲。于以盗之防，盗防宁此足。"}