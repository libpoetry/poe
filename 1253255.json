{"id":"1253255","title":"次陆北岩韵二首","dynasty":"元末明初","author":"陶宗仪","text":"庐外圭田二亩强，乡邻佣力为移秧。百年冈垄衣冠閟，一径楸梧雨露凉。天地无情身老大，山林有分发苍浪。急流勇退人争羡，喜见春风日载阳。畎亩高低络翠径，树林茂密列云屏。水村沙路迢迢白，茅屋炊烟处处青。谷口樵歌西日暝，岩头虎啸晚风腥。先生归也山居静，童子篝灯月半扃。"}