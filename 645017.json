{"id":"645017","title":"与胡郭二驸马奉天门和韵","dynasty":"明","author":"解缙","text":"珠帘月冷风惊幄，翠被宵寒悄无乐。小奴鼾睡呼不醒，起见银河渐将落。金垆添火试沉香，隅坐高吟动寥廓。当今贵人君最贵，衮衮貂蝉事天爵。甘心巳许同断金，苦口宁辞充一药。我曹一官自身致，看尽浮云生碧落。少年莫学儿女情，上古圣贤志当作。宴安奢侈有深戒，君不见汉家金张与卫霍。"}