{"id":"805149","title":"水龙吟 忆毗陵故园","dynasty":"清","author":"曹亮武","text":"吾家水木殊佳，当年宛尔如图画。月明春晓，风清秋晚，纱窗无罅。桂树香浓，芙蓉艳冷，醉眠深夜。况歌喉婉转，双鬓纤手，又相送秋千架。邈矣檐铃巷柝。更寂寞、地衣裙钗。旧时宾客，不闻朱履，鸟啼花谢。世事皆然，几能长好，舞台歌榭。只梦中还认，西园梅树，在松阴下。"}