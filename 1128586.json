{"id":"1128586","title":"余谪沙阳地僻家远遇寒食如不知盖闽人亦不甚重其节也感而赋诗五首以杜子美无家对寒食五字为韵","dynasty":"宋","author":"葛胜仲","text":"往岁遇寒食，亲宾相与娱。飘零客异土，对之浑若无。岂不念佳节，寸心愁欲枯。花间有好鸟，劝我提胡卢。一醉聊自适，醉梦归东吴。异县遇寒食，怅然怀我家。千里遥相望，各在天一涯。佳节无与同，冉冉悲年华。鸣禽花底聒，舞燕风中斜。物情各自在，羁束诚可嗟。天涯遇寒食，嘉节无与对。独酌一杯酒，慷慨使心痗。来者复可追，既往那复悔。翛然畎亩心，敢忘犬马爱。之推自欲隐，去去何所怼。嘉节遇寒食，春阴犹作寒。闽人不知重，浑作等闲看。饧粥不复煮，青枫谁与钻。开窗延霁景，脩竹正团栾。翠眉双侍女，对此一樽残。逐客已凄凉，矧复值寒食。花深日迟迟，院静春寂寂。雨馀山吐青，日落霞扫赤。浙江渺何在，三月无消息。弃置勿复陈，吾心乃如石。"}