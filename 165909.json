{"id":"165909","title":"题李偁推官颐斋","dynasty":"宋代","author":"晁补之","text":"无舍灵龟观朵颐，自求口实君自知。谁为此者君名之，其说不烦求我诗。君家严君业夔伊，虎视耽耽雄四夷。四方是维天子毗，汶阳一室大泽陂。我往受业拜门垂，闻公一语洗然奇。我归瞠若安可追，君才固是麒麟儿。幼读父书壮思施，不卑小官乃吾师。况有内乐潜天倪，荒城无人谁过之。面城筑室兹逶迤，去年秋雨河股移。百草不生苔拥基，蚁子缘础螾粪泥。夜眠不稳忧为池，今年闰早春气迟。墙根隙地稍可埤，初植防风种黄耆。莱州石鼎青琉璃，地垆宿火风鸣枝。对君长语清未疲，外轻内顺生理宜。问从何得聊我治，眉州夫子言可规。麻田处士术安期，今之崇丘历九疑。见人不语下臂驰，遁逃乎阴食蛤梨。君何伧囊不往随，与访汗漫还无时。还无时，我何适，北山之南南山北。"}