{"id":"949235","title":"解语花 高平元宵","dynasty":"宋","author":"周邦彦","text":"风销绛蜡，露浥红莲，灯市光相射。桂华流瓦。纤云散、耿耿素娥欲下。衣裳淡雅。看楚女纤腰一把。箫鼓喧，人影参差，满路飘香麝。因念都城放夜。望千门如画，嬉笑游冶。钿车罗帕。相逢处、自有暗尘遂马。年光是也。唯只见旧情衰谢。清漏移，飞盖归来，从舞休歌罢。"}