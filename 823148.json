{"id":"823148","title":"春从天上来","dynasty":"清末近现代初","author":"赵熙","text":"天外骊珠，借一阵东风，吹送山居。卅年相望，孤抱谁如。合铸许郑韩苏。是茗柯同调，算绝艺、诗思还输。帝城南，见灵光一坐，昭代鸿儒。于今七经年矣，喜寰海争传，旧样霜须。北徼开藩，西山辟粟，绿意全换蘼芜。问锦江花发，旧游地、有梦来无。曙星孤。占太行高处，山翠藏书。"}