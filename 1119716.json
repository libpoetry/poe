{"id":"1119716","title":"再次韵答程帅高机宜四首","dynasty":"宋","author":"陈造","text":"自分迂愚著海滨，诸公荐力漫忱恂。摧颓晚境空多感，局缩穷山亦再春。故里归耕虽有约，中田敬馌遂无人。何由消破愁千斛，甓社春浓莫计巡。名德谁今挺古风，人嗟汲直合居中。挥毫有物鬼落胆，与世无心云度空。倚听金銮拜新渥，又烦竹马走群童。贝宫风露鳌峰月，行矣辉华映两瞳。高郎笔势未姑徐，千纸珠玑欬唾馀。春兴漂萧陵野马，夜窗清绝冰金蜍。诸公交口传黄绢，蜚诏褒贤定赤车。亦使穷山拜嘉惠，衰翁击节正冯虚。倒海翻湖袖手观，揆子才思坐天悭。愁攻心折仍无赖，债压头低不办还。坐想赓酬联白璧，祇令翘企仰高山。拙疏却喜便衰病，赢得萧斋尽日闲。"}