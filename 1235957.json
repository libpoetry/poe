{"id":"1235957","title":"余观近时诗人往往有以前代台名为赋者辄用效颦以消馀暇 章华台","dynasty":"元","author":"岑安卿","text":"周纲陵夷九鼎轻，玉帛交错朝蛮荆。熊虔北睨志未已，积材垒土搀青冥。姬姜丽质郑卫音，台中燕乐森如林。汾沮远略肘腋变，乾溪一散愁人心。荒山饥走归无所，睡酣又失涓人股。棘闱深闭魂魄飞，申亥负尸埋浅土。章华台上空子规，啼杀游魂终不归。吴王筑土山为址，俯视水云三百里。台中歌舞萃华丽，金碧巑岏眩珠翠。江花泛泛浮鸱夷，会稽思霸甘卑辞。千金不买西子笑，一舫竟逐陶朱归。丹砌草深麋鹿卧，凄凄棘露沾人衣。阖庐丘墓虎为卫，至今钟磬闻馀悲。游人不悟国倾亡，松间援笔题真娘。巫峰十二青参差，石形俨现仙娥姿。苍藤翠木怯凄冷，精诚夜感襄王思。仙衣缥缈仙裙湿，云影飘飖雨声急。阳台朝暮不胜情，高唐想像愁无极。梦中奇遇事杳冥，公子雕辞亦胸臆。荒凉古庙屹江干，台空不见行云迹。游人怅望尚徘徊，古碑寂寂荒莓苔。雕墙峻宇无不亡，蓟城筑宫国乃昌。屈身延士礼优异，四方英俊如云翔。郭生马喻真良策，亟拜乐卿为上客。兵行旬日入临淄，秦楚诸君咸辟易。夙心已雪先王耻，七十齐城祇馀二。君王仙去主帅逃，叹息后人非继志。巍台悲惨朔风号，不知骑劫何时招。嬴秦北筑城万里，芒砀无人识云气。鸿门斗碎骊山焚，汉楚残民半为鬼。重瞳失道身首分，沛公酒叙还乡恩。风云飞动白日永，歌声激烈悲勋亲。四方备禦思虎士，进取守成良不易。长陵崇奉四百春，歌台遗筑今荆杞。壮哉一曲《大风歌》，千古英雄尽怀愧。彭城负险河为障，南屹崇台势雄壮。重瞳奋迹入秦回，诸侯揽辔皆东向。酒酣蹴马升崔嵬，鬉翻鬣振云烟开。倚鞭四顾示无敌，指挥貔虎心雄哉。黄金间行亚父去，帐下茫然失谋主。楚歌声合溃重围，昔日名骓空故步。千年积恨气未消，绕台泗水撞飞涛。金茎擎露空崔嵬，湖台筑恨心犹哀。剖桐殡土事暧昧，祸机元自长生来。寿踰大耋世已稀，赵国憸人心险巇。盗兵诛佞两非是，屈氂督战犹惊疑。衔冤竟殒鸠泉里，壶关三老言非迟。向无少卿护病已，上林僵柳何缘起。空馀老泪滴纹甃，斑斑相间苔花紫。汉室分崩成鼎峙，铜雀翚飞邺宫起。碧甃漾日覆纹鸳，蕙帐凝香集馀妓。我观创始既骄逸，后裔焉知惕奢侈。洛阳宫阙凌青霄，公卿负土何焦劳。玉音亲责役夫缓，瞬息身首横霜刀。荒游日恣典午肆，西陵空掩欺孤智。至今砚墨抱遗羞，千古奸雄秽青史。万里长江东入海，千年高台今尚在。当时谁道凤凰来，览德何人足相待。凤声悠悠梧叶空，谪仙文采流长虹。跨鲸一去不复返，后人欲语羞雷同。海上三山渺何许，群仙骑凤隔风雨。登临空咏谪仙诗，白鹭斜飞过秋浦。"}