{"id":"1066032","title":"故人惠马生笔","dynasty":"宋","author":"许景衡","text":"闻说江南多笔工，马生所作尤瑰异。十年江海得妙旨，一日声名倾众技。故人怜我有书癖，数管不辞千里寄。齐锋出颖虽不殊，洒墨虚心皆已智。当年退之传毛颖，假辞托说终伤伪。我今草草又百载，矫首相望空两地。文房四子迭有无，商没参横似相避。鼠须栗尾乃见嫌，强欲用之随弃置。马笔端如故人面，眼瞥见时心已记。跳龙卧虎非世习，绾蛇萦蚓皆儿戏。岂知远适在加鞭，却效良工先利器。何当拂衣隐林麓，约史著书从素志。敢言名姓垂竹帛，自甘生死惟文字。敬谢故人因及马，梳毫截管惟精致。而今劲健已不售，要须软熟随人意。"}