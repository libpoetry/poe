{"id":"813123","title":"再寄缪太守二首","dynasty":"清","author":"张洵佳","text":"天津桥畔讯音尘，倾盖逢君结识真。卅载浮沈馀傲骨，一门风雅尽诗人。乡亲语熟逢苏小，兄弟才高识颖滨。多谢东君递消息，陇头寄与一枝春。长安重到不胜情，世事茫茫感慨并。白首郎官犹执戟，黑头卿相遽归耕。京华冠盖同棋局，月殿霓裳变徵声。青眼高歌望吾子，福星一路活苍生。"}