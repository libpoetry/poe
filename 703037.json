{"id":"703037","title":"次韵答宪副弟二首","dynasty":"明","author":"谢迁","text":"自惭衰朽负明时，三径閒情酒一卮。棣萼依稀真念别，雁声嘹呖强裁诗。忠贞为国年犹壮，清白传家夙所期。翘首云衢千万里，要看竹帛令名垂。杜却衡门幸苟安，不烦临镜叹衰颜。好怀都属耆英社，往事真过梦觉关。乘兴有时行伴鹤，支颐长日卧看山。光前业付吾难弟，广厦仍须庇万间。"}