{"id":"638907","title":"忍庵","dynasty":"明","author":"林光","text":"天台雁荡下，厌饫石与泉。夫君独何心，惊佩思韦弦。大书揭忍字，山庵榜高悬。我试绎忍说，其义非幽元。残忍心已死，不忍心即天。容忍近有量，习久成安便。为政不能忍，庶事多危颠。处家不能忍，骨肉恩难全。忍欲欲须窒，蚁漏恐成川。忍贫不移守，沟壑尚可填。拂心违意事，日夕交吾前。浮生尘盎中，能不为物迁。而况横逆来，我直彼曲偏。易发而难制，惟怒为最先。卒然一相触，忿火狂烧延。平时似有量，仓卒胡能然。失声或失唾，慢骂生鏖煎。室怒色于市，忿气相牵缠。惩之如催山，持制当益坚。忿欲忍不忍，可辨愚与贤。疾言无遽色，飘忽忘鱼鸢。谁能当未发，回照静且专。贤哉程子伯，示我定性篇。"}