{"id":"191121","title":"赠孙尉姑苏紫石铫孙有诗次韵","dynasty":"宋代","author":"虞俦","text":"吴侬生长水与云，不采莲花拔蒲根。穷山凿石出奇怪，颠坑仆谷无寒温。宣和倖臣以佞进，横江花石如云屯。造化有此诚疮痏，奈何浮靡夸朴敦。守令诛求星火迫，州县惊扰河涛翻。举觞谁酹栟榈子，我欲从之以为昆。尔来刳作短尾铫，形模简古得全浑。遗君日以烹龙凤，要和松风泻潺湲。弥明讥评二子媿，卢仝风味千载存。搜搅胸中万卷富，倾动笔下三峡源。可怜长安贵公子，饱餐荔支餍河豚。岂知是中有佳趣，目方忏视手不扪。武夫丁字且不识，一礮拟落天骄魂。平生攘臂咤飞石，唾取青衫明主恩。书生调度清且苦，臭味不同谁与论。祝君勿遣羊羹污，以友石供古铜盆。"}