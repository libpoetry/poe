{"id":"737725","title":"登岳","dynasty":"清","author":"纪迈宜","text":"他山入犹坦，迤逦峰峦起。西岳独雄绝，登陟未半里。奇峰堕我前，峭壁青冥倚。其态乃万变，屡折愈俶诡。或红如砂莹，或绿如绮靡。或如鼎彝斑，或如樗蒲齿。或如兽欲搏，或如翼斯企。或矗如危榭，或截如平垒。或陷如刳凿，或突如角犄。或如海图坼，或如雁行比。槎丫张巨吻，苍蔚秀悬藟。环抱迷向背，窅映漏曦晷。侧身仅得过，飞湍怒啮趾。二十八潭悬，乱舞琼膏委。镕银挂疋练，长虹饮涧底。神龙掉其尾，震撼势未止。轰若车百辆，雷吼何时已。以兹蕴灵异，神瀵化为髓。苍翠洞肌肤，融冶滴崖址。千仞青芙蓉，一气混茫里。层巅虽未到，壮观斯为美。憩坐久惝恍，筇枝且徐理。"}