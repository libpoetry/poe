{"id":"623187","title":"雪诗六首义取六出 其六 春光贳","dynasty":"明","author":"郭之奇","text":"青帝甫相临，阆风引朝驾。几行玉辂分，一片瑶辉射。珠源万斛倾，银汉九天泻。偶同湘竹斑，独使幽丛借。松高意愈清，草细烟堪藉。月洞转婵娟，星岩明晓夜。如露久胚凝，为冰初碾砑。寒深欲闭阳，气薄仍销化。始知太皞心，微许春光贳。且从群吠忙，岂令骚人骂。"}