{"id":"1123830","title":"程阁学知建宁府入对二首","dynasty":"宋","author":"赵蕃","text":"日边飞下诏黄新，大府潜藩属老成。一代儒宗还北阙，十年法从对延英。从容定有回天力，咫尺重闻曳履声。便觉儿童语音好，谢公今起慰苍生。湖山十里芰荷香，稳送朝天一夜航。前席固应思见贾，留行政不待徵黄。悬知笔下三千字，小试囊中一二方。自笑侯芭今白首，弹冠何敢企王阳。"}