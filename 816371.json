{"id":"816371","title":"杂感","dynasty":"清","author":"黄遵宪","text":"少小诵《诗》、《书》，开卷动龃龉。古文与今言，旷若设疆圉。竟如置重译，象胥通蛮语。父师递流转，惯习忘其故。我生千载后，语音杂伧楚。今日六经在，笔削出邹鲁。欲读古人书，须识古语古。唐宋诸大儒，纷纷作笺注。每将后人心，探索到三五。性天古所无，器物目未睹。妄言足欺人，数典既忘祖。燕相说郢书，越人戴章甫。多歧道益亡，举烛乃笔误。大块凿混沌，浑浑旋大圜。隶首不能算，知有几万年？羲轩造书契，今始岁五千。以我视后人，若居三代先。俗儒好尊古，日日故纸研。六经字所无，不敢入诗篇。古人弃糟粕，见之口流涎。沿习甘剽盗，妄造丛罪愆。黄土同抟人，今古何愚贤？即今忽已古，断自何代前？明窗敞流离，高炉热香烟。左陈端溪砚，右列薛涛笺。我手写我口，古岂能拘牵。即今流俗语，我若登简编。五千年后人，惊为古斓斑。造字鬼夜哭，所以示悲悯。众生殉文字，蚩蚩一何蠢！可怜古文人，日夕雕肝肾。俪语配华叶，单词画蚯蚓。古近辨诗体，长短成曲引。洎乎制义兴，卷轴车连轸。常恐后人体，变态犹未尽。吁嗟东京后，世苶文益振。文胜失则弱，体竭势已窘。后有王者兴，张纲维贤俊。决不以文章，此语吾敢信。但念废弃后，巧拙同泯泯。欲求覆酱瓿，已难拾灰烬。我今展卷吟，徒使后人哂。周公作《礼乐》，谓矫世弊害。秦皇焚《诗》、《书》，乃使民聋瞆。宋祖设书馆，以礼罗措大。吁嗟制艺兴，今亦五百载。世儒习固然，老死不知悔。精力疲丹铅，虚荣逐冠盖。劳劳数行中，鼎鼎百年内。束发受书始，即已缚杻械。英雄尽人彀，帝王心始快。岂知流寇乱，翻出耰锄辈。诵经贼不避，清谈兵既溃。儒生用口击，国势几中殆。从古祸患来，每在思虑外。三代学校亡，空使人材坏。谓开明经科，所得学究耳。谓开制策科，亦祇策士气。谓开词赋科，浮华益无耻。持较今世文，未易遽轩轾。隋唐制科后，变法屡兴废。同以文章名，均之等废契。譬如探筹策，亦可得茂异。狗《曲》出何经，驴券书博士。所用非所习，祇以丛骂詈。亦有高材生，各自矜爪觜。袒汉夸考据，媚宋争义理。彼此互是非，是非均一鄙。茫茫宇宙间，万事等儿戏。作诗一长吟，聊用自娱喜。"}