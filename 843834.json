{"id":"843834","title":"题林叔臧鼓浪屿菽庄","dynasty":"清末民国初","author":"许南英","text":"几经小劫历红羊，一瞥华年鬓欲霜。破费买山钱十万，武陵世外作渔郎。卜筑园林近洞天，避人避世地行仙。听潮楼上频东望，鹿浪鲲涛一怆然。劳劳客去主人閒，随意科头水石间。添种梅花千万本，闽中又一小孤山。东山丝竹思安石，金谷风流忆季伦。若使二公生并世，鹭江鼎峙有三人。"}