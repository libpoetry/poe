{"id":"359858","title":"金缕曲·题《南汇朱烈妇行略》后","dynasty":"清代","author":"黄钧宰","text":"大节贞于石，烈铮铮，兵戈丛里，淋漓骂贼。九死不辞刀见血，分裂金闺弱质。尽愧煞，须眉人物，生就秋风荼蓼命，况伤心，少小成孤特，铭表字，待谁泐。忆从烽火流离日，问人闲，裙钗多少，烟埋雾塞。衰草茫茫斜照里，何许英魂招得，更无处，搜寻玉骨。千载春申江上月，照孤城，常作冰霜色，泰山重，死应值。"}