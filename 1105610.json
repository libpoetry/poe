{"id":"1105610","title":"黄府君挽词","dynasty":"宋","author":"王十朋","text":"不杂商山绮与园，生涯占得小桃源。平生隐德知多少，跨灶诜诜已六孙。纷然紾臂已成风，一爨谁能再世同。野史他年书逸事，定须记此富家翁。扬州别驾知名士，肝胆崔嵬百鍊刚。谁谓公家有兰玉，解令高选继东床。齿发如公自古稀，定应含笑九原归。春风白石岩前路，忍见杨花作雪飞。"}