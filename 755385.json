{"id":"755385","title":"昼坐","dynasty":"清","author":"张印","text":"忆昔姑在堂，早起视晨餐。邻鸡甫唱晓，盥洗粗已完。汲汲入厨下，督人理杯盘。日出及日入，迅疾如惊翰。今乃倦失眠，动见日三竿。中间五六时，欲度良苦难。天运有迟速，人意有悲欢。矧此夏日永，百感来循环，生者各千里，逝者直九泉。悲来无可解，政如坐针毡。一日等一岁，羲驭无快鞭。念此心焦郁，吾鬓俄成斑。"}