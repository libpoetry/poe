{"id":"950312","title":"中原民谣 归德府","dynasty":"宋","author":"周麟之","text":"归德府，四野坡池抱重阻。阏伯之墟旧宋州，心为大火占星土。昔我艺祖龙潜初，授钺此地开炎图。录裳拜野休运启，王气郁郁云扶舆。真人当天朝万宇，北望帝城天尺五。舟车辐辏川涂交，尽说南京比三辅。中兴天子膺赤符，又临此地登鸾车。版图一失故地隔，坐使神州沦虏区。金杏园边春色早，连阡粟麦濉河道。景物依然似昔时，只恨居民戴胡情。民言我宋潴仁深，况此旧名归德军。于今府号袭前躅，不日中原当自复。金人无德亡无时，大德日隆天下归。"}