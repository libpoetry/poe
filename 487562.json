{"id":"487562","title":"玉蝴蝶 感春四首 其一","dynasty":"明","author":"叶纨纨","text":"满目韶光明丽，东风拂拂，花影悠悠。帘卷重楼十二，禁火初收。草青青、游人金勒，春寂寂、深院银钩。暗香浮。谁家陌上，几处津头。凝眸。天涯信断，王孙何处，闺梦多愁。双燕无凭，日长凭遍小红楼。对莺花、满怀幽怨，临宝镜、几许情柔。空消受，月寒锦帐，香冷衣篝。"}