{"id":"624574","title":"种柳歌时余拟以首夏北上","dynasty":"明","author":"罗万杰","text":"此生自许随畚锸，每逢佳卉情若狎。何况嫣然烟雨姿，临春栽莳敢后之。高低一依径路转，疏密不学众植为。尔怜客子艳阳天，予亦嘲尔常爱眠。会看垂阴成美荫，莫问道傍与溪边。长安五月堤色新，青青应逐车前尘。掀髯扬袂知何似，恍惚见尔园中身。"}