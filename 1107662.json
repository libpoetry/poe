{"id":"1107662","title":"逍遥四章呈钦之尧夫","dynasty":"宋","author":"司马光","text":"结发读经史，疲精非一朝。于今成濩落，所幸得逍遥。不韪狂心息，难平客气消。巢林易为足，窃敢比鹪鹩。闲思宇宙内，何物不由天。定分不移易，劳心徒弃捐。鹏飞九万里，松寿一千年。斥鴳与朝菌，逍遥亦自然。闭目念前古，飘然一烘尘。两仪仍似旧，万物互争新。轩冕荣何在，箪瓢乐最真。众人俱我笑，我亦笑其人。六合旷无际，逍遥好纵游。放怀同一贯，瞬目即千秋。丸遇区臾止，萍随波浪流。所之皆自得，何惧亦何忧。"}