{"id":"1061035","title":"立之作诗讥仆沉浮于酒次韵答之","dynasty":"宋","author":"饶节","text":"颓俗不可挽，我思陈孟公。胸中一噫气，浩荡沧海东。初余亦拙谋，堕身尺度中。昔为吾家驹，今为客子蓬。人生百年耳，过鸟欻无踪。何至自矛盾，身与众敌逢。仲尼固玄圣，道大自不容。落落少年场，谁复识吕蒙。古今一丘貉，同赴三尺封。乃知常满尊，慰藉吾人穷。君诗苦相厄，欲抗辄丧雄。但恐百钱债，负我葛陂龙。"}