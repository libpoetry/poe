{"id":"502575","title":"建安王彦真善墨竹道遇新宁林彦时写岁寒烟雨为别索余就题其上","dynasty":"明","author":"王恭","text":"黄鹤久为别，苍茫云海涯。青鸾尔何来，婉娈湘山期。烟雨变丛色，虚心独华滋。于焉脱节劲，岂逐春华萎。二十五清弦，一弦一悽其。鸾惊复分去，鹤怨仍伤离。纵使鸾鹤悲，终归集瑶池。梧树秋不实，天霜落寒威。谁能慰孤凤，日夕恒苦饥。缄情寄幽梦，忆君苍筤枝。"}