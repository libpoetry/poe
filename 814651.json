{"id":"814651","title":"赠蓝田姻丈二首","dynasty":"清","author":"郑用锡","text":"海疆借汝作干城，极北磺溪一柱擎。堪叹河山成浩劫，能令草木亦疑兵。貔貅在昔称威武，蛮触于今息战争。独向鸡笼山上望，摩崖大笔合书名。里闬相依谊最真，茑萝幸施倍情深。云泥虽隔欣联臂，风月何缘托比邻。君自虎罴称上将，我仍鸥鹭作閒人。请看玉树阶前立，稚子能文是石麟。"}