{"id":"1124392","title":"次韵卢漕木芙蓉二首","dynasty":"宋","author":"项安世","text":"风波久厌水中央，初日精神入槛光。木末端来就词客，墙头应是误行郎。高花大叶宜图障，浅绿深红照豆觞。壮观秋容惟有此，霜边倒尽雨边荒。吹残池面旆中央，幻出台前艳粉光。衣典欲催愁杜老，鬓霜难拒笑潘郎。风来尚恐波生陆，暑退犹疑叶可觞。拟种陶朱三百树，广文茅屋未应荒。"}