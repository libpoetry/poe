{"id":"117590","title":"竹枝歌·舟行千里不至楚","dynasty":"宋代","author":"苏辙","text":"舟行千里不至楚，忽闻竹枝皆楚语。楚言啁哳安可分，江中明月多风露。扁舟日落驻平沙，茅屋竹篱三四家。连春并汲各无语，齐唱竹枝如有嗟。可怜楚人足悲诉，岁乐年丰尔何苦。钓鱼长江江水深，耕田种麦畏狼虎。俚人风俗非中原，处子不嫁如等闲。双鬓垂顶发已白，负水采薪长苦艰。上山采薪多荆棘，负水入溪波浪黑。天寒斫木手如龟，水重还家足无力。山深瘴暖霜露乾，夜长无衣犹苦寒。平生有似麋与鹿，一旦白发已百年。江上乘舟何处客，列肆喧哗占平碛。远来忽去不记州，罢市归船不相识。去家千里未能归，忽听长歌皆惨栖。空船独宿无与语，月满长江归路迷。路迷乡思渺何极，长怨歌声苦凄急。不知歌者乐与悲，远客乍闻皆掩泣。"}