{"id":"698561","title":"陈渡草堂二首","dynasty":"明","author":"唐顺之","text":"皂衣非复汉庭郎，蔽缊深冬卧草堂。贫薄不羞畜牸计，沉浮也逐斗鸡行。残书阁尽经旬病，异味尝来百草香。独愧顽心犹未化，十年学道几亡羊。近市偏逢食有鱼，闭门不问出无车。牛衣聊自对妻子，蜡酒时将洽里闾。世网幸疏如野马，微名犹在愧山樗。亦知农圃真吾事，春至频翻种树书。"}