{"id":"600336","title":"雪中访唐仁卿","dynasty":"明","author":"王弘诲","text":"乘雪复乘雪，访君历帝闉。相访何所云，闻君卜居新。登堂一相见，含意殊未申。主人情款款，相留殊常宾。呼僮理别馆，对酌蒲萄春。围炉继秉烛，披襟发清论。尚友怀先哲，江门究渊源。致虚戒忘助，心上分经纶。微言著简册，裒然席上珍。嗟哉吾与子，百年企后尘。奋发同意气，砥砺结交亲。抗言千古上，耿耿契精神。晞颜亦颜徒，黾勉宜书绅。语罢欣自得，酬献更数巡。起视夜何其，雪霁烂星辰。其中有德星，同聚兆贤人。明当访太史，谁哉荀与陈。"}