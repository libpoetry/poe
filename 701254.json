{"id":"701254","title":"游囊山寺追和柯竹岩先生韵四首","dynasty":"明","author":"黄仲昭","text":"一径斜通寺，苍松带碧溪。楼台晴日丽，云海暮山低。亭拥苍霞暝，窗横翠霭齐。老僧谁得似，长伴白云栖。吾郡多奇胜，都无让古囊。松风回爽籁，岩桂散天香。把酒莺啼树，横琴月到床。高情邈难写，一笑晚山苍。寺远人稀到，岩扉尽日扃。鸟窥山殿供，风乱石床经。巢鹤松枝老，潜蛟涧水腥。同游总知己，相对眼俱青。游倦还高阁，凭阑思转豪。雨收山拥翠，潮至海增涛。远戍孤烟淡，平原独树高。胜游情不极，重拟约同袍。"}