{"id":"1114184","title":"江月五首","dynasty":"宋","author":"李纲","text":"一更山吐月，金篆缭轻澜。清光满四海，独向沙阳看。桂魄缘空迥，云峰醮影寒。姮娥谩愁思，相对漏声残。二更山吐月，风露霭清夜。待月泛兰舟，停桡碧峰下。樽罍兴未穷，枕簟凉可藉。言携二三子，吊古相与话。三更山吐月，羁客方独起。起游溪上阁，胜景乃如此。露满七峰松，烟笼一川水。奔走尘埃间，顾未之知耳。四更山吐月，夜静月尤明。玉梳挂碧落，银汉自从横。寥泬群动息，溪中有舟行。吾家渺何在，极目望江城。五更山吐月，禅室正清幽。星河光破碎，钟鼓起高楼。展转不成梦，冷落还悲秋。五咏继苏子，谁为商声讴。"}