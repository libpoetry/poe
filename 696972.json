{"id":"696972","title":"柳枝","dynasty":"明","author":"祝允明","text":"夹汴春来千万枝，绿阴随处缚金羁。殷勤休负东风意，曾把青芽细细吹。紫泉宫外晓烟和，万绿条含太液波。只有帝家春色好，争禁人世别离多。树犹如此我何堪，长笑殷郎气不男。若见女儿腰十五，一生踪迹只江潭。隋家萧后解伤春，内苑亲栽几树新。出塞归唐春渐老，美人思树树思人。白家只说舞腰肢，不把红妆斗翠眉。嬴得美人怜又妒，一时都不爱花枝。营门只阻羽葆幢，争似连云荫漕艭。护国清风四十里，百年人说老平江。"}