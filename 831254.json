{"id":"831254","title":"多丽 瀛洲雨集连句","dynasty":"清末民国初","author":"程颂万","text":"舣湘舟。春寒偏酿春愁。又饧箫、数声吹哑，湿云低压红楼。浪三篙、还停翠缆，帘一角、乍卷银钩。锅惯销金，壶须买玉，几番拼典鹔鹴裘。卿何事，不将春水，藏住两闲鸥。浑只怪、旧游如梦，旧梦如沤。指东阑、梨花开也，断魂人在瀛洲。俏红鸳、瘦还禁雨，淡黄柳、病欲惊秋。皂帽仓皇，青衫老大，等闲休负酒平瓯。问海上、归来燕子，已有定巢。还共祝，月移三影，水断双流。"}