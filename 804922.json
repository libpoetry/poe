{"id":"804922","title":"里山涧","dynasty":"清","author":"王抱承","text":"里山涧水天上来，轰轰震响雷为推。前驱迸遏后推发，何独瞿塘滟滪堆。有客死嫌词未切，我将眼见为君说。黄梅时节雨翻盆，西山北山水直趺。顷刻山中化作湖，银涛雪浪纵横铺。黄龙大涧号自昔，吸入通身一日敷。十日五日势不煞，一里二里涧澎湃。岂比涓涓地上流，我道天来何足怪。"}