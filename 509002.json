{"id":"509002","title":"苦雨阻风夜泊剑江龙雾洲述怀十二韵三月四日也","dynasty":"明","author":"韩雍","text":"积霖殆三旬，阴云不能扫。深江浩无涘，滔滔走黄潦。怒风长号鸣，排空雪山倒。东作已逾时，耕子心悄悄。百谷未始播，平畴尚丰草。农事或荒废，生民曷温饱。蹇予德浅薄，致此灾沴兆。惕焉发深省，中怀自忧懊。谁能补天漏，捧出日杲杲。雨旸允时若，稼穑遂坚好。维舟坐终夜，无计叩穹昊。古闻诚可格，我但精意祷。"}