{"id":"501885","title":"木兰花慢 为允元学录寿时戊戌中秋南城溪楼即席分得微字","dynasty":"明","author":"林弼","text":"秋江水上，花外岸、柳边矶。喜满眼晴光，溪云摇曳，山日熹微。无限庾楼清兴，一瓢春酒，今夜莫相违。幸对月明风细，况逢莼美鲈肥。寸心此际念庭帏。称寿舞斑衣。笑薄宦孤踪，塞鸿海燕，北去南归。万顷澄江如练，咏新诗却忆谢玄晖。但愿诸公长健，共看千里清辉。"}