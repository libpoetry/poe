{"id":"1091241","title":"九奋 其一 启愤","dynasty":"宋","author":"薛季宣","text":"启愤兮申冤，诉衷情兮陈矢言。叫苍天之无辜兮，指心以为正。将求信于旬始兮，或咎繇之我听。神羊不世有以触邪兮，其谁宜为政。亲莫亲于手足兮，而为之诟病。重莫重于君臣兮，而谗言以兴。余服兰而佩芷兮，扈江蓠与蕙茝。纫留夷而纬楬车兮，以为束带。青云冠兮远游履，心旷漭兮横四海。日月昭其清明兮，孰兴云雾。余既有此高洁兮，羌谓余为卑污。凤皇翔于九霄兮，燕雀与程其度。苍蝇矢之乱白墨兮，人夫何为乎不悟。于穆灵脩之高厚兮，天与地其作配。三辰焕其服章兮，揭招摇而为盖。拂白螭之纯素兮，列苍龙于左辅。朱鸟荧煌而先后兮，神龟昌扬而禦侮。东南海而西界羌兮，商于崇其北户。愉昭明而震起兮，谌发挥于天下。余日望其遵此途兮，放意咸池。乘王虬兮俱奋飞，开阊门兮造东父，逍遥游兮太微。何鸱鸮兮名凤皇，驾金车兮翱翔。之桑间兮溱洧之侧，乐盘游兮三旬不息。余心隐忧兮，惟灵脩之故也。靓修饰而娟娟兮，而以为恶也。余静好而弗余亲兮，蹲踏蛾眉之妒也。足顿地而不我知冤兮，仰天而不吾讣也。省吾私而内不止疚兮，此固天之数也。悲幽幽兮楚宫深，望漠漠兮楚云阴。指天极兮清高，聊适我兮遐心。吸正阳与沆瀣兮，于夕阴与清旦。骑朝霞而御白蜺兮，以游以衍。和六气而与居兮，不知我之为物。升天入地兮，倏来往忽。灵脩可告语而献之兮，将我从而我咈。重曰：皇苍愉和，物无它兮。阴霭飞腾，俨惟瑕兮。云收风静，恬静嘉兮。悠悠我心，可如何兮。"}