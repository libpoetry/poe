{"id":"506841","title":"送高唐萧知州迪哲复任","dynasty":"明","author":"杨荣","text":"金川素多彦，接武仕明时。萧君更超卓，夙抱经济资。射策黄金殿，拜官青琐闱。十年职献纳，侍从多光辉。一朝荷迁擢，出守临滇池。惠化洽黎庶，芳声溢边陲。读礼杜门久，远人劳去思。迩来涖高唐，日益勤抚绥。弦歌声比屋，禾黍秀连岐。行春乘五马，露冕还褰帷。坐令一郡间，民物俱恬熙。昨者来报政，从容拜彤墀。天府书最绩，承恩又言归。方今急抡贤，庙堂重询咨。君才信不凡，荐达良有期。兹行勿迟迟，勉旃励操持。会应丹书召，高步追龙夔。"}