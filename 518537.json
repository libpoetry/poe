{"id":"518537","title":"画凤为成都贰守苍梧吴献臣题","dynasty":"明","author":"张吉","text":"求珠适合浦，采玉趋于阗。岳渎气所钟，精华无比肩。我昨求骏马，浪游雁荡堧。千金散已尽，鼓枻旋旧川。举错迷向往，休誇心力坚。迩来握郡符，容与苍梧颠。陈芳固仍在，菶菶萋萋然。对之忆威凤，三年废飧眠。九苞忽在眼，嗟尔亲远传。尔饥念竹实，尔渴思醴泉。何当衔瑞图，飞坠玉楼前。灵龟不出椟，已卜道平平。"}