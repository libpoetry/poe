{"id":"120821","title":"奔牛堰·挽舟下奔牛","dynasty":"宋代","author":"陈造","text":"挽舟下奔牛，挽丁已疲极。长衖此埭东，衖心齿砂砾。千指取寸进，赑屃山可拆。舟子提肺肝，舟材宁铁石。即今扬尘处，劣计三百尺。时贤或兴怀，仅费十夫力。往来日几舟，孰者违此厄。为人计安便，作吏戒徒食。斯人仍斯患，胡必须目击。犹为埭兵地，吾言竟何益。"}