{"id":"1106000","title":"立春内中帖子词 温成皇后阁","dynasty":"宋","author":"王圭","text":"御柳依然绿，宫苔取次生。黄鹂深处语，不似旧时声。平昔歌声断，凝尘满画梁。昭阳新奏曲，谁得奉君觞。遥闻碧海有三山，云锁琼楼日月閒。花下玉颜常不老，也应春色胜人间。宫树沉沉锁玉扉，东风犹是度罗帏。此身不及春来燕，又向披香殿里飞。"}