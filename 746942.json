{"id":"746942","title":"庙基滩","dynasty":"清","author":"黄琮","text":"水凭地面高，峡束江身窄。上流滔滔波，下撼磊磊石。水石两相斗，大声日漰湱。珠玑乱飘洒，羽箭相激射。回飙卷飞雪，惊涛溅高壁。孤舟尔何物，乃与水角力。百丈入云牵，䠥躠走山脊。千指胶一缆，疲极不遑息。三老目始炬，心神注石隙。退尺进则寸，从午直到夕。布帆幸无恙，举船犹墨色。东洋况逼近，闻险忘晡食。篷窗暂假寐，坐失千峰碧。梦里闻风声，依然荡心魄。"}