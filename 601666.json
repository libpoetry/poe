{"id":"601666","title":"罗浮篇赠梁先孔兼寄韩孝廉","dynasty":"明","author":"郑学醇","text":"罗山兀立番禺东，江源直与句曲通。浮山乃是蓬莱之一岛，上古浮海而来附其中。二山相合五百里，其高三十六百仞，巉岩岝崿摩苍空。是为十大洞天之第七，霞炬叠叠四百三十有二之仙峰。璇房瑶宫七十二，飞流瀑布澎湃而铮鏦。就中飞云最崒嵂，石楼中天相对出。铁桥东望即扶桑，夜半鸡鸣观海日。朱明耀真谁所司，太极仙卿朱灵芝。葛洪鲍靓时相访，翩翩玉燕来差池。梁卢王佐亦仙侣，轩鸾控鹤骖虬螭。灵岩福地人罕到，瑶华琪草长葳蕤。碧桃春风开烂熳，仙苻竹叶娟娟垂。别有寒梅寄幽壑，千枝万枝珠错落。游人醉枕梦游仙，月转参横天漠漠。凤凰谷口凤雏飞，龙潭潭上苍龙归。冲虚观里渴虹歛，朝斗坛前睨日辉。此山名胜天下无，峰峦沓霭接天都。不向中原数恒霍，宁论海外誇蓬壶。韩君文彩何卓荦，兴酣落笔摇五岳。图书暂此搆精庐，行向彤庭披礼乐。招携复有梁生才，壮游吴楚始归来。何但名山探幽胜，还期结驷黄金台。罗浮山，真碨㠥。曾闻安期生，卖药东海市，鹤驭飘飘时一至。华子期，亦居此，岁易其形为十二。莫道神仙不可逢，世上英雄回首是。我与仙山似有缘，只今高卧海云边。金丹寤寐苏玄朗，颠毛种种心茫然。思君欲订罗浮䊻，挥毫一寄罗浮篇。会须与君支短策，逍遥直上飞云颠。倒骑黄鹤揖群仙，頫视齐州历历九点之苍烟。"}