{"id":"1238823","title":"送康司业诗","dynasty":"元末明初","author":"杨维桢","text":"赫赫胄监，礼乐攸司。祭酒长之，师氏贰之。明天子作，我民□极。何以播教？师氏有职。惟明天子，惟烈祖是，因烈祖始。受命肇立成均，天子戾止。作尔多士，多士济济。惟天子使，曰若康公，穆穆雍雍。多士济济，惟言来从。天子问道，其言如钟。天子广化，其德如风。维桢作颂，配于乐工。"}