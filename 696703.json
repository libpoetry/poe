{"id":"696703","title":"黄山杂诗十首","dynasty":"明","author":"郑善夫","text":"黄山如岱岳，萝山若梁甫。曾颠遏行云，屼屼自太古。咸池荡初景，昧旦河已曙。我梦天都行，笑折扶桑树。燠风熙自南，淑景变物色。引领望岩阜，光宠遍林薄。抚兹盛农节，耦耕及南陌。虽匪康庄衢，良用歌帝德。经始朗上原，秬菽长如茨。岩霏散丛薄，谷风回春姿。童伴歌以嬉，苦乐中自知。宁生声慷慨，乃作霸王师。黄山奠南服，??分楚望。连峰标天枢，结秀极地藏。金鸡时一鸣，高鸟不能上。眷兹俯沧海，穷岁梦波浪。蓝田有嘉植，种玉世莫比。灵气纷璀璨，熠熠寰区里。玞碧奴视之，琳琅乃支子。不遇后车载，终伏磻溪水。回溪下钓缗，溪水见我志。绪风扬伏波，波伏风不起。中有双文鱼，筛筛不受饵。履兹钓鲸鲵，掊击东溟水。园庐春欲至，岁事此伊始。采芳入层云，散发不及理。蚕眠桑柘繁，土膏农务起。龙斗未敢闻，巢父正洗耳。朱滩流湍水，壑龙无时吟。水流木叶下，宛转岁序阴。岁序倏以改，丹砂仍费寻。蓬阁傥可求，去矣极高深。崇峦互经亘，灵氛厂玄盖。天风散鼓钟，旦夕发清籁。日晏紫芝茁，山静幽鸟萃。真机秘心赏，要在达者会。停云扃重关，萝风陨天声。遐搆名山阳，允谐真隐情。诗书豁俗韵，岩丘湛性灵。郁彼漆园篇，聊用得吾生。"}