{"id":"816370","title":"游丰湖","dynasty":"清","author":"黄遵宪","text":"西湖吾未到，梦想或遇之。濛濛水云乡，荷花交柳枝。今日见丰湖，万顷青琉璃。持问老东坡，杭颍谁雄雌？浃旬困积暑，泼眼惊此奇。恍如画图中，又疑梦寐时。人生为何事，毕世狂奔驰。黄尘没马头，劳劳不知疲？嗟我不能仙，岂能免人羁。要留一片地，自谋老来私。悠悠湖上云，耿耿我所思。下与鸥鹭盟，上告云天知。浓绿泼雨洗，森森竹千个。亭亭立荷叶，万碧含露唾。四围垂柳枝，随风任颠簸。中有屋数椽，周遭不为大。罗山峙其西，丰湖绕其左。关门不见山，凿穴叠石作。前檐乡䆉稏，后屋旋水磨。扶筇朝看花，入夜不一坐。亭午垂湘帘，倦便枕书卧。偕妇说家常，呼儿问书课。敲门剥啄声，时有老农过。君看此屋中，非他正是我。行移家具来，坐待邻里贺。斜阳照空林，徘徊未忍去。多恋究多累，掉头未可住。我生二十年，初受尘垢污。家计竭中乾，俗状作先驱。飞鸟求枝楼，三匝方绕树。大海泛浮萍，归根定何处？渺茫发大愿，天意肯轻付。况今千里来，担簦期一遇。行锁矮屋中，蒸甑热毒注。密如营窠蜂，困似涸辙鲋。走雷转肠鸣，渴水乞沫呴。谁能出尘世，一脱束缚苦？回头望此湖，万顷迷烟雾。梦魂时一游，且记湖边路。"}