{"id":"1133375","title":"和子野见寄十二辰体","dynasty":"宋末元初","author":"仇远","text":"良工鼠须笔，戢戢囊颖露。抄诗节经史，汗牛车载路。信知文中虎，一代人不数。细声笑蚯蝇，妙趣忘鱼兔。东野龙无云，胡为乎泥中。蟠屈如睡蛇，虚此云梦胸。且骑款段马，野服随田翁。相羊山泽间，真乐樵牧同。开林斩猴杙，种花续春意。他年处鸡窠，偃蹇增老气。锦鲸卷不宜，貂狗续亦易。老砚磨猪肝，翰墨作游戏。"}