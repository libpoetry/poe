{"id":"951075","title":"林文节绍圣日记前帖赞","dynasty":"宋","author":"岳珂","text":"史本乎公，不厌于复。重观绍圣以来之记述，初无及于郑雍。非亲札之具存，虽欲考之而孰从。如王谊李祉之实迹，遍考史录，皆无预乎此案之中。郦保姓名，亦各不同。至于韩忠彦力谏兴狱，直乞陛下且与含容。安焘面析章惇，以为乡风。此皆系其人之大节，而金匮之汗青，皆泯泯于二人之忠。凡此帖纸之所具，以同时附会白帖子之人，犹能秉直以写其衷。抑可以见人心之是非，本无所蔽蒙也。然于此时，凡六人者皆有所抗论，独雍首尾噤然若不预者。佩玉端委，接武夔龙，又何其无一言之献替，广于四聪耶。迎合于始，循默于终，而迄不免于党籍之归，此枉道事人之所以不胜于直躬也。"}