{"id":"790485","title":"桃叶渡","dynasty":"清","author":"王家枢","text":"木兰楫，沙棠舟，朝朝江上娱清游。王郎艳福几生修，如花美眷花犹羞。美人赢得花为字，桃叶桃根自妩媚。一自春波照影来，至今水比胭脂腻。秦淮渡口春水香，朝丝暮管乐未央。船娘怕唱王郎曲，唱到王郎欲断肠。王郎当日来官渡，为送美人过江去，闻道红楼是妾家。烟波渺渺无寻处，空自流连水一涯，美人今复化桃花。桃花犹有伤春恨，似恨当年别绪赊。君不见长板桥头青溪曲，两两鸳鸯时出浴。不识人间离别愁，一生长共花房宿。"}