{"id":"688697","title":"恩赐麒麟服次俨山陆学士见赠韵","dynasty":"明","author":"严嵩","text":"宫衣擎出圣恩新，云锦辉裁五色麟。敢以轩裳誇物采，极知鱼水喻君臣。文明有象方呈瑞，和气攸钟本配仁。犬马此身难报称，秪将周嗣咏振振。恩袍草色照人新，组绣惊看一角麟。命服故应旌上德，宠光何意及微臣。驯游自昔徵王瑞，衣被终身荷圣仁。留与南宫传盛事，后来名德价逾振。"}