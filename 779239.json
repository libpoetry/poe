{"id":"779239","title":"飞雪满群山 梨花","dynasty":"清","author":"顾太清","text":"积雪魂轻，停云香腻，朦胧酿作微阴。粉墙低覆，东风斜倚，晚来丝雨沉沉。梁间闻细语，睡不稳、乌衣素襟。玉容寂寞，霓裳舞倦，芳事这番深。增妩媚、一枝凝泪眼，爱冰姿绰约，特费清吟。婷婷标格，溶溶院落，春宵一刻千金。夜凉初过雨，栏干外、轻寒不禁。月明人静，淡烟流水无处寻。"}