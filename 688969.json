{"id":"688969","title":"送张希之还楚二首","dynasty":"明","author":"何吾驺","text":"寥寥天地间，张君实奇绝。磊落饶意气，昂藏秀丰骨。掀手制三湘，荡胸吞百粤。少能读父书，寄思在寥阔。相期崇明德，会晤何时歇。秋风一夜寒，念我远离别。秋风日夕彻，百草萋以寒。促织何悲鸣，玄蝉鸣树间。送子不忍别，执手意潺湲。丈夫生一世，泯泯非所欢。归当益努力，毋为时习安。愿寄长风翼，千里慰盘桓。"}