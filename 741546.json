{"id":"741546","title":"由老君犁沟径云台峰侧南逾擦耳崖至金天洞","dynasty":"清","author":"严长明","text":"西峰菡萏如，到此瓣一展。乘之如步虚，上下轻且软。或云苦县翁，于此事清畎。其旁有青牛，怪事理莫遣。舍之度云台，细路绕香篆。仰视天无余，俯瞰地有限。或为怪风遏，前行后仍转。或为烂云迷，始定终乃舛。趣苦赏莫延，思艰力难勉。失喜重隒来，有洞若可款。弹指开双扉，两脚一萧散。回头盼来踪，几度幸而免。猿狖之所愁，而我独游衍。岂其异术操，所恃惟一敢。"}