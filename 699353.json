{"id":"699353","title":"夜话春草堂限韵","dynasty":"明","author":"袁宏道","text":"刻日春杯酽，消时筠管纤。问风传巷语，备体杂香奁。山水堆唇角，烟云上指尖。世缘如骰子，遇著偶然拈。螺子春生艳，蛾眉老避纤。祗宜供剪尺，不可更妆奁。时缬抽丝嫩，新花出样尖。陇西见弓矢，二见一回拈。陶令情非冶，广平赋偶纤。鸾台朝洗砚，春草夜收奁。倦翮犹思猎，村眉也效尖。白发伴毛颖，溷上亦时拈。"}