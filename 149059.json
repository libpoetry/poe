{"id":"149059","title":"送五羊曾仲卿改秩受县南归","dynasty":"宋代","author":"曾丰","text":"近派家于粤，初封国自鄫。要无非我族，终不是它曾。阅谱宗盟重，联官事契增。居常多阻间，仅获一瞻承。逆旅重交臂，高谈屡抚膺。秋风楼上月，雨夜案头灯。把酒相兄弟，论文复友朋。众星朝北斗，群翼让南鹏。墨绶恩光烂，花城喜气蒸。宜民条教出，溢耳颂声腾。鹗牍交飞上，鸾台缓步登。难中须有立，妙处要无称。顾我羞低首，从今乐曲肱。未忘为吏隐，犹学在家僧。念旧宁无感，驰书恐不能。官高余健走，可遣到庐陵。"}