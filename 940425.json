{"id":"940425","title":"全州观风楼","dynasty":"宋","author":"陈岘","text":"江源发蛮荒，来与湘灌遇。交流趋城隅，清映日东注。群山半楚越，驰骤若竞赴。谯门百步南，楼堞此雄踞。观风久标名，栋宇初改故。极目渺塞岭，蔚起矗云雾。千里耸翠碧，众水横练素。古寺带林薄，渔艇依野渡。村墟互隐见，风烟自朝暮。东西亘井络，棋分杂营戍。偶值丰登年，乐此保生聚。秋风黄花天，良集盛簪屦。肴觞固匪虔，藉此山水具。登临方兴深，诸君幸少驻。"}