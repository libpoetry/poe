{"id":"1109441","title":"挽袁洁斋侍郎三首","dynasty":"宋","author":"刘宰","text":"国脉关吾道，邦基倚荩臣。忠言炳蓍蔡，劲节挺松筠。岁晏名逾重，山颓迹遽陈。光明如皦日，千载自常新。成己宁遗物，存心不外天。典刑高一代，源派续诸贤。实理元无妄，斯文更有传。泽流江汉远，奎壁映魁躔。讲学元无倦，翻书老更勤。能令神气王，直到死生分。玉折经纶具，星垂翰墨勋。凄其知己地，洒泪湿寒云。"}