{"id":"274794","title":"三妹德馨殁于去春二月今夏家人忆之","dynasty":"清代","author":"李长霞","text":"昭昭白日光，夜台不蒙辉。冥冥泉下人，讵识生者悲。和风扇春林，病叶忽辞枝。大化有逸顺，庸情安可知。忆昔送将归，不谓成永辞。奄忽岁已迁，家人空馀思。宿莽回青阳，蛰魄无骇时。彭、聃以为天，斯理谁能齐。悲来时涕零，援笔空复词。"}