{"id":"717486","title":"泰岳 其一","dynasty":"明末清初","author":"屈大均","text":"玄黄相喷薄，气结金银峰。青帝行春令，中天作岱宗。鲜霞乱沧海，初日上芙蓉。御道盘三观，虚坛倚五松。无人探玉牒，独自听霜钟。树接蓬瀛近，云遮齐鲁重。明堂留汉迹，梁父失秦封。瀑布横天白，桃花带露浓。仙人飞不下，玉女笑相从。缥缈星河外，迎予一白龙。"}