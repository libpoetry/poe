{"id":"1128749","title":"亡友潘邠老有满城风雨近重阳之句今去重阳四日而风雨大作遂用邠老之句广为三绝句","dynasty":"宋","author":"谢逸","text":"满城风雨近重阳，无奈黄花恼意香。雪浪翻天迷赤壁，令人西望忆潘郎。满城风雨近重阳，不见修文地下郎。想得武昌门外柳，垂垂老叶半青黄。满城风雨近重阳，安得斯人共一觞。欲问小冯今健否，云中孤雁不成行。"}