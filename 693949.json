{"id":"693949","title":"赠苏宇霖饷部","dynasty":"明","author":"陈邦彦","text":"多难今相见，神州半陆沉。有怀劻国步，何意恋朝簪。扬历皆殊绩，朋交寄素襟。独怜缝掖旧，空负济时心。踰淮无寸土，浮海独全师。突骑增蕃卫，长鲸避羽旗。才名交口遍，威略建牙迟。何日妖氛靖，韩陵读旧碑。古人云已邈，铁汉可能多。有剑曾枭敌，无钱肯系靴。乘车盟不负，卮酒醉频过。世路仍资格，清名奈尔何。当年曾并辔，十载让先鞭。牍岂三千奏，樽惭五石坚。山河供雪涕，岁月入霜颠。为忆曾夫子，酬知意惘然。"}