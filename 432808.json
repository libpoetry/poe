{"id":"432808","title":"自西安至凤翔陇县抵马鹿镇道中杂咏","dynasty":"近现代","author":"金天羽","text":"障扇何由识汉京，入关喜与古为朋。莺啼春事来韦曲，马背斜阳上茂陵。戍远邮亭防虎未，山荒猎户射熊能。秦王破阵擐金甲，锦里山川力不胜。三辅晴郊辗白沙，征軿绎绎走长蛇。秦人爱饮扶风酒，同女多簪好畤花。喜雨亭新朝燕蝠，祈年观失问麇麚。柬湖一夜声繁会，明日车行式怒蛙。沂陇关河掌上旋，百车摇兀上青天。团团碧树笼云栈，泫泫丹溪跌涧泉。鹦鹉放归求密箐，骅骝展步出穷边。皋兰异日当中夏，西控乌孙北走燕。关山度尽罨垂杨，留种花门迓道旁。岭阪安屯春放马，碉楼设酒夜刲羊。鼍更星转梆铃急，蜡炬风欺布被凉。出户鸡呜旗色晓，陇秦三步此分疆。"}