{"id":"427669","title":"水调歌头 元夕薄醉，拈东坡句为起调","dynasty":"近现代","author":"龙榆生","text":"明月几时有，大地见光华。笙歌花市如昼，是处殷悽笳。下界漫漫长夜，烈烈霜风飘瓦。眯眼避尘沙。一样团圞意，要使被荒遐。众星隐，碧天净，浩无涯。本来圆缺随分，后夜莫惊嗟。今夕一轮高挂，照影江山似画，剩欲醉流霞。更冀清光满，休放暮云遮。"}