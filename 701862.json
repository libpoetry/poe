{"id":"701862","title":"谨和家父寄来自述冬夜二诗韵","dynasty":"明","author":"黄淮","text":"承恩簪笔向螭头，薄德终贻父母忧。乌鸟私情空缱绻，驽骀倦足尚迟留。迢迢云路如天远，冉冉年华逐水流。忽拜新诗挥泪读，不知离思几时休。被拥尘毡藉地铺，凝寒惨若在冰壶。艰危感叹身飘泊，疏阔深惭学浅肤。万里朔风吹断雁，满林霜月泣慈乌。漫漫长夜难成寐，愁对残灯照影孤。"}