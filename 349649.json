{"id":"349649","title":"水龙吟·有忆","dynasty":"清代","author":"曾廉","text":"已过寒食清明，也复连日濛濛雨。池塘绿涨，阑干红褪，独吟无语。猛忆楼头，玉人那日，曾携手处。把罗巾重展，泪痕几点，犹疑是，桃花露。便欲凌空飞去。尽徘徊、怕还无据。绿阴满地，绣帘珠箔，重门何许。莫又年来，青青双鬓，多萦离绪。凭清宵梦寐，寻消问息，到清虚处。"}