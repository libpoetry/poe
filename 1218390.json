{"id":"1218390","title":"送景融侄之浙","dynasty":"元","author":"岑安卿","text":"宴安人鸩毒，我老嗟无闻。知汝行有日，送汝宁无言。汝父早即世，汝子衣犹斑。汝弟颇知学，且识应门难。别家思自奋，托荫薇花垣。王侯近下士，接待礼尤宽。人观所为主，结交慎扳援。期汝在远大，嘱汝犹殷勤。蛟龙蛰深壑，变化斯须间。雕鹗志霄汉，奋迅凌风翰。钱塘萃佳丽，比屋人烟繁。寝食须自谨，勿蹑春风门。酌此一杯酒，我心愈忧烦。功名倘相遂，寄我归来篇。"}