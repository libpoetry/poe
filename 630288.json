{"id":"630288","title":"形影神诗三首 其一 形赠影","dynasty":"明","author":"释函是","text":"天地岂不仁，万物为刍狗。斯人岂不仁，大患随其后。我本奉周旋，尔复劳相守。父母未生时，太虚谁为偶。忽然成百骸，我有尔亦有。动静虽不离，泯灭岂当久。曾念世间人，名利空狂走。纵使长逸媮，毕竟将安取。羡尔能无心，我亦恒抖擞。归尽宁异今，且共乐南亩。"}