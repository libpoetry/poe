{"id":"1241553","title":"画竹歌为道士詹明德赋","dynasty":"元末明初","author":"刘基","text":"我所思兮在潇湘，苍梧九疑渺无际，但见绿竹参天长。上有寒烟凝不飞，下有流水声琅琅。中有万古不尽离别泪，化作五色丹霞浆。穿崖贯石出厚地，风吹露涤宵有光。我欲因之邀凤凰，天路脩阻川无梁。孰知画史解人意，能以造化归毫芒。虚堂无人白日静，使我顾盼增慨慷。玄霜惨烈岁将宴，鼪啼鼯叫天悲凉。我所思兮杳茫茫，山中紫笋春可茹，归来无使遥相望。"}