{"id":"123225","title":"岁旱邑人祷第五罗汉得雨乐先生有诗","dynasty":"宋代","author":"范成大","text":"海山之湫龙所宫，溅瀑下赴声琤琮。碧＊大士何许主？爱此匹练飞冥蒙。偶然宴坐百千劫，神力悲愿俱无穷。向来火云挟日走，沙煎日烂千山童。陆浑风高煽热属，泾川草肥闲雨工。万口嗷嗷叫此士，炉燎未吐诚先通。暮尘卷地羊角暗，朝霞横天鱼尾红。商羊摩霄鸢起舞，居然一澍歌年丰。人言佛陀入三昧，断取世界如旋蓬。指麾释梵骏奔走，况尔风伯并雷公。风骚老将亦赞喜，笔阵独扫诗坛空。嗟余啸咏不释手，一曲何啻歌三终。"}