{"id":"702786","title":"何如野老住深村二首","dynasty":"明","author":"董纪","text":"伊喔寒鸡啼未了，人在霜天待天晓。仪礼喧呼已唱名，犹怪朝官来不早。马上公卿兀残梦，手冷青丝无力控。酒醒未得半夜眠，又被纱笼催走动。何如野老住深村，日高丈五犹闭门。此行敢谓儒冠误，进步青云登仕路。不投光范一封书，底用蓬莱三献赋。鸡鸣待诏留金马，日仄拜辞丹陛下。独持使节瘴乡来，性命鸿毛身土苴。何如野老住深村，一生不识州县门。"}