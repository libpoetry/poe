{"id":"694572","title":"容圭挽诗三首","dynasty":"明","author":"陈献章","text":"师友道久衰，穷乡无可者。是非真妄间，彼此不相假。所适一以偏，较然见趋舍。滔滔复滔滔，风俗日益下。圭也何所之，终身在陶冶。四雏一母乳，衎衎东山岑。二雏羽翼长，一去无遗音。母哀二雏小，中夜哀莫任。感此骨肉别，悄然伤我心。萧萧暮色起，脉脉春江深。百年会有尽，泪下雍门琴。容氏多兄弟，西良此白眉。源源来讲席，稍稍树头篱。行可乡人敬，心惟我辈知。临危仆且至，忍死待斯须。"}