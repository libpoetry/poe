{"id":"520538","title":"读嘉靖改元诏书并阅邸报臣敬作诗一首","dynasty":"明","author":"祝允明","text":"宫车昔晏驾，鸿宝归亲贤。元后上圣姿，神龙潜虞渊。乘乾奉天祐，皇极建冲年。百辟迎代来，凝命居清玄。皇风仁偃草，一日周九埏。震霆雨作解，赫曦清旻悬。除凶力摧虎，猰㺄犴重键。击冥走鬼魅，好问广询延。急治热愿濯，从善坂流圆。响答朝至昃，万几无停宣。泰否一往复，乾坤随转旋。昔自尧舜来，神化无此前。声休度百王，九庙光蝉嫣。天禄永无疆，圣治终始全。臣诗属先驱，三灵赫临鉴。"}