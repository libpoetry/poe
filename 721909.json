{"id":"721909","title":"香山过郑文学草堂赋赠","dynasty":"明末清初","author":"屈大均","text":"与君同学早，四十四年前。白首欢初尽，青春恨未捐。汝师馀碧血，吾道在黄泉。不尽招魂意，同裁大小篇。于予多一岁，同是杖乡时。饮酒教难老，茹芝得未衰。武公应九十，莱子且婴儿。莫惜频相见，殷勤作社期。相留过数日，言笑尽精微。好学宁知老，行年每觉非。海云光动户，山气冷侵衣。欣赏多图画，流连欲未归。咫尺沙冈市，鱼虾不少钱。蟹黄随月满，沙白入春鲜。百货通洋舶，诸夷接海天。渺茫蚝镜澳，同去恨无船。香山多海味，我意欲移家。况复潮田贱，浮生易作沙。佣耕须二顷，求食更孤槎。地主君长在，吾生自有涯。"}