{"id":"168504","title":"赠关彦长·少年初识字","dynasty":"宋代","author":"陈师道","text":"少年初识字，已诵子虚赋。尝疑天上人，已离人间去。蹉跎二十年，久自叹迟暮。倦游梁宋间，郤踏江湖路。此地始逢君，秋阳破朝雾。白首鬓毛新，青衫颜色故。问君胡为然，竟坐文字误。人事久难知，高才常不遇。论人较贤智，富贵宁在数。不见竹林诗，山王俱不与。湖塘发高兴，山林有佳处。迨此闲暇时，观游莫辞屡。功名如附赘，得失何用顾。但当勤秉烛，长愿随杖屦。"}