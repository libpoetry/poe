{"id":"740241","title":"古短歌行","dynasty":"清","author":"戴纯","text":"土牛不受鞭，木马抱空质。岁月忽我遒，凄然向落日。东南多逝水，终古入淮流。冯夷与河伯，浩荡赴春愁。春愁载远道，靡靡催客老。伤彼蕙兰花，不及原上草。饥乌半夜啼，春雨暮凄凄。迷离一梦醒，踯躅两眉低。镫花易零落，秋衫怯渐薄。寒鸟声啁啾，四顾成萧索。萧索益悲哀，展驾复迟回。孤蓬与断梗，飘泊委尘埃。孤斟酹霜月，回首成芒忽。眼底岁峥嵘，又复怀明发。煌煌东方星，阳气破杳冥。何当乘金虎，驾言翔紫庭。"}