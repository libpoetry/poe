{"id":"165728","title":"梅花·幽闲合出昭君村","dynasty":"宋代","author":"晁补之","text":"幽闲合出昭君村，芳洁恐是三闾魂。无人岭上更儇好，不与俗花名合昏。苍官森出剑佩列，甲夫密裹旗枪园。数株临水欲仙去，一笑向人如玉温。火维草木百名字，十月不冷常炎暾。同心紫蒂宜上苑，啄人虎豹司九门。借令驿使能远致，要比桃李终无言。岂惟千里共明月，亦可千里同芳樽。"}