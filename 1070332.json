{"id":"1070332","title":"送朱伯修延年入京秋试","dynasty":"宋","author":"程俱","text":"朱生西游不负书，胸中自有一千卷。囊中亦不贮黄金，肯学痴儿事游宴。会稽要待买臣归，洛中须使张华见。扁舟去日春正深，娇红嫩白粉成林。沙头酒尽一麾手，黄鹂亦作离群首。明年射策先髦杰，昼绣还乡春事歇。剩沽美酒脍鲈鱼，同醉垂虹亭上月。"}