{"id":"1113826","title":"悼程伯宇尚书","dynasty":"宋","author":"李光","text":"目断佳城户一扃，名山千古返英灵。郡祠空复存图像，朝路无由认履声。大节已书班氏笔，丰碑应勒退之铭。文章不朽传贤嗣，收拾何劳假六丁。壮节滋培雨露深，袖然文采冠儒林。恩沾二族全纯孝，忠贯三朝秉一心。墓木未悬吴札剑，断弦谁续伯牙琴。伤情故箧存遗帖，洒泪行间自不禁。"}