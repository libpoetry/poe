{"id":"902233","title":"寒食行","dynasty":"宋","author":"张嵲","text":"寒食由来古今重，四海人人作丘垄。两京道上松柏多，尽是王公大家冢。伊昔年年当此时，钿车宝马相追随。纷纷锦树满原野，暖风迟日争光辉。草间烧纸树间哭，罗列杯盘乌攫肉。侵晨祭罢薄暮归，旋风剪剪吹馀灰。尔时马医夏畦鬼，亦受子孙追养礼。丰薄由来称有无，咸具盘餐致醪醴。家家丘坟各为主，何人垄上无新土。自从遭乱去乡关，几岁松楸不曾睹。况复其间多发掘，孝子慈孙泪如雨。流落他州遇火前，去年如此复今年。新阡旧垄祇回首，无复原头挂纸钱。君不见东都之傍永安道，车辙平来生碧草。四时祠祭今寂然，五陵春树生苍烟。"}