{"id":"757964","title":"解连环 秋暮过故园见衰柳感作","dynasty":"清","author":"江瑛","text":"塞鸿催晚。把绿窗午睡，被它轻唤。悄步来、三径全荒，剩衰柳丝丝，对人凄黯。织恨梭愁，绊不住、斜阳一线。听西风更紧，薄暮栖乌，早又啼遍。年时早霜尚浅。怎近来阅世，已无青眼。记去春、绿到江南，送画舸香车，系情何限。今古荣枯，更消得、几回歌叹。算只有、昏烟无恙，凄然梦断。"}