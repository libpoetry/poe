{"id":"866690","title":"送冯献道运使得岸字","dynasty":"宋","author":"冯时行","text":"蜀江滟新肥，送客上霄汉。别怀老易感，醉帻狂更岸。春暄鼓气全，风软帆力半。青云随步履，紫气郁几案。清明销积阴，当阳盛熙旦。群奸付严科，四海归睿断。君行此其时，国光炳大观。况乃济时须，礧砢真巨干。举杯酬柂尾，为赋鹿鸣乱。云从动岩穴，起我病痯痯。沟壑未填委，胡为甘屏窜。日边多故人，为我致此段。"}