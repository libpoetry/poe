{"id":"668310","title":"次韵题王山农墨梅","dynasty":"明","author":"文徵明","text":"西湖老树凌风霜，敷英奕奕先群芳。贞姿不作儿女态，炯然冰玉生寒芒。穷寒袭人肤欲裂，幽人自咏孤山雪。至今秀句落人间，暗香浮动黄昏月。却恨无人续高韵，墨痕聊寄江南信。不关素质暗缁尘，刚爱铅煤点新鬓。恍疑寒影照昏缸，刻画无盐谁滥觞。逃禅已远嗣者寡，彷佛尚寄山农王。山农何处骨已冷，展卷令人双目醒。何因为唤玉妃魂，极目晴波湖万顷。"}