{"id":"1049370","title":"与蒲宗孟传正察推","dynasty":"宋","author":"冯山","text":"五月热无事，讼庭若扫刷。眼底簿书静，独坐痴闷发。上马出门去，不避烦与渴。幕中访贤友，且欲纾拥阏。洒水延我坐，解带意思活。清谈破尘滓，快若饮冰雪。青衫虽同服，所处类巾袜。道均语言合，殊不间毫发。十篇诗总解，金玉自磨戛。往时草草读，恨不见本末。全编使我尽，万漏都一括。诸君好诗学，论议每相轧。破碎失本源，十尝见七八。圣途久荒废，怜君力锄鏺。汉安隆中集，应和类控楬。驰骋气力壮，嵩岱可手揭。形容若绘画，讥讽过赏罚。回头索平淡，春兴最清越。意外得真巧，漫不露彫割。此皆绪馀尔，太仓出圭撮。予虽素无闻，少小颇奸黠。僻涩追古意，芬芳慕贤哲。独自狂妄走，屡遭流辈喝。中道偶成病，两眼痛欲瞎。见字辄昏雾，恨无金篦刮。凛凛忧痼废，那更寻旧扎。平生志高远，缩小仅如钵。又从县道来，屈强且回拔。吏责常恐嚇，民事日喧聒。中烦变憔悴，馀愤成呕哕。衔辔脱未去，俛首就一秣。大叫虽慷慨，壮图已销杀。清华果无分，看人起门阀。羡君名声好，风谊纵超拔。凭陵欲轩翥，去势不可遏。然犹滞巴徼，官况饱辛辣。始初未识面，展手思挽撮。相值偶相得，青松引藤葛。意气始投合，底里尽表察。文字本非敌，轻舫触巨筏。雅趣均厚薄，高论借迂阔。穷中烦慰藉，何异鱼喣沫。俗态重趋走，仕路饶险滑。且当学鸿渐，不能助苗揠。穷达盖有命，运转随坱圠。盖棺事始定，尝闻古人说。功名倘可期，因君为寻掇。"}