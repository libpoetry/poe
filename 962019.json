{"id":"962019","title":"游鼓山喝水岩","dynasty":"宋","author":"姜特立","text":"昔闻鼓山名，未到鼓山寺。胜游不易得，一失恐难值。今朝忽勇猛，便作入山计。虽无济胜具，尚可策疲致。松下止呵导，山前屏车骑。仰窥白云峰，俯蹑青螺髻。半天开佛刹，杰阁照金翠。路穷两崖间，巨石擘元气。何年泻白虹，一喝回狂势。冲波落山后，馀力泄厚地。山灵畏定力，仙鬼吝幽閟。至今千仞底，不见波流驶。寻师水倒回，卓锡泉涌沸。异事惊倒人，此理本无二。亭边数苍石，刻画几大字。顾怜身后名，惨戚当时意。茫茫千万古，存灭可胜记。灰劫同一尽，要自济儿戏。不如生前酒，对石聊一醉。醉到无何乡，却就僧床睡。"}