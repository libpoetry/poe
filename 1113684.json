{"id":"1113684","title":"水调歌头 其三","dynasty":"宋","author":"李处全","text":"明月浸瑶碧，河汉水交流。偏来照我，知我白发不胜愁。客里山中三载，枕上人间一梦，曾忆到瀛洲。矫首蓬壶路，两腋已飕飗。记扁舟，浮震泽，趁中秋。垂虹亭上，与客千里快凝眸。看剑引杯狂醉，饮水曲肱高卧，鹏鴳本同游。起舞三人耳，横笛唤沙鸥。春事已如许，柳眼早依依。故园桃李何似，芳蕊想团枝。此地嵩高名里，信美元非吾土。清梦绕瀍洢。扶杖欲行乐，还使我心悲。对琴书，歌一阕，引千卮。昔曾击楫，今日投老叹吾衰。睡起推窗凝睇，失喜柔桑微绿，便拟作春衣。搔首长吟处，此意有谁知。"}