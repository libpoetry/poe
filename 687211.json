{"id":"687211","title":"春日游惠山以老杜一径野花落孤村春水生衍韵次第得诗十首","dynasty":"明","author":"孙一元","text":"春色满三分，梅事过其一。不有载酒游，白日去更疾。茅堂藏山隈，寻转更幽兴。一鸟浴寒塘，数花明小径。石桥斜斗水，竹杖行堪把。隔溪鹤如人，相看不知野。境静山光合，门临钓石斜。老翁抱瓮出，清晓来灌花。半里同井臼，数家带篱落。溪翁留白鱼，社友移新箨。向晚意不歇，残阳澹欲无。渔榔隔浦断，樵响入云孤。閒抚溪边石，坐谈竹下门。残霞不作雨，远水欲浮村。短策时寻句，高怀自领春。山禽莫相避，我是住山人。卸杖坐松根，觅句烟云里。得意酬青山，一掬野泉水。归来吟不了，剩有水云情。船头借渔笛，韵中明月生。"}