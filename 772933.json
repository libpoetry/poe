{"id":"772933","title":"火泉纪","dynasty":"清","author":"施钰","text":"火燄山之麓，水石生于谷。遇旱水不枯，悬厓挂飞瀑。源头有火泉，泉达火亦然。涓涓炎炎聚，赫濯但无烟。燄或升数尺，风扇火铄石。石泐黝而坚，焦土磺气炙。投木火猝高，烟起如焚膏。奚堪调鼎鼐，只可涤氄毛。我闻温泉天下有，又知火泉世界无。夜光遍烛昼不熄，开台久已炫舆图。五行本相生，亦有互相剋。水火既同居，偏成此奇特。太极分两仪，天地定位之。山泽通其气，阴阳何差池。古有甘泉赋，今见火泉窟。蕞尔一台阳，怪事书咄咄。土宇厚版章，番界搜未得。尚有玲珑号玉山，晴明可望不可即。"}