{"id":"777384","title":"七鲲身","dynasty":"清","author":"钱琦","text":"海中有鲲夜化鹏，将飞似堕忽伏蹲。浸作千年老云根，分排玉立如弟昆。蛟宫千丈姿雄跨，鳄浪万里供馋吞。壮气已作长虹吐，远势欲挟孤鸾骞。如砥狂澜留柱石，时挝天鼓殷雷门。左控安平右鹿耳，襟带众汇如缭垣。当年蛙龟争雄处，犀甲百万齐云屯。一声海吼白骨枯，潮头战血交流浑。自从归我版图后，恬波息浪清乾坤。升平大业垂万古，异域往往叨殊恩。祇今穷崖绝壑地，已成紫蟹黄鱼村。我来正值三月暮，裌衣习习春风温。他山可望不可即，远见一片苍烟痕。天地沧桑本变幻，古今兴废如朝昏。况复浮生一泡影，忍令岁月逐尘奔。眼中俗客难为论，黯然默默销神魂。安得如尔息健翮，坐受晚露与朝暾。"}