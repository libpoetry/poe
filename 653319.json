{"id":"653319","title":"松竹梅图","dynasty":"明","author":"张宁","text":"西风吹满空山雪，草木摧残众芳歇。方春三月二月时，锦片韶华逐飞叶。岁寒心契百年期，凌云老干凝烟枝。萧条墙角半枯树，何事忽见琼瑶姿。寒香晚色迷幽绿，半入前溪半茆屋。翠禽啼梦蛰龙惊，白鹤叫霜仪凤宿。秦封晋逸两悠悠，人在西湖已倦游。炎凉不改固穷节，老大真成时辈羞。炎凉老大随时至，毕竟谁非与谁是。惟有从来铁石心，风烟雪月都相似。红尘满道踏歌声，谁向穷荒访旧盟。陇头不寄平安报，湘曲应孤驿使行。明堂近复来梁栋，筱簜琅玕尽登用。却疑羌笛妒人来，一曲关山又三弄。"}