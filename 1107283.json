{"id":"1107283","title":"阆中蒲氏园亭十咏 方湖","dynasty":"宋","author":"冯山","text":"蒲柳春阴重，禽鱼晚景多。轻舟乘酒去，明月扣舷歌。石面苔封合，波心月照空。仙翁行道处，清影露华中。野景宜花看，秋芳近水多。溪流光不断，千尺粉红罗。叠叠波纹绿，摇摇雨气香。菱歌谁与发，秋兴似江乡。耸秀山岗合，回环斗柄临。焚香无俗虑，一息见天心。平池风菡萏，照岸雪玲珑。无限骚人意，栏干霁色中。日影摇吟笔，烟光落酒杯。犹嫌池外俗，移入镜中来。活水停无滓，嘉鱼养不惊。休言濠上意，秋鲙与春羹。物外溪山乐，穷中岁月优。斯人招不起，十顷稻田秋。竹影摇金翠，泉声响佩环。庵前春日落，人向定中还。"}