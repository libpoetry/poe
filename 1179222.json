{"id":"1179222","title":"五言和波崙师登佛授记阁一首","dynasty":"唐","author":"武三思","text":"帝宅开金地，神州列宝坊。龙宫横雾术，雁塔亘霞庄。窈窕分千仞，参差耸百常。绣棂悬叠槛，画拱映雕梁。宝座开千叶，金绳下八行。青龙浮刹柱，白马对祠场。树踊金银色，莲开日月光。东西分闬庑，左右控池隍。瑞叶擎朝露，祥花送晚香。天衣随劫拂，仙梵逐风扬。忽有三空士，来宣七觉芳。银函承宝帙，玉札下雕章。辟牖青云外，披轩紫□傍。山川横地轴，辰象丽天□。□□□□□，□绳待慈航。"}