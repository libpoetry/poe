{"id":"800511","title":"同宋药州太史登滕王阁","dynasty":"清","author":"唐孙华","text":"平生想慕滕王阁，未能千里驱轮蹄。岂意云山落吾手，飘然直上凌飞梯。天风浩荡入怀袖，倾刻尘眼开金篦。画栋朱栏照城郭，丹楼碧瓦缨虹霓。吐纳江流九派小，平压雉堞群峰低。落日倒射澄潭影，金波千顷浮玻璃。上扪星辰若有路，下临洞壑疑无蹊。贾客帆墙自来往，风涛出没如凫鹥。跕鸢飞鹘不敢到，长空杳杳鸣天鸡。忆昔骄王盛意气，临风歌舞飘华袿。不惜金钱构飞阁，巀嶪上与烟霄齐。子安文字当时体，纵横万象谁端倪。如何俳语笑仓猝，颍滨一老犹相诋。江河万古终不废，少陵不敢轻排挤。人生游迹过如扫，鸿爪一瞥飞东西。洪都胜地独数此，偶然匹马随双奚。阎公宾客今寂寞，幸有胜友能招携。凭栏徙倚三叹息，山云乱起烟凄迷。一代繁华有衰歇，三王文藻谁攀跻？我行自哂真孟浪，此游聊可骄昌黎。"}