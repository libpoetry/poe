{"id":"685566","title":"寄米君梦省城慰其穷愁相招过岁二首","dynasty":"明","author":"邓云霄","text":"侠气诗名满坫坛，傍人还作布衣看。交游末路情偏冷，霜雪前途日渐寒。疲马谁怜关塞远？孤鸿空叫稻粱难。君来且就袁安卧，长铗从今莫浪弹。风霜敝尽黑貂裘，恋恋绨袍有旧游。门静张罗还待雀，岁寒丛桂不知秋。开樽拟作平原饮，乘兴休回半夜舟。三载长安予共汝，贫交能白几人头。"}