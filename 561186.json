{"id":"561186","title":"奉送司寇赵公入觐","dynasty":"明","author":"严嵩","text":"群公得句锵鸣球，司寇引杯登綵舟。金函奉表江东发，银汉乘槎天上游。六月沧洲不知暑，夜泊风烟渺何许。远势斜分清泗流，新凉早入长杨树。羡公怀抱有馀清，临流见月几诗成。调高白雪谁同和，行爱青山自问名。公今去国巳经时，星履重来上赤墀。皋陶淑问持邦宪，阅道清忠结主知。纯皇当日擢群英，三十馀年并列卿。庙堂正藉经纶业，江海犹传冰糵声。"}