{"id":"902156","title":"和张簿韵","dynasty":"宋","author":"张嵲","text":"平昔志升车，年来但芒屦。前旬返城邑，宵旦未踰数。及兹复入山，始觉离乱苦。行行望远峰，山村犹几许。风清初戒寒，云垂欲收雨。羸马尚嘶林，吾行已遵渚。茂树曩堪攀，澄潭今可俯。秋意满山川，微烟澹村坞。经过竹篱侧，倦极欣一语。三钟应昔志，一室固堪处。去留非本心，偶地因为主。野屋尽茅茨，山田多瘠卤。菽粟工疗饥，薯蓣行堪煮。一水可乘流，从公公莫禦。"}