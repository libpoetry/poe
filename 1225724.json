{"id":"1225724","title":"送康上人往三城","dynasty":"元","author":"余阙","text":"尝登大龙岭，横槊视四方。原野何萧条，白骨纷交横。维昔休明日，兹城冠荆扬。芳郊列华屋，文纕被五章。乘车衣螭绣，贵拟金与张。此祸谁所为？念之五内伤。竖儒谬乘障，永赖天降康。枞阳将解甲，皖邑寖开疆。耕夫缘南亩，士女各在桑。念子中林士，振策亦有行。我闻三城美，龙岭在其傍。连林积修阻，下有澄湖光。明当洗甲兵，从子卧石床。"}