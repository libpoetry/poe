{"id":"843651","title":"杨柳枝","dynasty":"清末民国初","author":"朱祖谋","text":"旧梦吹花著渭桥。新愁封泪问湘皋。永丰坊畔风流极，晚向人前斗舞腰。无主楼台半夕阳。笛中人去更回肠。东风销尽宫黄点，背定愁鸾理旧妆。似水鹃声一夕催。青丝骄马断章台。分明摇落江潭路，依旧傞傞软舞来。通体当风弱不支。年光销尽断肠丝。不辞身作桓宣武，看到金城日坠时。"}