{"id":"1236818","title":"喜雪寄达监司，次寿道韵二首","dynasty":"元","author":"郑元祐","text":"去年南国暖如蒸，岁尽犹多扑缘蝇。直恐蛇神司有厉，可须麟笔纪无冰。元勋复相调金铉，稔岁恒占应玉绳。伫听赓歌继豳雅，万年枝上日东升。正自风流歌白雪，何须辛苦赋青蝇？成章雾豹方依穴，鼓枻神鱼欲上冰。剑具寒侵璊玉璏，宫悬冻直綵绒绳。枯鳞望活西江水，涸辙何因有斗升？"}