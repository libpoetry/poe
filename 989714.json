{"id":"989714","title":"迷楼歌二首 其一","dynasty":"宋","author":"曹勋","text":"项升出南国，技巧多淫思。草图献天子，赏激嘉宏规。瑰材蔽江海，斤斧成风雷。千人扶一栋，万栋高巍巍。飞鸿历层檐，云雨生阶墀。五彩间金玉，百和杂涂泥。仙葩粲楹栱，七宝装云楣。一房百家产，万户罗东西。龙绡开宝幄，帘幕垂珠玑。光景艳流日，楼阁低天维。笙箫动虚籁，弦管明歌姬。撞钟击鼓恣行乐，牙樯锦缆环江堤。天长地久有时尽，君王此乐无时衰。讵知变故起仓卒，不悟人迷楼不迷。"}