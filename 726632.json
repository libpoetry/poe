{"id":"726632","title":"陪驾幸终南山诗","dynasty":"南北朝","author":"李昶","text":"尧盖临河颍，汉跸践华嵩。日旗回北凤，星旆转南鸿。青云过宣曲，先驱背射熊。金桴拂泉底，玉琯吹云中。古辙称难极，新途或易穷。烟生山欲尽，潭净水恒空。交松上连雾，修竹下来风。仙才道无别，灵气法能同。东枣羞朝座，西桃献夜宫。诏令王子晋，出对浮丘公。"}