{"id":"807569","title":"燕归慢  虎邱遇刘元玉因忆东皋旧事赋感","dynasty":"清","author":"陈维崧","text":"前事濛濛。对天边皓魄，场上晴空。僧窗秋夜话，霜磴故人逢。苏台原是绮罗丛。被牧笛、吹来几阵风。扬州旧花月，也应与、此间同。歌馆闭，舞衣散，玲珑老，野孤穷。岁月已非光景在，算常到、梦魂中。莲塘坠粉泣香红。总缀就、閒愁点客篷。杳霭棹歌响，又何处、度疏钟。"}