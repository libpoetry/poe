{"id":"247663","title":"高阳台·戊午岁末","dynasty":"现代","author":"朱庸斋","text":"断砚脂枯，空帏影绝，情天不庇栖香。黯黯车尘，偏教蝶魄成双。可堪寒暖相怜际，奈欢缘、比梦难长。几多时、翠护红持，谱就鸳鸯。空山怨宇啼清夜，算并门雁侣，未抵悽凉。纵有连枝，他生应自茫茫。残图剩句教谁补，待招魂、重写回肠。怎禁他、老泪沧洲，白发殊乡。"}