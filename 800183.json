{"id":"800183","title":"韶州至清远道中杂诗","dynasty":"清","author":"潘耒","text":"浈阳峡百里，两崖状如门。江流日漱啮，崩剥露危根。空中颐霤削，骨立龙虎蹲。孤舟出其下，凛然凄心魂。石戴万篙眼，壁萦千牵痕。溯流行良难，下峡如星奔。滩急波易驶，林深景常昏。奇峰递迎送，百千互卑尊。或肖天榜挂，或疑铁骑屯。心赏不暇接，目眩难具论。古来投荒人，郁结声长吞。壮观有如此，何必非君恩？"}