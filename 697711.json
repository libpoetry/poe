{"id":"697711","title":"题师侍郎画四首","dynasty":"明","author":"胡俨","text":"红白山花相映开，山中径路久无媒。老翁不是看花客，只共扁舟载鹤来。几树垂杨覆水亭，双双白鸟度云屏。飘然一棹来相访，正是山人午睡醒。遥看瀑布落寒青，野服乌巾自在行。好似匡庐读书处，满林红叶夜猿声。千山万壑冻无声，一棹夷犹溪上行。兴尽归来卿莫笑，多情何似不留情。"}