{"id":"601477","title":"雪夜度杨子江","dynasty":"明","author":"郑学醇","text":"扁舟暮发彭郎渚，莽莽寒云暗平楚。乍见瑶花委地遥，渐看玉屑漫空举。瑶花玉屑愈缤纷，夜色寒光缥缈分。低回烛影看逾态，飒沓涛声听不闻。天柱崔嵬冻欲裂，鼍鼓龙笙奏银阙。朱明洞口散梅花，阿母池头漾秋月。谁家楼阁凤凰栖，六代烟花远近迷。清樽访客山阴棹，秃节孤臣海上羝。冥冥漠漠春无极，万顷茫然随所适。何当拍手挟飞仙，躐蹋横江吹铁笛。"}