{"id":"140832","title":"韩子师尚书致仕","dynasty":"宋代","author":"张镃","text":"丈夫出处无两岐，强自分别儿童痴。鹿门庞老不愿仕，名与诸葛争驱驰。天子从臣岂易得，履声已至黄金墀。堂堂文誉动宸极，奕世长策归论思。攀辕卧辙昔人事，前日作州重见之。万口祝公犹在耳，拜后爵土同封蕲。绪余间发有如此，功业盛著庸何疑。仙风却与松乔期，泛苕涉霅寻幽奇。洞天白石人未省，翦茅植树亲指麾。山灵地妪许时秘，恰与八座供娱嬉。人间台榭难顿著，临胜向背真天施。霞晨雾夕更护耀，鸥朋鹭导欣逶迤。乡来韩必今复来，飞云入步长相随。上章乞身世亦有，发落齿撼将何为。公未五十方朱颜，勇退奚俟谋耆龟。九重嘉赏宠殊职，百辟动色钦清规。镃也尘鞅方羁縻，先德未报鬓已丝。高节凛凛端可师，扣门粮食局休千里齎，一舸叫月从鸱夷。"}