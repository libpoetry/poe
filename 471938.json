{"id":"471938","title":"上云乐","dynasty":"明","author":"于慎行","text":"东厢食举百戏作，鱼龙曼衍中堂落。华钟忽驻舞缀停，更进西方《上云乐》。老胡家世是文康，紫髯深目华盖方。白巾裹头火浣细，绿珠作带韎?长。曾从海上栽若木，吹笙更截昆崙竹。朝看阿母鬓成霜，夕见安期颜似玉。却候明时日再中，朅来献赆玉门东。流沙暮涉三万里，碣石天开百二重。辟邪师子陈成列，赴曲声随箫鼓节。汉苑白麟未足珍，宛城宝马空称绝。老胡歌舞奏仙倡，为祝黄图日月长。但愿百蛮九塞靖烽火，陛下长倾万岁觞。"}