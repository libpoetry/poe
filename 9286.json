{"id":"9286","title":"奉和中书常舍人晚秋集贤院即事寄徐薛二侍御","dynasty":"唐代","author":"钱起","text":"文星垂太虚，辞伯综群书。彩笔下鸳掖，褒衣来石渠。典坟探奥旨，造化睹权舆。述圣鲁宣父，通经汉仲舒。窗明宜缥带，地肃近丹除。清昼删诗暇，高秋作赋初。露盘侵汉耸，宫柳度鸦疏。静对连云阁，晴闻过阙车。旧僚云出矣，晚岁复何如。海峤瞻归路，江城梦直庐。含毫思两凤，望远寄双鱼。定笑巴歌拙，还参丽曲余。"}