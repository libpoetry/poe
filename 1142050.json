{"id":"1142050","title":"古意四首 其三","dynasty":"宋末元初","author":"方一夔","text":"秦皇灭诸儒，若人媚幽独。偶来得名山，依山结茅屋。希声陶淳风，无意蕲绝俗。儿孙日以远，几见碧桃熟。渔郎从何来，延缘寒溪绿。兹游窥天秘，平生未经目。颇见有此容，父老邀我宿。清谈略晋魏，世路嗟翻覆。淹留信可乐，离念苦羁束。幡然理回棹，瑟瑟风吹足。往来记行迹，溪路三四曲。机心不自閟，何事惊麋鹿。回首不逢人，白云渺空谷。"}