{"id":"291688","title":"庆宫春·瓜圃藏珍妃印拓","dynasty":"现代","author":"寇梦碧","text":"紫玉成烟，黄金铸泪，犀函长锁愁红。桃雪香凝，桂膏春晕，粉痕还认纤葱。镂风钤月，剩依黯，残云梦中。潇湘厘降，琬琰承恩，瞥眼都空。人天小谪匆匆。钿甃寒泉，曾葬秋蓉。琼鬼啼箫，铜仙泣露，倩魂长閟幽宫。劫馀瓜圃，漫留得、芝泥印鸿。断肠重识，篆凤依稀，冷麝尘封。"}