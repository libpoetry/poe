{"id":"735903","title":"送陶季深问药茅山","dynasty":"清","author":"顾景星","text":"牢落风尘际，君情托友于。礼文谁在野，家世尔为儒。丧乱淹吾子，羁栖屈壮图。形骸愁倚薄，魍魉浪揶揄。阮瑀才难弃，任安义不渝。翩翩真记室，汩汩且穷途。独往青山在，偕行白社俱。野阴流雁鷘，春桨没蒲菰。苍朮茅山近，丹砂句漏无。青童与消息，洞口弄三珠。"}