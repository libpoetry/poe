{"id":"784429","title":"妖梦行哭东郊刘子","dynasty":"清","author":"李锴","text":"青滋山人汉王孙，产古楚地今吴门。秋心古貌凛然具，滟滪之水潇湘云。雄才跨陵邺都客，自许卓荦能偏人。少年客游老不返，负笈历遍天涯春。江涛海色揽欲尽，裋褐饱掬京华尘。低佪赵魏区，流览咸阳道。探索邯郸战伐危，荡磨太华阴阳老。凤台牛首烟雨秋，归去更作金陵游。酒酣放笔真宰赴，国殇山鬼啼阴幽。君年六十举一子，三载盈盈限秋水。故乡不归归异乡，人生有情宁乐此。秋山友人遗尺书，报君白首来京都。玄州十月一把臂，惆怅垂老犹饥驱。短日迫虞渊，不得驻斯须。清冰寒迸玉壶碎，霹雳骇震丘琴枯。忆与君订交，乃在庚子冬。惊飙振霜原，安能定飞蓬。中间离合经一纪，壮齿亦复成衰翁。昨夜昏灯入妖梦，先期死友精诚动。素车白马城东来，失声一拍成悲恸。天青月冻风凄凄，严霜古瓦鸺鹠啼。孤魂荧荧夕几逝，江云燕树增迷离。老妻向衰暮，娇儿方孩提，可怜茕独谁依栖。新诗简练齐杜陵，壬子况复同年生。君当休明彼昏乱，生死遭遇何同情。皇天独畀身后名，呜呼皇天独畀身后名。"}