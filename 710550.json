{"id":"710550","title":"白纻舞歌诗 其一","dynasty":"明末清初","author":"邝露","text":"韶风澄涤霁金堂，椎钟展苓鸣篪簧，天翟威凤敛翳皇。绛树徐起召阳阿，翠帔飘摇垂绿罗。织雪为袍裂作巾，玉腕便旋汎无尘，畼若潺渊浮烛银。流散熠耀充雕楹，翔鹄乍止琼树莳，倏如惊飙驰白霓。钘山苹泽飞雪来，夭矫瑩洁明河颠。玙情瑾睐暧当人，瑶池珠泽绕筵生。萦空接景布流光，琳璃浩亹心飞扬，尽神以舞安可忘。"}