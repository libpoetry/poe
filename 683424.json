{"id":"683424","title":"醉题书斋二首","dynasty":"明","author":"王世贞","text":"束书斗酒安吾斋，西风为扫当门柴。即寒薜衣能护几，未贫苔钱欲上阶。一丁世自饶紫绶，二酉吾敢劳青鞋。已无故人车马迹，赖有明月时投怀。蹉跎颜驷不敢陈，寂寂邓禹行笑人。酒龙千秋吐气色，文豹万里甘沈沦。图经山海纫为袖，客馆华阳樵作薪。丈夫头颅可知矣，胡不归把沧江纶。"}