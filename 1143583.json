{"id":"1143583","title":"再叠","dynasty":"宋末元初","author":"仇远","text":"醉眠春一榻，不记梦伊何。落月明红叶，寒厅暗绿莎。敝袍为客久，高枕阅人多。未有匡时策，无心中甲科。世态年年改，穷居事事难。予怀虽浩荡，此地本酸寒。古濑浮贞女，空斋贮冷官。枯肠与藜苋，岁久颇相安。老景存三乐，浮生付六如。是非忘马指，憎爱任乌胥。故里仍饥馑，清流例阔疏。有人风雪外，诗在断桥驴。雪溪渔隐者，郊岛是前身。乍见犹疑傲，相逢不说贫。鹤招穷处士，梅伴老诗人。时共论文酒，衰颜少借春。"}