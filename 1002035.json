{"id":"1002035","title":"寄题全国辅竹溪清寓","dynasty":"宋","author":"曾丰","text":"亭前轧轧日百舆，桥上剥剥日万屦。莫非失脚声利然，谁复回头情性故。子云一区二者间，讲玄之外何所关。江山有我目迎送，鱼鸟无他心往还。玻璃横眠苍玉立，开关不信尘敢入。太无在上吞以胸，群有来前挫于笔。笔端胸次患不清，一过于清天所憎。推归玉笋头边立，送去金鳌背上行。"}