{"id":"830347","title":"题魏午庄尚书洞庭归棹图","dynasty":"清末民国初","author":"陈宝琛","text":"少伯功成游五湖，东山安石志不渝。古人遭时类有托，廋语或更思莼鲈。以公方之趣倘殊，高牙大纛临三吴。江清海夷帝日俞，乃眷初服为斯图。诏书朝下夕移镇，川后稳送瓯闽鲈。下车勤勤问疾苦，作我髦士蒐师徒。袖长地褊岁未半，顿解符绶行首涂。再期连帅六受代，纵有郇召膏焉敷？氓萌睽睽失鷇哺，公胡不闵神夷愉？行藏任天那喜愠，政恐世难仍相须。招来麾去本臣职，但祝云卧无惊虞。中兴将帅算公在，矍铄犹可雄万夫。衡湘地灵足英少，报国莫道山林无。扁舟散帻色相耳，胸中八九云梦谁能摹？"}