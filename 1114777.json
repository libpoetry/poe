{"id":"1114777","title":"代为其亲寿","dynasty":"宋","author":"李曾伯","text":"十载青油驻岘山，屹如一柱倚人寰。秧畴雨足春犁乐，榆塞风清夜柝闲。威望龙堆毡帐外，勋名麟阁鼎彝间。命圭指日催裴度，乐府无烦唱玉关。两星相比映文昌，戏綵蹁跹戟卫香。鬓底公因民事白，眉边人卜诏书黄。五千文字为家计，百万阴功即寿乡。要学元和同九老，未誇耆旧传襄阳。"}