{"id":"1108699","title":"送洪侍御二首","dynasty":"宋","author":"刘克庄","text":"曾峨豸角立朝端，贵近闻名胆尚寒。古冢狐狸何足问，法筵龙象各傍观。青霄直上云梯易，白首能坚铁壁难。想见洛阳为纸贵，争传献可袖中弹。几回南向望蒲轮，闻引而西忽改辕。小毖上求助初政，大招公起入修门。鳞无婴者宁非谄，膳有鬈如不必言。膜外浮荣均臭腐，本来面目要常存。"}