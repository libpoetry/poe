{"id":"59943","title":"远浦归帆","dynasty":"明代","author":"朱瞻基","text":"斜阳欲挂晴川树，丹霞远映潇湘浦。洞庭湖上接星沙，万里归舟自何处。云帆缥缈天际来，势压滔天云浪摧。须臾已达汉江曲，江声汹涌如鸣雷。汉阳城头夜吹角，暂从鹦鹉洲边泊。长笛一声山月低，残灯数点江云薄。西蜀滇南与海通，浮波来往自无穷。暮天已卷三湘雾，晓日还悬七泽风。突兀危楼瞰江水，临眺何人频徙倚。寒鸦飞尽淡烟收，浩荡瑶空净如洗。"}