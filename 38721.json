{"id":"38721","title":"览古·鲁侯祈政术","dynasty":"唐代","author":"吴筠","text":"鲁侯祈政术，尼父从弃捐。汉主思英才，贾生被排迁。始皇重韩子，及睹乃不全。武帝爱相如，既征复忘贤。贵远世咸尔，贱今理共然。方知古来主，难以效当年。食其昔未偶，落魄为狂生。一朝君臣契，雄辩何纵横。运筹康汉业，凭轼下齐城。既以智所达，还为智所烹。岂若终贫贱，酣歌本无营。"}