{"id":"1041433","title":"书堂","dynasty":"宋","author":"刘敞","text":"客身困旅人，未如负舍蜗。滚滚荆吴间，所居不常家。宴安非吾事，但恐发早华。且复一日葺，随时具生涯。白盛烂四壁，茔净磨疵瑕。虚明豁心府，永使思无邪。愁来莫与语，起就书龙蛇。亦足写方寸，放歌快咨嗟。苦嫌中庭窄，所生野草花。故须种松竹，反忆日月遐。岁寒与谁共，惆怅终无他。"}