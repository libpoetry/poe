{"id":"1107471","title":"童丱须知 张设八篇","dynasty":"宋","author":"史浩","text":"帘帷聊欲障堂皇，有德何须锦绣光。四汉孝文真谊主，殿中只集上书囊。晋帝当时自不君，却将步障助骄臣。石崇不为绿珠死，天谴穷奢故殡身。嗜欲煎熬岂有穷，罗屏群幕围香风。更添锦绮为华饰，不念寒家四壁空。蜗涎苔藓不能除，觅得碑文当壁衣。富贵一朝还自恣，尽将锦绣缭墙围。庶人屋壁施文绣，贾谊言之太息时。不独庶人须禁止，有官君子亦当知。帷幕时间奉此身，当知流转会成尘。随缘且用遮空壁，莫较敷陈旧与新。绢帛鲜华由染工，红花紫草遂收功。若教明眼人猜破，始信浮生色是空。平时败壁旧泥空，芦席将来谩禦风。不是君恩令仕进，何因满眼挂青红。"}