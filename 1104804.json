{"id":"1104804","title":"悼倪尚书","dynasty":"宋","author":"卫泾","text":"历事三朝久，清居一世尊。心惟在王室，手不炙权门。横浦流风好，香山逸兴存。经纶未渠展，此意向谁论。旧草扬庭制，旋高曳履声。胸襟忠愤切，官职去留轻。定力鳌为动，浮言蜮自鸣。太玄从白首，性地转分明。入馆论心旧，同朝托契长。鲈乡各归去，鸥水久相忘。正喜山中隐，俄传橘里藏。遗铭最奇绝，读罢泪淋浪。"}