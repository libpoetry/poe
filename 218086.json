{"id":"218086","title":"筹笔驿·汉室亏皇象","dynasty":"宋代","author":"石延年","text":"汉室亏皇象，干坤未即宁。奸臣与逆子，摇岳复翻溟。权表分江域，曹袁斗夏垌。虎奔咸逐逐，龙卧独冥冥。從众非无术，欺孤乃不经。惟思恢正道，直起复炎灵。管乐韬方略，关徐骇观听。一言俄遻至，三顾已忘形。南既清蛮土，东期赤魏廷。出师功自著，治国志谁铭。历劫兵如水，临秦策若瓴。举声将溃虏，横势欲逾泾。仲达耻巾帼，辛毗严壁扃。可烦亲细务，遽见堕长星。战地悲陵谷，来贤赏德刑。意中流水远，愁外旧山青。想像音徽在，侵寻毛骨醒。迟留慕英气，沉欢抚青萍。"}