{"id":"1104636","title":"高宗明堂前朝献景灵宫十首 降圣用《大安》。","dynasty":"宋","author":"郊庙朝会歌辞","text":"德惟馨香，升闻八方。粤神之从，灿然有光。骖飞乘苍，啾啾跄跄。消摇从容，顾予不忘。帝既临享，龙驭华耀。孝孙承之，陟降在庙。诚意上交，庆阴下冒。天休骈至，千亿克绍。玉气如虹，丰缯充笥。既奉既将，亦奠在位。有永群后，实相祀事。何以临下，心意不贰。琼琚锵锵，玄衣绣裳。荐嘉升香，粢盛芬芳。礼仪莫愆，鼓钟喤喤。曾孙之常，绥福无疆。裴回若留，灵其有喜。荐我馨香，挹兹酒醴。我祖在天，执道之纪。申佑无疆，奏神称礼。进旅退旅，载执干戚。不愆于仪，容服有赫。式妥式侑，神保是格。灵鉴孔昭，孝思维则。于赫大神，总司元化。监我纯精，威光来下。延昌之贶，千亿冯藉。曾孙保之，丕平是迓。洋洋降临，肃肃布列。熙事既成，嘉笾告彻。九天储庆，垂佑无缺。寖明寖昌，绵绵瓜瓞。高飞安翔，持御阴阳。幽赞圆穹，监观四方。元精回复，奄虞孔良。毕觞降嘏，偃蹇于骧。奕奕原祠，有严毖祀。礼仪孔宣，燔燎斯暨。帝心肃祗，天步旋止。熙事既成，永膺蕃祉。"}