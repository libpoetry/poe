{"id":"740197","title":"双龙洞","dynasty":"清","author":"章恺","text":"赤松行雨归，手控苍虬双。叱令守洞门，腾攫气未降。蟠拿岁月久，老腹余空腔。但闻风雷声，日夕相舂撞。我来访灵迹，短策缘危矼。岩扉划窙豁，巨窟呀双谾。朗若百间屋，气象开鸿厖。静觉眼界旷，虚传足音跫。晴阳炯穿漏，照耀东南窗。环以万松杉，翠影交旗幢。涓涓雪色乳，出窦成飞淙。散乱走涧谷，清音玉琤瑽。我欲呼仙人，据石倾一缸。泠然发长啸，聚吠惊村厖。天风荡归轩，欲去犹跭?。殷勤洞中水，送我下桐江。"}