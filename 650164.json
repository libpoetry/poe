{"id":"650164","title":"益庵为谢谦牧大尹作","dynasty":"明","author":"李时勉","text":"端居玩无极，悟此造化机。日中固当昃，月满辄复亏。何如东大海，得此江河归。万古未尝溢，一水不曾遗。钟声自虚出，噫气从空吹。所以古圣人，德邵心益卑。君子契明义，往迹诚所希。开轩向前峰，那能见崔巍。篑积高自下，水流污成池。行矣贵有终，姬孔真我师。"}