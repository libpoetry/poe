{"id":"531857","title":"中秋登楼赏月分得宵字","dynasty":"明","author":"黄佐","text":"彤楼十二连斗杓，层轩珠缀临岧峣。象筵绮俎相招邀，绣茵文毂停华镳。兕觥屡酌银烛销，矞云斐亹开碧寥。圆晖炯若英琼瑶，出自金枢行玉宵。重轮五色成锦幖，兔宫桂斧如可徼。霓裳羯鼓和仙韶，浩倡妙舞生神飙。縠罗山立香泽飘，素娥青女空复娇。含颦流盻心志摇，袨装重整双凤翘。夜阑悲翠栖兰苕，清光难盈花易凋。人生行乐须久要，愿言百岁同今宵。"}