{"id":"821604","title":"玉山枕","dynasty":"清末近现代初","author":"汪东","text":"霁景明媚。画栏槛、慵孤倚。燕栖旧宇，蜂喧午枕，随分游观，万感交起。去年相并小楼中，正烂漫、倚红偎翠。窥晓妆、罗幕风轻，镜奁开、写春衫眉意。脸霞微晕羞桃李。恨芳节、凋蘦易。渭城饯别河桥，眺远海思云，愁浩渺千里。乱花飞絮极飘飏，料都做、两边清泪。拣垂杨、手结烟条，万千丝、祗情丝难理。"}