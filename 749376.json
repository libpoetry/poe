{"id":"749376","title":"黄海华司马屡促北上作此答之","dynasty":"清","author":"杨彝珍","text":"徵车衮衮去如驰，我似盐车负难动。三败欲洗曹沫羞，两刖未苏卞和痛。骑驴旅食春几经，射虎短衣老可送。况无王猛扪虱略，空怀贾谊厝薪恸。佩玉知难利走趋，峨冠信易遭嘲讽。同里谁人作狗监，居邻有客求羊仲。一生端与藜藿亲，百年幸及鸡豚供。稍喜粳稻庆稔丰，差免齑盐嗟屡空。狼藉画眉私自怜，俜伶索枣娇可弄。花时酒熟醉莫辞，梦里诗成醒能诵。性如苦李得全真，心似寒苞难破冻。行藏休就季主卜，富贵早醒春㜑梦。君今半刺叹官间，行剩一障为时用。幅巾容我频往来，新诗与子勤磨砻。沧海忧虞未可论，名山事业知堪共。他日傥结隐退庐，团茅愿傍秦人洞。"}