{"id":"1131306","title":"次韵蒋德言游太白玉几两山","dynasty":"宋","author":"楼钥","text":"西山不到几经春，玉几犹能一再临。太白峰前成梦境，直从总角到于今。少日游山不要归，老来腰脚不相宜。羡君胜具了无倦，踏雪寻幽更一奇。剩欲扶筇随意行，要令心迹得双清。何时同入翠微去，丈室先参老净名。落花影里步春阑，飞鸟翩翩相与还。若得把茅成小隐，等閒来往两山间。谁能饶舌强参禅，何用谈因更说缘。生死本来无大事，晨朝须起夜须眠。"}