{"id":"1131457","title":"和宋宰立春雨","dynasty":"宋","author":"虞俦","text":"怪生淑气静氛埃，知是东君一笑开。膏雨任能滋宿麦，香风先已上寒梅。交情太薄莺犹懒，远信难凭雁却回。闻道君家春最胜，十分眉妩画章台。镜里朱颜一寸埃，感时怀抱向谁开。典衣饾饤盘心菜，贳酒留连眼底梅。三月莺花劳问讯，几家幡胜带能回。新来不作温柔梦，有底诗情似玉台。"}