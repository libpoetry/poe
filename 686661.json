{"id":"686661","title":"游华严寺二首","dynasty":"明","author":"边贡","text":"身近鲁门家近齐，散心随处酒堪携。端居颇觉閒于鸟，痛饮何妨醉似泥。禅坐老僧窥牖觑，宦游行子入林迷。迂夫欲别还三笑，错认西河是虎溪。行李萧萧石径斜，远游襄楚过章华。多才岂料长安守，直道翻乘汉水槎。白帝夜猿仍月树，黄陵秋雁且霜笳。知君万里怀乡处，背坐秋风指菊花。"}