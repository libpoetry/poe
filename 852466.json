{"id":"852466","title":"秋居览景因感所事","dynasty":"宋","author":"文同","text":"閒居闭穷巷，拙者诚所宜。掩书坐前楹，默与天理期。是时新雨收，物物含秋姿。疏檐正残日，曲几方凉飔。群雀下空阶，逐逐顾且随。微虫出幽隙，绕绕行复飞。疏篁挺坚劲，不并草木衰。丛兰吐芬芳，岂畏霜露知。观此动与植，一一全天资。因念物禀生，有性各异持。夫人为灵者，仁义实所尸。胡为智巧役，所有日夜隳。不能保其元，妄事纷扰为。汲汲以就死，所耗无纤釐。还本既不完，何用冠且衣。余因激所遇，揽笔成此诗。庶哉学者心，读已而悟兹。"}