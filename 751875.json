{"id":"751875","title":"题所得黄小松历下日记册子","dynasty":"清","author":"盛昱","text":"平生五岳志，局迹一閧内。西履愺题颠，东至田盘背。纵横四百里，牛转蚁附蚁。最录天下碑，一一识所在。脱鞿事幽访，寰宇先嵩岱。黄翁《历下记》，真迹杂图绘。今年落吾手，敝帚百朋贵。乘轺来此邦，得兆若灵蔡。泰山不北移，黄河忽南迈。落落山水缘，坐令俊观隘。明湖晚揩镜，鹊华秋拥黛。譬彼人士佳，不在声名大。愿为十日留，芒鞋易冠盖。千佛手拓新，万纸归装载。斥鴳笑鹍鹏，天地本一芥。"}