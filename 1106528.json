{"id":"1106528","title":"次韵分宁罗簿赠行二首","dynasty":"宋","author":"王炎","text":"刚肠厌徇俗，老眼饱阅世。读书学经纶，亦颇识一二。妄意糟粕中，啜哜得馨旨。终然不可用，落落多左计。慨念古人远，莫救吾道弊。脩溪有短簿，今代习凿齿。贻我琼瑶章，有美而无刺。内视才具短，不能尺有咫。赠言虽甚宠，借玉恐未是。公等必飞扬，我老惟退避。已丑太常第，君家登两翁。黄鹄久仙去，不亡有流风。小阮最逸群，未几鱼化龙。江城始解后，岩邑仍过从。谓予偕二父，联名千佛中。一见辞色庄，再款肺腑通。议论到易象，或借听于聋。我行踏京尘，君栖簿书丛。情亲不厌久，语别殊匆匆。回首川陆隔，天寒悲塞鸿。"}