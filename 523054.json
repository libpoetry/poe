{"id":"523054","title":"飞蚁叹","dynasty":"明","author":"李梦阳","text":"今朝天光鸟鸣唤，草萋柳长江涣涣。怪尔飞蚁何烂熳，填门扑窗坐我案。夜来不虞风骤至，尾瓦吹飞船打岸。孤城晦冥霏霏雨，前叫鸹鸧后鹅鹳。共言此崇飞稀鹃，我欲击之还复叹。明明上天非无宰，蚁也琐细何须算。灾祥感召固其理，先时苟备终无患。君不闻汉家满堂客，不贵徙薪贵焦烂。"}