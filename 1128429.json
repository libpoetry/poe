{"id":"1128429","title":"洪庆善郎中挽诗四首","dynasty":"宋","author":"葛立方","text":"登名蟾窟值休辰，中外掀腾宠数频。锦帐握兰荣帝所，绣衣持斧耀江滨。两州民社施张在，四水门墙卜筑新。岂料生还杳无日，冢边唯卧石麒麟。笔下翻翻注九河，腹中空洞五车多。麟经旨妙传洙泗，骚学词明慰汨罗。六度有为超梵业，一心无累證禅那。龙蛇岁恶贤人逝，心折风前薤露歌。平生气槩凛冰霜，圣读潜心德愈光。赏善每能频击节，避人宁复解移床。第知中垒序论语，谁测诗仙流夜郎。有道固应黄发寿，何期竟不验长桑。阉茂之年拜伏犀，鸡豚同社记金溪。情深缟纻论交契，义切蓬麻荷品题。花底醉春同挈榼，云中历妙共扶藜。岂知生死今殊路，抆泪佳城意惨悽。"}