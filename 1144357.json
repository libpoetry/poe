{"id":"1144357","title":"有感三首","dynasty":"宋末元初","author":"陆文圭","text":"场屋当年负隽声，白头牢落竟何成。一生受用兔园册，千载应无麟阁名。被服易招山鸟怪，题诗难学野狐精。羊裘老弃渔滩上，印绶新加少傅荣。子美间关离乱际，尧夫生长太平年。可怜橡栗天寒拾，不似莺花日晏眠。忧乐在人均是命，盛衰有数总由天。腐儒老矣无奇计，独立斜阳意惘然。岁晚田园半已芜，缁尘衮衮落征途。送穷不见昌黎富，乞巧翻成子厚愚。瓿下早知嘲尚白，缶边何似醉呼乌。鸢肩枉作常何客，只合新丰伴酒徒。"}