{"id":"687298","title":"秋兴四首用田御宿大参韵","dynasty":"明","author":"孙传庭","text":"落木萧萧叶渐稀，客閒犹厌岫云飞。三秋卧病逢迎少，十载为郎踪迹微。兵火自馀松菊径，风霜不碍薜萝衣。故人漫切弹冠望，为语西山蕨正肥。塞下悲风九月来，乱馀天地不胜哀。桑田漫讶成沧海，池水曾闻是劫灰。感奋有人应击楫，疏慵如我合衔杯。祗怜病骨逢多难，蒲柳那禁秋又催。伏枕频听秋漏残，转思长夜正漫漫。风雷未合飞龙剑，烟雨何妨滞鹖冠。纵酒剧怜三径寂，探诗清爱五峰寒。即今高卧仍多感，一似崎岖世路难。清閒深荷主恩遗，况是东篱菊绽时。最喜陶君能任侠，翻疑楚客独多悲。一邱久擅情堪放，十亩粗安命未畸。因忆承明趋侍者，绯衣博得鬓丝丝。"}