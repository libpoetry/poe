{"id":"703207","title":"漠北词","dynasty":"明","author":"谢榛","text":"大漠萧萧黑水流，健儿七月换羊裘。骆驼背上吹芦管，日暮长风动地秋。委羽山横塞北天，学飞雏雁夕阳边。匈奴岁岁无争战，白马黄驼傍草眠。石头敲火炙黄羊，边女低歌劝酪浆。醉杀留犁不知夜，鹞儿岭下月如霜。晓开毡帐拥秋云，虏将挥鞭部落分。牧马阴山莫南向，雁门今有李将军。碧眼贤王出打围，角鹰欲下兔如飞。一瓢芦酒驱寒色，雪满西山夜不归。译使燕京纳贡回，春风相送过榆台。单于无事耽歌舞，夜敞穹庐海月来。"}