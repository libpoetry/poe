{"id":"1075942","title":"钱塘初见黄爵","dynasty":"宋","author":"周紫芝","text":"侬家大江东，黄爵家江西。江东黄爵不忍吃，江西黄爵贱如泥。赤罂封口上有印，白绵卧酒中含脂。君不见浯口漫郎真漫仕，万事平生不如意。一囊红粟不一咽，千里苞苴谁复寄。有时鲑菜念故乡，并刀落脍思饱霜。青龟未堪聊入俗，黄爵那知亦渡江。时平漫说尔可咀，击鲜谁遣今得尝。残杯欲尽客欲去，臛雁烹鱼岂论数。酒闻风味不可名，惟有此郎难著句。九原谁唤儋耳翁，添入当年老饕赋。"}