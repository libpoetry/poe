{"id":"1077555","title":"次韵仲弟独游惠山古风","dynasty":"宋","author":"李纲","text":"我家九峰下，跬步临胜境。循除环佩声，满庭松桂影。宦游阻幽寻，每若龟引颈。十年旅京华，万里走闽岭。归怀寄清梦，投檄期子请。向来兵火作，此地偶无警。馀生集百忧，负郭耕二顷。新交浸已疏，旧学谋复整。功名一灰灺，毁誉两蛙黾。抱拙与世违，退缩甘远屏。杜关绝外游，但欲俗缘省。兹山乃故人，雅契相与永。登临富泉石，采掇足芹荇。下瓢酌甘芳，日汲谢瓶绠。胡为久不到，有愧稚川井。仲弟绝俗姿，好勇先我骋。新诗纪清赏，得句颇彪炳。艰难见鸰原，岁月侵晚景。相期老丘壑，不复叹土梗。梁溪寒可渔，蓑笠同舴艋。宁如六一翁，终日思汝颍。方兹筑吾庐，跧伏念前眚。面山开小阁，制度阒深靓。山气日夕佳，爽致当共领。夜久霜露寒，星月光囧囧。冷然欲御风，岂惮广寒冷。邻钟韵更幽，皓鹤唳方儆。深炷一炉烟，宴坐得三省。"}