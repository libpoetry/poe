{"id":"1131608","title":"次韵李全甫惠荼蘼五首","dynasty":"宋","author":"廖刚","text":"零落残红莺语歇，荼蘼正是花时节。金盘带露剪琼英，恐逐杨花舞飞雪。春意不随桃李歇，香浓飘到薰风节。为君镇日守闲窗，绝胜当年映寒雪。寂寞王孙游骑歇，香风何许追嘉节。故应金谷拥笙箫，独倚竛竮架头雪。吹尽柳绵香不歇，仙姿那把春为节。枝头疏蝶解寻芳，忆得仙腰舞回雪。脩竹弄风新雨歇，瑶英玉蕊攀高节。折来解恼北窗吟，只合闲拈映胸雪。"}