{"id":"166362","title":"云山歌·云山窈兮风微","dynasty":"宋代","author":"徐侨","text":"云山窈兮风微，山径缭兮云依。兰馨兮晨晞，松樛兮夕晖。有禽消摇其间兮不去，飞俛啄兮蔌薇。昂吟兮绿筠枝，春与鼯腾兮秋莺与啼。希鸾鹄兮志亦几，绝樊弋兮随所栖。空碧临临兮山四围，泉咽咽兮流以时。宁易地兮颍若箕，与世相忘兮幽人期。山虽高兮步坦夷，云虽深兮光陆离。胸洞洞兮陶然以怡，祗天命兮安厥宜。"}