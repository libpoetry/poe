{"id":"703979","title":"未果赋此志怀兼呈同游诸君","dynasty":"明","author":"韩晟","text":"君携胜果托仙踪，胜事今回四百峰。白日羽翰迷葛令，青天张宴馔茅容。櫜鞬不作人间色，石匣长骄世外封。我亦十年远蜡屐，恐令猿鹤怨周颙。朝闻结束唱游仙，真气今看满洞天。释履上清还信宿，裴惟涧户拂云烟。亭虚玉简天王闷，代远铜龙羽客传。从此山门借檀越，山灵应纪中兴年。"}