{"id":"701267","title":"用同年林一中韵哭陈弘载佥宪二首","dynasty":"明","author":"黄仲昭","text":"宦辙南都偶共驰，相逢一笑即相知。才高拟报君心眷，数尽难逢国手医。朋旧一觞归榇远，妻孥千里旅魂悲。怀君何处肠堪断，月落空梁梦觉时。按节遥冲瘴雨寒，西风闻讣泪交潸。忆君九曲分岐去，问我三山岁月还。柏府此时经旧宅，泉台无路觅清颜。全归俯仰应无愧，百岁谁能脱此关。"}