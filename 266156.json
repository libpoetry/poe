{"id":"266156","title":"满江红·王仲平自塞外摄明妃墓影见寄","dynasty":"现代","author":"王理孚","text":"如海黄尘，早盼断、家山千叠。不信、人间青冢，眼前突兀。绝世丹青非误汝，胡沙千载留香骨。对苍茫、凭吊客中身，歌弹铗。谁同击，中流楫。谁同饮，长城窟。剩斜阳衰柳，汉家宫阙。画里江山犹似昨，笳声几怨金瓯缺。怕香魂、销黯不成归，增愁绝。"}