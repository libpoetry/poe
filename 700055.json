{"id":"700055","title":"大明铙歌鼓吹曲 出师","dynasty":"明","author":"陶安","text":"皇天眷有德，圣君起临濠。定鼎向建业，夷夏胥来朝。蠢哉尔丑犹负固，蚁聚枭张敢侵侮。圣虑忧及民，雷霆赫斯怒。爰整师旅江之东，戎衣一着亲元戎。威势雄，爪牙奋勇武，铁贯千艨艟。结阵两战酣，海涛沸天风。六时不解屠戮莫可算，鄱阳湘水皆凝红。俄飞一流矢，酋首先殪凶。千古奇遇成神功，天讨有罪繇天衷。左纛从此还，当廷命将帅。桓桓诸虎臣，分符出讨罪。平吴定浙及闽中，陕关鲁蜀威无外。肃天兵，尘不惊，长驱抵燕城。望风披靡如拉朽，一扫海宇腥膻清。王道荡荡邦家宁。从此天下万年歌太平。皇仁悯吊生灵辜，兴师伐叛鄱阳湖。左纛亲将兵百万，旌旗蔽天连舳舻。况兹将帅皆貔虎，摅竭忠诚奋威武。龙蛇起陆闹关机，猰㺄磨牙互吞吐。声扬似雷霆，气聚若云霭。势拥山排空，威肆涛翻海。大地总掀簸，白日失光彩。交锋结阵两酣战，血溅长江赭波面。歼刘?猛过刈麻，俄报渠魁殪飞箭。辕门获丑五万多，巍巍黄钺还銮坡。搀抢净扫大怼息，洗兵就欲倾天河。其馀吴闽犹掎角，鷇麛那能抗乔岳。浙齐蜀陕诸翘芽，乌敢萌纤傲霜雹。元臣廷受命，出则奏捷功。长驱到燕蓟，载籍归天宫。际遇风云数豪杰，到处烟尘皆扑灭。十年睿算承丕烈，天意人心总忻悦。兴临濠，都建康。风云从，神龙翔。川岳簸荡，乾坤低昂。扫腥膻，正纪纲。氓受垫，傒圣皇。天与人归戡四方。如日升天万物光。战江汉，屠鲸鲵。仗黄钺，秉白麾。奋义威，专天机。百辟趋，虎与罴。太白冥，天狼隳。摧彼鳞鬣流成漪，江汉平，万乘归。诸爪牙，靖东吴。剪两浙，瓯闽区。刃弗剉衄全师徒。踊跃欢呼，吾庙献俘。幅员广，黔黎苏。桓桓雄，伐山东。狐鼠辈，竞潜踪。陇右蜀西诸鞠凶，薙刈若断蓬。烽火息，狼烟空。遂北指赤狄，直抵幽燕境。旂旐央央来，彼窜灭形影。阳九值时数，中原弗遑静。百年今复清，干戈气全屏。广轮际天海，舆图属统领。无思不臣服，万古镇悠永。"}