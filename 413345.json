{"id":"413345","title":"咏史四首 其一","dynasty":"近现代","author":"施蛰存","text":"外举不避雠，内举不避子。善哉祁黄羊，宣尼称其美。如何百世下，不闻荐异己。剡牍盈故旧，朝臣入朋比。誉儿乃成癖，提携登膴仕。非亲不知才，巧言或成理。居然歆时君，圣训垂方轨。政术出私门，天步困牛李。乾坤遂闭塞，唐鼎竟以徙。呜呼崔太傅，流毒曾未已。"}