{"id":"815667","title":"杂诗","dynasty":"清","author":"贾臻","text":"猛虎长百兽，百兽为之奴。豺狼及狐兔，踆踆效走趋。岂有甘下人，而中无所图。不复相周防，谓此皆吾徒。威权任假借，百计为虎娱。危机知已伏，巧以术自疏。若辈奚足嗔，尔虎何其愚。美玉亦有瑕，而非以瑕美。西子病故颦，颦岂尽西子。奈何自矜宠，不复相料理。坐令指摘加，百雀输一毁。夫岂不自知，误于中有恃。所恃复何如，悔之吁晚矣。"}