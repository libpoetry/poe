{"id":"184482","title":"送友人杨仲能东下以一蹴自造青云分韵得一字","dynasty":"宋代","author":"孙应时","text":"君王急搜罗，九土规混一。蜀山甚疏远，去者今稍密。夫君传才具，文字尤炳蔚。陆深簿领中，尘雾昏玉质。正应著台省，邂逅破回遹。轻膛下三峡，春浪平如席。揽观山川奇，感叹日月疾。便好作谏书，胸愤吐堙郁。薰风御炉香，一陛踏文石。此时恨见晚，端不负畴时。或求西南州，为国抚贫瘠。因以寿老亲，绣幰围画戟。日边岂无心，迟了付异日。离樽聊共持，愁思黯难释。勇去仍趣归，修途护眠食。"}