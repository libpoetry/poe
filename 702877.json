{"id":"702877","title":"元夕应制三首","dynasty":"明","author":"蒋冕","text":"百尺鳌峰傍綵棚，芙蓉烟暖柳风轻。霰迎淑气全消冻，月避灯花半减明。车马满街无夜禁，笙歌随处起春声。太平有象真堪画，只恐丹青画不成。四海春风共一家，韶光先到上林花。星桥曲曲通银汉，火树丛丛结彩霞。佳气煖浮双凤阙，瑞烟晴护六龙车。繁华不作杨州梦，一曲升平月未斜。圣主南郊大祀还，宫中今夕寿慈颜。金莲焰吐双龙阙，火树光腾万岁山。馥馥异香飘仗外，迟迟清漏出花间。恩波何幸沾臣下，特许诸司半月閒。"}