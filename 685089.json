{"id":"685089","title":"喜伦右溪回十首","dynasty":"明","author":"王渐逵","text":"远出萝山慰所思，故人天际是归期。风尘岁月相怜晚，嬴得春容似旧时。五年暌别奈君何，君酌金华我放歌。龙眼荔枝应未熟，及归犹得对沙螺。自怜衰病卧荒林，白发朝来已半侵。灰却廿年豪逸兴，焚香相对只论心。阆风台畔日含晖，满径春风百卉菲。犹有桃花开未遍，似应留待主人归。花竹阴阴荫石台，粤山游咏更归来。藤床却忆同欹枕，待月三更酒正开。玉简金涵藉未除，旧时真兴定何如。青萝大隐春无恙，已遣山灵整鹿车。粤山风景在南楼，久客遥看款旧游。喜有东风双燕子，飞来帘槛日淹留。岭海于今盛事存，茂林脩竹萃诸贤。葛巾野服同扶醉，曾记当时入社年。黻藻文章焕帝猷，未应高枕卧林丘。春风社馆劳分什，花鸟于今莫漫愁。三春淑气散熙和，弭节乡闾得暂过。此日相怜应尽醉，金陵朋旧已无多。"}