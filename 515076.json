{"id":"515076","title":"坦然歌为刘贡士","dynasty":"明","author":"程敏政","text":"有儒一翁苍雪颜，家临蜀道清溪湾。彭城之系御史子，文采风流高蜀山。青衫奉檄亦漫尔，宦邸一似山居閒。□□□□□□□，宅心要遣淳风还。没江舍生拯妹溺，搆堂奉亲伤家艰。薛包友弟让田宅，阋墙紾臂惭区寰。谈经不泥五行传，解绶才惊双鬓班。赋诗酌酒有馀乐，浮云世态宁相关。寻幽直薄高㠝岏，照影下弄清潺湲。掀髯自致坦然号，雅意高情那可攀。况翁令子已发轫，龙车有待归天间。上绳祖武继翁志，看渠接羽绕莱班。亭前翠柏挺奇操，寿徵不老天难悭。十洲烟霞渺何许，百年岁月劳循环。临风为赋坦翁曲，梦落西南山水间。"}