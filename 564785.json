{"id":"564785","title":"云冈歌","dynasty":"明","author":"孙承恩","text":"吾闻闽中山水多秀灵，含奇蓄怪流光晶。上有危峰峻崿夐出烟尘表，下有岩泉千道百道喷薄如雷鸣。金波挥霍蛟龙战，嘘气往往聚作云英英。南台忽报灵沙合，神光上映奎星精。龚家书屋值其下，郁葱佳气遥相射。读易时时藜火然，朝看宝剑双龙化。尔时共说云冈子，符祯协瑞凭空起。天人有策献彤庭，一日名称动朝市。御笔亲题第一人，天门凤翥惊群伦。词林讲幄见风采，唐虞治道时敷陈。尔时云冈之云烂五色，章施黼座椒兰焚。皇华有命曾专使，玉带生辉烂文绮。夷徼争看识凤麟，声华实为明时瑞。留都昨去参文衡，得人不让欧阳明。文章一变宗大雅，学子文儒争法程。帝眷留都根本地，大学师模风化寄。畴咨简命俾君往，礼乐陶镕淑多士。君不见钟山有云日舒舒，云冈之云行与俱。氤氲蓄泄作时雨，枯荄鬯达均沾濡。天赋君才栋梁器，姓名应为重瞳记。嘱君兹行无疾驱，会有徵书随日至。愿言云冈之云益弘敷，大沛甘霖遍遐迩。"}