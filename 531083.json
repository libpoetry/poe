{"id":"531083","title":"圣泉篇赠韩石溪","dynasty":"明","author":"杨慎","text":"龙图天生水，羲画山出泉。㒽兹觱沸流，肇彼浑沌年。盈涸在顷刻，消息同坤乾。尘刹变潮夕，亿垓无贸迁。帝台盎浆仄，神瀵壶岭颠。冰雪姑射质，风露绰约仙。窦云腾潏潏，泓月涵娟娟。虾须穿皎镜，蟹眼瞭沦涟。岷觞衍游圣，坳舟喻思玄。迷踪鬼方雾，蕴真罗甸烟。讵逢陆羽品，那遇桑钦传。名公纡胜引，嘉招陶芳筵。折简开荟蔚，飞觥延霁天。玉珂袅重巘，金艾明华田。碧潋洒柔翰，翠微铿洞弦。临源称混混，倚谷望芊芊。严闉鼜鼓动，回溪蕡烛然。荒涂欣良会，兴言遂成篇。"}