{"id":"686095","title":"署中连赏牡丹呈周姚苏谭四曹长共三首","dynasty":"明","author":"卢龙云","text":"公馀呼酒问花神，秋署何缘别有春。林萼已堪过魏紫，樽醪况复得周醇。一时折柬俱能至，竟日飞觞未厌频。醉后天香衣更染，宝阑嘱护露华新。奇葩昔日美姚黄，清署依然擅众芳。酒态未应孤酒圣，花期谁更负花王。开帘秀色辉瑶席，授简飞香溢锦囊。多少向阳誇丽质，何如新艳出东皇。列署名花次第开，招邀几度狎传杯。芳辰已渐看春去，胜赏宁辞结伴来。韡萼并迎新雨露，灵根细认旧栽培。樽前绣句多难和，彩笔何当后会催。"}