{"id":"279415","title":"莺啼序·春晚，追和赵仪可韵","dynasty":"现代","author":"周岸登","text":"痴心盼春到了，甚匆匆又去。算轻负、柳约花期，赚人偏是风雨。问谁见、清明霰雪，秾桃艳李摧芳树。镇莺儿愁坐，交飞燕子无语。十载章门，最苦厌旅，共流光暗度。忏惜似、萧瑟江关，庾郎身世无住。赋江南、骚心自结，望乡国、鹃魂难据。任飘飏，琼圃春驹，谢桥香絮。凌云健笔，绘日英流，且茗柯暂驻。愁更遣、密围熏坐，俊语倾倒，醉白飞青，翠歌红舞。蛮梭壮锦，鸳机賨布，文园归老扶邛杖，揽奚囊、瑞浥三危露。虞衡罢续，相期卖卜成都。暇日记裁风土。莺花换劫，鬓发催人，指旧盟岁暮。漫省念、帆墙鹿渚。杖履青原，野渡浮岚，翠微当户。琴歌旧款，巢痕新扫，丹砂勾漏仙梦冷，梦回时、花底修箫谱。钧天待理霓裳，顾曲周郎，尚堪正误。"}