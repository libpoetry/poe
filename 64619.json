{"id":"64619","title":"送练中丞遗裔归家","dynasty":"明代","author":"谢肇淛","text":"燕山日黑黄尘起，金川门外鼓声死。长乐宫为瓦砾场，殿庭流血成海水。御史大夫练子宁，手持三尺干雷霆。覆巢自分无完卵，一门百口归冥冥。事去人亡二百载，芦荻萧萧余故垒。长陵楸柏已十围，孤臣遗骨今安在？钓龙台下水可楫，新宁城东山&lt;山截&gt;鹥。灌园谁能识法章，佣肆犹堪藏李燮。一日天回地转时，千金购出练家儿。若敖之鬼终不馁，行路闻之皆歔欷。我登钟陵山，遥望石头城。宁为孝孺死，不作陈瑛生。为君慷慨终一曲，悲风飒飒江波绿。"}