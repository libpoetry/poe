{"id":"103052","title":"依韵酬永叔再示","dynasty":"宋代","author":"梅尧臣","text":"前岁守廪京城西，有如勾践巢会稽。引杯尝胆未雪耻，怒蛙起揖当涔蹄。海天白日蔽光影，霹雳一过收云霓。九皋澄明鹤翅湿，欲暮刷羽声嘶嘶。客来东方美须鬣，夜光出袖行无迷。授予照眼已希世，自顾臭辣犹萍齑。文章制作比善塑，物象变怪一以泥。泥虽各用有巧拙，巧之高绝非由梯。又闻东九蹈水底，骑颈直踞通天犀。曼卿子美搂入室，似使二嫂治朕栖。舜归在床不可得，此实素分非能齐。而今我独向田里，秋稼已熟烹黄鸡。自倾白酒坐溪上，谁念往日无梁稊。邻邦或有寄嘉酿，瓦罂土缶盛玻璃。昨喜得书书满纸，官尊职大怜我睽。怪我书乱苦简略，疲驽岂敢攀骏骊。贵贱交情古来有，胸中不欲置畛畦。世间百事厌著意，但愿无病年寿跻。田园未多亦粗给，儿女况足资提携。终当去问绵上叟，自与野老月下犁。"}