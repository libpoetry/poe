{"id":"769899","title":"春从天上来•孙介夫索句题照赠此篇","dynasty":"清","author":"彭孙遹","text":"年少孙郎。算才地风流，合让伊行。思清零雨，笔挟秋霜。佳句题遍吴阊。似方子当日，擘麒麟、高宴仙乡。奏新词，有停云芝盖，隔水松簧。更饶大乔国色，俨麻姑玉女，矑盼清扬。钿翠轻飞，裙波小皱，人前微曳霓裳。捧流霞一酌，擎来味、尽作沙糖。尽疏狂。任红尘人世，弹指沧桑。"}