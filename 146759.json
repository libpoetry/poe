{"id":"146759","title":"分题得瘿林壶","dynasty":"宋代","author":"吕公著","text":"天地产众材，任材谓之智。栋桷与楹杙，小大无有弃。方者以矩度，圆者中规制。嗟尔木之瘿，何异肉有赘。生成拥肿姿，赋象难取类。櫽括所不施，钩绳为尔废。大匠睨而往，恻然乃有意。孰非造化功，而终配不器。刳剔虚其中，朱漆为之伪。斟浆挹酒醴，施用惟其利。犠象非不珍，金罍岂不贵。设之于楹阶，十目肯注视。幸因左右容，反见为奇异。人之于才性，夫岂远于是。性虽有不善，在教之揉励。才亡不可用，由上所措置。饰陋就其长，皆得为良士。执一以废百，众功何由备。是惟圣人心，能通天下志。"}