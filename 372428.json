{"id":"372428","title":"齐天乐·雨余天色清于洗","dynasty":"清代","author":"端木埰","text":"雨余天色清于洗，劳生暂逢休暇。院静初扃，帘空乍卷，草草疏飧餐罢。泠然善也。正新月澄宵，好风清夏。一枕迎凉，蕉衫竹簟共潇洒。连朝甘澍偏满，想郊原润浥，新绿横野。静里生机，闲中乐趣，写入沉沉良夜。将暝未舍。万籁无声，一檠才灺，怎么将知音，朅来杯共把。"}