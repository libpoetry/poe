{"id":"824861","title":"焚鸦片十馀箧及吸器百许具于署之东隅仍洒灰于坎以灭其迹","dynasty":"清末近现代初","author":"郑孝胥","text":"嗟嗟中原今何地，惰民亿万天弃之。我生不辰遣睹此，酖毒流染宁可医。朋亲故旧无免者，白昼枯胔行累累。九州沃野不播种，益蓺淫药戕孑遗。国家又从征其利，漏脯鸩酒取疗饥。四邻揶揄幸吾祸，君相纵省吁已迟。侯官文忠不胜愤，焚排匪顾大患随。戾时天道定深嫉，投死志业终难恢。我今何者不自量，仇视妖物忘倾危。畀炎扬灰聊泄怒，旁观震駴颠且趋。背后岂免竞嗤点，我实儿戏而毋讥。九原死友尚不谅，眼前佻巧谁吾知。"}