{"id":"764946","title":"浣溪纱 其三 十年前谱江山船曲八阙钱塘富春间十七八女郎争引箜篌传唱今秋重至江干雾鬓风鬟都非畴昔亦无能翻旧曲者酒酣耳热情思黯然偶诵旧曲誇客客曰对新人诵旧曲江郎才尽耶遂即席重倚八阙命曰后江山船曲","dynasty":"清","author":"薛时雨","text":"青雀黄龙战舰分。而今花月也翻新。金戈铁甲倚红裙。潇洒更无陶学士，豪华重见党将军。浅斟低唱大江滨。"}