{"id":"707892","title":"满江红 其四 高司寇召饮园亭，赋谢","dynasty":"明末清初","author":"梁清标","text":"司寇风流，归来筑、柳塘花屋。帘半捲、西山烟霭，北堂丝竹。洛下耆英年齿会，翠眉低唱颜如玉。论人间、底事最关情，芳樽绿。敦交谊，羞流俗。怜旅客，忘荣辱。醉良宵灯火，举觞相属。已下青衫司马泪，宁堪重顾周郎曲。愿同君、携手混渔樵，何仆仆。"}