{"id":"687267","title":"次冯二瑞韵留别","dynasty":"明","author":"孙传庭","text":"迂僻殊多感，非耽一壑娱。衣冠犹蹻蹠，泉石亦穿窬。声气分高士，肝肠托腐儒。相期能不浅，吾世见唐虞。自向青门隐，人情识大都。九疑横地轴，五纬暗天枢。共信飞为鸟，谁云赤匪狐。曝芹吾欲献，未卜圣明俞。时趋日以伪，世路总嵚岖。无处寻昆璧，何由辨珷玞。识途嗟款段，变色骇于菟。分手深相惜，故园松菊芜。"}