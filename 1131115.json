{"id":"1131115","title":"依韵和机宜陈荐请游城北池馆二首","dynasty":"宋","author":"韩琦","text":"只恨无才济阻饥，北塘因尔失春期。民心方喜稻禾熟，秋色不关台榭隳。一派芰连输水鸟，几船烟雨卧风旗。佳辰赖有诗人觉，较得红芳又变衰。去岁饥流待抚循，日忧疲瘵苦伤神。细民沟壑方援手，别馆莺花任送春。举目山河生壮气，经时台榭极芳尘。秋来幸有丰年兆，还作偷安乐事人。"}