{"id":"692788","title":"鹧鸪天 莲池","dynasty":"明","author":"杨慎","text":"红玉花开绿锦池。碧筒金醴泻芳卮。十三餍足传情遍，二八蛾眉度曲迟。云散后，月明时。接䍦颠倒袂参差。良辰佳会应难续，风雨连宵恼别离。翠斝青樽旅思消。酒楼斜映绿杨桥。瓮头霞色如妆面，帘脚风流似舞腰。同醉处，可怜宵。障泥未解玉骢骄。青衫不湿江州泪，已许狂歌托圣朝。断角残钟半掩门。谁招雪魄与冰魂。罗浮梦里更三点，花信风前第一番。溪绿净，月黄昏。留连檀板共金樽。袜尘波底香难赛，轸粟灯前玉易皴。"}