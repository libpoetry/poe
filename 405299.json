{"id":"405299","title":"浪淘沙","dynasty":"近现代末当代初","author":"赵尊岳","text":"丝柳拂银塘。摇曳烟光。梦魂依约旧潇湘。莺语似含清瑟怨，空诉残阳。波路九回肠。山作眉妆。罗衣犹惹去年香。苦恨东风花落后，一例能狂。飞燕蹴香红。小立芳丛。韶华锦样去年同。祇有芳心嫞不展，寸碧春空。相见几时重。犹记初逢。隔花烟语小窗中。百计无聊从别后，孤负番风。容易梦游仙。锦瑟冰弦。沈香亭北醉青莲。冉冉香云腾宝鸭，璧月琼筵。一向换华年。醒眼愁边。啼莺犹似劝觥船。打叠新欢成旧恨，楝子风前。画阁绮筵张。有恨须忘。窥人小燕在雕梁。记取春秾花亸处，纤手传觞。余事付荒唐。消得回肠。晚来云淡露华凉。月到圆时人意好，端的思量。"}