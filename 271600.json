{"id":"271600","title":"金缕曲·题钱梦龟诗集","dynasty":"现代","author":"吕景蕙","text":"展卷披吟处。竞相看、毫端活现，诗人绮绪。咏絮清才应有几，谁料而今重睹。更写出，大家风度。乞得瑶草珍锦箧，涤尘氛胜读兰成赋。镫影韵，穗千缕。思君试写停云句。听归鸦、叫残凉月，红凝枫树。曲曲屏山遥徙倚，咫尺萍踪待诉。把心事，浓题绢素。放眼兰闺谁作者，叹浮生一例皆尘土。容拜倒，诗坛主。"}