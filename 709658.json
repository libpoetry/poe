{"id":"709658","title":"沉香浦送澹归上人兼寄元孝金吾","dynasty":"明末清初","author":"陈子升","text":"舴艋载孤客，一湾复一湾。沿洄欲指沉香浦，轻桡声入水潺湲。短蓑破笠伴枯槁，山眉相顾明烟鬟。长风万里成夙往，鸥飞凫浴洲渚间。依稀三见东海浅，巀嶭忽对蓬莱山。秦王此境何曾至，驺衍能知九州事。虞舜原为天下君，至今偏有神仙意。苍梧云影明复微，潇湘竹泪沾人衣。九成台圮狐狸卧，瑶瑟龙吟水中破。禺阳二子笛声残，朱明梅花吹古寒。南武销沉南汉绝，苍苔满道谁呼鸾。君不见素馨田近城西社，素馨花气薰游冶。素馨墓上牛羊来，当日人前面空赭。仆本豪华澹荡人，奇情逸思超无垠。鲲鱼本化北溟水，那知蹭蹬桃源津。十年九迁无定止，一生万事随流水。海畔还逢逐臭夫，污尘何处堪湔洗。曹溪分流香且甘，故人往结松间庵。此水直待夷齐饮，从他取尽石门贪。扁舟笑彼陶朱富，携童入海期老寿。我不能同五百人一死从田横，会当直入四百峰师事安期生。向人贷粟不得饱，餐芝自可呼龙耕。五岳遥遥未遽蹑，行行请避西山猎。同心不见当奈何，今夜相思浮一叶。"}