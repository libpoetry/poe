{"id":"668265","title":"题黄应龙所藏巨然庐山图","dynasty":"明","author":"文徵明","text":"筠阳文学倦官职，十年归来四壁立。探囊大笑得片纸，不啻琼球加拾袭。㩦来示我俾品评，谓是名僧巨然笔。涣迹漓踪那辨真，行间双印还堪识。古篆依稀赣州字，先宋流传非一日。要知源委出珍藏，未论谁何定名迹。墨渝纸敝神自存，老笔嶙皱况超逸。冈峦迤逦蒙密树，浦溆萦纡带村室。盘盘细路绕山椒，斜引鱼梁更东出。途穷山尽得幽居，穹宫杰构临清渠。仙邪佛邪定何处，髣髴胜境如匡庐。还从文学问何如，大笑谓我言非虚。自言远游真不俗，曾见庐山真面目。五老之峰披白袍，玉虹万丈时飞瀑。某丘某壑皆旧游，展卷晴窗眼犹熟。秪今老倦到无由，对此时时作卧游。惭余裹足不出户，闻君此语心悠悠。高怀只尺已千里，眼中殊觉欠扁舟。"}