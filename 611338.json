{"id":"611338","title":"大观楼歌","dynasty":"明","author":"邓云霄","text":"纵横千里目，浩荡万古心。乾坤何寥廓，山水自高深。楼头缥缈诸天近，玲珑八面祥飙引。谁言新成来贺燕，只恐孤骞如结蜃。披襟临水揽蒸湘，挥手凭空扪翼轸。游丝摇曳扇微和，城郭郊廛乐事多。正看晴景浮烟树，又送春声入棹歌。棹歌残，渔歌起。紫兰落远洲，斑竹垂清泪。白云片片自南来，借问苍梧何处是。微茫七泽盘心胸，凭栏一啸生雄风。我欲挟赤帝，鞭赤龙。划长空而倚剑，蹴天山而挂弓。平生慷慨羞怀土，去国懒裁王粲赋。平生散慢恣豪狂，兴来还踞庾公床。世上人空老，壶中日自长。争名与争利，臧谷俱亡羊。君看醯鸡不出瓮，亦有鹏背摩青苍。谁是谁非园吏梦，无忧无喜曲生乡。我为登楼歌，高声振林木。曾闻芥子纳须弥，肯道吾身同一粟。幕天席地无边幅，倦来且抱希夷宿。"}