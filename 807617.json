{"id":"807617","title":"花犯 又一体 咏鄢陵腊梅花并寄梁曰缉侍御","dynasty":"清","author":"陈维崧","text":"一枝枝，未曾经谢，黄时早如子。霜帘捲处。较金缕衣痕，多些香味。面面圣檀风外缀。萼蹙微笼紫。似昨夜、侯门烛灭，铜盘堆蜡泪。传闻鄢陵战场多，问花何偏傍，荒城废垒。拈花嗅，形容遍，几番不似。多分安陵年少客，半醉后、金丸抛叶里。想天上、故人乡梦，惺惺长记此。"}