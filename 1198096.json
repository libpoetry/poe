{"id":"1198096","title":"魏鼓吹曲十二曲 其十 应帝期","dynasty":"魏晋","author":"无名氏","text":"应帝期。于昭我文皇。历数承天序。龙飞自许昌。聪明昭四表。恩德动遐方。星辰为垂耀。日月为重光。河洛吐符瑞。草木挺嘉祥。麒麟步郊野。黄龙游津梁。白虎依山林。凤凰鸣高冈。考图定篇籍。功配上古羲皇。羲皇无遗文。仁圣相因循。期运三千岁。一生圣明君。尧授舜万国。万国皆附亲。四门为穆穆。教化常如神。大魏兴盛。与之为邻。"}