{"id":"707491","title":"摸鱼儿 潇湘大八景词 其二","dynasty":"明末清初","author":"王夫之","text":"展平湖、一片玻瓈，何处天围四野。金风轻捲千波雪，阵阵落晖低亚。真潇洒。渐西晶、连天接住东光射。冰轮上也。见镜吸空明，练飞霜影，一荡清无罅。凭槛处，百尺丽谯飞榭。玉楼闪冉光乍。清魂摇曳浑无定，灵肉欲随羽化。君莫诧。君不见、南来猿鹤悲清夜。天孤月寡。叹吹笛王孙，朗吟仙客，倦理云軿驾。"}