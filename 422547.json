{"id":"422547","title":"木兰花慢  抗日西路某段旧称十三甫小半约十五年前何伯谦先生馆于此予工余每到话旧与藕冰清谈深宵不倦乙酉春日偶过斯地则旧观顿改故址茫然而伯谦先生与藕冰已谢世多年呜呼人亡序改景往痛深抚昔伤兹凄然成咏","dynasty":"近现代","author":"邓桐芬","text":"十年肠断事，又蓦地，上心头。记絮语挑灯，深宵无寐，一抹梁州。人天路遥尘隔，对西风、岁岁长离忧。旧垒不归燕子，新诗待向谁酬？凝眸。旧恨几时休，春去正悠悠。剩鸾笺锦字，梦残影杳，空忆盟鸥。重来已伤非昨，况桃花人面两沉浮。辜负几番烟月，此生怎遣深愁？"}