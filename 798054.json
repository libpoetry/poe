{"id":"798054","title":"东风第一枝 咏绿萼梅和吕圣求韵","dynasty":"清","author":"陈维崧","text":"粉界檀腮，烟笼腻颈，玉奴素质轻约。风前乍坼红须，月下低含绿萼。一枝水上，也不管、莺啼燕掠。最怜他、不甚分明，飞破潇湘白鹤。隔蝉翼、层层都薄。打稷雪、泠泠又落。有情故亚楼头，无聊自开屋角。日高慵起，慢摇动、绿纱帘箔。看苔钱、色上花枝，碧透何郎官阁。"}