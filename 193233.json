{"id":"193233","title":"史馆凌职方知广州","dynasty":"宋代","author":"杨亿","text":"番禺出守重，汉殿拜恩初。华省郎官宿，名山太史书。剖符從锁闼，持节上轺车。左顾金龟印，前驱书隼旟。由来百粤地，曾督九年储。卉服要荒外，棠阴惠爱馀。齐装天子赐，封部岛夷居。羽檄招溪洞，壶浆慰里闾。国风今已变，民瘼到应除。江海思归否，蓬山有直庐。"}