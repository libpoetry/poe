{"id":"693049","title":"和陶靖节","dynasty":"明","author":"汪时中","text":"木落霜更繁，鸟啼夜方寂。徘徊不能寐，起行见明月。达人伤逝波，志士感徂节。冲怀在潜渊，修轨绝尘绁。人生大化中，飘萧风底叶。岂无好容华，百年终变灭。及时且行乐，无为长太息。避諠舍幽林，蓬荜日高卧。开门见青山，相看久逾好。白云何处来，飞在檐前堕。淡泊涉世清，意閒尘勿搅。主静岂无方，此乐不可道。黄精肥可飧，石泉清可澡。默默观大运，息心以为宝。"}