{"id":"42977","title":"作家书竟题范龙仙书斋壁上芦雁图","dynasty":"清代","author":"陈维崧","text":"漏悄裁书罢。绕廊行，偶然瞥见，壁间古画。一派芦花江岸上，白雁濛濛欲下。有立且、飞而鸣者。万里重关归梦杳，拍寒汀、絮尽伤心话。捱不了，凄凉夜。城头戍鼓刚三打。正四壁、人声都静，月华如泻。再向丹青移烛认，水墨阴阴入化。恍嘹唳、枕棱窗罅。曾在孤舟逢此景，便书画相对心犹怕。君莫向，高斋挂。"}