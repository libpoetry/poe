{"id":"1105555","title":"韶美归舟过夔留半月语离作恶诗二章以送","dynasty":"宋","author":"王十朋","text":"五载三诗送我归，古夔今作送君诗。相如游处符分竹，诸葛阵旁舟解维。秉烛莫辞频把酒，挥毫未免各忧时。可怜滟滪双蓬鬓，会合无多又别离。弱羽年来正倦飞，夔门邂逅故人归。人生一笑难开口，世事多端合掩扉。况是桑榆俱晚景，何曾富贵已危机。明朝怅望仙舟远，百尺高楼上静晖。"}