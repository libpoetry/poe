{"id":"591175","title":"吴而待见过","dynasty":"明","author":"欧大任","text":"夙昔敦情盟，结交展情素。乡国盛才贤，夫君美无度。词华灿锦舒，论难欻湍赴。析疑发蔀蒙，嗜古薄章句。秦人篆隶工，楚史丘索富。披衿共一时，迈往殆独步。伊余事幽讨，弱植寡所遇。与君同舍居，缱绻构良晤。声应慰莺求，道远惭骥附。已传五君咏，颇忝七子赋。三载怅离群，分飞阻欢趣。君淹北海鲲，余困西江鲋。难逢骏骨招，反受蛾眉妒。兹晨献岁初，忽已青春暮。君从海上来，访我林间户。纚纚语夜深，佳期怆难屡。移舟对尊酒，江烟足游豫。葱茜映回汀，葐蒀杂芳树。欣赏入冲襟，微言得新悟。终宴时未几，戒途忽西鹜。彼美眇何之，沿洄不能溯。怦怦感斯别，恻恻冀有遇。愿言崇明德，勉副心所慕。述旧遂成篇，因之报亲故。"}