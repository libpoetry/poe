{"id":"359841","title":"高阳台·题钱吉生士女画幅","dynasty":"清代","author":"黄钧宰","text":"镂雪融肌，搓酥涤腕。广寒宫里仙人，亭亭玉立，为谁小谪红尘，原来一幅生绡画。是先生，写出丰神。信人闲，有此娉婷，那不消魂。痴情解得参空色，爱佳人是影，影是真真。万唤千呼，可能消息相闻。思量除却张萱笔。问庸姿，谁伴吟身，尽年年，月下悲秋，花下伤春。"}