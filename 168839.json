{"id":"168839","title":"次韵德麟吴越山水","dynasty":"宋代","author":"陈师道","text":"吴山那可说，已觉心耳静。忍事如忍欲，可遏不可骋。人生如此耳，黄白满朝镜。宁怀斗升粟，不理东南艇。君从湖上归，颇说寒事竟。沙草柔动色，溪喧鱼不定。烦君冰玉句，缓作江湖兴。君诗如静女，妙绝人所敬。不更风雨秋，下有桃李径。试写孤竹君，名成三绝郑。"}