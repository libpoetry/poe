{"id":"815179","title":"再送梁子嘉先生二首","dynasty":"清","author":"洪繻","text":"秋风归去尉佗城，千里波涛万里情。客地竟逢沧海变，家乡须觅富春耕。路从绝岛洋关起，人向中原故国行。此后不胜天末望，鱼书尚寄一函轻！九十峰头再一行，相邀话别不胜情！今宵好雨千山隔，明日沧波万里征。白雪西风生客鬓，黄云东海见归程。此间咫尺犹难望，何况天涯望去旌！"}