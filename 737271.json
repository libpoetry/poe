{"id":"737271","title":"仙游茅笔歌","dynasty":"清","author":"查慎行","text":"群山海上来，络绎趋九仙。仙翁此山住，示梦于几先。九仙祠祈梦最灵。山中老樵枕石眠，斧柯断烂不记年。梦中仿佛遇神授，笔花昼吐黄茅天。觉来信手缚不律，巧被笔工偷妙术。遂令九仙祠下三脊茅，用与鸡毛鼠须匹。中书免冠头不秃，菅蒯居然效微质。幸渠一束价未高，殿头簪珥非汝曹。若教朱墨官尽取，便恐仙山成不毛。君不见连山伐竹兔拔毫，铁梳胶缀何其劳。秽史自执奸吏操，直与此辈供锥刀。老夫钞书指生茧，怕搦人间管城管。涂鸦结蚓随尔为，不要残年护吾短。"}