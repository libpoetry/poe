{"id":"682109","title":"秋兴四首","dynasty":"明","author":"于谦","text":"一夜西风动远林，满襟凉意觉萧森。莲愁野渚消红晕，树老閒庭减绿阴。镜里霜华添客鬓，阶前雨点碎乡心。楼头思妇关情切，半壁残镫几杵砧。西风一夜动关山，秋意萧森入梦间。雁阵不冲愁思断，砧声偏与客情关。故园黄菊催归兴，老圃丹枫映醉颜。脩竹苦遭窗外雨，朝来也作泪痕斑。莫向樽前笑白头，异乡景物不胜秋。露寒金井梧桐老，水冷银塘菡萏愁。落日平沙迷宿雁，西风远浪起眠鸥。无端砧杵惊残梦，未到江南第一州。万宝初成敛化功，眼看秋色有无中。开残篱菊侵晨雨，落尽庭梧昨夜风。野草忽从霜后白，江枫故向日边红。芦花两岸沧江阔，管领烟波属钓翁。"}