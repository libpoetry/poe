{"id":"325561","title":"甘州·向蘼芜同话去年秋","dynasty":"清代","author":"张祥河","text":"向蘼芜同话去年秋。香草半含愁。怅西风易暮，筝抛别院，笛咽高楼。一字羌无题处，还见柳枝柔。招影红阑外，小舣轻舟。尘世素心谁许，讶妆成花底，解佩芳洲。甚烟痕瘦削，飞韵玉搔头。问江干、酒醒何夕，负温黁、草草数杯酬。空追忆、更无明月，却梦扬州。"}