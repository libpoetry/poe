{"id":"666921","title":"观瀑八景为孙性甫咏双泉","dynasty":"明","author":"张岳","text":"遗荣涉林丘，扪萝弭朝节。回眺林薄外，瀑流撼玉轶。天高山气清，野静夕霏彻。忽见双飞龙，下饮寒潭洌。水雾腾紫虹，石鲸势怒抉。初疑河汉倾，又似浑沌泄。灵源莽何穷，素练天所揭。仙翁碧玉笙，鹤驭振㵳泬。我欲从之游，风烟坐羁屑。缅邈怀孤高，幽意不可掇。"}