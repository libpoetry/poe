{"id":"56016","title":"古剑行赠仇将军北征","dynasty":"明代","author":"郑善夫","text":"将军手提三尺冰，乃是鬼国之铁，大齿之珍，沧溟水枯淬不成。莫邪断发跃冶死，而后龟文漫理流天晶。霜锋闪烁?鹈凝，万金吴钩拖赭缨。北斗七宿土花发，青天宝匣回机衡。魂斩断犀俱细事，此物自是苍龙精。江翻河亥罔象急，提出白曜摇东溟。飞芒杀白帝，喉下不可婴。丰城古狱谁识女，斗牛之墟元气升。沙塞秋高尘压城，黄龙白狼不肯庭。山甫无人武安死，战马西向徘徊鸣。安西都护君好行，此物应世世当平。丈夫叱咤鞭风霆，国难不赴非俊英。剑乎！剑乎！吾与汝，同死生。"}