{"id":"840879","title":"游焦山","dynasty":"清末民国初","author":"金武祥","text":"曈昽晓色开扶桑，水光接天云连江。一痕翠黛出云表，虚无缥缈江中央。初疑可望不可即，仙山遥指烟苍茫。须臾尽埽众峰出，快哉一苇原可杭。顺流十里到山麓，古木森秀罗成行。盘旋至顶豁开朗，天容海色同青苍。大江浩浩日奔泻，东南巨浸何汪洋。兹山万古流不去，怒涛骇浪时舂撞。山腰更访焦隐处，古洞深窈岩花香。老僧携锄采芝朮，一径导引归禅堂。摩挲旧物列周鼎，相与考古弥精详。山门留此作永镇，魑魅惊走蛟龙藏。当年瘗鹤剩碑石，字画断缺空徬徨。得游名山愿已慰，况睹宝物神逾扬。蒲圃茶话更良久，松寥阁外俄斜阳。出门一笑竟归去，打桨不觉长波长。是时澄江净如练，众峰环列皆屏张。中流回望碧螺髻，玉鬟招手仙人乡。"}