{"id":"700214","title":"敬亭和赏菊联句至十月未已次韵奉谑且为芍药寻盟二首","dynasty":"明","author":"顾清","text":"开缄奕奕见风神，百过赓酬意转新。栗里黄花偏耐晚，谢庭红药已含春。追攀未觉亭台夐，题品时应翰墨亲。指屈东风宁几日，只愁无地著吟身。间梅依竹几丛丛，曾伴渊明醉屋东。秀质自然天力与，芳香不逐岁华穷。琴尊胜会留清赏，旗鼓骚坛合顺风。走遍凤城车马地，几人高兴与公同。"}