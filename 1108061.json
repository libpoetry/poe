{"id":"1108061","title":"次韵答友人四首","dynasty":"宋","author":"仲并","text":"颇忆高人相与閒，扁舟谁与趣公还。杯行欸乃歌声底，客坐参差帆影间。多病扶携新几杖，平生契好旧湖山。未容月转各分手，醉语狂吟下碧湾。久矣忘情岂用閒，已看要起示无还。自怀白发苍颜客，不堕黄花翠竹间。顾我分为方外友，如公合上道家山。暇时及此频相过，城北城南浔几湾。晚矣吾身未乞閒，如公尺一合徵还。高标迥立风尘表，秀句喧传字宙间。谁和阳春仍白雪，我知流水与高山。归欤已熟他时路，直北龙溪一二湾。百年未见一人閒，曾是兴嗟唐已还。遗躅有谁高往古，清风元自振中间。我惭官薄当投绂，公比吾家已买山。待得有田归已暮，何当分我一沧湾。"}