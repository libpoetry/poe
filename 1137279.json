{"id":"1137279","title":"补史十忠诗 其九 少傅枢密使张公","dynasty":"宋末元初","author":"刘埙","text":"士有守节死，岂以责武夫。武夫尚能奇，消得银管书。何许熊虎英，铁面美髯须。护寒久枕戈，赴难甘捐躯。金山定活著，志愿嗟违初。江心集群策，炎精回一嘘。间关障海滨，万死存赵孤。时也可奈何，北风散樯乌。漂漂竟何之，无乃膏鲸鱼。渭滨多贵将，反笑斯人迂。"}