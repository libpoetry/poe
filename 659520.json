{"id":"659520","title":"学士白庵丰先生论大礼谪漳南赠篇","dynasty":"明","author":"林俊","text":"君不见，园中花，风摧雨折明又葩。又不见，原上草，雪虐霜彫明又好。荣枯有前分，信诎亦至理。茫然一寘之，忧乐淡于水。漳南始识中丞孙，词峰落楮横阵云。云是清华旧学士，笔谈程纪徒纷纷。今日闽海头，明日金銮殿。请君匣剑看星文，后此相思不相见。"}