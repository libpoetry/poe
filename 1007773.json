{"id":"1007773","title":"闵山","dynasty":"宋","author":"蒋堂","text":"东南亘群山，形气成断续。兹山穷崭绝，孤峙越之腹。郁苍瞰城闉，胜秀为民福。所宜禁樵苏，主者在严肃。不知平昔时，谁氏来班录。私庖计薪爨，无时伐良木。官膳利货财，弥年剪修竹。忽忽事斧斤，丁丁响川谷。万叶坏密幄，千竿倒寒玉。轮囷无完枝，檀栾鲜遗族。戕贼殊未厌，峰峦翠将秃。鹤侣怨且惊，云容惨以恶。非唯挫生意，仰乃伤雅俗。王者有仁恩，行苇亦沾沐。嗟嗟若人者，忍不思化育。今予剖信符，于兹憩丹毂。谓山岂无灵，胡为人所黩。呼吏对泉石，申禁护林麓。庶几养翘英，勿使罹残酷。来者贤使君，斯言愿为复。"}