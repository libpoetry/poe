{"id":"1043694","title":"送王相公","dynasty":"宋","author":"刘攽","text":"白麻诏出凤凰池，金节铜符副锡圭。故事周公不之鲁，是行山甫亦徂齐。百年礼乐更梼杌，万国车书载狄鞮。开阖乾坤容海运，斡回枢极寄杓携。故都形胜馀龙虎，开府文章盛壁奎。列坐诸生亲绛帐，纵谈禅伯得金篦。四山岚气连松梓，二水波涛乱鼓鼙。里老傍车看画鹿，江灵低首避燃犀。鸿河带地长馀润，蟠木开花亦有蹊。跃冶空惭折钩喙，在钧仍似落巢泥。苦心刻鹄才成鹜，卑意函牛祇洎鸡。早晚重开丞相阁，为公羸马踏沙堤。"}