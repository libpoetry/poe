{"id":"814655","title":"新拟北郭园八景 小楼听雨","dynasty":"清","author":"郑用锡","text":"南楼凭几坐，过雨又潇潇。有味青灯夜，为予破寂寥。閒立此孤亭，春光到眼青。东南山最好，金碧列围屏。鼓楫正中流，莲塘泛小舟。连城桥下过，四面芰荷浮。且理钓鱼丝，石桥独坐时。一竿遗世虑，最爱夕阳迟。有山兼有竹，宜夏亦宜秋。绝似筼筜谷，新封千户侯。逍遥深院里，一片读书声。金石开环堵，应推福地名。新筑辟蒿莱，名花倚槛栽。迎年长有菊，羯鼓不须催。好雨平畴足，门前似罫棋。绘来台笠好，一一聚东菑。"}