{"id":"1200922","title":"春从天上来","dynasty":"元","author":"无名氏","text":"识破荣枯。万事俱忘，宴处村墟。盖世功名，掀天富贵，不免被物驰驱。叹南柯梦里，断送了、多少贤愚。这田庐。算人人有分，谁肯归欤。独余洒然脱颖，任运止逍遥，自在无拘。蓑笠间堆，琴书高挂，活计冷淡潇疏。向松间石上，吟风月、云水情摅。伴清虚，枕烟霞高卧，真乐无余。"}