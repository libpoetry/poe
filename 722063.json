{"id":"722063","title":"自浈阳至穗城江行有作","dynasty":"明末清初","author":"屈大均","text":"欲雨空蒙翠益深，秋光不逐夕阳沉。虚无树影迷烟棹，幽咽猿声和水琴。石叠青螺全作髻，峰抽碧玉半成簪。谽谺洞口云争吐，湿尽衣裘冷不禁。拂窗飞过一峰峰，翠黛含烟落几重。崩石影摇三峡栈，瀑泉声乱半天钟。光分明月怜空水，色染清霜爱紫茸。更好秋花黄菊似，屏风点缀锦云浓。削出青天石更青，箨龙无数在空冥。儿孙大小分乔岳，掌拇东西擘巨灵。峡口并吞三水灌，云门开阖一峰屏。丹厓翠壁题将遍，欲就飞来结一亭。舟穿滩峡尽含悽，夹岸巉岩石路迷。匍匐千夫牵绝壁，纷纷百丈出飞梯。垂堂处处惊淫预，吹笛年年怨武溪。懒学芙蓉长取醉，愁心已似太常泥。摇落江潭日已孤，萧萧短发似菰蒲。长临秋水光清浅，欲识新霜白有无。渐老英雄非好女，即成高尚是狂奴。芝华咀嚼应颐养，百岁孀慈掌上珠。故园萧索越台西，乞食艰难且杖藜。纸笔陶公愁稚子，衣裳孺仲愧贤妻。山花爱老多朱槿，水鸟催归更郁鸡。出峡不须还入峡，禺阳北路易栖栖。潮鸡催沓大江潮，未及天明放画桡。渔艇已随沙雁引，戍亭犹苦水犀招。霜欺枫叶偏难落，雪作芦花更不消。风露有馀蝉易醉，一声人外日萧萧。江天尽作荔支围，黑叶千村映翠微。烽火亦教榕树似，珊瑚不道木棉非。门临古渡多渔户，坐倚阴厓有钓矶。西浦邅回难即到，乡心休逐片帆飞。咫尺江关不到家，吹帆无那海风斜。浮沉已苦鸬鹚石，清浅兼愁茉莉沙。裘典鹔鹴因卓氏，钗馀翡翠似秦嘉。无金取酒空归去，四壁萧条未有涯。"}