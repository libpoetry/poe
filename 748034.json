{"id":"748034","title":"广灵北山","dynasty":"清","author":"汤贻汾","text":"北山好丛薄，蔽路何萧椮。梢云适天籁，积翠延幽禽。山居人事间，闭户寒森森。亦携白木镵，陟巘斸苓蔘。苦无翁子斤，槎蘖横相侵。岂知此山腹，有宝纷埋沈。磊落璞如䃜，其社称黑金。或疑娲皇余，兼补地轴深。又疑司寒主，所藏恒固阴。地近玄都玄，人似黔雷黔。孱儿皆五丁，壑谷穷千寻。作下骇行路，砰訇闻壮音。讵如西凉夷，百条同赆琛。取余用之遍，生灭无古今。常嗤焦孝然，济人徒苦心。更怜朱隐士，茧足疲高岑。兹岩有烂柯，无客珍焦琴。只防釜鬲虚，不见连旬霪。空山愁煮木，惆怅此乔林。"}