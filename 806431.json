{"id":"806431","title":"念奴娇二十六首 其五","dynasty":"清","author":"蒋士铨","text":"波平如许，记不起、凉月空江何处。抱膝船唇，天澹沲、不见一枝柔橹。半臂生寒，好秋难卧，孤坐和谁语。宦情如水，此时忘却今古。几人明镜当头，肯来消受，者雁沙鸥屿。恰忆归舟，酒醒对、蝉鬓添衣吟苦。点点江山，十年脚底，燕赵秦吴楚。满船凉月，问君载向何所。"}