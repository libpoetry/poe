{"id":"414926","title":"别傅兰石","dynasty":"近现代","author":"黄假我","text":"在昔同堂各异席，相见有如不相识。邅回浦溆来辰阳，重逢讵乃忽相得。我作君在旁，君息我在侧。引吭啸作凤凰声，挥毫讶看龙蛇迹。每从嬉笑怒骂之颠狂，度此风雨晦暝之晨夕。橙黄桔绿影迷离，留取他时好相忆。江上行舟舟逐流，柳边斑马马催客。长亭短亭入梦中，千声万声呼兰石。"}