{"id":"565741","title":"病体畏寒仲夏之月纩衣未舍一雨初霁欣然就曝檐下时逢饥岁百忧入怀俯仰候物率尔咏言四首 其二","dynasty":"明","author":"黄省曾","text":"人生皆有化，在昔固皆然。此形本所无，安得冀常坚。览彼架上书，陈久古圣贤。不复睹其人，千载把遗编。内有膏梁子，声迹俱寥然。嗟我苦节士，饥劬想当年。有道不获申，无由扣苍天。赖此不朽名，可以慰黄泉。"}