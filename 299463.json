{"id":"299463","title":"书钞本杜诗后","dynasty":"清代","author":"郭曾炘","text":"杜陵际丧乱，每饭不忘君。许身稷与契，世尤骇其言。岂知此老胸，固生忧黎元。稷契佐唐虞，得以康斯民。君民实一体，君仁莫不仁。所以企中兴，恋阙心拳拳。肃代虽孱主，西极犹自存。陵夷逮懿昭，读史足辛酸。岂惟冻雀悲，清流亦投渊。群盗起如毛，什百巢与温。所过恣屠掠，千里无人烟。五季递兴仆，十国更剖分。回思天宝日，何思羲皇前。九州戴共主，继体岂皆贤。神器要有属，自然息闇干。《风》《骚》本忠爱，千载思灵均。杨墨无君父，率兽终食人。民彝既泯乱，天道无幸全。此语非臆造，吾闻自船山。"}