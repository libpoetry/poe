{"id":"843757","title":"和贡觉游极乐寺用前韵","dynasty":"清末民国初","author":"许南英","text":"象教分流印度波，至今衣钵北恒河。从无居士来苏轼，不见高僧出矩罗！出世托言空所有，名山此辈占居多。香花供养閒无事，嘿听猿啼与鸟歌。拈花一笑动眉波，妙悟闻香象渡河。老去逃禅观自在，閒来證佛拜迦罗。名心解脱归真实，梵语皈衣诵密多。似与梅村身世感，挥毫狂写晦山歌。"}