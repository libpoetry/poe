{"id":"693390","title":"酌酒及灌花复用前韵呈川北同寅二首","dynasty":"明","author":"苏葵","text":"大瓢吸酒胜荷筒，醉倚花阴日未终。世路每怜蕉鹿梦，人情偏慨马牛风。愁随蔓草□难歇，目送征鸿去不穷。闲绕芳塘漫寻句，水光清漾晚霞红。汲水浇花截竹筒，爱花吾亦解图终。高悬响索惊飞鸟，斜插疏篱护恶风。生意固应天不靳，韶华须信树无穷。凭君莫惜尊前醉，来看深红并浅红。"}