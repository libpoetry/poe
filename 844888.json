{"id":"844888","title":"和恽荫堂感事二首","dynasty":"清末民国初","author":"曹家达","text":"四载风云变九州，故家飘泊等浮鸥。旄邱葛诞何多日，榆塞瓜期又及秋。江介清夷原有待，海天苍莽独成愁。愿凭下里婵娟意，重建高寒十二楼。大错何人铸六州，愿来东海狎沙鸥。怕看桃李急芳夜，又见芙蓉泣素秋。爝火邓林馀宿恨，夕阳衰草动边愁。自嫌磊块浇难尽，酒力销沉强倚楼。"}