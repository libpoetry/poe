{"id":"1225189","title":"西域种羊皮书褥歌寄李仲羽","dynasty":"元","author":"吴莱","text":"波斯谷中神夜语，波斯牧羊俱杂虏。当道剚刀羊可食，土城留种羊胫骨。四围筑垣闻杵声，羊子还从胫骨生。青草丛抽脐未断，马蹄踣铁绕垣行。羊子跳踉却在草，鼠王如拳不同老。饫肉筵开塞馔肥，裁皮褥作书林宝。南州侠客遇西人，昔得手褥今无伦。君不见冰蚕之锦欲盈尺，康洽年来贫不贫。"}