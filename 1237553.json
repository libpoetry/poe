{"id":"1237553","title":"集自郡城归溪山翁寄诗并和申字韵垂教依韵再呈殊愧迟拙","dynasty":"元","author":"虞集","text":"暮春长日雨兼风，买得江船未及东。出郭故人邀杜老，辍耕田父讶庞公。谩从修禊忘溪曲，何用安车遍洛中。旦起紫芝行复长，咏归先与谢崆峒。待客花阴午过申，茶香榆火一时新。千竿嫩绿摇轻暑，数萼馀红坠晚春。坐忆云林行道迹，梦游仙岛意生身。连根分种如冰雪，来向清池对玉真。"}