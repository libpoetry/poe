{"id":"451553","title":"赠嘘堂兄","dynasty":"当代","author":"钱之江","text":"段侯湖海士，囊处脱锥颖。感君惠然来，所期惟酩酊。坛坫尸气馀，此子殆天挺。奇文三万篇，摘句见深警。君诗尤绝足，历块恣一骋。横行斫阵回，权奇气精猛。四顾北群空，馀子力难并。我诗愧守弱，希古探修绠。君或有不甘，巨刃辟新境。同为證三车，殊涂此分岭。君负垂天翼，志节在沧溟。群儿自哓哓，涸井坐蛙黾。传杯不之顾，月向天心冷。"}