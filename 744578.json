{"id":"744578","title":"乌家更","dynasty":"清","author":"觉罗桂芳","text":"惊风匿白日，山深路如漆。乌店灰烬余，一二破土室。老叟迓客坐，欲语神惨栗。自言就木年，平头六十一。有男己娶妇，菽水欢绕膝。更有乳下孙，调弄慰衰疾。昨月寇突至，仓猝生离别。我老骨髓乾，欲逃逃不脱。长跪乞贼怜，股悚甘嗔喝。筛簸我稻粱，颠倒我裋褐。一棺久待死，斧作薪柴艺。胆裂潜吞声，贼去幸复活。近稍集流亡，初从乱离说。云我子恋妇，十步每九蹶。更有襁褓儿，呱呱难舍决。大半落贼手，残害为异物。敢望骨肉欢，异时聚蓬筚。但愿抚其尸，一洒眼中血。天明叟出门，扶杖寻儿骨。"}