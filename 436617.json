{"id":"436617","title":"和子荣悼恒山韵","dynasty":"金末元初","author":"李俊民","text":"功名人比汉淮阴，猛虎俄因犬辈擒。星落旄头兵似火，云屯细柳士如林。岂期虞虢乖唇齿，谩倚良平作腹心。洒尽英雄忧国泪，变风那得不伤今。消尽群阳道长阴，将军何患敌难擒。唐家外望归藩镇，汉室中兴仰羽林。忽堕曹吴分鼎计，方知胡越济舟心。依然锦绣山川在，一旦浮云变古今。"}