{"id":"22886","title":"夏州崔常侍自少常亚列出领麾幢十韵","dynasty":"唐代","author":"杜牧","text":"帝命诗书将，登坛礼乐卿。三边要高枕，万里得长城。对客犹褒博，填门已旆旌。腰间五绶贵，天下一家荣。野水差新燕，芳郊哢夏莺。别风嘶玉勒，残日望金茎。榆塞孤烟媚，银川绿草明。戈矛虓虎士，弓箭落雕兵。魏绛言堪采，陈汤事偶成。若须垂竹帛，静胜是功名。"}