{"id":"693996","title":"赠梁渐子","dynasty":"明","author":"陈邦彦","text":"径寸明月珠，远在南海湄。一朝登廊庙，万乘扬光煇。物产固无尽，重轻各有时。圣明宝得贤，川岳气应之。有美方茂龄，蛟宫失其奇。古道深自勖，高文列鼎彝。对此希代质，顾我为小玑。嗜欲会将至，光怪方陆离。愿言献天子，南琛良在兹。有怀不自喻，无金喜结客。志意匪恒期，时以寄吾迹。所思如有人，求之不可得。及门曾子固，于君为夙昔。闻声已相思，耿耿在中鬲。九年春正月，夜光皎如璧。醉里从群谢，座中犹别识。迟明读君书，读之动颜色。薰以兰蕙膏，崇以珠翠饰。令质本自妍，区区非所益。帐中不敢秘，服膺永无斁。大雅属榛芜，小言多破道。独行徒侣稀，时复孤怀抱。志士谢众咻，千秋恣元讨。俛首为制义，不如古文好。近犹淩晋魏，远乃追雒镐。渺思入青冥，瞻瞩周浑灏。同时陆浚仪，一见惊绝倒。忆我如君时，怀古意如捣。饥驱谋旦夕，十年坐草草。穷达知有时，立志悔不早。所愿行其言，毋为但词藻。海氛初就平，骄敌犹匪茹。潢池有弄兵，逋诛在秦豫。材官非不足，往往烦召募。司农忧转饷，反裘未遑顾。遂使圣躬劳，况也诸曹署。草茅空有怀，所守在章句。温饱非良图，毛锥复何与。子房信文弱，乃复多智数。怀哉圯石人，斯人良可慕。君如对承明，何以借前箸。"}