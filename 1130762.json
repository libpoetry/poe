{"id":"1130762","title":"次仲至","dynasty":"宋","author":"韩淲","text":"望断湖山湖水西，君来我亦醉如泥。只宜吏隐歌仍啸，莫问儿饥号与啼。巷仄人家随地转，庭空花草傍檐齐。楼高又倚秋风老，待把君诗处处题。冷烟无计了愁端，花满湖阴百顷宽。渺邈家山身独老，周回园馆眼长寒。吹饧近市徒誇卖，上冢何人不鲜欢。空对海棠春睡足，数枝红湿露漙漙。"}