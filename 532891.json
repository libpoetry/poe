{"id":"532891","title":"送陈佥宪于舜之任浙中","dynasty":"明","author":"黎民表","text":"蜀西使君才且雄，绣衣谒帝明光宫。紫髯白面惊左右，剧谈吐论回悲风。金钟翠釜世希有，紫电掣曳凡马空。兴来落笔满毫素，片片青天飞白虹。朝回遇我长安陌，谓是夷门抱关客。亟呼美酒登高楼，蛾眉千金轻一掷。是时春尽寒云愁，杨花糁糁萦芳洲。金羁驰骤尘沙起，万里不见黄河流。拔剑起舞君且留，茫茫世事空百忧。五陵豪侠散烟雾，魏国平原今在否。酒阑看君双玉玦，会稽茫茫不可越。乘兴还从剡曲舟，相思空寄樟亭月。樟亭月色满荷花，青山绿水拥鸣笳。谁邻金马羁栖客，怅望银河慱望槎。"}