{"id":"1111237","title":"题陈正字贫亦好斋四首","dynasty":"宋","author":"许及之","text":"陋巷当年一窭人，箪瓢乐处有经纶。居然更起为邦问，岂是先生亦厌贫。只教求食傍人门，彭泽何妨作令君。乡里小儿真解事，归来草木亦欣欣。肠日九回谙世路，肱今三折悟良医。戎郎何自知贫好，却是归来远客知。正字如何例姓陈，饥来一字不资身。更将长技为扁榜，肯信吾家亦有贫。"}