{"id":"1032418","title":"道傍儿","dynasty":"宋","author":"黎廷瑞","text":"落日古道傍，依依闻哭声。云是田舍儿，垂髫才九龄。前母久已没，后母无复情。饥寒夙所更，驱役不得停。甫课南山樵，又督西畴耕。早汲或至晏，夕舂恒达明。曾何少懈怠，动辄遭笞刑。斑斑肤无完，恍恍神不宁。命也可奈何，怨辞安敢形。但愿后母心，回慈念孤生。迟我齿力壮，与母供使令。余闻重叹息，为汝双涕零。凭谁弦履霜，弹与汝母听。"}