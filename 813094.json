{"id":"813094","title":"署斋不寐口成二首","dynasty":"清","author":"张洵佳","text":"西风飒飒透庭帏，衙鼓敲残动旅思。同父期功流水逝，一身冷暖自家知。菟裘未筑难营老，禖祝无灵枉费辞。十八年来如一梦，谁知此梦醒犹迟。劳薪何日息奔波，羡煞考槃乐寤歌。廿载因循成事少，一官辛苦替人多。癖耽风月须钱买，累重妻孥尽力驮。三径已荒松菊老，不求五斗奈归何。"}