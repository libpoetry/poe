{"id":"625922","title":"生日梦先忠悯研泪述成","dynasty":"明","author":"黎彭祖","text":"我祖绍高辛，火正世厥爵。王父大京兆，所居多赫赫。皇考膺孝廉，聿脩信无怍。柔兆诞长昆，降予大荒落。时在玄月五，蠢蠢得所托。七龄从师游，十龄竟小学。十六列诸生，趋庭瘅以恪。十七当国难，我父懠不乐。健儿数万师，西出尝锋锷。血化苌弘碧，虹为荆卿白。嗟予孤小子，偷生不速斫。顾为爱日存，离乱空飘泊。胡然梦我父，颜色宛如昨。训我读文史，归我旧时宅。忘然在长别，欣欣多笑谑。觉来见我母，振衣强欢噱。命我开屠苏，有酒不成酌。"}