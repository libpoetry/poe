{"id":"822472","title":"轮台子 过秦，用柳耆卿别体","dynasty":"清末近现代初","author":"周岸登","text":"梦度秦关，凄黯无颜色。谁曾见狐嗥，鹿走浪说，滈池亡璧。天狼埽尽犹挟矢，逢渭水、旧隐惄焉愁疾。似言铜臭兼土臭，敲吸到、髓枯筋剔。恨堆积。苍头异军，突弯弓反射，腐鼠鸱相吓。甚义儿、禽犊还交质。嗟老牛鸣，争听得。便弃师东出，商于路遥，崤潼天窄。羁囚冶父身无翼。望日下万里，閒关阻隔。漏残钟远，微服崎岖，麻鞋返国。伤情是、没奈何堪惜。揾泪雨、学泉网珠滴。"}