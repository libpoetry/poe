{"id":"688985","title":"春日皇甫司勋见过余出小鬟以筝琶侑觞司勋为赋三绝句率尔奉答","dynasty":"明","author":"何良俊","text":"灯下曾观舞丽华，小庭亦复沸筝琶。近来此乐无人解，独有牛家与白家。歌珠历落本清圆，更遣流泉乱拂弦。好取使君留一顾，故将误曲唱当筵。帘同夏亶真成陋，床类杨褒亦太寒。不是窈娘容绝世，何妨日日借人看。"}