{"id":"547043","title":"送范涵虚太史入闽","dynasty":"明","author":"于慎行","text":"卧病谢人徒，块焉处寥廓。客从何方来，缄书投我橐。开缄见故人，我心忽不乐。问子今何适，行行入瓯骆。瓯骆日南陬，思客春梅落。冉冉江中云，迢迢海上郭。太息念我曹，十载依铜爵。云胡乖羽翮，南北成离索。惊飙拂林树，洪流奔大壑。凤栖无静柯，龙游安所托。闻君有良剑，旧在丰城凿。佩之入山海，不能逢不若。宝此千金质，百鍊焉能铄。今我方无为，草玄惟寂寞。"}