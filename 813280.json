{"id":"813280","title":"丙戌春日侍太夫人邓尉探梅遍历铜坑香雪海诸胜太夫人命赋梅花用高青邱韵呈九首","dynasty":"清","author":"张襄","text":"探奇何必万峰台，茅屋疏篱处处栽。林外乱鸦冲雪去，山中孤鹤破烟来。新枝烂缦攒红蕊，古干杈丫点绿苔。竹处一枝看更好，横斜多傍夕阳开。千树琪花绕梵宫，罗浮原与碧天通。多生福慧双修得，六代铅华一洗空。诗在灞桥驴背上，曲留关塞角声中。笑他无限痴儿女，但识人间锦绣丛。"}