{"id":"1085513","title":"游开先寺观香炉瀑布诸峰读李苏二仙诗知庐阜之胜在是记以十韵","dynasty":"宋","author":"王十朋","text":"庐山何处好，胜地有开先。瀑水漱寒玉，香炉生紫烟。紫霄长近日，黄石不知年。雁荡灵湫合，酆城宝剑连。龟行似朝斗，鹤唳欲冲天。马尾只自洗，牛头奚用穿。雄词惟太白，妙句更苏仙。寺占星流处，桥飞月出边。碑方阅华藏，梦已到栖贤。明日游三峡，归心定决然。"}