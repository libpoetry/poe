{"id":"514828","title":"梅花图","dynasty":"明","author":"程敏政","text":"罗浮山前初霁雪，一树寒花照幽绝。青宵夜碾白玉盘，万里冰壶两澄澈。凛然正色有天趣，不比春容可人悦。离离瘦影澹将空，蔌蔌暗香吹不灭。姑射仙人渺无语，似共嫦娥斗高洁。画工孰是杨补之，坐想毫端落琼屑。披图拟欲问花神，枝上清光几圆缺。尚方鼎鼐思作羹，愿见黄金子成结。"}