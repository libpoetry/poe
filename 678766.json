{"id":"678766","title":"春日同诸公登乌石山饮天香岩分韵得众字","dynasty":"明","author":"陈枨","text":"十年客里乡山梦，此日山前驻飞鞚。展步宁论磴道危，芳游最喜簪缨众。老衲供茶出寺门，广文饮客开银瓮。台上天香作雨飘，花间好鸟知时哢。半空宝塔入烟云，十里台江横螮蝀。风光入眼尘虑清，觞酌催人语声哄。扪萝更涉淩霄巅，访古还探宿猿洞。摩岩细辩旧题名，苔封篆古难成讽。酒阑起舞兴转酣，懊憾夕阳飞鸟送。归来城市已昏钟，明日尘踪行倥偬。"}