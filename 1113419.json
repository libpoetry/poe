{"id":"1113419","title":"汎锦池霞川呈张以道二首","dynasty":"宋","author":"张镃","text":"夕风轻飏一池香，遥为荷花泛短航。俗子几曾贪韵胜，閒人嬴得放清狂。幽栖野鹤林松黑，乱扑流萤水叶凉。会取渭川当日意，不将终老俟周王。戏选婵娟结伴来，画桥低处侧鸾钗。娲簧静试醒松响，鲁酒聊倾旷荡怀。万事亦须从使便，百年无过任天排。怜君近许同心友，分取湖光到竹斋。"}