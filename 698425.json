{"id":"698425","title":"自京还越道中杂占六绝句","dynasty":"明","author":"唐之淳","text":"脱却双轮换独轮，乘船人作坐车人。明朝又复乘船去，却畏风波不畏尘。晓日苍凉带水烟，畏途行尽半平川。临流自顾戎衣笑，车马驴船过一年。毗陵郭外早行车，小店鸡声古庙鸦。栋树东边门巷曲，隔墙新见腊梅华。数峰高拥见岧峣，一鹤长鸣破寂寥。欲过虎丘寻剑石，望亭亭上望枫桥。黄昏月出大湖东，霜叶无多也自红。一色金波三万顷，垂虹亭子正当中。齐云楼上大飞沙，楚国祠前箭似麻。事业总随流水去，空馀人唱石榴花。"}