{"id":"1086381","title":"天申节放生","dynasty":"宋","author":"王十朋","text":"夫子钓不纲，仁心戒尽物。君子远庖厨，孟轲论仁术。生鱼舍子产，兽网祝天乙。于牣文王沼，灵德寿周室。唐置放生池，天下八十一。至今湖州碑，辉耀鲁公笔。我宋仁如天，神武而不杀。华夏及蛮貊，卵胎暨化湿。皆归好生德，惟恐一物失。清源号佛国，此典胡独缺。耽耽举子场，馥馥荷华隰。诞节逢千秋，锡宴遍郡邑。何以寿吾君，故事修遗逸。鱼鳖族至微，端赖尺水活。况兹十亩池，中含千里阔。郭索行草泥，玄夫巢莲叶。长须及众鳞，巨细各俦匹。圉圉复洋洋，生意俱可必。永逃数罟忧，咸被中孚吉。中有六六鱼，聊兹友螾蛭。一朝得云雨，龙门变凡质。岁旱当作霖，莫忘池中日。"}