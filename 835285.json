{"id":"835285","title":"江城子慢 阁夜","dynasty":"清末民国初","author":"沈曾植","text":"寒更欺病客。江阁夜，虬箭伶俜滴。金粟尺。玉带砚，隐约避人书迹。陨星石。万里归来鹃血污，天门泪，仙人兵解厄。人閒直恁休囚，星汉更无消息。年时连环共解，对雪江愁晚，眼迷朱碧。枉抛掷。行云梦，神女今来天隔。了无说。袖里衣冠飘撒下，第几劫，昆池灰晕赤。冥冥碧火，巢中鸮夜吓。"}