{"id":"479217","title":"题田家娶妇图","dynasty":"明","author":"程敏政","text":"径草如烟柳如幕，日上茅檐鼓声作。田翁遣女不出村，东舍西邻隔墟落。新妇驾牛儿跨驴，家人后拥翁前驱。儿家举酒拦道劝，舅甥几世同桑榆。耳边阿㜷私属父，肩上娇婴肯离祖。欢声一路到柴关，野伶山歌《柘枝》舞。两门彷佛朱与陈，乡仪简古民风淳。华筵肆设竞珠翠，想见纷纷京洛尘。妇馌男耕罢征戍，安得移家个中住。长因击节颂年丰，不作催租打门句。"}