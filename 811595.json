{"id":"811595","title":"月底修箫谱二首","dynasty":"清","author":"史承谦","text":"径萦回，山荦确，何处逗红萼？东野穷愁，位置在云壑。多应想像芳游，闲中设色。聊快意，玉鞭金络。恍如昨。几回把酒论交，萍梗共漂泊。太息匆匆，丁令已成鹤。如今闻笛伤心，看花惹恨，只沉痛，斯人难作。趁新晴，闲命屐，偶把竹扉叩。满目荒凉，蟏网蔽虚牖。可怜琴几无存，画屏空掩，谁复更、招呼携酒。步苔甃。一任树古池平，苍鼠避人走。班驳屈梅，几点冷香逗。应须九九寒消，三三径暖，怕还有、花枝红透。"}