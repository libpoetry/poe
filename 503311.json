{"id":"503311","title":"荅林逸人兼柬刘大因忆沧洲野堂叟","dynasty":"明","author":"王恭","text":"小来攀侠游，脱身过伊阙。白马行看戚里花，锦袍醉舞娼楼月。娼楼酒幔官道春，孟尝平原能爱宾。报仇雪耻感恩遇，沥胆隳肝宁顾身。以兹意气红尘里，悠悠岁月东流水。交态空输杜宛儿，致身不及南邻子。常何新丰识马周，蔡泽秦川寻应侯。西京谁复念王粲，间关雨雪来依刘。刘君世胄前司马，德业龙阳复潇洒。弱冠追随今白头，流落看同最亲者。迩来江汉与君逢，章甫衣裳多雅容。看君自是龙池客，敛迹宁甘兔苑农。同心且道相逢晚，薄俗纷纷梦犹懒。囊中久闭龙唇琴，世上终希广陵散。大堤沙水白粼粼，为予归访沧洲人。"}