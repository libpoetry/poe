{"id":"686410","title":"白云山楼中","dynasty":"明","author":"叶春及","text":"高山心自下尘寰，复有南楼在此间。閒坐楼中门尽辟，白云朝去暮来还。白云朝去暮来还，一去一来俱在山。十载离家不知返，而今始觉泪痕斑。下山云雨上山晴，谁道山云亦有情。却似道人心一片，无来无去又无生。不携尊酒上山来，只酌龙泉水一杯。泉水自清人自酌，不愁心地有尘埃。下山却是上山泉，欲饮还须在水源。不信诸君泉上看，千条万派落前川。高坐楼中云作衣，夜来亲见郑安期。无情最是峰头鹤，不为游人住少时。"}