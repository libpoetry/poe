{"id":"692119","title":"建安体","dynasty":"明","author":"李攀龙","text":"转蓬遇回风，千里一遨游。良时不自爱，汎汎亦何求。西来既迂怪，周孔以坟丘。患无纷葩名，年往非所忧。烈士多壮心，对酒苦难酬。枕石太华颠，俯漱江海流。北风正徘徊，繁霜以霏霏。经过至朔方，惆怅我武威。白骨何籍籍，铠甲贯疮痍。猛兽蹲高冈，狐兔失故蹊。伐薪缺斧斨，饮冰胶马蹄。远行多苦寒，中路渴与饥。是时一介志，悠悠谁当知。河汉悬清光，三五正参差。西北起浮云，霏霏风入帷。白发一何早，隐约当待谁。快独饮美酒，登台临华池。赵女荡奇舞，秦筝繁且悲。忧来亦有方，安得常相随。"}