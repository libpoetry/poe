{"id":"577171","title":"凿冰行","dynasty":"明","author":"陈琏","text":"风沙漠漠日色黄，粮车已驻青山傍。山前泉流汲已竭，仆夫来告心遑遑。或言草间地卑湿，其下或有坚冰藏。闻者欣然争发取，果获积块凝寒光。纷纷辇至竞烧爨，锤斧剖击声琅琅。铜锅瓦釜试新火，顷刻俱成蟹眼汤。煮雪曾闻瀹佳茗，消冰今见炊黄粱。茶香仅能止渴吻，饭熟政喜充饥肠。南人睹之自惊异，北客视此犹寻常。谩将毫楮纪所见，要知朔土殊炎方。"}