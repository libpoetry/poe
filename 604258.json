{"id":"604258","title":"寄和石渠陈侯五月七日偕宝安诸缙绅笼潭观竞渡诗数欲扫门无因往役入洛之怀弥切归滕之愿空悬窃幸扬风欲申就日敬步来韵情见乎词","dynasty":"明","author":"张萱","text":"簸海掀江搥社鼓，笑语成雷汗成雨。谁缬明霞戏作标，却引群龙战华渚。冯夷跳荡海若号，莫放玄黄血如缕。盲风吹海山欲摧，崩腾不受钱唐弩。截流破浪万马奔，疑蹴潮头神是伍。一龙何事拿云来，怪底虬螭猜且侮。传闻此日有双凫，授简同舟皆绣虎。牙樯锦缆玳瑁筵，海作杯兮山作簠。帆前山水有清音，何必新声调玉柱。两崖芳袭令公香，一水晴生神女妩。谁能湘水吊灵均，且向沧洲结蘅杜。风流美政太丘公，文章雄伯层城主。辟兵非佩赤灵符，惊坐常挥长柄麈。采莲歌是驾鱼歌，游鱼出听纷无数。怜余久作冥冥鸿，从公欲起蹲蹲舞。故国移居乞一廛，何日扫门公见许。卖文欲买海上山，曳裾且问江头橹。行吟不为赋怀沙，相逢且听歌胥宇。邻壁偷光恤纬人，玄酒忘劳甘瓠脯。非关歌铗食无鱼，素筝独抱归神武。一日千秋四美并，从此龙潭称洛浦。停云更续旧游诗，去年今日前无古。"}