{"id":"171211","title":"白发吟·明发览青铜","dynasty":"宋代","author":"五迈","text":"明发览青铜，寸白坠华簪。悬知不能免，岂意遽见侵。忆昔随群儿，总角混青衿。纵弱不好弄，既冠知惜阴。时开磊块胸，浇之以古今。二十偕计书，进士路欹嵌。迟迟十四年，一第酬苦心。今年已六六，暮景来侵侵。一发照我眸，众发立森森。忽然一失笑，政要渠相寻。有田愿种玉，有腰愿重金。富贵岂不好，劳鹿那能禁。何如一床书，侑之绿绮琴。远参兰茝香，清玩山水音。高歌月满架，醉卧斗横参。待教头半白，挂冠老山林。饮犊青草浦，盟鸥白沙浔。凭虚唤张陆，听我白发吟。"}