{"id":"594900","title":"读鲁仲连传","dynasty":"明","author":"欧大任","text":"侠夫决性命，说客驰纵横。纷其稷下士，谈折徂丘生。齐有鲁仲连，爵职非所荣。幼小讽田巴，飞兔蚤已惊。画皆倜傥策，高节每独行。何者魏将军，帝秦讲连衡。时已羁韩魏，力能胁齐荆。燕赵旦夕下，睥睨巩洛平。先生气激昂，新垣拜干旌。从容以唇舌，遂却关西兵。死欲蹈东海，千金讵辞名。咄嗟聊城书，逃隐志竟成。轻世一布衣，沧瀛藐冠缨。"}