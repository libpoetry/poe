{"id":"601598","title":"刘太尉伤乱","dynasty":"明","author":"郑学醇","text":"晋运厄阳九，戎羯紊天纲。干戈遍九有，膻秽薄三光。皇舆无返正，志士徒劻勷。饮马荒城滨，衰草何茫茫。积愤填胸臆，四顾空彷徨。相彼百足虫，至死犹不僵。谁生此祸阶，无乃谋不臧。五贤佐重耳，一旅兴少康。运会不我值，玄鬓忽以苍。奋臂弯六钧，既弛不复张。大厦一以倾，寸木讵能当。嗟嗟绕指柔，难成百鍊刚。"}