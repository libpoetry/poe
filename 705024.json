{"id":"705024","title":"江南弄八景 龙阁晴云","dynasty":"明","author":"霍与瑕","text":"沧溟蜃气结巍楼，九天日照成丹邱，文章五色烂瀛洲。烂瀛洲，郁龙阁。图现河，书出洛。凤池冈面映东阳，梧桐结子叶边傍，凉风渐起青且黄。青且黄，盈金翠。有鸟来，鸣盛世。朦胧初月照藤涌，参差荔子横低空，连天水色露华浓。露华浓，歌婉转。寄相思，天苦远。短槎迢递溯银河，金风吹冷桂枝柯，广寒宫里问嫦娥。问嫦娥，秋几许。探花郎，来伴侣。南山山上郁青松，南山山下游儿童，三三两两笑歌浓。笑歌浓，归路晚。牛下山，月出阪。一番垂钓六鳌愁，二番垂钓改商周，三番垂钓客星流。客星流，侵帝座。且归来，春江卧。潮平儿女唱歌来，潮落中流慢橹回，登洲两岸乱花开。乱花开，杂芳草。郎不来，春将老。江天漠漠白鸥飞，绿野漫漫堤树微，怀人独立晚忘归。晚忘归，发孤啸。望西淋，馀返照。"}