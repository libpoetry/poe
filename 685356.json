{"id":"685356","title":"读击壤集效其体","dynasty":"明","author":"王鏊","text":"林下老人何所求，求非拜相非封侯。所求海内民生遂，所愿朝廷圣德修。工鲧人人崇礼让，羌夷永永罢戈矛。熙然万载雍熙治，林下老人何所求。二气阴阳相荡摩，不知真宰意云何。三王二帝时节少，五季六朝丧乱多。仓琅又见歌赤燕，翠釜还闻羞紫驼。近事天高何处问，牛女今宵方渡河。我爱东冈一老人，百年长作太平民。无忧无喜亦无愧，有酒有诗兼有宾。接树灌花为活计，游山玩水总天真。我生亦是悠悠者，愿得东西永作邻。"}