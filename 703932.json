{"id":"703932","title":"题花源鹤算册为明府兄寿","dynasty":"明","author":"韩日缵","text":"门巷依然五柳风，阶前玉树正菁葱。发如老鹤霜翎白，颜借蟠桃醉瓣红。得句诗题慈塔上，问津人是武陵中。卜年欲效如冈祝，笑指罗浮四百峰。蠹简芸编手不停，年过七十尚囊萤。閒随月砌寻花谱，静扫烟窗著鹤经。色变玄时翎更健，红如锦后叶偏青。千年若集玄都树，谁识胎仙旧姓丁。远携双鹤自宁馨，为到花源趋鲤庭。度索山头桃几熟，雷门鼓内响堪听。成胎端合归缑岭，结实还须问岁星。调鹤品花皆乐事，大年何羡楚冥灵。"}