{"id":"814695","title":"由弯崎至罗汉门杂咏","dynasty":"清","author":"郑兼才","text":"一字排空列翠长，东南形势纪台阳。舆中睡入弯崎路，回首青山失大冈。悬崖荒草拂舆行，一线危途接树平。心胆已虚情趣好，山头禽语下溪声。流水弯环土岸崩，下临无地古亭坑。须知缺处人工补，可有扶栏护客行。海外青山入版图，红毛遗迹属模糊。峰头雨暗怨鸯岭，有客来寻打鹿埔。每得山窝便有村，田庐鸡犬长儿孙。东行岭尽烟千顷，罗汉天开内外门。脉络分明记大乌，山形指掌考成图。亲经足迹今输我，能补修书一字无。"}