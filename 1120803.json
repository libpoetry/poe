{"id":"1120803","title":"胡夫人出尘庵诗四首","dynasty":"宋","author":"周紫芝","text":"漫说丹砂乞转精，安期瓜大几时生。会令方寸无荆棘，火枣交梨亦易成。看著桃花两度春，尚须香火奉高真。世间安得无尘镜，人似灵犀解辟尘。当日飞升云路赊，夫人原属旧仙家。莫将林下能诗女，轻比神仙萼绿华。瑶池人摘几番桃，月下犹吹弄玉箫。为病书符何日了，云軿看即下丹霄。"}