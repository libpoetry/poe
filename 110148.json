{"id":"110148","title":"丙子仲冬紫阁寺聊句","dynasty":"宋代","author":"苏舜元","text":"白石太古水，苍厓六月冰。昏明咫尺变，身世逗留增。桥与飞霞乱，人间独鸟升。风泉冷相搏，楼阁暮逾澄。反覆青冥上，跻攀赤日稜。呗音允别壑，塔影吊寒藤。仙掌挂太一，佛坛依古层。岩喧闻斗虎，台静下饿膺。晴槛通年雨，浓萝四面罾。日光平午见，雾气半天蒸。潭碧寒疑裂，钟清远自凝。阳陂冬聚筍，阴壁夏垂缯。有客饶佳思，高吟出远凭。雄心翻表裹，远目著轩腾。岑寂来清夜，沈冥接定僧。宿猿深更杳，落木静相仍。松竹高无奈，烟岚翠不胜。甘酸收脱实，坳隩布清塍。北野才沈著，南天更勃兴。恣睢超一气，黤黕起孤鹏。并涧寒堪摘，看云重欲崩。行中向背失，呼处下高应。庭树巢金爵，樵儿开玉绳。断香浮缺月，古像守昏灯。乳管明相照，莎髯绿自矜。深疑啸神物，{左危右支}欲敌殽陵。俯仰孤心挠，回翔百感登。书画风动壁，诗唏涕霑膺。岁月看流矢，心肠剧断絙。追攀初有象，悲愤遂相乘。故赏知无遁，遗灵若此凭。依然忍回首，愁绝下崚嶒。"}