{"id":"475616","title":"北征杂咏三首 其一","dynasty":"明","author":"张时彻","text":"客寝不能寐，旧虑杂新思。申旦鸡初鸣，呼童理裳衣。初日照疏牖，仓皇临路歧。风尘塞四野，车马若云驰。去者未云息，来者复如斯。鼎鼎百年内，形神空尔疲。顾彼蓬蒿士，旦暮偃荆扉。蒸藜以为食，编麻以为衣。不知有朝市，岂复辨雄雌。芳饵非所羡，网罗安得施。"}