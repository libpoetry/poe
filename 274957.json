{"id":"274957","title":"素居壁·疏窗敞南北","dynasty":"清代","author":"李兆洛","text":"疏窗敞南北，偃息静以邃。南荣足淹曝，北壁有余地。凿池但随坳，为山即覆篑。高树有远容，丈石出奇致。耸耸竹与柏，左右拥双翠。室中复何有，空洞类我意。斲椽粗棱棱，粉壁光致致。木无髹漆观，墙无绨锦被。既乏珠玉玩，亦鲜彤镂器。用朴保真率，寡欲息人事。兹区实彫瘵，鱼甑时告匮。疲民固不敢，伤财况为累。美室孟献尤，葺墙叔孙志。夫子善苟完，斯亦素吾位。"}