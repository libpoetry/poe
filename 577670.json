{"id":"577670","title":"挽外祖怡堂翟公","dynasty":"明","author":"陈琏","text":"宝邑称多士，吾公迈古人。行藏安义命，孝友笃彝伦。家世闻州里，才名动缙绅。斋居严祀祖，乡饮屡为宾。金为收书散，家因好客贫。功名忘外想，山水乐清真。知己曾推毂，忘机遂隐沦。养疴需药饵，适兴爱松筠。傲睨人间世，逍遥物外身。力衰便鹤氅，发白称乌巾。一疾成泉客，新阡表逸民。高风应不泯，宿草几回新。聚秀名空在，怡堂迹已陈。赋诗追往事，抆泪独伤神。"}