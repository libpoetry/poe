{"id":"72678","title":"次韵赵君季文赠杜宽吹觱篥吟","dynasty":"元代","author":"陈基","text":"寒竹初裁芦叶秋，夜吹百花洲上楼。千金纵有狐白裘，难买杜宽一艺优。妙知音律能周鳷，薛家小童安敢侔。江空月白烂不收，冥搜罔象悲阳侯。哀泉呜咽秦陇头，何年变曲为《凉州》。神工太古开黄牛，惊浪出峡风飕鋋。落叶秋随渭水流，渭水有尽情无休。绵绵又若茧绪抽，要眇宁以智力求。须臾水激龙腾湫，熊罴夜咆魑魅愁。劝君不用皓齿讴，侧耳听此消百忧。宽也胡为淹此留，自合天上参鸣球。飘然我欲归帝丘，仙人张乐烟雾福。苍龙为车挟翠虬，千秋万岁迟子同遨游。"}