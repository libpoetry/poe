{"id":"702056","title":"寄陈士鹄","dynasty":"明","author":"曾仕鉴","text":"闻君剖竹夜郎西，家远天南不易携。籍占僰人迷汉语，市通金齿译雕题。花间负弩驱驯象，梦里看山赋碧鸡。岁晏独愁书阻绝，岭云关树故凄凄。万里浮云隔帝京，一官荒服堑长城。点山夏雪明金马，滇水秋风失石鲸。卧阁琅玕深款塞，当关尊俎半谈兵。千年形胜今良吏，不数巴人谕长卿。"}