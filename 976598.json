{"id":"976598","title":"奉和御制真游殿告成","dynasty":"宋","author":"夏竦","text":"均和玉烛成冬夕，畴圣珍符纪瑞年。八景凤舆临紫禁，九微龙檠照祥烟。森沉藻卫仙游接，睟穆真仪圣诲宣。浚发璿源开物始，密敷鸿荫肇基先。良金肖像镕三品，宝殿新规度九筵。绮栋虹升初矫尔，丹楹丛倚倍森然。高侔帝所威神备，迥据坤灵势胜全。云雀向阳明翠羽，玉题承月灿珠躔。元龟协吉休符茂，盛藻迎祥睿志虔。璧散示慈恩正洽，斯千流咏降琼笺。"}