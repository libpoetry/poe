{"id":"522522","title":"河之渚","dynasty":"明","author":"李梦阳","text":"河之渚，凫雁与与。我驾我车，载言送汝。河水濞濞，汝舟淠淠。冬十有一月，甲申者岁。河之沙，浩浩其霜。人庐人处，子也独行。庐匪不怀，兹非我邦。岂无念处，旋我旧乡。旧山有庐，溪则有鱼。有车马驱，有琴瑟笙竽。烈风旆旆，寒日冰濑，汝征汝迈。山有栲，亦或有栳。鱼潜于渊，或在于沼。刍荛之言，君子敬听。慎尔威仪，择尔友朋。"}