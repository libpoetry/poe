{"id":"92845","title":"明发五峰寺初入筠州界高冈铺","dynasty":"宋代","author":"杨万里","text":"归时路何近，去时路何远。山路无短长，人心有往返。每因赴官期，一出谒乡县。若非人事牵，无柰老身嬾。初心作此行，夜雨醒醉眼。孤愁念群驺，尺泥滑双趼。首涂天全湿，回辙云半卷。投寺借松床，呼僧同野饭。颓然佳眠足，得此行役倦。暂劳新不堪，遐征旧所叹。松菊岂不怀，樊笼何时免。瘦藤要觅闲，到了古道院。"}