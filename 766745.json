{"id":"766745","title":"拜星月慢 踏青归晚","dynasty":"清","author":"王士禛","text":"雨晕红酥。波酣碧酝，乍是清明百五。花信风轻，拂绣帘珠户。人初起，慵向镜台匀面，何处隔窗低语。青雀传书，约踏青同去。乐游原、一片香车度。玉津园、十里烟花路。无恙往岁春光，又匆匆相遇。倩游丝、牵惹东君住。销魂绝、几阵棠梨雨。呼女伴、归去琼闺，掩漫天飞絮。"}