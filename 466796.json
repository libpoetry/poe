{"id":"466796","title":"钢琴雨夜三首","dynasty":"当代","author":"张月宇","text":"沤珠万点忽临池，亭榭凭栏薄暮时。引领已嗔凫化舄，缠身犹责茧抽丝。雨声急促随秦柱，灯影昏幽动楚思。记得梅溪明月夜，风前折取第三枝。兀坐枯禅欲若何，非干酒烈病维摩。三春花落莺啼柳，七夕云开鹊渡河。胸本无城愁困斗，身惟有翼网森罗。谁将淅沥空阶雨，翻作南朝子夜歌。寂听檐牙宿雨收，熏风拂拂菀桑柔。蛾飞深夜台前烛，蜃化平明海上楼。城邑不闻陶止酒，剡溪何命戴操舟。因循花事阑珊处，犹恨东君不可留。"}