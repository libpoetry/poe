{"id":"593281","title":"天马篇","dynasty":"明","author":"欧大任","text":"承天门下黄金阙，高鼻夷人入持谒。表上连钱肉騣马，俶傥权奇蹑慌惚。神行狮子玉花高，气奋龙媒朱汗沫。欢归圣德肃灵威，西极来从月氏窟。至尊殿上秉介圭，天闲不重骕骦蹄。越裳虽则献以雉，黄支何事牵其犀。有诏勿纳回回贡，但取成祖御马题。是日出郊祭方泽，先戒雨师命风伯。鸾舆象辇不动尘，貂冕麟袍在交戟。万姓都人颂且歌，四夷君长手加额。吉行宁羡大宛种，纵有蒲稍竟奚益。曾闻高帝乘六龙，夕月行骑飞越峰。国初事体今则异，羽书稍达甘泉烽。辇金互市权羁束，实塞修边计折冲。烈祖挞伐示皇武，神孙端拱歌时雍。元鼎太初贰师出，玉门谁似丸泥封。君不见周家八骏乐何如，岂似明庭壮帝居。大宝之箴今在御，小臣何用旅獒书。"}