{"id":"845195","title":"题江郑堂募梓图四首","dynasty":"清末民国初","author":"缪荃孙","text":"破屋寒檠自著书，书多金少计何如？画师代觅求金术，手写新图仿募驴。撒手千金事太痴，先生幸值太平时。仪徵不作笥河死，抱璞空山何所之。遗书今已再三镌，伍后居然媲阮前。琐碎雅笺亦收拾，一灯偏向粤东传。红桥西畔谒鳣堂，为语传经事较详。太息令威已仙去，笛声哀怨起山阳。"}