{"id":"721558","title":"将从雁代返岭南留别程周量","dynasty":"明末清初","author":"屈大均","text":"汉垒悬高柳，胡门控太行。三年愁出塞，万里梦还乡。马陷浑河雪，裘沾白草霜。无才营菽水，萧杀一行装。太华当秦阙，终南作汉标。图书藏玉井，儿女下青霄。信美非桑梓，言归逐海潮。三闾元隐士，费尔小山招。高高峨口月，万里照边愁。白雁衔霜信，明河挂戍楼。庭闱南海隔，井臼朔天留。去住难为计，悲歌历九秋。流落真无计，依人古所难。自怜因老母，不敢谢长安。骨肉归相保，关山去正寒。劳君治行李，歧路泣相看。岂少簪缨客，无如桑梓情。相依期白首，此别见平生。孝友惭诸弟，诗歌慕两京。才华竟何益，早去事躬耕。炎洲山水好，秀色满烟霄。与子为兄弟，东西若二樵。相怜皆翡翠，自媚一兰苕。此日京华隔，予行秋泬寥。声诗满京国，大雅似君稀。不有黄钟奏，谁知白纻非。先公多乐府，西汉一音徽。更作离骚传，佳人志不违。罗浮双岳峙，一半是蓬莱。风雨时离合，波潮若往回。宁无蝴蝶洞，不及凤凰台。文献曲江后，须君接武来。"}