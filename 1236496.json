{"id":"1236496","title":"水晶殿进讲周易二首","dynasty":"元","author":"周伯琦","text":"水殿菲菲绿雾浮，貂蝉济济讲筵优。影摇蠹简三千字，光烛龙章十二旒。琐辟洞门天不夜，珠帘澄彻气长秋。宝箴拟献狂心切，冰柱何庸险语收。玉栋璇题耸阆风，牙签锦褾彻宸聪。天临宝鉴虚空上，人在冰壶皎洁中。列圣皇明齐日月，百年文物烂云虹。抱经莫讶儒冠冷，映雪谁能禁籍通。"}