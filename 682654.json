{"id":"682654","title":"赞黎秫坡先贤像和董侍御韵","dynasty":"明","author":"区元晋","text":"无弦琴上亦无星，谁契先生万古情。盘谷境閒猿鹤渺，葫芦秋在月风清。丝纶不逐浮沉影，文字堪誇远近名。想到放歌秋秫熟，此身天地共忘形。辽海归来处士星，直须巢父可同情。山高水远无穷愿，野鹤秋云分外清。东壁图书存旧迹，故家乔木藉芳名。丹青描画先生几，八表神游岂在形。"}