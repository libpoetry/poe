{"id":"814257","title":"勘灾","dynasty":"清","author":"周凯","text":"大澳澎湖一十三，海山断续海东南。墙堆老古石犹白，菜煮糊涂粥亦蓝。牛粪烧残炊榾柮，鱼粮乏绝摸螺蚶。剧怜人与鲛人似，可惜冰丝不育蚕。白浪掀天万丈飞，夕阳闪闪动渔矶。有钱家始煨红芋，无罪人多著赭衣。但听狂风连日吼，难逢零露见朝晞。台阳咫尺偏殊俗，三熟犹闻稼穑肥。一片平芜满目荒，雨馀及早种高粱。村无榕树连阴碧，路见蒲英几朵黄。花屿前头难寄碇，竹篙湾里好归航。北埼渺渺尤横绝，铁皮沙遮吉贝乡。剺面风吹两鬓萧，此行敢惮涉嶕峣。有怀欲抵将军澳，何处重寻菩萨寮。飓母秋涛曾作谑，海翁春日要来朝。嗟嗟且共安耕钓，定卜尧天雨露饶。"}