{"id":"378268","title":"齐天乐·斜阳一带伤心碧","dynasty":"清代","author":"蒋敦复","text":"斜阳一带伤心碧，可怜美人名士。红板桥头，青溪渡日，寂寂珠帘花气。江湖倦矣。叹何处天涯，此时情味。怕有吟魂，白杨萧槭夜深起。双鬟祗今唱否，旗亭谁画壁，年少多丽。菜种瓢儿，钟沈萧寺，旧日王侯门第。离愁漫寄。有沅草湘花，魂销如水。回首南朝，蒋山留冷翠。"}