{"id":"816505","title":"乙未二三月间六首","dynasty":"清","author":"曾习经","text":"春日迟迟夕，春愁许尔长。微歌意不适，薄醉未成狂。独下感时泪，兼之惜往伤。何当从年少，花草弄繁香。错落星垂户，依微月映楼。晚寒春尚浅，冰落水迟流。尘梦杳难记，乡愁散不收。如何南去雁，尚未一回头。太息谁相语，搔头空弄姿。却看明镜里，讵是还山期。迟暮畏将及，芳情空尔为。葳蕤有兰叶，持以慰相思。病起掩关坐，相存人未曾。不眠听夜漏，残渴饮春冰。著录参中垒，抽琴叹广陵。故园芳草色，惆怅已层层。著书无一字，揽鬓有千丝。似尔沉吟意，真成岁月驰。馀花犹窈窕，飞燕故差池。又是春芳晚，青云那可追。"}