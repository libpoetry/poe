{"id":"1121305","title":"送宗镜上人归剡因寄声高九万孙季蕃","dynasty":"宋","author":"林表民","text":"送师归隐镜山中，万壑千岩指顾间。菊涧花翁如见问，为言憔悴老江关。神剜天划成岩洞，横亘危梁接应真。垂下玉虹三百丈，雪花飞溅一山春。一僧礼拜能行过，下面人看胆亦寒。月出幻成银色界，始知方广在林端。随处禅房有水声，我来石上坐忘形。临行更酌潭中渌，要洗多生业障清。"}