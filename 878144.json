{"id":"878144","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 为郎牧羊","dynasty":"宋","author":"刘克庄","text":"式也堪其选，非赀所可为。谁知省郎者，自处牧羊儿。夜襆青绫被，晨趋白玉墀。都忘列宿贵，甘慕乘田卑。衣布犹平日，烹桑耸一时。回头怜犬子，空献上林辞。"}