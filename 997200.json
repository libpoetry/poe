{"id":"997200","title":"喜知命弟自青原归","dynasty":"宋","author":"黄庭坚","text":"为吏困米盐，曲肱梦灵泉。谅非调鼎手，正觉荷锄便。在公虽勤苦，归喜叔山禅。去我忽数日，草虫傍床煎。屋角鸟乌乐，行舆响担肩。包解分柿栗，儿女闹樽前。白纻绕祖塔，香携青原烟。玄珠一百八，夜纫湘缕穿。高林风落子，老僧选霜坚。袖中出新诗，山水含碧鲜。五言吾老矣，佳句付惠连。"}