{"id":"821802","title":"十月桃 沈石田画九月桃花折枝小幅，自题云：荣华难暂顷，天地亦多情。感之成咏","dynasty":"清末近现代初","author":"汪东","text":"年年三月看青条，破萼霞㬉烘晴。路近桃溪，刘阮曾遇仙卿。谁知陨霜篱畔，还又费、蜂蝶经营。春归已久，崔护题诗，重睹倾城。几南都、千树繁英。空付与、寥寥水榭山亭。再度花开，董逃先听歌声。何如画师妙笔，脂数点、妖冶鲜明。当时却道，荣华虽暂，天地多情。"}