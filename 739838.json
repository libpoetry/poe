{"id":"739838","title":"赠吴琳岩孝廉即送归吴兴兼简家䑳翁太史","dynasty":"清","author":"沈德潜","text":"我昔曾游道场山，云迷未款名贤关。今年临安得会合，转恨十载迟追欢。先生老境兴跌踢，后辈应推丈人行。经年矻矻事编纂，提要钩玄戒冗长。咕嗫素鄙临汝侯，龌龊还嗤灶下养。恶言不入缘耳聋，问事瞪目神常聪。外人狎侮时取闹，何异蝘蜓嘲神龙。我虽兄事实师事，藉君金鎞开瞽蒙。长篇许作万人敌，五字散出偏师攻。酸咸殊俗二老合，如蒿倚松駏得蛩。长堤看花并移棹，高峰瞰海同扶筇。朝来分张故山去，冰鳞差差阴气冱。断鸿西望下寒云，遥指霅溪溪畔路。吾家康乐久悬车，焚却银鱼学钓鱼。白蘋之洲傥相遇，道我新修种树书。"}