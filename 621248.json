{"id":"621248","title":"登济宁李太白酒楼放歌同周荆卿李季修黄虞六","dynasty":"明","author":"黎遂球","text":"长河浊漉春如酒，水面船为太华藕。欲作糟丘葬腐儒，无使祖龙共任咎。眼前谁果是儒流，尼山鼻息眠齁齁。从他诵法向邹鲁，且自来登太白楼。我闻李太白，惟称钓鳌客。脚架力士腰，气掩名花魄。高歌大醉豪当时，天子呼前亲见之。鉴湖道士昔官此，登楼对饮临南池。楼前龟蒙山，愿变为金龟。神仙是吾友，孔孟宁吾师。古人一饮且百拜，吁嗟白也何不知。我寻太白酒中意，狂来俯仰空瞠视。今人巾帼束须眉，岂若古之狂也肆。儒衣冠，作巾帼。有肉肠，无酒格。请君一饮气定槯，谁肯低腰沾缝掖。不饮安能傲独醒，兹楼千古长有名。颓流逆挽天河浪，中识长庚与酒星。此时李太白，醉狎麻姑无限情。"}