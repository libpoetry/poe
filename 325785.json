{"id":"325785","title":"金缕曲·吴中寄怀同社和晚岚韵","dynasty":"清代","author":"张景祁","text":"回首乡园别。是城东、秋英满地，雨霏时节。小住金阊流光换，懒听吴娘怨阕。况候雁、声声凄咽。鹤市携琴浑非计，望湘人弹指冰弦绝。辛苦语，共谁说。风尘緤马何时歇。惨离怀、枫林断梦，屋梁残月。只有青山怜人意，却把愁蛾乱叠。早又是、蜜梅花发。书剑萧然貂裘敝，怕归篷还阻寒江雪。空击碎，宝刀玦。"}