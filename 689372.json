{"id":"689372","title":"西岩杂咏 白云窝","dynasty":"明","author":"佘翔","text":"卜筑青山下，白云任往还。多情花下鸟，相对语关关。直钩何用钓，待月扫渔矶。鸥鸟双双下，怜人久息机。一镜无浮云，澄波彻下上。但得会心处，何须濠濮想。芙蓉照秋水，湘女集为裳。忽闻仙佩响，月下挹群芳。桃花然小坞，恍惚武陵源。远浦渔歌入，前林鸟语喧。赤壁临烟水，仙人鞭石来。清风来水面，荡漾斗牛洄。元鹤栖幽径，声鸣达九天。会心知万里，暂寄百花前。圣主非熊梦，丈人御鹿归。苍生多属望，且莫掩柴扉。荔火明玄圃，枝头紫玉团。欲苏司马渴，试进水晶盘。层岩凌北斗，东望俯蓬瀛。为有三珠树，长留子晋笙。芳树接云烟，孤台半接天。八公自来往，诗咏小山篇。一遂初衣心，逍遥无辙迹。时对南山云，悠然此俱寂。学士碧山隐，焚鱼问草堂。千载云龙会，为霖意不忘。白露湛千秋，枝头鸟声响。阳乌海上来，亭榭生秋爽。晚照挂松萝，岩居乐事多。丛林归鸟集，远寺暮钟和。楼阁悬青汉，乘风蹑斗墟。空中鸾鹤下，此地即仙居。灵源开宝洞，瑶草长阑干。一授刀圭诀，颜容驻渥丹。为问琼浆窟，何如太液长。临流倾玉碗，高枕傲羲皇。艺得芳园茗，采将谷雨时。樵青扫竹煮，一碗一篇诗。帝宠归农日，閒犁种秫田。但教多酿酒，乐圣且称贤。"}