{"id":"1089384","title":"以端研送郑景元同年","dynasty":"宋","author":"许及之","text":"贵公宝研如宝璧，书生摩墨但摩石。有文无研正不妨，有研无文亦堪惜。渐老祇愁才力尽，片歙拳端宁不靳。吾家面样什袭珍，色如马肝肤理润。昔言眼为石之病，此论不公吾有證。星辰在天珠在渊，此石睛光鸲鹆瑩。文字之祥吾敢颛，郑侯一见心拳拳。百年石交吾与汝，更有甚者吾当捐。儿曹旁观俱唧唧，儿曹莫痴翁岂失。郑侯自有无价珍，持献于人吾惴慄。愿侯珍研如所有，少时光芒须逼斗。会看落笔中书堂，却试玉堂挥翰手。"}