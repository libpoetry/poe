{"id":"687266","title":"留别吴鹿友中丞","dynasty":"明","author":"孙传庭","text":"自是英雄别，那禁倍黯然。云霄空道路，天地正风烟。落日干戈外，孤城鼓角边。此时分手去，不独怅离筵。已为苍生病，仍成社稷功。伏床亲草檄，裹药自临戎。毳帐连宵北，衮衣信宿东。岘山碑可续，堕泪古今同。正切安危倚，胡兴归去情。道看八座浅，官较一邱轻。鸾凤惟应隐，虎狼未是横。怜余不解事，叱驭一何营。自傍西溪隐，蹉跎十载馀。非能轻好爵，聊以爱吾庐。愁有堪呼酒，穷多未著书。时名谁复问，知己意何如。"}