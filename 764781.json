{"id":"764781","title":"金缕曲  澹人江村图","dynasty":"清","author":"严绳孙","text":"秋色萦怀抱。正缄来、房山新绘，江村缥渺。甲帐前头供奉客，尽日亲承天笑。算纵有、长林丰草。除是功成头并白，赐明湖、一曲容归老。见卵计，笑君早。绿杨踠地平桥小。问丹青、枫江转处，阿谁归棹。万事后人吾分定，此计合教先了。待重见、浊醪相劳。七十二峰湖上路，隔姚江、烟雨无多少。眼底事，海鸥鸟。"}