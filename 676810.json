{"id":"676810","title":"邺下赠吴山人闻官军与倭战不利","dynasty":"明","author":"卢楠","text":"慷慨燕市歌，萧萧易水风。至今多感激，常摧壮士衷。邺中逢吾子，正值风尘里。剑歌为尔开，一语肝胆是。西北戎马喧，东南海水翻。尔我俱草莽，谁能期报恩。白马河上驰，翩翩欲何为。三军气已死，主将无复知。君有鲁连箭，赤羽不肯见。请为约矢书，一解聊城战。"}