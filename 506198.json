{"id":"506198","title":"南溪夜饮醉歌行","dynasty":"明","author":"周是修","text":"南溪之水清且甘，酿酒饮少辄为酣。君家今夜设华宴，明月正照山前庵。佳人狎坐发清唱，起舞牵衣不相放。锦袍无惜湿淋漓，玉盌唯催气豪宕。峨嵋亭子今不存，习家池馆亦无闻。骑鲸倒载千古事，此时之乐宜同论。人生嘉会难屡得，且饮如渑对明月。穷通于我果何哉，出门一笑天地阔。"}