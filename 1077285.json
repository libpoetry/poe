{"id":"1077285","title":"读韩偓诗并记有感 其一","dynasty":"宋","author":"李纲","text":"唐室昔不竞，天纲遂陵迟。阉竖擅朝政，奸雄肆觎窥。天子遭迫胁，翠盖蒙尘飞。矢石集黄屋，四郊皆鼓鼙。群凶虽殄灭，国命亦已移。韩子司翰苑，实被昭宗知。忠言虽屡贡，颠厦诚难支。谪官旅南土，召复不敢归。当时白马驿，从横卿相尸。投之浊流中，至今耆旧悲。夫子乃幸免，祸福良难期。假道寓沙阳，空门知所依。虽踰二百载，犹传赠僧诗。邑令真好事，作记刊丰碑。文辞虽浅陋，事实颇可追。读之三叹息，吊古情悽洏。寄声藏去者，擅有将奚为。"}