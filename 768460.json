{"id":"768460","title":"八归 送山农归云间","dynasty":"清","author":"李良年","text":"荼蘼雪绽，楝花风近，春才剩一旬耳。荒程折尽东西柳，见说九峰归客，又催行李。驿草裙腰沙外冷，绕几曲、带愁烟水。还记否、听雨床连，约我坐船尾。试看吹绵野店，落红亭堠，多少匆匆游子。芒鞋渐懒，青蓑白舫，商略五湖闲事。念前期暗负，别后朱颜易憔悴。输此去、采茶僧径，烧笋山家，人在绿阴里。"}