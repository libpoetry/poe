{"id":"108773","title":"次韵文潜同游王舍人园","dynasty":"宋代","author":"黄庭坚","text":"移竹淇园下，买花洛水阳。风烟二十年，花竹可迷藏。九衢流车马，相值各匆忙。岂有道边宅，静居如宝坊。幅巾延客酒，妙歌小红裳。主人有班缀，衣拂御炉香。常恐鷤鴂鸣，百草为不芳。故作龟曳尾，颇深漆园方。初开蜗牛庐，中置师子床。买田宛丘间，江汉起滥觞。今此百亩宫，冬温夏清凉。身闲阅世故，宇静发天光。安肯声利场，牵黄臂老苍。张侯笔瑞世，三秀丽斋房。作诗盛推赏，明珠计斛量。扫花坐晚吹，妙语益难忘。重游樊素病，捧心不能妆。来日犹可追，听我歌楚狂。"}