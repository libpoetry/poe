{"id":"452583","title":"霜花腴 夜饮听粤伶陈慧娴旧曲","dynasty":"当代","author":"钱之江","text":"素弦乍拂，动苦吟，孤檠夜语曾谙。声起云迟，曲终人散，江天鹄影空涵。故怀久缄。二十年，都付僧谈。听清商，还绕空梁，问君真解赋香奁。飞阁坐追驰景，甚劳生密勿，又理征衫。哀乐能言，浮沈无据，尊前细雪吹檐。叹之再三。为旧容，凋谢优昙。念知音，立尽重阶，此心何以堪。"}