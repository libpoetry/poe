{"id":"696873","title":"宫词","dynasty":"明","author":"姚绶","text":"露下閒阶华月明，相呼女伴作双行。归来小院閒相语，几度庭闱梦不成。不敢殷勤拜露香，满衣凉月动辉光。初时被选同年者，已有升居在绣房。准拟明当直晓班，巧随新样学宫鬟。笑渠鸱吻东边月，也作西楼子夜弯。莫打流莺宫树阴，鸟中惟此凤韶音。时时啼向房栊近，免得春愁上妾心。"}