{"id":"1113899","title":"送陈尉别二首","dynasty":"宋","author":"李吕","text":"奕世雄题雁塔名，于今父子自师生。词场鱼贯真无敌，庆事蝉联尽有声。雅兴莫追吴市隐，横飞端继紫微明。从来患盗惊邻里，且喜三年鼓不鸣。试吏谁云百寮底，长材元是万夫雄。锥刀垄断焉能较，泾渭区分独至公。顾我每惭天下拙，辱君见许古人风。明年还忆蓬蒿径，身在瀛洲雨露中。"}