{"id":"1121033","title":"食枣有感二首","dynasty":"宋","author":"岳珂","text":"百果随时效岁功，枣槃亦复荐年丰。柔柯低带随风绿，纂实骈随映日红。闻说桃梨堪絜大，颇怀齐鲁久为戎。忧时把玩还惊叹，莫咏豳风咏北风。硕枣名亭此地传，况逢新摘正芳鲜。栗投聊寓孤臣报，瓜实初无小史缘。只合赤心思待敌，岂容白手觊延年。楼兰可斩平生志，欲和安期觅剑仙。"}