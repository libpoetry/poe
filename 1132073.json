{"id":"1132073","title":"哭瓢饮陈子在","dynasty":"宋","author":"薛嵎","text":"案头萤火散，惆怅夜吟魂。路暗重泉迥，堂空半影存。命无藜藿富，书独鬼神尊。猿鹤声声怨，愁人不可言。蝉蜕尘埃外，闲身乐未涯。山林天岂靳，脩短数难移。吟砚谁濡墨，空瓢想挂枝。深衣古贤貌，犹觊梦来时。每恨去城远，番番语别难。论交置疏数，尽醉就团栾。事往遽成感，松彫不待寒。尚馀亲翰墨，收泪再三看。寝食难忘置，心怀故友情。花枝封蜡寄，诗递出门迎。忍听偏亲哭，相期嗣子成。乘除理终定，人事未容轻。"}