{"id":"349660","title":"摸鱼儿·从军","dynasty":"清代","author":"曾廉","text":"倚苍岩、侧身天地，茫茫知在何处。飞书草檄邹枚尽，谁使阿瞒头愈。从军去。凭好手、长裙裂坏还为裤。鏖糟尽吐。尽摩垒狂呼，纵横决荡，豪气溢眉宇。军书在，谁是巾车主簿。携儿空说如虎。桃人茅马纷纷出，到处灵旗社鼓。君看取。灯火夜、神祠巫觋工歌舞。关河又阻。只寂寞长年，轻舟莫去，江上问黄祖。"}