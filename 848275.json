{"id":"848275","title":"积善堂诗","dynasty":"宋","author":"晁冲之","text":"星次朝当赦，龙符夜改元。忽传优老诏，周及庶臣门。细札颁殊礼，陪封锡异恩。大酺堪一笑，束帛不须论。缅想吾宗盛，恭惟母德尊。孝忠兼仲子，辞翰竞诸孙。掖诰金鸾润，宫衣翠翟温。万钱宾客贺，五色帝王言。谖草开新夏，蟠桃属旧樽。曲迎团扇度，舞接綵衣翻。冰下看鱼尾，霜边见笋根。英声彤管在，绘事画屏存。有客依同姓，逢人问故园。淹留惊伏腊，俛仰愧晨昏。西望浮云合，巾车拟载奔。"}