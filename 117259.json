{"id":"117259","title":"四月望日自孝悌坊迁冠盖孙氏第","dynasty":"宋代","author":"张耒","text":"青芜满古城，白日照大泽。街荒鸡犬闹，市远喧哄寂。中有腾腾者，淮阳四年客。坐偷太仓粟，稳睡而饱食。平生愿陈力，衰老困逼迫。何曾一可意，但有百无益。偷安浅夫志，苟且志士惜。穷通有天理，誓不安苟得。朱阳方肇序，春去无辙迹。怅此复几时，抚事三叹息。"}