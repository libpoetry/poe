{"id":"894524","title":"季秋晓出题山光寺","dynasty":"宋","author":"宋庠","text":"旦夕人语喧，汎舟北城曲。十里望禅刹，飘若尘外躅。是日秋宇高，清辉澹晨旭。林风唱残蜩，泽稗下饥鹄。野实迎露黄，川芜傲霜绿。循涯得微径，舍楫步幽麓。佛寺讶靓深，僧庐互重复。山气导真想，天香洗烦欲。嗟余秉微尚，丘壑返初服。失计蹈尘嚣，虚名玷缨毂。妄排金马门，谬草紫泥牍。温省专慎辞，中阶佐调餗。器偏固自倾，绠短良难续。何言一麾出，尚参九州牧。恩深无后疵，颜腼有馀恧。孔训惩惮改，羲爻许频复。朅来清净区，冀脱泥涂辱。醉象或可调，藩羝悔前触。万缘自我空，至道非外勖。聊谨三载期，吾得事栖伏。"}