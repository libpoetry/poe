{"id":"944061","title":"粉水行","dynasty":"宋","author":"陈造","text":"散解溪纡福溪直，两山空中泻清激。潴渟壅建几千家，邀入中田作膏液。馀流复合古城东，末世尚奏铅华功。定名粉水自谁始，水神有灵当热中。去年龟纹布溪底，房民倒垂忧死徙。今年活活夜继晨，渌涨稻禾三百里。此溪今昨殊亏盈，郡民即溪岐死生。天设地施禹疏凿，世人盍亦求其情。古来名实为宾主，两溪厚农非小补。但令旄孺无饥羸，安用女子相夸诩。"}