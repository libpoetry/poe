{"id":"522942","title":"酬伊阳殷明府追忆见寄","dynasty":"明","author":"李梦阳","text":"弱龄负奇节，志欲凌海岳。白马金陵来，游戏宛与洛。出从七贵饮，醉调五侯谑。妍华不见售，谗巧思爱夺。凉风卷团扇，世路随飞藿。谪居宰山邑，颇喜占名郭。川岭郁森秀，烟云日喷薄。况当素秋霁，清霜扫天末。龙门既疏峻，伊水复澄豁。启牖眺飞泉，据案望岑崿。独抚岩中琴，遥枉汴上作。怀贤谅在兹，感旧但如昨。徒然伫王凫，未果偕缑鹤。终期谢纷坱，携手向嵩岳。"}