{"id":"1242320","title":"兰陵王 其一 春日寄钱塘诸友","dynasty":"元末明初","author":"邵亨贞","text":"旧时月。曾照河桥夜别。秋千下、花露染衣，倚马相看动愁绝。登临黯望彻。思落吴山万叠。江村路，春水乍生，南浦迢迢恨难越。匆匆换时节。怪驿未缄鳞，残柳成列。平湖入梦情犹切。嗟乐事长在，壮游都误，酣歌迷舞兴未歇。耿前恨休说。凄咽。乱愁结。记诗满花笺，歌唤桃叶。琵琶水面今谁拨。但碧槛长倚，楚蓠空撷。相思难寄，待更把，断柳折。"}