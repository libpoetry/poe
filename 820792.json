{"id":"820792","title":"徵招 颐盦招饮，出建茶名雪梨者供客。味之清绝，意有所触，漫填是解","dynasty":"清末近现代初","author":"郭则沄","text":"冰瓯悄写东阑韵，花前暗添清思。莫是梦中云，被瓶笙扶起。溶溶仙影里，怕重泛、玉妃残泪。忆著乡山，一枝春到，客愁销未。深院碾香尘，银瓶畔、还疑个侬芳字。浅渴尽难禁，况离边馀味。嵰山归梦殢，只团月、伴人无睡。待纤手、点向东风，定楚魂如醉。"}