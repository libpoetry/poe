{"id":"1248353","title":"送季思文教谕考艺还东阳","dynasty":"元末明初","author":"王彝","text":"素着处士服，今冠博士冠。县官亲劝驾，接武青云端。慷慨赴阙下，长揖见天官。胸中有武库，光怪森可观。写作一卷书，字字骞祥■。魁名压众士，金华竞巑岏。天官列姓氏，谓可贡金銮。君闻再三辞，恬退人所难。缙绅有如此，谁复诮儒酸。我时与之游，握手露肺肝。振衣石城下，六月大江寒。一饮江中水，古心烂银盘。载吊凤皇址，稍宽秦淮湍。次第览形胜，龙虎相踞蟠。忽得县官书，殷勤问平安。且言两月来，诸生候归鞍。教席久虚倚，萧条尘满箪。䫁君早旋旆，旅邸重加餐。咿咿读书竟，翛然臂生翰。翻身别我去，修途出层峦。到县及新爽，秋雨槐花残。父老见君拜，相见有余欢。从兹少徭役，黎首肌肤完。子弟各饱食，书声喧夜阑。人才日如林，时清冠自弹。临岐惨将别，且复立江干。胥会良有期，叹息赠猗兰。"}