{"id":"253461","title":"咏水碓·世人多机心","dynasty":"金朝","author":"王寂","text":"世人多机心，技巧变淳古。水碓谁始有，石臼而木杵。决流注其尾，尾抑首自举。其法如权衡，轻重司仰俯。浮沈刻漏箭，动息记里鼓。木牛转刍粟，摽弓殪貔虎。碾碓出一律，桔槔何足数。我昔居村落，升合给爨釜。晨吹课婢仆，茧足辞艰苦。是时此未识，自笑愚且鲁。细思乃诡道，抱瓮应不取。文公圬者传，信矣无浪语。食焉怠其事，殃祸尝因睹。耕锄沥汗血，犹水旱风雨。况尔饱无功，天意恐不与。"}