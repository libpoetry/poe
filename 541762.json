{"id":"541762","title":"邢州叙述三首 其二","dynasty":"明","author":"归有光","text":"鄣东馀二载，恪遵圣人经。雅志存教化，除娆去烦刑。门阑弛走卒，千人皆造庭。分遣每日旰，庭中无一人。沉冤出殊死，无盖尽群生。时有纵囚归，皆言赋役平。引纳壮健儿，誓之以丹青。萑苻多宿盗，擒斩为一清。馀粮栖陇亩，绝无犬吠惊。维以哀茕独，不能畏高明。睚眦生怨恚，憯甚镆铘兵。风雨日飘摇，拮据徒辛勤。涕泣西河守，古道竟无成！"}