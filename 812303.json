{"id":"812303","title":"久不得家书","dynasty":"清","author":"汤鹏","text":"鲜鲜踯躅花，得得栗留声。膝前四儿女，竞作嬉春行。焉知我心深，忧愁不可名。瘦妻拭几席，罗列酒与蔬。有酒我不饮，有疏我不茹。达旦我不寝，绕屋百匝趋。我自离父母，悲欢同谁道。岁月日已深，衣裳日已槁。骨奇行路难，诗富黄金少。至哉我父母，黄金非所祷。谁谓江海深，不知涕泪多。谁谓长安乐，愁思当奈何。长安多贵游，骏马横经过。晨朝铜龙门，夕醉玉山阿。可怜湖湘子，十日九不起。问我何所忧，问我何所喜。昨夜梦娟娟，尺素剖红鲤。觉后乃微茫，怆悢殊未已。忧喜两循环，故故回我肠。我怀不可诉，独坐增徊徨。"}