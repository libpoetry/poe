{"id":"751039","title":"后车厂歌","dynasty":"清","author":"劳乃宣","text":"晴峦抱丛薄，野水萦孤村。驱车荦确中，来款村肆门。坐中一老叟，白发垂缤纷。叩我来何方，问姓惊重陈。曩有劳委员，按事曾来存。今君与同族，彼是君何人。笑言我即是，狂喜如有神。大呼是天降，果是吾神君。吾村昔年狱，家家皆戴盆。鹰鹯一搏击，怨毒从兹伸。荏苒三十年，念诵今犹新。导我还其家，儿女罗饎餴。偕我陟林麓，指点鸿雪痕。峰岚犹蔼蔼，原隰犹畇畇。回首若梦境，惝恍移心魂。老者闻我来，重道当日恩。壮者闻我来，缅述儿时闻。杂遝话旧事，语拙情弥真。愧我德凉薄，得此殊不伦。此邦俗良厚，足可称里仁。愿言挈细弱，来结山家邻。为我求山田，叱犊耕春云。为我觅村舍，茅檐纳朝暾。呼儿学把耒，植杖观耔耘。晨炊饱脱粟，夕膳甘菜根。愿为童子师，执卷故业温。理乱不入耳，共作羲皇民。夕阳下西崦，我仆促返轮。幽栖坚后约，临别还谆谆。"}