{"id":"455468","title":"金缕曲才子张泽石昔赴朝参战被俘，然赤子之心不泯，拼死相争归国，后连遭迫害廿载。日前萍聚赠余战俘手记一书，读罢郁郁生感","dynasty":"当代","author":"张力夫","text":"世象真如海。总由他、云波谲诡，陆离光怪。水木清华园中客，忽困济州残霭。纵万死、归心未改。噩梦昏昏连噩梦，想为人做鬼都无奈。天上日，竟何在。飘萧鬓雪流年骇。记黄沙、断戈残镞，李陵兵败。但向河梁千回首，消减男儿气概。怅不尽、浮沉百代。自古英雄征战苦，累苍生饱受无端害。雨淅淅，落窗外。"}