{"id":"692592","title":"恭侍御游万岁山 万岁山","dynasty":"明","author":"杨荣","text":"翠巘巃嵷接上台，黄金为殿玉为台。葳蕤宝树含空秀，缥缈烟霞照日开。金露玉虹云外耸，方壶瀛岛海边来。圣皇岁岁宸游乐，百辟森森喜得陪。太液池深碧似苔，溶溶漾漾自西来。鱼翻翠藻嘘轻浪，鸟下青蒲绝点埃。影浸綵舟轻荡飏，光涵星斗自萦回。愿将一滴天瓢泻，散作甘霖遍九垓。瑶空涌出秀芙蓉，宝树参差近九重。波泛羽觞来玉涧，泉垂珠箔喷金龙。四时佳气浮丹阙，八表晴岚露碧峰。喜遇太平无事日，共沾雨露沐恩浓。金门曙日正瞳昽，白兔呈祥迥不同。远带霜华依凤阙，遥含月影出蟾宫。清标好傍瑶台上，素色偏宜玉殿中。自是太平多瑞应，愿祈圣寿效呼嵩。"}