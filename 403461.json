{"id":"403461","title":"高阳台 晚春","dynasty":"近现代末当代初","author":"刘蘅","text":"吐采连蜷，量痕几寸，花梢乍涌冰轮。丽绝宵光，流阴藓径都匀。青词曾写笺天字，向东皇、密意深陈。愿芳时、百卉千蕤，雨露恩均。相逢胜赏休孤负，况栏干红静，曲曲留人。酒酽歌沉。珠玑错落莺唇。玉箫唤醒韶年梦，爇熏炉、取次重温。盼蔷薇、尽意舒红，虽晚犹春。"}