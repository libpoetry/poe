{"id":"757180","title":"消息 度雁门关","dynasty":"清","author":"朱彝尊","text":"千里重关，凭谁踏遍，雁衔芦处？乱水滹沱，层霄冰雪，鸟道连勾注。画角吹愁，黄沙拂面，犹有行人来去。问长涂斜阳瘦马，又穿入，离亭树。猿臂将军，鸦见节度，说尽英雄难据。窃国真王，论功醉尉，世事都如许！有限春衣，无多山店，酹酒徒成虚语！垂杨老，东风不管，寸丝烟絮。"}