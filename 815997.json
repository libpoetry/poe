{"id":"815997","title":"虞美人  村居","dynasty":"清","author":"曹尔堪","text":"绿杨青草春生处，疑有高人住。芒鞋不惜破苍苔，为看弹棋日日倩筇来。依稀避世桃源僻，城市何曾识，茅庐也有客为邻。刚是半移耕叟半渔人。粉墙雨湿生青草，乳燕秋重老。鸭炉灰冷篆烟微，愁见碧纱如水乱萤飞。暮蝉不住吟疏柳，闲放弹筝手。空阶风尿一枝斜，偏是女儿花对断肠花。轻衫窄袖身材小，影向银灯好。珠歌劝饮度清圆，无奈尊前侍立暗生怜。牡丹亭榭花如绣，巧对红儿瘦。初开豆蔻尚含春，转是五更风雨会愁人。草堂修竹犹无恙，绿净溪痕涨。春来小雨课耰锄，闲向梅花香里读残书。邻家芳榭余烟草，红叶阶如扫。君恩肯许逐臣归，昨夜梦中先到旧渔矶。纸窗毳衲乌皮儿，石气凉于水。墙东避世惯寻僧，携得一枝邛杖过金陵。江潭衰柳黏霜薄，遥叹宫槐落。风波恶处度年华，凭著铁船湖海作生涯。"}