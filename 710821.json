{"id":"710821","title":"中秋后二日槎城同诸子登逍遥岩","dynasty":"明末清初","author":"张穆","text":"残暑未尽归，山气晓已肃。幽岩虽数登，恨负长居宿。去郊三里馀，幽兴不至独。出门行咏歌，凉风发芳郁。浅流落野花，疏籁动高木。山僧朴无营，榛莽争石菊。十年题藓中，隐约尚可读。陟高睇群峰，青削森若竹。河沿纳溪流，渔网映莎蓼。荒城烟火馀，不似当安隩。兵甲犹未宁，安能肆林麓。暂为世外欢，共得阔心目。兔影怜未亏，山头胜华屋。"}