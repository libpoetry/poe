{"id":"646581","title":"山居杂咏 其一","dynasty":"明","author":"法杲","text":"木叶落还穷，天风吹不歇。向夕启柴扉，绳床散凉月。纷纷霜薄衣，野火时明灭。爱月立溪桥，溪声寒决决。踏月只在山，看云不过岭。起灭总云云，往来唯并井。春老别花光，窗虚赠松影。世梦倘沉冥，自非莺唤醒。既非金石躯，浮生易延促。不及野草根，年年一回绿。东皋寒可怜，热焰摇春木。一片明霞光，斜阳在山麓。岩居岂偶然，所志从吾向。寒林白雾浓，何处炊烟扬。瞪目立溪桥，饥乌在头上。"}