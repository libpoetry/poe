{"id":"521538","title":"赋僮仆欢迎贺叔武尊人都宪致仕","dynasty":"明","author":"顾清","text":"陶令还家日，欢迎走仆僮。人间长见画，林下复添公。物色殊相近，遭逢夐不同。飞腾会明盛，扬历践昭融。苕水犹遗爱，横山早息戎。全归渠亦喜，远涉路何穷。指点桑榆茂，传观里巷空。挽衣参稚子，扶杖杂村翁。黄菊霜前约，青山雨后功。行藏自吾道，消息任天工。晚景看如此，皇恩信有终。丹青如解写，何羡洛城东。"}