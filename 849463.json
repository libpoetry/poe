{"id":"849463","title":"拟岘亭诗","dynasty":"宋","author":"马之纯","text":"吾县西岘峰，亭以拟岘名。尝见父老说，寺中有碑铭。昔晋殷仲文，作郡有政声。去而人思之，屐齿有馀荣。余闻诸老说，此事不可凭。臣子从弑逆，罪合五鼎烹。桓玄在荆州，世为晋公卿。一朝睨汉鼎，举兵向金陵。是时殷仲文，实守新安城。弃郡以从玄，惟欲事逆成。策命九锡文，未至先经营。桓楚既窃位，寝所地忽崩。仲文于此时，巧言如簧笙。其后玄事败，奔走向南荆。仲文忧不免，奉二后还京。叛晋复叛玄，鼠雀同偷生。寄奴后代晋，又欲居朝廷。出为东阳郡，怏怏无好情。尝览镜自照，不见头颅形。岂非从逆者，未诛先受刑。无忌牧荆州，仲文尝趋迎。便道不过府，无忌殊不平。言于宋武帝，此辈谋举兵。宋武尽族诛，流血几成坑。襄阳羊叔子，当世之豪英。不当拟其名，流传污吴宁。疑别一牧守，偶与同名称。此名若果然，山鬼怒非轻。缅想唐戴令，政声极铿鍧。曾有长源碑，在夫子庙庭。曷易曰戴岘，庶以慰编氓。称之名义当，兼可怡山灵。尝读晋宋书，抵掌气填膺。安得仍拟岘，千载愚民生。"}