{"id":"1227675","title":"送幻上人还高丽","dynasty":"元","author":"傅若金","text":"梵宇通辽海，僧居属弁韩。鳌依三藏立，龙近众香蟠。异域今为一，游方故不难。绣幢来日下，金刹满云端。世主多尊佛，沙弥总授官。衣传中土遍，锡挂上方寒。网树珠垂络，香株宝刻阑。况兹穷壮丽，知尔久盘桓。故国春频至，长途雪又残。风沙归寺远，岁月作程宽。日落经华表，天穷得翠峦。木杯过渡稳，莲座出波乾。暮雨鸣斋鼓，春风倚钓竿。诵经泉客听，传钵海神看。行住都如幻，虚空未足抟。路应归后忆，云向坐时观。紫极迷天乐，青霄隔露盘。如逢国王问，为说圣人安。"}