{"id":"1058991","title":"送李光道承事罢高邮酒官","dynasty":"宋","author":"邹浩","text":"豫章拂青冥，密荫覆百亩。初由拱把微，封植岁月久。大厦搜栋梁，匠者终见偶。甘井如车轮，千寻彻坤厚。畚锸非一朝，致力自培塿。河流涸生尘，源源独清浏。李子素绮纨，操约世莫诱。字画尤劲奇，往往过虞柳。当其求帖时，彷佛昔人呕。吾惟蜩翼知，岂暇恤众口。愿言举斯心，夙昔仁义薮。甘井与豫章，勿使擅所有。"}