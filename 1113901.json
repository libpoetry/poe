{"id":"1113901","title":"投赠钱侍郎端礼三篇","dynasty":"宋","author":"李吕","text":"人间富贵岂须论，三百年来积庆门。名纪太常高大父，气钟仁祖外曾孙。心存忠孝源流远，义薄云天色笑温。屈指前时功德辈，悠悠谁似典型存。仙风道骨本飘飘，万卷诗书乐一瓢。落笔云烟盘锦绣，满腔星斗绝尘嚣。悬知可使邦风美，岂但能令国计饶。四海徯公归致主，方今天子舜承尧。天地生成无用躯，青箱世业一愚儒。几同海上屠龙术，空守岩前待兔株。自信平生非木石，谁怜半世混泥涂。幸逢点铁为金手，乞与投身造化炉。"}