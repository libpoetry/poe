{"id":"279347","title":"花发沁园春·一春无佳日，拈此寄闷","dynasty":"现代","author":"周岸登","text":"困柳摧花，剪风丝雨，蹉跎郊外游兴。清明过却，殢酒悭诗，负了翠娇红靓。阴晴无定。春已在、酴醾芳径。更做弄、琴润香焦，夜篝熏透兰。酿出桐花冻。冷试春衫，黄鹂屡误三请。清尊破睡，锦字传歌，料峭琐窗笼暝。余寒犹劲。啼梦觉、扶酲难醒。恁饾饤、天气恹恹，不教人瘦谁肯。"}