{"id":"136266","title":"游简寂观·手把武夷竹","dynasty":"宋代","author":"白玉蟾","text":"手把武夷竹，江山满吾目。落花称意红，芳草无心绿。双涧泻翠璚，群山断苍玉。青林隐成帷，碧洞深如屋。烟锁花间猿，雨惊岩下鹿。药炉埋白云，丹井浸枯木。虎岫耸锦屏，龙湫喷银粟。晋人陆修静，於此曾卜筑。饥则饵嫩松，寒则披老槲。惠远同种莲，渊明共採菊。当年学阿弥，飞神到天竺。旧有晒药台，荆棘蔽幽谷。旧有朝元石，雾霭笼飞瀑。园桃晓猿攀，庭柏夜鹤宿。何人建琳宫，先生留宝躅。铁板时敲茶，铜钟晓唤粥。冠褐霭锵锵，车马来仆仆。巨壑有鱼飞，寒池足鸦浴。天高星斗寒，更深鬼神哭。到此风骨清，直欲骑黄鹄。"}