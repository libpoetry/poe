{"id":"1118468","title":"夏初湖村杂题八首","dynasty":"宋","author":"陆游","text":"市远村深客到稀，草堂终日掩柴扉。酿成新蜜蜂儿静，分尽残泥燕子归。嫩日轻风夏未深，曲廊倚杖得闲吟。地偏草茂无人迹，一对茭鸡下绿阴。寒泉自换菖蒲水，活火闲煎橄榄茶。自是闲人足闲趣，本无心学野僧家。日落溪南生暮烟，幅巾萧散立桥边。听残赛庙鼕鼕鼓，数尽归村只只船。胎发茸茸漆不如，夏初安健胜春初。双瞳懒看公卿面，却解灯前读细书。从来抵死爱湖山，敢料天教半世闲。杜曲桑麻虽苦薄，灞桥风雪如相关。幽禽两两已成巢，新竹森森渐放梢。稻垄作陂先蓄水，野堂防漏却添茅。门巷萧条长绿苔，经旬清坐罢传杯。曲生风味那忘得，少待吾家芍药开。"}