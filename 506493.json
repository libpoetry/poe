{"id":"506493","title":"华山吟送郭公绪之陕西佥宪","dynasty":"明","author":"王洪","text":"太华五千仞，削成周四方。夫容半天开，秀色何苍苍。而我昔游览，飘摇紫霓裳。云中过太白，雪下来温汤。浩歌醉新丰，拂袖梅花香。夜半历仙掌，长啸明星傍。鹤舞瑶树阴，月出云台凉。岩高银河近，天阔松风长。俯视六合间，洪河去茫茫。却借韩众鹿，西度岐山阳。高谈帝王略，欲钓蟠溪璜。别来二十载，事久情难忘。之子一何秀，孤英压众芳。劳持宪臣节，西行肃刑纲。鞍马纷照耀，交游仰辉光。身上五色衣，云霞护神羊。高堂振白笔，六月飞秋霜。鸡犬夜不惊，豺狼自摧藏。岂徒示崇高，璧立千丈强。名增古岳重，气与仁风扬。倘有冥世士，高卧烟霞乡。举手可引之，金阙同翱翔。去去勉勋业，永言赠新章。"}