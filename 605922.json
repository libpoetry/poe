{"id":"605922","title":"义犬行有序","dynasty":"明","author":"卢龙云","text":"犬马之私世所有，衔恩总缘豢养久。死生之际义所难，胡然得之丧家狗。吁嗟乎，白杨古冢空累累，不见声称及后来。丰碑长傍一抔土，题以义犬何奇哉。行如狗彘人羞比，留却芳名翻若此。贫贱相随未足嘉，临难守死节堪与。宿草荒阡掩秽骸，往来观者嗟未已。君不见鹄苍昔日美徐宫，礼锡君王称狗垄。又不见洛下传书慰陆机，亦留孤冢呼黄耳。古之葬者若论功，今之葬者彰其义。乾坤正气属斯人，平生恩爱与谁亲。一朝反眼不相识，羞对前丘义犬坟。"}