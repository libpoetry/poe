{"id":"758613","title":"迈陂塘","dynasty":"清","author":"吴藻","text":"问谁歌、青天蜀道，书生笔健能写。峨眉雪化岷江水，幅幅诗人图画。君看者，看翠劈双峰、剑阁连云挂。碧鸡试马。正红友春招，绿章夜奏，莫任海棠谢。奚童背，古锦一囊又卸。浣花笺纸无价。杜陵茅屋秋风冷，三峡词源长泻。游倦也，但听雨巴山，剪烛西窗话。鹅溪绢把。算家近蓬莱，梦回关塞，且乞镜湖假。"}