{"id":"807351","title":"凤凰台上忆吹箫  汤阴城外十里，丝杨夹堤互引，额以柳廊名极竛隽，词以纪之","dynasty":"清","author":"陈维崧","text":"淇水潺湲，爵台馺遝，中原泼火年光。渐汤阴城下，陈迹荒凉。一带丝杨蘸马，晴漪皱、宛转长廊。萦人处，轻阴轻暝，窨就鹅黄。思量。添些蝉韵，便一襟秋思，那让吾乡。记离离水驿，小小虫娘。白苧新裁春雪，凭肩处、柳外贪凉。中年也，情随飞絮，一样微茫。"}