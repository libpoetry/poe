{"id":"429832","title":"玉甫招集北海为展上巳余未至分均得富字","dynasty":"近现代","author":"黄浚","text":"春来未为迟，日见柳色富。归人梦江海，兀兀失芳昼。液池今斩新，丹漆及杗廇。可怜长安城，遗此一水旧。风埃不到地，闻有觞咏又。朝官虽屡祓，终窭岂相救。和论观河面，精性乃俱皱。君言迦音阁，山木昔自寇。死生信难一，当遣封树茂。故人澈泉惠，使我叹邂逅。仰观日月速，俯谛情语厚。翻然思长遨，坐窗令人瘦。"}