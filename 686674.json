{"id":"686674","title":"送客登楼","dynasty":"明","author":"边贡","text":"名楼遥对远山开，不是寻常避暑来。座上风流浑笑语，城中幽胜几池台。鸣蜩嘒嘒还青柳，返照盈盈且绿苔。共说庙堂虚席待，别筵休惜共深杯。上客离筵未易开，请期先上假山来。林收宿雨回芳苑，水抱晴云映古台。雅望即须归紫阁，行踪聊尔寄荒苔。舟中好著千秋鉴，一献君王万寿杯。"}