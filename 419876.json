{"id":"419876","title":"翠楼吟 怀花近楼主","dynasty":"近现代","author":"邓潜","text":"柳线穿烟，榆钱撒地，春心欲向谁诉。高楼凝望久，念花近孤吟臣甫。和愁凭处。怕压损阑干，抛将愁去。愁如故。夕阳西落，大江东注。尺素。休怪生疏。有片时千里，梦云飞度。絮谈身世事，问燕姞徵兰曾否。无端惊寤。又望帝鹃啼，尧年鹤语春申浦。隔朝明月，照人凄楚。"}