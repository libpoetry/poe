{"id":"684712","title":"病中述怀十首","dynasty":"明","author":"王绅","text":"人身配两仪，至和乃无愆。运行一差忒，百疾从兹缠。智人善保养，调摄归本然。曰予昧斯理，情欲不自宣。内感仍外伤，水火相凝煎。形神几巳离，荣卫失其源。匪藉汤剂勋，胡能苟偷安。誓将更生日，保身如临渊。上以奉遗体，下以全天年。负痾己逾月，今晨觉少康。稍兴临古镜，颓颜忽半苍。灼彼东篱菊，依依傲寒霜。虽然质柔弱，晚节犹含芳。此身胡不如，抚己成慨慷。人生匪金石，盛衰固其常。但得保其真，荣悴非所伤。炉烟飏微熏，檐花散馀馥。身閒心自清，病可神始足。矫首对金门，怡情陶玉烛。至人澹无为，惩忿仍窒欲。斯民囿泰和，熙熙臻百福。微臣负末艺，浮辞厌人目。每承恩宠加，清光日回瞩。蜂蚁识天伦，葵藿倾朝旭。徒有眷眷心，时效华封祝。端坐一室内，默参玄化机。玉宇正寥廓，金飙亦凄其。寒暑互来往，晨兴聿授衣。人生百年中，谅非金石姿。乃欲图不朽，弗修竟何为。齐侯马千驷，颜子恒抱饥。孰知千载后，嗷嗷纷是非。西风从何来，远递庭叶至。飘飘飒有声，来向书窗坠。景物易转迁，时序忽己异。羁客念故乡，中夜不成寐。仰睇河汉明，俯闻鸿雁唳。翩然逸兴举，恨无凌风翅。去古日己远，淳风日以漓。人情善诞幻，去就浮云驰。彼欲憸险子，出没神鬼奇。炎凉随势附，朱粉从心施。一朝冥机至，反成拙与痴。于皇赋明命，顾諟常在斯。不闻圣有训，居易以俟之。慇勤谢天君，为我慎操持。灵龟本多寿，乃为人所戕。蜉蝤最微弱，朝夕寄存亡。修短归大化，畴其较彭殇。君子贵修持，夕惕以自强。毋为累形役，扰扰徒敝伤。金张极盛丽，回首如爝光。黄宪苦清修，人以亚圣方。富贵果何物，当图身后芳。伊尹耕莘野，志在康斯民。孔明卧隆中，所怀务经纶。玄造生贤圣，拯彼愚与昏。观其立勋业，万世光炳燉。伊人久己逝，斯道幸未湮。畴能继其踵，后来寂无闻。但见夸毗子，恬然忘本真。捷捷负才慧，区区周自身。要显患得失，草莽忧贱贫。胡不徇所务，成功追古人。玄冥一司令，万植皆归根。惟彼篱下草，荄叶自芸芸。洪造匪有私，天意含至仁。故兹肃杀日，生意犹斯存。达人悟玄妙，体物思脩身。岂谓造次顷，敢使德不纯。卓哉无极翁，襟怀盎阳春。庭草故不除，於以观天真。徜徉衡门里，积疢颇以安。药石有时亲，尘俗不我干。虽忻神虑得，且畏时序迁。扶惫挟黄卷，幸见孔与颜。沉吟北窗下，高睨太古前。旷怀隘宇宙，浩气凌云烟。何以解蕴抱，奈此酒量悭。持觞纵不饮，对之亦陶然。"}