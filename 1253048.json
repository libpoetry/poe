{"id":"1253048","title":"寒夜谣","dynasty":"元末明初","author":"刘基","text":"良夜悠悠，星河满天。风吹窗棂，声如管弦。无酒可饮，寒不能眠。枯肠饥鸣，百虑交煎。人生一世，不满百年。寤寐怀思，曷维其然。内省不疚，有愧圣贤。今夕何夕，岁聿其徂。草木凋落，山川萦纡。瞻彼鸿雁，拂翼天衢。雍雍和鸣，载悠载徐。虽无羽翰，心与之俱。华月出云，青镫在隅。歌以写怀，云何其旴。"}