{"id":"964389","title":"戏用迈韵呈吴傅朋兼简梁宏父向巨原","dynasty":"宋","author":"洪皓","text":"忧患二毛侵，目睫亦毵毵。篇什弃置久，遑暇阅龙龛。吴侯主诗盟，欲从靳如骖。古风风格老，叙事若绮谈。宦情既淡薄，世故应饱谙。置驿复郑庄，好奇过岑参。优游聊卒岁，俛仰自无惭。近取忘年友，得一乃分三。梁向竞爽姿，迈也恐不堪。辄持水中蒲，拟并浦上楠。诸公不鄙夷，细流纳江潭。有酒必唤饮，分题许同探。向子忽话别，寒霜万岭含。千里足勿惮，一行心亦甘。青冥定特达，高贤上所贪。江头春色回，和气已醺酣。伊郁思陶写，故人居巷南。"}