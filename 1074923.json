{"id":"1074923","title":"饮沈都曹家梅花下","dynasty":"宋","author":"周紫芝","text":"去年夜走山百盘，山中飞雪朝漫漫。不知春向梦中尽，更有梅花醉后看。今年冬温寒力软，春入梅梢已堪剪。插花重饮故人樽，犹得一枝供细撚。岂知丛棘避戈鋋，还对粉香惊婉娈。花前楚客狂欲颠，月下吴牛空自喘。明年尚恐贼连营，零落肯教花满眼。只今犹可醉馀香，杯行到君莫嫌满。"}