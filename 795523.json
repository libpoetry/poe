{"id":"795523","title":"探春慢 河豚","dynasty":"清","author":"吴皎临","text":"鲞鹤嫌肥，鲥羹欠脆，江豚未许同族。巧配雌雄，常容妾媵，不仅双双比目。半七西施乳，休忘记、沼吴心毒。厨娘仔细调羹，莫听粉郎催促。命薄说教拚了，恁下箸又停，几遍猜惑。灶扫媒尘，盆倾豆水，更验红丝钗足。黯黯江洲外，问几寸、芦芽抽绿。斟得春醪，重歌摸鱼儿曲。"}