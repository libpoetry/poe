{"id":"814544","title":"台南竹枝词","dynasty":"清","author":"罗大佑","text":"鹿耳真天险，波涛无日无。春残风信转，沙涌更何如。布谷催耕早，嘉禾熟麦秋。入冬仍秀实，一岁两丰收。城西歌舞场，当门皆艳妆。何因矜黑齿，镇日嚼槟榔。城启牛车入，归时趁晚霞。祇防逢狭路，争道互喧哗。蜥蝪本无声，遍缘四壁鸣。宵深闻嘎嘎，翻讶鸟支更。怪尔缗蛮鸟，笼来别有情。画眉眉不画，无乃负虚名。"}