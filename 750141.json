{"id":"750141","title":"延平军营书所见","dynasty":"清","author":"郭式昌","text":"阵云阴阴作愁绝，东溪一夜溪流赤。滩头石碎挂死人，死人多于滩头石。我来维舟延福门，路旁纷纷走避贼。中有一老哭且行，鲜血新疮在右额。自言家近幔亭峰，庐井年年习兵革。红巾三度入闽关，九曲溪山遍荆棘。今年无贼有戍兵，妻子流亡归暂息。谁知将军率虎狼，葛伯先夺耕夫食。乱军纵火焚山庄，牛羊鸡犬皆烹磔。君看溪边流死人，尽死官军非死贼。"}