{"id":"602325","title":"齐地久旱途有迁民膏雨既沾草木欣畅和时运四章以谕迁者","dynasty":"明","author":"陈履","text":"天降时雨，亦既崇朝。彼黍油油，秀色盈郊。为尔百室，稽首玄霄。愿言自今，载膏尔苗。四野欲枯，一雨如濯。欣欣农人，妇子相瞩。忧怀以蠲，生计聊足。庶几有秋，室家胥乐。河流荡荡，沛如清沂。雨泽沾足，田园应归。尔舟遄返，尔锄亟挥。毋远乡土，悔不可追。苍苍有生，乐在园庐。天时暂愆，尔行焉如。一失桑梓，杳如蓬壶。吾言匪啖，尔则听余。"}