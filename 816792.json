{"id":"816792","title":"过瑞洪","dynasty":"清","author":"蒋士铨","text":"记得韩康卖药街，袁公门巷掩荆柴。瓦镫照字教儿读，败絮围身卧母怀。船泊檐牙糠作饭，鱼生床角灶沈蛙。六年往事堪回忆，只有残碑宿草埋。三龄栖托八龄归，墓祭深惭报礼微。奉母何曾陈鼎俎，衔哀今已脱麻衣。九原酬德心无尽，双敕貤封愿敢违。空剩儿时两行泪，重来兼恸失慈帏。"}