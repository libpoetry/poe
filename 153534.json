{"id":"153534","title":"予既赋金貂亭诗巽伯求益不已偶得名酒连饮辄","dynasty":"宋代","author":"苏泂","text":"君不见陈留阮籍字嗣宗，竹林贤者渠称雄。登山临水辄经日，竟用酣饮全其躬。谓浑汝不得复尔，独善犹子曰仲容。以其任达似叔父，气压道北空多铜。宗人共集作圜坐，酌以大斗飞金钟。著言君子处域内，何异群虱居裈中。形骸忽忘置不问，岂复上欲图三公。古来贤达类若此，刘伶毕卓非凡庸。陶潜数酌宦情远，李白一斗诗情通。彼胡不醒匪不智，智在意表言难穷。共惟遥集乃咸嗣，是饮三代传家风。五马渡江一马龙，事未几见嗟江东。就家拜爵下车去，摇手温峤吾谁从。京尹非才固所愿，青山听入明招终。所亲相顾数在念，谓方醉耳何其聪。孙为知几翁远识，信使日月垂虚空。山林钟鼎不两立，珥貂著屐将无同。解之换酒亦不恶，蜡以盛足诚为工。古来醉人醉亦醒，后之醒者醒而聋。作亭缥缈山水胜，曳杖扶疏烟雨蒙。长江为杯斗为杓，一饮天地生春红，持杯却酹我遥集，籍咸坟土俱蒿逢。步兵常侍本何物，目送千古归飞鸿。我今与子生并世，得不痛沃崔嵬胸。只看祖家当时所馀两小簏，其视吴屐相去何啻亿万千千重。"}