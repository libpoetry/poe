{"id":"1104812","title":"为师席李上舍去智寿四首","dynasty":"宋","author":"卫泾","text":"当时骑气拥函关，奕代清才擅谪仙。鼻祖婵嫣有馀庆，至今名世更生贤。屡将大手占伦魁，槐市英声早四驰。肯与鳣鲂争尺水，鹍鹏行矣化天池。道义须知耐岁寒，论心还喜臭如兰。龙鳞幸许同攀附，乞与春风借羽翰。美景良辰幸与同，瓣香聊以祝南丰。它年妙斡洪钧手，尽纳群生寿域中。"}