{"id":"720976","title":"和白沙","dynasty":"明末清初","author":"王夫之","text":"胡不思身巳有身，桃花柳絮各当春。归除共算三辰日，截续无差上古人。拔地雷声惊笋梦，弥天雨色养花神。他时午夜青天月，恰好金波片影真。粥饭终朝剧可怜，无心丛里有心天。髑髅不爽元生意，枯槁翻新看火然。莫撇孤清求鸟径，已知实际历长年。分明饶有中和用，不但虚悬未发前。问天无意更枯蓍，不道忘情胜马龟。蒙叟梦中真蛱蝶，柴桑枕上自轩羲。汀洲杜若香原在，海上蓬莱路不疑。欲起江门向今日，藤蓑珍重钓珊枝。百尺峰头泛铁船，情知到我却无缘。遥飞青鸟知难致，当顶金乌不易迁。一线自循芳草路，双趺直上蜃楼巅。劳劳终日心閒极，池上琴尊笑乐天。"}