{"id":"197991","title":"调李教授·君不见屈平放逐南辞楚","dynasty":"宋代","author":"李复","text":"君不见屈平放逐南辞楚，憔悴行吟并江浦。一闻鼓枻笑独醒，搔首低回愧渔父。又不见渊明鼓泽投簪缨，退隐衡门依五柳。凝尘满匣不鸣弦，头上接{上四下离}亲漉酒。尔后寥寥几百年，醉乡途路隔云烟。空看青鉴悲毛发，不向芳尊问圣贤。天边酒星叹寂寞，太白相逢发嘲谑。悲风苦雾动星愁，欲恼寒蟾对杯酌。舞袖低回双鶂退，曾忆婆娑拂仙桂。云间月下两茫然，牢落江山无胜气。星星今古梦中身，巧力争求身后名。卫鹤莫矜轩冕贵，鲁鶋曾见鼓钟惊。园林昨夜春风满，待得花开春已半。流莺才怨晓红飞，布谷已催秋种晚。藻间养子碧鱼肥，石上拳牙紫蕨齐。柳下惊逢金騕褭，花深闻唱白铜鞮。须知向眼光阴好，忍困饥肠守枯槁。明年虽见旧花开，却恐花枝笑人老。终南紫翠倚天高，渭水东流入海潮。水去不回山不改，茫茫曾历几昏朝。君看旷达是刘伶，宠辱冥心过一生。枕麹潄醪方自得，任从耳畔发雷霆。"}