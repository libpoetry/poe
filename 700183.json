{"id":"700183","title":"出郭","dynasty":"明","author":"顾清","text":"出郭频瞻尺五天，雨馀云物更清妍。楼高紫凤中天见，山跃青龙到海旋。香径细寻芳草入，酒帘低傍绿杨悬。微官自笑成何事，閒过东风又一年。好景城南四月天，游人容冶百花妍。红惊小辇流莺起，绿衬阳坡细马旋。风里游丝晴自袅，雨馀新月晚初悬。春光容易空抛却，频倒芳樽莫问年。"}