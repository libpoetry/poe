{"id":"1118051","title":"老甚自咏二首","dynasty":"宋","author":"陆游","text":"残年真欲数期颐，一事无营饱即嬉。身入儿童斗草社，心如太古结绳时。腾腾不许诸人会，兀兀从嘲老子痴。亦莫城中买盐酪，菜羹有味淡方知。羡生常笑古人痴，俯仰那知迫耄期。镜里鬓无添白处，尊前颜有暂丹时。客瞋终岁常称疾，儿讶经旬懒赋诗。枉却愁过强健日，身闲何往不熙熙。"}