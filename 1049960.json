{"id":"1049960","title":"合肥李天贶朝请招钟离公序中散吴渊卿长官洎予同饮家园怀疏阁","dynasty":"宋","author":"郭祥正","text":"一阁横空连野水，久客归来洗双耳。二疏虽解散黄金，家园未必临清泚。坐见纷纷烟雨入，千里潇湘画图湿。鱼鸟相忘蒲荇深，两岸桃花为春泣。钟离辞荣已三品，吴令早休今八十。我亦弃官姑孰闲，邂逅相过手重执。阁前旋解青板船，呼童移棹选清渊。四人白发笑且饮，岸人疑是商山仙。亦如贺监在东吴，醉下山阴弄镜湖。月色莲香迷近远，且要李白骑鲸鱼。古人今人乐如此，出处无瑕傲生死。君不见功成不退人，重著蓝衫脱金紫。"}