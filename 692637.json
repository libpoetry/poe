{"id":"692637","title":"自警八首","dynasty":"明","author":"杨起元","text":"猛省吾忧那可宽，仅从弥月对君欢。沉疴始蓄三年艾，萌糵犹寻十日寒。朱火炽然秋顿改，玄冥瞥尔岁将残。兴言欲藉同心力，一拟挥戈日未阑。天地生人果有初，眼前无欠亦无馀。六经本是吾家籍，大学原非孔氏书。莫把陈编求影响，须从感应契鸢鱼。此鞭不着应难到，珍重良朋念日居。愿学由来的有传，吾今安敢负前贤。为山只合无亏篑，弃井多因未及泉。利欲久拌遗俗累，身心真畏愧苍天。试看列国栖栖者，岂得凝神便晏然。宇宙群生各自成，何须思虑苦萦萦。性通形色原无外，诚合天人为有明。漫笑玄宗称绝学，休排禅教说无情。请君试把中庸会，何事笃恭天下平。克复为仁不易裁，真机浑似地中雷。幽阴魑魅即时尽，端正乾坤一旦开。好把图书看论语，莫将原宪作颜回。天根月窟缘何事，可是尧夫亦到来。为学休将奇特观，夜须眠睡昼须餐。但图会里订盟约，不要门前竖刹竿。荡荡平平皇极理，明明白白善心端。画蛇只恐仍添脚，前辈应须尽手看。天道惟诚不用疑，却须人道始诚之。欲由人道归天道，应使先知觉后知。赤子良知原不虑，圣人中道即何思。此机日用人人是，认得真时更是谁。识得真心不用澄，习心封固却多层。求方谁误医无妄，知过无忧寡未能。眼里岂容金石屑，心头难挂是非藤。请君内照时时省，若也方人是病徵。"}