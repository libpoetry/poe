{"id":"697943","title":"鸠逐妇二首","dynasty":"明","author":"胡奎","text":"朝呼晴，暮呼雨。晴即相求雨相离，相求何喜离何怒。离合如关喜怒中，青天长愿日轮红。不见鸳鸯河水上，一生交颈无惆怅。屋头桑子红纂纂，一双饮啄桑阴煖。绣颈斑斑相颉颃，此时不道恩情短。春云淡荡生朝阴，尔雄聒聒啼高林。岂意相呼即相逐，可怜同宿不同心。嗟尔孤雌向何处，裴回□忍他枝去。早识长情不见疑，托巢栖傍朝阳树。桑叶阴阴日当午，桑下声声鸠逐妇。喜即相呼怒即离，轻薄恩情付晴雨。恨尔不见双鸳鸯，一双头白在回塘。"}