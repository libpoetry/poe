{"id":"1250647","title":"和苏编修㳺东明山诗","dynasty":"元末明初","author":"宋濂","text":"东明胜槩实佳哉，图画天然八面开。云影入帘纷似絮，峦光染袂绿于苔。学书犹忆临池写，采药曾经带雨栽。祗为鱼龙期变化，致令猿鹤互惊猜。数茎白发虽侵镜，百鍊丹心不作灰。中使传宣承顾问，东朝进讲每低徊。月移禁掖藏书署，花压瀛洲视草台。岂意衰龄沾异渥，因兹胜赏得重陪。丁宁杉桂无奇句，约束溪山属骏才。倚杖指林寻故迹，赐衣湿雨借新焙。名编递玩丛如笋，嘉卉当筵粲若杯。松鼠沿窗行且偃，山禽窥客去仍来。但知笑齿时频启，何事愁肠日九回。寄语山灵休厌我，看花莫待作诗催。"}