{"id":"1059108","title":"送罗正之为两浙提刑","dynasty":"宋","author":"邹浩","text":"沧溟可枯山可移，公心独与天地期。田间经术入州县，所至父老均儿嬉。明明日月照肝胆，谓言吾民方阻饥。回车为我作丰岁，要令国体无疮痍。买臣郡去不持节，季真逸请非康时。几年梦想在松槚，再拜一觞今得之。乡人拥路识忠孝，雅慰平生良可知。恩光到此何以报，行矣二浙如王畿。"}