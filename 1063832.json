{"id":"1063832","title":"大雪寄许彦周宣教法弟","dynasty":"宋","author":"释德洪","text":"湘西雪连日，荒寒发明鲜。谁持华藏界，堕我宴坐边。遥知毗耶老，薝卜开满前。想见散华女，笑颊微涡旋。不受禅律缚，尚遭富贵缠。游戏翰墨中，骨清耸诗肩。白灰红麒麟，玉液黄金然。醉眼艳秋水，落笔驱云烟。放意吐秀句，与雪争清妍。我诗出寒饿，苦语秋蛩煎。定作笑拊掌，望空须一掀。"}