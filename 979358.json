{"id":"979358","title":"五丈渠","dynasty":"宋","author":"晁补之","text":"五丈渠，河水齧堤三里馀。悬流下喷水渤潏，讹言相惊有怪物。泺东渔子浮两舠，清晨径流双鬣摇。惊人跳起横触岛，大鲟十尺长夭矫。杀之信宿不敢言，并村稍稍闻者諠。伐鳞封肉担揭去，两日一村猫犬饫。夜来水泛州西原，青青百顷白波翻。里巫推变咎渔子，豫且贼神实为此。此邦一年不谷食，卖鱼取钱当常职。闻道相家口，津人无敢凭。大鱼死，小鱼灵。"}