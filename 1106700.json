{"id":"1106700","title":"临江仙","dynasty":"宋","author":"王庭圭","text":"家住天门阊阖外，别来几度花开。近传消息到江淮。玉京知好在，金阙尚崔嵬。流落江南山尽处，雨馀苍翠成堆。暂同溪馆醉尊罍。恐随丹诏动，且任玉山颓。寂寞久无红袖饮，忽逢皓齿轻讴。坐令孤客洗穷愁。谁知沅水上，却似洛城游。闻道辰溪贤令长，深房别锁明眸。多年铅鼎养青虬。不应携妓女，骑鹤上扬州。帘外东风吹断梦，卷帘人探春还。一枝疏影动檐间。鸳鸯□瓦冷，霜月堕栏干。闻道寿阳如许好，晨妆洗尽微殷。可怜玉骨瘦孱孱。谁家长笛□，吹彻玉楼寒。"}