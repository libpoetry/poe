{"id":"528359","title":"子衡在狱感怀二十韵","dynasty":"明","author":"何景明","text":"朋俦日乖蹇，念汝涕如濆。贾谊生非晚，邹阳志不群。书从梁狱上，哭向汉庭闻。天地虞罗密，江湖钓饵芬。路豺那可问，屋鼠竟难熏。已惧苍蝇点，真成贝锦文。神龙在污淖，鸷鸟失青云。日月盆还覆，薰莸器不分。斗间谁辨剑，野外枉怀芹。谈虎嗟何及，亡猿祸已云。高才元脱略，众口但纷纭。木直防先伐，兰芳忌自焚。昼台幽白日，冬井下霜氛。晓榻明星晰，阴墙白草曛。连骖虚缱绻，尺牍阻慇勤。石父遭齐相，钟仪滞楚军。受书贤不死，演易圣犹勤。缧绁终非罪，文章固有勋。燕臣霜霰烈，庶女震雷殷。伫见天王圣，金鸡早赦君。"}