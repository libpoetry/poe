{"id":"1117174","title":"次韵题画卷四首 山阴陈迹","dynasty":"宋","author":"苏辙","text":"卧对郗人气已真，晚依丘壑更无伦。不须复预清言侣，自是江东第一人。亟往遄归真旷哉，聋人不信有惊雷。虽云不必见安道，已误扁舟犯雪来。失脚来游九陌尘，故溪何日定抽身。便同贺老扁舟去，已笑西山郑子真。雨细风斜欲暝时，淩波一叶去安归。遥知夜宿蛟人室，浪卷波分不著衣。"}