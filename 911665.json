{"id":"911665","title":"闲行溪西得梅数花喜甚偶成小诗呈诸赵兄","dynasty":"宋","author":"杜范","text":"作意每不偶，邂逅与心会。畴昔问寒梅，李园不成醉。今夕亦何夕，见此万花最。独立如高人，凛凛尘世外。藤藓半侵剥，风雪几颠沛。蕞尔篱落间，劲气夺松桧。下视桃李场，碌碌千百辈。古淡不入眼，何能供世嗜。苦心抱岁寒，天其知我矣。此行得此花，嶷然为增气。置之几席间，相对喜不寐。有果硕不食，明朝日南至。芽檗或未知，尔乃太蚤计。三嗅味清绝，令人发长喟。"}