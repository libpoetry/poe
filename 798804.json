{"id":"798804","title":"陌上花 读彊村三集，和张翥韵","dynasty":"清","author":"杨玉衔","text":"藤阴满地，东风刚报，马塍春晚。痛绝西州，何处昔年门馆。蜕蝉剩有辞秋语，一读一回肠断。鹧鸪声、病室维摩，泪随花散。署词人誓墓，臣心暗苦，冷似枯桐空半。雨晦泉寒，谁信暮烟能暖。剧怜海角红光现，不照夜台落雁。正微吟、草长江南，犹是燕慵莺懒。"}