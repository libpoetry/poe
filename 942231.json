{"id":"942231","title":"真静馈新茶菰乾黄独乳酪约葵窗适安共享适安不赴葵窗诗来道谢次韵答之兼呈真静适安","dynasty":"宋","author":"陈起","text":"千载靖节翁，秫向公田种。万钟于我何，肯恋五斗俸。长歌归去来，田园聊自奉。高蹈世莫俦，器局小管仲。嗟余昧于时，退思心每痛。世人不我知，小畦亲抱瓮。唯有竹宫仙，时复致一供。四清山中珍，凡目为之动。黄独前未识，勿诮仲宣憃。春茗摘新芽，秋菰怀旧葑。江南贵乳酪，此意兼金重。得君同下箸，诗来再三讽。韵意两相高，文史叹足用。续貂愧狗尾，敢与贤者共。语奚较工拙，年来此心纵。软饱黑甜馀，无复春草梦。可人招不来，属篇亟持送。"}