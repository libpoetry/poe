{"id":"1218378","title":"三哀诗 其二 高先生师鲁","dynasty":"元","author":"岑安卿","text":"我忆总角初，群立侍师鲁。苍然太古姿，眉发垂素缕。慨思英发时，济济整风度。承家二百䙫，衣冠踵馀武。驰骋文藻林，濩落老无遇。转盼五十春，国祚倏非故。荒凉东海滨，谁复嗟罄窭。幸馀慈溪翁，诗文接情素。孙枝复萎折，宗祏凛无主。斯文竟何辜，不缀一线绪。嗟予三世交，念此转增慕。萧萧豫樟风，悲号惘难诉。"}