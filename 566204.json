{"id":"566204","title":"题白石精舍为蔡子木一首","dynasty":"明","author":"黄省曾","text":"昔有仙灵者，呼之白石生。为年篯务上，餐液夏周更。世往山犹在，粮馀洞得名。中郎称国彦，精馆倚岩成。桃夹宜探水，芝幽可掇英。云华随藻笔，峦响荅金声。滵液膏流满，琼瑶草树萦。作台邀少女，标宅待方平。麟脯行将馔，鸾浆会此倾。曹疑秋署皎，人并玉堂清。知守存聃奥，缁璘溯孔情。正登红药选，先有赤松营。意缅兰为宇，词芳桂结楹。何时携宝镜，来讨五霞城。"}