{"id":"632127","title":"过北里读徂东集","dynasty":"明","author":"释函可","text":"余家五岭本炎方，孤身远窜三韩地。四月五月不知春，六月坚冰结河底。今年天气稍冲和，秋尽雪飞到山寺。出门仰天天欲沉，只杖栖栖过北里。北里先生拥毳吟，诗成煮雪讶予至。未曾展读泪先倾，拭泪同歌悲风起。医巫闾高碧嵯峨，千叠万叠岚光积。大壑一声白昼昏，黑云崩腾吼苍兕。须臾云净松杉青，野泉泠泠石磊磊。东海洋洋大国风，茫然万顷中无砥。海气怒叱蜃气枯，狂涛倒飞星月沸。三坌流驶鸭江平，寒鹰不鸣蛟龙寐。有时亟欲掷头颅，蠹鱼悔食神仙字。有时稼穑自谋生，三尺穹庐团妇子。有时噀酒骂虚空，雷霆迅走黎丘惴。有时谈笑和且平，欢狎牛蛇群白豕。倏喜倏怒岂有常，欲杀欲活亦非意。有时夜半步空阶，一叩青冥尺有咫。沉魄千年呼尽来，死者可生生者死。旧帝宵啼五国荒，闺媛暮哭长城址。华表山前鹤唳孤，青冢犹闻月下欷。琵琶凄切胡笳悲，未免有情谁遣此。不知是血复是魂，化作吴刀切心髓。心髓如铁刀如冰，片片飞入阴山里。阴山惨惨泉冥冥，神农虞夏今已矣。因思太古音尚希，噩噩浑浑难可冀。尼山栖栖自卫归，苦乐忧伤各有旨。约略删馀三百篇，发愤曾闻司马氏。何人继者屈子骚，汨罗万古流瀰瀰。可怜秦火恨不灰，汉室苏卿唐子美。苏卿啮雪声韵凄，子美三迁足诗史。五代波颓宋代儒，眉山山下出苏轼。苏轼流离儋惠间，珠崖鹤岭供指使。更有文山第一人，浩浩乾坤留正气。从此荒芜将百秋，国初高杨追正始。天下承平四海清，人人含宫家嚼徵。琳琅金玉庙堂音，王李登坛执牛耳。文长巨斧劈华山，中郎拍板逢场戏。景陵一出洗烦浇，顿令搦管趋平易。风雅茫茫失所宗，不得不推北地李。李公豪雄步少陵，匪特形似亦神似。先生才凌北地高，先生遇非少陵比。阿弟捐躯阿兄流，西山之歌续二士。不数秦关二百强，不羡蜀江千丈绮。从来厄极文乃工，所以论文先论世。丰干饶舌罪如山，滔滔谁易今皆是。三百年来事莫知，天教斯道存东鄙。不然今古亦荒凉，大雪纷纷吾与尔。"}