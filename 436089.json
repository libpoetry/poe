{"id":"436089","title":"赠答封仲坚","dynasty":"金末元初","author":"段克己","text":"念昔始读书，志本期王佐。时哉不我与，触事多坎坷。归来濯尘缨，羸装聊解驮。午芹多奇峰，流水出其左。誓求十亩田，于此养慵惰。种椒盈百区，栽竹仅万个。自谓得所依，心口默相贺。经营久未成，韫椟乏奇货。低徊不能去，借宅便高卧。始构茆三閒，榱桷久摧挫。暑雨畏霖潦，霜风苦掀簸。岂无富贵人，粟布救寒饿。耻随肥马尘，拥鼻不敢唾。淹延岁月深，十手指庸愞。尘埋剑锋?，弹铗悲无那。时当春之仲，桂魄月半破。丁丁闻啄门，有客来相过。探怀出新作，高唱成寡和。清辞丽卿云，齐梁那复课。蹇余鞭不前，踯躅蚁旋磨。枯肠藜苋苦，奇字厌搜罗。君乎真可人，沽酒酌通播。酒酣胆气粗，狂言惊四座。旧游渺何许，行路方轗轲。作诗寄同声，别离伤老大。"}