{"id":"516329","title":"枫桥夜月行送友人张逢吉自金陵归吴省墓","dynasty":"明","author":"史谨","text":"石头城西白鹭洲，楼船朝发江雨收。汀花岸草竞春色，山鸟处处鸣钩辀。把酒看山下吴会，东风吹花拂旌旆。长洲苑外见枫桥，彷佛沧溟露鳌背。夜倚阑干玩明月，二十年来几圆缺。今夕重过一惘然，月还如旧形容别。桥边萧萧数株柳，月挂梢头夜方久。当时张继已无闻，惟有华鲸月中吼。东望先茔片云隔，九峰如剑参差碧。君今祭扫向云深，清梦还临凤池侧。"}