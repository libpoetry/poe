{"id":"1091218","title":"汾亭操","dynasty":"宋","author":"薛季宣","text":"我思周道兮，适彼镐京。遵逵孔直兮，踖踖其行。驱车潼华兮，草■罥余。轴限河渭兮，济无津梁。日衔山兮天欲夜，愁云结兮不成雨。我心恻兮思故乡，汾亭寂兮汾之阳。陶唐氏之遗风湣兮其若亡，眷吾徒兮狷或狂。振还辕兮去京邑，泪涂泥兮道犹涩。汾亭上兮有六世之遗书，野有田兮汾有鱼，宵续经兮昼狎佃渔。辟阙里兮薙莱芜，倡弦诵兮开群儒。神交周孔兮独乐有馀，神交周孔兮独乐有馀。"}