{"id":"611302","title":"中秋泛月篇","dynasty":"明","author":"邓云霄","text":"江南秋色正平分，雨霁天空澹片云。铁瓮潮生迎月彩，钟山霞起拂星文。星文月彩临双阙，轮转露盘光渐发。万井如浮雪浪中，千门共坐天香窟。千门万井竞豪雄，戚里侯门乐更浓。楼上秦箫双戏凤，台前羌笛独吟龙。凤箫龙笛风吹去，直到琼宫空阔处。素娥褰幌暗窥人，玉兔听歌暂停杵。幌褰杵歇洞重门，天上何如下界喧。共道广寒无俗调，岂知城郭有仙源。仙源即在名园里，地僻何嫌翻近市。万树悬萝挂客冠，一片秋声洗人耳。轻舫斜维太乙莲，洪池高接银河水。荡舟随水弄涟漪，月隐楼台露半规。炯炯菱花初启匣，亭亭妆阁映纤眉。纤眉笑出临团镜，池心始觉冰轮正。河伯轩窗烛影深，水晶院宇珠光净。水晶坐久露霏微，去去疑攀织女机。取石不须过卜肆，裁云还解制秋衣。摇曳秋衣如练白，沿洄谁识寻源客。拍手人间傀儡场，攒眉市上铜鞮陌。水月空明彻底清，醉来挥盏吸琼英。酒星自有仙舟侣，却笑山公浪得名。"}