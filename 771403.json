{"id":"771403","title":"陌上花•与贡禾仲容薄游沪郊","dynasty":"清","author":"陈匪石","text":"关河万里重逢，谁信鬓霜成缕。走马芳郊，犹是向来情绪。幕天席地花阴坐，不醉不教归去。怕无言、换了露莺风燕，冶春将暮。草青青似染，征袍看遍，漫忆京尘缁素。宛转情丝，过眼梦痕如雨。客中岁月沙边约，还问当前鸥鹭。尽平生、未改中年哀乐，坠欢何许。"}