{"id":"780092","title":"贺新凉 放鱼","dynasty":"清","author":"曹贞吉","text":"纵尔游深壑。早徜徉、靴文细浪，掷梭腾跃。老子长斋无所用，忍见刀砧挥霍。活汝者、阳侯一勺。庄惠临濠频问答，子非鱼、何以知鱼乐。吾意在，神冥漠。金沟流水环城郭。更何殊、沧溟无际，鲲鲸盘礴。幸免渔蛮垂钓手，咫尺江湖自若。从此去、好生头角。恩怨于今都忘了，任隋珠、相报甘投却。看六宇，莽寥廓。"}