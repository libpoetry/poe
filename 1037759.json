{"id":"1037759","title":"诏祀西太一宫","dynasty":"宋","author":"胡宿","text":"至道希夷内，神威造化中。行棋延羽驾，推策敞琳宫。秘寝觚棱峻，严扉坐狄雄。天人凝睟表，日月在方瞳。离坎精神集，房心气象通。中黄安戊己，遥翠拱轘嵩。陪享衣裳盛，登羞火枣丰。层坛霏颢露，甲帐肃灵风。波静流寒瓦，霜清入晓铜。廊虚鸣尺蠖，楼迥倚晴虹。行马依芳树，栖禽占碧丛。游光宵自烛，雕霭昼常濛。大壮亲规近，甘泉旧典崇。平时辟阊阖，尽日访崆峒。綵仗交轮奂，天香斗郁葱。野长迷七圣，庭阔舞千童。祼鬯歆惟德，笙歌悦亶聪。蟠螭负金石，翔鹤下丝桐。法度昭神祖，文章炳钜公。鼎期扶更远，山瑞委无穷。用九乾元正，生三太极空。木龙虽有寓，刍狗本无功。迎气阳郊始，均禧宇县同。权衡枢极右，号令斗杓东。浚哲虔时祀，施生道化工。正辞除秘祝，承诏谒孤忠。仁与春膏动，恩随腊霰融。天和傍星鸟，地惠及昆虫。受记神司职，斋居帝饬躬。因知耕凿力，谁解识渊衷。"}