{"id":"707899","title":"满江红 其十一 次韵训宗定九","dynasty":"明末清初","author":"梁清标","text":"客去梁园，经年别、邹阳枚叔。双鱼到、齐纨佳句，琳琅盈目。自愧疏慵真忝窃，定交缟带多名宿。忆蕉林、把酒对斜阳，人如菊。载新柳，三间屋。携万卷，山林福。笑蜗争蚁斗，纷纭朝局。遥想东原春色好，横斜梅影亭亭竹。问蒋家、三径许谁过，羊求熟。"}