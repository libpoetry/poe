{"id":"984260","title":"送赵大冶晦之","dynasty":"宋","author":"袁燮","text":"谢公中年后，畏与亲友别。岁月苦不长，交情固难辍。况于桑榆景，抚事心欲折。一朝舍我去，遂恐成永诀。感君遇我厚，肝胆每倾竭。惓惓念斯时，言论多激烈。忆君哦松日，志操已超越。庾台欲推荐，风之使来谒。耻于呈其身，保此端以洁。君今宰壮县，便道理舟楫。不骑京国鲸，不改岁寒节。升沈分自定，义理我所说。黎氓久困穷，恩惠思周浃。奸欺巧蒙蔽，精神要昭彻。邻境犹绎骚，武备不可阙。弓兵暨保甲，阅习贵严切。悬赏劝之射，人人艺精绝。莫言一邑小，振作在贤杰。士气苟奋扬，威声必震叠。自怜老且病，羡君健而决。老病保馀生，健决广贤业。自期素不浅，有志终炜烨。日诵论孟书，端如明鉴揭。圣贤以为法，今古同一辙。便邮频寄音，解我寸心结。他年再觌面，伟论起衰怯。"}