{"id":"600049","title":"奉葛浮二仙祀朱明馆","dynasty":"明","author":"张廷臣","text":"蓬莱几万里，乘风丽炎洲。廓落蟠大洞，培嵝辟浮邱。浮邱故是神仙宅，烧铅炼汞馀真迹。何年井上献珊瑚，此日峰前留剑舄。朱明门户郁重开，中天积翠列亭台。共睹丹青传俨雅，恍如仙驭复徘徊。嵩阳玄鹤翔穹昊，勾漏丹砂还却老。词客相将赋紫烟，高人延伫荐瑶草。子晋吹笙去不还，碧桃明月满空山。云路相逢应大噱，沧桑几度阅人间。"}