{"id":"695131","title":"赠陈广文移官江藩四首","dynasty":"明","author":"林大春","text":"钟灵泉水碧泠泠，台上孤梅老更青。一自梅开梅落后，更无泉溜响空庭。羡尔来游古道还，渐看春色上贤关。閒来浚取灵源水，散作烟云满旧山。帝子分封自汉初，威仪礼数降乘舆。当年董贾俱为傅，何处王门不曳裾。抱璞当年识者稀，一官三共道应非。若教羊胜公孙在，怪得文园乞病归。"}