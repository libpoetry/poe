{"id":"674885","title":"公子行赠葛长伯东归","dynasty":"明","author":"田汝?","text":"隋杨凋绿阴，梁菊绽黄金。游子朝来返东鲁，况兼鸿雁扬哀音。哀音噭噭断河流，齐川公子醉悲秋。锦绣山河游北宋，烟花楼阁俯东周。公有长才不自衒，异骨崚嶒白玉面。六籍胸藏滚巨涛，万言笔扫如惊电。朅来结客梁王台，二三子者梁之才。朝游五帝三王囿，暮猎齐梁萟苑开。天马戏，骕骦騕袅非凡驷。麟阁云台貌岂难，蒲梢月国来非易。我适高山采药旋，闻君远别神愀然。吴钩宝剑耀秋烟，为君沽酒夕阳天，白鼻騧鸣柳丝牵。柳丝牵，行且休，阳关三叠遏云流。伫看万丈垂丝处，早掣金鳌碧海头。"}