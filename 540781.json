{"id":"540781","title":"中秋对月小饮十韵","dynasty":"明","author":"赵完璧","text":"寂寂苍虚阔，明明皓魄来。清风下黄叶，白露湿青苔。听竹幽怀静，扫花逸兴开。霜前惊雁度，岁暮感蛩哀。桐影侵瑶席，钟声度玉台。赏心仍独坐，对影暂相陪。把酒吞星冷，浮生怯电催。高歌谢尘虑，清咏愧非才。老矣休林际，潇然醉海隈。百年寡知己，蚌守竟凡埃。"}