{"id":"439500","title":"题刘德温画湖山丰夏横幅四绝","dynasty":"金","author":"赵秉文","text":"闻道神仙郭恕先，曾将清夏写湖山。而今宝墨归天上，时许刘郎见一斑。湖山清夏不应丰，一径林阴水石中。六月凉生清蒻底，钓鱼船上一丝风。风来山脚水沦涟，林影参差舞镜天。袖里长安遮日手，绿阴多处弄潺湲。远处微茫近处浓，岸容林意两溶溶。夏山如醉无人画，更倩刘郎作几峰。"}