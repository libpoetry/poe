{"id":"711826","title":"早发新塘浦向广州东山舟中作","dynasty":"明末清初","author":"陈恭尹","text":"寡出春已生，多愁老先及。穷檐思良友，冻浦命朝楫。依依海日上，稍稍寒霏入。物象交晦明，峰云屡开阖。火田赤尚烧，水岸青犹湿。秀色兴远林，芳华冒平隰。去目方屡延，归流一何急。前禽如退飞，昔屿乍遗粒。菱蔓或浮没，石窍有呼吸。伤哉逝川叹，恸矣岐途泣。百年曾几何，三十未能立。"}