{"id":"1126601","title":"秋雨未已客怀不佳夜诵少陵遣兴诗至生涯能几何常在羁旅中三复增感每字赋一诗","dynasty":"宋","author":"章甫","text":"日月无停轮，岁律今峥嵘。夜长客无睡，打窗秋雨鸣。早寒逼衾裯，儿女声咿嘤。令人愧老庞，团栾话平生。借屋与僧邻，局促仅如蜗。悲秋怀抱恶，头绪如乱麻。老来怕读书，隙风灯影斜。感时思弟妹，衰泪落天涯。饥寒傍人门，面目自可憎。为善得长贫，天理疑难凭。狂谈取富贵，易若阶而升。吾实畏鬼神，勿谓吾无能。愁阴错昏晓，北风振葭苇。关塞来悲鸿，战场多哭鬼。人生真幻戏，归尽同蝼蚁。贪夫患得失，达者今无几。逆旅故人少，今秋风雨多。禾头欲生耳，农夫空悲歌。饥肠望一饱，嗷嗷同雁鹅。临风不把酒，奈此菊花何。门庭久沮洳，蚯蚓升吾堂。夜寒人阒寥，蟋蟀鸣吾床。屋头两株树，叶落满僧廊。骚人不须悲，荣悴理之常。诗吟不必工，酒实性所爱。少年少拘束，日与尊罍对。沉酣相呼和，亦有嵇阮辈。会合不可常，故人今好在。贫穷束缚人，智慧无所施。文籍纷满前，不救寒与饥。佳哉江上山，归隐宁无时。青山若有言，尘土君自羁。忆买京口船，飘飘适荆楚。览古吊兴亡，亦有会心侣。岁月能几何，已作幽明阻。筋骸幸无恙，未害且逆旅。今晨气候佳，万里来西风。举头看浮云，已归天汉东。野人还负暄，帝泽流无穷。心随鸿雁飞，不离霄壤中。"}