{"id":"1109093","title":"忆秦娥 其三","dynasty":"宋","author":"刘克庄","text":"泥滑滑。一声声唤征鞍发。征鞍发。客亭杨柳，不禁攀折。荀郎衣上香初歇。萧郎心下书难说。书难说。霎时吹散，一生愁绝。春酲薄。梦中球马豪如昨。豪如昨。月明横笛，晓寒吹角。古来成败难描摸。而今却悔当时错。当时错。铁衣犹在，不堪重著。梅谢了。塞垣冻解鸿归早。鸿归早。凭伊问讯，大梁遗老。浙河西面边声悄。淮河北去炊烟少。炊烟少。宣和宫殿，冷烟衰草。"}