{"id":"531613","title":"草池歌赠余懋贤","dynasty":"明","author":"杨慎","text":"谢氏池塘句，风流百千春。何人继珵美，之子称瑛珍。蚕丛古域青衣水，炳灵毓秀王杨里。君家潭潭枕江湄，分源一一俱钟美。天马出闲无暂蹶，芳桂秀林总骈蕊。司马高名在朔边，蝉嫣奕世更材贤。清游阮氏竹林下，盛世韦家花树前。伯季文武声猷大，仲也东山恣云卧。大雅先迹媲三陈，竞爽何曾弱一个。鹤池渺云霄，芳池华羽遥。仙源谁缩千里地，觏予重赓春草谣。三玄亭上停鸾镳，五华烟霞迥见招。碧泉仙舟影泛泛，苍山秀句气飘飘。天涯琐旅知音少，眼中之人吾独老。欲问江中湛湛波，却怜河畔青青草。吾生摧颓思一丘，君今当途仍黑头。功名在子岂殊我，坡翁有语君知否。开樽饮我酒，歌诗为我寿。君诗巳抗三谢行，乡衮不必追王杨。愿君勋名继司马，大荒白首沾馀光。"}