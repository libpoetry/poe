{"id":"787657","title":"叔韵以城西看山诗索和倚韵复之","dynasty":"清","author":"许传霈","text":"城西山势如游龙，起伏奔驰神莫状。城西山色如好女，隐约倩秀遥相望。报俶塔近白沙堤，东接城垣尤豪宕。奇石危磴破空来，突兀直前无依傍。我居穷巷将及岁，寂无闻见心惆怅。霉雨匝月更困人，鱼鳖灶床清抱恙。幸看此山日不足，高楼俨列碧屏障。兼喜雉堞一道横，流水短墙均无妨。姑作曲势走往复，山容未宥使全放。宜雨宜晴亦宜月，妙境天开何清旷。有时杯影落桥头，灵光呼吸涤肺脏。呼之欲出招不前，画意诗情淡相忘。酒醒转恐愁又来，山作解人总笑向。嗟彼西湖多少等临客，孤负此峰莫能访。香车宝马过云烟，畴得刻意穷形相。忽来同调说看山，示我新诗胆益壮。"}