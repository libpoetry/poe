{"id":"1128242","title":"天宁潜老以山中春莫三诗投鸿庆尚书末章见及次韵答之","dynasty":"宋","author":"程俱","text":"大空无故新，春物自来去。风幡有时转，霜铎深夜语。芸芸无定在，荣悴更彼此。谁于百草头，了不挂丝缕。当年白尚书，居士众称首。魔军坐调伏，消散如拉朽。何如丹阳侯，法鼓开听牖。方当与天游，岂复为物囿。踉跄鹤阿师，遮眼寄经籍。苦吟思岛可，达观泯儒墨。高轩时一过，解带有馀适。颓然后车人，大瓠号五石。"}