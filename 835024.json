{"id":"835024","title":"春风袅娜 和闰庵词，星樵","dynasty":"清末民国初","author":"奭良","text":"正瞢腾岁月，底处销愁。金奏急，笛声柔。看秦云冉冉，和风袅袅，花团爨末，菊部班头。中有一人，惠而好我，情在歌喉低处留。春事刚逢九旬过，秋波一转大千收。无奈彩云易散，风流顿歇，阳关长、只索休休。休倚柱，莫抛球。非关缱绻，不是绸缪。知己难逢，千金难买，国香何在，百卉何稠。素心人偶，是三都妙手，行吟立望，新月如钩。"}