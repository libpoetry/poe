{"id":"1127338","title":"安抚大资李参政生辰","dynasty":"宋","author":"喻良能","text":"仙李盘根几百秋，我公勋业比伊周。推恩已解宏元化，戢患犹能庇七州。不日定为黄閤老，他年应伴赤松游。三江愿得浑为酒，寿斝年年给献酬。崧岳生申占腊前，预将和气作春妍。蟠桃结实三千岁，莲叶成巢几百年。聊向蓬莱开燕寝，即纡衮绣画凌烟。只应便是神仙事，方丈瀛洲却未然。"}