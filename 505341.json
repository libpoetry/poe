{"id":"505341","title":"奉怀","dynasty":"明","author":"唐之淳","text":"季夏鹰始击，温风入庭除。小人有所思，君子在远途。远途亦良苦，王事迫简书。铁马嘶莽苍，霜刀拂蝥弧。昨传过建州，分兵作前驱。折冲更何人，忠勇相与俱。义分皎星日，戡暴力有馀。安知非卫霍，为汉却匈奴。我蒙公所爱，缱绻鱼水如。所惭幕中士，局促辕下驹。遐征不能从，假此涂阳居。凌晨望朝鲜，夕梦辽城隅。临云忆搴旗，见月思弯弧。身远而心迩，迟徊以踌躇。"}