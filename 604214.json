{"id":"604214","title":"归舟纪梦","dynasty":"明","author":"张萱","text":"大雅久寂寞，吾徒今合并。飞扬二三子，响往五先生。问水有遗胜，蹑尘寻旧盟。盘墩常左右，坛坫复经营。不失山林气，相关湖海情。我游殊草草，君意转萦萦。晏岁催归棹，空江闻远更。如何有清梦，忽漫见群英。寤寐由同调，精灵叶至诚。曲江曾赠锦，清献共彯缨。肃穆柏台使，招摇艺苑旌。已饶天际想，亦向梦中迎。臭味原冥契，机缘卜大贞。文昌七曜聚，执法一星明。纠合匪朝夕，周旋仗弟兄。老农堪受役，敝赋誓专征。努力共千古，连镳驰两京。斯文在后死，我辈且先鸣。盛事自不朽，壮图今竟成。诸君贾馀勇，先哲藉荣名。"}