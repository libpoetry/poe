{"id":"219724","title":"刺少年行·重仍印组矜蝉联","dynasty":"宋代","author":"苏籀","text":"重仍印组矜蝉联，丰屋藻井松桷梴。金钿翠屏珠串箔，椽烛高檠玳瑁筵。炽红麒麟沈水炉，凤纹锦褥须弥毡。琐窗犀案炫珍具，瑶瑛红珀莹杯棬。儿掷枭卢喝大采，婢名素玉花月烟。骄世华腴诧豪举，两得仁富宜兼全。朔云颜巷积深雪，斫桂烧金冻折弦。毛锥不摇汗马却，刻槌肤髓称才贤。法家拂士屹山峙，俜然穷儒衢道边。遥知莫不任运力，镞筈仰笑冲九天。"}