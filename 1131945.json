{"id":"1131945","title":"茶 其三","dynasty":"宋","author":"潘牥","text":"豕腹中空暗浪惊，羊肠旋复绕车声。才看云脚如丝动，便觉诗脾作雪清。曲糵无功将退舍，蘼芜何罪亦遭烹。傍人莫讶能句赋，窗下观书眼倍明。不因将军打门惊，瓦釜何从得此声。谁道枯肠三椀怯，能令俗骨一生清。鸿渐绝怕膏新绝，党进那知雪水烹。从此客来真水厄，吾方正酒学泉明。"}