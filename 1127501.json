{"id":"1127501","title":"和马太守五首 寒林","dynasty":"宋","author":"彭汝砺","text":"平林十里看深秋，疏影横斜翠欲流。日晚小舟维别浦，天寒飞鸟浴沧洲。傍山畦径村村远，近水轩楹事事幽。欲赋祇惭非太白，酒卮独觊一朝酬。平湖如鉴见寒林，谁作高亭据静深。到海水源终有本，从龙云影自无心。芰荷一片随幽赏，鸂鶒双飞近醉吟。顾我倦游归欲早，寒门独觊数窥临。万竹娟娟一径开，禅师当日为谁栽。本支间出为龙去，秀实长留待凤来。挥袂好风能应接，杖藜栖鸟误惊猜。公游岂得如嵇阮，禁省方归治剧材。不到匡庐今几年，幽亭纵目意茫然。苍颜想像重湖外，翠色参差落照前。润泽为霖功及物，坚高作柱势参天。使君笔墨真能赋，不必须凭绘画传。逸老初开池上亭，使君钟鼓乐新成。宝林自有湖山助，定水何曾风浪生。雨过淡云迷岛屿，日长幽鸟下檐楹。扁舟远泛沧浪碧，可避时人笑独清。"}