{"id":"493620","title":"游金精夜宿桃阁余与郑同夫张灯置酒且饮且吟命田仲颖书之余二人饮益豪吟益奇赵伯友从旁醉卧闻喧笑声忽跃起大呼好句好句仲颖亦时时瞌睡不应罗孟文从旁大笑不已道士姜近竹以继烛不给先退矣迨明缀之得五十韵","dynasty":"明","author":"刘崧","text":"木落秋容净，天高旦气清。乾坤澄玉色，云雾豁金精。招隐怀丛桂，寻幽想茯苓。委蛇缘涧壑，迢递出郊坰。赤岭酣朝旭，青峰带曙星。筼筜交石崦，萝薜荫林亭。峡口闻清唱，崖阴见耦耕。洞猿啼石裂，山鹘掠云平。瑶草迷玄圃，琪花蔼赤城。老君岩崱屴，仙女沼泓澄。玉几栖崖稳，金床映户荧。仙桃宁有种，石鼓自无声。莲坠飘银汉，松蟠偃翠棂。缘檐风铎乱，挂壁雨瓢轻。木鹤遥占斗，铜龙并拱衡。殿标唐岁月，地拥汉精灵。凤诏云霞焕，龙章日月精。搴帷瞻绰约，隔水望娉婷。奕奕青霞服，飘飘赤羽旌。采鸾朝解佩，骑虎夜吹笙。缥渺何由遇，荒唐孰可名。悲歌传下土，遗迹渺飞輧。王纪长沙系，兵行百粤征。委禽怀恋恋，凿石感铮铮。仙偶真难匹，师昏竟莫成。断云空有望，流水故无情。已矣遗祠庙，苍然肃殿楹。莓苔沾玉座，尘网拂珠缨。明镜沈秋涧，残棋委石枰。寻真怜梦窈，抚字觉心惊。映日蚕崖瘦，缘云鸟道横。跻攀愁独坐，歌啸混同行。剪烛当清漏，移尊近翠屏。绝襟从客醉，移席任渠争。酬唱兼谐谑，登临任送迎。孟文频绝倒，仲颖故沈冥。思苦心应呕，眠迟眼屡瞠。吟教刘楚哑，联到赵埙醒。月冷茶烹栗，霜寒瓜剖琼。风从钟后息，泉共醉时听。磨石须题姓，临池欲写经。继膏愁道士，授简愧诸生。林鸟寒初定，岩扉夜不扃。栟榈高瑟瑟，黄竹乱琤琤。天地真㵳泬，朋游此合并。百年成过鸟，一夕感浮萍。野迥参初转，庭空露向零。长吟倚空阔，吾欲访蓬瀛。"}