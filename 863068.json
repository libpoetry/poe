{"id":"863068","title":"观讲师有感","dynasty":"宋","author":"王洋","text":"一僧据几坐，众僧列其间。纷纷士与女，其外复相环。娟娟谁家女，粉面垂烟鬟。既为时俗妆，复著道士冠。一闻法师唱，先众低朱颜。俯仰皆中度，仪矩如素闲。众僧推举首，往往务旁观。云是良家子，良人缀朝端。二十哭其夫，蕙帏守奇单。誓保岁寒节，悼往时汍澜。邻女闻好色，愿见无由缘。孺枝无杂匹，对镜有孤鸾。如此十馀载，里巷不敢欢。岁久厌俗累，幡然学僧禅。朝朝事香火，常念舍嚣烦。遂来佛寺中，圆顶杂长髯。未能问以此，吁嗟涕以潸。女子本柔静，闺房不肯安。当初红颜时，何必同茕鳏。所行虽失节，尚可求芝兰。如今馀艳态，却来叩幽关。进退两无据，此道何漫漫。京城富贵家，妍丽出尘寰。不肯自爱重，白日呈妖娴。廉耻节既丧，万里来夷蛮。向来红面女，十九逢时艰。奈何兵戈中，此风不为删。僧乎尔其能，为我逃穷山。"}