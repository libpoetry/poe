{"id":"1252021","title":"特峰歌","dynasty":"元末明初","author":"无愠","text":"一峰特立天地间，仰望不及徒跻攀。知有何人住绝顶，菜叶流出清溪湾。雾捲烟舒日千变，枯木岩前路回转。善财到此亦踌躇，何处亲承德云面。华开华落春复秋，太华未足为朋俦。石背萝阴卧麋鹿，风前日下啼栗留。千奇万怪状不尽，得趣忘言心自领。栽田博饭老杨岐，见说年来赋归隐。"}