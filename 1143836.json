{"id":"1143836","title":"次韵谢平心胡秘监见惠生日五首","dynasty":"宋末元初","author":"方回","text":"晚生何敢跂前贤，夫子宫墙赐及肩。忆枉朝车十官宅，喜成邻舍万山巅。尚堪湖学生徒齿，恰少汾阳考第年。想得囊中有仙诀，形容枯槁但神全。五朝遗老冠时贤，家祭犹无掩豆肩。文采春花洛阳苑，精神秋隼华峰巅。难兄共对三千字，晚境今开九十年。富贵朱门百杂碎，先生归卧故庐全。势途勇退似差贤，焉用鸿门切盾肩。早赐辒辌埋厚夜，宁扶楖栗走荒巅。泥龟不羡鹍鹏路，粪菌徒输栝柏年。我谓是身如尺璧，深藏短褐庶能全。酒可吾中孰圣贤，定开愁眼耸吟肩。共怜雪鬓双垂叟，时到花屏万仞巅。暂借松阴消永日，敢求药诀觊长年。风惊尘愕奔车跌，醒者苍黄醉者全。风追电逐角材贤，我独从公息担肩。野旷杖藜临绝景，山寒采梠度层巅。淡汤煮饭身无病，小秤收租岁有年。臭橐腐仓死兵火，何如清节保生全。"}