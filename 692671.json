{"id":"692671","title":"闻官军南征解围有日喜而遂咏二首","dynasty":"明","author":"杨基","text":"两河精骑向襄阳，全蜀材臣出凤翔。天下风云争会合，江东子弟谩抢攘。人皆厌乱思平世，谁不将归说故乡。我有先茔依古井，十年不奠一壶浆。官军闻说下扬州，梦里扶摇赋远游。天运未容人力胜，民心须顺物情求。遭逢丧乱生何补，见得升平死即休。沽取一壶花下酌，弟兄儿女笑相酬。"}