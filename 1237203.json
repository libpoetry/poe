{"id":"1237203","title":"初到江阴寄徐路教仲祥五首","dynasty":"元","author":"曹伯启","text":"自古江南地，澄江小翠微。讼清衙散早，路僻客来稀。季子高风在，春申故宅非。晚凉无一事，携酒坐苔矶。自古江南地，林泉胜槩多。扁舟波潋滟，羸马路陂陀。异服人争笑，吴乡语渐讹。兹游谅奇绝，奈得倚门何。自古江南地，民安乐最深。稻畦云漠漠，松畹雾森森。鹅鸭喧池水，鸡豚憩竹林。小舟维古岸，销我利名心。自古江南地，东南别一天。楼台红烛底，车马翠围边。忝预官曹贵，难逄吏属贤。不图争腐鼠，危坐看飞鸢。自古江南地，兹行始识真。传云风土异，尚念里闾亲。绿水羞前列，斑衣负此身。何如徐孺子，诗酒四时春。"}