{"id":"690489","title":"答潮帅江参戎二首","dynasty":"明","author":"张萱","text":"使君高谊故翩翩，尺素遥椷万里天。梦起文通毫尚綵，重来王剪鬓犹玄。孤城万柝寒涛月，小队双旌细柳烟。珍重独持飞动意，论交何必十年前。春寒初试越罗袍，百战功成珥汉貂。铜柱已闻冤薏苡，金盘何日荐蒲萄。风翻落日朱旗直，露切清宵画角高。闻说雅歌能□□，前筹宁使至尊劳。"}