{"id":"1055422","title":"书碧落洞","dynasty":"宋","author":"范镗","text":"君不见英江碧落之洞之奇异，览遍堪舆无一二。乱石丛中孕粹精，万里荒崖启灵秘。飞来峰喜石玲珑，后人雕琢徂真风。通天岩穴亦幽敞，有山无水非吾从。锦石半空杳玄径，泉石犹怜未相应。星岩山泽本自佳，却被渔人苦深病。何如此洞妙神工，架空绝壑如长虹。一水中流抱青碧，群峰掩映迷仙迹。巨灵擘开神禹凿，怪石崆峒翳寥廓。云华缥缈闻箫笙，宝室光腾下鸾鹤。初疑河汉通天阍，欲泛星槎一问津。又疑误入桃源浒，源头恐有先秦民。我生癖性耽奇特，每遇胜游兴增逸。□来得此慰初心，积虑沈痾恍如失。吴罗二子亦豪英，溪头饮我双玉瓶。醉来晞发云霞外，一笑林壑生秋声。洞天福地遍天下，蓬岛三山终幻化。会当八极恣神游，小作行窝驻吾驾。"}