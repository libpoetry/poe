{"id":"1114296","title":"席上信笔","dynasty":"宋","author":"李弥逊","text":"春眠不觉夜来风，桃萼犹沾未尽红。愁绝小湖山畔路，同云疏雨晚濛濛。春云无绪不禁风，小立中庭数落红。还似江南断肠处，杨花十里雪濛濛。春衫更怯晚来风，准拟衰颜借酒红。到得杯行愁不饮，烛红隐隐睡濛濛。游丝无力系春风，水面从飘点点红。晚渡舟横人独立，厨烟著柳细濛濛。花神不管勒花风，开尽深红到浅红。未放游人偷眼看，已惊红雨乱濛濛。老来万事耳边风，惭愧灯花未结红。欲把一尊聊自解，空花入眼暗濛濛。"}