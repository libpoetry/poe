{"id":"754805","title":"听外话皋亭桃花之胜","dynasty":"清","author":"何佩玉","text":"春波浩荡风泠泠，扁舟结伴来皋亭。閒鸥静鹭解迎客，兰桡直到花边停。一株秀而整，穿云蟠过青山顶。一株艳而娇，欹斜暗束青山腰。日丽霞衣翻片片，何处东外识人面。漫天匝地卷红潮，花郁峰郁都不辨。一重花护一重山，珊瑚倒插翡翠环。但愁封姨扫作胭脂雪，胜游肯放金樽閒。望中红白疏密向背不可数，仿佛身入流水天台间。千枝万枝迷处所，山欲出云花不许。华鬘世界净红尘，惟听仙禽空际语。感君话旧向晴窗，茶嫩香清蝶影双。游女如云花似海，便思打桨泛春江。"}