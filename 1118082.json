{"id":"1118082","title":"戏遣老怀五首","dynasty":"宋","author":"陆游","text":"平生碌碌本无奇，况是年垂九十时。阿囝略如郎罢老，稚孙能伴太翁嬉。花前骑竹强名马，阶下埋盆便作池。一笑不妨闲过日，叹衰忧死却成痴。清羸正怯倚阑干，纱帽还惊半指宽。日漏云端才欲暖，风催梅信又成寒。寻僧竹院逢茶熟，引鹤溪桥及雪残。只道捐书差似达，庖丁数纸尚须看。儿时万死避胡兵，敢料时清毕此生。已迫九龄身愈健，熟观万卷眼犹明。深深小坞梅初动，潋潋清溪水欲平。安得飘然从此逝，缑山风月听吹笙。旧袭家风号散人，晚承恩诏赐闲身。放狂泥酒都忘老，厚价收书不似贫。霜晓方惊群木脱，春晴又喜一花新。先生偶出人难遇，陌上争先看角巾。本意归来老故丘，闭门饭足尚何求。闲云一片自舒卷，幽鸟数声相应酬。但得有书时到眼，正令无酒亦忘忧。东篱偪仄才寻丈，已敌征西万户侯。"}