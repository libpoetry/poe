{"id":"766850","title":"二郎神 辛亥秋妓馆感赋","dynasty":"清","author":"俞士彪","text":"西风飒飒，叹楚客、顿添悲思。看丛桂都开，紫蒪渐老，促我故国归计。冶叶倡条都相识，似成了、天涯浪子。又谁晓疏狂，羁怀无限，暗中牵系。何事萍根蓬梗，经年流滞。怕白发相催，青云难必，徒向风尘憔悴。宝剑韬光，神驹伏枥，今古大都如此。唤尊前姝丽，且须劝我，笑歌沉醉。"}