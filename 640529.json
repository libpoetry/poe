{"id":"640529","title":"方壶道人山水歌","dynasty":"明","author":"童冀","text":"吾闻瀛海中有方壶山，琼台银阙非人寰。秦皇汉武不可到，何人醉梦游其间。乃是龙虎山中学仙子，十年辟谷餐芝髓。青天白日无羽翰，肉重骨凡飞不起。云涛浩渺烟苍茫，海天万里遥相望。神交意会忽有得，身外万事俱亡羊。归来醉吸三斗墨，净洗胸中旧荆棘。解衣盘礴反闭关，日对云林写萧瑟。尔来得名三十春，眼高四海空无人。残缯断楮落人世，夜光明月作奇珍。君不见乐善堂中三尺纸，开眼应须论万里。自言曾是挥洒时，飒飒风烟生笔底。祗今此境绝代无，却向君家看画图。平生三岛惜未到，拭目始见真方壶。方壶之山果何处，咫尺波涛隔烟雾。欲从坡老借飞车，钓竿一拂珊瑚树。"}