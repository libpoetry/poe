{"id":"786095","title":"和平里行和丘仲阏","dynasty":"清","author":"黄遵宪","text":"丰碑巍巍土花碧，大书和平字深刻。此乡曾驻勤王师，下马来拜文信国。澄潭小渚风不波，奇卉美箭枝交柯。手携酒壶背钓蓑，彼是文山安乐窝。日气火气蒸湿暑，人声鬼声杂风雨。身倚穷墙立园土，此乃南冠囚絷处。少日里居殊安康，中年国难多抢攘。最公一生所践履，大都惶恐滩与零丁洋。红尘蔽天走胡骑，海水群飞无立地。飘流绝岛君若臣，行在朝衣频拭泪。自从辛苦贼中来，万死一生艰险备。今夕何夕梦稍安，此身却在和平里。想见淋漓落笔时，满腔揽辔澄清志。八千子弟方募兵，欲倚即墨复齐城。有田有成众一旅，天若祚宋期中兴。摩厓上刻浯溪颂，安知不署臣结名？崖山一哭舟尽覆，公竟囚车随北征。吁嗟乎，从古未闻纯是夷虏世，剪分鹑首天何醉？拨乱无闻平贼功，劫盟莫讲和戎利。丘生丘生吾与汝，坐视金瓯缺复碎。想公驰檄召勤王，对我父老愧欲死。公魂归天在柴市，今日邻军犹设祭。矧公画日亲笔书，字字风霜留正气。孤城隐隐烟雾遮，大江溅沫飞春沙。寒山片石月来照，中有光芒非公耶？"}