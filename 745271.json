{"id":"745271","title":"法云寺观元照禅师藏怀素藏真律公帖题其后","dynasty":"清","author":"晏贻琮","text":"粥香长者善调香，优昙华钵金轮王。庄严妙相三十二，夜放顶上真毫光。我师头陀现本色，须弥照耀东南方。天晴无风日开霁，蠹书一一珊瑚装。中有藏真律公帖，目未及睹眉先扬。想当解衣气磅礴，笔力可挽千石强。真龙矢矫自空下，飞腾入腕何茫茫。须臾百纸立扫尽，墨痕一缕中藏芒。王氏之间伯仲耳，神妙不数崔与张。弇州论书以年断，强作解事欺聋盲。师归兜率已千载，字向纸上犹轩昂。护持幸仗佛力大，恒沙算数知无量。千文一卷绝可惜，面目虽是神先亡。流传要亦自有数，书妙所贵刻手良。从来得师笔外意，宋人独许涪翁黄。天门荡荡不可至，日暮怅望疲津梁。低徊掩卷复三叹，跋尾为君歌此章。"}