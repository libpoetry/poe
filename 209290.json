{"id":"209290","title":"劝学韵·仕学优於服田力","dynasty":"宋代","author":"郑清之","text":"仕学优於服田力，公仪之家废葵织。诗书为府道德林，乐在藏修洎游息。浓薰班马有余香，暗摸曹刘岂难识。插架牙签映隙曛，近竹芸编侵晚色。诸生竞诧边腹笥，正音如闻孔堂石。从知车马自稽古，须信熊鱼可兼得。四科褒进惟尚贤，钦想昌黎方读墨。"}