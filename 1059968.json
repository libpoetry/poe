{"id":"1059968","title":"伯时三马图","dynasty":"宋","author":"吴则礼","text":"从来画马称神妙，至今只说江都王。将军曹霸实仲季，沙苑丞辈犹诸郎。龙眠老人亦画马，独与三子遥相望。两马骈立真骕骦，一马脱去仍腾骧。龙眠老人今则亡，呜呼三马谁平章。北湖居士两鬓苍，初无长吉古锦囊。饭豆不足将游梁，手持三马三太息，樯乌已复催船樯。"}