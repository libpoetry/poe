{"id":"967719","title":"水龙吟 其三 莺词","dynasty":"宋","author":"赵长卿","text":"天教占得如簧，巧声乍啭千娇媚。金衣衬著，风流模样，于中可是。红杏香中，绿杨阴处，多应饶你。向黄昏、苦苦娇啼怨别，那堪更、东风起。别有诗肠鼓吹。未关他、等闲俗耳。双柑斗酒，当时曾是，高人留意。南国春归，上阳花落，止添憔悴。念啼声欲碎，何人解作留春计。"}