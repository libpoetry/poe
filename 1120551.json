{"id":"1120551","title":"宫词","dynasty":"宋","author":"周彦质","text":"正朝排仗谨天元，常服无令入禁阍。十样冠裳五千袭，紫宸前殿对诸蕃。大内相连辟迩英，每延禁从侍谈经。君王克谨持盈戒，无逸新书易画屏。君王端的似唐虞，仁政天心若合符。不独四方传瑞牒，灵芝甘露满皇都。圣主词章尽典谟，宫嫔一一究诗书。如今转觉西京陋，只说班家有婕妤。主上慈仁笃友于，二王恩眷古无如。外朝迥与班联别，玉带仍令佩玉鱼。圣人制作合天规，大晟初成按乐时。果见晴空鸾鹤舞，未饶当日凤凰仪。圣主词源涌巨澜，恤民手诏月常颁。一回传出惊新丽，多少词臣愧汗颜。万里封疆匝普天，君王神武不开边。河西房下文书少，枢府经年罢密宣。圣主威声慑四溟，洮湟鄯廓指呼平。如今都护无公事，但奏诸藩进奉名。四海丰登五纬明，君王高拱守盈成。词臣合进烝崧颂，更向何年咏太平。五云楼阙耸天颜，龙烛交光万寿山。缥缈祥风来帝所，御香时得到人间。稀微斜照影鳌山，黼座高临缥缈间。共祝吾皇千万寿，年年华阙觐天颜。太一元宵驾幸初，喧阗丝管拥銮舆。主家夹道金车驻，步障徐开奏起居。圣主忧勤尽至仁，玉炉清夜拱星辰。谁知漏永虔祈处，不为皇躬只为民。元宵鼓吹满严城，万烛荧煌御驾行。才入端门回凤辇，两军游艺一齐呈。洛阳花使款银台，魏紫姚黄次第来。调护须知青帝力，进呈方是十分开。圣主忧民手诏书，颁宣经月罕尝虚。周旋曲尽斯民瘼，远使观风未必如。华封献祝协休祥，已见诜诜十七王。宗德祖公钟圣世，子孙千亿正蕃昌。千官班列未央宫，称贺盐池课复充。助顺固知天地力，由来威断自宸衷。宫嫔春昼步庭前，曲砌轻风?柳绵。二十四番花信后，融怡还作困人天。文思主吏籍通闺，逐节供须各品题。知是禁园挑菜日，雕床十扛进金篦。君王博学古无如，羲献奇踪购得初。裁处万机无一事，睿思深殿自临书。吾君友爱古难方，棣萼深情不暂忘。求得万机休暇日，披香深殿燕亲王。未明冠佩集龙楼，上宰貂蝉导冕旒。羌虏欢呼瞻盛礼，躬迎八宝受天休。初升直笔喜迁官，妙札何曾数彩鸾。莫谓纤纤持管弱，风雷雨露在毫端。绣襟金钩玉轴斜，宫娥当殿奏琵琶。急弹犀拨如飞电，端不轻侵御画花。新拜贤妃国媛才，穹崇品秩视三台。捧麻入谢天恩后，院院嫔嫱展贺来。后苑繁花间绿杨，龙楼辉赫缕金装。遥知黼座登临处，栏楯狻猊尽吐香。翠弁仙衣下玉廊，修真宫女夜焚香。舒徐有月随莲步，绰约无人见靓妆。诏许珠玑饰珥钿，遐方翡翠贡都捐。九重一语天恩博，亿万珍禽性命全。神都三月盛风光，修禊宫中乐事长。银字笙簧随步辇，相将曲水侍流觞。春昼阴添一倍长，鞦韆娱乐集嫔嫱。綵缯画板高高送，来去随风散异香。樱桃初进绿筠笼，蜜酪随供綵帕蒙。靸面金盘五十只，传宣先赐二王宫。圣主仪刑自智临，嫔嫱博古趣何深。金虬香里芸窗静，满几诗书一弄琴。祝应多男属圣君，词臣常备洗儿文。高禖喜燕排旬有，包子红绡叠日分。春晴太液漾漪涟，柳绿花明艳冶天。十二栏干帘半捲，瑶津亭下按龙船。宫阁春来乐事添，喜逢新燕入高檐。从今欲使营巢便，故遣终朝不下帘。名园蹴游称春游，近密宣呈技最优。当殿不教身背向，侧中飞出足跟毬。春昼宫娥睡足时，凭栏无语听黄鹂。谁家按曲敲檀板，惊破林间自在啼。春昼宫娥直退迟，茶馀清话屡移时。困人天气成浓睡，偶失鞦韆伴侣期。端午茸花簇彩鸾，高标宝鉴缕金鞶。不宜夏景销酥腕，似觉新来百索宽。初夏清和昼漏长，酴醾高架映华堂。一枝斜插蓝罗扇，摇动时时送好香。朱夏炎炎昼漏长，迸珠亭下共流觞。清风寒韵侵肌冷，谁信宫中六月凉。冰屏四合响流泉，白玉杯盘奉御筵。纵有炎蒸无处入，水晶宫阙会神仙。荔子珍奇冠九垓，上林航海近移栽。绛囊玉颗如闽峤，不用红尘一骑来。亲蚕摘叶满筠笼，机杼仍观组织工。圣世后妃躬道化，仪刑无愧二南风。便殿时时燕二王，吾君亲睦似陶唐。寂寥棠棣留芳后，盛事应传入雅章。燕子安巢近上阳，惯听深殿理丝簧。伊州入破喧轰闹，不废呢喃语画梁。碧玉峥嵘照座清，良工镌斲亦难成。巫山雁荡惭粗俗，销得君王号胜瀛。君王锡庆自高天，禖燕宫庭每每传。老㜮宝箱珠遍蹙，别收诸阁洗儿钱。七夕宫娥设席祈，翠台莲烛静交辉。綵楼逗晓蛛丝满，女伴谁传得巧归。郊庠已见咏台莱，近密仍多著撰才。汉武得人何足道，内朝今亦盛邹枚。瑞竹亭亭近玉墀，初同一簳却分岐。已传国史新图籍，更得君王御制诗。禁籞承平种植繁，枇杷荔子近移根。地祇应借东南候，养就甘香奉至尊。桂魄初生出翠台，玉人拜祝久徘徊。非唯月月长相见，更愿重重喜庆来。青唐陇拶觐神都，亿万天兵列路隅。三省枢臣合班对，进呈平旦受降图。乌巾袅脚锦袍襕，供奉新来进押班。从此便应閒日少，玉除轮日侍天颜。瑞竹初生每觉长，分岐共簳出宫墙。普天无限成林地，故产皇家是吉祥。内庭耸秀碧云屏，冠绝群峰最杰英。圣世瑰才终显赫，嶙峋犹得赐佳名。瑶津亭榭俯池塘，芬馥氤氲杂众芳。永昼和风一披拂，近城分得禁园香。珠帘十二捲金钩，万里无云桂魄浮。嘈杂笙箫半天响，瑶津亭上赏中秋。振振皇族盛豪雄，籍庆天支自不同。宗学宏开崇教养，已多歆向出深宫。资善诸王就傅初，常宣步辇按观书。六宫准拟经由处，一一排门候起居。集英赐第对天颜，顷刻蓝袍翠一班。漫说禹门三级浪，鱼龙只在指呼间。唐帝惟珍阳羡茶，未尝百草不开花。太平奉御穷佳异，建焙先春进露芽。深院相过笑语同，选仙清乐得从容。由来本是桃源侣，常占三清最上宫。召对词臣幄殿华，密宣令草相公麻。黄庭诏下齐欢舞，望协群工共叹嗟。圣主边谋过六奇，指踪决胜率前知。深沉清禁传三鼓，犹报金牌出睿思。掖门放钥响铜镮，平晓传催百辟班。垂拱殿前人肃静，独闻莺语转间关。地衣红锦蹙盘雕，罗袖飘香转舞腰。清暇君王休务日，宣和深殿按仙韶。深秋萧爽十分凉，茱菊浮杯满座香。百尺玉楼喧鼓吹，六宫思许醉重阳。禁籞瑶津宝阁重，芳亭曲榭暗相通。汪洋太液澄清影，金碧丹青上下同。圣学渊宏百世师，六宫薰习喜文词。睿思传出宸章丽，院院珠装御制诗。永昼宫娥聚笑嬉，小王初习起居仪。朱衫御史心聪慧，学得中庭赞对词。永昼嫔嫱小燕阑，投壶雅戏集清欢。众中最觉天机巧，平送筠筹觅倚干。象戏宫娥共雅欢，团团犀玉布牙盘。蹉车避马寻常事，却是堤防叠炮难。德自关雎乐善心，六宫渐染化风深。鼓琴擘阮非凡好，为有淳和太古音。庭试初宣进士班，玉阶咫尺觐天颜。画廊两畔楸花发，时递清香笔砚间。按乐清宵女伴同，和谐仙韵出深宫。寻腔理得新翻曲，月上龙楼第一重。太平天子绝畋游，结束宫娥马打毬。韶乐引来花锦队，男儿跪拜谢头筹。开炉佳节乍寒朝，近侍班联衣锦朝。兽炭香新金鸭暖，珠帘龙幕按箫韶。瑞香圆结异凡丛，天幸移根植禁中。露浥清香来御榻，玉牌题作锦薰笼。锦裀方窄簇花毬，羯鼓琼台七宝钩。共按升平新制曲，不同箫索打梁州。白玉镌成十六牌，禁宫方响古无偕。非唯韵出箫竽上，仍是音参律吕谐。上直归来日未晡，宫嫔相与戏摴蒲。蓦关渡堑寻常彩，无奈时时掷雉卢。三卫千官侍冕旒，君王郊祀款圆丘。彩棚夹路瞻天表，一半珠帘上玉钩。庆成大礼御端门，肃肃千官拱至尊。高捧金鸡宣霈泽，两班欢舞荷天恩。聪俊宫娥妙奕棋，每虞宣唤各穷奇。更阑自覆忘忧局，好著长防敌手知。腊后寒梅蕊弄黄，金瓶丛插贮兰房。已供阖座清香满，更得临鸾学晚妆。踊跃新羁已过关，未高生怕别人盘。到窝路数无多掷，急满须防将马阑。冬候寒威凛未央，初欣至日乍迎长。退朝一曲升平乐，共进新阳万寿觞。感古梅妆范样殊，折梅特地试妆梳。薄施红粉临鸾鉴，却是梅花迥不如。五云宫阙郁岧峣，尤称濛濛瑞雪飘。中使到来东上阁，传宣初放紫宸朝。二月春宫折杏花，垂梢繁蕊闹交加。折来已觉柔枝重，插向搔头宝髻斜。丹青御笔趣尤深，不许流传到翰林。乞得睿思全幅轴，宝藏端胜满籯金。女冠新观近西清，玉宇幽奇称道情。宫禁沉沉银漏永，好风时送步虚声。碧芦方沼水潺潺，叠石嵯峨翠霭间。不谓九重宫禁里，忽逢江国好溪山。綵架清阴接凤楼，分班左右各朋俦。就中最得抛梭便，不碍珠门紫绣毬。楼殿亭台处处通，花光柳色共溟濛。苑东即出横门道，已觉仙凡路不同。分引天源入禁城，御沟萦绕六宫行。寒声碧甃淙淙急，流到人间分外清。"}