{"id":"1128548","title":"读史八首 王嘉","dynasty":"宋","author":"葛胜仲","text":"王嘉冤死有由缘，峻节忠言照史篇。最是一条堪恨处，临刑犹道孔光贤。为梁草奏枉忠臣，李固夤缘遂杀身。南郡何须施绛怅，应无面目见时人。阉尹流凶遍海隅，飞章露奏计诚疏。黄门诏狱空忠鬼，天下何因遂扫除。贼掠家储岁阻饥，将儿系树后无儿。林回轻弃千金璧，始信皇天是有知。奖鉴人伦重法真，亲庭曾遗助求人。牖间占察曾何补，只得庸庸番土臣。儿时黠慧岂寻常，苦李徒教结道傍。何事季年痴更甚，为财钻核长膏肓。革运称梁出秘谋，寿光不许范云留。赤章夜奏称非已，合向人间谥隐侯。子昂文律唱唐家，摩诘诗声未易加。场屋有谁深荐达，坐令入彀赖琵琶。"}