{"id":"115976","title":"悼逝·结发为夫妇","dynasty":"宋代","author":"张耒","text":"结发为夫妇，少年共饥寒。我迂趋世拙，十载困微官。男儿不终穷，会展凌风翰。相期脱崎岖，一笑纾艰难。秋风摧芳蕙，既去不可还。滴我眼中血，悲哉摧肺肝。儿稚立我前，求母夜不眠。我虽欲告之，哽咽不能言。积金虽至斗，纡朱走华轩。失我同心人，抚事皆悲酸。积日而成时，积时更成年。山海会崩竭，音容永茫然。"}