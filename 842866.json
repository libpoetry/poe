{"id":"842866","title":"题苏盦海藏楼图卷","dynasty":"清末民国初","author":"陈宝琛","text":"庄生状陆沈，离世类枯槁。行藏绝意必，圣者故中道。曩子宿吾楼，山云白浩浩。廿年海三变，长望出日杲。深根宁小行？楼成子亦老。顾怀将压惧，蓄念斡洪造。东来更袖手，归去趁芳草。曰艾未遽衰，一室安事扫？交兴与交丧，争此千金保。颓暮吾合休，吾楼且自宝。"}