{"id":"911746","title":"新居感咏","dynasty":"宋","author":"杜衍","text":"无似老且病，惟恐归田迟。一旦得引年，九天还听卑。尚沾二品禄，俾尽百年期。恩深沦骨髓，感极横涕洟。始营菟裘地，来向濉水湄。城隅最穷僻，匠者宁求奇。卜筑悉由己，轩牖亦随宜。外以蔽风雨，内以安妻儿。燕雀莫群噪，鹪鹩才一枝。因念古圣贤，名为千古垂。何尝广居室，俭为后人师。亚圣乐箪食，寝丘无立锥。文终防势夺，去病耻家为。文园四壁立，郑公小殿移。伊余具员者，适会承平时。无术毗万务，无才抚四夷。为郡亦龊龊，劳心徒孜孜。保身已天幸，拊己宜自知。开卷颜间厚，复惧来者嗤。勖哉知止足，清白犹可追。"}