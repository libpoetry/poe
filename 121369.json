{"id":"121369","title":"游玉仙诸洞戏题碧云石崖","dynasty":"宋代","author":"王执礼","text":"已从鹿岩游，更入龙洞去。横足螃蟹行，连臂猿猱度。滑径铿蜡屐，阴崖然桦炬。振策扶颠隮，扪萝猛攀附。涂险几欲穷，境胜忽有遇。谽谺通石窦，参差流玉乳。形开趣弥深，兴集理自裕。便将遗世纷，且复恣幽步。纡余穷冥搜，淹留迫颓暮。题诗识苍壁，聊写心迹素。重游岂无期，恐忘来时路。"}