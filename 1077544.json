{"id":"1077544","title":"次韵上元宰胡俊明蒋山勤老唱和古风","dynasty":"宋","author":"李纲","text":"竺教流传入中土，以相求之无自可。达磨西来直指心，拟议之间已蹉过。皮髓谁分深浅机，祖祢翻贻子孙祸。钟山禅老真可人，高唱宗风震江左。学流云集欲何为，佛祖要须自心作。宰官倥偬牒讼间，偷暇相从还作么。也知襟抱素相亲，更把篇章迭酬和。词严义密读难晓，字顺文从识皆妥。应怜孤陋方杜门，亦欲追随良未果。故将佳句寄幽人，此意勤渠滋愧荷。谈空摩诘无一言，听法文殊非两个。若将情解议真如，明眼人前应看破。世间万法互低昂，正若旋轮与推磨。随时俯仰乃善谋，就中拙者无过我。九折羊肠欲着鞭，万里沧溟思纵柁。只今行年四十馀，已觉衰颓多坐卧。平生作具何所施，尽以付之一弄火。回光返照默自参，妙湛本然无点涴。公方齿壮志气豪，正可立功同魏颗。胡为亦复味禅那，坐视轩裳如絷锁。莲社庄严清净池，丈室含容高广座。他时共结香火缘，心期耿耿当非颇。为余稽首问勤师，如师材德诚磊砢。钓龙罗凤大江滨，法器谁为语无堕。庭前倘有立雪人，我欲因风致三贺。"}