{"id":"849362","title":"送长寿黄主簿","dynasty":"宋","author":"卫博","text":"黄郎千人英，凛凛霜松姿。邺侯三万卷，载复无遗辞。十年居太学，辛勤厌朝齑。词场事雄俊，傲睨深丛罴。再拜天子前，袍笏光陆离。朅来皖水滨，乐哉同襟期。顾我蓬之心，友娅惭非宜。朝来摆征衫，怅望当分携。君家闽海陬，去作楚郢归。大哉天宇间，会合固有时。丈夫志八表，曲士守一涯。锦衣行未暮，鸾桂先高枝。清润照冰玉，唱和共埙篪。行行得所诣，何必事町畦。寒江清无波，爱景摇窗扉。衮衮江上山，万象供品题。还登古石城，往和白雪诗。傥因西飞鸿，寄我长相思。"}