{"id":"1120145","title":"挽侍讲先生王夫人诗二首","dynasty":"宋","author":"陈舜俞","text":"兰陔堂上此归全，松柏山头有旧阡。我得遐龄几九十，人依绛帐昔三千。病时太守和汤药，没后诸生侍几筵。善化群材同草木，先生恩德重如天。师墙童稚被陶钧，穴凤仍同桂籍春。岂独慈良尊有道，就论恩分即吾亲。生前未许升堂拜，原上空陪执绋人。一曲薤歌难写恨，哀荣千古付苍珉。"}