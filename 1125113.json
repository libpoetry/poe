{"id":"1125113","title":"次韵四弟以道十二弟叔与法王唱和兼示无斁弟二首","dynasty":"宋","author":"晁补之","text":"少时勇游山，说山喜动色。中年谪南方，庐阜得深历。当时不类谪，忘腰带之适。怪人肝鬲异，破贼喜折屐。只今窜林下，织衣而耕食。缅怀兹两士，吾宗气相得。吾春种桃时，子晓寻嵩日。似闻黄面子，为采乌头出。去年陟岱宗，一士世莫识。天门邀之下，倾倒意已极。斯人与人异，龙虎两超忽。重寻亦无路，颠雨石崖坼。吾人伯仲间，一语可物色。气自寡所谐，穷乃足所历。家风藐五世，不肯适人适。意行无险易，又跣不著屐。文词如苦李，惨腹人莫食。犹矜不传妙，坐恐儿曹得。学怜新又新，老奈日复日。伯以最恬愉，何由采之出。无斁能寡言，犹堪谢前识。叔与气尚豪，支颐视屋极。斯文恶表襮，枯鱼戒所忽。应如鲁宫籀，藏壁俟其坼。"}