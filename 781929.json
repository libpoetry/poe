{"id":"781929","title":"大水歌","dynasty":"清","author":"戴梓","text":"沧桑之变历千年，不料沧桑变眼前。前日我来行大陆，今日我来行大川。大川茫茫四无际，风涛奔怒浮青天。涛欲下，风欲上，风涛相争不相让。独将刳木两难殉，微躯已过松头浪。此地不习水，忽然逢水灾。橹棹尚不辨，樯帆何处来。编门结枥驱龙雷，托寄性命诚难哉。茅茨倾塌随流转，虫鸟乱飞投人怀。嗟余见短不见远，五岳安平谁道险。柳梢系釜有人居，马腹冲波渡清浅。"}