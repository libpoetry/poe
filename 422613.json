{"id":"422613","title":"齐天乐 和韵酬宫悬","dynasty":"近现代","author":"邓桐芬","text":"初冬物候饶秋景，年年岭南如此。素扇才捐，新寒尚薄，荩箧毛衣初试。清歌漫倚，问流水高山，赏音谁是？坐听西风，故人词伴素书至。江干曾共觅句，野桥烟水外，都是秋意。断浦轻舟，孤村韵笛，此日追怀能记。河山信美，笑卅载萍蓬，并伤憔悴。细数诗俦，乱愁霜夜起。"}