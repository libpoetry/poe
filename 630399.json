{"id":"630399","title":"莫厌贫十二首 其一","dynasty":"明","author":"释函是","text":"人生莫厌贫，厌贫多所许。食贫许粱肉，始觉薇藿苦。衣贫许章黻，皮褐畏予侮。粱肉岂不甘，所恶呼尔与。章黻匪不华，君子贵自处。凤凰巢椅桐，游鱼乐繁渚。上下忘其天，各自矜鳞羽。离离田上苗，丁丁远山斧。田窦虽足歆，宵旦移寒暑。萌隶终岁赡，毋宁询季主。"}