{"id":"829769","title":"三姝媚 日本美人小相，用半塘唱和韵","dynasty":"清末近现代初","author":"赵熙","text":"蓬山相望苦。乍奇花初胎，镜心眉舞。小幅唐妆，惹断肠人咏，鬓云松句。燕舌和音，怎诉与、玳梁吹絮。一种英姿，秋水双蛾，夐无前古。春到樱花徐步。著小风裙屐，蝶边红路。采药三山，意旧随徐福。水仙来处。片月烘云，留妙影、非烟非雾。更欲移情何地，冰弦暗谱。阿莲心最苦。爱翩何珊珊，玉儿工舞。净色嫣然，著碧纱笼上，冷香诗句。盖得萍踪，遮不到、前生飞絮。自小团圆，难怪红衣，此花千古。风际凌波微步。闪一镜凉痕，绣猗鱼路。采绿前陂，问舵楼消酒，涉江何处。护热鸳鸯，秋思在、洛妃乘雾。渺渺扬荷新怨，骚心待谱。层层心绪苦。隔烟纱亭亭，倚风慵舞。俊极波纹，向翠罗衣上，织成愁句。醉血猩红，新染透、粉绵香絮。似此花心，鱼缬凰钗，定撩柯古。荷外轻移莲步。误夜雨声声，一条溪路。蝙蝠飞来，也变成仙种，绿天深处。秀色传餐，蒸气喷、露华霏雾。赠取虞兮名字，铙歌夜谱。丹山归梦苦。美人兮娟娟，绛河仙舞。众绿生时，便守宫先染，定情新句。艳蝶泥金，魂断了、午痕芳絮。念佛成珠，修到红鸾，小星终古。风露朱栏鸳步。逗茜色榴裙，翠苔封路。爪渍麻姑，怕痒时搔损，淡脂笼处。夜月秦楼，帘半卷、云鬟香雾。笑倚珊瑚钩坐，琼箫细谱。春心攒万苦。又菖蒲花开，彩舟龙舞。咫尺前尘，尽华阳奔命，庾兰成句。乱叶争风，偏更搅、漫天飞絮。未省馀生，江北江南，几回盘古。思向云中横步。奈正则如今，梦天无路。大局文楸，念去年今日，祖龙何处。历劫群仙，聊共醉、澡兰香雾。破子家山重按，铜琵断谱。"}