{"id":"614564","title":"广独漉篇","dynasty":"明","author":"李之世","text":"独漉独漉，富人买田不买屋。盈箱盈囷谷累累，譬如触目皆珠玉。世间何事不求人，囊里有钱瓶有粟。卖谷又得钱，将钱复买田。操豚祝天公，但愿禾苗被垄，南亩连阡。纵有馀钱起大屋，不是载人但载谷。三级高圌品字安，圌音围，盛谷器也。臂大麻绳拦腰束。堂前幻出九疑山，厅心路转三巴曲。庭内舂声庭外闻，旧禾未打新禾续。平明张?雀窥仓，半夜搥床鼠齧椟。宾来窗畔叙琴尊，仆从请过禾堂宿。昨日雌鸡已抱卵，今朝共牛又生犊。南村庄客输乾租，东堡佃郎送赆肉。墙隈列盎酿醋酱，厨下炊烟酒正熟。平头童子鼓风轮。白日黄尘不见人。乍疑雨打鸳鸯瓦，又惊屋角春雷震。随风糠粺翩翩舞，匝地明珠颗颗匀。校晴校雨乾和湿，徵贵徵贱旧还新。门外健儿势似虎，农夫俛首遭箠楚。去年尚欠草鞋钱，今年七月无新忝。全凭杯酒解争嗔，更回悲脸陪笑语。便便坦腹坐中堂，睁眉瞋目气昂昂。漆黑乌纱充约正，朱红扁额榜勤王。案头笔架三山立，座右牙筹一尺长。天地玄黄编租簿，上中下则别田庄。花阑票子催科急，朱笔横斜批两行。独漉还独漉，苦苦卖田来买屋。破钱坏钞殚经营，不知费谷几多斛。其屋日袤其田缩。齧墙不充饥，啖柱不入腹。君不见贫人起屋富人住，后车不戒前车覆。"}