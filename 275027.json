{"id":"275027","title":"良乡·王畿千里余","dynasty":"清代","author":"李因笃","text":"王畿千里余，赤县首三辅。佳气来阊阖，去天如韦杜。古时封内地，多以蕃同谱。凡温及应韩，历历皆可数。朔风日暮急，惨淡过戎伍。二南有遗泽，流恨兼今古。附海无细波，附岳无卑岵。所以封泰山，尝先禅梁父。约略计斯城，初不下万户。胡为兵戈中，筑堞失完土。还闻东土人，据地列田圃。自云托国家，一一皆肺腑。大兄侍中郎，中兄司卤簿。季子未拜恩，鲜衣缠华组。安坐召县官，促装揖州府。还家自生光，道上人如堵。兼金旧络马，百宝新装弩。貂首大秦珠，可充千万估。牛羊盈其门，珠玉盈其庑。堂上斗酒会，健儿鸣钟鼓。大妇工锦瑟，中妇歌《金缕》。小妇贵家子，徐徐调鹦鹉。吾欲终此曲，此曲闻者苦。长安连狭邪，日月通前浦。"}