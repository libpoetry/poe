{"id":"566201","title":"隆玺禅师慕远公之金界探庐山之紫峰过我言别赋送此篇一首","dynasty":"明","author":"黄省曾","text":"上座闻僧凤，高文景誓莲。体宗由得性，超果任穷年。鹦鹉三千众，芙蕖十八贤。高怀皆离日，妙观总弥天。石镜留玄照，香垆续圣烟。趾清庭选福，心秀刹求偏。一钵游王舍，孤云度法筵。东林堪宿树，北涧趁调弦。鸟弄全标梵，花开悉露禅。入溪刘并德，陟顶惠同肩。别将衣作念，去以道为怜。借取春堂月，驰光建业船。"}