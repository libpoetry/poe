{"id":"654877","title":"双凤行寿李裕之秀才父母","dynasty":"明","author":"倪岳","text":"金乌刷羽扶桑晓，蜃阁龙楼海天杳。眼中指点望蓬莱，波心一点青山小。蓬莱寿翁须发苍，霞裾独速摇璚珰。手持云笈控朱鹤，来访李耳长生堂。为言仙李蟠根久，丹实轮囷大于斗。上有高巢双凤凰，相对如宾复如友。老雄文采光陆离，朝阳哕哕呼其雌。并饮瑶池饱玉液，联步瑶阶餐玉芝。莫道春流绿如剪，已见蓬莱水清浅。莫道蟠桃几度花，不把繁华挂双眼。閒来共憩丹山梧，梦游圆峤仍方壶。逍遥忘却老将至，慰意更有二灵雏。大雏已负冲霄志，览德将为太平瑞。小雏羽翼亦已成，相逐相随阅清世。寿翁语罢呼曲生，冰弦醉弄南薰声。夜凉如洗不知暑，宝婺正映弧南明。忽传翁姥佳期共，泥椷拟致长生颂。仙軿望尽鹤飞遥，聊向尊前咏双凤。"}