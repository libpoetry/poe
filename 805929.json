{"id":"805929","title":"莺啼序二首 其一","dynasty":"清","author":"奕绘","text":"清池夜来雨过，长新萍无数。破凝碧、款款蜻蜓，飞来还又飞去。映画阁、光浮藻影，花梢冉冉斜鹃暮。感人生、无异朝露。子夜登车，丁年佩印，受寒风暑雾。每自问、半世羸躯，殉人何事自苦。官初成、仲翁病告，秫未熟、渊明词赋。古之人，思重其身，渺焉予慕。莎阶蚁战，蜜桶蜂酣，尚决然出处。君不见、云间野鹤，独远尘世，水里游鱼，不思林麓。任天者逸，知天者乐，狂吟大醉三千首，尽风流、文彩惊人句。朝簪股后，镜中未见霜毛，俯仰一笑今古。南山种豆，曲水流觞，引高情趣。却远胜、羔裘五缄，退食委蛇，虎钮三斤，钤书旁午。悠游万卷，商量千载，孟光喜逐梁鸿隐，更门生、儿子同欢聚。殷勤问字人来，载酒相看，定然不拒。"}