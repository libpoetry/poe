{"id":"610087","title":"经夏镇呈赠叶台翁师相","dynasty":"明","author":"韩上桂","text":"道经夏镇口，适观卿云垂。卿云纷五彩，谁不愿见之。忆昔当年奏韶乐，此云缥缈流阿阁。丹凤翩翻仪帝庭，金镛玉磬声交作。寥寥异彩几人扬，我公今日吐其光。沛为汉帝歌风地，亦近龙飞圣祖乡。圣祖戎衣定天下，妙选耆英扶运化。三公论道职调元，相与擎天镇中夏。镇夏夏镇非偶然，金瓯长保翼神燕。天子非常加意待，仙舟愿发无少延。方今国家神气固，旭日初升策天路。惟馀榷税未蠲除，旦夕喁喁思雨露。公今入相早回天，一滴能消旱后烟。枯崖亦与承膏泽，敢望开尊次末筵。"}