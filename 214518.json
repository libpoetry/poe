{"id":"214518","title":"木兰花慢·渺琉璃万顷","dynasty":"宋代","author":"蒋捷","text":"渺琉璃万顷，冷光射、夕阳洲。见败柳漂枝，残芦泛叶，欲去仍留。罗帱。少年梦里，正窥帘、月浸素肌柔。谁念衰翁自老，断髭冻得成虬。凝眸。一望绝飞鸥。宇宙正清幽。漫细敲紫砚，轻呵翠管，吟思难抽。飕飕。晚风又起，但时听、碎玉落檐头。多少梅花片脑，醉来误整香篝。"}