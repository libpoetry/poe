{"id":"790782","title":"晏平仲","dynasty":"清","author":"张洵佳","text":"崔子弑齐君，晏子枕股哭。劝之死不死，曰君非吾独。纷纷从死者，大都嬖倖属。何以太史氏，执简甘诛戮。兄弟死三人，挺然无畏缩。孔子称平仲，久敬与人交。订交泛言人，善恶随所遭。一概加礼貌，众醉哺其糟。优游处陈鲍，俯仰事栾高。此乃贬其失，并非嘉其操。后来诛庆封，子家径相召。又复处两歧，不从亦不告。风骨一身无，过误一身少。中庸似胡广，浮沈似冯道。"}