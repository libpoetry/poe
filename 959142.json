{"id":"959142","title":"和郑制干谢借居且惠朋樽醉螯诗","dynasty":"宋","author":"郑清之","text":"平生爱山林，里居想王屋。孤月自无朋，断云曾不族。讵知庄遵市，倏有贾谊卜。西河就索居，漆园问尊足。翟门罗可去，轲宅仁已熟。似闻结驷多，每见后骑属。鲁台时遣馈，监侯已发粟。竞欢王俭莲，肯问颜公粥。家贫愿邻富，蒹葭欣倚玉。颇容滑稽叟，来簉堂上烛。犹能辨丝簧，渐近不如竹。浊醪慁兵酝，庸行参圣读。愿为善颂祷，既醉备五福。谋妇拟提壶，敲门惊啄木。持螯两从事，来就桑下宿。美味均适口，双明喜增目。命驾匪千里，星言愧不夙。联句乏追韩，补诗聊继束。终当效乐天，骆马为酒鬻。"}