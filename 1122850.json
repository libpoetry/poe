{"id":"1122850","title":"寿太师益公 其二","dynasty":"宋","author":"洪适","text":"自从麟阁云台后，直到凌烟不乏人。唐突汉唐今日是，元勋唯有一师臣。向来群议几纷纭，决策和戎断若神。谈笑之间了天下，诚方前古有何人。淮北淮南应战场，只今春草饱牛羊。时平不假金汤固，淮水汤汤一苇航。圣皇日日侍庭闱，七十春秋自古稀。不是相公平国后，谁令六騩得南归。晋公貌状谁能画，曹霸丹青与世殊。头上进贤何足道，至尊书赞古来无。六龙斋洁疑圆坛，百辟奔趋列后先。华发都人惊未见，一门两使并貂蝉。庆源衮衮益光华，闻道诸孙总称家。活却生灵千百万，阴功天报的无差。不论南北与西东，道路歌谣触处同。要识太平真面目，丰年长入颂声中。年年腊尾庆生申，共祝槐庭过万春。天使长生辅真主，人间不用说庄椿。残生无似辱甄收，正作儒官已过优。只有望云朝夕念，恩波傥得下炎洲。"}