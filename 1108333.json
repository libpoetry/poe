{"id":"1108333","title":"投诚斋","dynasty":"宋","author":"刘过","text":"省斋去国艮斋老，不独宣尼叹乏才。试数诸公有名者，庐陵那得两诚斋。蓬莱东观是亨衢，经国文章要钜儒。顿著五花犹不判，却于注易下工夫。画戟门边春昼长，鼎新模范宿淮阳。吏人傒眼报公事，一瓣浓薰班马香。智愚上下尔自异，尺寸不差公短长。毕竟昌黎仍旧好，何曾人说段文昌。绫衾厌入承明直，却把一麾江上来。云气隔天迷望眼，不堪花落几宫槐。夫子声名号浙西，作成文士欲何为。达人胸次元无翳，芥子须弥我独知。初政寰区望太平，黎民乐业喜更生。裴公用舍无轻重，天下从兹有重轻。"}