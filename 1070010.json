{"id":"1070010","title":"宿海会寺","dynasty":"宋","author":"程俱","text":"万杉堆青没山骨，云埋七峰时出没。飞泉拂石泻哀湍，下有万古蛟龙窟。藏头睡熟呼不起，地坼三年蝗蝻出。千山脉理渍清甘，一罅涓涓流石液。同游况与惠询辈，纳屐振衣何勃窣。大门当前新筑道，跨水曲栏攲突兀。舂鸣轣辘趁朝炊，水畎悬流机械发。支筇对此自三叹，抱瓮老人长搰搰。却坐幽堂忽浩歌，回首已失西山日。"}