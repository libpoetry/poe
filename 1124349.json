{"id":"1124349","title":"送任寿朋赴襄阳令","dynasty":"宋","author":"项安世","text":"际天南北麳麰盛，夹汉东西巘崿长。为客曾誇心胆壮，送君今叹鬓毛苍。五官置属莲成荡，七校屯兵柳作行。中有书生骑瘦马，自弦焦木种甘棠。潭心山顶碑何在，凤翥龙翔梦亦非。野锸狼烟参井亩，城开雁翅入江圻。蟠胸蠹帙千年富，手到鸡锋一吷微。应待经行阡陌遍，唤登文石问兵机。"}