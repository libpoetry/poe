{"id":"720457","title":"青县道中见夏云","dynasty":"明末清初","author":"顾景星","text":"斜日照平地，乱云如雪峰。仙人海峤出，锻炼金芙蓉。当春数雨土，黄雾为昏蒙。楚粤正攻战，数州犹鞠凶。山左榆无皮，江东焦稑穜。修河众流绝，漕舰告不通。悯恻廑慈寿，圣人在斋宫。遽下罪己诏，拜上天坛封。清风倏汛扫，布雨鞭灵霳。始觉云气正，庶几粱豆丰。黔黎望苏息，四海心理同。纪纲肃扆宁，草野皆帡幪。惟当去智巧，饮食安颛蒙。高谈似匡济，乐祸非英雄。"}