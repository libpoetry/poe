{"id":"1126234","title":"山中二首","dynasty":"宋","author":"曹勋","text":"山中从事亦贤劳，安得眠云独自高。两席地栽青紫芥，一株树接碧红桃。春风多可移花性，夜雨无声入土膏。那办工夫到诗句，溪灯穿屋未编茅。人间久矣倦迎逢，归路牛羊带夕舂。千点梅沉山店月，一溪烟咽寺楼钟。穷犹羞涩巉岩面，老自平夷磊磈胸。曾笑古人多晚谬，草庵虽小幸相容。"}