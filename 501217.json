{"id":"501217","title":"赠安南善书阮生生名太冲为予书春秋春王正月考及安南行稿予喜其楷法遒美更其字曰用和而诗以赠之","dynasty":"明","author":"张以宁","text":"安南有生阮太冲，隶书国中称最工。劲如精兵槊善舞，疾若快匠斤成风。老夫持节使绝域，眼昏头白垂龙钟。著书暇日使之写，一笑聊足舒心胸。写书设官自汉代，嗟汝乃在炎荒中。迢迢岭表产丹荔，郁郁涧底生青松。我兴为尔作长句，生起再拜生春容。独不见琼州姜生遇苏子，姓名亦可传无穷。"}