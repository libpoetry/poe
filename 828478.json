{"id":"828478","title":"纪梦","dynasty":"清末近现代初","author":"陈曾寿","text":"今生了不记，俄为何世人。梦中有寐觉，所觉孰幻真。沉沉古刹中，斗室栖我身。一身绳榻上，开眼微欠伸。日影满东窗，计时方及晨。枯几摊卷帙，坏壁悬瓢巾。不记生我谁，亦无妻子孙。荒荒何岁月，寂寂馀炉薰。旋来拥帚奴，伛偻除埃尘。口诵普贤偈，悲音动心魂。虚空不能容，无始贪痴嗔。诚心猛忏悔，记授菩提新。众业自无尽，我愿自无垠。彼唱我徐和，既寤犹津津。嗟我有生初，大母逮双亲。有叔复有姊，弱弟惟午君。六龄出京师，鄂渚三十春。蕃衍族滋大，人事丛悲辛。飘风六十年，忽然迹已陈。万里异色天，峨峨冰雪邻。君恩未能去，麋性安可驯。前尘既渺渺，来轸尤惛惛。还视窗日影，玩愒徒逡巡。"}