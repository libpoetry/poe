{"id":"509055","title":"挽琴川钱恒轩先生","dynasty":"明","author":"韩雍","text":"洒洒美髯翁，玉骨冰雪姿。养高虞山下，世利何尝思。家储累万石，雅志惟好施。积久报亦宏，有子昌明时。飞腾践华要，清望海内知。推恩锡龙章，辉光照门楣。豸绣耀闾里，晚景心颜怡。如何忽观化，竟尔迷所之。生荣死亦哀，全福谁能追。磨崖表新阡，隐德千古垂。矧兹庙堂器，岂久淹藩篱。宠光贲幽泉，加赠定有期。"}