{"id":"991885","title":"四月二十七日与王正仲饮","dynasty":"宋","author":"梅尧臣","text":"我来自楚君自吴，相遇汎波衔舳舻。时时举酒共笑乐，莫问罂盎有与无。醉忆曩同吾永叔，倒冠落佩来西都。是时豪快不顾俗，留守赠榼少尹俱。高吟持去拥鼻学，雅阕付唱纤腰姝。山东腐儒漫侧目，洛下才子争归趋。自兹离散二十载，不复更有一日娱。如今旧友已无几，岁晚得子欣为徒。"}