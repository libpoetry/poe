{"id":"755333","title":"有约邓尉探海梅遇雨不果","dynasty":"清","author":"徐咸安","text":"吾闻虎山之崦峰回互，仙境昔有仙尉住。面临太湖三万顷，七十二峰似争渡。居人家家种梅花，覆压山村不知数。风飘十里五里香，雪满千枝万枝树。大庾亦无此奇观，足所未历心倾慕。倾慕于今几十年，年年花时等閒度。今年棹出阖庐城，渴望庶几慰平素。闺侣殷殷折柬招，蜻蜓艇子克期赴。香海由来传盛名，锦囊满拟贮佳句。不道春来日日晴，临行却被天公妒。侵晓无端急雨零，弥天但见阴云布。扁舟欲行不得行，寂寞空堂绕廊步。愁绝小窗欹枕眠，梦魂还绕锦峰路。"}