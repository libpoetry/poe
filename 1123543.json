{"id":"1123543","title":"游西山","dynasty":"宋","author":"赵善漮","text":"閒向西山顶上游，碧天高挂晚云收。雨馀花气浓如酒，风鼓松声冷似秋。险句每惊神鬼泣，雅怀不贮古今愁。恍疑身在蓬莱境，笑指前溪当弱流。古庙嵯峨占地灵，四山环抱耸螺青。松坛鹤去云无伴，石洞龙归雨亦腥。弛担樵歌屯别径，倚蓬渔笛起前汀。个中真觉凝眸豁，一点心无俗虑萦。"}