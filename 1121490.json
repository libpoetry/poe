{"id":"1121490","title":"宣和四祀季冬梦与人环坐杰阁烹茶饮于左右堆阿堵物茶罢共读诗集意谓先贤所述首篇题云永叔诵彻三阕遽然而觉特记一句云东野龙钟衣绿归议者谓非吉兆因即东野遗事反其旨而足之为四绝句云","dynasty":"宋","author":"欧阳澈","text":"东野龙钟衣绿归，食齑肠苦竟栖迟。出门顾我浑无碍，未肯徘徊只赋诗。东野龙钟衣绿归，溧阳何足处男儿。微生纵有孤吟癖，尚拟朝端振羽仪。东野龙钟衣绿归，平陵投老倦奔驰。黑头我欲功名立，冷笑冯唐白发垂。东野龙钟衣绿归，分甘假尉志何卑。诗名藉甚徒为尔，不及勋庸显盛时。"}