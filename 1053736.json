{"id":"1053736","title":"送从道","dynasty":"宋","author":"孔平仲","text":"去年风云搅天暗，君马区区之海涯。今年苦寒又访别，正是去年行役时。信阳虽远重来得，小桃常探春消息。如今官满去不返，又见花开谁记忆。乾坤浩荡归无乡，岁月峥嵘老相逼。一官奔走随所使，后期会合知南北。篇诗惜别人少和，须知此别真可惜。黄髯半醉舌若蜚，它日樽前无此客。"}