{"id":"1127935","title":"二贤堂","dynasty":"宋","author":"曾肇","text":"天骥精神凤羽仪，青云天路此委蛇。由来道谊千钧重，不独文章一世师。史牒已传三黜赋，骚人谁继八哀诗。有时无命非今日，从古长沙贾傅悲。万壑千岩花草香，醉翁此地昔徜徉。不闻燕雀知鸿鹄，但见鸱枭笑凤凰。平日声名追屈贾，暮年勋业佐虞唐。神清洞府今何处，故事空留楚天傍。"}