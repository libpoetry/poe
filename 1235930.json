{"id":"1235930","title":"天香第一亭三首（汪叔志先茔在泾县方壶村墓亭有古桂延祐间汪擢乙科遂名亭天香第一）","dynasty":"元","author":"宋褧","text":"松楸深拥若堂封，仙树婆娑八月风。奕叶儿孙高处折，人间别有广寒宫。世传佳木姓名偕，召伯甘棠王氏槐。记取汪坟苍桂树，文科应兆不相乖。天上飘香云外过，青冥风露挹仙柯。文章自有流芳理，不用长安郭橐驼。"}