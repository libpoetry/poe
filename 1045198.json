{"id":"1045198","title":"谁何哭","dynasty":"宋","author":"徐积","text":"谁何哭，哀且危。白头母，朱颜儿。儿忽舍母去，母何用生为。架上有儿书，箧中有儿衣。儿声不复闻，儿貌不复窥。谁何哭，哀复哀。肠未绝，心先摧。母恃儿为命，儿去不复来。朝看他人儿，暮看他人子。一日一夜閒，十生九复死。君不见昨夜人静黄昏时，含辛抱痛无人知。其时忽不记儿死，倚门引颈望儿归。"}