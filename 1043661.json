{"id":"1043661","title":"郊祀庆成诗","dynasty":"宋","author":"刘攽","text":"圣瑞归文子，珍符属孝孙。储精凝景命，端拱辑群臣。礼乐成中典，人神定一尊。亮章新物睹，咸秩备司存。成德兼明察，弥文付讨论。积高参斗极，因吉际乾坤。候景迎长日，萌芽发旧根。律风乘广莫，卦气起昆仑。阊阖开黄道，星辰拱紫垣。奉瑄严太一，推策本轩辕。八庙森重构，诸侯盛骏奔。荐馨光裸玉，告嘏逮归吊。旄纛罗千乘，旂幡径九门。龙蛇影摇动，鹅鹳势飞翻。士勇欢凫藻，天晴候晏温。幔城横象魏，玉果会春园。严警连宵鼜，周庐次属鞬。望云舒锦石，揖月上金盆。广乐欢来格，升烟续载燔。颂釐如响答，终事寂无喧。辇路祥飙转，端门旭日暾。天鸡还自舞，仙鹤为孤骞。河汉惊垂象，雷霆浃厚恩。画衣期不犯，肺石更何冤。长乐尊无贰，椒房庆已蕃。睿心先广爱，大策重临轩。瑞典兼河洛，欢心极镇藩。名山已望幸，天意肯周爰。愿上公车奏，来趋白兽樽。心知搢绅义，展采讵难言。"}