{"id":"1046524","title":"题公安知县柳应辰屯田默庵","dynasty":"宋","author":"刘挚","text":"语默本无常，此道知者寡。君子默诸心，志气纳陶冶。至神所安潜，可使万物化。精微与道契，密不见纤罅。世俗默在口，钤若偶人者。至其中所骛，逐逐散万马。我来观默庵，虚白非外假。天地冥毫芒，今古一昼夜。物至纷无穷，酬酢甚闲暇。清净老聃烛，寂寞扬氏驾。养此将有行，性命妙天下。相对坐终日，心惬如嘬炙。赋诗尚何言，聊为默庵谢。"}