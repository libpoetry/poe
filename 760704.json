{"id":"760704","title":"题梁佩琼女史飞素阁遗集","dynasty":"清","author":"丘逢甲","text":"琼妃南驭瑶台鹤，小驻霞旌飞素阁。天风吹坠步虚声，散布人间诧灵作。梅花海里吟香云，咳珠唾玉何缤纷？瑶天鹤去愁不返，五色蝶化留仙裙。海山仙人念灵侣，手抚瑶华镌剩语。碧桃花落青鸾空，展卷频呼奈何许。罗浮梦雨铢衣凉，宝音不断南云长。愿携香句洞天诵，四百四峰娥月光。"}