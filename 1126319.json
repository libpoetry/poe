{"id":"1126319","title":"再答前韵二首","dynasty":"宋","author":"曹勋","text":"不裘而暖得横披，绝叫西昆不复诗。耸入山容成紫障，暖回玉糁缀繁枝。从知公有青云士，聊欲文成黄绢辞。但得锦囊风月在，胸中佳处未妨痴。客居索寞厌天穷，抚事无能笑语中。破睡好茶盈碗白，曝檐晴日半帘烘。向来切己连丁祸，政以临民获罔功。赖有破除馀习在，后山端欲扣南丰。"}