{"id":"1129383","title":"颂古六首","dynasty":"宋","author":"释宗杲","text":"三千威仪都不修，八万细行全不顾。只因闹市里等人，被人唤作破落户。兜率内院久抛离，纵归忘却来时路。稽首弥勒世尊，得与么宽肠大肚。担柴卖火村里汉，舌本澜翻不奈何。自道来时元没口，却能平地起风波。即心即佛莫妄求，非心非佛休别讨。红炉燄上雪花飞，一点清凉除热恼。蓦口一桡玄路绝，药山之道始流传。离钩三寸无消息，觉海说乘般若船。俱胝一指头，吃饭饱方休。腰缠十万贯，骑鹤下扬州。何必不必，绵绵密密，觌面当机。有人续得末后句，许你亲见二尊宿。"}