{"id":"1045139","title":"送山阳太守李公","dynasty":"宋","author":"徐积","text":"维淮东南，孰为州最。曰李大夫，实劳于外。公虽老矣，方壮方刚。处剧而静，不烦以详。大率郡县，事如草芒。而况楚州，车轮中央。侯繇其冲，客出四旁。北迎大车，南乱巨航。公移私讯，骈檄交章。大夫酬应，谈笑以将。大夫甚健，日力有馀。事至立决，罪无囚拘。教以好语，完其体肤。据案而坐，处之须臾。吏休两廊，庭中空虚。所以楚人，爱公之敏。挥刀截绳，弯弓射隼。敏所以辅，其本则明。穷奸破伪，窥心见情。譬如工师，譬如良匠。手无所设，目无所妄。物随以就，法随以施。大寻小尺，方矩圆规。嗟民虽愚，所以有几。曰敏曰明，曰公有体。曰不生事，曰不悖理。不阿不随，不激不诡。民以是悦，众以是和。何以送之，其可弗歌。在昔奏事，实采谣言。凡我乡党，宜歌斯篇。"}