{"id":"701741","title":"西台壮丹和储柴墟二首","dynasty":"明","author":"黄衷","text":"白版红楼总未过，雨中赢得对阴何。一枝自占西台胜，百卉从教下土多。辟冻可曾依煖棘，护芳应与荫云萝。始知韩令功名薄，不为秾华惜旧柯。朱轮冲雨尚频过，春色晴华更几何。南国风流聊复尔，东都名胜已无多。评香不独齐芳杜，附艳无因学女萝。若使相君长献御，黄缯先系向阳柯。"}