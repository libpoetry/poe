{"id":"812081","title":"长恨辞","dynasty":"清","author":"孙原湘","text":"秾华一树委千春，顿失蛾眉绝代颦。呕血但知呼负负，回身犹想抱真真。温柔尽折三生福，惊恐虚劳十载神。一恸灵床还未敢，自怜终属薄情人。病中密誓泪纷纷，细喘如丝语不分。到死未能忘子建，佗生应得配参军。玉箫果许常为媵，神女何辞暂化云。只是费伊方寸血，相如新诔卓文君。听到伤心伏枕辞，如何忍得泪千丝。六州已铸今生错，万劫难消此愿痴。眼看神娥奔月去，魂愁天女下凡迟。不关贪守重生约，正恐轻生转负伊。花香月色旧阑干，不忍重经况忍看。是我心知天必忌，为卿泪滴地无乾。浑如梦里还寻梦，虚被欢称未尽欢。从此一双红豆颗，抛沉碧海恨漫漫。"}