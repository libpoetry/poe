{"id":"1107354","title":"谒金门","dynasty":"宋","author":"卢祖皋","text":"风不定。移去移来帘影。一雨林塘新绿净。杏梁归燕并。翠袖玉屏金镜。日薄绮疏人静。心事一春疑酒病。鸟啼花满径。兰棹举。相趁落红飞去。一隙轻帘凝睇处。柳丝牵不住。昨日翠蛾金缕。今夜碧波烟渚。好梦无凭窗又雨。天涯知几许。闲院宇。独自行来行去。花片无声帘外雨。峭寒生碧树。做弄清明时序。料理春酲情绪。忆得归时停棹处。画桥看落絮。深院静。隔叶鸣禽相应。金鸭云寒闲梦醒。转帘花月影。闲步碧阶香径。亸翠残红慵整。明日阴晴犹未定。试教移小艇。寒半退。斜掩小屏珠翠。柳眼才醒桃欲醉。日高帘影碎。暗解鸳鸯罗带。独立晚风谁会。心事悠悠人好在。画桥流水外。人寂寞。帘外翠阴如幄。团扇藤床花间错。雨边残梦觉。翠浅粉销香薄。临镜不忺梳掠。新恨悠悠无处托。棋声闲院落。闲睡足。冰柱乱敲寒玉。簇簇庭阴嘉树绿。晚蝉声断续。一雨藕花新浴。香破小窗幽独。重理焦桐寻旧曲。隔墙风动竹。香漠漠。低卷水风池阁。玉腕笼纱金半约。睡浓团扇落。雨后凉生云薄。女伴棹歌声乐。采得双莲迎笑剥。柳阴多处泊。秋几许。荒蓼败荷烟渚。贴水飞鸥江欲暮。风帆追急羽。蝶梦转头无据。愁到曲屏深处。寒入双城扃绣户。也应闻细雨。罗袖褪。短鬓独搔谁恨。叶叶秋声风衮衮。万端心一寸。钗凤镜鸾谁问。想见粉香啼损。倩尽飞鸿终未稳。夜来寒陡顿。"}