{"id":"467563","title":"玉楼春","dynasty":"当代","author":"赵文漪","text":"西风几日经南苑。憔悴杨枝秋似线。丁香绾尽别离心，豆蔻泣残红泪面。楼头数遍江南雁。堂外缠绵王谢燕。团圞明镜一相分，从此梁间悲聚散。流苏斗帐垂珠凤。梨云一枕人瞢松。玉梅枝上晓寒轻，金缕歌中离恨重。绿杨莺语前春共。凉月半链香欲动。休嫌懊恼不成眠，即便眠时无好梦。薄云细雨春来去。一院杨花牵恨绪。凌波洛浦梦回时，玉佩湘皋回袂处。绿华生小神仙侣。借得嫏嬛曾拟住。如今双泪莫盈盈，别怨离情应有数。画堂银烛春微暖。映水芙蕖初识面。梨花竹叶酒香薰，鬓影钗痕娇乱旋。夜深潜步雕阑畔。影堕西南凉月晚。凄清梦里旧池台，宠燕痴莺无一半。寰扉重叠闲锦璅。彩仗频惊春睡破。三千楼阁晓云开，十二屏峰灯焰坠。伤心病酒浑无那。红蜡盈盈人几个。山鸡初向北窗啼，梦蝶又经南苑过。梦魂惯蹋香泥印。廿四番风催暗信。杨花消息倩谁传，柳絮情怀频借问。年年领略春归恨。淡薄梳妆惊酒困。水晶枕畔泪双流，流到几时方始尽。轻敲法曲频回首。正是双星添节候。人间乞巧敞琼筵，天上合欢传桂酒。春山微暖消香兽。环佩盈盈依翠袖。娇姿端的不胜怜，娇靥晕红还上寿。金刀彩剪春归后。十二画楼沉晓漏。烛花无意暗红襟，泪水有心萦翠袖。龙华筵上蟠桃酒。更有阿环来祝寿。朱颜能驻画中新，小字不辞笺上旧。华笺五色和云绾。虾须百尺疏帘卷。风吹花雾罩香鬟，月掩清辉怜皓腕。当歌对酒情何限。六幅湘裙金蝶战。愁多无奈翠添眉，醉薄那禁红晕面。云阶移步香莲稳。当筵法曲如珠滚。檀牙疏落翠眉尖，金盏殷勤红袖近。年年芳草无音信。去雁来鸿千万恨。晓风残月意何穷，烟柳夕阳情不尽。"}