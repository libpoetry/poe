{"id":"1006480","title":"横山堂三章 其一","dynasty":"宋","author":"葛立方","text":"阳羡之山兮领地灵，鸿洞欻吸兮九叠为屏。青萝层层兮深岩绝壁，一鸟不鸣兮山更寂。横山老人兮蝉蜕埃尘，倚石梁兮手揽白云。眼中万仞兮，胸中万顷。泰华山林兮，秋毫钟鼎。东山妓女兮，北山猿鹤。西山拄笏兮，亦复奚乐。节彼南山兮山岩岩，突鲸额兮霄堮间。民具瞻兮倾百川以为寿，鸿毋遵陆兮公归锦绣。"}