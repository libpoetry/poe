{"id":"506855","title":"九峰归趣为主客郎中王浚作","dynasty":"明","author":"杨荣","text":"名门多俊英，家住九峰侧。君才更超迈，务学探六籍。伊昔未仕时，朝夕看山色。启户云霞红，隔窗烟树碧。一从游宦途，寓迹在京国。分曹属春卿，励操尚冰檗。拟摅寸心丹，可柰桑榆逼。乞身遂退休，辞阙中感激。引领望九峰，怀抱何所适。飘飘峰上云，无心沛膏泽。戢戢林间鸟，倦举冲霄翼。眷兹景物佳，雅志自相得。松风四座清，萝月半窗白。扫石抚朱弦，焚香玩羲易。利名了不关，尘累觉消释。高风谁能如，企彼陶彭泽。"}