{"id":"825324","title":"海藏楼杂诗 其二十六","dynasty":"清末近现代初","author":"郑孝胥","text":"古称鞠有华，独以黄为美。何时种始变，烂漫如错彩。燕都重细株，虎须必登几。九华与金管，堆眼众莫喜。扬州花稍奇，过江似难比。沪渎盛花事，佳植鲜入市。吾园绯与褐，殊态各俶诡。瘦瓣捲绿心，含意藐金紫。闭门独婆娑，几日风雨里。聊与花为徒，呼酒试酌彼。"}