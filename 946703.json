{"id":"946703","title":"鬻妇叹","dynasty":"宋","author":"陈棣","text":"凶年老弱难相保，归与妇谋谋不早。啼饥满耳不忍闻，待得麦秋人已槁。有辞欲说重酸辛，欲说未说眉再颦。就令相视饥饿死，何当持汝归富人。朝归富人夕得粟，数口尚堪同食粥。愁容敛袂哽不言，稚子牵衣惊且哭。答云至此奈若何，离别孰与性命多。他年丰稔五谷熟，勿吝百金来相赎。"}