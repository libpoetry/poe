{"id":"332172","title":"苏武慢·元宵雪后作","dynasty":"清代","author":"曹贞吉","text":"皓魄初圆，罡风犹劲，剪破彤云万里。桂影扶疏，嫦娥清冷，白玉楼头似水。银花作阵，火树迷空，照见离离珠蕊。想蜀天积雪，峨嵋崖下，佛灯如此。何须问、双凤云间，六鳌海上，箫鼓声中燕喜。竹叶横窗，松阴满径，有个幽人在里。白眼谁同，青樽易歇，赤脚层冰游戏。应难寻、千树梅花，长笛一声而已。"}