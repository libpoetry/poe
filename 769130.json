{"id":"769130","title":"由睫巢移居竹尾小楼","dynasty":"清","author":"张问陶","text":"筑楼不居人，楼已成弃掷。逆彼郢匠心，聊取蔽庭隙。上下数十年，积尘高一尺。如英雄失路，惨澹无颜色。卑陋在一隅，拳曲乾坤窄。空椽啸狐鼠，杂处鬼与蜮。当窗好竹树，翠雨收不得。岂称高明居，宜付穷途客。我昔居虽狭，完小殊清洁。魍魉迫我去，安能恋十笏。大地无所逃，倦羽聊此集。人有阮生泪，楼绝庾公迹。抚兹悟生理，物我成其僻。朅来拨重关，忽入鳅蛇窟。怪形印鹤爪，阴气结人立。恍惚若有凭，森然竖毛发。似非身可托，且庆俗已隔。脱帽执箕帚，祛尘小收拾。撩草罗衾裯，艳之以文墨。何物讶见人，梁间声咄咄。雨檐闻鼠鼬，短檠飞蟙蟔。天以昌吾诗，何以呼逼仄。苍茫十斛酒，浩荡千古月。境遇本漠然，壮心多所激。"}