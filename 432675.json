{"id":"432675","title":"桂湖杂诗十二首（录四）","dynasty":"近现代","author":"庞俊","text":"行似蜗牛常戴屋，閒如鸥鸟不惊尘。一竿临水非关钓，知是蒲江放鸭人。绿云无缝种芙蕖，香喷虬枝二百株。坐我画中还著眼，秋风一角剪西湖。三十年来此夜无，酒醒应是月生初。定知魂梦薰香透，一勺东湖总不如。湖楼三日雨阴晴，饱听跳珠叶叶声。只欠桂丛一宵月，吹香洒雪送人行。"}