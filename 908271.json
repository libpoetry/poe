{"id":"908271","title":"十八日同少虞才夫子友子西泛舟","dynasty":"宋","author":"李流谦","text":"清江不知日夜长，前日平流吹作浪。得得来寻白鸟盟，仍唤津人操两桨。残红渐稀绿渐多，苦留不住如春何。细看恰有三十日，我醉起舞君当歌。紫微玉堂九天上，人非仙骨何由往。舟中俱是斩蛟人，洗眼待观龙虎榜。夜归错落北斗横，转枕喔喔埘鸡鸣。一春常嗟睡不足，幸无官事莫相惊。"}