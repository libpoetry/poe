{"id":"763986","title":"眉妩 本意","dynasty":"清","author":"邹祗谟","text":"问谁家月里，是处云边，初见遥山姣。帘翼空青里，依稀是、楚峰十二初晓。玉钗声悄。才画时、一半慵扫。纵消受、螺黛蛾黄，也着些的烦恼。飘渺。轻烟微袅。似张郎留样，卓女遗稿。柳叶双尖锁，浑无语、还将鸾镜偷照。相思缭绕。凭暗传、密意多少。试描得鸳鸯，成十样知谁好。"}