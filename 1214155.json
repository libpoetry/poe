{"id":"1214155","title":"西山书馆植菊为邻豕所践","dynasty":"元","author":"周权","text":"耽书息世虑，种菊祛俗尘。閒携手中书，往访西家邻。雨露分寸苗，书暇策我勤。无何彼艾豭，纵逸戕其真。怀哉楚屈平，憔悴穷夕曛。荣枯固有数，怅然念芳芬。信知洛中花，乃坏逸骥群。宁如拥肿樗，不夭匠石斤。挟策嗟自误，亡羊监前因。所贵本根在，生意喜复信。岁晚同襟期，而我及数君。采芝岂辞汉，种桃非逃秦。摘英泛浊醪，孰非东篱人。"}