{"id":"753939","title":"济南学署秋日归宁夫子字问归期敬答十二韵","dynasty":"清","author":"李学温","text":"高城秋色深，瑟瑟寒飙至。侵晓倚南楼，青天来雁字。节序过授衣，黄菊惊离思。展矣怀君子，卓荦才未易。昨日拆缄封，宛转深情致。上言秋雨多，窗兰向憔悴。下问归来期，循讽潜制泪。人事多乖舛，关山隔迢遰。虽无帷车来，空愧宝钗寄。欲行还踯躅，暮野忧魑魅。长吟感萧飒，浩叹悲阴曀。眺望连日夕，反侧不能寐。转蓬离本根，飞扬满天地。冈松与涧石，岁晚同心契。"}