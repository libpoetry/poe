{"id":"1116920","title":"太皇太后閤春帖子六首","dynasty":"宋","author":"苏颂","text":"气至风条达，阳升土坟盈。芸芸生物遂，两两泰阶平。圣诏颁宽大，天恩遍迩遐。雷风孚号令，草木动萌芽。宝历书推律，春觞颂献椒。年年似今日，三万八千朝。冬后五旬逢岁朔，腊前三白遍民田。朝来淑气先时至，又见春秋大有年。荆楚牛人驱厉气，安丰枣腊祀苍精。圣朝虽举前朝事，不为禳祈为劝耕。上寿春朝观外庭，诏恩不许会公卿。即时二史书谦德，只使群官进姓名。"}