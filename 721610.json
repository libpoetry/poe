{"id":"721610","title":"呈周栎园","dynasty":"明末清初","author":"屈大均","text":"平生五岳游，今上谢公楼。楼里多山水，空濛云气流。故乡在南海，夫子有罗浮。置我丹青上，芙蓉四百秋。泰华双毛女，秦时一丈夫。相逢白云际，共结合欢襦。予亦同妻子，鸳鸯玉井俱。高堂隔梅峤，归去为亲娱。皎皎白华姿，公为处子师。补亡同束皙，教我在笙诗。将母愁无计，干人已后时。乌啼空自苦，日夕白门枝。"}