{"id":"465923","title":"中国园林博物馆六园一石七绝句 塔影别苑","dynasty":"当代","author":"幻庐","text":"背剪重檐冷照残，粼波澹澹渺予看。可能听雨还听雪，缭乱荷衣拥赤阑。秋水清眸射冷红，分明露荻傍霜枫。掩门莫引高台月，愿照山溪九曲中。落日长河霞尽染，满林霜重翻染霞。浓和五色层层积，敢敌沉沉暮霭遮。唼喋朱鳞遁二三，画堂人寂鸟空谈。经冬日下无寒意，蕉雨榕风作岭南。卐字光斜对启窗，文禽相倚昼眠双。催将玉笛沦漪动，声糯家班水磨腔。奇峰搜尽苦瓜僧，片石皴能叠亦能。菭印武陵方十步，云封太华忽千层。圆明火烬罹昆劫，艮岳江潮祸赵家。知我拜兄饶解笑，如开如谢石莲花。"}