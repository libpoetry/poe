{"id":"808124","title":"水龙吟 钱谢庵吏部绿伽楠精舍销寒第二集分赋得腾禧殿咏刘夫人遗事","dynasty":"清","author":"杨芳灿","text":"瑶池八骏归来后，车载得、真佳丽。明姿绝世，香柔粉秀，六宫谁比。生小倾城，肯输汉殿，延年女弟。是琼葩无种，移根天上，莫认野花偏媚。闻道碧霞幡底。尽双题、九重名字。昔年扈从，珠珰共辇，锦袍连骑。谏猎书稀，当熊人去，凄凉旧事。问遗簪何处，芦沟桥畔，一湾流水。"}