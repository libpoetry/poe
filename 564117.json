{"id":"564117","title":"拟古二十七首 其十八","dynasty":"明","author":"孙承恩","text":"我昔登岱岳，仗剑叩天关。振衣翔千仞，日月如可攀。缥缈云雾低，飒爽天风寒。俯首视九州，尘世何漫漫。相逢王子晋，绿发芙蓉颜。授我紫霞篇，饫我绛雪丹。招邀入太清，陟降三神山。后天永长存，独立超人寰。决择苦不勇，欲去更盘桓。尘土汩没人，万事成波澜。悔恨无由追，抚膺但长叹。"}