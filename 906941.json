{"id":"906941","title":"书饮客言","dynasty":"宋","author":"李复","text":"御史在前执法后，先生饮酒不濡口。脱巾露顶两脚赤，先生饮酒不论石。试问先生饮何如，举手指腹此谁测。东家闭门强偪仄，刻骨胶筋束形迹。一生寂寞养声光，谁肯回头顾枯魄。南邻矜誇尚驰骛，平明跨马朝天去。车从导骑如云屯，谤辱丘山盈后路。赐铜铸钱终饿死，深居巷内还逢虎。高天苍苍地茫茫，与君举首望八荒。人生优游本无事，自置冰炭毒肺肠。鹏飞鴳跃何高卑，菌短椿寿何彭殇。百年倏忽不再得，争夺纷纷世界仄。浑沌不凿人不死，但知饮酒志愿毕。东方明星高，西山江水流。明星却回江不断，与君常醉消白头。"}