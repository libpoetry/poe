{"id":"157380","title":"题南金慎独斋","dynasty":"宋代","author":"陈天麟","text":"圣道不可窜，探取随已欲。平生所受用，政可一言足。子思著中庸，暗室戒慎独。危微恐惧心，此念施已熟。学从西洛来，标傍相品目。袖手看屋梁，表表知鸿鹄。谁知胸中尘，往往盈斗斛。及也而有知，宁不贻彼忸。吴侯蚤作吏，未肯事边幅。得妙自圣处，了不关世俗。颇知幽隐中，日月所照烛。不敢欺秋毫，高情洁冰玉。愿言从君游，着鞭蹈前躅。"}