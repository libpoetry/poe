{"id":"667965","title":"寄应立斋郡伯","dynasty":"明","author":"王廷陈","text":"君家越峤外，为郡楚山阿。官已二千石，年初三十过。理人去泰甚，乐职布中和。操割方时少，循良较古多。一言唯有恕，众口讵无苛。簪笔评因误，持衡听属讹。遂令长者黜，将谓至公何。归路经山海，幽居寄薜萝。所欢息奔走，其惮费吟哦。去后思弥切，从前颂匪他。良规存故吏，遗植护新柯。爱比羊公碣，清传渔父歌。唯馀田野议，功德庶难磨。"}