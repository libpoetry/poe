{"id":"1228660","title":"织锦歌","dynasty":"元","author":"刘诜","text":"南州织锦天下奇，家家女儿上锦机。蓬莱额黄染万斛，渭川茜红种千畦。凤刀冷淬并江水，龙梭细琢炎洲犀。春波雨深净如练，挼红濯黛随时变。高鬟半?玉腕明，心逐轮丝千万转。晴漪翠浪舞白鲸，细柳高花穿紫燕。青楼临道起鞦韆，胡蝶鸳鸯逐少年。月中三郎坐听曲，海上汉武来求仙。穷年玩岁容发改，研精极巧造化怜。陌头杨花春鸟语，东家西家教歌舞。燕姬金捍拥四弦，百万缠头弃如土。人生得意各有命，岂无红颜甘自苦。君不见郭门十里桑柘村，蚕妇朝朝踏风雨。"}