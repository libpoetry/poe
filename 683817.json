{"id":"683817","title":"题文待诏玄墓四景","dynasty":"明","author":"王世贞","text":"虎山桥畔月如银，桃花梅花相代新。不须指点增惆怅，身是当年画里人。郁口坟前路欲迷，桃花骄杀武陵溪。楼头一种看山眼，不见花残衬马蹄。孤峰远插白云间，秀竹长松相对闲。听得菱歌人欲近，不知犹隔法华山。古塔垂倾老树奇，雾残云泄转多姿。而今始悟寒林色，大是丹青未竟时。"}