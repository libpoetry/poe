{"id":"639453","title":"玉蝴蝶 感春四首 其四","dynasty":"明","author":"叶纨纨","text":"窗外晓莺初啭，柳黄条上，声过西楼。好梦惊回深院，帘卷虾钩。雾濛濛、杏花无语，人寂寂、芳草如羞。恨绸缪。谢娘慵懒，斜倚箜篌。薰篝。新妆镜里，东风无计，吹破春愁。粉褪香消，长门花月半沉浮。问年年、恼人红绿，看日日、伴我帏帱。锁眉头，黄昏雨后，胜似悲秋。"}