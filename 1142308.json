{"id":"1142308","title":"山水图","dynasty":"宋末元初","author":"牟巘","text":"凝尘不去鼠行几，划见巨然与千里。修眉拂略远意开，碎点孤烟树如荠。髯龙郁郁新翠摇，我觉郑公殊妩媚。悬知自是栋梁具，岁晚霜雪须饱试。旧闻北岳钟冱寒，长松造天冰裂地。苍皮玉骨不受冻，礧砢千丈世绝拟。谁能为我试貌取，奇姿伟状来眼底。张君平生饫所见，雅复爱此秀而美。虽然莫作差池观，老壮险夷同一致。"}