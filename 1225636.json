{"id":"1225636","title":"鄞之青山乃衣冠文物之地潜斋刘公实居是焉仆往岁与象山樊公天民长灯卓公宜之皆尝读书于斯暇日潜斋与吾二三子徜徉山水閒以诗酒自娱如此者十有馀年后仆回里诸公亦渐散处近云此地为郁攸所废良可叹也兹闻潜斋宅甬东去仆书舍不远因述旧怀寄之","dynasty":"元","author":"袁士元","text":"弹铗归来感旧游，天涯何处话离愁。青山有分长为客，白发无情忽上头。冠盖尽随云影散，楼台近逐电光收。闻君近卜江边宅，仍许閒情共白鸥。"}