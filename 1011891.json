{"id":"1011891","title":"偈颂三十首 其二十六","dynasty":"宋","author":"释印肃","text":"善者多魔自古今，佛魔一体只空心。心迷不觉悭成贼，心悟回头便舍金。莫怪迷心心怕贼，贼心对面也难寻。三途地狱因斯得，奉报须防仁不仁。不是道人先注脚，免他来喜去沈吟。一年三百六十日，梦想颠倒不曾息。耳闻眼见善庵名，更莫邪言喧戏剧。思量生死大惊神，唯了本心称第一。暂时忽听本无心，解脱沉沦千万亿。寄语诸人莫蹈虚，勾阑不稳莫稍依。莫令堕入深坑下，未免先当说与伊。来往任观心不住，声香味触且随时。孤峰独特谁为伴，尘世忙然我道奇。"}