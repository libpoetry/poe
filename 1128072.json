{"id":"1128072","title":"唐文权郡见前作和韵见教乃赋诗三首以答之","dynasty":"宋","author":"程公许","text":"阴阳无停机，寒暑迭更代。迅商俄慄憀，炎官亟敛退。岩壑有馀妍，雨晴皆可爱。迫迮红尘海，适喜翠屏对。鲁国久仙去，诗偕芙蓉秋。渊渊韵金石，往往馀岩丘。象贤来题舆，同声应鸣璆。清渭发源远，浊泾难混流。赞房容久愒，游子奚所叹。树老昼常寂，云埋宵易寒。龛灯对青荧，手箑失白团。抚运忽有感，秋防趣三单。"}