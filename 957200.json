{"id":"957200","title":"寄题毛君先生莲华峰庵","dynasty":"宋","author":"范成大","text":"天台一万八千丈，莲华峰在诸峰上。峰前结屋屋打头，独有幽人自来往。湖海云游二十春，归来还作住庵人。漫山苦荬食不尽，绕屋长松为四邻。丹诀三千满云笈，往来且喜无交涉。清晨石上一炉香，此时天地皆欣合。我衰无力供樵苏，尚能相伴煖团蒲。但愿瘦筇缘未断，会把莲峰分一半。"}