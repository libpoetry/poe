{"id":"812485","title":"墨君女史鹤友七姊小姑也墨君今殁十年矣有自书诗一纸存余处即忆鹤友作也珍之箧衍有年昨岁鹤友来都向索颇切感故人之旧情钦七姊之友谊且和韵四章同为装池以归诸鹤友","dynasty":"清","author":"那逊兰保","text":"重翻旧梦到春城，一度唫回百怆情。徒剩吉光留片羽，赌诗从苦论输赢。一家风雅忆闺中，鲍妹粱妻才调同。惆怅芳园联咏地，伤心依旧夕阳红。我愧樗材炙蕙芳，徽风雅调引来长。十年离恨犹能说，时对云容想羽裳。衔杯今日正愉思，话旧偏教忆昔时。寸纸付君频郑重，故人墓草又离离。"}