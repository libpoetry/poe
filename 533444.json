{"id":"533444","title":"寄答陆仪部","dynasty":"明","author":"黎民表","text":"飘零吴内史，投老在明时。宦岂含香著，心仍执戟疲。丘樊综逸兴，鸾鹤蕴遐思。剧地通书少，深居应客迟。笔图窥鹄立，文囿焕星披。伧客新停赋，头陀旧勒碑。人间虚物色，海内伫光仪。腾达空时辈，风流实我师。渊襟犹未挹，清梦已先驰。旅寓梁鸿懒，淹留王粲悲。艅艎失茂苑，烽火起潢池。典籍依何处，追趍屡后期。谁攀小山桂，去采罗浮芝。散木宁蕲顾，鸿裁独见贻。雾鸢云外阻，星鸟日南窥。神剑终当合，仙舟许并移。五湖空浩渺，三径转支离。强欲从公去，鸥波理钓丝。"}