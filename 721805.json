{"id":"721805","title":"代景大夫舟自五屯所至永安州之作","dynasty":"明末清初","author":"屈大均","text":"空城秋草里，往日五屯分。兵起人烟尽，天阴鬼哭闻。一官投虎口，三日仗狼军。马脱追兵手，挥鞭堕涧云。蒙江三水合，春色一村来。花好难为见，琴悲不敢开。閒官似麋鹿，旧隐已莓苔。安得乘西涨，扬舲返越台。路失三江口，身随独木船。雨淋衣总透，冰裂手长拳。士苦寒披甲，村荒夜控弦。行行射生物，粮尽赖豚肩。暮冬林叶尽，一一鸟巢寒。霜薄草微白，雨馀沙欲乾。滩多行苦缓，舟小坐难安。岁晏无归计，飘零恨一官。关山行万里，旌节驻三年。一将书生任，孤军绝域悬。粮空难杀马，水恶易崩船。歌尽思乡曲，毡帏冻不眠。水定滩犹怒，冰乾树有光。鸟飞将落叶，人啸在幽篁。野饭嫌花片，山眠爱乳床。行行且游眺，忘却事封疆。涧肃烟光淡，林空雪籁微。滩滩留客影，叶叶在人衣。地小山相束，天长树作围。不因简书在，便此掩岩扉。竹间三尺水，花下一人船。竹密难通月，花明不受烟。家家红树里，一一翠屏前。篙响云中落，鱼惊入稻田。炊烟寒不起，日出翠峰明。万木垂猿影，千岩应鸟声。石多滩子苦，舟小野人轻。饥渴惭徒御，凄凉此一行。终年滩濑上，汎汎亦忘机。鸥鹭如相识，云山不忍归。被随天雨湿，舟共水花飞。少治军书暇，林端一振衣。天光清夺水，雨气暖成烟。石激泉多咽，崖崩树半悬。微行时采药，不战即安禅。七尺今犹壮，堪为大汉捐。行随溪曲折，艇小水禽欺。雨入蓬窗乱，云开石壁迟。渔樵何负汝，丘壑亦多师。于役过青岁，艰难早自疑。终日忧慈母，军中食不甘。寄书犹未可，望远更何堪。桂水兵难下，榕城战正酣。皇天怜物性，早使鹧鸪南。"}