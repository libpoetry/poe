{"id":"795770","title":"玉女摇仙佩 佳人","dynasty":"清","author":"顾静和","text":"青琴绛树，下蔡洛川，共羡人间难遇。有个名姝，乘鸾飞去，莫是飞琼再世。若把容光比。有数束波横，口吹兰气。眉封翠、丰肌腻理，不过千娇百媚而已。争似女相如，能手赋、东邻佳丽。须信毛嫱西子，谢韫班姬，难得色才相俪。才子佳人、赢得一身双美。为甚谪泥犁，浊世界、羞斗靓妆高髻。愿天公、留心玉貌，着意怜才，召为玉殿修文吏。莫负了、倾城倾国胡天帝。"}