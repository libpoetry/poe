{"id":"808189","title":"喜迁莺  初夏","dynasty":"清","author":"厉鹗","text":"竹香新引。渐绿到岸东，荼蘼吹尽。描绣心慵，行棋声歇，长日琐窗清润。閒临小风挥扇，凉思先归松鬓。为谁瘦，亸单衫尚束，春前幽恨。芳信缄密意，蝇字玉钗，待掐榴巾问。斗茗楼前，澡兰屏底，犹记那回眉印。几丝麝煤飞度，山枕天涯翻近。梦催破，听迎梅雨点，敲檐初紧。"}