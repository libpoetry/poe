{"id":"675736","title":"青环阁留题在白学士香山别业","dynasty":"明","author":"穆孔晖","text":"平野青无际，横空高阁寒。追游来别业，登眺凭彫栏。北斗森相接，西山翠可抟。玉泉明远虹，金水泻回澜。村坞千林积，都城万井攒。风长来鼓吹，尘暗走衣冠。形迹寰中倦，襟怀物外宽。雨晴荷气彻，日静竹光团。马龁藤萝际，鹑飞禾黍端。隙田开射圃，曲几列骚坛。况复池台主，兼为翰墨官。侍言亲帝幕，作赋动金銮。英俊皆登杼，愚蒙滥识韩。深知一会易，独羡四并难。爱此舒眉目，浑如生羽翰。画屏题淡墨，丝户缀深丹。酒泛坡璃盏，瓜浮金错盘。冰蕤烹茉莉，碧簟展琅玕。弦奏高山调，谈倾下坂丸。写怀知异撰，乘兴尽交欢。时泰民无警，官閒政莫干。山河万里壮，宫阙九重安。物态浮沉是，时名文字看。相期惜岁月，各拟种芝兰。勋业心难负，行藏鬓未残。闭门恒寂莫，出郭暂盘桓。张弛明公意，逍遥达士观。风光愿无改，还此簇吟鞍。"}