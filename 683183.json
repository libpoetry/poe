{"id":"683183","title":"待隐园杂诗为邃庵先生作次韵","dynasty":"明","author":"王云凤","text":"江上新园一段清，雨馀偏爱踏莎行。年年马上风尘表，回首天涯是此情。缓步閒行手背叉，苍苔屐齿踏成花。小池童子开泉眼，独坐矶头弄水华。买园全隔市尘侵，灌溉从人笑汉阴。风景别来长在眼，不须图画看山林。初到林泉兴最多，菊亲料理石摩挲。晚来独倚长松坐，渡口微风送棹歌。"}