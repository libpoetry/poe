{"id":"812289","title":"旅夜用孟郊体","dynasty":"清","author":"江湜","text":"百愁如百矢，无弦以心控。一发还射心，愁矢妙百中。噫嘻孤畸人，将镫与影共。有轮转离肠，无胶续断梦。饥鼠动承尘，讵能答短讽。治生无镃錤，谐世失要领。宦学费五年，凡百啖画饼。苦劳阿?慈，凋发念溪岭。绩镫浪自光，面壁无儿影。焉能摘船去，不日叩厅屏。马瘦陇坻回，轮摧邛坂曲。未信盈尺地，捩眼看牾触。巡檐瓦碎头，倚柱磶踠足。德人履大方，末涂苦偪促。谁能叱良御，争道向棋局。檐雨滴空廊，一滴惟一音。羁人坐修夜，一坐非一心。一心亡故怀，剩有愁相寻。且披折绵衣，自奏明徽琴。咄哉子野死，虞韶成卫淫。"}