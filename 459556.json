{"id":"459556","title":"三月六日肖家小池取鱼，招予共捉。所获寥寥，虽未入学如盼盼，可指而数也，太半皆鳅。饮后戏作","dynasty":"当代","author":"卢青山","text":"春风薄地捲春尘，尘中骀荡春花芬。春阳照水鬼工诧，一池的烁摇黄金。龙族得气起死蛰，鳍翅泼剌腾高云。故人久立池边苦，岂能赤手掣长鲸？飞电召我飞步至，急如羽信驰围城。至则小塘掌可覆，使我大笑断冠缨：“槐穴之中蕞尔国，岂劳一箭鲁连忿”。挽袖出臂砥柱茁，蜕鞋入水龙伯惊。我亦有言召水府：“虽不通言汝敬听：不闻祭鳄传古德？汝族从来非良民；邺城村妇至今泣，河伯岂非汝中灵？丈夫久闲屠龙手，汝辈长有吞象心。今日已张射潮弩，藏者可藏奔者奔。使落吾手莫吾责，义之所在非不仁”。以指搅水洪涛作，如天地侧簸沧溟。晶宫贝阙巍昆仑，摧灰拉朽訇而崩。蛟哭鳖咳鳌呻吟，骊龙跪叩匍匐行，芒髯血赤披逆鳞：“欲乞残生住洼滨”。我怒且厌“子懦人”。砉然掷入篾篓盆。似此豪壮弥乾坤，无怪观者骇裂魂：“七十二城倏已下，吾子可住赦残兵。子从沧海擒龙至，我看盆里唯鳅腥。我生何幸眼何福，得见先生蜗角雄无伦”。“大欤小欤安可辨，子眼实盲非吾昏。寰球不过宇宙屑，卅年住觉无容身。苟有寸鳞琴高鱼，我将万里骑去逝平生”。"}