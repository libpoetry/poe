{"id":"410579","title":"中秋月蚀诗邀霜杰晓浦同赋","dynasty":"近现代","author":"金天羽","text":"吴刚伐桂年年事，丛桂花多引秋思。广寒宫殿太珑玲，霜兔杵药期久视。素娥独处厌岑寂，往往炫服走人世。世间儿女竞婵娟，箫管中秋沸吴市。太史书言月当蚀，蚀尽清光夜交子。眼见凶蟆怖色相，狰狞便恐修罗是。钟漏未稀且行乐，步上酒楼啖羹胾。高寒月府本邃密，经始当年劳万指。老兔从容布三窟，骇机触发中逵死。月中依旧谱仙乐，擪笛人来曲偷试。晶盘皎洁世所爱，撞坏端忧出纤稚。累累金粟充天库，燄燄佛桑照海水。孥云伸手掩众目，鞸曰弯弓亡羿矢。阎浮世界掌上换，尘寰好梦知何似。举头见月仍笑靥，讵信沦没从今始。天街列烛送归骑，卧看桂影收窗纸。"}