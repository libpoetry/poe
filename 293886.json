{"id":"293886","title":"霓裳中序第一·西山赏雪归作","dynasty":"现代","author":"张伯驹","text":"江山倏换色，万象无声都一白，桥下流冰潺潺。看亘野玉田，凌空银壁，荆关画笔。唳朔风、飞雁迷迹。恁阑望、一天黯淡，更莫辨南北。清寂，埋愁三尺。玉街暗、繁云冻逼，归车难识旧宅。又夜永如年，酒寒无力，烛盘红泪滴。梦里觉梅花扑鼻。铜瓶冷、竹窗萧瑟，月影映丛碧。"}