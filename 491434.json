{"id":"491434","title":"送赵参政赴召还京分韵得风字","dynasty":"明","author":"刘崧","text":"凛凛岁云暮，辚辚车徂东。简书属严召，君子怀尽忠。外劳既旬宣，内弼方奏功。岂曰择所事，简知在宸衷。念昔历曹署，朝趋接珩璁。北来虽异寀，幸以义见同。庭柏寒始青，垣薇春向红。欢会不终岁，忽如萍与蓬。俯惭辕下驹，仰羡天边鸿。滦水方凝澌，燕山屹崇墉。暌离会有时，精感理则通。操持宜努力，蹇直在匪躬。敢希仁者言，永励国士风。"}