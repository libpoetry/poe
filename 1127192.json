{"id":"1127192","title":"送陈子真","dynasty":"宋","author":"黄裳","text":"木笏青衫便染尘，久思风骨始知真。有无悟道何妨仕，俯仰趋时只为贫。静向画图看五骥，急来华省侍双亲。茶园送客诗犹在，空恨芳樽失故人。拙翁甘与外台廉，只此劳生想自占。人我是非双累重，古今荣辱一尘纤。便游泽国寻鲈市，忽落仙帆傍酒帘。案上簿书看得未，养真当有智随恬。"}