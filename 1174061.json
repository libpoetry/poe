{"id":"1174061","title":"和李大夫嗣真奉使存抚河东","dynasty":"唐","author":"杜审言","text":"六位乾坤动，三微历数迁。讴歌移火德，图谶在金天。子月开阶统，房星受命年。祯符龙马出，宝箓凤凰传。地即交风雨，都仍卜涧瀍。明堂唯御极，清庙乃尊先。不宰神功运，无为大象悬。八荒平物土，四海接人烟。已属群生泰，犹言至道偏。玺书傍问俗，旌节近推贤。秩比司空位，官临御史员。雄词执刀笔，直谏罢楼船。国有大臣器，朝加小会筵。将行备礼乐，送别仰神仙。城阙周京转，关河陕服连。稍观汾水曲，俄指绛台前。姑射聊长望，平阳遂宛然。舜耕馀草木，禹凿旧山川。昔出诸侯上，无何霸业全。中军归战敌，外府绝兵权。隐隐帝乡远，瞻瞻肃命虔。西河偃风俗，东壁挂星躔。井邑枌榆社，陵园松柏田。荣光晴掩代，佳气晓侵燕。雨霈鸿私涤，风行睿旨宣。茕嫠访疾苦，屠钓采贞坚。人乐逢刑措，时康洽赏延。赐踰秦氏级，恩倍汉家钱。拥传咸翘首，称觞竞比肩。拜迎弥道路，舞咏溢郊廛。杀气西衡白，穷阴北暝玄。飞霜遥渡海，残月迥临边。缅邈朝廷问，周流朔塞旋。兴来探马策，俊发抱龙泉。学总八千卷，文倾三百篇。澄清得使者，作颂有人焉。莫以崇班阂，而云胜托捐。伟材何磊落，陋质几翩翾。江海宁为让，巴渝转自牵。一闻歌圣道，助曲荷陶甄。"}