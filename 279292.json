{"id":"279292","title":"黄钟喜迁莺·章门元夕，了无灯事，姚景之和梅溪元夕韵见示，余亦继声","dynasty":"现代","author":"周岸登","text":"夕阳红滴。映月生霞际，眼帘愁隔。旆影收红，灯球簇电，随处绮罗相直。厌听箫鼓闹，还共惜、可怜春色。梦华事，剩缣纨蠹墨，凄断词客。无迹。但自忆。三五帝城，柳外喧丛笛。锁院齐开，金吾不禁，人影跨鳌澄碧。旧游今几在，谁与说、承平经历。暗恨极，对劫余莺燕，飞泪尘隙。"}