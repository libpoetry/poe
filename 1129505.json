{"id":"1129505","title":"代竹岩送史侍郎","dynasty":"宋","author":"释居简","text":"曾泛东湖载月船，不将人物等闲看。二灵千古独钟秀，五岳三光空自寒。跨灶极知从古少，为兄端恐自君难。故家别有单于调，付与鸰原次第弹。荷橐风高北固秋，黄童白叟拥行舟。旧盟不冷在群鹭，归兴绝攀回万牛。传自教明南国后，可容寇借一年不。旌麾小试经纶手，此惠何烦敛壹州。"}