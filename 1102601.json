{"id":"1102601","title":"次韵陈彦实游罗汉寺","dynasty":"宋","author":"俞德邻","text":"林泉近城市，而无城市人。携壶散游屧，心境同一春。何必事幽讨，辞家入西秦。西秦苦迢递，劳我金闺身。不如远公社，醉倒人不嗔。百年电明灭，万事蠖屈伸。所以古达士，死葬陶者邻。或者为瓮盎，尚得日饮醇。岂比夷与齐，忍饥以求仁。吾生幸未化，有酒勿厌频。一杯复一杯，浩歌落梁尘。但问客醉醒，不问疏与亲。君看北邙墓，松柏多为薪。"}