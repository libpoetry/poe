{"id":"1111518","title":"和夹谷佥事题钓台十首","dynasty":"宋","author":"何梦桂","text":"白水龙飞帝运开，先生梦不到云台。当时已笑占星误，岂易虚名落后来。当年江上一竿青，老尽羊裘两鬓星。往事成尘遗迹在，石痕齿齿水泠泠。龙信蛇屈各升沉，白发朱颜亦故今。出处两难人不识，云山江水是知心。误出山来亟已还，绝尘逸驾竟难攀。狂奴不了宫中事，剩得閒身宇宙间。咄咄相逢话故交，不嫌万乘友渔樵。当初未有玄纁至，只好收纶学弃瓢。汉事如舟要着篙，诸公已共济风涛。勋华终不臣巢许，莫道先生索价高。逝水滔滔七里滩，高情聊寄一丝竿。无鱼可钓浑閒事，脚底龙眠尽自安。苔藓碑漫字断章，休将汉事费评量。兴亡付与东流水，留得荒祠一瓣香。双台绝壁锁林霏，每恨跻攀足力微。今日重来问鸥鹭，绝无人迹上苔矶。观风祠下谒先生，隔世相知重感情。归向中州诸老说，且休拈出此山名。"}