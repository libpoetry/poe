{"id":"653327","title":"题秋江远棹图","dynasty":"明","author":"张宁","text":"澄波练净天同色，万仞苍山垂绝壁。丹枫白榆相映寒，一片秋光九江碧。溶溶漾漾何时休，寥寥漠漠湘潭游。夕阳欲落未落处，都是人生离别愁。杜陵老病孤舟远，瘦影临江衣带缓。时平结伴好还乡，野渡无人天又晚。乘桴击楫事堪嗟，锦缆牙樯不到家。天风去顺来还便，高兴还须八月槎。"}