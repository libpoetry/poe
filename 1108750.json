{"id":"1108750","title":"次韵竹溪中书重脩县桥二首","dynasty":"宋","author":"刘克庄","text":"古者役人常以冬，据经端自紫薇公。杠舆梁涉犹徒步，龟筮民从见大同。不假洛阳抱桥蛎，宛如震泽卧波虹。春江浩渺风涛急，方待先生济不通。仲秋鸠僝迄穷冬，钜丽依稀似蔡公。濡足几年通国病，肯心一片有谁同。人言此庆钟双凤，天落其成见两虹。不是坡仙捐宝带，此桥安得往来通。"}