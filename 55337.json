{"id":"55337","title":"画山水图歌","dynasty":"明代","author":"宋濂","text":"远山刷翠宫眉弯，一江横绕罗带环。沙矶互作犬牙入，水痕初落犹斑斑。渔舟三两自何处，后先撑出芦花湾。解网得鱼长尺半，沽酒踏破荒烟酸。西南冥茫见楼阁，朱碧隐现青云端。不知神仙何洞府，但见白道屈折蛟蛇蟠。月明如霜夜将午，定有笙鹤来瑶坛。松间醉坐谁氏子，羊裘棕霡逍遥冠。岂非东蒙山中旧隐士，面目犹带河朔风尘顽。《黄庭》懒读尚衔袖，仰视松叶秋翻翻。我生素有山水癖，向之不觉开心颜。恍如西上黟川滩，卧听滩水流潺湲。又如东对仙华山，青天飞下千巑岏。岩雪藏阴凝太素，窦泉溅沫排空寒。便将此地穷天慳，青鞋布袜恒跻攀。莲花五色犹未吐，昼明夜照如神丹。人言绝顶有风穴，高入苍莽天曼曼。天曼曼兮气盘盘，融作玉瀣从空漙。服之龟鹤共长久，一任人寰日月双跳丸。白台为我梳仙鬟，双成为我开琼关。吁嗟乎！吾将终老山之间。吁嗟乎！吾将终老山之间。"}