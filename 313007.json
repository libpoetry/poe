{"id":"313007","title":"八声甘州·寒窗夜坐，有怀琴如姑母","dynasty":"清代","author":"陆蓉佩","text":"对银釭耿耿夜窗虚，卷帘月初来。正霜花飘堕，新寒料峭，炉篆成灰。无限萧疏景物，顾影独徘徊。回首乡关恨，扫更难开。小倚阑干闲自，弄数枝瘦影，开到寒梅。叹频年羁旅，寥落亦堪哀。听征鸿、一行过尽，盼音书、几度费疑猜。怎知我、此时情绪，一例愁堆。"}