{"id":"471445","title":"寄嘉兴马乐二丈兼怀陆五台太宰","dynasty":"明","author":"汤显祖","text":"为郎苦迟去官早，历落乡关罢伦好。忽忽神游京洛春，泣向五台原上草。马翁只似扶风人，乐生当作望诸君。卧想少游何可得，拜筑高堂曾一闻。世局风流长似此，曾见英雄长不死。江山岁月老闲身，风雨鱼龙动君子。沙井阑头初卜居，穿池散花引红鱼。春风入门好杨柳，夜月出水新芙蕖。往往催花临节鼓，自踏新词教歌舞。青春索向酒人抛，白发拚教侍儿数。烟雨楼前烟雨迷，莺逗湖边莺逗啼。但取风光足留赏，越西还胜大江西。"}