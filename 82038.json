{"id":"82038","title":"送韩梓秀才十八韵","dynasty":"宋代","author":"陆游","text":"束发走场屋，始得从君游。灯火都城夜，风雨湖上秋，追随不隔日，岩穷探搜，摩挲石屋背，摇兀闇门舟。酒酣耳颊热，意气盖九州。夜卧相蹋语，狂笑杂嘲讴。但恐富贵逼，肯怀贫贱忧！人事信难料，百战竟不侯。我老农圃间，君落天南陬。相逢会稽市，感叹岁月遒。君从上都来，倘逢旧朋俦？我穷本天命，於人宁有求。但念侯君房，不知尚痴不？君闻拊手笑，怪我狂未瘳。共谈平生旧，只欲苦死留。如何忽决去，病疟送无由。秋风坠桐叶，新霜犯貂裘。君听马蹄声，中有千里愁。"}