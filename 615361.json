{"id":"615361","title":"白云洞","dynasty":"明","author":"李孙宸","text":"坠危意几疲，遘奇情乍适。所遘非一态，风日饶异色。登陟未忍竟，徬徨坐水石。冥搜意转增，乃穷神怪极。木末度孤亭，穿云及山眷。蒙泉有妙理，泠泠分崖滴。万丈长虹垂，阴岩寒气逼。穴石流逾驶，泛觞界为席。念奢希遍收，耳目时若失。彼美应有托，予来乃无得。日夕逐侣归，徘徊意不释。"}