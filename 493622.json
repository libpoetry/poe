{"id":"493622","title":"湖亭午宴与旷伯逵欧阳铭萧曙联句三十韵","dynasty":"明","author":"刘崧","text":"林馆众绿净，微风濯烦歊。眷言集群彦，清宴永崇朝。礼尚匏樽俭，欢逾锦瑟调。初筵陈旅语，雅韵接仙韶。磊落高怀泻，疏狂逸兴飘。炙鲜香溢鼎，注玉色翻瓢。斟酌烦童竖，歌呼狎友僚。杨梅红欲滴，山韭翠初挑。坐倦轻絺解，吟酣小扇摇。云窗尘不到，雪椀暑全消。憩渚仙禽迥，穿檐海燕娇。飞飞浑不定，矫矫讵能招。慈竹秋阴近，宫槐暮色遥。居便人事简，贫爱客情饶。闭户仍投辖，携壶更解貂。习池宁足恋，谢墅故难邀。自抚便便腹，谁呼袅袅腰。青云期放旷，白发任飘萧。楚也泥途迹，铭乎玉雪标。那能终隐逸，端可上云霄。萍梗嗟良会，蓬蒿托圣朝。赤心元皎洁，丹禁自岧峣。伏剑青蒲切，趋班玉笋超。鸡鸣天阙道，龙跃海门潮。结驷陪官署，联镳出使轺。北游尚尘土，幽事且渔樵。胜会宁辞数，狂歌故不骄。杯行须泛泛，瓶罄莫寥寥。苏圃连花坞，徐亭带柳桥。它年留雅韵，应得继风谣。"}