{"id":"282587","title":"高阳台·崎岸无人","dynasty":"现代","author":"俞陛云","text":"崎岸无人，乱山如梦，重来尽耐思量。乍展情芽，娇憨骑竹年光。关河未识天涯远，只难禁、酸沁回肠。掩离觞。忍泪低鬟，已湿罗裳。嘘寒问煖寻常语，到临岐嘱付，垂老难忘。小坐迁延，一双人影斜阳。卅年绮恨飘风过，剪秋灯、谁话沧桑。向横塘。淡月昏烟，独雁回翔。"}