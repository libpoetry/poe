{"id":"772327","title":"别颖斋观察","dynasty":"清","author":"姚瑩","text":"久生若浮云，来往任所寄。况乃忧患中，托身君子契。使君经国彦，植身圭璋器。缔交重金兰，问言别泾渭。台洋古荒服，圣代所新置。开辟千里疆，闽粤赖屏蔽。九重咨守牧，惟君实干济。永念民番忧，抗言陈大计。簿书常午夜，妻子惜况瘁。盗已靖萑苻，军还罢烽燧。瑩也江海人，狂直疏世事。愧乏鹦鹉才，风尘久沦弃。吾师开幕府，闽浙实总制。知弟莫若师，居常发深喟。此非一世才，谆语自韬晦。君能置腹心，蒙敢吝微技。既鼓邯郸瑟，时下雍门泪。忘形到尔汝，礼岂为我辈！冬夜非不长，语多犹少寐。焦冥游溟渤，自此快心意。胡乃远别离，又向长安市。陈遵辖再投，徐稚榻几敝。世事苦牵促，一朝遂分袂。赠我橐中装，千金概然致。谆谆商出处，夷险问身世。强壮服官年，遐哉他日志。春风三月花，娇鸟弄声碎。剧饮且欢娱，何惜千杯醉！沧波万里去，浩浩天无际。安得素心人，同鼓中流枻。"}