{"id":"720985","title":"落花诨体十首","dynasty":"明末清初","author":"王夫之","text":"游蜂大嚼过屠门，又顾他家郭外墦。唐突西施从喝道，诙谐南阮任摊裈。摧香麝父同羌管，杀景酪奴傲酒尊。生遣红裙嗤白苧，莲芳何在枣甜存。隔院投梭作意憨，当筵脱裤太无惭。中流惊剪支腮赤，黄阁愁逢满颊蓝。棠棣有兄皆四海，金钱疑鬼耗双南。堪哀堪笑都如此，谱入悲田细与勘。将谓抛馒接建章，糖毬团粉两郎当。低棋子下千林雨，趁韵诗成夏日霜。酒伴赏阑秦客逐，园丁趋视宋人芒。狂奔一夜投夭棘，七子空怀黄鸟伤。苍跸将旋趱急差，程程透夜走金牌。夕飙苦奏三声角，雨点先催两部蛙。棘矢桃弧争荜路，丁香豆蔻总琼厓。溪流难润追阳渴，驿路春风轮可埋。一片青郊战马悲，牧童难认酒家旗。衣裳云想俄苍狗，剑佩星迎总雪狮。花史拟修濡秃笔，骊歌欲唱咏删诗。待拚烂醉忘离苦，乌有青州一漏卮。艳籍黄消饱白蟫，文章水面付浮沈。风狂矮李思扪汉，雨苦寒荠学捧心。锦缕毒逢骄妇笑，娇英嫩死屠门瘖。莫誇黑牡丹无恙，斛角还逢鼷鼠侵。戏来真不惜惊鸳，浪打飞丸恼鸭魂。风箔一天金世界，藕丝几孔鬼乾坤。无端破瑟分清怨，未必闻琴亦夜奔。见说武皇春阵别，红裙撩乱蹴狂髡。禁得寒暄几度移，热时且趁笑垂垂。真成草偃迷南北，浪借风吹莽唱随。病里观涛为客起，酒醒谢妓怕天知。芙蓉漫道真君子，只恐奔车无伯夷。金钱且卖晓来红，笑杀优昙老冻脓。葵足偶然逃羿彀，蜂脾宁我负彭虫。河豚拚得杨花命，磨蝎生逢驿马宫。莫为舜华悲寿夭，草间活者白头翁。司春眯目脑冬烘，曳白教飞十里红。三五阿婆曾莽撞，八千泪眼尽寒穷。昌图驴弱宫袍涴，贾岛坟乾金粟空。毷□曲江聊一打，韶光落魄意偏雄。"}