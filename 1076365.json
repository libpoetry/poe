{"id":"1076365","title":"雪中同上醉山","dynasty":"宋","author":"周紫芝","text":"驾言陟前冈，胜赏追良辰。苍黄惨暮色，浩荡飞瑶尘。冰花似有意，娱我坐上宾。但恐白模糊，偶失青嶙峋。造物有奇事，变灭无逡巡。斜阳忽到眼，万叠罗苍岷。戏从壶中天，漏此色界痕。况乃文字饮，尽属我辈人。老守颇自愧，缪许参冠巾。念我千里行，维舟在江滨。雪既不可留，迹亦恐遂陈。置之勿复道，且饮樽中醇。"}