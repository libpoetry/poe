{"id":"640765","title":"题赵麟春郊散牧图","dynasty":"明","author":"童冀","text":"古人画马称曹韩，近代独数赵集贤。一往不可得笔法，付与诸生传天闲。騋牝踰万乘，神定挥毫觉天胜。人间羁靮不敢施，散牧春郊见真性。一疋膝坐双足拳，一疋喷吐嘘青烟。就中一疋倚树立，雄心已驰青海边。雪峰上人今支遁，不惜千金爱神骏。客窗留我展画图，复见开元阅清峻。祗今骅骝世岂无，虞坂往往逢盐车。何如驽骀立仗下，日饫太官三品刍。"}