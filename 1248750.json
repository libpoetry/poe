{"id":"1248750","title":"李天下","dynasty":"元末明初","author":"张宪","text":"沙陀一夜鸦儿死，夹寨堤边黄雾起。三枝誓箭挂马鞍，誓与先王刷遗耻。六年河上几辛苦，才得河南一丸土。卢龙悖子虽剖心，耶律膻□犹未虏。栉风沐雨壮志荒，傅粉涂朱乐未央。癞枭本为太原孽，骄子都化邯郸倡。歌吴歈，习赵舞，吹玉笙，击花鼓。十万貔貅介冑雄，三千粉黛烟花主。呼优名，李天下，龙颊轻批面如赭。法刀不斩敬心磨，镜破铜光解如瓦。魏州总管著柘黄，门高流矢生金疮。刘尼不进银瓶醴，凤瑟鸾筝殉龙体。君不见铁鎗将军有先知，斗鸡咬犬呼小儿。"}