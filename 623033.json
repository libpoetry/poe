{"id":"623033","title":"新莽之篡孔光逢之诗以诛首恶非以责贤者","dynasty":"明","author":"郭之奇","text":"噫吁嘻，奸与佞之相蒙。假周礼而盗国，以居摄为周公。白雉初从塞外，黄龙复上江中。九锡旋如安汉日，四十八万尽趋风。独疑梅福依吴市，谁向逢萌问海东。吾历数西京之人物，曰汉骸骨唯龚唯邴，曰新大夫为歆为雄。嗟汝师光，实同马宫。承家不孝，事汉不忠。篡舌既切，佞首全躬。吾将正春秋之首恶，又何诛于盛陈莽德之群工。"}