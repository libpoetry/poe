{"id":"920453","title":"试院煎茶","dynasty":"宋","author":"苏轼","text":"蟹眼已过鱼眼生，飕飕欲作松风鸣。蒙茸出磨细珠落，眩转绕瓯飞雪轻。银瓶泻汤誇第二，未识古人煎水意。君不见昔时李生好客手自煎，贵从活火发新泉。又不见今时潞公煎茶学西蜀，定州花瓷琢红玉。我今贫病常苦饥，分无玉碗捧蛾眉。且学公家作茗饮，塼炉石铫行相随。不用撑肠拄腹文字五千卷，但愿一瓯常及睡足日高时。"}