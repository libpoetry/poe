{"id":"1231202","title":"玉山草堂","dynasty":"元","author":"李元圭","text":"娄江东流五十里，一溪青界娄江水。溪中有水山为辉，结庐人住桃源里。虎头几叶之云孙，彩袖斑斑奉甘旨。弟兄连璧趋庭隅，鸾凤将雏下阶址。琪树香生翠霭间，萱草花明紫芝底。龟甲珠帘白玉钩，远隔鞓红映罗绮。石田移得少陵居，教子经锄足欢喜。张骞泛槎天上来，相见出门惊倒屣。有酒在樽琴在几，把酒奏琴忘尔汝。珠玉挥毫喧坐起，笑我分题续貂尾。酒酣休诵德璋文，冰雪相看我老矣。"}