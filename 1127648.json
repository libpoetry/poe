{"id":"1127648","title":"挽向伯恭侍郎三首","dynasty":"宋","author":"曾几","text":"忠义云霄逼，声名日月悬。剧谈风满坐，杰作气无前。诗酒今彭泽，山林昔辋川。不随秋露尽，家集灿成编。用舍行藏事，如公世所难。谁能奉香火，直作挂衣冠。国论言犹在，宸毫墨未乾。一生无限好，留与后人看。昔在儿童岁，曾陪竹马游。芗林叨共席，泛宅幸同舟。忽忽三年别，堂堂万事休。孤风亭下梦，犹记曩时不。"}