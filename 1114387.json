{"id":"1114387","title":"道中书怀三首","dynasty":"宋","author":"李昭玘","text":"竹树出平岸，人家藏远烟。片帆云度水，双桨雁随船。绿变春回地，寒生雨后天。前途尽佳境，得意且留连。渐入临淮路，移舟每问津。行行风逆水，处处雨随人。啼鸟如留客，幽花忽见春。白鱼不论价，沽酒莫辞频。平野青芜合，长桥绿树低。客愁须白酒，春意属黄鹂。落日乡关远，孤村烟水迷。清明能几日，却过浙江西。"}