{"id":"1091193","title":"武陵行","dynasty":"宋","author":"薛季宣","text":"秦君植木咸阳市，秦民血作东流水。秦风薄恶法秋荼，秦郊行人半无趾。祖龙虎视吞六雄，漆城隐隐陵云起。骊山罢休营阿房，匹夫奋臂为侯王。重瞳隆准骋逐鹿，非冬积白何雪霜。至人知几忍徒死，竞遵大路逃彼方。从兹不复通上国，不知戈鋋不见德。耕田凿井自希夷，安居守分无馀职。抱孙养子乐天年，羲皇何远今其域。自从别祖来避秦，无文不记几世人。曹刘典午任强弱，历年六百何纷纭。山中既绝中原路，从更百代犹无闻。武陵野人事渔钓，独游沅溪忘故道。溯流探得桃花源，舍舟洞口穷幽讨。洞中逸民忻见之，共嗟遗事询其老。为言上世绝尘由，杀鸡命酒争献酬。具闻阃内战争事，始知违俗为优游。鄙夫何知尚怀土，匆匆须别还中州。尘心已萌淳朴散，桃源咫尺仙凡判。还求不得曰仙乡，宁知死生无少閒，相望如隔一世间。到今沅山色苍苍，流水滔滔花泛泛。"}