{"id":"608225","title":"游侠篇赠汪公干","dynasty":"明","author":"区大相","text":"虽为京洛客，不过金张门。生平负气志，行乐无朝昏。冯驩惭市义，剧孟接高论。礼乐攒眉去，诗书抑首敦。玉台携妙妓，珠弹挟王孙。白丸来蓟苑，匕首去咸原。■////璖镂剑箾，翠羽插车辕。相期在千里，结交止一言。登坛无狗马，到处有琴樽。晚年执硁节，穷巷多车轩。片言或失意，杯酒起诟喧。苟明匹夫德，不顾万乘尊。有时易水上，独吊田光魂。耻学侯嬴辈，惟殉左席恩。"}