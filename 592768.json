{"id":"592768","title":"陂下行","dynasty":"明","author":"欧大任","text":"陂下君捎野凫至，一双为我尝新馈。猎后君笼山兔来，羸小何妨且养哉。西庄釜粟东河面，二尺湖鱼供我膳。竖子肩遗竹下厨，先生腹饱斋中宴。诸孙索饭乃公欢，目摄椷题就榻看。隔城可惜不相见，送腊他乡岁又残。是日雪花满嵩洛，草书君在临池阁。千鹅已自恼比邻，那得犹辞瘦如鹤。君不见对酒爱鹅杜陵翁，右臂偏枯左耳聋。即令齿落能大嚼，岂为口腹贱与穷。又不见书罢笼鹅王逸少，割味分甘乐渔钓。山下悬情白一群，谢家光禄闻应笑。大刘大刘，君今肯让李洮州，我衰尚可参军谋。悬瓠城边击鹅鹜，军声夜起大淮秋。"}