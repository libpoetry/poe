{"id":"1026640","title":"次韵和君实寄景仁","dynasty":"宋","author":"韩维","text":"予年行七十，惟日就志昏。虽高鸿鹄举，尚困鸡鹜喧。壮心久已摧，弱羽不得翻。每诵少游言，顾惭下泽辕。蜀公有高志，谢事久杜门。扰扰世俗务，不复挂口论。群经杂图史，拥坐如周垣。上谈千载故，速若水注盆。客来必命酒，左右拱诸孙。虽无鼓舞欢，自喜谈笑温。仰高顾吾私，有类羝触藩。尚期蓬荜完，亦有桑榆存。近观敕子诗，尤见朋义敦。卜居近吾庐，指日驾君轓。构堂始云基，筑圃亦已樊。前知会合期，不惨离索魂。想像入第初，亲宾燕华樽。谈高一理会，体王百疾奔。共完天纯粹，岂识世诈谖。方笑司马翁，独乐守空园。"}