{"id":"495581","title":"满江红 书京口驿楼中，时为候舟不至故也","dynasty":"明","author":"陈霆","text":"官柳参差，春城迥、驿楼高出。阑干外、遥山数点，断云千尺。斜日半江鸣去橹，落梅满地悲长笛。念有谁、抚景独伤神，天涯客。江南使，无消息。桃叶渡，迷踪迹。渺孤舟何处，水云遥隔。雁后坐看行计晚，花前不奈离愁积。问几时、天意借周郎，东风力。"}