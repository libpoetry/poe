{"id":"889582","title":"和楼大防韵","dynasty":"宋","author":"吴芾","text":"嗟余本何人，累然居海峤。家世业为农，有田在岩窔。春到耦妻耕，寒来从母漂。屋角日诛茅，杖头时荷蓧。迨冠知读书，聊为起家兆。有琴既无弦，有剑亦无鞘。侥倖厕末科，安敢缀天彯。但期窃斗升，活此老与少。岂谓暮年中，亦误蒙收召。曾未著微劳，遽使登华要。自度老无能，共知愚不肖。纵未遭人非，难逃天日照。傥不速休官，宁免渊明笑。矫矫渊明贤，千载谁能绍。瓶粟虽无储，风标松比峭。诗篇虽不多，笔力天与妙。顾余岂能诗，微吟蚯蚓窍。可笑不自量，辄欲赓高调。贰车真豪英，逸如千里骠。又如礼乐器，肃然在宗庙。有美颀而长，视容清且瞭。自应辅明时，与国增光耀。胡为佐一州，从容陪坐啸。乘兴来湖山，欲看余把钓。濯足玩水云，纵目观野烧。喜余和陶作，举杯为余釂。草具虽萧疏，亦复为余嚼。余已学渊明，公方跂周召。出处既不侔，无由远相叫。愿公保令名，求贤行有诏。"}