{"id":"833161","title":"买陂塘","dynasty":"清末民国初","author":"樊增祥","text":"记西风、画船归去，江南无限烟水。万花如梦春如海，输尔燕欢莺喜。秋色里。剩一抹、轻霞裁作江妃帔。蛾眉老矣。且明圣湖边，苎萝村畔，还我浣纱地。春波暖，太液花光似绮。菱歌一曲新试。芙蓉镜里簪花出，换了白鸥身世。铅泪洗。也不分、莲心省识东风味。清溪十里。待眉月生时，玉箫停后，重认第三妹。"}