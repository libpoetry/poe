{"id":"920951","title":"闻辩才法师复归上天竺，以诗戏问","dynasty":"宋","author":"苏轼","text":"道人出山去，山色如死灰。白云不解笑，青松有馀哀。忽闻道人归，鸟语山容开。神光出宝髻，法雨洗浮埃。想见南北山，花发前后台。寄声问道人，借禅以为诙。何所闻而去，何所见而回？道人笑不答，此意安在哉。昔年本不住，今者亦无来。此语竟非是，且食白杨梅。"}