{"id":"431533","title":"减字木兰花 赠刘宝全，先一夕听奏博望坡鼓词","dynasty":"近现代","author":"卢前","text":"白头人在。岁晚相逢风雪外。行理匆匆。烽火年年照海东。长歌博望。虎斗龙争成绝唱。檀板零丁。又见人间柳敬亭。谭喉汪齿。一部梨园兴废史。白发歌王。为我从头述教坊。未惭死友。说到知非才住口。四十年来。谁识词坛有霸才。"}