{"id":"421782","title":"蓬莱曲","dynasty":"近现代","author":"连横","text":"蓬莱水隔三千里，金银宫阙排云起。群仙欢乐不知愁，万树桃花红映水。桃花开落自年年，不管人间海作田。采药幸逢刘阮侣，避秦却入武陵船。西风一夜吹蒿里，座有东方饥欲死。臣朔前身是岁星，浮沈游戏诸天里。天魔跋扈天女愁，祸水横流满十洲。云雨行时惊楚梦，凤凰飞去空秦楼。更闻牛女相对泣，聘钱十万徵求急。维南有箕不可扬，维北有斗不可挹。南斗生棱北斗红，此时王母宴春宫。阶下微闻臣朔奏，翩然骑鹤来虚空。佩环隐隐天风下，集灵台上停云驾。娥娥侍女皆倾城，五铢衣薄薰兰麝。神光离合乍阴阳，闪闪星辰夜未央。从此青楼弄明月，不须银汉阻红墙。霓裳一曲羽衣舞，生春叠奏催花鼓。三千珠履多若云，十万银灯落如雨。微波渺渺暗通辞，香梦惺忪胡蝶痴。荐枕甄妃犹惝恍，吹箫秦女剧相思。此时遍酌群仙酒，交梨火枣劳纤手。汉皋游女洛川姬，十二金钗齐頫首。鍊方已乞息肌丸，捣药修成不死丹。谁分天魔还震怒，却从银海翻波澜。楼台曼衍鱼龙戏，蠹蟫食尽神仙字。淮南鸡犬亦猖狂，狐女狐姬更妖媚。王母闻言起叹嗟，罡风吹落自由花。金铃莫系花枝弱，红粉空描花影斜。花影花枝春狼籍，蓬山隔断春消息。蜀魄于今尚泣红，楚魂何日能成碧？三教朱英著意修，大罗天上足无愁。莫因贬谪人间去，笑倒仙人太乙舟。"}