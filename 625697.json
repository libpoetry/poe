{"id":"625697","title":"读忆草吊倪鸿宝先生","dynasty":"明","author":"谢元汴","text":"孤生者必奇，物固贵高骞。为千古树鹄，不为一世贤。文险凿天窍，是宜天刑之。非天之刑之，天以耄而秃。故借公须眉，以文其瘰瘯。嗟彼庸鄙夫，钓声能孔论。及乎大节临，鲜不为浑敦。先生石之介，心如山之止。巨灵不能劈，夸娥不能徙。读先生文章，勿向草木哭。天地非无偶，倪公黄夫子。合之则双美，上骈生耳目。峨若松千丈，书同泣鬼神。譬如仓氏初，不有两兄弟。制奇字古文，人物皆弇闭。我之生荒裔，海水属苍天。五岭割尻腢，挹华嵩袂肩。石师梁丘降，麟书吐铜里。鸿公生禹穴，宛委鸟为耜。小子而狂简，岭肃海壮之。"}