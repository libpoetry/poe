{"id":"687767","title":"和石洞僧","dynasty":"明","author":"庄昶","text":"花样还真有别传，一花开更一花鲜。大音本只无声妙，老局能谁一著先。到处痴人堪说梦，人间哑子最能言。年来人我都忘却，不管谁为后与前。何处圆融是的传，本无奄处本无鲜。我生太极才分后，谁见乾坤未辟先。果老晦翁元不偶，定山石洞岂徒言。鹫峰百尺竿头上，又舞溪云大雪前。"}