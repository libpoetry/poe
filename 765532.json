{"id":"765532","title":"满路花 其二 酬赠纪仲齐自汉阳之西江，即用原和周清真韵","dynasty":"清","author":"董元恺","text":"尽饮郎官酒，快榻龙丘雪。紫马题黄鹤。称双绝。奕叶金貂，醉击珊瑚折。天远孤帆阔。放棹西江，历历晴川时节。青衫湿泪，还洒榴花血。春草池塘梦、烟波接。逢迎处处，触景成悲切。待向何人说。且沽斗酒，莫赋骊驹欲别。"}