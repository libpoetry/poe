{"id":"742365","title":"丙申岁仲夏洪稚存来自毗陵访予寓斋用王荆公和王微之登高斋韵奉赠 其二","dynasty":"清","author":"贾田祖","text":"妃黄俪白十丈埃，把君诗卷实壮哉。手披口诵百纸尽，漘暑濯肺清风来。斑斓锦绣丽星斗，波涛㴸㶒流江淮。山灵刻划真宰哭，力斗大谢宁相挨。瑰奇闲走昌谷阵，绮艳讵涉齐梁台。大都门轫回自辟，纷纷皮相俱堪咍。缣囊压叠齿未壮，渊颖欲尽故纸堆。方今欃枪扫西域，捷书蚤晚移三台。大凯铙唱君能为，曷不响奏钧天雷。朱颜绿鬓坐销蚀，鸬鹚苦尽三百杯。我发种种伊可怜，出语有似糠秕筛。呜呜拥鼻五十载，欣君钜制万卷该。沈香丝管在指日，还期姓氏名山嵬。昌黎一经定可就，子云奇字终当排。皇皇著作富充栋，常常老眼为君开。"}