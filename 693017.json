{"id":"693017","title":"答吴左丞见寄登滕王阁诗韵并序","dynasty":"明","author":"汪广洋","text":"绣阁披云倚暮寒，江城雨雪遍峰峦。半空挝鼓三军乐，五夜烧灯万姓欢。相国旌旄来隐隐，宾筵珂佩响珊珊。重临谩忆追游日，独有阳春和转难。雉堞岩岩江水头，芙蓉香净浦云收。旧时歌舞空遗迹，此地襜帷重久留。历历鸟鸣秋苑树，斑斑人上夕阳舟。数峰老翠檐前落，想见当初帝子游。"}