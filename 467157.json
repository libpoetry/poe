{"id":"467157","title":"丰城笔会四首 次韵奉答剑川兄江右诗社丰城雅集延宾诗","dynasty":"当代","author":"陈忠平","text":"剑江春浩荡，繁锦待谁收。凤管鸣伊甸，龙光迸此州。藻摛红杏雨，簪盍碧云楼。庶可劳筋息，花间一逗留。春酲何以解，七碗压千樽。凝篆茶烟细，拥窗花气蕃。人情真可啜，韵事不须敦。谈笑清风里，缁尘澹一痕。一塔攀天起，檐牙矫欲翂。罡风当八面，文气壮三分。仰首思齐鹤，回身羡采芹。徘徊惭陋质，不敢上拿云。掘得螭纹古，寒芒蛰久微。未经青石砺，已化白虹飞。碑勒月池在，劫移人世非。但期长啸里，有客斩蛇归。"}