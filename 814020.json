{"id":"814020","title":"感述效涪翁体","dynasty":"清","author":"陈作霖","text":"少时好博情不专，晚年学道忘蹄筌。日长掩书不复读，森然万象来我前。后生问我何宗旨，笑而不答坐隐几。秋深闻得木稚香，乃知吾无隐乎尔。我今衰朽百无用，一枝老笔犹飞动。建康嘉瑞颂赤乌，《太玄》终篇吐白凤。尚忆嬉游科举场，后来声望重江乡。他时人傥传遗稿，莫误虞山拂水庄。"}