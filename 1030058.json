{"id":"1030058","title":"和刘寺簿韵就述丐祠意","dynasty":"宋","author":"廖行之","text":"衡湘风物佳，微产亦丰美。清腴足粳稻，隽永到梨柿。一饱自有馀，此乐渠有涘。况逢使君贤，公馀多燕喜。新诗且间作，健笔时一泚。形骸了区别，肝胆洞遐迩。言论斯霭如，旨意不忘起。梧槚良栽培，稂莠早耘耔。我愚莫孰何，流辈敢伦儗。每闻循循诱，敢愧空空鄙。高堂有白发，富贵宁羡彼。丐公成此心，万事欢菽水。"}