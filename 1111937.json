{"id":"1111937","title":"曾懒翁复寄俞进可","dynasty":"宋","author":"吴惟信","text":"银台花落夜将阑，天亦那知客思单。鹤帐不知云外梦，燕堂空锁雨中寒。千年风雅教谁主，一卷离骚合自看。又恐孤山梅渐老，明朝问路过长安。望望春来一解颜，春多风雨怯衣单。柳烟漠漠山堂晓，梅雪纷纷水国寒。贫里诗囊当自佩，醉中匣剑共君看。交游肯作云翻覆，凿齿东来喜道安。"}