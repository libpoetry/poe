{"id":"318412","title":"六丑·睡","dynasty":"现代","author":"饶宗颐","text":"渐宵深梦稳，恨过隙、年光抛掷。梦难再留，春风回燕翼，往返无迹，依样心头占，阑珊情绪，似絮飘芜国。兰襟沁处馀香泽。系马金狨，停车绮陌，玲珑更谁堪惜。但鹃啼意乱，方寸仍隔。闲庭人寂。接天芳草碧。灯火绸缪际，如瞬息。都门冷落词客。漫芳菲独赏，觅欢何极。思重整、雾巾烟帻。凝望里、自制离愁宛转，酒边花侧。琴心悄、付与流汐。只睡乡两地悬心远，如何换得。"}