{"id":"771041","title":"高阳台四首 其二","dynasty":"清","author":"蒋敦复","text":"黛影横波，奁浪剪碧，题襟人在兰舟。今夕天涯，不知何处琼楼。犀钩淡似纤纤月，挂疏帘、又挂闲愁。倚秦篝、悄搯银檀，怕按梁州。无情画舸西风起，任萍花吹散，总是悠悠。冷落青衫，而今可说风流。芙蓉不作双鸳梦，恁凄凉、偏学眠鸥。记来游、如此江山，一曲悲秋。"}