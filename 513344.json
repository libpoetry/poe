{"id":"513344","title":"将进酒","dynasty":"明","author":"程敏政","text":"安汉公，将进酒，蝮蛇蜿蜒持在手。未央宫中日将酉，一杯才入君王口。六宫便作招魂啼，太后朝来号王母。君不见申氏子，伶其身，内庭侍宴将及晨。坐中起为寿，刃此手足亲。申氏子，长眉颦，夺取一吸如饮醇。肝脑不惜涂宫裀，吁嗟此意宁求伸。不忍他人害兄弟，何况自己忘君臣。安汉公，非得计，四海孤身葬无地。早知今日反羞伶，何似当初莫称帝。"}