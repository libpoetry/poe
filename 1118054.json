{"id":"1118054","title":"闲游四首","dynasty":"宋","author":"陆游","text":"游遍名山日月长，结庐归占水云乡。醉中即是逃名地，闲外应无度世方。桧蜜满脾馀小苦，朮苗浥露有奇香。肺肠自与人间别，堪笑醅缸与饭囊。高会挥金愧二疏，食贫只似布衣初。终年老健缘储药，随分穷忙为著书。吊古何时过梁宋，题诗且欲遍衡庐。不须更拟乘风去，水有烟帆陆笋舆。过尽僧家到店家，山形四合路三叉。清明浆美村村卖，谷雨茶香院院誇。困卧幽窗身化蝶，醉题素壁字栖鸦。夕阳不尽青鞋兴，小立风前鬓脚斜。夙兴蓐食戒山行，策蹇迢迢过故城。露叶未乾明晓日，风蒲初劲借秋声。绿阴渡口孤莺语，白水陂头两犊耕。遥望炊烟疑可憩，试从行路问村名。"}