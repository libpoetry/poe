{"id":"826130","title":"齐天乐","dynasty":"清末近现代初","author":"叶恭绰","text":"薄游不暖鸳鸯梦，梨云乍迷清晓。冶思扶春，痴魂警月，占断春莺怀抱。欢悰却恼。甚筝语嫌人，苦弹悽调。露纷空凝，一溪心事落红杳。绵绵芳草远道。绿波催艇子，桃叶迎早。南浦伤离，西楼锁恨，尘黯秋窗词稿。蔫花拍帽。甚重省当时，倚肩双笑。冷簟疏衾，独眠情味好。"}