{"id":"1063739","title":"余将北游留海昏而馀祐禅者自靖安驰来觅诗","dynasty":"宋","author":"释德洪","text":"暮烟重山翠，微风壮松悲。吾为五顶游，税驾脩水湄。阿馀幽国来，细路盘颠危。裹饭夜兼程，杖笠寒相追。入门一调笑，如获璧与圭。问来何所欲，雅意在诗词。念余绿发日，不减子辈痴。是中有何好，迷著不自知。败煤磨破砚，冻笔时呵之。诗成思掀豁，熟读忘倦疲。乃知少年病，根蒂老未移。双林古禅宇，檀越多孝慈。明年东游还，买山缚茅茨。市蔬近易致，红饭熟夜炊。得饱即甘寝，万事付儿嬉。子辈当从我，林麓相追随。十年何足道，乐死以为期。"}