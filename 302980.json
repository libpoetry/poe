{"id":"302980","title":"齐天乐·庚申除夕","dynasty":"现代","author":"黄侃","text":"一杯蓝尾无酬献，萧斋自嗟年暮。彩胜宜春，桃符换腊，空惜流光如羽。西窗旧侣。记亲擘黄柑，为添尊俎。短鬓如今，祭诗徒有断肠句。瓶梅轻放素靥，暗香残烛畔，相对无语。岁晚书稀，江寒雁寂，芳萼凭谁寄与。孤吟最苦。任博簺酣歌，世间儿女。爆竹声中，又惊良夜午。"}