{"id":"402158","title":"念奴娇 同蜚云、微昭、宛春游烟雨楼","dynasty":"近现代末当代初","author":"徐震堮","text":"棹歌声里，算年年、闲却湖山尊俎。冰簟疏帘觞咏地，一镜香红迟暮。卧柳侵桥，凉波没桨，楼外阴阴树。酒边吟望，旧盟应有鸥鹭。坐久韵落歌蝉，茶烟鬓影，梦入芙蓉浦。但恐画塘秋讯早，叶叶暝云吹雨。竹阁诗声，灯床禅味，谁唱旗亭句。题襟人散，后时风月尘土。"}