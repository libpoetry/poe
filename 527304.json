{"id":"527304","title":"中林之棘 送崔子也","dynasty":"明","author":"何景明","text":"中林之棘，维桃与李。阪田之特，生也曷以。民之无俦，曷其有巳。王事皇皇，驾言徂行。念子出宿，我居??。我心之迈，与子同征。行野蹶蹶，行国迈迈。无草不茂，无谷不溃。民之瘁矣，心忧用喟。彼鱼之罭，在彼河梁。彼兔之罝，在彼河侧。岂不是思，进退维亟。同贾知贪，同食知甘。予谅子怀，如口弗爽。予之有怀，子岂不谅。火之方殷，不戒胥燔。水之方割，不戒胥溺。火之方殷，乃仇扑灭。水之方割，弃其舟楫。有渰斯雨，有霰斯雪。如履坚冰，乃尚思热。众方媚矣，莫敢独说。如处大厦，俟其颠覆。谓人弗言，言成祸矣。谓人弗职，职成过矣。孰无朋友，倡谁和矣。子曰弗仕，子有父母。予曰弗仕，兄弟尤予。天子则不罪，朋友弗取。"}