{"id":"623333","title":"感张平子四愁诗而有作","dynasty":"明","author":"郭之奇","text":"我所思兮桂林幽，南望潇潇湘水流。路远莫致北鸿悠，东望西望思日浮。侧身沾涕安能已，不可如何今若此。处困而亨惟君子，于石于藜非由尔。高歌击节岂徒然，酸风苦调先秋传。男儿际遇逢天蹇，刻意孤行耻世怜。似叶身轻疑一羽，云霄眼外留终古。人生少百漫千忧，五噫空劳续四愁。"}