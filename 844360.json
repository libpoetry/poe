{"id":"844360","title":"观园中花木杂咏七首","dynasty":"清末民国初","author":"林朝崧","text":"离家才三年，故园遂将芜。拨草寻花径，荒葛罥我途。可怜杨柳树，啼杀旧时乌。门前三青榕，幽人去时种。幸不遭斧斤，枝干遂疏纵。慇勤展好阴，视汝为帡幪。可怜夹竹桃，深红间浅绿。水边篱落间，飘飘绝拘束。此君入仙源，风韵自然足。我行临方池，方池多泥滓。草盛水又深，群鱼性所喜。埋没芙蓉花，西风与扶起。伯也好栽兰，栽兰盈九畹。开时君不来，荏苒岁将晚。蝴蝶尔何为，穿花长往返。薄言采桂花，终朝不盈掬。采之欲遗谁？所思在空谷。空谷无佳人，但见樵与牧。初秋菊未花，叶亦不任摘。莫信爱花心，柔枝都爱惜。尽日东篱边，庶几遇彭泽。"}