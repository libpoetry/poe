{"id":"125612","title":"安乐窝中吟","dynasty":"宋代","author":"邵雍","text":"安乐窝中职分修，分修之外更何求。满天下士情能接，遍洛阳园身可游。行已当行诚尽处，看人莫看力生头。因思平地春言语，使我尝登百尺楼。安乐窝中事事无，唯存一卷伏羲书。倦时就枕不必睡，忺后携筇任所趋。准备点茶收露水，堤防合药种鱼苏。苟非先圣开蒙悋，几作人间浅丈夫。"}