{"id":"963030","title":"次韵希旦喜雨","dynasty":"宋","author":"朱松","text":"骄阳挟酷暑，何啻虎而翼。高田土可筛，况乃耕与殖。风伯真可讼，云合吹复拆。那知下土民，糟粕配橡实。古佛栖岩隈，旱沴岂吾责。应缘贤令尹，闵雨丐法力。积阴暝山谷，流润凄几格。朝来贺客散，置酒浣愁疾。古诗成云外，险句动潜蛰。旋看蓑笠出，竞喜沟浍溢。谁言令与佛，念我一何悉。嗟我困蒿藜，最觉民可恤。何当问牛喘，免使诉鱼失。九关虎豹守，怀此欲安适。谁哉此心同，吾饱将何日。"}