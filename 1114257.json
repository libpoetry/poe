{"id":"1114257","title":"次韵康平仲侍郎从丞相张公登倚云亭","dynasty":"宋","author":"李弥逊","text":"皂盖凌虚岂易陪，扪参那复欲高哉。云关□处尘踪断，松盖阴中宝地开。戎幕寇平高卧鼓，宾筵诗罢细衔杯。笑谈疑在青冥上，坐近中天两两台。相君题品到林泉，大榜新书亦烂然。云护山根藏小鲁，风携人语动诸天。放怀对客忘青白，随意传觞任圣贤。谁谓瓯闽甘远俗，他时物物待陶甄。"}