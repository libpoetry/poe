{"id":"746139","title":"松文清公虎字歌","dynasty":"清","author":"吴振棫","text":"仁宗至仁容直谏，文清在朝时拜章。朴忠颇不识忌讳，亦有谣诼多中伤。清名伟节动中外，每以尺箠笞戎羌。边庭卧护烽堠静，帖耳受驱如犬羊。生无他嗜苦嗜酒，烧春痛吸不择偶。醉酣兴发作虎字，字大于身胆如斗。寻丈以外一笔成，山摧谷动雷雨倾。雄强蓄势跳跃出，得虎生气匪以形。悬之幽堂风夜吼，老魅走避儿童惊。爱公书者摩挲极，公之所重非翰墨。藜藿不采众慑伏，淮南寝谋赖汲直。鼎湖龙去四海恸，公亦骑箕侍帝侧。狐狸琐琐如弗问，貙罴吞噬浩莫测。纷纭世事已十年，惨淡风烟想颜色。即今尘壁剩钜幅，不敢逼视坐叹息。吁嗟乎！怒猊渴骥妙绝伦，书中之圣自有人，守在四夷谁虎臣。"}