{"id":"619951","title":"昌华废苑行","dynasty":"明","author":"区怀年","text":"君不见刘家兄弟擅豪雄，穗城佳丽侔雒中。离宫远映三珠树，别馆还依八桂丛。边衅坐销閒介胄，更辟昌华开苑囿。墨翰全收上国英，衣冠尽挹中原秀。南面称孤乐事多，椒庭歌舞盛纨罗。就中掇得春如海，楚媛吴娃愁几何。自谓繁华无与比，江天水戏尤堪侈。龙舟夜月泛晴沙，兰桨春风吹白芷。千秋疑冢带寒烟，陵树萧条古水边。独有芳菲情不耐，教人空艳素馨田。"}