{"id":"693398","title":"题浣花草堂二首","dynasty":"明","author":"苏葵","text":"浣花溪水绿于苔，诗老祠堂近水开。闲把祢衡徵往事，始知严武解怜才。春风树老莺仍坐，夏日梁空燕尚来。阅遍遗诗深感慨，夕阳庭院自徘徊。西郊十里路延袤，天放尘中剩浣花。几树杉松邻野寺，一溪烟雨隔人家。干戈避地江湖远，羁旅遗踪岁月赊。莫道有心人不识，万篇忠荩是声华。"}