{"id":"974267","title":"徐提干为沈运使种竹于上饶新居昭礼有诗蕃同作","dynasty":"宋","author":"赵蕃","text":"玉溪佳山水，不减阆州南。新居助幽深，所欠万竹参。徐郎亦好事，知公幽趣耽。过溪买龙雏，云根破烟岚。地形择便宜，土壤泉亦甘。春雷一番笋，要戒园翁馋。邻里约来往，要须开径三。风月无常主，平分未为贪。定有王子猷，造门不舆蓝。啸咏忘主宾，用意端不凡。政尔功名迫，此事未易谭。待公幅巾归，我亦脱青衫。"}