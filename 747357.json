{"id":"747357","title":"寄题谭桐舫俯淮阁","dynasty":"清","author":"朱雘","text":"淮出桐柏山，逶迤会江河。君能理川渎，胸次吞洪波。支祁伏不起，金堤郁嵯峨。小阁瞰涟漪，四时闻啸歌。哀丝间豪竹，天半音谐和。诗书粲坟典，鼎彝蟠籀蝌。俯视埃壒中，万瓦排蜂窠。鸡鸣市声动，沙岸人如梭。舟楫鲂鱮贯，轩车蠛蠓多。笑指衣带水，如此神山何。劳人值暇日，羽扇聊婆娑。凉飙荡烦暑，倦眼青铜磨。清流本无垢，三五濯纤阿。晦冥不可见，老蟆缘陂陀。金枢瞰已坏，何大腹皤。吴质翳桂树，空自持斧柯。褰裳舍之去，河上骑白鼍。回首叫故人，野鹜乱天鹅。江绕豫章郡，鸥鹭浴盘涡。崔嵬滕王阁，烟雨看渔蓑。"}