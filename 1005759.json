{"id":"1005759","title":"丙子兵祸自有宇宙宁海所未见也予家二百指甔石将罄避地入剡贷粟而食解衣偿之不敢以渊明之主人望于人也因读渊明乞食诗和韵书怀呈达善亦见达善烧痕藁中有陶公乞食颜公乞米二帖跋尾也","dynasty":"宋","author":"舒岳祥","text":"渊明不可及，适意惟所之。无食不免乞，折腰乃竟辞。主人必义士，知心如子期。厚馈既赒急，复酌我以卮。谈谐有真味，斯人定能诗。柳惠未失正，鲁男岂可非。学陶何必乞，书此以自贻。"}