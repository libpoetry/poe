{"id":"703100","title":"题柱琼草堂遗意卷二首 其二","dynasty":"明","author":"谢晋","text":"草堂遗趾在，重搆剪荒榛。松偃吴门月，花移蜀地春。流芳知有本，继业岂无人。喜到琼枝茂，诗宗又一新。旧业成都万里桥，百花潭北草堂遥。门无县吏催租税，座有邻翁慰寂寥。松影满庭闲白日，茶烟绕榻飏清飙。酷怜杜甫成诗史，翻笑扬雄作解嘲。"}