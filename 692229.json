{"id":"692229","title":"诸公从狩龙山因登牛首山访佛窟寺胡学士有诗是日仆以病不及行想像佳游辄用次韵三首","dynasty":"明","author":"杨士奇","text":"吉日鸣銮出九关，龙山扈从喜跻攀。云迎翠辇晨先合，鸟避黄麾夕未还。猎火依微烟岫里，鸣笳缥缈石林间。群臣咸睹三驱乐，贱子空惭一日閒。宝刹藏云近翠微，世人闻说到应稀。千年饮马泉仍在，半夜巢松鹤自归。碑存古刻题朝代，僧有閒情熟道机。应话无生因坐久，不辞香雾惹朝衣。寺外幽岩石径斜，岩中开士似丹霞。心涵水月空诸法，坐对寒崖落一花。清夜潮音翻贝叶，常时云气护袈裟。匆匆遥望知难觅，归骑联翩拥翠华。"}