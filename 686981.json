{"id":"686981","title":"近闻三首","dynasty":"明","author":"刘崧","text":"近闻河上卒，掘地未通流。何以酬饥渴，终然起怨雠。干戈应满地，畚锸漫成丘。禹迹谁能复，悠悠远大谋。近闻淮海地，寇盗各纵横。城邑传新破，舟车绝远行。朝廷初问将，阃府渐移兵。思见欃枪息，秋来江汉清。近闻杨主簿，翰墨上京都。徵责缘新令，驰驱戒远途。炎蒸犹未濯，寇盗若为虞。即此伤多难，山林未可迂。"}