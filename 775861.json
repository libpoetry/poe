{"id":"775861","title":"请急赈歌 其三","dynasty":"清","author":"蔡廷兰","text":"救荒如救灾，祸比燃眉蹙。杯水投车薪，燎原势难扑。叹息此时情，鸟焚巢已覆。告急书交驰，请帑派施谷。连月风怒号，滔天浪不伏。劳公百战身，悬民千里目。愁无山鞠穷，疾奈河鱼腹。藜藿杂秕糠，终餐不一掬。哀肠日九回，何处求半菽。见公如得父，幸免填沟渎。去时编户口，稽查费往复。积困苏难迟，倒悬解宜速。我亦翳桑人，不食黔敖粥。爱倩饥何妨，长歌以当哭。安得劝发棠，加宾一万斛。康济大臣心，补助生民福。会看达九重，褒嘉锡命服。"}