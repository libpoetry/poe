{"id":"105432","title":"依韵和张中乐寺丞见赠","dynasty":"宋代","author":"梅尧臣","text":"朝车走辚辚，暮车走辘辘。黄埃蔽车轮，赤日烁车屋。靡论远与近，安问疏与熟。贤愚各有求，往返相磨毂。我马不出门，我迹亦以局。心慕中乐贤，道义闻且宿。其言清而新，其貌古不俗。书可到二王，辩可折五鹿。往见未为劳，定交然後笃。惠诗何劲敏，对敌射铜镞。穿杨有旧手，惊雀无全目。强酬非所当，宜将弓矢速。"}