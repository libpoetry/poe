{"id":"99760","title":"次丹元姚先生韵","dynasty":"宋代","author":"苏轼","text":"不学刘更生，黄金铸上方。不学房次律，身事问颍阳。王烈亦何人，叔夜未可量。独见神山开，遽餐石髓香。至道尚听莹，粗才终蹶张。先生喜而笑，幅巾登我堂。苦誓指黄壤，要言刻青琅。蓬莱在何许，弱水空相望。且当从嵇、阮，聊复数山、王。达人友四海，曲士守一疆。慎勿使形谍，儿童惊夜光。"}