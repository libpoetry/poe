{"id":"952617","title":"使君沈虞卿宗丞命赋郡圃罗汉树其树叶如杨梅经冬不彫生子若罗汉然使君云奇特古怪前所未见也","dynasty":"宋","author":"林宪","text":"参云亭前罗汉树，非桧非杉独雄据。苍皮剥落珊瑚寒，错节轮囷海花蠹。修圆佛指叶沃光，刺历虾筒槎倒竖。铜柯不受鸱蝮穿，翠葆还容藤蔓附。藏牙敛翼方屈蟠，奋鬣张鳞忽驰骛。突如破浪六鳌回，蜿若惊雷蛰蛟煦。摩空飕飕永夏凉，薄雾惨惨晚秋雨。白猿叫月时出没，紫凤栖烟乍飞举。开花琐碎儿女笑，结子模糊罗汉具。威仪庄肃初入定，向背跏趺欣共住。蒙头大似安禅时，瞑目还同摩顶处。得非天台五百仙，此地钵提曾得度。偶然一念落树石，不觉形骸成布露。何时收拾过石桥，未免根株伴龙顾。更疑地主屈将军，开辟岩荒肇城宇。剪除魔怪迎道猷，飞锡半千此焉驻。神通堕在造化中，千载英灵飞不去。犀坚久矣耐风霆，樗散非徒免斤斧。盆山秀耸不足论，猊座婆娑通一路。峥嵘下笑桃李繁，奇怪应须鬼神护。使君自是名世才，善政报成多暇豫。悠然领客上参云，篆隶传观酒深注。平生好古丘壑会，指树轩渠命之赋。我无文章光燄长，搜搅经时乏佳趣。昨宵梦游兹树巅，环视溪山莽回互。上云变幻舞龙鸾，下风清和写韶濩。最高峰在樛枝底，方广寺随纤叶寓。一枝一叶一沙界，应供各谈无义句。启予一啸谁划然，八表泠泠树掀翥。"}