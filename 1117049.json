{"id":"1117049","title":"池州萧丞相楼二首","dynasty":"宋","author":"苏辙","text":"绕郭青峰睥睨屯，入城流水縠文翻。楼成始觉江山胜，人去方知德业尊。坐久浮云霾后岭，酒醒飞雪变前村。我来邂逅公归国，犹喜登临共一樽。丞相风流直至今，朱栏仍对旧山林。奔驰轩冕终何有，跌宕图书意最深。松绕城头风瑟缩，江浮山外气阴森。三年不起南迁想，应有前人识此心。"}