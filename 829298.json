{"id":"829298","title":"秋日杂诗","dynasty":"清末近现代初","author":"沈尹默","text":"霜日普无精，晖晖动寒色。开轩延朝气，清露泫然入。中庭无草木，秋光胡由得。凉风在户牖，何时不相及。天时固鞧迫，人事待比饬。悠悠岁暮怀，感之百忧集。匪唯衣裳单，我民念食息。年少爱春华，历兹终嘿嘿。庄杀天地然，慨叹中肠直。何须酤美酒，浊醪犹足挹。黄菊以乐饥，相将葆贞德。晨雀噪檐端，啁啾不能休。寄言谓晨雀，尔鸣将焉求？飘摇风雨急，何用事绸缪。八表俨同昏，日月固不周。兹乃天攸为，要非人可谋。浮沉匪我愿，避世资车舟。羡尔健两翼，倏忽任所游。寥廓讵不远，罻罗安足仇。世途多荆棘，人禽共一忧。寄言谓晨雀，尔鸣将焉求！"}