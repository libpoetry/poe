{"id":"466790","title":"三叠鱼韵 步酒老甲子书怀韵奉赠","dynasty":"当代","author":"张月宇","text":"白云山黛境清虚，漱玉闻泉卜逸居。槛外星辰观变幻，峰前雾霭悟真如。千樽不作期期语，万卷何妨咄咄书。凭倚南窗聊寄傲，一枝梅蕊报春初。分明故事已成虚，不意天涯赁此居。字改三年情未可，酒催一夜梦何如。图南渐负鹏抟翼，望北难期雁至书。堪忍茕然欹寤宿，檐牙听雨五更初。楚使矜夸托子虚，处危犹自说安居。三人成虎嗟相似，五月迁蟾恨莫如。天责黉宫皆易塌，风摧花朵罄难书。西山又报倾盆雨，多难何曾逊国初。"}