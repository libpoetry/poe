{"id":"431825","title":"何寿目先生挽词四首","dynasty":"近现代","author":"孙保圻","text":"春意阑珊静掩门，又歌楚些与招魂。千秋相许怀风义，百感纷来迸泪痕。身后是非今日定，眼中耄旧几人存。轻车偶指城东路，往事凄迷未忍论。评亭学术睨时贤，别有伤心在莽年。吾道终穷深自惜，国忧到此本难全。麟吁凤叹低回地，鹤化鸾讹黯淡天。王粲他乡悲体弱，欲追言笑隔重泉。玉堂仙梦已荒凉，一殿灵光送夕阳。大鸟共哀杨太尉，醉龙长卧蔡中郎。官声江左知常好，儒效人间恐遂亡。悟得浮生真草草，驻颜何处觅神方。义熙甲子记先朝，劲节森然独后凋。蜀道烽烟犹照夜，谢庭兰玉总凌霄。翻云覆雨心同死，注海倾河痛未消。市上筑声多慷慨，且携絮酒奠松寮。"}