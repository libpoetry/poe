{"id":"1136420","title":"题来将军括苍送行诗卷","dynasty":"宋末元初","author":"方回","text":"将军从元戎，六年守襄阳。大小百馀战，裂衣裹金疮。相逢说往事，须髯犹奋张。岁晚不得志，巡逻分穷乡。穷乡民不多，诗书间耕桑。古不识兵火，承平异边方。一朝六鳌抃，罅隙疏堤防。有盗黠如鼠，有吏贪如狼。将军手拊摩，不忍斧斫伤。一语对曲直，冷泉解沸汤。去著来时袍，萧然无装囊。但有送行诗，至今犹珍藏。壮士困资格，逆旅悭赍粮。况又颇抱病，新添满颐霜。万人为翰墨，无一曹思王。万人握干殳，无一关云长。幸而一有之，时论纷臧仓。恨不酾斗酒，与公歌慨慷。将军未五十，意气摩穹苍。春鸿定决起，天骥终高骧。"}