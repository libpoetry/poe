{"id":"406323","title":"三姝媚　　一九三〇年 清明渡太湖至鼋头渚，同金松岑、冯振心、李续川、邵潭秋","dynasty":"近现代","author":"夏承焘","text":"烟光摇缥素。正万顷浮空，悄无风雨。天外褰裳，念五湖人往，冷鸥谁语。酒醒云归，疑醉我、昆仑玄圃。瑶瑟沉沉，愁抱都空，浪声东去。同诵远游章句。有翠袂成轮，酒狂如虎。石室寻花，恨未遂坡老，后车琴女。唤起鸱夷，待商略、浮家眉妩。剩有霜蟾照我，归帆如舞。"}