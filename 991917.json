{"id":"991917","title":"永叔寄诗八首并祭子渐文一首因采八诗之意警以为答","dynasty":"宋","author":"梅尧臣","text":"昔闻退之与东野，相与结交贱微时。孟不改贫韩渐贵，二人情契都不移。韩无骄矜孟无腼，直以道义为己知。我今与子亦似此，子亦不愧前人为。北都健儿昨日至，扣门乃是所遗诗。上言病中初有寄，下言我咏蟠桃枝。盛衰开落感残杏，暮春无事羡游丝。班班鸠鸣忽怀念，一扫十幅无閒辞。洛川花图多品目，斗新争巧始可疑。读书又忆石夫子，似蚕作茧诚有之。镇阳归梦北潭北，吟此八章谁谓痴。最后有文吊尹子，寿夭难问信所悲。共书大轴许传玩，一日百展曾忘疲。报君亦欲赍满轴，恐费纸墨令人嗤。"}