{"id":"1109892","title":"京师新郑与诸晁兄弟往还前后数诗","dynasty":"宋","author":"吕本中","text":"夜语不嫌久，凛然天欲秋。客灯吹屡灭，细雨落还休。未许金张并，虚为鄠杜游。江河少归梦，知为故人留。我发日已短，公愁安得长。墙根春荠老，瓶水腊梅香。侍立无天女，相随有漫郎。平生湖海兴，今夜宿连床。发短各已白，眼昏谁复明。残春断花柳，晚日闭柴荆。潦倒书常废，驱驰梦或惊。尚于团聚乐，虽老未忘情。今弟穷颜蠋，书生老仲舒。相招得共处，何往更安居。岁月尘埃外，桑麻雨露馀。送行无别物，圮上一编书。苦语相留极，虚床会宿频。山东今出相，海内不无人。妇女能尊客，儿童不厌贫。长途有如遇，今日倍情亲。"}