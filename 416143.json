{"id":"416143","title":"小楼连苑  饯春","dynasty":"近现代","author":"金天羽","text":"好春经雨消磨，棠梨花谢春无主。积阴乍豁，蜂驮柳蕊，蝶粘桐乳。雏燕撩人，含桃羞客，银鲥跳渚。向旗亭系马，浩歌狂醉，别赚得、风情句。何苦留春强驻，替花愁、朝飞红雨。松涛覆屋，蕉阴展纸，绿天生趣。寄语东皇，婵娟易老，铅华少御。恁伤离僝僽，初梅小雪，酒边迟汝。"}