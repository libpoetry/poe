{"id":"173830","title":"贺新郎·池管闲凝目","dynasty":"宋代","author":"卢炳","text":"池管闲凝目。有玉人、向晚妖娆，洗妆梳束。雅淡容仪妃子样，羞使胭脂点触。莹冰雪、精神难掬。好是月明微露下，似晚凉、初向清泉浴。好对我，笑羞缩。好风拂面浑无俗。更撩人清兴，异香芬馥。惹起新愁无著处，细与端相未足。俏不忍、游蝶飞扑。可惜伊家娇媚态，问天公、底事教幽独。待拉向，锦屏曲。"}