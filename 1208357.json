{"id":"1208357","title":"早发安平（录囚襄阳）","dynasty":"元","author":"宋褧","text":"露华沐脩丛，凉思浩可掬。阳光炫遥川，热念汹相续。驾言省民瘼，行行涉岩谷。呶呶纷听讼，亹亹廑问俗。伤哉无知氓，误向宪网触。伏辜痛呼謈，冤者说拲梏。于时嗟稍旱，禾黍未丰缛。愧无雨随车，润泽溥川陆。皇灵赫临照，恒负伐檀恧。虽非于公仁，敢效俊臣酷。"}