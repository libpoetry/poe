{"id":"59940","title":"捕蝗诗示尚书郭敦","dynasty":"明代","author":"朱瞻基","text":"蝗螽虽微物，为患良不细。其生实蕃滋，殄灭端匪易。方秋禾黍成，芃芃各生遂。所欣岁将登，奄忽蝗已至。害苗及根节，而况叶与穗。伤哉陇亩植，民命之所系。一旦尽于斯，何以卒年岁。上帝仁下民，讵非人所致。修省弗敢怠，民患可坐视？去螟古有诗，捕蝗亦有使。除患与养患，昔人论已备。拯民于水火，勖哉勿玩愒。"}