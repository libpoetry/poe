{"id":"910636","title":"送李能","dynasty":"宋","author":"李新","text":"撷蕙仙人洲，日下舞雩归。晴光阔天宇，羃羃祥烟飞。旦起修羊酒，来观石麟儿。刮眼玉骨异，无用金络羁。长杨献赋去，英誉嵩少低。俯署神仙听，亲植桃花枝。走马秦树侧，濯缨锦江湄。春深小瀛洲，西湖生绿漪。华堂富花气，春酒歌白眉。彼美南方秀，移根天之涯。幽岩蔽嘉卉，芳姿长陆离。谁如古工师，来采穷民诗。"}