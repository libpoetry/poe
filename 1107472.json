{"id":"1107472","title":"童丱须知 衾褥八篇","dynasty":"宋","author":"史浩","text":"锦縠绫罗不足贪，无过紫绀与红蓝。仁宗一味黄紬被，万古传扬作美谈。贵家兽炭拥红炉，衾褥重重绮绣铺。当念蓬窗饥寒女，一针一缕用工夫。自古贤人起细微，王章涕泣卧牛衣。若还遇主居温燠，勿忘当时处布韦。贫家何事苦劳心，终岁经营一布衾。男女夫妻同盖覆，依然冰冷过更深。女子生来享富华，安知门外有寒家。风严雪满多僵死，只为无钱买苧麻。被衣不要大温然，腠理开舒易感寒。譬似檐隈生草木，不禁霜雪便彫残。我生自幼识艰难，枕席虽温敢自安。安得衾裯无限数，普令天下不忧寒。梦幻浮华有此身，青毡已旧不须新。百年撤手成归计，多少衣衾属别人。"}