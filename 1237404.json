{"id":"1237404","title":"游法华山回宿楼氏书房遥望嵩头陀智者国师道场上清五云龙寿诸山而未及至其处赠同游傅生国章","dynasty":"元","author":"黄溍","text":"故庐湖水曲，门对法华山。百里空荒外，三峰晻霭间。倦游烦汲引，阔步强跻攀。老怯高寒境，非缘兴尽还。小憩虚斋夕，何人笑语同。青云一才子，白发两衰翁。节物逢春好，名区有路通。未能穷胜践，健走愧儿童。"}