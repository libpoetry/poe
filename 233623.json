{"id":"233623","title":"借山谷后山诗编於刘宜之司户因书所见呈宜","dynasty":"宋代","author":"敖陶孙","text":"拾遗诗视孔子道，豫章配孟颜后山。自馀众作等别派，彪虥貍豹虎一斑。我修直笔公万世，议论不到甘謿讪。中间杜老饶寒饿，阵也绝荤典尚可。天公雠施略相当，一字而贫更怜我。去年臞庵太荒凉，斧中得鱼雷隐休。了知诗崇力排摈，谁言锢疾蟠膏肓。刘郎食饱嗜昌歜，又一过目思手揽。编诗更著顾痴笔，字字可丹藏石（左石右感）。知君疗病我益病。心手相忘还展咏。百年长病可得辞，两翁落唾皆可敬。忽云身后无知音，此诗百变无邪心。候虫时乌足感耳，我思正在南风琴。谁能首涂追四始，以经夹毂骚驾轨。意所不快鞭曹刘，此时拍汝一寸棰。长安市上逢联璧，人持一箭与我直。请君了却三万轴，再见坐多休下客。"}