{"id":"544575","title":"诘朝雪不解再柬永叔黄门二十四韵并邀同赋","dynasty":"明","author":"胡应麟","text":"密霰三冬集，玄云四望同。迷漫屯巨壑，浩荡布长空。拂曙光交映，连宵势倍雄。廉纤时杂雾，淅沥暗随风。漠漠缘堤厚，霏霏入堑融。重阴浮海岱，积素晕河嵩。拟絮情殊惬，探梅思未穷。冻埋深浦竹，寒折大江枫。远渚拳饥鹭，荒陂匿断鸿。貂残秦塞上，鹢返越溪东。沾湿全妨舵，倾敧半压篷。群呼怜榜竖，独钓羡渔翁。爨拥孤烟白，炉煨宿火红。衾裯屏障外，几簟画图中。翠管徐闻笛，冰弦骤拂桐。褰帘珠错落，振佩玉笼葱。石鼎龙涎汎，瓷瓯雀舌镕。锦袍狂太白，彩笔粲文通。飞动昭阳燕，翩褼洛水鸿。轻盈团粉颊，绰约腻酥胸。握麈神先王，持螯兴愈洪。登仙宁有道，中圣自无功。流徵传词客，清商奏乐童。君看白雪赋，万古孝王宫。"}