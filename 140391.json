{"id":"140391","title":"种菊·今年植菊良寡谋","dynasty":"宋代","author":"张镃","text":"今年植菊良寡谋，丛萎满望如田畴。黄深白浅欠旌别，未表劲净专高秋。初移风雨连朝恶，才到暄晴骤开却。铺毡未暇坐观嬉，携筇粗放行吟乐。游蜂冶蝶拨不开，粉趐云动鸣轻雷。霜前姿性本介洁，肯受浼辱宁摧颓。道人犹拣鲜鲜蕊，铜瓶拘浸重添水。一声清磬晓窗深，香边坐断三千偈。歌缘酒分从束轻。正色已定十种名。来年自种先献佛，不应直为杯中物。"}