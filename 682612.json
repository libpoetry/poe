{"id":"682612","title":"九鲤湖赓陈别驾韵呈太守易堂尊有引","dynasty":"明","author":"区元晋","text":"红紫千山过雨新，仙源清寂绝纤尘。窗间残梦閒今古，座上浮云渺晋秦。蕉鹿漫言真亦假，华胥信有境由人。逍遥我爱希夷子，尽把行藏付睡神。水晶宫宇夜初阑，廿载行藏一梦间。春暮不堪为客远，路危真觉着鞭难。石翻巨浪疑龙斗，松闪晴霞见鹤还。尘世劳劳成底事，且将閒适扣仙关。世事纷纷影响间，也求仙梦绕青山。阅穷尘界人人错，兴入浮云念念閒。草色含烟萦远岫，花光随日汎回滩。归来陈迹都成幻，垂老才分梦觉关。"}