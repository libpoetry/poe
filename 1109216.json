{"id":"1109216","title":"梅花自秦汉而下无一语焉至宋鲍参军照始赏其韵而寓之诗然则梅之见于赋咏者实自明远始也用韵二首 落梅","dynasty":"宋","author":"刘学箕","text":"片片玉零乱，寒风生惊嗟。冻雀相飞鸣，俛啄苔上花。鸣飞饥肠不能实，却上烟梢照斜日。愁逢冷淡太寂寥，不似春风艳阳质。色异政自贵，香清未堪嗟。灵蜂擅造化，幻作姚家花。丰姿轻明体充实，染透蔷薇毓晴日。从称紫晕黄檀心，桃李依然是凡质。"}