{"id":"518556","title":"慰汪方伯失子","dynasty":"明","author":"张吉","text":"阿郎倦埃壒，早趁三岛游。诸仙喜得朋，乃翁悲未休。一悲复一喜，泯泯暗相投。喜去悲不任，悲徂喜绸缪。翕张在俄顷，俄顷白人头。不见古圣人，视物等虚舟。超然委欣戚，独与天为流。问郎今几龄，刚浃二纪秋。若把彭乔比，脩促良不侔。达人试大观，亦复何怨尤。■磹一电光，敢望曦轮周。各司天阳柄，以慰下土求。所求倘偏颇，下土为拙谋。天人固一理，悉此可消忧。忧遣理益焞，万有一浮沤。作诗寄遐悃，莫协公意不。川谷带薄寒，叶脱风飕飕。"}