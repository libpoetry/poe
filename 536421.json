{"id":"536421","title":"拟古七十首 其三十六 颜特进延年侍宴","dynasty":"明","author":"王世贞","text":"赤县腾真气，丹观切太微。千祗肃羽卫，七圣扈鸾旂。神舟二龙跃，天黄八骏归。陆驰皆迹射，水击尽佽非。行宫初戾止，张乐答澄辉。神鱼翻镛贲，灵兽舞翟翚。金珰景风触，琼弁白云围。赵女击秦筑，吴娃鸣越丝。巧夫歌人偶，眩士吐寒曦。桃榴煜崖冠，荇薜灿波衣。烟澄淮楚出，天阔江介微。臣欢畏童羖，圣洽咏凫鹥。沧溟返西注，濛汜郁东驰。夭乔欣当御，鳞翰骄奋飞。苕芼诚微贱，鼎俎内惭疑。"}