{"id":"836227","title":"疏影 其一 菊影用韵","dynasty":"清末民国初","author":"陈衍","text":"黄昏又近。这疏疏密密，抛撇谁领。无限斜阳，上尽帘钩，帘卷西风人静。诗人见说如伊淡，怎淡到、烟痕都暝。就个中摸索渠侬，孤袖暗香齐冷。慰藉消魂瘦损，暮云破一角，漏泄清景。压帽欹斜，依样朝来，只有寒温差省。范围约束疏篱管，管不住、周遮三径。恰小窗、落墨徐熙，一幅折枝相映。"}