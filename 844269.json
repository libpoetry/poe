{"id":"844269","title":"次韵遥和任公岁暮感怀六首","dynasty":"清末民国初","author":"林朝崧","text":"多君身世托沈冥，松柏经霜不改形。绝境已穷东海水，归心终仰北辰星。春回方丈三仙绿，烟起齐州九点青。天意命随新岁转，未应鸾凤久飘零。穆王阿母总登仙，西望瑶池节序迁。新月依依升古塞，残阳黯黯入悲泉。上清羽卫归何日？下界风云急往年。谁念岁星沦谪久，梦中夜夜听钧天。清庙朱弦改旧声，弹冠几辈庆休明。十年弃妾悲分镜，三日新娘学作羹。尽道臧孙知柳下，未闻魏倩荐陈平。输他七叶金貂贵，骑马扬鞭紫禁城。民心犹似草从风，齐望丹霄日再中。仁政喔咻须有术，太平粉饰究何庸！天寒冻杀山头雀，岁歉饥啼泽畔鸿。安得才人宣室召，频将水旱奏深宫。绝代雄心寄短歌，怀人望远恨如何。龙华会上因缘在，广柳车中涕泪多。入地岂能埋紫气，登天须共挽银河。故山猿鹤相逢晚，又是春风到绿萝。不听瑶台仙管吹，帝乡我亦半生离。东南地坼同情泪，风月神交几首诗。坠溷花无超脱日，惊弓鸟有奋飞时。清尘浊水分头处，此恨千秋诉与谁！"}