{"id":"1126582","title":"再用前韵","dynasty":"宋","author":"章甫","text":"公合麒麟画，吾今麋鹿群。别离频换岁，梦寐昔论文。寒尽春生后，泾清渭浊分。喜还亲几席，语妙得时闻。黄闼清华选，湖山烂熳游。秋筠同节操，春柳似风流。须鬓茎茎白，园林事事幽。天然诗句好，初不待穷搜。红紫今无几，寒暄尚未齐。春愁人更瘦，午醉日还西。课仆除新草，呼儿检旧题。空庭可徐步，藜杖故相携。"}