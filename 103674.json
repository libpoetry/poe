{"id":"103674","title":"观杨之美盘车图","dynasty":"宋代","author":"梅尧臣","text":"谷口长松叶老瘦，涧畔古树身枯高。土山惨憺远复远，坡路曲折盘车劳。二车回正辕接轸，继下三车来{左山右急}嶙。过桥已有一乘歇，解牛离轭童可哂。黄衫乌巾驱举鞭，经险就易将及前。毂轮傍侧辐可收，蹄角搀错卷箱联。古丝昏晦三尺绢，画此当是展子虔。坐中识别有公子，意思往往疑魏贤。子虔与贤皆妙笔，观玩磨灭穷岁年。涂丹抹青尚欺俗，旱龙雨日犹卖钱。是亦可以秘，疑亦不可捐。为君题卷尾，愿君世世传。"}