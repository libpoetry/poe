{"id":"686652","title":"游龙洞山辱滦江定斋承庵联句见怀荅谢二首","dynasty":"明","author":"边贡","text":"爱山无奈野情何，路入西岩兴转多。千丈碧潭通窈窕，四围青壁抱嵯峨。时清不射将军虎，地迥难求道士鹅。却对岭牛歌白石，醉翻朱袖拂云和。踏烟冲雾不知寒，绕遍山厓复水干。峰拥夕阳遥驻马，石悬高洞仰凭阑。疏钟隔涧深堪听，老菊垂花素可餐。传语北台三节使，拟拚明日尽馀欢。"}