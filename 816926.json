{"id":"816926","title":"仙霞关用周栎园先生韵 其二","dynasty":"清","author":"谢震","text":"关门凭眺蹑危途，怀古深嗟大厦扶。一旅亲提空忆李，三藩潜构实通吴。清江卷甲军飞迅，步障徵歌事有无。欲问兴亡旧时迹，夕阳惟对戍楼孤。参差旗势万峰长，拟似孤云两角张。山骨锤幽窥石炭，瓜皮驶溜落松香。树间人语传空际，烟外钟声出上方。到此俗怀都涤尽，尘缨那用濯沧浪。南山雨气北山通，薄霭孤村霁色昽。瓮霤窥天烟补隙，笕泉蓦涧木刳中。云根漏日前峰幻，磴脊缘霄左担工。剩有琴书余一束，年年泥爪认飞鸿。"}