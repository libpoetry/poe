{"id":"179099","title":"舟人强以二锾多取渔人之鱼余增百钱与之作渔","dynasty":"宋代","author":"袁说友","text":"老父家住逢家洲，无田可种渔为舟。春和夏炎网头坐，茫茫不觉秋冬过。卖鱼日不满百钱，妻儿三口穷相煎。朝餐已了夕不饱，空手归去卢湾眠。今朝何人买鲜鲫，直得千钱酬二百。抛钱帆去了不应，却谢君子为增益。嗟嗟莫怨行路人，满江风月侬最亲。但看渔翁更强健，银刀赤尾长鳞鳞。"}