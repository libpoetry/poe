{"id":"704229","title":"哀邹汝愚六首","dynasty":"明","author":"蔡清","text":"天地元无情，汝愚信死矣。举世嗤笑之，吾独不如尔。汝愚信死矣，展转泪沾襟。一死未光明，为君恨转深。年少心更赤，竟以死遐荒。英魂飘何许，愿返托班行。思君真益友，过我拟十筹。思君不可作，缄恨付春秋。君昔抗疏日，计亦念至死。正气由乾坤，有怀莫能止。有怀莫能止，一死亦吾事。君气盖一世，君穷直至骨。身死无所归，妻孥无黔突。遥遥万里道，老父讶丧绋。生子愿聪明，为君长壹郁。"}