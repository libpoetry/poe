{"id":"844880","title":"端阳寄怀果园四首","dynasty":"清末民国初","author":"曹家达","text":"桑树迎风五度芽，每缘陈迹忆天涯。为谁置酒烹椒叶，可更招凉莳藕花。遭乱管宁艰避地，相思张敏梦离家。遥知前度寻君处，瘦竹当门长昔耶。向道端阳无好诗，云何偏报果园知。长江东下独处廓，大海南来有所思。物换星移虚后约，酒酣耳热付前期。故人相忆应如我，两地蒲觞共一时。乱中何恃涤烦襟，海内群公半缘林。投莽鸢乌惊逐肉，在山云鹤本无心。式闾清望段干木，流涕哀歌斛律金。闻道君王念忠谠，西归怀我北风音。君自劳山顶上来，我还江左托尘埃。林宗叹赏惭千顷，子建文辞剩七哀。往日庭阴思夏果，经年毫素托寒梅。海东若问今消息，潦倒新亭酒一杯。"}