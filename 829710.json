{"id":"829710","title":"曹纕衡昧爽见访","dynasty":"清末近现代初","author":"郑孝胥","text":"中夜起待旦，初非欲人知。好我且信我，可感孰若斯？昧爽闻叩门，是子决不疑。欢笑苦未足，促坐同啜糜。我室虽云迩，里许劳奔驰。来时肝肺热，去时怀抱怡。气类喻针芥，圣者难言之。持此默自讼，无端殆儿嬉。岂同访戴人，兴尽情遽移。夜起既有年，斯道良可久。颇同献曝心，愿以遗吾友。晦明转移间，造物露枢纽。人身小天地，吐纳等难朽。清明常当令，昏惰讵能糅。神完形不敝，聊用却老丑。死生虽系命，操纵或在手。终时幸无疾，何必千岁寿。"}