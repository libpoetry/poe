{"id":"779330","title":"被花恼 题王石谷画友梅轩图","dynasty":"清","author":"顾太清","text":"疏枝老干自斜横，开满冷花冰蕊。竹里柴门对流水。夜深人静，梦回酒醒，半隐鸟皮几。明月下，小窗前，乱飞琼雪寒烟里。潇洒足平生，不作劳劳羁宦子。梅花结伴，修竹苍松，乐事无过此。任三春桃李斗芳菲，怕风动、娇红尽吹起。画图上，一片清香生素纸。"}