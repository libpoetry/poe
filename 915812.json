{"id":"915812","title":"跋丘宗卿侍郎见赠使北诗一轴","dynasty":"宋","author":"杨万里","text":"太行界天二千里，清晨跳入寒窗底。黄河动地万壑雷，却与太行相趁来。青崖颠狂白波怒，老夫惊倒立不住。乃是丘迟出塞归，赠我大轴出塞诗。手持汉节娖秋月，弓挂天山鸣积雪。过故东京到北京，泪滴禾黍枯不生。誓取胡头为饮器，尽与遗民解魋髻。诗中哀怨诉阿谁，河水呜咽山风悲。中原万象听驱使，总随诗句归行李。君不见晋人王右军，龙跳虎卧笔有神。何曾哦得一句子，自哦自写传世人。君不见唐人杜子美，万草千花句何绮。祗以诗传字不传，却羡别人云落纸。莫道丘迟一轴诗，此诗此字绝世奇。再三莫遣鬼神知，鬼神知了偷却伊。"}