{"id":"1125607","title":"病起见梅花有感四首","dynasty":"宋","author":"袁燮","text":"不费春工巧剪裁，自然精彩粲琼瑰。也知受命如松柏，故向隆冬取次开。霜月交辉色愈明，风标高节圣之清。谛观毫发无遗恨，始信名花集大成。古涧荒郊人迹少，几枝摘索为谁芳。因思陋巷甘岑寂，为己工夫味更长。病馀百念不关心，偶见幽芳只自惊。世故纷纷易湮没，会须借此涤尘襟。"}