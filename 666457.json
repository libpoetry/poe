{"id":"666457","title":"赠别翟廷献","dynasty":"明","author":"薛蕙","text":"燕酒沽玉壶，弹筝唱吴歈。四坐咸寂寞，停觞但踟蹰。踟蹰送将归，故人与我违。当春对歌酒，愁思无芳菲。忆昔同栖泊，长安竞行乐。朝野盛欢娱，朋曹何洒落。休浣及朝昕，追游越城郭。东第尽王侯，西山具丘壑。秋月韵鸣弦，春池喜华酌。流湎平原饮，傥荡鄱阳谑。良时易徂谢，同心忽离索。浮沉别岐路，聚散殊今昨。之子宦中州，余方寻故邱。谯国望梁藩，咫尺抱离忧。攀嵇虚往驾，访戴稀来舟。空投三岁字，讵申千里游。今王继百六，龙飞自南服。年开嘉靖号，祥符大横卜。西雍群振鹭，东圃丛修竹。一辞北山隐，再忝南宫录。判?屡愆期，随牒忽来兹。过逢暂以笑，劳苦翻成悲。君谓久游梁，俗态好苍黄。宁容长卿慢，竞笑次公狂。当户忌芳草，投人疑夜光。以此污微官，不如还故乡。感君诚不偶，顾我今何有。儒效卒无闻，官箴竟多负。一割慕铅刀，千金惭敝帚。循省但空虚，悲伤就衰朽。衰朽遽几何，良会将无多。昔游接形景，今别邈山河。白云梁苑色，绿水蓬池波。留连暮春日，殷勤游子歌。歌阑日向斜，游子起登车。临岐欲有赠，何因解咨嗟。铩羽异鸿鹄，存身乃龙蛇。行行念自爱，无为怨天涯。"}