{"id":"695547","title":"闰九月重阳前一日奉陪梅所知司游员山谒康仙祠即席次韵二首","dynasty":"明","author":"林弼","text":"清游曾记十年前，员峤山中访老仙。竹寺题诗风满帽，梅溪载酒月明船。神游弱水三千里，目极齐州九点烟。何日重来问真诀，白云深处种芝田。莫听月笛怨山阳，且捧霞觞望帝乡。瑶草先秋犹着绿，菊花雨后更留香。风前纱帽孟嘉醉，湖上觥船贺监狂。一曲猗兰千古意，知音幸有汉中郎。"}