{"id":"165554","title":"荳叶黄·蒹葭苍","dynasty":"宋代","author":"晁补之","text":"蒹葭苍，荳叶黄。南村不见冈，北村十顷强。东家车满箱，西家未上场。荳叶黄，野离离。鼠窟之，兔入畦。豕母从豚儿，豕啼豚咿咿。衔角复衔萁。荳叶黄，谷又熟。翁媪衰，餔糜粥。荳叶黄，叶黄不独荳。白黍堪作酒，瓠大枣红皱。荳叶黄，穰穰何膴膴。腰镰独健妇，大男往何许。官家教弓刀，要汝杀贼去。"}