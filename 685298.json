{"id":"685298","title":"宿卢氏芝秀堂留别师邵师陈二首","dynasty":"明","author":"王鏊","text":"越来溪上思悠悠，斜日门前一繫舟。水若有情随我去，山虽无语为君留。梅花红褪墙头雪，麦叶青回垄上秋。一曲沧浪人去远，平湖万顷接天流。清溪一曲浸山根，溪上人家两两分。久要正逢徐孺子，同声兼枉沈休文。兴非剡上嗟空返，谈比庐山得未闻。醉卧不知乘夜发，画船摇破一川云。"}