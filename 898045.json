{"id":"898045","title":"读苏子瞻韩干马图诗","dynasty":"宋","author":"张耒","text":"我虽不见韩干马，一读公诗如见者。韩生画马常苦肥，肉中藏骨以为奇。开元有臣善司牧，四十万匹屯山谷。养之罕用食之丰，力不曾施空长肉。韩生图像无乃然，我谓韩生巧未全。君不见昔时骐骥人未得，饥守盐车惟有骨。昂藏不受尘土侵，伯乐未来空伫立。骐骥乏食肉常臞，韩生不写瘦马驹。谁能为骥传之图，不如凡马饱青刍。"}