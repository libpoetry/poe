{"id":"1111018","title":"芹溪九曲诗","dynasty":"宋","author":"朱熹","text":"一曲移舟采涧芹，市声只隔一江云。沙头唤渡人归晚，回首芦峰月一轮。二曲溪边万木林，水环竹石四时清。渔歌棹入斜阳里，隔岸时闻一两声。三曲舟行龙尾滩，推蓬把酒见南山。回头点检仙踪迹，万顷白云时自闲。四曲烟云锁小楼，寺临乔木古溪头。僧归林下柴门静，麋鹿衔花自在游。五曲峰峦列翠屏，白云深处隐仙亭。子期一去无消息，惟有乔松万古清。六曲溪环处士家，鼓楼楼下树槎枒。龙去潭空名不朽，惟见平汀涌白沙。七曲灵祠近水滨，聚鱼石上跃金鳞。林凹路入桃源近，时有渔郎来问津。八曲砚峰倚碧虚，泉流瀑布世间无。凭谁染就丹青笔，写出芹溪九曲图。九曲悠悠景最幽，巉岩峡石束寒流。源深自是舟难到，更有龙池在上头。"}