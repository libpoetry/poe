{"id":"979584","title":"谒岱祠即事","dynasty":"宋","author":"晁补之","text":"泽南三百里，极望横天云。云端色凝黛，谛视初可分。峥嵘介丘像，澒洞元气屯。顷刻有变化，惨澹殊明昏。天行帝出震，其位生物元。不周偾西北，川乃东南奔。宁知六鳌死，竟使二山沦。不有是难倾，孰维大块根。尝闻周官说，实惟天帝孙。神灵所镇守，民物斯芘存。幽明吻一理，有道惟常尊。不觉下马拜，僮奴亦蹲循。乃知正直理，足使冥顽敦。三王有损益，商人所尊神。明法或不惧，夜行安得逡。以此辅世教，庶几驱骜民。暮宿太平驿，不眠虑丝棼。明朝好天色，万象开胚浑。势横恒碣尽，支压齐鲁蹲。五色冒日观，一握通帝阍。恢拓下嶊嶉，青苍上氤氲。泉石竞沮洳，烟岚互纷纶。高举躐风海，深蹯跆火轮。涛波卷堆阜，一一溟渤吞。棋枰视井邑，匕箸藏松椿。碧瓦峙双阙，红墙缭长闉。愿瞻岩閟客，内涤邪垢魂。赐臣登绝顶，一览神秀原。万壑射窈窕，三坛矗嶙峋。莽不睹项领，何能穷䏶跟。稍稍指凫绎，依依数亭云。松列大夫爵，骡识将军坟。琐屑涧花丽，霏微崖药薰。广大良有以，奇险安足论。瑰诡有形上，颓然德弥惇。得无希夷子，傲世逃深蓁。亦有黄冠士，相对如麖麇。此曹啮草木，语道良未闻。解榻坐中观，洗心驰大钧。形气要得一，不然随物泯。是事亦姑置，幽寻聊可勤。初疑无字碑，瑩洁谁敢文。又怪玉女井，高绝何由奫。俯穿斗仙岩，鸟下天壁垠。侧度五贤堂，熊经背逡巡。剑石危数履，女萝柔屡扪。挥斥八极远，风来袂轩轩。寥廓自无梯，犹疑天可宾。阴谷不敢视，恐落魑魅群。安得遂独往，身如黄鹄翻。周流遍五岳，采掇芝英繁。即欲憩圆峤，或当止昆崙。众真迎我语，一笑颜玉温。是中差可乐，子胡恋尘樊。答此太遗物，身閒犹事君。重华迹已远，秦汉事方烦。成功属吾宋，五礼垂后昆。皇帝二载春，臣备太史员。紬绎自帝典，颇识康哉言。泥金白玉字，愿颂无前勋。有志类韩愈，无书愧文园。臣发将雪素，臣心犹日暾。今此在林薮，跳身同玃猿。徒观众山小，愁绝下天门。"}