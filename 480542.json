{"id":"480542","title":"捕鱼图歌","dynasty":"明","author":"李东阳","text":"贫家捕鱼多用罾，富家捕鱼多用网。贫家不如富家利，一网得鱼长数丈。江花夹岸江水深，此时尺鱼如寸金。岸高罾小扳不足，渔歌哀咽愁人心。家家卖鱼向江浦，大船小船不知数。大船鱼好多得钱，小船悠悠竟朝暮。长沙游子思故乡，安得坐观江水傍。买鱼沽酒对明月，我虽不饮强举觞。我家海子桥西住，中使馈鱼长比箸。居民未识忍独尝，自倚阑干放教去。吾生有兴不在鱼，披图见画已有余。无家无业岂足问，但愿四海赤子同鲜腴。"}