{"id":"140635","title":"旧藏文与可墨竹未有对者叔祖阁学以一枝为惠","dynasty":"宋代","author":"张镃","text":"崔黄拂素桃李开，春闺融艳蜂蝶猜。范郭挥毫水石具，古愁宛奥关山回。近代名家工写物，妍媚嶙峋空杰出。此君孤禀岁寒姿，不入寻常凡粉律。江南钩锁殊拘挛，直干蟠郁羞云烟。湖州书饱翻老墨，放枝落纸争流传。有来一幅垂虚壁，冷叶疎茎伴幽寂。眼空四海无与俦，出手知公不劳力。世间快意非人为，曩昔经营心坐驰。从容会合若符节，辛苦反悟皆儿痴。从今相对成三友，憎爱俱损保长久。茂林分荫已无穷，更合新诗同不朽。"}