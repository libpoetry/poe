{"id":"604269","title":"问水歌","dynasty":"明","author":"张萱","text":"嗟余读洪范，恒雨亦咎徵。问雨何以恒，有聪不能听。咎急故罚寒，厥极无乃贫。天启五年秋七月，伏金已半先天日。皇天降割何不仁，降割独先余下邑。显显神君听最聪，优优仁政咎非急。水哉胡然不润下，金不收兮藏气失。人言黑猪曾渡河，月虽仰瓦未离毕。何事滂沱七昼夜，彳亍商羊号飋䫻。铮栈雷车驾阴帝，神鞭鬼驭驱狂䎉。黑风吹城城已摧，黑蜧翻波波欲立。海底卷上天中央，冰夷起舞老蛟泣。金乌锻翮天炱煤，崩云泼墨如喧豗。共工无计窃帝壤，女娲不复填芦灰。骊峰象岭已摇足，浮山又欲还蓬莱。东岗为碇不可系，昼簸夜荡将摧颓。四百君无大力负，我且挟尔同上昆崙台。回头挥涕问城市，纵横大陆龙蛇起。弘农不遇公沙穆，刺山合窳何日死。朝惊东陌变空桑，暮诧西廛同瓠子。悬釜枝头哺鹄形，架巢屋角飧鱼婢。神君一叶犯洪涛，为听嗷嗷歌玉蕊。菊藭未种罗浮山，竟日呼庚不呼癸。桑麻百里似漂萍，沟壑一时无汎骴。公序休誇蚁渡功，郑侨应愧乘舆惠。老农曾赋省耕诗，卖剑买犊橾豚蹄。满篝满车不满愿，穰穰更祝如京坻。忽闻屏翳括新谷，春谷更作春蛾飞。更闻玄冥税青苗，秋苗复逐秋涛驰。四境四民真不造，一目一足常相随。秋歛前年已苦暵，春耕去岁曾啼饥。嗟今春耕又秋歛，粒粒尽贡无支祈。医疮已剜眼前肉，负薪更苦毛无皮。前年不及今年苦，今年复抱明年悲。仰事俯育不必问，旧赋新税谁能支。师行粮从急如火，仰屋县官无复之。室罄欲卖无丁男，呱呱仅有怀中儿。柳州曾说宁捕蛇，盈之尚欲月攘鸡。手援胥溺出鱼腹，蒲鞭忍复加疮痍。稽首神君真乐只，民饥民溺思由已。请蠲请贷请民命，勿谓君门常万里。倩谁为扣虎豹关，何日沧洲见黄纸。吁嗟乎，杖藜泣血回白头，且向西园歌问水。"}