{"id":"701674","title":"效陆士衡百年歌十首","dynasty":"明","author":"黄省曾","text":"一十时，两髦丱兮垂玉颜。嬉戏歌舞常蹁跹，仰视日月不知怜。绣襦纨裤无忧煎，折花斗草阳春天。高堂朱户奈乐何，高堂朱户奈乐何。二十时，爵弁峨峨乃三加。童心巳化道不赊，车服灿丽志矜誇。娶女盛饰如春华，红颜含笑似朝霞。高堂朱户奈乐何，高堂朱户奈乐何。三十时，閒居家食情不安。蓬室寤寐思弹冠，一登玉殿在云端。缀文摛藻炳龙鸾，纡青拖紫心所欢。高堂朱户奈乐何，高堂朱户奈乐何。四十时，履方砥节名誉扬。二府九列共翱翔，龙楼佳宴飞玉觞。归来意气何洋洋，艳妻爱子牵锦裳。高堂朱户奈乐何，高堂朱户柰乐何。五十时，典章通习称老成。分符伏轼寄专城，祗奉社稷司职勤。不得丘壑怡性情，所求竹帛垂令名。高堂朱户奈乐何，高堂朱户奈乐何。六十时，玄眉绿鬓成秋霜。时时览镜情自伤，话言记忆颇易忘。子孙纷纷俨成行，六龙西飞不停光。高堂朱户奈乐何，高堂朱户奈乐何。七十时，容颜憔悴体肉销。日夕双耳鸣嘈嘈，延年无术心烦劳。焉得再复为儿曹，摧颓岂可握旌旄。高堂朱户奈乐何，高堂朱户奈乐何。八十时，喉乾唇焦筋力微。户庭玉趾难举移，转辗无寐迫桑榆。戚戚常恐泰山颓，骸骨不久黄泉归。高堂朱户奈乐何，高堂朱户奈乐何。九十时，呻吟呼吸卧重茵。百痛并集苦难禁，电光石火暂尔明。抚床嘱付涕泗零，泉下不可将黄金。高堂朱户奈乐何，高堂朱户奈乐何。百载时，寿盈数极形神离。弃捐华屋遗财资，断绝人路遵鬼溪。奄然长逝永不回，平生富贵空尔为。高堂朱户奈乐何，高堂朱户奈乐何。"}