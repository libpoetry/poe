{"id":"1176584","title":"奉和袭美太湖诗二十首 练渎","dynasty":"唐","author":"陆龟蒙","text":"越恃君子众，大将压全吴。吴将派天泽，以练舟师徒。一镜止千里，支流忽然迂。苍奁刺洪波，坐似冯夷躯。战舰百万辈，浮宫三十馀。平川盛丁宁，绝岛分储胥。凤押半鹤膝，锦杠杂肥胡。香烟与杀气，浩浩随风驱。弹射尽高鸟，杯觥醉潜鱼。山灵恐见鞭，水府愁为墟。兵利德日削，反为雠国屠。至今钩镞残，尚与泥沙俱。照此月倍苦，来兹烟亦孤。丁魂尚有泪，合洒青枫枯。"}