{"id":"684519","title":"挽吴处士","dynasty":"明","author":"王汝玉","text":"平生晦迹卧林扃，太史应占处士星。十亩桑榆閒暮景，一蓑烟雨钓寒汀。遗安已得庞公计，传后无烦韦氏经。欲挹高风何处问，兰陵冢上有新铭。烟霞深掩故山扉，投老林泉一布衣。野梦不萦青琐闼，閒情常在白鸥矶。藏书箧满传家远，种秫田多带雨肥。忽厌尘寰向何处，青松寂寂锁斜晖。"}