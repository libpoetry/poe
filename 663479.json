{"id":"663479","title":"题李客部册为其母受敕焚黄作","dynasty":"明","author":"边贡","text":"峨峨陇门碑，萧萧墓田草。春卿哭母处，泪尽秋山道。秋山云黄日脚斜，玄堂寂寂扃土花。祀筵俎豆杂五鼎，玉文鸾纸明江霞。月弦张宇登岁矢，二十星霜一弹指。欲问春卿哭母心，潺湲日夜龙溪水。水流不复返，母去何时回。金沙閤珠翠，碧火扬青灰。断机壁空蛛网窣，捣衣石冷啼蛄歇。还家何物最堪伤，白发中庭坐明月。"}