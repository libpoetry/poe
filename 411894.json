{"id":"411894","title":"戏书","dynasty":"近现代","author":"郭风惠","text":"天地本万有，广蕴穷与愁。发藏赋与人，厚薄颇不周。巧者避能免，暴者敢与仇。天地莫如何，茶毒到吾俦。或如丧家狗，或如折角牛。迷途哭未已，池波皱未休。昌黎送五鬼，杜陵集百优。下逮识字辈，十九命不犹。结此幽郁气，一嘘六合秋。亦疑学革命，誓死争自由。彷徨计何出，耻与巧暴谋。"}