{"id":"512785","title":"咏费彦杰还钗事","dynasty":"明","author":"沈周","text":"淮安新城下，交易利所在。往来十万人，财货溢闾阓。道上或有遗，一钱尚尔爱。老叟费彦杰，早行足有碍。俯拾黄金钗，耀目口发喟。乃诘旁居人，经此何淑艾。众云未始见，见秖有舆载。恐是帷中脱，去此尚未迈。费追逾阡陌，气喘力良惫。止舆问何失，曾莫有所㣻。舆女惊其言，抚䯰乃觉謮。搴帷出粉黛，便即就地拜。还钗叟疾走，更莫延少话。女却叩姓里，答云不足芥。无姓住亦远，欲知将奚待。我亦弗汝询，彼此付暧昧。此事常有闻，但虑斯言躗。偶与叟相接，询之乃至再。叟笑云虽有，宜还无可怪。呜呼古人事，喜见行今辈。揆今实为奇，蜀日犬乃吠。在叟似非难，在众则难逮。义利寓人情，要之得其裁。吾诗为叟发，庶亦存俗戒。"}