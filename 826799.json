{"id":"826799","title":"金缕曲·秋夕忆亡友应叔申诗，泫然赋此","dynasty":"清末近现代初","author":"陈训正","text":"萧夜清无寐。把心头、故人佳句，重新温起。唾欬自天难收拾，断玉零珠犹记。问当日、风流谁比。雨雪江关原共惜，云弟兄、词赋吾惭矣。甘俛首，深深地。一时裙屐称才子。最伤心、晨星牢落，数来无几。风雅犹存溪南北，似我虚名而已。但后顾、茫茫谁继。乱世文章天下贱，更何人、搜索穷肝肺。九泉下，应垂泪。"}