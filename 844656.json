{"id":"844656","title":"在京试知事不遇南旋感赋二首","dynasty":"清末民国初","author":"夏子麟","text":"自嗤真是太憨生，也向长安逐队行。岂有鸢肩誇骨相，漫将马角望功名。弹冠政海多时彦，拂袖侯门见此伧。买得閒田三十亩，浩然归去学躬耕。七尺昂藏原不伦，悔将车马逐征尘。高歌孰赏郢中曲，焦尾谁怜灶下薪。岂有苞苴能济世，惟馀藜藿可医贫。故山猿鹤应非笑，归去来兮返我真。"}