{"id":"1077561","title":"题邵平种瓜图","dynasty":"宋","author":"李纲","text":"君不见伯成子高让侯爵，在野终年自耕穫。下风趋问礼徒勤，俋俋田间事无落。又不见于陵仲子推相位，为人灌园刈葵藿。抱瓮区区同汉阴，不糁藜羹有馀乐。古来贤达有如此，志趣未可常情度。力辞富贵居贱贫，凛若风霜陨轻箨。邵平本自侯东陵，秦破国除休一壑。当时汉祖疑酂侯，置卫增封意非薄。众宾皆贺平独吊，一言转祸推先觉。以兹智略佐风云，复取故封何所怍。归来种瓜青门外，灌溉锄耘甘寂寞。长安之东壤尤美，翠蔓离离照城郭。秋阳正炽瓜正肥，解衣摘实如俛鹤。儿童随立形骨清，挈笠携筐助操作。遂令世美东陵瓜，身后高名动寥廓。屠贩曾闻封绛灌，奴仆从来兴卫霍。高鸟已尽良弓藏，更有韩彭辱囚缚。何如终老守瓜畦，自饱饱他真不恶。龙眠也是可怜人，画此端令事如昨。世间如画画如梦，聊为作歌资一噱。"}