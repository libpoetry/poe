{"id":"815959","title":"杂兴十五首","dynasty":"清","author":"常纪","text":"南山当户晓巃嵷，百丈浮图插碧空。云走遥天何处雨，鸟鸣高树恰来风。午花摇影千枝亚，峭石分流一带通。最是门前丛柳处，横桥曲折岸如弓。春盎园林似酒浓，为贪午睡岂常慵。卧看花坞斜阳度，坐爱书窗树影封。篱下雀驯还踆踆，盆中鱼戏自喁喁。挥毫方欲成新赋，风送涛声上小松。濯足清流踞石矼，沿溪聊复觅香茳。融融天气云生片，漠漠林烟鸟去双。草径逢人行且语，寺钟隔树止还撞。閒情于世知无益，叵耐诗魔未肯降。几处衡门飏酒旗，绿杨马系拂墙枝。遥怜游子飞征盖，深喜农夫唱野词。松有清音摇麈尾，石饶奇气立河湄。水田飞鹭思何妙，领略维摩七字诗。倚杖閒观对落晖，四山烟霭暮霏霏。鸦来何处鸣巢树，鸥解无人立钓矶。横笛声才随犊下，晚炊香恰荷锄归。欣欣万物私能遂，我自吟诗任是非。不游城市爱山居，问答何妨樵与渔。眼底烟霞常自在，閒时日月莫教虚。行登虎迹危岑上，伏览龙兴战垒馀。幸际承平天地阔，行藏何用自踌躇。前溪新涨接村隅，选胜森林坐绿芜。枝无漏日蝉先到，波有閒云人与俱。白鹭远飞堪目送，青山独对足心娱。长烟丛苇苍茫处，知有渔人系钓舻。午钟初罢午鸡啼，一榻清幽任我栖。篱豆花香新艾纳，墨池水染古玻瓈。小狸扑蝶还窥影，巧燕成巢不堕泥。阶草自生窗外绿，人非茂叔也萋萋。一自归来别等侪，村居真不负青鞋。烟波浩荡堪怡性，云物鲜新任放怀。多为乡邻斟浊酒，不思门第植高槐。北窗倦息开书卷，自取诗篇削不谐。眠起疏窗拂晓开，一帘花雨滴苍苔。色凝夜露盈盈艳，香入晨风细细来。鸟有欢声占气候，门无杂客任蒿莱。昨诗更理呼烹茗，缥缈松烟出壁隈。山簇青螺树拥津，一回帘捲一回新。湿云初敛经宵雨，小艇频来趁市人。未访赤松随采药，敢希清渭独垂纶。文章假我知何尽，日用聊同耕凿民。山之薇蕨涧之芹，春满溪山作绿云。认自葩经知可食，采随樵子信多芬。尝新岂少田园美，适野聊为手足勤。筐筥自携归且咏，閒花满地任纷纷。晨起荷池长旧痕，始知夜雨过山村。檐花全绽连枝蕊，篱豆初生著土根。洗砚忽看磨处薄，曝书尤胜读时温。掩关无复人来往，蝶自纷飞鸟自喧。四月深村尚峭寒，北风未许著衣单。药栏有信香何閟，桐叶逢馀岁尚宽。园畔旧畦留雪迹，山头野烧入云端。香温茶熟浑无睡，新句推敲到夜阑。一身飘然住人寰，閒事閒心竟不闲。勤捲疏帘通燕燕，自疏活水听潺潺。丁宁不住一林鸟，应接无穷万点山。良夜月来清可喜，未容早教小扉关。"}