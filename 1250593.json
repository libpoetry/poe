{"id":"1250593","title":"杂体五首 其四 效颜特进","dynasty":"元末明初","author":"宋濂","text":"周庭体王国，汉制建神区。环极法北辰，玄筴应萝图。绮殿祥飙转，丹阙宝气浮。象魏压辇道，兽环衔金铺。宫花锦队展，御柳翠銮围。长生临宇县，亿载握皇符。琛贽九夷集，梯航百蛮输。天开睿情怿，道洽臣节孚。奉觞鳷鹊殿，奏疏承明庐。元功在献替，昌言列都俞。殷勤宣大雅，持用补嘉谟。"}