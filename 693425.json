{"id":"693425","title":"题刘都宪登庸次第卷十首 泮水春融","dynasty":"明","author":"苏葵","text":"绿芹香霭杏芳菲，童冠知谁是浴沂。看罢六经芸阁暖，此心元并古人驰。金粟花开袭殿香，无人曾识折花郎。银桥玉宇浑窥遍，惊得姮娥彻晓忙。芳名速似置邮驰，甲第峥嵘淡墨馡。卤簿森然胪唱罢，玉阶香雾正霏霏。天上星辰地上官，铜章休作割鸡看。须知太史循良传，便与乾坤永不刊。英豪得意在芳年，绣豸轻罗草色鲜。忽日偶乘骢马过，六街人指似神仙。白简昂昂侍里行，朝阳红映豸衣明。袖中谏疏知多少，汉主徒惊白马生。衣乌星彩五更明，人傍金门听漏声。立马据鞍思谏草，豸衣沾得露华清。曾参两造解冤围，笑杀秦人有赭衣。白日青天无点翳，柏台不是释之谁。淮水苍苍淮月光，行经斥卤尽飞霜。如今志在澄清者，回首东都失范滂。昆明池外万山苍，骢马南来斧钺刚。十数州城人尽说，绝无行路跳豺狼。"}