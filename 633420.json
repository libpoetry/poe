{"id":"633420","title":"寿陈蕉源","dynasty":"明","author":"释今无","text":"我闻金色妙智身，坚密过于金刚宝。倒易三世如飞腾，寰中日月那能数。桧柏苍松薄劣根，南山东海成轻尘。有大长者陈居士，妙得此智凌青春。修长须髯梅花白，舌底风流妙入神。大智文殊七佛师，福成利行号童子。我今已老君方少，坐饮山茶勿序齿。更睡华山八百年，制成竹马呼君起。"}