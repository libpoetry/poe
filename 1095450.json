{"id":"1095450","title":"再赠谢高士得之","dynasty":"宋","author":"释居简","text":"我曲非俗音，亦非正始音。阒然洞遗响，万籁俱为瘖。有弦不足弹，无弦不足寻。与之俱浮沈，适以写我心。谢郎介洁弥明操，结喉深目苍髯槁。刘生侯喜不相逢，弗联石鼎歌南风。援琴速我城南道，为我从头写怀抱。不是山林同苦心，更有阿谁弹得到。曲终月堕仍反闻，欲弹不弹心自论。小俟茶甘回齿颊，唤起胎仙舞三叠。"}