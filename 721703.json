{"id":"721703","title":"读史记有作","dynasty":"明末清初","author":"屈大均","text":"六国譬终复，凶威岂得长。人劳虚匕首，天定在辒辌。蛇断真人起，狐鸣戍卒张。楚中多俊杰，最智是张良。天意何为者，三年两彗星。无心在华夏，有力即朝廷。雷雨交虽始，玄黄战未形。白头馀一女，不字守天经。犹存人种在，多难五旬馀。爪发皆神剑，心肝是素书。时来终大任，事去且端居。山色青青好，衰颜愧不如。当年常贳酒，抱颈泣文君。作赋娱红粉，弹琴对绿云。岁添愁脉脉，春使梦纷纷。莫作鸾皇啸，泉台定不闻。"}