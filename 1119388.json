{"id":"1119388","title":"皇孙寿诗二首","dynasty":"宋","author":"陈造","text":"宝祚煌煌羡帝祺，天潢馀润到孙枝。寿星良月占重见，振古熙朝此一时。椽笔纪祥芳草颂，龙楼开笑正含饴。萝图况与乾坤永，长款三宫奉玉卮。曾簉蓬莱挹德风，日亲儒保罄寅恭。学穷奥阃包贤圣，人仰英明肖祖宗。綵服近天仍乐孺，帝觞拜赐更从容。应刘寿语年年事，九万香笺未阙供。"}