{"id":"833554","title":"金缕曲 观弈","dynasty":"清末民国初","author":"樊增祥","text":"此局全输矣。对残枰、虬髯缩手，道兄夺气。黑白两奁交搏击，自坏长城万里。恨下手、惟差一子。鼠斗穴中虫人腹，好家山、错被痴儿毁。真冷煞，雪猧齿。向来依倚神头势。到而今、星飞雨散，有谁料理。三策都无中上下，不战不降不死。叹秋水、人间何世。芥孔藕丝无避处，且安排、商橘秦桃里。休更说，妇姑事。"}