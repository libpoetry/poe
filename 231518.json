{"id":"231518","title":"绿尽舞风轻·玉立照新妆","dynasty":"宋代","author":"周密","text":"玉立照新妆，翠盖亭亭，凌波步秋绮。真色生香，明珰摇淡月，舞袖斜倚。耿耿芳心，奈千缕、情思萦系。恨开迟、不嫁东风，颦怨娇蕊。花底谩卜幽期，素手采珠房，粉艳初退。雨湿铅腮，碧云深、暗聚软绡清泪。访藕寻莲，楚江远、相思谁寄。棹歌回，衣露满身花气。"}