{"id":"829706","title":"士夫二首","dynasty":"清末近现代初","author":"郑孝胥","text":"文正利己而损人，文襄抑人而扬己。惟有益阳真可师，肝胆照人古无比。士夫排挤习至陋，心地尘汗欠磨洗。不求不忮如此难，先行其言竟谁是？世人扼腕誇改革，破壁奋飞孰能测？奔驰举国若癫狂，富贵傥来果相逼。都将此事让年少，默抚头颅独叹息。老翁窃喜郗嘉宾，欲觅杨风安可得？"}