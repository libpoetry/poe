{"id":"41578","title":"赠贺左丞萧舍人诗","dynasty":"隋代","author":"江总","text":"輶轩通八表。旌节骛三秦。听歌酬敏对。继好伫行人。贺生思沉郁。萧弟学纷纶。共有笔端誉。皆为席上珍。离羣徒悄悄。征旅日駪駪。黄河分太史。一曲悲千里。海内平生亲。中朝流寓士。痛哉悯梁祚。于焉三十祀。钟仪絷不归。盛宪悲何已。陇头心断绝。尔为参生死。回首望长安。犹如蜀道难。函关分地轴。华岳接天坛。行旜方境逝。去棹舣江干。芦花霜外白。枫叶水前丹。翔鸥方怯冻。落鴈不胜弹。辉辉盛王道。时务婴疲老。九流倦耳目。十年变怀抱。何以敦歧路。凄然缀辞藻。江南有桂枝。塞北无萱草。斗酒未为别。垂堂深自保。"}