{"id":"1128141","title":"予甲戌岁与惠州麦少韩始相会于都下后十九年复会焉今又六年而少韩见予益勤将东归为诗四章以别","dynasty":"宋","author":"程洵","text":"邂逅京华忆昔时，匆匆长恨遽暌离。重来只有声音在，两鬓萧萧各欲丝。与君南北昧平生，倾盖论心若弟兄。长笑区区市朝客，白头重欲定交情。鼻祖功名冠有隋，耳孙笔力近京西。鹅城勿作潜深计，雁塔行看高处题。人去空山锁碧云，纸窗竹屋尚明深。苍珉遗刻烦多寄，慰我平生敬慕心。"}