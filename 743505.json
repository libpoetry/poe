{"id":"743505","title":"冷枚华清新浴图","dynasty":"清","author":"舒位","text":"落妃池上烟波绿，阿环承幸骊山足。水边已见丽人行，殿角仍歌照影曲。照影疑从镜殿还，温泉水腻弄潺湲。花开陈苑临春阁，波绕吴王销夏湾。相从逭暑銮舆度，扣砌雕栏裛清露。内园初进助情花，别馆惟栽销恨树。江妃辞去念奴陪，迟日熏风汤殿开。更无红叶随波去，早见黄裙逐水来。须臾起舞双鱼镜，绿鬟倭堕红绡靓。赵后仙裙自可留，洛妃尘袜应还胜。当时但诏洗凝脂，谁赐金钱更洗儿。楼中赤凤来何日，水底黄虬化有时。从此华清水呜咽，延秋门上乌啼彻。忍看骊岭县前流，化作马嵬坡下血。碧落黄泉梦有无，兰汤第二冷宫凫。千年祸水几倾汉，一曲香溪竟沼吴。金门画史丹青选，国子先生藏一卷。"}