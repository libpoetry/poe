{"id":"404124","title":"金明池·癸未，一九四三年。小黄山馆饯春","dynasty":"近现代末当代初","author":"黄咏雩","text":"蝶护娇魂，莺捎倩影，碧浸轻阴庭宇。玉箫静、胡床倚醉，好呼取、林霞旧侣。念天涯、贱子无家，更怅望、惊鸟分飞何处。便摘得青梅，一樽醽醁，酿作人间酸楚。管甚匆匆春又去。竟闷损无端，几番风雨。绿波漫、平添别恨，红棉老、纷飞愁绪。恐他时、燕子重来，早凋尽芹泥，难寻门户。奈芳讯销沈，落花无语。只有鹃声凄苦。"}