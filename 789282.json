{"id":"789282","title":"梅影 皋谟叔作客吴门，填词见寄，末云：“行尽金阊今日路，到处人，能吟尔，当年句。”讽咏之下，别有枨触，漫成长调一首，用志我憾，非以奉酬也","dynasty":"清","author":"王策","text":"暮冬前。正颠风断渡，谁递到，双鱼信，半幅红笺。小展银钩妙楷，相思句、遥破愁颜。道海畔穷栖，只身休叹；酒边私咏，众口交传。薄命生涯，分他日、青蝇相吊，是何人、偏从文字通缘。真奇事，便前言戏我，且信为然。当年。清狂惯也，曾梧苑花洲，赋粉吟铅。秋叶閒题，春巾浪墨，吹到梳妆阁外，有个人怜。历历心情堪忆处，都做丹枫残雨白杨烟。几番自想，今生知己，不在人间。也拚把、长笺短草，一齐交付，湘江波下，青冢堆边。一事无成，寸心灰矣，恁雕虫、何足齿时贤。况豪说辛苏，腻称周柳，怕纷纷耳食，阿谁真识媸妍。除非是、谢娘能再世，鲍妹未生天。粉评脂赞箫楼里，方才宽得愁煎。纵少年场上，新吾可乐；奈相思树底，昔梦难圆。一纸来书，羞认做、忘忧萱草，生挑起、十载伤心泪更涟。待把樊川旧话，从新谱入哀弦。"}