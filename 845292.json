{"id":"845292","title":"西江月 长夏即事","dynasty":"清末民国初","author":"樊增祥","text":"屋后淡红池沼，屏心青绿溪山。分明居处似江南。雨竹烟荷历乱。每日家常茶饭，逢人本色清言。幅巾尘尾伴萧闲。可当六朝人看。案牍汉廷老吏，衣冠邹鲁儒家。文章事业与声华。一任后生描画。师友漫分蜀洛，风流犹近乾嘉。眼中新事涌狂花。莫入玉壶清话。衫笏贞元朝士，园亭江浙人家。屏风团扇想清华。白陆飘飘入画。身与青松共老，人如香茗才佳。北池风露万荷花。娇女至今能话。和议成时朝市，劫灰冷后楼台。九门龙尾筑金椎。直御飙轮入内。白鼠黄獐竞进，饿麟饥凤谁悲。秋风几见客思归。江左鲈鱼不贵。西涧几多幽草，东皋一抹秋山。不愁月尽夜珠寒。尚有夕阳无限。料理孤舟野渡，安排宝炬红莲。青田一鹤仰头看。飞舞朱霞天半。同治初元出塞，文襄座上横刀。当时掾属半金貂。最数东亭年少。五载纛牙开府，几时笳鼓归朝。崆峒长剑倚天高。惆怅玉关人老。"}