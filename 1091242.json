{"id":"1091242","title":"九奋 其二 怨春风","dynasty":"宋","author":"薛季宣","text":"怨春风之不仁兮，既发我群芳与众葩。羌无远而不届兮，烂锦绮之纷华。柳青青兮花漫漫，黄鹂掷兮声度转。香袭衣兮馡馡满路，又吹残兮何故。匪黔嬴之媢嫉兮，是残丑类。摧伤物之通美兮，且以成其独异。彼丹葩兮适荣树端，今飘零兮匝地漫漫。昔芬馨兮袭人旖旎，今质存兮已魄然而少气。野之草兮，昔芽萌其嫩绿。今生砌兮，亦盘盘而错错。余启卜于灵氛兮，问其何故。灵氛视余以其繇兮，曰皇之常度。在天地万物其尽然兮，夫子何疑。畅其理而诚告兮，子其知之。曰人生百年犹树花兮，三春发荣粲其葩兮。光彩馨香能几何兮，壹昔飘风竟辞柯兮。彼随飙兮展转，或归根兮或远。或一坠于庭闱兮，或遂沈于坑圊。风何知而花何有兮，子之心焉眷眷。嗟世态之汩于是非兮，孰通其说。西施见斥兮嫫母为说，毁弃尺璧兮鼠璞见珍，明月沈埋兮鱼目为蠙。美自美而恶自恶兮，赝与真其谁分。春与秋其代谢兮，子何与而伤春。馀不得此之高意兮，怀达人之至言。斯从事于来今兮岂然。"}