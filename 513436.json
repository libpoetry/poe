{"id":"513436","title":"苦热与汪汝温露坐树下怅然有怀","dynasty":"明","author":"程敏政","text":"赤日行天中，歘若飞火轮。炎光一回薄，勃勃来蒸人。山云惨不兴，池水枯无津。花枝半怃悴，物色多酸辛。羁怀苦不释，奈此朱明辰。虚堂敞前楹，夐寂无四邻。古槐荫庭除，扫地铺藤茵。冷然生细爽，拂拂清我神。丝桐一挥手，岸此华阳巾。玄蝉起长号，微风动青蘋。世鞅少息肩，忽忆江之滨。园池既潇洒，竹树清无尘。念我群从友，欣然奉双亲。整冠自叹息，悲哉游子身。"}