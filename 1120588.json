{"id":"1120588","title":"是日因游春谷园池复以所分题五平韵赋六言五首","dynasty":"宋","author":"周密","text":"杨柳薰风池阁，桃花流水横塘。鱼浪晴吹絮暖，燕泥雨过芹香。三月三日天气，一觞一咏闲人。大黠小痴俱梦，百年几度寻春。沉香亭木芍药，玄都观碧桃花。幽事偏供吟屐，好春多在侯家。飞絮帽檐风软，落花酒面春香。蛙噪野塘残水，莺啼远树斜阳。踏踏曳东郭履，行行诵北山移。闲望白云心远，细寻芳草归迟。"}