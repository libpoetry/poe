{"id":"814288","title":"昔游","dynasty":"清","author":"周音","text":"昔游朐山阳，东海看出日。空中金鸡鸣，红霞黯愁色。火轮忽飞耀，苍岩炫丹阙。半顶聆清风，波涛万里阔。水天霁景明，帆樯植如发。蓬莱露气深，浩荡潮头没。穷秋惜日短，万象助凄冽。归来倏三载，道路隔榛棘。官场万井灶，化为豺虎窟。巨鱼吼若雷，齿牙利金铁。青山虽在眼，难具浮海筏。药囊今已空，惆怅两鬓雪。去年游京都，往来岱宗侧。仲夏山气盛，残阳半天赤。朱栏互微径，局步凌石壁。浩浩万松湍，隐若风霆激。灵宫映窈窕，幽泉鸣滴沥。暮霞澹余彩，仙路渺凄恻。六龙驾不回，天门没行迹。秦皇与汉武，莓苔隐深刻。晚入东岳祠，苍槐冷气逼。闳壮隔人天，神鬼森动魄。入世厌尘土，干戈尤偪仄。终焉置吾家，长年饱山色。"}