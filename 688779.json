{"id":"688779","title":"咏怀吴中先哲赠别受之孝廉七章（并序） 徐文贞阶","dynasty":"明","author":"何允泓","text":"具区东南注，结灵在湖泖。吴中六七相，阶也强哉矫。弱冠抗高议，遂撄永嘉摽。三年出理刑，再移秉文考。以彼简贵资，著此循良表。不闻厌摧颓，况乃怀险懆。四十改司经，五十进宫保。屹然砥中朝，癸丑迄丁卯。主上自神武，元臣实凶狡。畴避明旨责，奏对聊草草。畴避蜚语中，模棱亦稍稍。位祟势益危，局大心弥小。定策裕景间，秉塞洞沉眇。西北无宁塞，东南岁云扰。密勿策遐荒，窾曲一何憭。遗诏出袖间，四海涕漫浩。一闻齐张吠，眷焉忆鲈茅。进则建宏业，退乃洞微兆。俯仰今昔间，端揆发深悄。勿谓时世易，精诚以为宝。元良万国贞，蒙养系坊局。抗法在师儒，启心须讲读。经筵无蚤暮，况乃辍寒溽。疑丞日以亲，阉寺敢相逐。两公名行敦，兼之经术熟。孝皇六七载，慎简春宫属。尔宽与尔鏊，詹端好弹肃。是时青殿中，八党已潜伏。耆儒朝献替，小竖夜蹴鞠。前星淡靡耀，荐雷声颇促。吴也率其僚，陈言何谆笃。出讲争晷刻，入告必详复。荀攸善观则，桓荣时献牍。惜哉鹤禁规，难救豹房哭。只今宫省内，国海更沈穆。侍从若云屯，衷肠互倾覆。璇宫冷如冰，阁务一何燠。安车借驰驱，谁念折其轴。君行入木天，昔贤有遗躅。三吴一虎臣，矫矫韩永熙。韬钤罗胸臆，威光生颔颐。束发冠惠文，辨彼浮江尸。三十仗节钺，开府章江湄。墨吏解组绶，桀王去军麾。再谪再起家，云中总佽飞。是时王威宁，陛见相参差。裕陵左右顾，拊髀为嗟咨。粤寇玩招抚，岭表连疮痍。朝廷赫斯怒，征发十万师。拜公为大帅，两广专制之。崎岖断藤峡，指画列须眉。踏平荔浦寨，飞渡修仁溪。衣履罥菁莽，矢石先偏裨。蠢尔苗獠骨，斩磔高陵坻。一炬照千峡，胆落百种夷。洗戈府江水，勒铭罗山崥。归开苍梧府，旁建十丈旗。膝行前夷王，长跪临监司。手注逆酋血，满引金屈卮。监司众错愕，手战谁能持。至今海南广，璟颜戟其髭。盼蚃凛血食，威名怖夜啼。惜哉百战勋，荫绝羽林儿。故府倘可问，无为徒叹欷。滇海凤酋残，合浦交夷肆。六诏达两江，苗黎梗异志。孔公守田州，三日峒獠至。出战良独难，婴城苦无备。公日有我在，开门辄重闭。群獠望充斥，太守跨单骑。轻身诣蛮峒，挥手却徒隶。踯躅莽菁丛，两贼控其辔。中宵坐深峒，神明炯如鸷。诘责腾颊舌，抚谕倾唾涕。群獠罗跪拜，感泣矢深誓。公言我苦饥，趣呼荐牢彘。吞啖剧风雨，左右尽殽胾。酣眠戈戟间，殷雷起鼻齂。亭午始言归，徐驱复摇曳。历仕天南陲，威神绩罗施。不畏十万师，但慑孔君帜。晚起抚贵阳，安彭病心悸。嗤彼清平苗，胡然拥阿刺。下车得要领，斗酒缚于戏。何异犬与鸡，父子一朝殪。疆围靖谈笑，躯命尽劳瘁。守臣职固然，何敢云我纻。缅思孝皇朝，内外真弘治。寄语中执法，严按滇广帅。武功志高诡，其才更飙飘。晓畅兵农事，旁谙占测术。明兴治渠者，公纻迥无匹。婉婉金闺彦，忽受中丞节。黄河自天来，出陕势逾疾。挟彼雍豫流，何知济汶域。沙湾日撼摇，张秋莽滔泆。行役岂惮烦，源流究纤悉。仪图万年利，遑耽八年逸。渠匪广济名，闸有通源实。高地堰厥冲，安流疏其隰。堙阿逮曹郓，沮洳变禾穑。神秘抉水性，专勤念民力。计食五万钱，核工三百日。卓哉河渠碑，允矣太史笔。惜哉百年来，斯猷遂无述。河臣总金钱，天子念沟洫。水衡一以空，黄流至今汩。漕艘虞咽喉，陵寝郡薄蚀。何当公再生，宽我忧心䚮。桓桓陆尚书，灭贼气雄决。矫矫朱督抚，威棱被闽浙。人生在草莽，谁其辨英杰。陆本落魂生，感触念空热。朱也遘家难，伶仃茹荼蘖。一遭毅皇宠，淮海荡流贼。故乡开制府，熊貔亘阡陌。一受世庙简，往静海夷窟。两省兼镇巡，一切从军法。齐刘跳兖豫，中原日流血。番舶薮权贵，根株两盘结。黠者多观望，鄙夫共推掣。二公身任之，誓斩朝家孽。当时狼山上，丰碑势嵽嵲。至今闽海头，清夜鬼淅沥。骄矜与峭深，繇来豪隽色。一朝壮心遂，遑念他人觖。丹书不议劳，青史有余责。所以朝廷上，人人避疆埸。国论倚台谏，悠悠难具论。昌言风已微，钩党日愈新。柱下树荆棘，夕垣伏戈矜。深宫沉白简，天语隔紫宸。泾渭既无源，南北各有唇。不复辨真赝，相与随笑颦。埋轮吓腐鼠，借剑斩束薪。邮传候迁拜，取次据要津。职掌任汶汶，颊舌徒龂龂。先朝好台省，姑苏有三陈。祚昔五下吏，危言触宫邻。察也代杨言，大呼愿致身。瓒丁高徐衅，屡蹶气益震。遗言多卓荦，抗志怀苦辛。江河可回挽，刍荛贵咨询。长谣达当路，无谓吴无人。"}