{"id":"604284","title":"小园梅落又次苏韵","dynasty":"明","author":"张萱","text":"归云忽失溪上村，冷月凄断梨花魂。姑射仙人太无赖，散步冲寒烟树昏。橐驼惊报雪满地，下帷老子来窥园。玉鳞片片香馥馥，商气虽播难收温。揉冰掷玉点池水，龙涎尽吐浑温暾。芳名岂杂湘累佩，玉奴已谢东昏门。幽期信是岁寒伴，馨香自媚谁能言。对月巡檐万籁寂，惟我与尔同孤樽。"}