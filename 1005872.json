{"id":"1005872","title":"借居喜杉棚成","dynasty":"宋","author":"舒岳祥","text":"夏炎已云极，秋暑方自兹。借居面西日，午后如烹炊。主人爱敬客，架杉覆青枝。赫日辟三舍，鲜飙汎沦漪。高蝉亦好吟，振响流笙篪。夜静明月出，疏影复陆离。攲枕寝桃竹，露坐冠笋皮。凡此暑中事，施之无不宜。念我逃世难，过用恐祸随。昔时半山老，畏热架条枚。不知公相贵，清俭谅可思。我本无家客，禄尽寿有遗。得此已厚忝，衔感以成诗。"}