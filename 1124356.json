{"id":"1124356","title":"次韵和谢江陵杨县丞投赠四首","dynasty":"宋","author":"项安世","text":"柴门密掩但如孙，白榻高悬偶似陈。皮骨久将梅共瘦，鬓毛难与柳争新。却思二十三年上，曾醉千岩万壑滨。蘋月蓼风如昨日，尧天依旧满怀春。径苔铺翠叶堆黄，生怕人来便踏伤。病久养成心性懒，闲多衍得岁年长。己拚故我忘俱尽，忽话当年喜欲狂。莲荡稻田相对起，镜湖南北好风光。与君齐宦五云东，与我齐生一岁中。今日天涯须共笑，半生头鬓略相同。观中香火无官守，庭下吟哦少事功。未必苕溪闲似此，买船归去莫匆匆。买臣五十贵何疑，衣锦怀章亦未迟。苕霅有情依辇毂，簪缨无数足亲知。只消笑向长安得，何用歌穿郢市为。江汉沮漳吾老矣，药囊如栉气如丝。"}