{"id":"1250577","title":"宋铙歌鼓吹曲十二首 其三 昭义节度使李筠据泽潞弗服上御六师平之为斮老雄第三","dynasty":"元末明初","author":"宋濂","text":"斮老雄，雄势蹙。连寇师，树高纛。袭边城，施虿毒。王赫斯怒誓加戮。百万貔貅若林矗。行视嶕峣胜平陆。升城齐呼山岳覆。飞矢贯臂拔其镞。雄斯穷，畀炎熇。朱鸟鸣，反舌缩。反舌缩，四海服。"}