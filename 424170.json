{"id":"424170","title":"望湘人·呈孤桐丈","dynasty":"近现代","author":"朱荫龙","text":"正檐花坠玉，帷穗戛珠，赋愁初解凉味。袖墨痕新，襟尘渍腻，刻意伤秋秋未。一院明窗，四郊残垒，几声幽唳。问宾鸿、何地宜居，眼底沧波如晦。谁护清吟浅醉。漫深灯独夜，梦云偷委。恁咫尺蓬山，也自迷茫烽燧。碧琅畏理，青珰慵寄，暗拨寒灰心字。又一片、怨角凄笳，荡漾风丝天际。"}