{"id":"1111607","title":"见刘后村先生","dynasty":"宋","author":"吴龙翰","text":"天禄臞仙后代孙，巍科几世属名门。千年绝学追先圣，四海真儒仰后村。直向天边扶日月，只从笔底转乾坤。年来诸老凋零尽，惟有灵光独自存。玻璃万顷海天秋，相国如居天上头。锦帐围山丹荔熟，银梭织水子鱼游。地灵自古称多士，人物当今列上流。二季一翁家学在，湄洲即是蜀眉州。雪碗冰瓯淬笔锋，篇篇琢出玉玲珑。鹤鸣远岫千林晓，鲸展洪涛万里雄。暮雪寒梅吟思外，春风芳草梦魂中。诗瓢行脚半天下，多谢先生棒喝功。骑却青鸾上禁林，岩岩声价重于金。花砖日转琼笺暖，莲烛星归玉漏沈。翰墨挈来三昧手，丝纶画出九重心。春风已筑沙堤路，天上虚皇属意深。"}