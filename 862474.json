{"id":"862474","title":"宿宝峰呈玉涧","dynasty":"宋","author":"王柏","text":"默成已仙去，北山久寂寞。岂无爱山人，时时访林薄。心境不相当，丘壑自丘壑。谁知百年后，秀气才有托。的的盘溪孙，精光发河洛。神龙跃天津，鞭霆驾飞雹。相逢玉涧翁，笔底银潢落。江湖四十年，万象恣描摸。从游八九子，天才皆卓荦。涨起十八滩，曹溪源一勺。愧我局陋巷，瓢箪粗知乐。遥望诗坛高，势与芙蓉角。掩旗仆金鼓，不敢事攻略。吊古得名胜，盟府定虚爵。派长竟先归，白云冒南岳。"}