{"id":"954191","title":"罢官后初还襄城弊居述怀十韵回寄洛中旧寮","dynasty":"宋","author":"欧阳修","text":"路尽见家山，欣然望吾庐。陋巷叩柴扉，迎候遥惊呼。儿童戏竹马，田里邀篮舆。春桑郁已绿，岁事催农夫。朝日飞雉雊，东皋新雨馀。植杖望远林，行歌登故墟。夙志在一壑，兹焉将荷锄。言谢洛社友，因招洛中愚。马卿已倦客，严安犹献书。行矣方于役，岂能遂归欤。"}