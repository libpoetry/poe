{"id":"722506","title":"咏金陵曲中遗事","dynasty":"明末清初","author":"屈大均","text":"国初南院首皇州，官妓居连十四楼。手帕结成多姊妹，春盘笑为赏灯留。诏出金钱每赐酺，簪缨一一赴当垆。轻烟淡粉楼偏闹，占尽莺花绝代无。秦淮灯接凤凰台，胜会相将盒子开。未暮私将帘半捲，外人知道所欢来。曲中女士爱藏书，寇四牙签尽不如。今瘦古肥争学帖，手抄还向晚妆馀。"}