{"id":"1116074","title":"山园戏书三物 咏蜗牛","dynasty":"宋","author":"汪炎昶","text":"雨馀露双角，戴角缘攲危。吾疑甚为累，失此将何依。荒凉一亩宫，晨出暮来归。虽不著我体，为累岂异兹。应有露卧翁，窃视复见嗤。名著虽已古，形模绝丑怪。应视坎井卑，不啻河海大。时作高雄声，如泄肝肠快。欲逃鼎俎烹，绝技惟一□。何劳努两目，怒气常不杀。群动各矜奋，尔独聊优游。引颈欲出穴，忽缩寻无由。物资爪牙利，一饱才能谋。尔形独何殊，宜有馁死忧。乃能乐清夜，和我商声讴。"}