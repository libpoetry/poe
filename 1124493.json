{"id":"1124493","title":"赠黄县尉二首","dynasty":"宋","author":"项安世","text":"震泽逢君意便倾，湘江见我眼中明。锁闱对榻谈风雨，放流双舟话晚晴。南岳歌行云里和，西亭今古夜深评。无端吹落红尘脚，寸步相疏一万程。几日真成去道洲，如今未发已先愁。一城对酒犹疏阔，千里题诗底唱酬。雁不到君濂字水，鱼应过我直名州。登临若有相思句，西北风吹送似休。"}