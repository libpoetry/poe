{"id":"1108012","title":"丫头岩诗载墙壁间无虑数十百首形容盖有尽之者矣辄复寄兴以俟采诗者择焉","dynasty":"宋","author":"艾性夫","text":"色盛人自怜，色衰人见弃。人心不可凭，女色焉足恃。未笄化为石，不愿从夫婿。厌华喜质如梁鸿，布衣操臼当相从。君不见汉家天子刘文叔，郭后容衰亦遭逐。何如山头化石不嫁老亦足。女色无丑妍，入宫皆见妒。蛾眉等刍蛹，嬉笑藏刀锯。未笄化为石，不愿长门去。国风直待歌螽斯，委身事主妾不辞。君不见赵王如意今日死，明日佳人亦投厕。何如山头化石千岁老无子。"}