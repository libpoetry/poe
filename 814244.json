{"id":"814244","title":"恭题中宪老夫子大人爱吟草","dynasty":"清","author":"周兴岱","text":"星散周庐夜建营，铜章花马赋从征。转输已见纡筹策，胸臆应知富甲兵。临难独教维节义，如公真不愧科名。似闻杀贼捐躯日，水咽蛮江作怒声。忆来绛帐得从游，治行听传第一流。花满河阳潘骑省，雉依桑陇鲁中牟。浣花列祀忠魂慰，村社迎神县郭秋。重把遗编感知己，羊昙洒泪恸西州。"}