{"id":"1063297","title":"钟潭行","dynasty":"宋","author":"唐庚","text":"君不见惠州城之西，永福古寺钟崛奇。夜辄亡去黎明归，萍莎模糊水淋漓。山僧初惊久恬嬉，一夕径去不返栖，父老嗟惜僧垂洟。明年夏旱江水低，此钟居然水中坻。奔走往视空城陴，挽以巨缆牛百蹄。牛喘缆绝钟不移，度不可得乃去之。江花开落水东驰，到今过者犹俯窥。刻舟记剑真自痴，不应此物犹沙泥。"}