{"id":"814138","title":"满江红  过京口复用前韵二首","dynasty":"清","author":"陈维崧","text":"剩垒残崖，有多少、英雄经此。也则为、风吹浪打，趱成如是。北顾髻鬟晴欲笑，南朝君相生同寄。叹齐梁、一片好江山，都非矣。茶沸乳，帘泉旨。枫绣瘿，酡颜紫。倘鹤猿招我，欣然曰唯。夔纵怜蚿何所益，信偏伍哙徒增耻。踞篷舱、吹火骋雄谈，臧三耳。瓜步船来，亟为问、淮南米价。念欲索、陶胡奴米，何如诣谢。肝胆尽从邻媪露，毫毛拚向沙场洒。叹臣精、今日已销亡，谁容者。栗半熟，经霜罅。豚对舞，浮波下。听寺钟隐隐，隔江莲社。快意且骑隋苑鹤，失时休使瞿塘马。怪一军、银铠海门来，潮头也。"}