{"id":"592335","title":"闻荐答陆生","dynasty":"明","author":"欧大任","text":"伊昔公车门，上宰回光盻。芳条待凤栖，尺水假鹏变。自惟肮脏姿，岂当厕时彦。衣褐出都亭，矫迹文学掾。江东谈空言，云蒸集巾弁。裹足不敢趋，拙守亦已狷。异同倖免斥，贞孤愿终贱。以此俟知己，泣玉诚羞衒。圣朝重师儒，优渥示慈眷。云披在一朝，河清幸兹见。何当开府书，忽奏承明殿。英哲顾良深，微薄非敢援。纳禄且有期，始辱甘泉荐。感恩草莽多，望阙犬马恋。君同尚子怀，已察长卿倦。嗒焉谢芬华，知我方胜战。"}