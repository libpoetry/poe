{"id":"1110496","title":"端午日帖子词 皇后閤五首 其四","dynasty":"宋","author":"孙觌","text":"浴兰同故事，戏草楚遗风。不是天家意，勤劳念女红。洞户花阴浅，天阶日景迟。粽成八九子，缕结就千丝。蟠桃映砌晨烟薄，紫桂凌霄昼露晞。窈窕汉宫三十六，齐将綵缕祝坤闱。暑服初颁五柞宫，内墀佳气郁葱葱。须知海宇升平事，半是关雎辅佐功。方均宝笈千龄药，又赐金盘五色瓜。从此仙源深福远，绵绵不独颂周家。"}