{"id":"1083521","title":"拟李太白笑矣乎","dynasty":"宋","author":"范浚","text":"笑矣乎，笑矣乎。交情贫富古已殊，翟公底用门间书。尔真自尔我自我，嚣然将奈吾何如。笑矣乎，笑矣乎。世人那得相贤愚，是非正用一理枢。目光莫著牛背上，但付捧腹聊卢胡。笑矣乎，笑矣乎。是生百岁犹蘧庐，勿谩辛苦愁其躯。丁年无事且须醉，可待华发伤头颅。笑矣乎，笑矣乎。冯驩悲歌食无鱼，少陵老跨东家驴。宁如三高饱斫鲙，坐啸一舸凌烟湖。笑矣乎，笑矣乎。相随出关汉两疏，散资千万荀隐居。彼皆弃置慕闲逸，得閒何乃翻区区。君不见向来热手势莫俱，侧肩羹沸权门朱。又不见元家胡椒八百斛，石家水碓三十区。只今人骨久已朽，空馀古冢号寒狐。"}