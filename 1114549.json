{"id":"1114549","title":"梅花","dynasty":"宋","author":"李流谦","text":"昨夜临溪一树开，人言应与雁俱回。霜葩只在寒梢上，却是春风自去来。殷勤蝶障与蜂遮，一点幽香不许赊。岁岁相逢只如此，问花羞我我羞花。照影月斜寒濑浅，吹香风细夜帘疏。萼绿华来谁得见，借君云佩与霞裾。似嫌洁白太清寒，故著微红略破颜。俯仰聊同閒草木，不妨游戏住人间。道人一味著幽禅，谁遣天花到眼边。乱插铜瓶看尽日，向人终是好因缘。"}