{"id":"1213699","title":"呈杜醉经参政","dynasty":"元","author":"陈孚","text":"君不见贞观天子开龙祚，黄阁中罗真宰辅。河海如镜净无尘，但有清风一万古。城南尺五今耳孙，英声直欲凌鼻祖。太华山高黄河寒，尽收淑气归肺腑。醉经堂前耿青灯，深味道腴探邹鲁。万殊同本岂独醉，要使六合皆鼓舞。紫仗晓御明光宫，绛纱芙蓉明玉斧。曰汝参赞中书权，左皋右夔接步武。相印金窠红屈盘，巍押千官坐政府。南金象齿奏北阙，御河疏柳闻健橹。旱火不光春融融，禾麻连空贱如土。天下苍生见雍熙，击壤嬉笑无所苦。史臣犹能作颂声，他年愿继尹吉甫。"}