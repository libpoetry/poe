{"id":"1078195","title":"同诸季及邹德久昆仲游龙潭","dynasty":"宋","author":"李纲","text":"避地寓江左，精庐极深幽。驾言穷胜赏，遂作龙潭游。暑气敛以退，轻云蔼而浮。疏林未摇落，山色宜清秋。萝磴穿窈窕，松风散飕飗。铁花秀石壁，玉韵锵溪流。谁将三峡桥，断取来岩陬。会心得佳趣，浊酒相献酬。嫩菊青可摘，寒蔬郁堪羞。乐哉山林间，乃尔远世忧。岂知江淮濆，杀气横戈矛。幽讨未云已，散策层冈头。天绅拖脩瀑，落此万丈湫。空濛杳霭中，时有飞鱼游。神物不可见，下隐长黄虬。百谷正焦枯，胡为此淹留。会乘风雷便，一起泽九州。我与二三子，于世初无求。萧然岩壑姿，正可擅一丘。愿言假吾居，聊作潜珍谋。玉函畀思邈，贝阙归灵脩。何须挟白羽，共逐青绡牛。"}