{"id":"751284","title":"募兵","dynasty":"清","author":"金和","text":"城中旧兵不如额，分守城头尚无策。何论城下诘暴客，市儿反侧颇接迹。一旦招之入军籍，朝来首裹青布帻。细襻革靴靿盈尺，黑衣蔽腹袖尤窄。堂下群鸦立无隙，或舞大刀或磔石。取其壮健汰老瘠，九城累累保卫册。昼坐当门怒眼赤，大声能作老枭吓。恶丐往往暗褫魄，夜出走巡街巷栅。火光烛天月不白，木梃竹鞭在肘腋。吠犬无声都辟易，一人日与钱一百。勤则有犒惰则革，借问谁司鼓与钲。居然高坐来谈兵，百夫长是迂书生。"}