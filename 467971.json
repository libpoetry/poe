{"id":"467971","title":"踏莎行 用晏词韵五首","dynasty":"当代","author":"程滨","text":"每到秋来，叮咛几遍。明春依旧重相见。乱花开处最迷人，可能错认桃花面。雨后新晴，堂前旧燕。呢喃只向云中转。等閒换却主人翁，雕梁不复年时院。塞北寒鸦，江南乳燕。长空振翅飞如电。某年某月一相逢，茫茫云海知何限。旧雨新知，前尘夙怨。何须劳损殷勤雁。若无情者已无情，能相见者终相见。榴火焚枝，莲房缀露。人间蒸得无逃处。清风徐到北窗前，可怜一霎来还去。转忆东君，心香暗炷。寻春踏遍天涯路。天涯以外是天涯，浮生欲住何曾住。郊外悲歌，离亭小宴。而今犹记初谋面。朱颜绿鬓十年期，风中各作飞蓬转。颠倒晨昏，天涯隔断。双鱼未缩惊涛远。每逢寂寞噬中年，前欢一一思量遍。春老无情，春归有路。一场春梦匆匆去。枝头绿叶已成阴，人间没个相思处。好月遮云，好花隔雾。深情只把青春附。明朝长夏也无踪，东篱一阵廉纤雨。"}