{"id":"1221701","title":"南山纪事诗为杨复初赋","dynasty":"元","author":"凌云翰","text":"子云每好奇，招我游山泽。偏兹会佳趣，历览尽幽僻。维阳有崇山，日出烟雾隔。穷探不知远，但觉多寒阨。萦回林麓深，窈窕蹊径窄。陟冈纵奇观，未至心已怿。屹然峙浮图，天孤一峰碧。百折乃肯下，磅礡势辟易。前面苍龙首，后负灵鳌脊。雄踞虎妥尾，雌伏乌敛翮。地胜气所钟，土色状琥珀。上有百岁梅，下有千岁柏。左右脩竹林，森森列矛戟。乃于隐约间，凝然结幽宅。不知何人地，欲问山中客。同游忽告予，先人此窀穸。为言经营难，小立话畴昔。兹山莘精蓝，蟠据无罅隙。惜土如惜金，谁能此藏魄。忆昔先人存，颇有风水癖。偶读青乌经，送识来龙脉。穷探得兹穴，屡请竟莫获。因之号南山，以志聊自释。神游心不忘，遗命在易箦。再请拒益坚，衷情从内迫。负愆背若芒，失措手犹螫。三年读礼经，方寸恒戚戚。昨承郡国荐，专教上海席。世变之京师，所历备艰厄。亲骨未入土，此实入子责。匪惟热中肠，亦复泚其额。还家踰一纪，终请始不惜。方将议封树，讵意远行役。及归岁云暮，故地启新辟。俄于畚锸下，石露见刻画。三复穆陵诗，摩挲出圭璧。若曰风雨寒，草草奚所适。重约舞凤笙，迟归在朝夕。昔藏事已非，今获语可绎。百年如合符，此理疑感格。愿徵先生言，庶为生者益。我观孝子志，百顺无一逆。临事苟获为，努力甘毁瘠。于心或有慊，神明谅能谪。如子克奉襄，众指见巨擘。古来卜吉事，往往著简册。致鸟表清忠，眠牛发陈迹。佳哉滕公城，欲堕王果石。子也慎其终，今闻永无斁。勿谓经营难，馀庆善所积。"}