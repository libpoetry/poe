{"id":"1084522","title":"林知常惠白酒六尊仍示酒法作十韵谢之","dynasty":"宋","author":"王十朋","text":"老去生涯付杯酒，种秫辛勤三百亩。东皋遗法嗟失传，蜜汁齑浆不通口。迩来软饱经月无，岂有清欢对朋友。百钱强就村媪醉，终夜蔬肠作雷吼。先生祇把文字耕，妙意能施杜康手。怜我新愁馀万斛，那更浇肠无五斗。分惠青州六从事，秘法兼蒙传肘后。便同北海歌不空，免似东坡叹乌有。嗟予偃蹇老更饕，感激故人情意厚。会须续遣白衣来，篱畔黄花欲重九。"}