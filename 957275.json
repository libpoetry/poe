{"id":"957275","title":"嘲蚊四十韵","dynasty":"宋","author":"范成大","text":"暑魃方肆行，羽孽亦厉习。肖翘极么魔，坱圠累辟翕。湿生同粪蝎，腐化类宵熠。初来闹郭郛，少进亘原隰。嘤如蝇声薨，聚若螽羽揖。俄为殷雷鬨，遂作密霰集。口衔钢针锋，力洞衲衣袭。啾声先计议，著肉便嘘吸。立豹犹未定，卓锥已深入。血随姑嘬升，势甚辘轳汲。沉酣尻益高，饱满腹渐急。晶晶紫蟹眼，滴滴红饭粒。拂掠倦体烦，爬搔瘁肌涩。救东不虞西，擒一已窜十。新瘢蓓蕾涨，宿晕斑斓浥。竟夜眠展转，连床叹于悒。云何人戚欣，乃系汝张歙。驱以葵扇风，熏以艾烟湿。檠长镇藏遮，帐隙亟补葺。火攻惮秽臭，手拍嫌腥汁。伏翼佐扫除，网蛛助收拾。薄暮汹交攻，大明讧未戢。牛革厚逾毡，鲎介铦胜钑。遭汝若欲困，嗟人何以给。夏虫虽众多，罪性相百什。蜂虿岂房栊，虮虱但裈褶。羊膻蚁登俎，骥逸虻附絷。蠓惟舞醯瓮，蟫止祟书帙。蚤为鸺所撮，蝇亦虎能执。彼愆可贳死，汝罪当献级。凉飙倏然至，丑类殆哉岌。一吹嘴吻破，再鼓翅翎絷。三千蹀颉利，百万走寻邑。快哉六合内，蔑有一尘立。虚空既清凉，家巷得宁辑。鸡窗夜可诵，蛩机晓犹织。雨帘绣浪卷，风烛泪珠泣。客来添羽觞，人静拂尘笈。恍还神明观，似启坏户蛰。消长谁使然，智力讵能及。"}