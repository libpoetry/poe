{"id":"170062","title":"送真右史守泉","dynasty":"宋代","author":"陈宓","text":"昔人为太守，南物不入囊。亦有市文集，悔恨不能忘。所以致平理，闾阎富而康。泉民困赋役，脱身事舟航。绝域在何许，羁留动经霜。南风不堪托，十发五飘扬。过期不见归，妻子泣相望。所得知几何，旧债未及偿。公家既重征，忍痛如刳肠。况复吏不仁，低价尽取将。民财本膏血，舶货尤可伤。吾闻坡仙言，犁牛博沉重。燔牛以祈福，鬼神尚弗享。安可以人命，缄封寿侯王。上天不可欺，厥咎必有当。近年有贤守，永嘉詹事王。不买一钱物，至今垂耿光。后来岂无继，落落难为常。只今逢右史，真节动八方。江东百万户，水旱俱不荒。明时岂惮黩，实欲重淮阳。舶使出名门，家传饶清芳。玉雪两相映，酷热变寒凉。预听桐城谣，合浦珠还乡。"}