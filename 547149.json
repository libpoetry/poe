{"id":"547149","title":"峄山歌","dynasty":"明","author":"于慎行","text":"岱宗海上来，西塞中条路。东南数峰青未了，凌波欲涉长河去。似断不断走势回，结作芙蓉掌上开。青冥浩荡何年裂，平地涌出金银台。名山固多奇，此山奇欲绝。累累万古石，谽谺成窦穴。落星不到地，累丸不到天。悬圃亦已碎，群玉亦已颠。金华牧儿何婉娈，一入紫烟不复返。世人谁者叱群羊，坐看蹄角生苔藓。人行石中何盘珊，十步九折穿嵌岩。顾见杂花开绮绣，又闻淙淙泉水声鸣环。千峰冥密万壑逼，日光时向天窗滴。深林已尽鸟不鸣，攀缘犹访白云迹。白云在天何时还，洞门石扇开重关。五花峰头一骋目，飘如乘虹驾鹤飞出天地间。但闻长风飒飒万里至，使我四顾清心颜。君不见沧海桑田年岁改，秦皇片石今安在。万骑千乘化作灰，河声依旧东流海。沈吟此事思欲飞，击节高歌泪满衣。空怜世上浮沈子，白首红颜何所归。"}