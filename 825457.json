{"id":"825457","title":"答左笏卿并示介庵","dynasty":"清末近现代初","author":"郑孝胥","text":"亡国大夫诚可耻，避居海滨幸逃死。本心未死有鬼神，纵抱遗经亦妄耳。少年各欲立奇节，老大落魄乃至此。苟活仍遭举世非，杜门犹被千夫指。君诗博引到古人，身世略同定谁比。彦回名德既不昌，何用长生贪久视。幼安元亮或庶几，风雨鸡鸣见君子。"}