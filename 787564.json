{"id":"787564","title":"初冬途遇高香亭二尹招饮师竹处转至王宅","dynasty":"清","author":"许传霈","text":"新月迎人面，其光皎且纤。道遇高达夫，气宇雅不凡。访碑来古寺，煮茗供清谭。庖人具鸡黍，藉欲客留淹。有客期不至，移樽提筐篮。不愁西风急，昏暮叩绛幨。绛幨何清寂，主人作仆兼。载酒西园醉，壶觞不停斟。书声隔窗牖，拇战声相参。东邻新娶妇，红烛照画帘。裙钗罗筵席，羯鼓已挝三。洗盏更绣阁，要客不辞馋。我本逢萍水，此邦好事添。同行有二老，酡颜掀髭髯。一笑持樽酒，殊有元妙含。万事是偶然，今夕何乐耽。"}