{"id":"648627","title":"送黎信归故乡","dynasty":"明","author":"杨士奇","text":"商飙起西陆，倏忽为素秋。客行惜迟暮，怀归逝不留。舟楫晨已具，送子河之洲。千里远结交，三载笃绸缪。欢洽谐琴瑟，夙昔同衾裯。云何当乖分，私情怅悠悠。山川绕归路，岂不思同游。俯观江汉水，滔滔俱东流。惜哉南飞鸿，孤鸣违匹俦。别离诚难任，斯须亦何忧。终当返旧林，岁暮共优游。"}