{"id":"813829","title":"春日即事","dynasty":"清","author":"沙琛","text":"天柱一峰出，今朝应是晴。崖阴翻瀑雪，云气曳松声。茅舍稀人事，山田带石耕。荒涂难可憩，林壑慰饥行。万绿繁阴合，残红乱雨飘。人家不知处，涧水曲通桥。松蕊攒金粟，藤花幔紫绡。山林随处好，春事亦偏饶。返照带溪雨，空濛江上山。涨迷前日渡，舟出翠微湾。花落草逾碧，春深人未闲。幽芳心自惜，延伫水云间。"}