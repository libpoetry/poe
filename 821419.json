{"id":"821419","title":"八声甘州 太白有问月诗，稼轩有词。余复继问","dynasty":"清末近现代初","author":"汪东","text":"笑一轮常绕地球行，毕竟欲何如。想其中自有，山河大地，主者谁欤。共道羿妻偷药，定是昔人诬。髣髴团圞树，非桂非榆。既是明明如镜，照今古人物，影亦留无。值羲和漂溺，光曜借谁舒。算本只、行星一体，又何缘、名与太阳俱。青莲后、屡停杯问，月转模糊。"}