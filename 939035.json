{"id":"939035","title":"子融观木犀怀赵连州有别后吟情浑冷落不知花卉若为开之句录以见寄予报云近读书之暇多哦康节诗时有自适处忽奉佳章辄用此意继韵后录呈先生有报书","dynasty":"宋","author":"陈文蔚","text":"诗哦击壤兴悠哉，一任光阴头上催。味好花间饮醇酎，风清竹外见疏梅。孤鸿忽自云间至，好意惊从天外来。人有合离花一也，不应人去不花开。"}