{"id":"814088","title":"望江南 商邱杂咏五首","dynasty":"清","author":"陈维崧","text":"商邱忆，忆煞冶游人。㔩叶绿鞲檠兔鹘，闹花锦袋贮鹌鹑。飞鞚逐黄尘。商邱忆，绮席笑颜酡。脆滑韭芽黄胜靥，松圆粔籹白于罗。扶路酒人多。商邱忆，马客似幽凉。枣子集头调犬路，木兰庙角斗鸡场。自许尽轻狂。商邱忆，梳裹胜江淮。青漆车儿垂绣幔，乾红靴子隐弓鞋。相遇宋城隈。商邱忆，春景浩无涯。坐上一尊桑落酒，门前千亩牡丹花。踞坐拨筝琶。"}