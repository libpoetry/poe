{"id":"565742","title":"病体畏寒仲夏之月纩衣未舍一雨初霁欣然就曝檐下时逢饥岁百忧入怀俯仰候物率尔咏言四首 其三","dynasty":"明","author":"黄省曾","text":"鹏鹪虽殊分，所飨各有涯。天道无凉厚，人事自盈虚。盗蹠宜满堂，曾颜宁得馀。匪彼金钱子，是乃圣贤儒。结发罗缃典，咏览孔氏书。岂惟玩英华，寔以咏其腴。富贵如浮云，雅抱在宣尼。饥寒岂不畏，所志良有殊。"}