{"id":"1247970","title":"赠巾工李澹斋","dynasty":"元末明初","author":"徐贲","text":"十年奔走风尘里，短发翛翛被双耳。百回栉沐向朝阳，千度爬搔照秋水。岁华冉冉逼我来，相对虽悲亦还喜。翻思离乱眼中人，如此头颅能有几。乃知鬓丝增老丑，逢人自觉吾形滓。吾闻李翁解作巾，百钱买裹聊复尔。旧藏白氎不易得，古制平头差可拟。临风见影颇自整，只有羁人脱蓬累。李翁李翁遗世者，萧然一屋吴兴市。全家但食卖巾钱，能以此技代耘耔。我因作诗贻李翁，愿翁子孙守翁技。我今亦是织屦人，同与徜徉没馀齿。"}