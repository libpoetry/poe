{"id":"814518","title":"道光三十年1850秋八月在台湾府署评石头记成作七律三章志喜","dynasty":"清","author":"林奉璋","text":"说石头经廿四春，龙沙万里上鲲身。棹声鞭影都圆梦，雪送花迎各助神。斩断六根原是假，归来一笑却成真。借观羲画尊麟笔，腐史于今有后尘。名教扶持自问难，谈情书上著铅丹。平生差可斯吾信，未死居然此事完。古月一轮含妙象，梅花数点破春寒。辟开儿女全忠孝，人兽关头豁大观。心血于焉用斗量，笔花生彩墨花香。独燃一炬成秦火，横扫浮云见太阳。著论不随无鬼没，问年原比鍊都长。老身杯酒同诗祭，事业欣欣托渺茫。"}