{"id":"683449","title":"奉答于鳞四首","dynasty":"明","author":"王世贞","text":"浮云幽鸟讼庭閒，赋就怀人且自删。病后青山添傲骨，书来落日破愁颜。微名渐损终难尽，薄禄犹耽未拟还。岂若使君高拥传，能令春雪满函关。绛帐诸生侍马融，怜余投笔乍临戎。自来肝胆无离合，肯向衣冠数异同。灏灏西京还汉日，泱泱东海更齐风。男儿姓字羞文苑，矫首狂歌万古空。马首杨花吹暮春，鸿边尺素迥伤神。飞扬跋扈当年事，历落崎嵚我辈人。不辨淄渑中自解，即论泾渭向谁伸。烦君试看燕京态，汲黯那能社稷臣。闻道黄河尚倒行，秦中车马失峥嵘。石鲸寒雨将无动，铜雀条风可再鸣。天地祇今安战色，故人何处傍诗名。高秋倘过莲花掌，却忆蓬莱海日生。"}