{"id":"245694","title":"金缕曲·年题豫园玉华堂前小照","dynasty":"现代","author":"尹文敬","text":"对影悲身世。怅平生、专心教学，关心国计。一自胡尘侵蓟北，投笔驰驱万里。只自恨、壮怀难遂。历尽艰辛四十载，笑文章、到底谁知己。身虽在，人老矣。小园雨后开新霁。玉堂前、三峰峭立，雕栏独倚。高树斜阳天宇净，却被昏鸦噪唳。勾引起、苍凉滋味。小鸟啁啾鸳瓦上，似殷勤、劝我归家去。家已破，且萍寄。"}