{"id":"464555","title":"望湘人 与琴可同作，用方回韵","dynasty":"当代","author":"章士钊","text":"恨诗心乍老，秋意忒深，泪痕愁墨相半。一字求安，掉残书袋，思入华年年晚。倏尔荆班，累君荃察，寒灰差暖。记半生、上下相从，阙此云龙良伴。毕竟尧章有断。纵小红不嫁，曲箫仍远。认胜友三生，圣处万情皆浅。词成绝妙，微云淮海，似起山阴游观。倘并世、王谢相高，只是寻常双燕。"}