{"id":"736318","title":"寄怀屈翁山客雁门 其二","dynasty":"清","author":"梁佩兰","text":"乘螭游不周，垠堮骋八荒。在昔为灵均，君也今颉颃。入秦纪山川，葱郁怀帝王。想见登太华，天风吹衣裳。三峰坠黄河，日月背后行。瞻礼白帝宫，赋诗一百章。英声流琴笙，古色当琥璜。引手接天河，众星随低昂。遥望赫运台，云气如牛羊。矫首至再三，枉矢飞天狼。感慨亦何为，宇宙原秕糠。"}