{"id":"219093","title":"送张寺丞·知己不易得","dynasty":"宋代","author":"章甫","text":"知己不易得，相知贵知心。我行遍四方，公独知我深。公如千丈松，凛凛有直气。我如松下草，亦有傲霜意。公分刺史符，朅来淮上州。而我倦游者，振衣从公游。花月醉管弦，江山随杖履。激水湔穷愁，逢人赏佳句。政成公入觐，酒尽客语离。叠鼓催发船，不顾邦人悲。邦人勿深悲，宣室定前席。公必念尔民，还陈治安策。吾君自神圣，事君公不欺。祝公但加餐，慰此邦人思。"}