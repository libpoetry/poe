{"id":"918308","title":"食笋","dynasty":"宋","author":"汪炎昶","text":"乃□蓦跃玻璃寒，体被顽甲流腥涎。苏槁为穰功莫论，帝曰报汝后嗣蕃。或居渭水或淇园，一派逃入荒矶湾。厥后生子子生孙，头角崭然闯吾藩。拂云力郁数寸间，精液不泄真味全。祝融玄冥效骏奔，茭心芦芽腼以惭。竹叶与汝本同根，以胶投漆无间言。当家清风洒乾坤，不敢涴以荤与膻。"}