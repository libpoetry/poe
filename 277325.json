{"id":"277325","title":"为刘聚卿参议题仇实父姑苏图","dynasty":"现代","author":"汪荣宝","text":"高城起天半，隐约云中衢。参差万楼阁，重重皆绮疏。落日清商发，下有波纡徐。苍然閒列树，浩荡连平芜。桑麻一以长，鸡犬相招呼。纷纶众仙下，一一仪态殊。磅礴含元气，细者穷蝇须。烟霏复雾敛，倏忽还空虚。谁能为此画，得非开元吴。微风动林薄，秋兴生菰芦。何不入扁舟，相携浮五湖。局促金门下，白首将何如。"}