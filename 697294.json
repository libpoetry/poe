{"id":"697294","title":"送左辖赵公入觐兼便道还晋中","dynasty":"明","author":"胡应麟","text":"双帆晨掠大河飞，烨烨星辰动紫薇。上党风光停绣钺，太行云色候绯衣。流传竹素盈江表，蔽芾棠阴尽海圻。青史赵张元藉藉，燕金驰赐出皇畿。皂盖飞扬白日前，汾河秋色半楼船。辉煌白璧抡文夜，烂漫黄金奏绩年。握里骤誇双剑合，囊中争睹一琴悬。匆匆锦里停车日，尽折梅花玳瑁筵。"}