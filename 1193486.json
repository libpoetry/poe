{"id":"1193486","title":"引极三首 思元极","dynasty":"唐","author":"元结","text":"天旷莽兮杳泱茫，气浩浩兮色苍苍。上何有兮人不测，积清寥兮成元极。彼元极兮灵且异，思一见兮藐难至。思不从兮空自伤，心慅?兮意惶懹。思假翼兮鸾凤，乘长风兮上羾。揖元气兮本深实，餐至和兮永终日。山凿落兮眇嵚岑，云溶溶兮木棽棽。中何有兮人不睹，远欹差兮閟仙府。彼仙府兮深且幽，望一至兮藐无由。望不从兮知如何，心混混兮意浑和。思假足兮虎豹，超阻绝兮凌趠。诣仙府兮从羽人，饵五灵兮保清真。海浩淼兮汩洪溶，流蕴蕴兮涛汹汹。下何有兮人不闻，深溢漭兮居潜君。彼潜君兮圣且神，思一见兮藐无因。思不从兮空踟蹰，心回迷兮意萦纡。思假鳞兮鲲龙，激沆浪兮奔从。拜潜君兮索玄宝，佩元符兮轨皇道。"}