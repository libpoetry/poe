{"id":"721807","title":"分水寓庐作","dynasty":"明末清初","author":"屈大均","text":"大雪嘉鱼出，南风白蚬肥。携来湘峡少，载向市桥稀。山海愁多盗，乡园老未归。先公涌口墓，咫尺亦相违。兹乡鱼米贵，商贾竞豪华。本业无人务，浮居总客家。寇来稀拨桨，官至盛吹笳。百货俱难得，贪泉遍海涯。西北双江水，从兹溯上流。帆樯争好步，歌吹动閒愁。茉莉香渔艇，桄榔暗客楼。王商多厚利，络绎上雄州。"}