{"id":"844887","title":"秋海棠次渔洋山人秋柳韵四首","dynasty":"清末民国初","author":"曹家达","text":"延伫玉阶空断魂，萧萧寒草锁重门。风惊弱质含娇态，雨湿芳心化泪痕。红豆难传榆荚塞，朱丝愁繫苧萝村。乱蛩絮语宵来急，憔悴王孙与细论。薄命为花不耐霜，将荷作镜照回塘。东风台榭曾烧烛，西注星河感服箱。碧玉小家怜女伴，白头宫女说君王。南朝金粉今何似，寥落当年旧教坊。晓凉清露渍罗衣，锦瑟韶华转眼非。倩女离魂归未得，汉皋杂佩解应稀。偶邀瘦蝶为寒侣，好语游蜂莫浪飞。一样断肠嫌折取，朱楼才下素心违。瘦尽腰肢不自怜，垂头无语怨秋烟。争如蚕泊牵愁绪，漫采燕脂渍薄绵。别馆莓苔凝夕照，小窗风雨送华年。背人开落成羞怯，肯傍青楼大道边。"}