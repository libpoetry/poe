{"id":"923376","title":"和蒋颖叔亳州矮桧","dynasty":"宋","author":"苏颂","text":"桧生本修直，此种特殊异。高不盈寻丈，广乃遍阶砌。短干自坚强，附枝交荫翳。森然葆羽攲，隐若虬龙坠。不知何代有，木老色弥翠。尝闻古仙者，应化在兹地。手植有遗迹，深根几千岁。神灵应护持，道宫存款识。自此物色繁，因为圃人利。封殖虽地宜，屈蟠由巧智。以彼凌云姿，还同蔽牛类。拳曲如能寿，轮囷不为器。谁云矫生质，终亦遗世累。诗伯一留题，禅丛重增贵。岂若榴柽然，空传草木记。"}