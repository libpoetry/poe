{"id":"1113702","title":"次韵德基效欧阳体作雪诗禁体物之字兼送表臣才臣友直勉诸郎力学之乐仍率同赋","dynasty":"宋","author":"李处权","text":"朝来冻坐如缩龟，不闻打窗那得知。江南地暖亦有此，惊心远自龙沙吹。六一居士最能赋，东坡先生追撚髭。腐儒得句亦起舞，砚寒沃笔浮轻澌。征尘暗天铁马健，衣冠南奔身世危。兄弟相望音信绝，梳头纷纷满面丝。裋褐袖手如怀冰，车马不来奚所为。前年毗陵雪盈尺，蟹螯犹记左手持。归来浩歌仰看屋，夜深凛凛粟满肌。室中老妇几兴叹，膝下奈此号寒儿。今年造物颇垂顾，税驾仁里欢此时。杀鸡为黍朝夕事，苦节诸郎方下帏。起看松竹有特操，坐对溪山无俗姿。刘子唱高和弥寡，要当独醒歠其醨。已呼稚子来候门，更戒黄童无扫墀。十千不向楼头贳，一蓑正忆江上披。五陵之客誇轻肥，呼鹰逐兽广莫驰。五侯之第事豪侈，珊瑚照耀金屈卮。岂如高举纵清赏，钩帘一目万景随。亦有末至居客右，其言不让故哂之。枯肠服气如寿龟，穷冬却扫百不知。开门忽见雪满地，纵横浩荡春正飞。入隙时欣点万卷，仰檐不见沾吟髭。松林冥冥起薄雾，涧水活活生微澌。清可洗心明洗目，卑且不污高不危。残妆如见寿阳面，不食可怜姑射肌。书生长年营口腹，颇似蜘蛛空吐丝。身将老矣厄离乱，我生之初尚无为。百篇落落或能赋，一杯炯炯须重持。崆峒漫倚防身剑，枉负平生作男儿。回首农桑三万里，无复贞观开元时。恭惟天子尚勤俭，早集书囊为殿帷。一朝随仗过沙漠，落日风尘龙凤姿。此时燕山士如虎，寒多况乃秫酒醨。肉食岂堪茹毛苦，应念靴鸣集赤墀。尘沙错落赭黄暗，貂狐独向寒风披。关山寂寞草树死，指点射猎方奔驰。心益不忘尝胆事，望云遥祝万寿卮。向来窃取名器者，扈圣曾无一夫随。忠臣义士愤切骨，皇天后土傥鉴之。"}