{"id":"166638","title":"虞仲通判以溪声名轩约同赋","dynasty":"宋代","author":"李弥逊","text":"山根出泉泻鸣玉，上有苍崖擎佛屋。无风水石自撞触，不尽潮音发寒谷。宰官不是云间陆，旧识南泉生处熟。当轩大榜与名目，平地重翻偃溪曲。曲中时转三妙语，一一声音谈佛祖。喧豗噫视十方鼓，万壑风雷送烟雨。此声不属闻中取，六鉴相攘竟谁主。后来纷纷何足数，五乳峰头曾赚举。山翁有耳百不闻，团蒲曲几穷朝昏。何时沿溪掬寒绿，扫叶煎茶睡初足。"}