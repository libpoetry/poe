{"id":"1122780","title":"岁暮山中纪事","dynasty":"宋","author":"洪咨夔","text":"南山大小空，横行无常时。蓄狗豢豕尽，泽吻樵牧儿。翁妪起噪逐，妥尾行愈迟。力穷哭且骂，天网不汝遗。里巷负暄翁，隤然支离疏。饕虱缘缊袍，点缀颔下须。旁人劝翁扪，摇手一任渠。虱多转不痒，何庸事驱除。乡风腊廿五，比户然爆竹。穷阴挟黄昏，霹雳起空屋。梁间鬼拍手，笑人未免俗。罔两白昼行，渠尔一爆逐。"}