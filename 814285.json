{"id":"814285","title":"番戏","dynasty":"清","author":"周钟瑄","text":"蛮姬两两斗新妆，蹀躠花阴学舞娘。珍重一天明月夜，春来底事为人忙。不抡檀板不吹笙，一点钲声一队行。气味何如初中酒，山花翠羽鬓边横。联翩把袖自歌呼，别样风流绝世无。番调可知输白雪，也应不似泼寒胡。野气森森欲曙天，维摩新病未成眠。空馀无限罗伽女，乱把天花散舞筵。一曲蛮歌酒一卮，使君那惜醉淋漓。但令风物关王会，我欲从今学画师。"}