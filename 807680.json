{"id":"807680","title":"永遇乐  丁巳夏日寿吴静安太史","dynasty":"清","author":"陈维崧","text":"此日佳哉，众宾乐甚，为镇西舞。阆苑凉生，玉堂碧浸，潇洒原无暑。词臣赐浣，郎君掇桂，幼者还如卫虎。算从来、袁杨王谢，卿家古今谁伍。百年才半，万般休论，暂狎沧洲鸥鹭。荷渐成裳，篁将著粉，月又窥银浦。楸枰茗椀，笛床书幌，棐几閒摹欧褚。年年到、紫兰开候，满斟绿醑。"}