{"id":"1105750","title":"和钱处和梅花五绝","dynasty":"宋","author":"王之望","text":"万木归根冷未滋，可怜孤绝发寒枝。心期本在冰霜后，占得隆冬未恨迟。枝上春风渐有涯，断魂初见两三花。一尊尽日看无厌，要待参横月影斜。莫欺玉蕊瘦栾栾，中有江南长恨端。白发天涯归未得，年年老眼泪中看。铁心开府不妨狂，赋语清便独擅唐。堪笑离骚穷逐客，只知兰蕙有幽香。林下风神物外姿，闺房秀色鉴中奇。两家标韵谁兼得，会有多情识者知。"}