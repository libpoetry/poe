{"id":"592326","title":"杨子江楼感秋作","dynasty":"明","author":"欧大任","text":"江介秋以风，芜城更萧索。丛薄陨其英，繁林纷且落。清波何湛湛，露下警孤鹤。蟋蟀吟荒庭，流萤照罗幕。亭皋眺万里，淮楚引嵩洛。关山鸿雁来，高楼夜严柝。飞蓬一失路，曹耦非所托。推毂谢金张，回车避桑霍。徒勤载酒人，颇哂校书阁。樗散幸自存，雌伏祇能乐。微尚夙所秉，因之悟龙蠖。"}