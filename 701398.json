{"id":"701398","title":"寿大京兆李慎庵","dynasty":"明","author":"黄廷用","text":"朝端廿载同供奉，忽漫相逢觉数奇。更喜湘东为邵日，正当衡岳降神时。酒浮南极银河净，花近重阳王露滋。清世共归三鼎望，佳辰殊惬百年期。纡金拖紫宁亲日，五十春光亦少年。台彩连朝浮岳麓，奎文旫夜灿星躔。尊前上寿多罗绮，曲里长生入管弦。家住南山春色蔼，洞门深处即神仙。"}