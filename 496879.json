{"id":"496879","title":"惜余春慢 老伎","dynasty":"明","author":"俞彦","text":"是月常亏，逢花偏悴，奈可无情乌兔。成阴绿叶，子满枝头，谁遣朅来迟暮。闻道寻春有期，丝柳才黄，乳桃含素。怕多时、前日秋娘庭户，蝶迷蜂误。思往事、天样风情，萍踪沤聚，曾把蛾眉招妒。琵琶写怨，若个青衫，纵有泪痕难赋。闲抚合欢绣衾，挦损凤鸳，消残鸳鹜。古和今、豪富红颜长在，水应西去。"}