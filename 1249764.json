{"id":"1249764","title":"吴中行惠方竹杖","dynasty":"元末明初","author":"谢应芳","text":"往有方竹杖，化龙归混茫。吾知龙之灵，知我力尚强。今年八十馀，举足势欲僵。一目眇数月，白日如昏黄。出门多荆棘，况复多虎狼。感君扶持意，以杖远寄将。棱棱七尺觚，材拔宛种良。孤根斩铁石，老节凌风霜。聱叟性恶圆，为尔重激昂。气类喜相得，颠危赖能防。秋风黄叶村，春雨乌石冈。挂我沽酒钱，时与游醉乡。赤藤含赧色，青藜失辉光。睹物思故人，晤言未渠央。"}