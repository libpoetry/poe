{"id":"418636","title":"莺啼序 元庄词友挽词","dynasty":"近现代","author":"丁宁","text":"凉飔乍传过雁，带秋声满树。晓烟散，似妒繁荫，碧梧飞陨零露。渺天末，苍茫望眼，飙轮载恨今何处。怆轻沤、不尽音尘，玉函深护。回首芸帷，把卷问字，正垂鬟十五。信冰雪，难喻聪明，锦笺时见新句。赋同雠，驾盟早證，共争羡，英年佳侣。溯洪流，风雨同舟，誓驱顽虏。狂尘尽扫，旭日杨辉，看光明前路。淮楚阔，暂停征辔，月满淝水，巷近梨花，绿杨赓谱。羁人老矣，萍踪重聚，卅年前事浑犹昨。慰离怀、共话西窗雨。飘风一霎，祗馀逝影浮烟，断肠恍闻凄语。黄垆泪尽，孑影天涯，叹鬓霜似许。忍更对良辰花月，旧景依稀。寂寞安仁，弱龄儿女，悲天不悯。天胡如醉，芳华弹指成梦幻，剩颓年、不使先黄土。伤心一曲归来，爇茧重招，九原见否。"}