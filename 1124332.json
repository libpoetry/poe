{"id":"1124332","title":"挽荆南帅张左司诗","dynasty":"宋","author":"项安世","text":"霄汉占贤辅，乾坤失大儒。斯文断命脉，识者叹穷途。独拥全名去，谁供一世须。空馀千载事，不尽惜良图。自古谁无死，斯人有重轻。诸生望模楷，吾道倚权衡。一发千钧挽，中流砥柱倾。平生忧国事，何意作身名。吾道竟如此，苍生将奈何。名声垂白日，身世逐沧波。宜世堂堂去，犹胜奄奄过。所嗟非一死，良愿恐蹉跎。昔者登帘阁，先生病已瘳。从容当世事，反复万端忧。力尽千家活，身疲十日留。向来天下士，端为一城休。世已憎吾属，天宜赦此贤。忍教名百代，不使寿中年。兰谢无传业，蘋荒久绝弦。凄凉楚江上，鸿影独翩翩。"}