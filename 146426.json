{"id":"146426","title":"生日·忆昔闲居日","dynasty":"宋代","author":"文天祥","text":"忆昔闲居日，端二逢始生。升堂拜亲寿，抠衣接宾荣。载酒出郊去，江花相送迎。诗歌和盈轴，铿戛金石声。于时果何时，朝野方休明。人生足自乐，帝力无能名。譬如江海鱼，与水俱忘情。讵知君父恩。天地同生成。旄头忽堕地，氛雾迷三精。黄屋朔风卷，园林杀气平。四海靡所骋，三年老于行。宾僚半荡覆，妻子同飘零。无几哭慈母，有顷遭溃兵。束兵献穹帐，囚首送空囹。痛甚衣冠烈，甘于鼎镬烹。死生久已定，宠辱安足惊。不图坐罗网，四见槐云青。朱颜日复少，玄发益以星。往事真蕉鹿，浮名一草萤。牢愁写玄语，初度感骚经。朝登蓬莱门，暮涉芙蓉城。忽复临故国，摇摇我心旌。想见家下人，念我涕为倾。交朋说畴昔，惆怅鸡豚盟。空花从何来，为吾舞娉婷。莫道无人歌，时鸟不可听。达人贵知命，俗士空劳形。吾生复安适，拄颊观苍冥。"}