{"id":"287151","title":"为陈叔通题其先德蓝洲先生遗画","dynasty":"现代","author":"夏孙桐","text":"雪后淡湖光，疏梅照寒泚。我曾屏车骑，意行孤山趾。蒙茸三两枝，如遇隐君子。结茅恨无缘，魂梦随烟水。今获披画图，清景惊宛是。想见含豪时，春光入杖履。人花格并高，湖山郁风轨。先生今太邱，遗爱纪惇史。季方人中龙，世以二难拟。颇闻岁寒期，嗜梅聚百纸。花光与补之，野鹜等閒耳。清芬在尺素，会应叹观止。"}