{"id":"1109738","title":"出都二首","dynasty":"宋","author":"刘摰","text":"两桨东飞下大梁，樽罍漂泊过重阳。江湖常恨连年隔，羁旅宁为万里伤。淮寺月寒芦飏白，楚林霜早菊迎黄。箧中谏纸馀多少，尽写新诗入锦囊。重入修门甫岁馀，又携琴剑反江湖。乾坤浩浩何由报，犬马区区正自愚。缘熟且为莲社客，伻来喜对草堂图。西厢屋了吾真足，高枕看云一事无。"}