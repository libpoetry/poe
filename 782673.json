{"id":"782673","title":"真州九日偕署中诸友游吴园舟中燕集二首之一","dynasty":"清","author":"戴亨","text":"吴囿游回日将暮，解缆随流认归路。炮虾劈蟹聊具觞，临觞缓领舟行趣。须臾璧月丽中天，照见长江隔江树。满目秋光尽画图，中流击楫为君赋。魏主诗台久已颓，壮观亭子空烟雾。白沙江村不可寻，青莲高楼在何处。但见江声日夜流，征鸿又向江南去。江乡传舍今独存，我辈登临畅遐顾。褰裳远引且未能，旷怀每借江山吐。况复尊中酒不空，良辰恰与名园遇。诸君此日须尽欢，莫使林峦笑空度。"}