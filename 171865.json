{"id":"171865","title":"水龙吟·谁家明镜飞空","dynasty":"宋代","author":"赵以夫","text":"谁家明镜飞空，海天绀碧浮秋霁。西风淡荡，纤云卷尽，小星疑坠。宇宙冰壶，襟怀玉界，飘然仙思。炯灵犀一点，蟾辉万丈，长相射、清清地。祗又桂花长好，照人间、几番荣悴。年年此夕，持杯嚼露，挥毫翻水。宝瑟凄清，玉箫飘缈，佩环声碎。唤谪仙起舞，古今同梦，不知何世。"}