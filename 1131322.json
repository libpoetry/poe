{"id":"1131322","title":"送朱叔止守南剑","dynasty":"宋","author":"楼钥","text":"舍人簪笔旧甘泉，家学相传子姓贤。未羡夹河为太守，阿连剖竹向封川。槜李曾蜚剸剧声，贰车仍赞虎头城。朱轓小试承流手，要继桐乡循吏名。万竹蟠山喉不乾，两龙潜水气犹寒。郡斋见说真图画，公退何妨一倚栏。下水上山腰带州，人家无数起危楼。遨头不用喧箫鼓，祇把清诗纪胜游。同盟东下或西征，老我惟知管送迎。祇恐政成登省户，未容归骑向西城。名画法书知几编，俸馀宁复计求田。麻沙剩买新文字，归满米家书画船。"}