{"id":"651697","title":"喜雪","dynasty":"明","author":"薛瑄","text":"忆辞历下日，正值仲冬天。衢路开晴色，城闉散晓烟。地连沧海外，山绕岱宗前。玉节知频握，铅刀每学镌。行行周郡邑，纳纳大坤乾。恋国心如结，忧民志自坚。风威连月甚，雨雪半冬愆。细麦浮乾壤，游尘满大田。根荄思润泽，翕合望开旋。行旅心相语，居民虑共煎。悭阴嗟甚矣，生理卜终焉。谬忝观风客，深期闵雨贤。心摇金匼匝，念切锦鞍鞯。怅望云霞静，驱驰路道偏。行台时徙倚，小邑重流连。竟夕寒飙作，侵晨冻霭悬。自天来素节，匝地结冰泉。平野迷霜迹，遥山耸白巅。影窥瑶水鹤，人舞桂宫仙。庭柏欺寒色，林花斗晓妍。八荒开瑩洁，万象失苍玄。肃肃氛埃歇，飘飘沴气捐。已应消螣?，重觉伏螟蝝。节转和平候，时占大有年。玄功归紫极，上瑞继青编。禾纪双茎异，云歌五色鲜。凤麟来旷邈，龟马出沦涟。盛事宜方驾，贞符足并肩。腐儒叨际遇，帝力荷陶埏。雅颂知非职，歌谣窃自传。"}