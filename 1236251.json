{"id":"1236251","title":"咏怀二首","dynasty":"元","author":"沙可学","text":"疏凿功成王气衰，九重端拱尚无为。贪夫柄国忠良没，巨敌临郊社稷危。万里朔云沙漠漠，六宫禁御草离离。金舆玉辂无消息，肠断西风白雁飞。独上高城望远郊，雁飞黄叶下萧萧。天旋西极余残照，江涌狂波作莫潮。尘世百年双鬓改，乡关万里一身遥。何由从猎滦河曲，霜冷弓强铁马骄。"}