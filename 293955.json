{"id":"293955","title":"惜余春慢·送春","dynasty":"现代","author":"张伯驹","text":"细雨丝丝，斜阳脉脉，天也可怜如此。凄闻杜宇，黯对将离，争忍玉阑重倚。拚坐长宵已迟，灯烬天明，晓钟声起。看杨花独舞，榆钱空掷，欲买无计。因甚却、轻盼春来，欢娱成恨，直到春归才悔。余香淡浅，剩粉飘零，半是别愁离泪。谁道东风暂回，依旧有时，姹红嫣紫。奈萧郎人老，扬州游倦，梦醒罗绮。"}