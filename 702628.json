{"id":"702628","title":"癸未八月滥竽礼闱文衡同事杨维新先生有诗见及用韵和之","dynasty":"明","author":"童轩","text":"重帘阒寂似深闺，黔技何堪一试蹄。多士昂藏将得隽，五经模印细分题。龙蛇夜阵戈声肃，风露秋堂烛影低。明日春官奏桃李，榜花联采灿文奎。五星群聚夜堂明，精鉴何惭月旦评。利颖喜从囊底出，良材时向爨中鸣。纸屏淅淅秋声早，苇箔萧萧月色晴。应想白袍如鹄立，几年门下望衡平。"}