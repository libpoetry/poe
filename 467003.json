{"id":"467003","title":"有纪六首","dynasty":"当代","author":"陈永正","text":"花露垂垂重，风帘故故开。兼之人静后，讵得不肠回。枉念相存意，閒情取次来。春波芳草岸，夜雨小林隈。之子爱良月，因寻缱绻游。行人绝踪处，流影并长沟。鱼静不惊语，波轻横入眸。言归言告我，旋即动春愁。不成春共对，花稚太愁人。昨误抱中诺，今看波上颦。水澄堪独照，林密怯相亲。便与等閒别，终朝采白蘋。我意未惶告，匆匆君竟归。经旬辜此夕，后约定何时。花妥空留雀，堤平渐散漪。行人曷回步，晤语一摅悲。解爱转心结，挼花盈手香。百年能有几，此夜独何长。落叶鸣空砌，微吟卧小床。揽衣方欲起，零露即时凉。都作断云去，却来孤枕寻。盈盈残泪在，悄悄百忧侵。及待晓窗白，初知良夜深。斯时一相慰，渐解爱幽禽。"}