{"id":"499803","title":"御史丁公子坚与余为金石交而经岁不面殊抱怏怏甲子冬公重游玉笥留旧馆信宿既去余始自外归为之怅然赋诗写情因录奉寄","dynasty":"明","author":"邓雅","text":"壮节高标御史公，雄文佳句盛唐风。飞腾已羡同雕鹗，离别那堪似燕鸿。窗外月明梅自发，瓮头春暖酒偏浓。无由一遂重论约，翘首东南望葛峰。"}