{"id":"593854","title":"贞母诗为冯比部孜太夫人作二首 其一","dynasty":"明","author":"欧大任","text":"猗彼琼树林，鸟逝遗孤雌。孤雌翼其雏，飞飞鸣高枝。何异冯家母，惨怛曾百罹。良人蚤捐背，膝下三岁儿。纺绩兼力作，教儿书以诗。朗照自龆龀，三灵禀奇姿。画荻机杼侧，侍毋如严师。庠序三迁来，俎豆日习之。警励穷典奥，断织遵良规。儿也勤服膺，讽诵不下帷。学成述孔训，内式中闺仪。贻馨有令矩，颂德于母慈。"}