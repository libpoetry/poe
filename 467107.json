{"id":"467107","title":"望江南  锡 斯奋同游清远","dynasty":"当代","author":"陈永正","text":"双江口，浪雪欲成堆。矫捷中流飞蚱蜢，峥嵘高峡锁风雷。何日送潮回。人归去，碎绮染波红。一叶冥迷天地外，数峰清异水云中。渔笛趁长风。飞霞洞，寒瀑泻空崖。灯影半飘灵雨入，天风横卷怒涛来。中夜起徘徊。千林战，风雨夜声多。古屧著愁敲木叶，秋天如墨压山河。我欲一挥戈。飞来岭，峭壁束回澜。劲柏峥嵘擎广宇，千山抖擞纵飞鞍。落日野林寒。藏霞道，云雨出高岑。晓雾寒迷秋色静，松波碧染梦痕深。露湿梵钟沈。幽篁里，摇曳向人斜。香细自怜初媚客，谷深犹有未飞霞。自在艳清华。天下事，人以意为车。老阮空消无用泪，溪山何必问通衢。归路即前途。"}