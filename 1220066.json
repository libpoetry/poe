{"id":"1220066","title":"古心斋为朱鉴子明赋","dynasty":"元","author":"朱晞颜","text":"世俗相诟病，美刺非妍媸。纡徐极狡好，肮脏多瑰奇。我面宁似子，子我不自知。至哉虚灵中，有物窈莫推。羊狠类渥丹，麟绂生蒙倛。圣狂惟自克，是故几于危。尧舜去已远，厥鉴犹可师。明德始自明，令闻日四驰。咨嗟今之人，方寸有险夷。作诗以铭子，聊用自解颐。"}