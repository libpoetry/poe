{"id":"36653","title":"奉和陆使君长源夏月游太湖","dynasty":"唐代","author":"皎然","text":"庾公心旷远，府事局耳目。遂与南湖游，虚襟涤烦燠。始知皇天意，积水在亭育。细流信不让，动物欣所蓄。万顷合天容，洗然无云族。峭茜瞩仙岭，超遥随明牧。知公爱澄清，波静气亦肃。已见横流极，况闻长鲸戮。中洲暂采苹，南郡思剖竹。向夕分好风，飘然送归舳。"}