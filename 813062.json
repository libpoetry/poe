{"id":"813062","title":"津门感事","dynasty":"清","author":"张秉铨","text":"登高远望恨无端，满目烽烟不忍看。未了寸心惭负国，欲擎只手恨休官。长河马邑西风紧，枯树蝉声夕照寒。青眼终歌一搔首，问谁砥柱挽狂澜。忆昔春明作吏来，风波如此信堪哀。有人竟误东坡死，何地能容北海才。怅望飞鸿遵浅渚，虚传市骏上高台。凄凉怕听军书报，且尽茱萸酒一杯。酒酣万事付悠悠，其奈消愁愁更愁。去国荀卿偏适楚，辞家王粲强依刘。虚声到耳惊风鹤，浩气填胸逼斗牛。一语自嘲还自笑，江湖也抱庙廊忧。"}