{"id":"735077","title":"壁间画松歌","dynasty":"清","author":"王戬","text":"苍松几株高蜿蜒，黑云玄雾争飞翻。谁将一片雪色壁，泼来墨沈如倾盆。松鬣尽作猬毛磔，松鳞直把蛇皮扪。怪石䂺礌状伏虎，莓苔包裹穿长根。茯苓琥珀疑可断，霹雳魍魉愁崩奔。石间巨瀑波沄沄，雷辊电掣银涛喷。水流激击松影动，之而挐攫森无痕。步櫩潋滟夜月出，南荣晃荡朝日暾。长夏科头坐其下，应有偓佺商皓相过存。我昨山行句曲百里内，小松夹道琐细如儿孙。前年栖霞纵登陟，六朝松石留祇园。我知妙笔能寻源，移置此地雄且尊。吴生画工敛巨手，摩诘诗老清吟魂。五月清风买无价，岁寒心事堪重论。"}