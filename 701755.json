{"id":"701755","title":"西征次韵屠巡察三首","dynasty":"明","author":"黄衷","text":"最是等威齐将相，更堪馀地走英雄。惠分旭日千山晓，令肃高旻九月风。神算坐筹铜柱外，妖氛迅扫扶桑东。都狼岭上磨崖遍，不尽南巡疋马功。天上绣斧光煌煌，巡台笑靖古狼荒。千山澒洞铁骑走，万窟瑟缩长蛇藏。严霜乍飞日杲杲，时雨欲下云霙霙。溪翁拥彗贺还祝，迟公洒扫同心堂。露檄宵驰北路长，探丸今日静江乡。宋功谩录收邕管，汉将徒劳下桂阳。借箸公还将绣斧，洗兵吾欲挽银潢。何人更上平蛮雅，续得淮西墨几行。"}