{"id":"509122","title":"春江会别诗","dynasty":"明","author":"韩雍","text":"相会才几时，相违又明旦。如何骨肉情，恒有离别叹。昔佐兵曹曾左迁，道出齐鲁心悬悬。紫薇堂中驿骑发，鲁桥追送皆潸然。当时起拜南征命，亦闻转佐湖藩政。百万王师劳指麾，间阔多年已衰病。归来庐下心正哀，谁知恩诏从天来。越南万里总巡镇，兼权自愧非全才。杨柳初青梅始白，旋整旗旄行计迫。恰遇朝天骑从还，联舟共作江南客。剪烛听夜雨，推篷看春山。宦途聚散三十载，无如此会多欢颜。舟人忽报明朝别，帆指西南分楚越。万顷鄱湖不共游，虚负清风与明月。明宵风月各一方，我怀恩义心茫茫。且须今日尽杯酒，壮心莫为离情伤。此心从来金石比，附势趋炎所深耻。暗里前程听自然，举世相知能有几。方今士论亦已公，圣主侧席思英雄。云霄有日重相会，图报务欲输精忠。"}