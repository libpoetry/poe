{"id":"698180","title":"出门","dynasty":"明","author":"倪元璐","text":"出门竟不使春知，怕有看花人作诗。釜为章邯徒破耳，剑当雷焕未逢时。真因有字呵风子，更取何人作小儿。怪底光荣徒一饱，凭他二鸟唤昌黎。喉头一缕气如篪，自去春明门外吹。祇是蛛丝张作网，不图猧子败吾棋。输他眼底滕王阁，哭向河边漂母祠。骨是英雄应有泪，几人能读孟郊诗。"}