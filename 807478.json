{"id":"807478","title":"念奴娇  寄董玉虬侍御秦中","dynasty":"清","author":"陈维崧","text":"黑窑秋夜，记临风痛饮，黯然言别。我去汴城君绣岭，一样前朝陵阙。麦积山高，木皮岭滑，度陇何须怯。汉家节使，天边铙吹不绝。且自掷帽狂呼，绕床大叫，卢采输谁喝。莫听渭桥呜咽水，残了秦时明月。凿空张骞，缒兵邓艾，此事真人物。骊山山下，料应红树如血。"}