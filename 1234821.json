{"id":"1234821","title":"同喻国辅题人温日观蒲萄","dynasty":"元","author":"吴莱","text":"佛者本西域，蒲萄亦西来。奈何此善画，无或渠所携。我曾考其故，初与汉使偕。上林乃有馆，葱岭何须梯。天时自不同，地气忽以迷。结子且磊磊，悬藤更高低。先几日已露，薄德不及稽。终令白氎像，远从双狻猊。从兹故国木，伴尔禅家栖。幽心恍有得，烂墨研为泥。宜哉一挥洒，遽若无町畦。依稀可少辨，变作天投蜺。万古空朔色，南山竟朝跻。画工尚逸品，游戏徒筌蹄。岂伊吾无人，桃李总成蹊。"}