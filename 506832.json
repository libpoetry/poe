{"id":"506832","title":"送宪副徐廷谟复任云南","dynasty":"明","author":"杨荣","text":"徐君冰雪姿，早岁承恩光。日近明圣主，接武鹓鹭行。豸冠自巍峨，绣斧何辉煌。英声震百僚，风采动四方。乌台皎明月，白简飞清霜。乘骢拟桓典，揽辔期范滂。馀子匪俦匹，古人堪颉顽。一朝宠命颁，持节向南荒。外台冰鉴悬，层霄秋隼翔。边氓各安妥，豺虎俱遁藏。遂令滇巂间，兵民乐以康。及兹报政成，入觐登明堂。锦袍照云日，珂佩声锵锵。奏最惬舆论，言归理行装。晓出黄金台，酌此白玉觞。晴景耀晨旭，好风散微凉。绿树敷繁阴，蘼芜吐幽芳。道路阻且脩，别离情更长。愿言保清操，终始恒不忘。刚贞比松柏，岁晚逾苍苍。要遣遐陬民，拭目孤凤凰。九载定高擢，秉轴当庙廊。"}