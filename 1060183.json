{"id":"1060183","title":"钟离中散草书","dynasty":"宋","author":"周行己","text":"学书如学禅，心悟笔自到。若非贤达人，安能字画妙。鸟迹不必传，篆籀亦异好。草圣实奇伟，变化不可料。张颠号神特，酒酣一脱帽。要识善用心，乃知皆同调。近世有钟离，笔力绝能绍。不必卫夫人，自是过逸少。浩如观波澜，划见鲸尾掉。宛转或游龙，突兀忽峰峭。精逸一何有，信是得其奥。岂但挥端毫，亦足见风操。"}