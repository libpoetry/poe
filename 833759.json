{"id":"833759","title":"金缕曲 今疋和七娘子词，再赋二解调石甫 其三","dynasty":"清末民国初","author":"樊增祥","text":"酒令灯前试。拍阑干、明挑暗逗，任郎游戏。鸳梦方长莲漏短，再展蟆更一擂。凭默数、星杓躔次。二十八翻红友曲，恰四分、取一为名字。八六子，好昆季。天孙襄驾河滨止。愿朝朝、卯时到酉，个侬欢喜。山是牡丹城里好，分与眉峰远翠。休错认、崔娘廿四。若与五郎成二美，把多生、昙果今生记。读诗者，三分是。"}