{"id":"699143","title":"竹枝词","dynasty":"明","author":"徐熥","text":"美人门对钱塘江，水透苏堤月透窗。莫怨裴航仙梦晚，种来玉杵未成双。妾住西湖旧狭邪，孤山深处是郎家。郎若重来须细认，湖边新种碧桃花。杨柳堤边去采莲，柳枝低拂采莲船。分付儿童休浪折，留待郎来作马鞭。忽听楼头鼓乱敲，模糊月色上花梢。郎今去住无消息，暗掷金钱卜一爻。"}