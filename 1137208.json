{"id":"1137208","title":"摸鱼儿 其七 春暮","dynasty":"宋末元初","author":"刘辰翁","text":"渺斜阳、村烟酒市，独教王谢如此。渔翁梦入江头絮，寂寂平安西子。东风起。东风起。种桃千树皆流水。桥边万里。甚老子情钟，明朝后日，又洒送春泪。春过雨，历历远山如洗。暮云堪共谁倚。诸贤洛下风流散，轻薄纷纷馀几。聊尔尔。问世事。何如自嗅残花蕊。金铜剑履。但陌上相逢，摩挲一笑，铸此几时矣。"}