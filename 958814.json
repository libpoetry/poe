{"id":"958814","title":"招魂酹翁宾旸","dynasty":"宋","author":"郑起","text":"君之在世帝敕下，君之谢世帝敕回。魂之为变性原返，气之为物情本开。于戏龙兮凤兮神气盛，噫嘻鬼兮归兮大块埃。身可朽名不可朽，骨可灰神不可灰。采石捉月李白非醉，耒阳避水子美非灾。长孙王吉命不夭，玉川老子诗不俳。新城罗隐大奇特，钱塘潘阆终崔嵬。阴兮魄兮曷往，阳兮魄兮曷来。君其归来，故交寥落更散漫，君其归来，帝城绚烂可徘徊。君其归来，东西南北不可去，君其归来，春秋霜露令人哀。花之明吾无与笑，叶之陨吾实若摧。晓猿啸吾闻泪堕，宵鹤立吾见心猜。玉泉其清可鉴，西湖其甘可杯。孤山暖梅香可嗅，花翁葬荐菊之隈。君其归来，可伴逋仙之梅，去此又奚之哉。"}