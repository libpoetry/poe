{"id":"742384","title":"古镜篇","dynasty":"清","author":"吴均","text":"盈盈一片秋空月，云雾朦胧半边缺。五色双龙背上蟠，铭镌大业何曾灭。阿?当日幸迷楼，如花嫱嫔居上头。琼户晨开金缕锁，珠帘齐上珊瑚钩。明星荧荧宝奁启，竞斗新妆明镜里。涂黄那数汉宫娇，写翠休夸赵女美。扫天红粉逞妖娆，岂识春风梦易消。故国芳魂归未得，玉钩斜上长蓬蒿。绮罗灰劫经千古，皓齿明眸何处所。微物何为未化尘，一朝耕出雷塘土。曾悬媚子照婵娟，雨散云收一惘然。陈宫难问乐昌事，蜀物犹存乾德年。好事传观勤拂拭，繁华瞥眼空相忆。祇合深宫艳质藏，岂期蔀屋农人得。古训由来戒色荒，骄奢淫佚致倾亡。当时若以古为镜，何至杨花委路旁。"}