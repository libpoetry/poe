{"id":"682047","title":"送张端叔大参之大梁","dynasty":"明","author":"余继登","text":"何意明光客，驱车出蓟门。汉庭谁补阙，梁地尔参藩。中外皆王事，风尘总圣恩。寸心期不负，此去更奚论。河桥三月暮，春色晓氤氲。黄鸟方求友，青樽却送君。魂销燕市酒，心折太行云。兄弟飘零甚，天涯忍更分。无以赠行役，看君空泪垂。向来惟令德，此后但相思。古道存交谊，深情怅别离。连床风雨夜，何日是前期。苍茫望不极，天上落黄河。君向中原去，应从此地过。孤身真浪迹，九曲尽风波。莫仗怀忠信，艰危世路多。"}