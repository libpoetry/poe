{"id":"1057353","title":"赠相掌文廖生一首","dynasty":"宋","author":"刘弇","text":"廖生术天与，如鉴挂高墀。能以祸福语，感动诸奔驰。至有不旋踵，坐获百万赀。推排鬼气夺，摈斥海岳移。自云前十年，负术骧螺湄。闹中出双掌，得子如沙披。乃今十年后，所契了不疑。况有远大语，未易论铢锱。曾闻物外偿，不若君家诗。吾谓廖生曰，一诗何补为。生云等诗尔，我则如渴饥。一诗固不惜，为生试言之。天地有文理，俯仰自可推。有文在其掌，乃晋鲁婴儿。方其表异态，览者初亦痴。生当千年后，把握论蓍龟。顾生勿轻许，角立非生谁。"}