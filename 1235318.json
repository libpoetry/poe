{"id":"1235318","title":"予自闽中北还舟行过常秀间卧听棹歌殊有惬予心者每一句发端以声和之者三扣其辞语敷浅而鄙俚曾不若和声之欢亮也因变而作十二阕且道其传送艰苦之状亦刘连州竹枝之意云","dynasty":"元","author":"王恽","text":"今秋湖泺两相通，差遣虽频力易攻。度险却防连夜发，溯流还怕打头风。两浙人稠不易安，少罹凶慊即流迁。今年苦恼苏常地，易子营生不计钱。朝来回棹喜空船，坐唱吴歌踏两舷。淘米墩头风浪起，最防吹入太湖烟。岊江滩石苦经过，音节听来燥未和。不似吴侬音韵美，遗声全是竹枝歌。干当江南有许多，往还冠盖似撺梭。因兹力役无朝暮，欸乃翻成懊恼歌。"}