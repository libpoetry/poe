{"id":"1113690","title":"梅二首","dynasty":"宋","author":"李处权","text":"岁晚匆匆日复夜，老禅相对口慵开。梦归千里几时到，香度一枝何处来。世乱飘零少供给，地寒潦倒无梯媒。可怜七尺髯如戟，愧负妻孥空拨灰。可怜映竹深深见，似为催诗特特开。湖上林逋今老矣，扬州何逊未归来。前村欲雨鸠呼妇，断垄收晴雉应媒。幻境应当如是观，道人深悟劫池灰。"}