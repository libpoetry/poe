{"id":"1110710","title":"和颜长官百咏 城市","dynasty":"宋","author":"朱继芳","text":"村翁生长在柴门，身有丁男犊有孙。为了官租才出市，归家夸说与乡村。雀罗门巷昔趋荣，味似饧甜忽变辛。说与侯门休谢客，朝朝暮暮看人情。王孙公子少年游，醉里樗蒲信采投。指点某庄还博直，明朝酒醒到家求。山人只合住山中，入得城来调不同。满面红尘无处避，手携白羽障西风。紫陌寻春日日过，杨花无主奈春何。倾城压酒娇无力，醉里相扶踏踏歌。相班士女狭邪间，总把喧啾卖却闲。人寿几何春不再，典衣沽酒强追攀。春风日日柳年年，到老那知稼穑难。若见田家秋作苦，教人一饭不遑安。芜城怀古最愁人，劫火烧残得此身。舞榭歌台何足道，秦宫汉苑尚流尘。百人聚处小喧阗，析到秋毫似计然。见说天公还掠剩，鹄形怀宝度饥年。身游城市发将华，眼见人情似槿花。惟有梁间双燕子，不嫌贫巷主人家。"}