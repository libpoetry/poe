{"id":"1107155","title":"登郁孤台","dynasty":"宋","author":"韦骧","text":"区区倦翼傍旌旄，独上名台滞思逃。章水背流馀派合，崆山前隐独峰高。万家井落氛埃绝，千里喉襟气象豪。一见荆川胜侯印，况将佳趣慰尘劳。去年秋宿洞庭湖，今日登临在郁孤。两处风流皆胜绝，一身奔走亦崎岖。光摇二水看云断，翠滴千山爱日晡。吏役不容清兴足，放船回首望城隅。"}