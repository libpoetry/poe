{"id":"1107647","title":"故相国颍公挽歌辞三首","dynasty":"宋","author":"司马光","text":"儒衣临绝塞，庙略运奇兵。缓带羌尘静，灵旗海雾清。公心结明主，阴德庇群生。名遂身仍退，人间五福并。铭旌远明灭，骑吹去低昂。三鼎功名大，重泉日月长。鹤飞来吊客，牛卧卜连冈。车马还城郭，悲风满白杨。沧波与邓林，鱼鸟久飞沉。一旦成陈迹，何人识寸心。高山亡景行，流水失知音。泪尽离东阁，归来破故琴。"}