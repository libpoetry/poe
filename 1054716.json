{"id":"1054716","title":"次舒尧文秋夜有感之韵","dynasty":"宋","author":"黄裳","text":"自越趋儒林，由吴两江渡。四年如退之，疏慵傲名数。西风今又来，庭柯泣珠露。荣枯几番新，閒日常自度。誓为天汉游，捣药看玉兔。逆行非吾心，焉用忧日暮。典籍犹可捐，宁雕子云赋。万事归自然，所得先去故。洒落桐庐君，高源欲东赴。外物非所谋，此学良足据。但以中致虚，元气腹当饫。壮怀感暮秋，群动还太素。宋玉悲何为，忘失聊适屦。"}