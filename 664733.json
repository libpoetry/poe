{"id":"664733","title":"潼关早发","dynasty":"明","author":"康海","text":"早发潼关道，微风动林木。长峡百里去，我行正仆仆。大风变顷刻，万里惨以逐。树杪闻过沙，何须问平陆。我口不可开，我身只匍匐。挽车两少年，行行亦长哭。云是阌乡人，先世有官禄。县官急边粮，十户九逃伏。里长利赂钱，我故苦独速。太平作男儿，庸调天亦福。所恨身不长，筋力易羸蹙。母寡已十年，萧条但空椟。有田不得耕，有事在忽倏。近岁严转输，使者日三复。迢迢百里途，如历经纬轴。我喉亢如火，我行迅如䎘。吏来督我行，跃马恨不骛。使者讨押钱，鞭挞褫我服。我冤向孰陈，我泪向天瀑。语终心益伤，声吞色犹恧。我感少年语，涕泪泫如漉。皇明百年来，万姓各安育。草木亦有滋，少年尔曷蹙。匈奴二三载，骄气如鹯鹔。主将小儿行，焉能办鍭镞。尔居见尔难，不见九边族。一夫八人管，剥削尽膏肉。往者禁军出，人家无完畜。膂力代出役，瘁敝内供谷。土炕亦见夺，何况妻与仆。此本亡赖子，亡命入军牍。三帅皆诡随，安知有钤束。少年尔莫苦，主上正恭穆。行当致雍熙，边庭永安肃。尔身当不劳，尔家亦永复。少年感我言，再拜向天祝。愿主万年寿，保我有饘粥。愿民如春草，长养无践殰。挽车向西去，气色犹睦睦。"}