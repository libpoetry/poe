{"id":"464298","title":"满庭芳·癸亥清明，覃儿归上冢。先数夕梦其母贷用于人，谓何不向儿取，内子怒而去。顷年境幸殊前，每思及内子处困时，辄为之叹息。感而赋此","dynasty":"当代","author":"魏元旷","text":"慷慨怜人，拮据济物，料得不改斯怀。故应泉下，典尽葬时钗。不肯告穷夫婿，聊示乏、怒责儿侪。愧不及，伤心元相，因梦送钱财。悲哉。早则是，纸灰飞蝶，上冢时来。叹湖头寄迹，莫酬残杯。忆着生前身世，偏遭我、百事都乖。鸡豚养，数年莫待，触处枉成哀。"}