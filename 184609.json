{"id":"184609","title":"章安镇感事","dynasty":"宋代","author":"孙应时","text":"越峤东南穷，连山赴沧海。章安古州宅，陵谷谅迁改。前江渺万顷，风雨鱼龙汇。嗟哉地远绝，仿佛形势在。忆昨南渡初，云雷震纷叆。莎洲舣龙舰，白日照金铠。儿童识汉官，草木被尧彩。是时元勋谁，成公国上宰。人心翼宗社，天命安鼎鼐。那知中原事，惊呼五十载。丹衷自结发，弹剑气{上山下畾}嵬。时清忘夙昔，悲歌起衰怠。举头天门高，狂言小臣罪。功名故难量，时节亦有待。临流想前英，奕奕动风采。渔郎定何心，波间声欸乃。"}