{"id":"829480","title":"种菊同苕雪治芗作七首","dynasty":"清末近现代初","author":"陈曾寿","text":"五载长安居，真作长安人。移家城西隅，喜与二子邻。秋来种佳菊，次第评芳新。一秋无杂言，花事徒津津。怀归不得归，贫仕祇益贫。得意疏篱间，味比杯中醇。晨光发奇姿，皛日起我早。皎皎玉盘盂，亭亭众芳表。九幽郁洁意，风露白清晓。沉冥亦有秋，冷士岂枯槁。谁怀汲汲志，既晚无用好。真意不相违，弃捐何足道。灵均赋秋菊，终古以为期。采采见南山，淡磊渊明诗。沉吟二子作，古逸影灯帷。开门汲井阑，雪厚白玉墀。积阴竟滔天，草木其能违。但解菊中趣，虚白原芳菲。皇天赋我知，平居动心魂。寒灰一念在，耿耿不能髡。朝北暮天池，何物为鹏鹍。故园一篱秋，夜梦常温温。物候万不齐，何由讯寒暄。琤然一叶脱，若减寥天痕。归墟不早计，感此大化奔。安能荷鸦嘴，退息南山根。春花态多方，维菊实兼之。吐纳九秋精，变化绝思惟。衣白与衣黄，洒落天人姿。入道初洗红，连娟青蛾眉。缤纷天女花，微笑难通辞。亦现庄严身，狮象千威仪。颇疑造物巧，意欲穷般倕。得非骚赋魂，搏化为此奇。世人立名字，与俗同妍媸。心省不能言，此妙无人知。瑩骨醒寒寐，竹雪明照窗。微风振琅玕，掩冉久难降。亲炉暖宿茗，犯冰浥寒缸。冬严入秋花，清绝不可双。坐觉萧寥心，歛定还在腔。有弟尺书来，计程发龙江。皑皑雪黏天，四极绝吠厖。遥知予季念，楚梦暗兰茳。孤芳此相待，伫听幽径跫。凝阴齐忧端，六合同凛冽。冰锋入瓶樽，却此霜下杰。虚壁荧四照，孤几心光结。岂关护养殊，尽性为奇节。采露忆芳晨，裛袖香未灭。微茫履时心，随序惊飘瞥。万物有成毁，愿续须臾绝。号木晚未休，催年亦何切。"}