{"id":"1248433","title":"题金华王氏洁养堂","dynasty":"元末明初","author":"张羽","text":"金华之山何岧峣，上有楼观当云霄。仙人时跨彩鸾下，夜静月明吹玉箫。丹厓翠壁饶烟雾，正是初平牧羊处。初平一去已千春，白石于今尚如故。君因采药时经过，袅袅凉飙生薜萝。洞口雨余苍藓合，松间秋晚白云多。幽径闲行不辞远，泠泠碧涧流常满。赤松来往此岩中，曾见蓬莱几清浅。有时高咏独归来，回看明月上仙台。瑶草无声露华湿，天风拂袖吟怀开。闻道君家景殊绝，南山有花如白雪。兄弟相规侍母前，儿身常比花同洁。花谢花开春复秋，悠悠世事随东流。惟有高堂风物在，开门长对南山幽。八珍美味非所欲，菽水奉亲欢不足。但愿栖迟勿远游，岁岁相依在林麓。君不见西家轻薄儿，身随贾客游天涯。挂帆东去入沧海，风涛汹涌无归期。又不见南邻少年游侠客，遥遥走马天西极。几时贩得黄金归，愁来应洒穷途泣。人生忠孝当两全，事亲且复终天年。还须奋身佐明主，留取声名照千古。"}