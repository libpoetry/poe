{"id":"635492","title":"送李广文远霞司训揭阳","dynasty":"明","author":"成鹫","text":"臣也师也父兄也，如鼎三足车四马。富人贵人閒道人，如行有伴居有邻。三者缺一均不可，一之二之成彼我。閒道人，畴不尔，富贵贫贱皆相似。师臣父兄谁克当，揭阳先生马山李。东樵之友孔门徒，柱下之孙崇义子。一朝受命作儒臣，倾城祖饯车辚辚。白鹅潭上钓鱼叟，仰首青云识故人。临岐欲赠无可说，笑指前车看前辙。前涂那得有閒缘，閒到为官忙不歇。朝逢迎，暮干谒，日接诸生苛礼节。苜蓿阑干希送钱，冷署寒毡谁立雪。门前桃李成畏途，望风疾走争回车。内圣外王等糟粕，出名入利交锱铢。前车覂驾后当戒，岂效若辈徒区区。崇义传家应不薄，两袖清风归负郭。父肯播，子肯穫，方寸良田任开拓。清白之后大有人，天将以子为木铎。提聋警聩振颓风，老我閒人甘寂寞。"}