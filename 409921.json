{"id":"409921","title":"行路难（十一首） 其一","dynasty":"近现代","author":"骆成骧","text":"故人赠我太阿龙泉之宝剑，孟劳吕虔之宝刀，期我举手一击开云霄。大鹏欲飞不敢过，纷纷雨雪随风毛。抚剑长叹息，拔刀泪沾臆。我有深仇人不知，感君为我生羽翼。殷勤为谢故人道，壮不如人今已老。鲁连玉貌有从容，留侯意气无矜矫。不飞一箭三军白，不击一椎天下缟。愿将刀剑悬梁柱，慷慨摩挲吾与汝。"}