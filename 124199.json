{"id":"124199","title":"得故人杨备书","dynasty":"宋代","author":"宋祁","text":"款款南云信，相存安稳不。比年常属疾，兹地幸为州。浩荡亲知隔，奔腾日月遒。暴公初有刺，孙叔竟无谋。黑白蝇间变，嫌疑李下求。侧身忘夙夜，回首得沈浮。土节何尝屈，君恩叵计酬。洴封共龟手，知罪一春秋。言命由来罕，逢辞敢辩廋。纷吾常用拙，焉往不离忧。重诅劳三物，扬芬避十莸。虚弦落惊雁，真月喘疲牛。谷口输谁隐，周南愧自留。尪残千骑长，形胜二山流。寡术驱秦盗，弥旬录楚囚。巫风那肯化，祠鼓讵曾休。安敢龚黄最，真堪赵魏优。阔然宣布曲，直尔伴牢愁。今子身东望，思同智北游。据怀弄杯杓，对帙理坟丘，眷眷馀青眼，萧萧共白头。姑萦裘与葛，随度腊和膢。樠栎人宁顾，遗簪上或收。狂言非所恧，君乃惠施俦。"}