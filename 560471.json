{"id":"560471","title":"赋南山为黄抚军寿","dynasty":"明","author":"徐庸","text":"南山面离名独尊，大气凝结从乾坤。齐鲁诸山莫相并，肯下玄圃并昆崙。半空形势耸霄汉，众岫环绕同儿孙。高岩灵草孕奇叶，绝顶古树蟠深根。登临下望九州小，青烟几点浮朝昏。神仙隐处不可问，洞府霞彩蒸春温。天台迥隔几千里，避地疑有桃花村。弥高仰之在积累，黄君厚重名德存。祥凤满堂遇初度，瑶席正开罗酒樽。冈陵有诗旧所祝，仁者□寿称鲁论。"}