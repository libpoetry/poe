{"id":"799528","title":"六君子篇","dynasty":"清","author":"范当世","text":"结交少年场，结交何凄凉。乃知分吾友，晚得殊未央。吴公一推荐，飘忽来成行。甫也岸然挚，白也疏而长。相如还自喜，马迁若有亡。哀哀扬子云，鬓上千年霜。安知苦辛业，至今惨不光。座中后来者，拜倒韩侍郎。此人孟氏徒，配公在师旁。杜公忽然叹，丈人何必伤。若论在草莱，等耳谁能强。我曹挟势力，名与风尘扬。咿唔腾百口，折骨拉心肠。未若酱瓿上，犹能不受创。小子闻此语，笑翻手中觞。如公说人代，十夫九九伧。百岁甘零落，万年亦遁荒。荒落竟何味，嗜之如甘香。史公传货殖，大语真堂堂。夫子不遇赐，周流早绝粮。杨公一侯芭，何怪无腾骧。贵又不敌富，努力求奇方。九州万都会，处处鸣笙簧。美女苦不足，载妓行求倡。如此猛行乐，能无憾死丧。何为不自惜，促促如寒螀。二马杨杜韩，不语徒我望。而白顾谓我，小子无猖狂。夫子疾没世，没世即有常。努力著书去，何愁死不芳。"}