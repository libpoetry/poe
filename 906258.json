{"id":"906258","title":"再用王才元少师韵","dynasty":"宋","author":"李弥逊","text":"十年趁飞蓬，来作海边梦。曾无竹马迎，长办柳车送。长须乞米收，骥子学诗诵。自公弭节归，许我执鞭从。听诗鬼神泣，看剑星辰动。欢留文字饮，静憩苾刍供。辨疑每及争，攻短不惮痛。搜奇至旁求，探赜或奇中。谁知烟霞姿，肯与尘土共。长风起青冥，逸思搅空洞。岂无酒百船，可待角三弄。不劳行炙人，一见散花众。敢违江山招，宁受儿女风。可但东山佳，西池有仪凤。"}