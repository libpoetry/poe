{"id":"1126460","title":"吴仲庶殿院寄示与吕冲之马仲涂唱和诗六篇邀予次韵焉 其二 依韵游陈留禅寺后池","dynasty":"宋","author":"梅尧臣","text":"共逢香刹住，万景笔头堆。池水蛟龙尽，汀洲雁鹄来。远游情莫落，去国意徘徊。舟子休?鼓，王程不尔催。日下绣衣客，江南燕尾艎。迹虽同鹢退，心不假犀凉。旧国旌旄去，包原苑囿荒。临堤一怀古，柳上见微阳。出舟湖渺渺，月白绝纤氛。已见水如鉴，莫生波上云。独征何慕侣，冷酌不知醺。露下清吟久，同心本爱君。楚舸高帆未可开，满帆风暴作阴雷。圣文亹亹伤漂溺，世路纷纷自往来。浮磬犹闻传激越，沉妖不见锁渊回。连陂蛙黾鸣无数，安得周官为洒灰。"}