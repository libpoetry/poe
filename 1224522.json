{"id":"1224522","title":"集渊明句题李中甫员外稼亭","dynasty":"元","author":"黄溍","text":"东方有一士，客养千金躯。束带听鸣鸡，出则陪文舆。代耕本非望，暂与田园疏。田园日梦想，投冠旋旧墟。兴言在兹春，新畴复应畬。田父有好怀，过门更相呼。披草共来往，履历周故居。悠悠待秋稼，时还读我书。虽未量岁功，栖迟固多娱。此事真复乐，此语真不虚。饯送倾皇朝，归子念前涂。前涂当几许，直至东海隅。古时功名士，事事在中都。遥遥沮溺心，君情定何如。"}