{"id":"1247212","title":"候刘兰室不至","dynasty":"元末明初","author":"蓝仁","text":"送君上京师，怀君来武夷。黄花开口向我笑，不肯握手趋东篱。草堂正在蓝涧底，年年风雨花如此。架上残编落蠹鱼，尊中浊酒轧浮蚁。期君逾月君不来，日日鞍马驱尘埃。军符侯印生白发，石田茆屋荒苍苔。世上功名休便得，有子况能传父职。倘入庐山访社莲，为报陶潜久相忆。"}