{"id":"206405","title":"三门留题·何由通九曲","dynasty":"宋代","author":"魏野","text":"何由通九曲，始自凿三门。夏禹功如小，东溟位岂尊。鼋鼍当日窟，鸡犬此时村。涡恐和山漩，涛疑若石奔。势愁舂地轴，声想震开阍。寺庙中流耸，烟云两岸屯。楼台疑蜃吐，舟檝畏鲸吞。游客虽惊险，居僧不厌喧。如潮无振鹭，似峡欠啼猿。孤店经商少，雄司漕运繁。人家无钓具，鸟道有{上竹下亶}痕。丧胆寻遗迹，伤心吊溺魂。坼城唐记列，砥柱祖名存。况复诗书载，狂题愧雅言。"}