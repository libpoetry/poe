{"id":"101438","title":"念奴娇·砌红慵扫","dynasty":"宋代","author":"续雪谷","text":"砌红慵扫，问东风、应念西园寥落。帘卷垂杨莺啭巧，才见还因飞却。捻指光阴，关心节序，总在秋千索。翻翻双蝶，傍人争趁行乐。曾记步月归来，秦争弹偏，共倚阑干角。别後池亭谁斗草，多少芳游担阁。世事升沈，人生聚散，俯仰空如昨。余香犹在，绣帏清晓寒薄。"}