{"id":"1128084","title":"感事建除体二首","dynasty":"宋","author":"程公许","text":"建国维艺祖，受命同有虞。除苛五闰后，返朴邃古初。满盈持以道，德泽久不渝。平治二百年，中原忽榛芜。定乱得高皇，如日升昏衢。执中嗣堂播，奕叶垂范模。破碎今已残，敌人踵窥?。危哉武休破，汉沔几丘墟。成功赖诸将，三蜀仍覆盂。收藏问何时，官已迫征输。开仓储百谷，为我供军须。闭关且坚守，民力庶少苏。建大将旗鼓，遴选兹维艰。除授得其人，国势维泰山。满朝绶若若，熟谋须万全。平生想卫霍，摧枯无留难。定论真黩武，亦足激懦孱。执爵酹太宫，感慨清泪潸。破敌岂无策，百年祇长叹。危机屡反复，地险失故关。成败虽运数，人谋忌訑谩。收民心第一，根本无创残。开纳智与勇，及时护风寒。闭口勿多言，天道谅好还。"}