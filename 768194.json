{"id":"768194","title":"摸鱼儿 其四","dynasty":"清","author":"李符","text":"最无端、杉樯铁鹿，吴船催向南楚。征衫一领烦刀尺，剪破双鸾青羽。离思苦。何况是、阴阴柳巷潇潇雨。潮生别浦。正人控帘钩，红楼目送，莫挽片帆住。槎程杳，几见江花换树。量珠佳约偏阻。六萌车子何年驾，不见咒桃眉妩。还自误。悔负却、屏昏帐暝吹兰语。情伤甚处。绕钿朵春山，镜奁香水，草没浣衣路。"}