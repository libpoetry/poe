{"id":"666508","title":"梁园歌赠李川父","dynasty":"明","author":"薛蕙","text":"君不见梁王富侈甲天子，国东筑园三百里。复道崛崎象河汉，曲池潺湲写海水。诏书益赐膏腴地，羽猎常从千万骑。爵马珍奇外域来，宾客游谈四方至。本期千秋乐未改，奄忽繁华不相待。金舆玉辇已零落，雁渚凫洲竟安在。君不见异时邹阳趋阙下，出入雍容擅文雅。宁知谗人一开口，束缚翻为狱吏骂。又不见汉廷不重马相如，谢病因上梁王书。浮沉颇与诸生伍，枉却当年赋子虚。梁园一旦生秋草，二公坎壈何足道。人间万事皆虚无，讵用区区恶怀抱。大梁李侯才绝妙，司马邹生尔同调。江海遥分刺史符，文章不待承明诏。相逢问讯今如何，命也岂免常蹉跎。南归又复不得意，赠子聊作梁园歌。"}