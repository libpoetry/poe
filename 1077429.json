{"id":"1077429","title":"望龟峰","dynasty":"宋","author":"李纲","text":"饶阳景物犹武夷，岩石崛起多瑰奇。此峰厥状更诡异，举首曳尾如灵龟。穹隆曝甲正霜晓，蹒跚引气当晴晖。故知造化巧凝结，欲问所以良难推。我疑龙伯钓溟渤，六鳌连引背负归。中途遗一尚赑屃，直欲赴海冠峨巍。又疑清江使河伯，波涛相失留于斯。化为巨石峙千古，虽欲钻灼无由施。茫茫神怪不可诘，但使风景增清辉。我来闽岭厌山水，见此还复伸双眉。颇嗟行役不果到，侧身西望生长悲。"}