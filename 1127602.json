{"id":"1127602","title":"和王弱翁七首","dynasty":"宋","author":"彭龟年","text":"不作画梁燕，定非幽谷莺。此心无著物，万事莫留名。猫头争立玉，黄雀剩披绵。橘子生犹绿，江南十月天。漏恩馀草木，苛敛察箕头。犹有形骸碍，谁为根本忧。浓淡云山色，抑扬风水声。体中有佳处，不是喜双清。晓日开屏障，篮舆行画图。融融万物表，此处是规模。霜螯百镒重，人世一身多。我意已凄惨，如君风味何。地熟桑麻易，村深气象醇。此行真不恶，今日似阳春。"}