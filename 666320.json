{"id":"666320","title":"燕歌行","dynasty":"明","author":"薛蕙","text":"汉初匈奴雄北边，边城蹂践何萧然。岁岁金缯输罽帐，年年烽火照甘泉。武皇愤怒按剑起，诏遣将军击骄子。陇西壮士出玉门，幽冀精兵度辽水。辽水风涛骇阵云，燕山雨雪杂兵氛。河南昔日驻代马，塞北今朝屯汉军。军中严鼓催军发，阵前突骑争驰突。饮马悬愁瀚海乾，弯弓已射旄头没。喧喧将士剧风雷，惴惴匈奴若死灰。单于夜半冒围去，校尉平明逐敌回。收兵反旆休沙漠，三军歌舞从军乐。腰下金刀尚血流，帐外旃裘俱面缚。捷书骆驿入咸阳，凯乐铿鍧朝未央。肘后何须列侯印，殿前愿奉万年觞。"}