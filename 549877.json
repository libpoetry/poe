{"id":"549877","title":"寄怀李懋明兼呈王止敬","dynasty":"明","author":"刘宗周","text":"去年李公初罢官，今年复起行省垣。横金作翰何桓桓，淮阳不薄都尉权。出入中外羡才难，胡公不投磻溪竿。自言臣故从长安，奉职无状乌台端。城狐社鼠恣般般，一日怏怏归挂冠。青螺白鹭秋漫漫，心怀报国犹辛酸。东西南北敢辞艰，会逢王公解浙鞍。颇言世路多巑岏，时乎感慨心愈閒。相与怡然乐考槃，君恩浩浩天地宽。"}