{"id":"1121976","title":"建炎丞相成国吕忠穆公退老堂","dynasty":"宋","author":"范寅宾","text":"忽辞端委侍岩廊，归卧菟裘退老堂。远避势家萧相国，旁连永巷郭汾阳。江如渭水烟波碧，山似灵岩草木香。公向此閒留杖屦，宁知身在赤城傍。不令甲第起康庄，却向郊园草作堂。庐阜规模临嵽嵲，霅溪颜色俯沧浪。参旂井钺聊遮户，赤舄貂冠且挂墙。几净窗明无俗事，愿公时草乞言章。"}