{"id":"842850","title":"雪中过石遗招同尧生昀谷登陶然亭","dynasty":"清末民国初","author":"陈宝琛","text":"卅年不见江亭雪，老顾犯寒迹前辙。城南冷人得两三，联句僧窗慰孤孑。西山入云怪相避，乾苇戴花愁压折。微阳欲吐阴旋凝，薄饮频消气不热。岿然劫后竟我待，惭愧鬓华照飘瞥。此人此景能几逢？影事陈陈更休说。忧时阅道吟立就，乞外诚斋行复别。却因难弟忆兀方，白战故山久弦绝。"}