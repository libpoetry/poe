{"id":"734802","title":"从万杉寺循麓迤逦而东过开先寺始见瀑布注为龙潭入山第一大观也","dynasty":"清","author":"叶燮","text":"崖倾松风奔，石黝苔花湿。迎我一片云，瞻前已后失。珠宫束丛峦，交倚竞铩植。万株千尺松，阳乌畏其逼。阴森雨忽飞，出林仍杲日。震霆云木间，举首惊电疾。闪烁九日落，界空无阶级。疑投玉女壶，将无天汉溢。噌吰万石钟，笙竽声并一。一一旋湿云，大珠小珠逸。忽折堕阴崖，澎湃漱巨厔。蛟龙鬼神来，视听爪发栗。何来乡里儿，大书石上刻。陈陈污岩窦，山林遭辱墨。愧无酬名山，惟有长太息。"}