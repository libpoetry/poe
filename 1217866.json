{"id":"1217866","title":"次韵客中荅友人","dynasty":"元","author":"陈镒","text":"我生牢落寡时偶，半世江湖厌奔走。霜风吹破黑貂裘，画虎不成羞类狗。羡君意气隘八区，自说功名分中有。往时曾学屠龙技，向去当施缚麟手。萍蓬偶尔屡相逢，黄金醉辇如渑酒。去年共访西湖梅，今年又赋平山柳。侈然惠我云锦章，五采缤纷落晴牖。自惭衰老百不如，深荷交情日亲厚。难将鱼目报夜光，但惜黄钟调瓦缶。倚歌慷慨不自羁，酒酣拔剑蛟龙吼。"}