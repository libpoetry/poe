{"id":"800009","title":"长椿寺病马行","dynasty":"清","author":"钱芳标","text":"招提二马一马病，腕折蹄长气犹劲。伏枥虽虚千里心，脱鞿翻适长林性。人言此马初买时，射堂陈孔蹀躞驰。双瞳夹镜耳批竹，青丝为络黄金羁。孟门坂峻羊肠滑，骏足豗隤一朝蹶。昔夸金埒云满身，今同洮水冰伤骨。负盐驾鼓力不任，豢养却依支道林。天晴放饮井泉白，春晚卧嘶园草深。君不见长安城中千万骑，飞尘蹴天光照地。长鞭短策无不施，齿老旋随敝帷弃。又不见将军铁驷来渥洼，东行沧海西流沙。苜蓿虽衔不遑食，功成鹊印归虎牙。何如此马辞骖服，纵病还同塞翁福。身闲早得华山归，害去讵劳襄野牧。乃知不材造物怜，豫章见斫樗散全。无用之用世罕识，达哉庄叟何其贤！"}