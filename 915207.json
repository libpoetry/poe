{"id":"915207","title":"岁暮归自城中一病垂死病起遣闷四首 其三","dynasty":"宋","author":"杨万里","text":"食罢游东园，慨然伤我怀。昨日卧病时，自谓不复来。入门大风起，万松声顿哀。病骨念不堪，欲行重徘徊。裴徊南斋前，小倦坐苔阶。斋前花不多，亦有两古梅。似知我至此，顷刻忽尽开。多情梅间竹，偃风特奇哉。不知喜风舞，为复怯风回。万象皆迎春，我独老病催。明日能来否，且归拨炉灰。"}