{"id":"264204","title":"香雪海歌·黄山云海真奇绝","dynasty":"清代","author":"文静玉","text":"黄山云海真奇绝，极目波涛任明灭。参横月落翠羽啼，还向湖阴踏香雪。是香是雪留春痕，非香非雪招春魂。六浮阁外万横玉，暝烟疑入罗浮村。斜阳海气澄，微风海波动。珊瑚冷挂月轮寒，玉蕊冰花一齐冻。香耶雪耶两不知，蛟背湘妃寒入梦。忘机最好伴閒鸥，鹤渚芦田几度游。一棹渔庄倚秋雪，愿从花海泛扁舟。"}