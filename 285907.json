{"id":"285907","title":"疏影·盘心侵碧","dynasty":"清代","author":"李慈铭","text":"盘心侵碧，又纤枝散遍，绛英珠缬。可是双成，香唾吹来，犹带露华消息。银瓶怕损轻盈影，且伴到、琉璃屏格。待倩痕、一试凌波，照见玉容明灭。还似年时旧梦，正妆成倚镜，相对愁绝。钿朵风前，略整钗梁，却恐珊瑚敲折。回头已逐东流去，只检取、琼奁花叶。误认将、一幅留仙，绣满折枝裙褶。"}