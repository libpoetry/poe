{"id":"888459","title":"游石仙分韵得观字","dynasty":"宋","author":"吴汝一","text":"闲拢两袖秋，步入冲寂观。古树老云中，仙居毁岩半。是时零雨高，叶脱凄风乱。怪禽走何忙，涩水流不漫。那知张郎仙，谲幻敢悬断。雷书贮红崖，愚下浪传赞。符碑傥长灵，鬼物岂歌唤。尚云剑埋山，安得急推断。冷翁亦张徒，精气不知散。死坐豫樟空，凿窍竞窥看。何不葬山原，不然弃江沜。乌鸢与蝼蚁，岂食吾一贯。独流天地间，万古亘光灿。神仙固渺茫，此事良可惋。忍哉偷儿狂，更捣泥腹烂。我来拟少休，亭压不敢玩。黄冠四三人，拙野只欲窜。延坐无好言，令我住凉馆。饭馀且纵观，逸兴薄霄汉。琴鸣著高弹，弈胜出奇算。啸咏壶隐楼，抚事发长叹。大书同人名，聊欲记游玩。阴霾淰轻寒，日色倏昏晏。倩人买村醪，煮芋叠肴桉。清坐二更深，一睡各鼻鼾。晓来登岩头，棘路解羁绊。划开天盖宽，远景过飞翰。幽丛摘新查，窥险身发汗。居然束归装，重下西岩畔。我思古之人，岂只局穷闬。观海登泰山，深高世间冠。斯岩虽荒榛，乐事实昭焕。人心本然同，今古未容判。终当驾云风，高蹈无畔岸。作诗示儿童，兹游吾岂但。"}