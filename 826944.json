{"id":"826944","title":"水调歌头·寿邵伯絅七十","dynasty":"清末近现代初","author":"金兆蕃","text":"别后复相见，今又十年余。枫林残梦渐远，坐觉雁来疏。足下今年七十，想复勤加颐养，意兴近何如。葵麦旧游地，屐齿到还无。古城隈，御沟侧，忆精庐。遥飞一盏相贺，倘为我轩渠。消得平生湖海，尽有名山岁月，料理等身书。小山继珠玉，此段足清娱。"}