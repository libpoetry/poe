{"id":"1122002","title":"悼六兄宗鲁","dynasty":"宋","author":"郑刚中","text":"王粲全身不偶然，意公所享尚绵绵。谁知庆吊在反掌，到底死生难问天。万顷良田空沃壤，九原幽恨独新阡。阶庭富有诸郎外，所喜东床两婿贤。去岁担簦入上都，公能别我意踟蹰。微疴未觉鸰原急，永诀那知雁序孤。奠拜昔犹棺在殡，送车今又客登途。为公回首生清恨，空有池边宅一区。"}