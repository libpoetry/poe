{"id":"432955","title":"田家词（七首）","dynasty":"近现代","author":"洪存恕","text":"田夫田妇尽为佣，以藿充肠粳固丰。、忆得往年秋获半，犹忧谷贱大伤农。二麦齐收不到家，催耕连日吏来哗。娇喉难转分秧曲，伛偻田中菜色娃。栉风沐雨田间走，一任尘封妆镜久。昼饮一瓢如水粥，却嫌照见飞蓬首。力耕谁惜女儿娇，劳苦终朝况腹枵。艳色丰肌消损尽，楚宫何事学纤腰。三时辛苦毕田功，升斗私储法不容。忙里给粮闲里断，大家吃菜过残冬。朝炊妇煮菜盈筐，逾午厨中少见粮。迟饮薄饘难化乳，儿啼索食到昏黄。量劳给食一无私，缓赴田工吏挞之。翁媪怎堪菜园肚，未遭羊踏矢频遗。"}