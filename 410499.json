{"id":"410499","title":"杂感八首选四 其四","dynasty":"近现代","author":"金天羽","text":"海阔天辽辽，欧亚文明交。花叶相当对，雅颂笙管调。昨者成吉斯，首赴拿翁招。今兹华盛顿，前来访帝尧。我疑哥伦布，前身骞与超。梭柏逢孔孟，班荆相谐嘲。卢梭毒世人，不崇黄馀姚。峨峨伊符塔，祥云捧高标。喤喤自由钟，沧溟震寒涛。风日太平洋，欧亚文明交。我执惜不化，魔难生群妖。微妙而圆通，斯人其寂寥。"}