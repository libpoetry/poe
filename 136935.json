{"id":"136935","title":"赠陶琴师·一雨濯旱秋滴滴","dynasty":"宋代","author":"白玉蟾","text":"一雨濯旱秋滴滴，西风吹破苍苔色。松坛月冷夜三更，乌鹊无声露华白。鳌宫饮散酒杯空，万籁萧骚天变黑。惠然为我鼓长琴，声里胡笳十八拍。凄凄呜呜寒蝉鸣，黯然古涧泉琤琤。挑拢撚抹缓复急，远听近听如猿声。我生飘泊何云萍，故国关山万里程。君将三叠入吾耳，调中话出吾平生。曲罢空歌笙鹤，直欲腾身归碧落。"}