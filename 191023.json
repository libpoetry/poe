{"id":"191023","title":"谢王司户惠纸被","dynasty":"宋代","author":"李新","text":"雾中楮皮厚一尺，岷溪秋浪如蓝碧。山僧夜抄山鬼愁，白雪千番沍墙壁。裁成素被劣缯绮，故人聊助苏门癖。经年鼾鼻吼蜗室，睡魔已作膏肓疾。萧萧散发卧南窗，腹稿未成空费日。小儿恶寐惊踏裂，村妻手线自缝密。幸无寒泪泣牛衣，却有春温借光逸。的知非布谁讥诈，水汰补归安足讶。合欢若绣双鸳鸯，出门便有连城价。世外浮华虽自许，锦烂珠光变为土。落日南柯一梦回，断云流水无寻处。"}