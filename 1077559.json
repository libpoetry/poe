{"id":"1077559","title":"题伯时明皇蜀道图","dynasty":"宋","author":"李纲","text":"君不见开元天宝同一主，治乱相翻如手举。掔盈欲恶虽一人，变易安危原近辅。姚宋已死九龄黜，谁使杨钊继林甫。宫中太真专宠私，塞外番酋成跋扈。祸胎养就不自知，漫向华清遗匕箸。渔阳突骑破潼关，百二山河震金鼓。翠华杳杳幸西南，赤县纷纷集夷虏。伤心坡下失红颜，堕泪铃中闻夜雨。山青江碧蜀道难，栈阁连空㒟相拄。旌旗惨淡云物愁，林木阴森猿鸟侣。戎装宫女亦善骑，皓齿明眸犹笑语。老髯奚官驱蹇驴，负橐赍粮岂供御。九重徼卫复谁勤，万里艰危真自取。至尊狼狈尚如此，叹息苍生困豺虎。千秋万岁不胜悲，玉辇金舆尽黄土。空令画手思入神，一写丹青戒今古。"}