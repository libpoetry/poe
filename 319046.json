{"id":"319046","title":"木兰花慢·又他乡聚首","dynasty":"现代","author":"顾随","text":"又他乡聚首，试携手，赋同行。且享用今宵，班荆道故，莫话离肠。相将。海滩坐久，但时闻、草木散幽香。更喜沙平浪软，山村灯火昏黄。斜阳。西下海茫茫。何处是吾乡。算射虎山前，放牛林下，一样收场。文章。有如爝火，只人生、到此慢凄凉。君看孤星一个，尚摇万丈光芒。"}