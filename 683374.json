{"id":"683374","title":"闻补楚宪之命四首","dynasty":"明","author":"王世贞","text":"天入衡门近，朝将盭绶新。五投归亩疏，两作起家人。白雪元推郢，桃花不避秦。宦情吾岂薄，野性恐难驯。晋楚吾何择，山公意不轻。虎须惊往路，鸡肋叹浮名。病入园林癖，衰钟儿女情。家乡事事好，物态一堪评。当年成小草，此日动菰芦。颠倒寻章服，次且散酒徒。废家方悔侠，移谷旧甘愚。一出一回老，还堪览镜无。儿辈粗能立，君恩转似浓。春光催骀荡，吾意独龙钟。味入中年减，名怜末路容。武昌鱼价贱，罢钓一相从。"}