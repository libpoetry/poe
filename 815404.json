{"id":"815404","title":"台城路三首","dynasty":"清","author":"项鸿祚","text":"采香吟老蘋洲绿，疏花细垂凉穗。荇蔓分肥，芦根比瘦，添了横塘秋意。铅华倦洗，怎未到飘零，自怜憔悴。小立蜻蜓，冷烟红飐夕阳碎。明明翠绡聚泪，短篷凝望处，离恨难寄。怨碧江蓠，愁黄浦柳，一样飞蓬身世。沙头岸尾，蘸几笔燕支，水村图里。倒影鸥波，欲扶扶不起。暝烟寒飐秋星碧，低低傍帘穿户。露洗还明，风吹不灭，团扇轻教黏住。迷藏院宇，正蟾月窥人，又无寻处。画烛银屏，坠欢空有碎蛩诉。清宵漏长梦阻，悄惊梧叶下，凉影飞度。瘦竹虚廊，枯兰断甃，曾照离魂归去。相思更苦，任尘黯书灯，练囊谁贮。解认前生，草根栖暗雨。冷吟渐入梅花梦，悽悽雁声催晓。湿重帆迟，波凝岸寂，碎泻银河多少。天涯缥缈，正沙尾风回，柁牙云绕。剩得琼箫，艳词难付小红了。长桥旧游在否？两三株断柳，曾倚孤棹。病枕支愁，征衣浣泪，谁信如今怀抱。江湖岁杪，羡画里闲身，一蓑归早。隐约遥山，睡眉休更扫。"}