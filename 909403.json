{"id":"909403","title":"己酉夏咏月岩","dynasty":"宋","author":"李曾伯","text":"老蟾窃灵药，堕魄下尘寰。迹误采石江，名虚巫峡山。长风送之来，寄影千丈岩。列壁当层云，虚白生光寒。婆娑仙桂影，中著孤根蟠。宛宛学扇初，盈盈一钩弯。如出沧海头，半揭烟霄端。风雨不改度，晦朔从循环。山灵夺天目，作此奇哉观。阅尽来去人，了不苍其颜。所欠断鳌始，一阙难磨镵。凭谁驾长梯，取置怀袖间。为施玉斧工，修作宝鉴团。岂无女娲之手吕翁指，运此神造应非难。何如存我真面目，妩媚一笑只作青山看。"}