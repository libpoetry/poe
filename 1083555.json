{"id":"1083555","title":"示侄","dynasty":"宋","author":"范浚","text":"华颠老学似秉烛，及壮贵在勤书诗。男儿不解事文笔，何异妇女留须眉。予生早已度弱冠，畋渔籍素常嗟迟。尔今年才十八九，著力钻砺诚当时。胡为讲道率粗灭，浪自闲散多盘嬉。或时使酒昧检束，怒骂臧获惊纷披。我旁闻尔作气势，怜尔放骜如痴儿。人生禀受性不恶，鞚驭要使知高低。常时见尔亦逊顺，顿以狂药生尤违。便当惩艾悼往失，痛戒濡首疏尊卮。专心蓄力玩经笥，调护气术循绳规。吾言一日可三复，勿谓浪语无资裨。"}