{"id":"605850","title":"韩烈妇","dynasty":"明","author":"卢龙云","text":"天地有正气，浩然不可折。人生天地间，赖此完其节。彼美兰房质，秉心何壮烈。结发事夫君，百岁愿同穴。中道忽乖离，黄鹄伤孤飞。未明偕老志，何以守空帷。作嫔儒家日，操行有前规。真金试烈火，就义死如归。解化类仙举，气节凌区宇。生死安足云，身后名千古。世岂乏男儿，草木同衰腐。徒自愧须眉，贞魄宁为伍。"}