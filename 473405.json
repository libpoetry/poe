{"id":"473405","title":"昔者行赠别姜祭酒先生（以下《青雀集》，隆庆丁卯、戊辰）","dynasty":"明","author":"王稚登","text":"昔者薄游燕王都，燕人买骏皆买图。汝南袁公善相骨，称我一匹桃花驹。是时先帝论封禅，焚香日坐蓬莱殿。二三元老书不停，记室竖儒供笔砚。袁公手内金花笺，口召王生生不前。安知徐福三山事，但忆苏秦二顷田。我欲东归劝我留，满床诗草尽见投。见时醉操银不律，雌黄灿熳珊瑚钩。以兹感激国士知，新旧存亡不可移。季札匣中镆铘剑，脱挂徐君坟树枝。浮云世态那堪说，众人闻之皆不悦。谢傅西州春草深，羊昙涕泪空成雪。赠刀人，结袜子。可怜贫时交，一生与一死。召公已死周公嗔，道傍之言未必真。冯驩不去反见忌，天下尽讳为门人。宗伯中丞本爱才，乍闻此语亦徘徊。惟君知我有心者，肝肠倾倒无所猜。校书旧物许荐我，君纵殷勤我不□。《子虚》欲奏虽未成，知己难忘杨意情。长安国门同日出，我归金阊君石城。璧水曾经黄屋坐，祭酒胡床尚虚左。苜蓿先生三数公，桃李门人千百个。纷纷入赀同舍生，春秋俱服左丘明。君行未可轻此辈，万一中间有马卿。"}