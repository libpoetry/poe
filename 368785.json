{"id":"368785","title":"木兰花慢·两峰插云","dynasty":"清代","author":"杨玉衔","text":"四围苍翠合，锦屏敞，列层岑。忽马耳高骞，撑天尺咫，拔地千寻。晴阴。一开一阖，锁连环、中有暮朝云。往返诸仙玉驭，不劳风伯清尘。妆临。镜俯湖明。鬟竞绿，黛争青。听高壑松涛，牙连海上，相向鸣琴。飞楹。行春桥侧，峙碑亭、南北路平分。游客叠携阮屐，清宵分听缑笙。"}