{"id":"695599","title":"观察任养弘奉使入贺依韵二首","dynasty":"明","author":"林熙春","text":"春满瀛州曙色寒，辕门鼓角漏声残。孤凫仙履黄金殿，四牡皇华白玉鞍。一自勤劳还未赏，总为社稷更加餐。料君不浅华封意，别后知音孰与弹。寿域繇来启八荒，霜台雨露瘴岚乡。龙飞北极神仙箓，虎拜南山锦绣裳。壮志每怀千载策，寸心长系万年觞。大官晏罢徵名佐，劳苦天涯鬓未苍。"}