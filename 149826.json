{"id":"149826","title":"齐天乐·东南半壁乾坤窄","dynasty":"宋代","author":"赵必象","text":"东南半壁乾坤窄，渺人物、消磨尽。官爵网罗，功名钓饵，眼底纷纷蛙井。暮更朝令。捍格了多少，英雄豪俊。身事悠悠，儒冠误矣文章病。休休蕉鹿梦省。早牛衣无恙，鸥盟未冷。相越平吴，终成底用，不似五湖舟稳。浩歌狂饮。休说我命通，待他心肯。浮世南柯，梦邯郸一枕。"}