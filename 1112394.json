{"id":"1112394","title":"挽梦锡机宜寺簿","dynasty":"宋","author":"张元干","text":"零落梁溪客，何堪郑子悲。闭门专学易，拥鼻爱哦诗。臭味方投合，行藏罕遇知。他年乡饮酒，扬觯相威仪。太府坚辞掾，平阳顷著功。清贫名教乐，静退昔贤风。俛首稠人里，甘心正论中。胡然成鬼录，骨相本三公。问疾方旬浃，殊惊不起传。所钦期异日，何意遽终天。图籍嗟空富，生涯众漫怜。保家宜有后，一角傥称贤。"}