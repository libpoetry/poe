{"id":"1067988","title":"观吕居仁诗","dynasty":"宋","author":"李彭","text":"西风鏖暑功夫深，老火由来欺稚金。蛮花缺月午梦短，伐翳正尔开遥岑。忽看僧珍五字句，妙想寔与神明聚。清如明月东涧泉，壮如玄豹南山雾。抑扬顿挫百态随，鸷鸟欲举风迫之。莫言持此黄初诗，直恐竟亦不能奇。老怀凛凛受霜气，想见此郎冰雪姿。鄙夫好诗如好色，嫣然一笑可倾国。击节歌之侑欢伯，杯中安得着此客。此客不肯绁尘羁，况复世网如蛛丝。秋空横河雕鹗上，不许蜂蝶同所归。汉家太尉死宗社，大鸟泣坟天所借。谢傅未吐活国谋，赍恨怀奇赴泉下。僧珍向来期此人，颓波砥柱妙入神。要当叠些湘水滨，唤起犹足张吾军。"}