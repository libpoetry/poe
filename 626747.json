{"id":"626747","title":"赠石草上人","dynasty":"明","author":"岑徵","text":"十三学剑耻专诸，十六挥毫赋子虚。床前红粉床头酒，厩里骅骝邺架书。悲风动地倾巢垒，旧国无家归燕子。慷慨悲歌痛陆沉，重胝累茧徒为尔。男儿无命不封侯，谁料衣冠变楚囚。终离徽纆辞尘土，长恋龛灯作比丘。同病相怜三十载，频年多难形骸在。与君文酒共谈心，屑屑绪言殊未改。我欲亲君且避人，时向招提寄此身。绳床促膝常相对，同话三山海上尘。"}