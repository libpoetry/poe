{"id":"163375","title":"平舟·沧海兮渺瀰","dynasty":"宋代","author":"程公许","text":"沧海兮渺瀰，杳莫见兮津涯。愕风涛兮项洞，问灵皇兮何之。天苍苍兮天色，水混混相接。何人世间心兮过险，陡平陆兮震慑。维水流兮不盈，纵涉险兮心亨。亦可载兮可溺，毋以弱兮意轻。兀漏舟兮彭湃，矧维楫兮不戒。羌左重兮右轻，曾何导兮弗败。引余袂兮褰余裳，整余柂兮屹余墙。舟中人兮乃心一，险可济兮患可防。乘流兮上下，如平武兮康庄。思古人兮莫我遌，志尊尧兮慨以慷。"}