{"id":"494183","title":"和杨少默九日怀菊之作用九章韵而约之","dynasty":"明","author":"湛若水","text":"采采篱内花，少间复耻独。采之欲何为，幽香难入俗。吾衰虑芳歇，岁晏日不足。薄言采群芳，天地归一掬。霜高草木黄，孤秀媚空谷。自非金刚姿，孰致后凋曲。圣人贵松柏，卫风咏菉竹。爱此柴桑操，纳尔于大麓。登高发雅颂，被之三尺木。手弄无弦君，眦决飞鸿目。谁能继此曲，此曲情何极。顾谓二三子，菁莪歌乐育。一育草木蕃，永言自求福。我福在百顺，神不疾而速。四时自运行，天道尚往复。怀人倘不遐，吾以献芹曝。"}