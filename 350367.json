{"id":"350367","title":"高阳台·篷窗客话，有感小长芦钓师咏吴江叶元礼事，用绛趺山馆韵","dynasty":"清代","author":"程颂万","text":"腻粉吹香，红阑隔水，柳阴人系双桡。那不销魂，秋来瘦损潘腰。障娇团扇相思字，小银钩、浅画低描。亸珠翘。廿四桥头，月冷琼箫。荷花生日相逢地，怪冷吟诗涩，曾乞花饶。泪泻银河，三生恨碧迢迢。人天剩有青衫泣，病鸳彩翼先凋。到今朝。憔悴西风，刻骨香桃。"}