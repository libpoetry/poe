{"id":"569217","title":"赠王行父行父稚钦先生犹子也而师事吴明卿为文","dynasty":"明","author":"王世贞","text":"王郎买舟千里来相诣，开卷珠玑光照地。不见竹林狂客阮嗣宗，得见阿咸差足慰。武昌以东建词坛，吴叟首歃汝捧盘。齐安赤壁一时快，郢里白雪千秋寒。三闾沈湘九辨作，古人未解今人乐。病向维摩乞赠言，不二门中无此药。"}