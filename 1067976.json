{"id":"1067976","title":"北窗睡起有怀吴世南","dynasty":"宋","author":"李彭","text":"曩时谢仁祖，萧散北牗下。捍拨响鹍弦，天际颇閒暇。渊明曲肱卧，馀事眼不挂。便欲俯羲皇，凉飙助矜诧。纵观两郎传，明如丹青画。独于避俗翁，英姿犹可借。此翁多新诗，天成妙风雅。不从人间来，句法殆神化。伊予绿发时，奋舌谈王霸。中岁懒问津，锐意学耕稼。一往二十年，了不畏嘲骂。性初嗜清醥，病见杯勺怕。径作云窗眠，端回俗流驾。缅怀吴朝歌，南州满声价。虎脊天厩姿，未覆香罗帕。顾我乃神交，素书每盈把。何时逐飞盖，西园乐清夜。微吟望天末，虚怀聊空写。"}