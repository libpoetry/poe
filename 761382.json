{"id":"761382","title":"台城路  易州寄高寄泉","dynasty":"清","author":"蒋春霖","text":"两年心上西窗雨，阑干背灯敲遍。月拥惊沙，星寒大野，马足关河同贱。羁愁数点。问春去秋来，几多鸿雁。忘却华颠，昔时颜色梦中见。青衫铅泪似洗，断笳明月里、凉夜吹怨。古石欹台，悲风咽筑，酒罢哀歌难遣。飞花乱捲。对万树垂杨，故人青眼。雾隐孤城，夕阳山外远。"}