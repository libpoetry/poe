{"id":"1125426","title":"次韵朱李二君见寄二首","dynasty":"宋","author":"秦观","text":"东阡北陌坐淹时，偶为高风振羽仪。十丈莲花开处远，三年楮叶刻成迟。鬓毛但速安仁老，钱粟难输曼倩饥。尚赖故人遥省忆，发挥春色有新诗。万古流空一鸟沉，衣冠常苦事违心。七行俱下知君旧，四者难并笑我今。梅已偷春成国色，云犹凭腊造天阴。美人绿绮烦遥赠，莫致南金增永吟。"}