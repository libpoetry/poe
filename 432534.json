{"id":"432534","title":"春江花月词十首","dynasty":"近现代","author":"连横","text":"春江风景最清华，春草如烟漾碧纱。绝好月明春似海，洋场十里去看花。沪城东北月如银，万朵仙花见未真。谁是嫣红谁奼紫，此中管领十分春。十里楼台映绿波，画帘箫管隔银河。不知春色谁家好，花里遥闻子夜歌。队队红妆陌上游，香车宝马去悠悠。归来恰见袁台月，祗照欢娱不照愁。香泽微闻到翠钿，酒酣歌沸劈吟笺。电灯长照琼台宴，花国真成不夜天。锦帐香灯衬泽霞，绣裙飞蝶髻盘鸦。桃根桃叶环侬笑，绝胜秦淮姊妹花。射雉如皋几少年，扬州骑鹤梦如仙。春申浦上争风月，赢得群花笑拍肩。一朵仙云照眼辉，两行红粉竞芳菲。明朝载酒张园去，痛饮狂歌待月归。杨柳楼台隐暮烟，相思何处月长圆。花开花落春多少，笑问楞严十种仙。三千珠履久成尘，三月桃花照水滨。相约踏青黄浦去，裙钗犹自拜春申。"}