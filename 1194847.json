{"id":"1194847","title":"樵人十咏 樵溪","dynasty":"唐","author":"陆龟蒙","text":"山高溪且深，苍苍但群木。抽条欲千尺，众亦疑朴?。一朝蒙剪伐，万古辞林麓。若遇燎玄穹，微烟出云族。草木黄落时，比邻见相喜。门当清涧尽，屋在寒云里。山棚日才下，野灶烟初起。所谓顺天民，唐尧亦如此。自小即胼胝，至今凋鬓发。所图山褐厚，所爱山炉热。不知冠盖好，但信烟霞活。富贵如疾颠，吾从老岩穴。生自苍崖边，能谙白云养。才穿远林去，已在孤峰上。薪和野花束，步带山词唱。日暮不归来，柴扉有人望。石脉青霭间，行行自幽绝。方愁山缭绕，更值云遮截。争推好林浪，共约归时节。不似名利途，相期覆车辙。淬砺秋水清，携持远山曙。丁丁在前涧，杳杳无寻处。巢倾鸟犹在，树尽猿方去。授钺者何人，吾今易其虑。轻无斗储价，重则筋力绝。欲下半岩时，忧襟两如结。风高势还却，雪厚疑中折。负荷诚独难，移之赠来哲。朝随早潮去，暮带残阳返。向背得清飙，相追无近远。采山一何迟，服道常苦蹇。仙术信能为，年华未将晚。积雪报松坞，蠹根然草堂。深炉与远烧，此夜仍交光。或似坐奇兽，或如焚异香。堪嗟宦游子，冻死道路傍。纵调为野吟，徐徐下云磴。因知负樵乐，不减援琴兴。出林方自转，隔水犹相应。但取天壤情，何求郢人称。"}