{"id":"1109455","title":"和真州太守营屋新成之韵三首","dynasty":"宋","author":"刘宰","text":"长淮清晏久无虞，官舍人烟已复初。共喜舆图方日辟，讵应卒伍尚星居。四营分创因遗址，百堵周围列聚庐。武备既严军气壮，岂专捍禦奠州闾。东南列将谨防虞，尚记熙宁变法初。一自胡雏饮江水，遂令卒伍杂民居。炊烟不断云横垒，清夜无哗月满庐。妙用独推贤太守，征徭元不到乡闾。经始南风咏有虞，落成候筦报秋初。连甍尽撤编茅旧，万灶重新列屋居。千里只今成保障，一廛谁复等蘧庐。何人袖出如椽笔，为写丰功揭里闾。"}