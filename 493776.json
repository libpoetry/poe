{"id":"493776","title":"题唐秀林卷","dynasty":"明","author":"庞嵩","text":"生生自天性，山木昔尝美。胡乃交斧斤，继之群牧驶。幸兹日夜息，萌蘖见端倪。栽培滋息之，参天立可拟。吾心有良知，吾性即天理。生生固不息，养之惟在己。息息常存存，圣贤域可抵。唐君自树名，汝滋乃其字。自养还自滋，进进今未已。虽未登栋梁，亦可远棘枳。夏日苦炎蒸，凉阴足憩止。隆冬畏冱寒，岂随众芳萎。愿言永培根，浚源沃清泚。硕果种且蕃，千百传孙子。于以长秀林，仰之亦兴起。"}