{"id":"984285","title":"赠吴氏甥二首 其二","dynasty":"宋","author":"袁燮","text":"农夫力耕耘，岁功必倍收。吾儒用心苦，学业亦有秋。圣贤有遗训，好古敏以求。韦编至三绝，发愤穷深幽。寝食俱相忘，此志何时休。矧今后生辈，未脱童丱俦。刻苦犹不足，讵可思悠悠。而母早孀居，其穷未易瘳。殷勤抚二子，不暇为身谋。杂然万马群，望尔为骅骝。翕如众乐奏，望尔为天球。勿云年尚幼，岁月如川流。及今不加鞭，壮大徒包羞。轻璧惜寸阴，前哲勤进修。勉尔务谨重，戒尔无轻浮。人百己千之，庶解而母忧。"}