{"id":"588591","title":"梦中见落梅作","dynasty":"明","author":"黄佐","text":"汉宫词赋须黄金，长门久忆孤凤吟。美人半面倚修竹，含愁听我绿绮琴。琴心遥遥极寥廓，开轩忽见梅花落。谁能娇额更涂黄，澹扫蛾眉益倾国。低回飘泊悄无言，翠袖慰藉香犹温。长空不逐鸟飞没，交影自对参横昏。千林万壑尽琼玖，袅袅南枝拂南斗。飙车万里催冰轮，綮戟横斜满窗牖。江南处处覆白蘋，雪片入帘妆锦茵。垂杨抽丝织烟缕，网住白日成青春。青春白日天长好，人比梅花却难老。阿娇金屋亦何为，可惜轻尘栖弱草。"}