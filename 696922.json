{"id":"696922","title":"持诵维摩诘品作妙伽它赞四首","dynasty":"明","author":"皇甫濂","text":"敷涂尽种种，诸法亦何常。菩提植净本，蕴此妙观方。旋轮众冥息，普我无量光。求彼意识界，一与颂灯王。意彼空中真，毕竟空是疾。爱想岂慧摄，权解乃善律。应观诸法身，生灭孰虚实。愿奉饶益情，不得起厌逸。驰电非久炬，瞥火现青华。五通成达仙，道品登三车。庵罗列宝树，恒河泛金沙。怖碍允都捐，是证生者涯。染著悉尘根，新故相因续。情波无端极，苾刍伤自促。但弘法苑慈，藉佛摄神足。一济解脱津，永宴净茵蓐。"}