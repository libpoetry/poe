{"id":"205805","title":"雨中花慢·痛饮狂歌","dynasty":"宋代","author":"叶梦得","text":"痛饮狂歌，百计强留，风光无奈春归。春去也，应知相赏，未忍相违。卷地风惊，争催春暮雨，顿回寒威。对黄昏萧瑟，冰肤洗尽，犹覆霞衣。多情断了，为花狂恼，故飘万点霏微。低粉面、妆台酒散，泪颗频挥。可是盈盈有意，只应真惜分飞。拚令吹尽，明朝酒醒，忍对红稀。"}