{"id":"686076","title":"答大中丞陈公二首","dynasty":"明","author":"卢龙云","text":"结庐将傍白云隈，莫记尘游岁屡回。谁为阳城更下考，祗应彭泽赋归来。山中猿鹤休多怨，沙上凫鸥岂浪猜。三径久荒违二仲，清尊花下拟重开。当春愁绪转难裁，卜夜空怀旧雨来。世事岂须疑按剑，人情只合付深杯。渔樵别有烟霞约，泉石应无燕雀猜。归去五湖春水绿，捲纶犹及百花开。"}