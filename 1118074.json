{"id":"1118074","title":"秋思二首","dynasty":"宋","author":"陆游","text":"少日猖狂不自谋，即今垂死更何求。简编不隔圣贤面，梦寐时为河岳游。浊酒未倾心已醉，长歌欲发涕先流。石帆射的烟岚晚，过雁声中又一秋。十日秋阴满径苔，蓬门那有客敲推。水边丹叶已如许，篱下黄花犹未开。空见游僧衡岳去，难逢新雁杜陵来。溪云一片闲舒卷，恋著渔矶不肯回。"}