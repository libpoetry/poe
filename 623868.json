{"id":"623868","title":"秋日马仲高余承采诸子登粤秀山","dynasty":"明","author":"欧必元","text":"木落天边候，愁怜海国秋。山开疏树色，泉涌曲江流。返照回岩失，轻烟隔陇浮。雄图城郭在，伯业古今愁。下界闻钟磬，空门悟陆舟。暂从龙藏隐，清似虎溪游。数子诗相敌，千人调寡酬。世情虽卤莽，吾道有绸缪。遁迹青山好，时名浊酒休。乾坤终有尽，一醉复何求。"}