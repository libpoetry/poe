{"id":"810568","title":"憩翠微山下酒家","dynasty":"清","author":"书諴","text":"疏柳危崖夹浅流，布帘茅店据清幽。黄花尚对昨年酒，白发新添此日游。近老情怀如短景，欲休官况似残秋。头衔苦被山翁问，将列云溪作醉侯。未拟云岩便卜居，久将魂梦托樵渔。鸣泉任石谐清浊，落叶因风致疾徐。人为病多情益淡，山当瘦尽气偏余。来春买犊堪终老，不远西庄有敝庐。"}