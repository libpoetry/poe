{"id":"871569","title":"妾薄命","dynasty":"宋","author":"白玉蟾","text":"妾居西北方，容貌亚冰雪。妾长嗟无媒，孤影对明月。头绾堕马髻，脚衬凌波袜。钗梁溜金凤，舞带蒙锦缬。颈瑳素玉圆，胸瑩新酥滑。翠靥中蛾眉，瑶花亸鸦发。腰袅柳丝轻，脸润桃花发。出郊乘紫骝，蔽目举青伞。不敢一回首，烟际暗愁结。谁家白面郎，志气何飘扬。使妾一过眼，吾肉燔如汤。自惟父母严，折花回倚墙。"}