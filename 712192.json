{"id":"712192","title":"续王础尘少莱子歌为屈翁山寿","dynasty":"明末清初","author":"陈恭尹","text":"老莱子有五色衣，少莱子有五色笔。衣舞班斓有尽时，笔飞青简无穷日。每常中夜起鸡声，亦曾草檄母窥屏。子年六十母九十，母头全白子全青。阶前幼稚立四五，长者能文少者语。人生快意岂在多，莫惜堆盘献鸡黍。君不见叔皮避地河西居，王命论成还著书。汉家纪传定义例，作者何必皆石渠。平津六十初应诏，再至太常方见召。奇才伟貌众所推，得君何必皆年少。君家有书非野史，碧血荧荧光透纸。笔端生气万古存，君与人人皆不死。少莱子，老布衣，世上好恶多是非。三闾之后若无子，日月谁与争光辉。请簪此笔立殿陛，可以上报三春晖。"}