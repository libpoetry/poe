{"id":"571015","title":"春榜同年三会诗代李宣之大守","dynasty":"明","author":"符锡","text":"圣轨穷寰海，时髦凑京师。擢上符鸿运，笺名标四陲。赤墀倚历阶，青云平蹑梯。况我同升友，分好比连枝。辉辉鸳鹭群，皎皎霜雪姿。三会礼益勤，申章言岂私。操翰准前古，杼猷震当时。夷险或殊遘，志义匪或亏。拔十望逾五，得人榜多谁。策足途方修，委身分所宜。勖哉龙门客，无弃朽钝为。"}