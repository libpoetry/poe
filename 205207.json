{"id":"205207","title":"和陆象翁以梅配竹","dynasty":"宋代","author":"卫宗武","text":"骈头始生为箨龙，森然而立列群玉。琮琤有韵天籁鸣，蓊郁成阴云气簇。楚楚少年来自河，猗猗君子瞻彼澳。其帝曾致雏鵷来，其枝可留栖凤宿。月香水影犹更奇，弹压春花千万属。羞为西子事涂抹，喜作道韫淡妆束。不居以驿路即溪桥，好傍岩腰与山腹。谓宜作妃以相从，雅韵幽姿俱不俗。此君何以待美人。翠帷重重富罗縠。美人何以奉此君，碎玉明珠不论斛。於中更有无价香，迥胜龙涎与麝馥。此君挺特气不凡，美人窈窕姿尤淑。执河者友秦大夫，不烦月老绳纡足。且善为醪以合欢，味过蒲萄及醽醁。梅之所见乃不然，谓恐为人所指目。从来洁白不可溷，每鄙仙人华萼绿。彼固无慊为丈夫，予宁屈体而雌伏。不如仍作岁寒交，永为贞女甘幽独。"}