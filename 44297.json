{"id":"44297","title":"袁伯夔母唐太夫人八十寿诗","dynasty":"现代","author":"陈三立","text":"昔诵中垒传，首揭贤明号。邦国系污隆，匪独承家要。敻哉成周盛，致治极胎教。昏风论世族，旧典久不耀。踰检弛礼防，靡靡趋轻蹂。维俗获女宗，其德凝且劭。采苹佐勤劳，断机示则效。寤寐绝纷华，众逐无一蹈。温息阶树荣，冲襟海云照。氛祲荡摩间，元精自恋嫪。诱儿媚文学，屏世隐雾豹。此事长相娱，天鉴神所劳。"}