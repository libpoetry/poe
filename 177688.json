{"id":"177688","title":"霪雨中偶书所见","dynasty":"宋代","author":"王禹偁","text":"丙申二月七，是夕月离毕。春云忽霮{上雨下对}，春两复蒙密。绵绵殆三旬，不见天上日。谪官在淮甸，幽抱常郁郁。岂无琅邪山，泥泞不可出。空庭唯蚯蚓，得势互蟠屈。乘兹积阴气，小穴恣出没。山禽忽飞下，长嘴啄深窟。倒曳方力争，强吞遽全失。食土与巢林，上下非俦匹。胡然罹此酷，不能保微质。嗟嗟彼群小，倾夺事匪一。仪凤去九夷，神龙入泉室。如何役吾眼，瞻视此小物。归来因浩叹，自悔成诗笔。"}