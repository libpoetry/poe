{"id":"449244","title":"满庭芳  重经华林寺，五百罗汉堂已全毁","dynasty":"当代","author":"陈永正","text":"叶积重关，尘封废殿，人意灵雨微茫。朅来犹记，香火漫前厢。斜日氤氲花影，飘摇近、罗汉禅堂。轻拈起，相看不语，一笑对金装。沧桑。惊弹指，大千如幻，何有空王。但魔焰弥天，黯尽神光。莫问街头玉塔，但珠厓、渺渺怀望。待几时，人天劫换，重与话悲凉。"}