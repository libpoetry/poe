{"id":"1045788","title":"有感","dynasty":"宋","author":"吕陶","text":"春秋二百四十年，彗星三见书简编。当时灾异岂止此，无乃旧史失其传。咸平距今十八载，数出妖象垂经躔。圣君忧劳畏天戒，责躬下诏殊恻然。吏之不良民失职，思得谠谕绳诸愆。太平日久德泽厚，济济多士追昔贤。穷幽极远尽闻命，爱君虑国谁敢先。闻陈药石宜有补，勿谓纶綍为虚言。"}