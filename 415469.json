{"id":"415469","title":"茶公惠陋室吟忆旧，遂次其韵","dynasty":"近现代","author":"俞律","text":"杯空生尘久，室漏水浸膝。往事虽梦寐，记之可盈箧。人各有其天，天意有祸福。漫漫二十年，百哀不一乐。生死如草菅，思之肝肠裂。风雨江南归，文苑逢场入。春风偶一吹，秋雨常淅沥。青灯对残稿，旧事不堪述。倚枕不成眠，痛泪倾堤决。文章或不朽，老矣力难接。七十今有二，余生计无出。达者随世缘，闭目即安息。佛云四大空，神乎游八极。天上何所有，寒星与月日。知君正曲肱，病卧方力学。太息陋室吟，好诗称古拙。何当绍兴酒，与君长醉乐。南北东西天，日从何方出。"}