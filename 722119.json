{"id":"722119","title":"送潘次耕太史","dynasty":"明末清初","author":"屈大均","text":"莺脰银鱼蟹紫须，垂虹更有四腮鲈。君归正及秋天爽，人去应同夜月孤。众女自来谗宋玉，使君今复误罗敷。相如病免风流甚，辞赋纷葩出酒垆。门外烟波即洞庭，船浮鸭嘴出空冥。休将拙宦惭渔父，更把狂奴笑客星。莼紫秋来调玉鲙，梅红春去醉香泾。蛾眉扬罢愁邻女，未得相随返翠屏。相见佗城识玉珂，金装未及陆生多。紫云割尽羚羊石，沉水薰馀孔雀罗。越女自甘婚媾失，明妃谁奈画图何。琵琶马上纷无数，出塞看伊逐紫驼。一雨江城暑气消，秋声催客返兰桡。芙蓉越布贻徐淑，荤荙蛮蔬得鲍焦。辋水自多禅悦食，东林还把酒香招。吴江枫叶题诗满，好托天风寄二樵。"}