{"id":"175809","title":"同胡原仲吴公路游清湍亭赋诗得流字","dynasty":"宋代","author":"刘子翚","text":"出山曾几时，桂露飒已秋。兴来任两屐，散此默默忧。岚光近仍灭，鸟语静忽流。新亭迥临危，急润循岩陬。上有独树荫，下有鸣湍幽。长飙一振荡，俯仰闻飕飕。平生尘累心，净尽迥此游。徘徊啸咏发，瞻眺穷林丘。天寒云已归，山好客自留，悠然百不知，日月过则休。人生乐在我，何必遂所求。"}