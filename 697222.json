{"id":"697222","title":"奉赠大司徒蒲坂杨公二首","dynasty":"明","author":"胡应麟","text":"当年袍笏借南宫，片刺曾劳答孔融。世德总传䨥八座，家声遥羡四三公。刍飞绝塞军储盛，粟挽长淮帝眷雄。自愧衔知年少日，蒲梢憔悴太行东。三朝出入佩双龙，四岳诹咨近九重。社稷勋劳周太宰，川原筹画汉司农。朱旗代北边烽静，绛帐关西世泽浓。廿载长安聊再入，不禁风雨敝芙蓉。"}