{"id":"272376","title":"台城路·秋蝶","dynasty":"清代","author":"吴藻","text":"一丝残照西园路，飞飞渐忘春事。冻抱孤芳，轻团落叶，聊伴哀蝉身世。琉璃扇子。自扑过流萤，粉痕休渍。瘦草荒烟，谢家庭院黯诗思。幽丛坠红数朵，月斜风露冷，凉透双翅。宝髻香疏，罗裙翠减，歌板不堪重试。秋心未死。问明月黄花，断愁何似。学画窗前，阿娇寒素指。"}