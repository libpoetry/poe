{"id":"594213","title":"孙楚酒楼歌","dynasty":"明","author":"欧大任","text":"五山不可到，十岳竟未游。清狂谁如二子者，崎嵚历落毋所求。不从朝歌理尚平之杖笠，却来金陵寻孙楚之酒楼。我闻英绚之姿是孙楚，谁容漱石而枕流。征西司马官不薄，扶风记室交未酬。典午山河日分割，酒楼人已名荒丘。山东才子爱明月，裹巾更著紫绮裘。石头城下沽美酒，吴姬扶醉秦女讴。澄江净练望吴越，此事便足三千秋。只今王郎张郎亦词伯，访古好奇挟图册。城西鼓擢女儿湖，醉觅子荆旧榛棘。玉斝空歌零雨篇，绣衣不见迎船客。噫吁嚱，百尺之楼何处无，君其问之李太白。"}