{"id":"41152","title":"拟魏太子邺中集诗刘桢","dynasty":"南北朝","author":"谢灵运","text":"卓荦偏人，而文最有气，所得颇经奇。贫居晏里闬，少小长东平。河兖当冲要，沦飘薄许京。广川无逆流，招纳厕羣英。北渡黎阳津，南登纪郢城。既览古今事，颇识治乱情。欢友相解达，敷奏究平生。矧荷明哲顾，知深觉命轻。朝游牛羊下，暮坐括揭鸣。终岁非一日，传巵弄新声。辰事既难谐，欢愿如今并。唯羡肃肃翰，缤纷戾高冥。"}