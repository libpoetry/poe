{"id":"1247977","title":"十二月廿一日寻梅到西坞留题山家","dynasty":"元末明初","author":"徐贲","text":"昨日看泉到山北，石路巉岩苦攀陟。寻源未穷力已疲，百步无多几停息。今朝寻梅到西坞，野旷霜晴好风日。两株却傍山家开，柴门蓊菀连丛棘。老樵出迎颇解事，扫石坐我吟其侧。疏花冷蕊自逞妍，不放寒香洗胸臆。何郎久没杜陵老，好句独有林逋得。花虽无情弗与较，嗟我怀抱花宁识。明当携酒此问春，东风应念重来客。"}