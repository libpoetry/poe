{"id":"432831","title":"安阳山诗六首 安阳山怀古","dynasty":"近现代","author":"侯鸿鉴","text":"闻道当年有周赟，分茅此地故封侯。我来今日访遗迹，风雨荒山云满楼。借问洞天三十六，神工开辟是何年。朝阳此日探遗迹，片石摩挲紫色鲜。泉源横溢深三尺，佛座中央水四围。安得贪夫来饮此，涤肠换骨识玄机。烟雨迷蒙下翠微，来寻古寺问玄机。老僧聋语客相笑，风卷松声雨湿衣。一泓澄碧无人汲，埋没荒榛水独清。俯拾凝灰好颜色，紫砂两字好题名。柏木迅雷遭劫灰，社神庙貌老秋容。洞天妙偈源头语，名实相符左右逢。"}