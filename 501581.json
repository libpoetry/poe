{"id":"501581","title":"怪石","dynasty":"明","author":"林弼","text":"粤西山水之窟宅，山妖水怪钟奇石。巨灵戏擘真宰惜，野火不断波不泐。千仞壁立万铁积，往往犹带太古色。嵌空幽窈谁削刻，望中常在云雨黑。鼋鼍出没鳞介浮，虎豹踞蹲牙又磔。古苔暗蚀春雨痕，细草晴薰晓云脉。翠屏岩岩静宜对，青空点点光可摘。我生亦有米芾癖，几欲再拜向苍壁。但恨移置不可得，山斋花屿成岑寂。平原人去空荔薜，艮岳魂归失松柏。鬻卖曾无再世留，运致何劳万人力。天生物性贵自然，玩物丧志真无益。江干林麓时一见，未必不如台榭侧。此言试问石丈人，定应点头答行客。"}