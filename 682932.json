{"id":"682932","title":"寄和曲岩老人并其子白玉诗","dynasty":"明","author":"尹台","text":"曳杖行歌雪满颠，世人徒羡钓璜年。岁寒桂树聊攀倚，春晚兰苕故秀娟。卖卜不张吴市肆，垂纶长放洞庭船。冥鸿世网谁能那，我忆高人颍水前。裋褐山中自据梧，鸱鸢何计嚇鹓雏。九歌楚泽从渔父，五噫都门识赁夫。馔客春盘饶露笋，供厨晚饭足霜菰。云中养鷇鸡成匹，锦翼花傍次第呼。"}