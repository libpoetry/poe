{"id":"211225","title":"次韵种道行衙赏莲花","dynasty":"宋代","author":"郑侠","text":"城中势利如聚蛙，聒聒鼓闹穷两衙。忽闻携樽命真赏，如见地涌金莲花。况兹危亭跨高爽，极目四顾穷天涯。红蕖缭绕几数亩，盛妆翠盖相撑拿。与肩不换足已到，咫尺毕彼穷幽遐。居之自可换凡骨，不必饮露餐朝霞。堂堂露衢不户牖，非此非彼无追赊。幸时有酒共酩酊，不尔一啜先春茶。楸枰小小较胜负，往往笑语成欢哗。归来清风恐飘帽，月影已向西楼斜。长舒两脚就枕簟，一觉已听清晨笳。"}