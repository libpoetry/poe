{"id":"918701","title":"景苏堂新复上李明府","dynasty":"宋","author":"汪晫","text":"先生德政殊清明，斯堂故以景苏名。可怜向苦糟曲厄，东撑西柱悬河倾。一从公来忽嗟叹，不日云斤还旧观。败栋宅鼠壁篆蜗，涌翠流光复辉焕。坐想岷峨远山碧，先生已矣遗陈迹。华阳三十六篇诗，今日拂尘炯全璧。自来苏李两名家，斯堂二贤愈光华。看公了却此县债，步武先生云路快。"}