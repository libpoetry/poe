{"id":"439311","title":"谢张使君梦弼馈春肉","dynasty":"金","author":"元德明","text":"牙猪肋厚一尺玉，盐花入深蒸脱骨。韭芽蓼甲春满盘，走送茅斋慰幽独。山人食贫才一粥，几被艾生嘲苜蓿。食前方丈非素怀，颇忆悬貆绕高屋。呼来邻叟共一饱，为说使君方继肉。饥民待哺今几家，无策赞君惭此腹。区区一肉见歌咏，说食书生良未足。却愁今夕梦寐间，有物踏破园蔬绿。"}