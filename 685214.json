{"id":"685214","title":"宿马龙州次王朝言都宪韵三首","dynasty":"明","author":"王缜","text":"世态如波沉又浮，何人为国抱深忧。极知气运关民事，不但贫穷说此州。花落花开还自得，春来春去倩谁留。驰驱安得名驹壮，万里长途独驾辀。飞雾漫空薄画帘，分明此地是西黔。人情似水随流去，世事如棋信手拈。独往几时归膝下，多愁终日在眉尖。莫嫌天远无人问，试使夷齐处处廉。年年于此驻征骖，宣布深惭读召南。万里孤心依魏阙，百年吾道在茅庵。云鹏枉展风中翼，蕉鹿虚传梦里谈。不是迂疏轻势分，从来名教要人担。"}