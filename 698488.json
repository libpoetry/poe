{"id":"698488","title":"题牧牛图","dynasty":"明","author":"唐文凤","text":"绿野春深平似掌，土脉膏黏皆沃壤。群牛耕罢饭雨肥，萋萋丰草和烟长。承平每书大有年，禾黍连被东西阡。早驱晚牧少拘束，人牛两閒不用鞭。一童骑背向归路，推先呼后频返顾。一童跨伏身半欹，昂首诉风天欲暮。我生长大居山林，惯识此景天机深。自甘食力老农业，歌残白石嗟无心。春耕驱牛声叱叱，释犁随意放原隰。潇潇老树风势狂，彷佛隔山雨来急。小童坐背不用牵，绿蓑湿短青笠圆。一牛徐行绳在手，一牛回顾疑争先。更看最后缓追逐，日暮天昏归路熟。草肥水暖意自閒，蹄健力强非觳觫。时平乐业甘为农，处处击壤歌年丰。黍稌盈囷官赋足，但愿称作多牛翁。"}