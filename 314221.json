{"id":"314221","title":"凤凰台上忆吹箫·翠馆停歌","dynasty":"清代","author":"高士奇","text":"翠馆停歌，红楼罢舞，一时灯火都收。又鹅黄著柳，鸭绿回洲。料峭晓寒初破，无限事、勾引心头。添憔瘦，半缘多病，半为多愁。悠悠。春光媚也，纵扑蝶探花，何地嬉游。念赤栏桥下，锦缆维舟。当日管弦觞咏，亲曾见、醉里温柔。系人处，浅嗔微笑，万种风流。"}