{"id":"171226","title":"代简奉寄三山方时父遇游几叟明复","dynasty":"宋代","author":"五迈","text":"昔我游三山，稠中得二友。初交方时父，后识游几叟。大比献能书，厥岁在西酉。垂钓文海中，修鳞上钩否。蔡簿校文回，曰方其所取。有高说夫者，姓名出其右。同游本弟昆，紫荆偶分剖。游虽迟再荐，楚弓楚人有。余评时父才，进士中少耦。词绝似秦七，诗已迫黄九。几叟尤不凡，耿耿良自负。英辞沮金石，真气干星斗。等是青云人，科第争前后。射策对天墀，会须为举首。三年一抡魁，须服天下口。毋为陈诚之，要作张无垢。狂生分不才，生老未觉丑。向坐太饶舌，相看拥从手。六阶何惜镌，百谪亦甘受。不爱骑鹤姿，看人作太守。只读相牛经，教了事农亩。乏地堪置锥，仰天频击缶。二君最知心，一别忽许久。作计分寄之，或赏千金帚。并简潘庭坚，何时一樽酒。"}