{"id":"843753","title":"感事","dynasty":"清末民国初","author":"许南英","text":"盖世枭雄一讣来，愚而自用及身灾。重罹红劫颠连甚，又为苍生涕泪哀。竖子有权倾内阁，替人无恙出瀛台。当涂汉谶成虚语，公路粗疏是蠢才！问天何事秘奇才，八表阴霾翳不开？已见操戈争入室，何堪厝火忽燃灰！生留遗孽如春梦，死有馀辜冷夜台！草泽国殇拚一战，可怜捲土复重来！万里烽烟捲土来，求鱼缘木竟成灾。奸雄末路多寻死，社稷前途实可哀！藏蛰龙蛇苏汉畤，失群麋鹿走苏台。贞元倚伏天难问，何日钟生济世才？"}