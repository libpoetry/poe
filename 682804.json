{"id":"682804","title":"五月六日次陈大云邀饮之作","dynasty":"明","author":"区越","text":"海鹜分飞落彩霞，青藜略约到君家。一溪野色翠联竹，半榻晴云兴共茶。紫荔味全堪荐实，碧兰香动正开花。閒人若道都无事，那得新诗领物华。龙蛇半壁走烟霞，对客挥毫有几家。鸭绿满缸将进酒，花光凝椀正歌茶。黄埃不染胎禽翼，红滟将烧木槿花。描尽江山须我辈，挽回淳朴候皇华。江洲何处会群仙，三径斜通五柳前。土阁旧谙居士宅，石桥新减渡江钱。蜩催夏至金初奏，荔过端阳色重鲜。花下一壶须百咏，重来开卷又明年。"}