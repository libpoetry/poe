{"id":"835021","title":"永遇乐 坡公生日题孙雪居笠屐图","dynasty":"清末民国初","author":"奭良","text":"昔日黄楼，逢公生日，曾荐尊俎。十八年来，灰飞烟灭，最凄凉难诉。南飞鹤影，孤鸿缥缈，劳尔蝎磨朝暮。自覃溪、焚香授简，竞说雪堂椒醑。仓山荒伧，三投解未，也学新安浪语。新法难言，新诗莫咏，海外聊容与。天才飒爽，儒林文苑，收缚一生不住。只赢得、芒鞋箬笠，流传画谱。"}