{"id":"1237413","title":"次韵章兄雨中","dynasty":"元","author":"黄溍","text":"卧听风水共喧喧，起视青空白雨悬。秪谓桑田可无恙，不知江势欲吞天。茫茫平陆一尺水，瑟瑟凉飙五月秋。莫谓天公无皂白，误将阴雨怨鸣鸠。故山回首杜鹃啼，客舍谁怜寄一枝。赖有四门章博士，不缘风雨废谈诗。草长故山怀独往，苔生今雨叹离居。谁能共饮桃源酒，一醉千年不愿馀。"}