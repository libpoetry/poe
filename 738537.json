{"id":"738537","title":"台湾近咏十首呈巡使黄玉圃先生 其四","dynasty":"清","author":"蓝鼎元","text":"闽学追鲁邹，东宁昧如障。当为延名儒，来兹开绛帐。俾知道在迩，尊君与亲上。子孝及父慈，友恭更廉让。从兹果力行，诱掖端趋向。其次论文章，经史为酝酿。古作秦汉前，八家当醯酱。制义本儒先，理明气欲王。洗伐去皮毛，大雅是宗匠。此地文风靡，起衰亦所望。"}