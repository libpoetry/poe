{"id":"829818","title":"浣溪沙 题妍华对镜图","dynasty":"清末近现代初","author":"袁克文","text":"迢递江头寄梦频，重重云水隔閒身，相逢只许唤真真。镜里未圆初夜月，画中犹认旧时人，肯将心事上眉颦。独立支颐倦所思，眼中憔悴已多时，回肠只是怯人知。绕槛疏枝牵梦远，当门小径怨归迟，鬓云犹自绾愁丝。昨夜西风怯太凉，今宵郁郁怨风藏，捲帘犹未著衣裳。强许灯痕飞玉镜，閒抛烟缕度银床，钗横鬓乱夜中央。风起云屯又一时，乍凉乍暖意参差，小楼经雨梦翻迟。到耳声声都不管，教无眠是最相思，相思何计遣人知。"}