{"id":"643232","title":"重题涌金门外杀虎歌","dynasty":"明","author":"胡奎","text":"昔闻尧舜世，大禹平水土。虎豹犀象驱远之，万亿苍生皆按堵。储将军，雄且武。一朝手挽乌号弓，射杀南山白頞虎。白頞虎，视耽耽。朝游城之北，暮游城之南。不有将军一身胆，纵此飞类民何堪。岂不闻牛哀七日化为虎，兽面不知兄与父。缚虎易，知人难，方今圣德天地宽。但愿将军镇藩翰，人不化虎四海皆清安。"}