{"id":"118354","title":"送毛君致仕还乡","dynasty":"宋代","author":"苏辙","text":"古人避世事，岂问家有无。但言鸿鹄性，不受樊笼拘。公家昔盛时，阡陌连三衢。食廪济寒饿，婚嫁营羁孤。千金赴高义，脱手曾须臾。晚为二千石，得不偿所逋。抚掌不复言，但以文字娱。我恨见公迟，冉冉重霜须。高吟看落笔，剧饮惊倒壶。负罪不自知，适意忘忧虞。忽闻叩天阍，言旋故山庐。朋友不及谋，亲戚亦惊呼。人生各有意，何暇问俗徒。嗟我好奇节，叹公真丈夫。天高片帆远，目断青风徂。惟应东宫保，迎笑相携扶。"}