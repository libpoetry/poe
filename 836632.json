{"id":"836632","title":"由港口放洋，望海上诸屿，寻台山来脉处，放歌","dynasty":"清末民国初","author":"陈肇兴","text":"鼓山如龙忽昂首，兜之不住复东走。走到沧海路已穷，翻身跳入冯夷宫。之而鳞爪藏不得，散作海上青芙蓉。我从崱屴来，买棹归乡里。小焉海潮生，百夫声齐起。掀碇转柁飞如龙，倏时已过山千重。回头却顾船来处，天半屹立千高峰。鸾凤翱翔以下瞰，龙虎巃嵷而上冲。黄牛白犬距其左，龟形鳖状肩相从。既连复断横复纵，如迎如送如拱揖，为狮为象为孩童。纷纷到眼不暇给，谁复一一比拟工形容。我疑大海中有巨鳌足，首戴屃赑作山岳；又疑巨灵伸左手，下捉蛟螭露筋肘。不然茫茫海水浩无岸，山根地脉亦中断；何以不崩不坏洪涛中，蛛丝马迹相钩贯。穿过澎湖沟底来，一发螺纹都莫看；荡云沃日浪如山，四大皆空天浩瀚。忽然万里川倒流，插天掉出鸡笼头，掷下五十二区神仙窟宅之瀛洲。四季花长发，一年稻两收。秦皇汉武不能到，古来唯见白云浮。圣朝声教讫日出，木公不敢私丹邱。唤取王母作图献，长列王会无时休。我行十月台飓息，纤尘不动船夷犹。溯源竟委恣幽讨，终朝枯坐舵尾楼。果然天吴海若不相负，驱遣百怪来双眸。朝看万峰夕千岭，一日十更行已周。荡胸洗眼云水阔，斯行奇绝生平尤。会须觅得丹青手，图作乘风破浪游。"}