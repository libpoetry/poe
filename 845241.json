{"id":"845241","title":"沁园春 效稼轩体，留湘绮先生行","dynasty":"清末民国初","author":"樊增祥","text":"老子犹龙，谓尹喜云，华山去来。甚来如孤鹤，霜明雪净，去如剑侠，电掣云飞。六一仙人，应怜苏轼，画省黄昏对紫薇。公归矣，被宫梅几树，邀勒重回。红垆有酒如淮。试重数、中原文武才。笑少游儿女，仅如红药，本初兄弟，难预青梅。折柳休忙，宿桑犹恋，更对南山劝一杯。新丰酒，累十觞不醉，不醉无归。登太华峰，斩大王头，岂不快哉。正盖公接席，曹醇可饮，道林升座，谢麈能陪。元度真长，三朝九见，京尹原非轻薄才。阳关笛，便南飞老鹤，亦为徘徊。骊驹门外休催。有百道、言泉往复回。算建安七子，惟公独健，野王二老，舍我谁偕。且尽今宵，天门冬酒，后夜思量无此杯。神仙客，在莲花岭上，早寄诗来。"}