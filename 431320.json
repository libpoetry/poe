{"id":"431320","title":"游山口号","dynasty":"近现代","author":"方守敦","text":"岩壑春浓绕翠鬟，山溪百道韵回环。杜鹃花发最惊眼，红遍青松白石间。世乱由来不损春，艳阳花鸟总宜人。独怜古柏无颜色，头秃空山孰与亲。前辈消沉后辈狂，别有怀抱古心伤。好山好水空图画，墓冢高低似北邙。龙眠盘礴鲁谼幽，过岭穿云一杖遒。年年辛苦江头在，输与樵人汗漫游。"}