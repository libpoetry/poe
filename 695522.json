{"id":"695522","title":"送李通守归镡上","dynasty":"明","author":"林鸿","text":"揽辔咨询出剑津，飘飘锦服拂芳尘。官亭贳酒逢诗客，山径寻梅问野人。紫案鸣琴常对晚，黄堂判笔每生春。悬知归去多馀暇，好写清吟为寄频。共看少府历山城，驻马西镛第几程。海峤遥连闽峤紫，昭潭曾似剑潭清。半帘月色供诗句，一路梅花遣宦情。明日咨询归去后，定将嘉绩达宸京。"}