{"id":"585883","title":"自挽诗","dynasty":"明","author":"湛若水","text":"入山取椑随，为待终焉翁。翁年八十一，三万化日中。即尽亦已足，无复芥心胸。昨闭烟霞关，悭不与人同。今归天堂土，骨肉等蒿蓬。毁誉满天下，同时并成空。但恨在生时，所志末由从。为子未尽孝，为臣未尽忠。致君本无术，为民没成功。毁方愧瓦合，直行悲途穷。今则誓长往，聚散大化工。天道尚去来，人理有始终。何哉失声哭，虑师迷去踪。贤者或筑室，送客各西东。"}