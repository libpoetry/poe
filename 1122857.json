{"id":"1122857","title":"渔家傲 破子","dynasty":"宋","author":"洪适","text":"渔父饮时花作荫。羹鱼煮蟹无它品。世代太平除酒禁。渔父饮。绿蓑藉地胜如锦。渔父醉时收钓饵。鱼梁晒翅闲乌鬼。白浪撼船眠不起。渔父醉。滩声无尽清双耳。渔父醒时清夜永。澄澜过尽征鸿影。略略风来敧舴艋。渔父醒。月高露下衣裳冷。渔父笑时莺未老。提鱼入市归来早。一叶浮家生计了。渔父笑。笑中起舞渔家傲。"}