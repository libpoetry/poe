{"id":"91939","title":"贺吉州李守腊雪","dynasty":"宋代","author":"杨万里","text":"仁侯妙手作庐陵，民歌敏惠如神明。歌声动天天降瑞，一夜幻出琼瑶城。丽谯一新玉楼观，郡治别起银设厅。晓上青原台上望，千门万户皆水晶。八邑山川一千里，尽种琪树玑为英。幕僚秉烛争入贺，老夫抱病独僵卧。寄言贺客此未奇，来年玉粒滑流匙。万艘真珠贡京师，老夫已草周颂丰年诗。"}