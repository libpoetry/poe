{"id":"849100","title":"用韵再作","dynasty":"宋","author":"卫宗武","text":"一气运行于虚空，有形孰不归陶镕。燠寒燥湿互为用，功被草木并昆虫。胡然阳亢乃作沴，丰隆屏翳俱潜踪。炎炎赫赫势太甚，烹煎万有何殊铜。田畴龟坼河港断，水车不运骨挂龙。俄惊片云变反掌，宇宙未剖犹鸿濛。初如线溜气才应，继若瓴建声何洪。岂徒神力能致此，意者高厚悲人穷。丰凶由数亦匪数，厥有造化行其中。年来五谷亦狼戾，曾孙之庾高于墉。祇今户户叹赤立，富者恨不为耕农。要知千人万人心，心心默与天相通。熙熙田畯争荐喜，烹葵剥枣追豳风。更看十月场圃筑，黄鸡白酒村村同。但祈田祖去螟螣，愿如荆叟歌元丰。"}