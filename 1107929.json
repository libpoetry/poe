{"id":"1107929","title":"宋颂九首 皇祖","dynasty":"宋","author":"石介","text":"皇祖神武，畴敢戏豫。元年四月，筠叛于潞。皇祖跃马，至潞城下。筠窘赴火，焦头烂胯。皇祖龙骧，畴敢猖狂。元年九月，进叛于扬。皇祖长驱，至扬城隅。进窘登楼，并焚其孥。皇祖曰嘻，物情难筹。予代有周，天时人谋。罔有不同，予德其休。予亦即祚，涵濡养抚。罔有失所，予德其裕。筠胡予违，进胡不随。予匪汝诛，汝自取之。既剪二盗，圣武烜耀。荆潭蜀吴，如拔腐草。"}