{"id":"722380","title":"西园","dynasty":"明末清初","author":"屈大均","text":"西田春夏土膏多，一岁栽蔬一岁禾。安得农桑来此地，更租塘水种菱荷。茨菰冬种夏芙蕖，茭白菱红卖有馀。玉溆金塘连十里，鱼花多放当园蔬。瓜菜西园最有名，芳华苑外野田平。菱香藕脆家家有，粳稻花吹暑气清。斜阳十里尽钟声，兰若相连直接城。农圃有僧能食力，露葵香处笑逢迎。西禅古寺枕龟峰，东接浮丘暮霭重。少小撒金仙巷住，先人精舍傍芙蓉。"}