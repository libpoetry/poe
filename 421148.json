{"id":"421148","title":"念奴娇 罗花山中用东坡韵","dynasty":"近现代","author":"杨杏佛","text":"蔓天衰草，望山光岚气，幻成云物。十里焦原生意尽，满眼蓬蒿颓壁。寂寂寒林，萧萧耕马，雀啄山头雪。一声长啸，古今谁是豪杰。自笑作客年年，情怀渐减，幽恨因风发。红豆抛残清泪冷，往事心头明灭。鸿雁南飞，大江东去，闲尽冲冠发。凭高无语，前村又见明月。"}