{"id":"816477","title":"菩萨蛮•京口遣信南归，因题书尾","dynasty":"清","author":"彭孙遹","text":"绣衾孤拥春寒峭。窗前小玉迎人笑。报道远人回。郎君有信来。循环都读遍。腹内车轮转。何日却归家。恹恹瘦损花。中秋月落催兰棹。清明寒食逡巡到。青鸟纵传书。不归仍是虚。旧欢真似梦。毕竟功名重。含泪待归期。从头细问伊。去年除夕兰缸下。熏香被酒更深罢。鸣指又嘉平。迢遥蓟北行。门庭清似水。泪滴鸳鸯被。夜夜捧心眠。何人著意怜。断红小颊芙蓉浅。檀痕新渍香襟暖。雁字下平芜。还胜雁也无。情知归不得。不是轻抛掷。寄语好加餐。春来风雨寒。"}