{"id":"910552","title":"归美堂","dynasty":"宋","author":"李新","text":"妙龄通籍金闺里，三美垂辉分鼎趾。君恩至重论报难，烱烱臣心罄归美。太山深根蟠厚地，嵩华连鳌隆国址。黄河一曲一千里，初自昆崙荐繁祉。龙马负出卜世图，玉敷万叶春有馀。走问南箕天永久，莫计后天难老寿。中和赓入颂声中，明堂布政知无穷。当时五章寄天保，而今三祝增华封。"}