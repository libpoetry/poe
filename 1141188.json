{"id":"1141188","title":"观洛行","dynasty":"宋末元初","author":"熊鉌","text":"我生海南万山间，出门冈陇相回环。平田更无十里阔，何处知有天地宽。男儿堕地六合志，抱此一寸常悁悁。早年曾作天府客，长歌东出穆陵关。关头仰天坐叹息，百年事业如弹丸。乾坤只限衣带水，何繇万里窥中原。只今文轨一朝混，地不改辟时易然。斯须洛京见嵩华，咫尺孔林登泰山。圣贤往迹正在此，譬若木水有本原。北方学道古所贵，当年楚产皆其偏。从来一气有旺歇，况及人事多移迁。程门立雪道南后，幸此一脉犹绵延。武夷考亭今洙泗，文公之学行八埏。当时亦号小洛阳，游胡刘蔡居相联。风流不减程邵马，至今故老人能言。起来高目视八荒，斯文一缕千钧悬。人心不啻溺焚急，茫茫大柄伊谁颛。但得人读周孔书，不患古道今无传。图书龙马事阔远，荥河温洛仍当年。畴分三三卦八八，举目法象非虚玄。大哉伊亳一德书，此极翼翼甸幅员。太平六典深识此，下方馀意公惓惓。不惟周官列三百，更将仪礼陈三千。成周致治绝千古，空馀轨则留残编。尼山已叹凤不至，祇有梦寐相周旋。从兹架漏过千载，何时赤子当息肩。汉初自是有馀责，仁义经制皆蕝绵。董公年老贾生少，至今秦法常袭沿。娄敬一言岂通论，长雄气习争相挻。绝爱东都一代治，犹是三代气象存。泱泱思乐鼓钟地，冠带几万圜桥门。尊师重傅古亦少，一变至道夫何难。惜哉桓荣无此学，西方现出金光仙。马来牛去事甚浅，自此正气常腥膻。秣陵青山那得似，独有此地馀衣冠。王通元经莫轻议，太和文治诚班班。一时礼乐盛兴学，千闾万井皆均田。殷周而下此一治，王苏诸老重讨论。却恨晋阳好昌运，大纲不正他何观。此几一失又几载，高天厚地衔深冤。虽然正气当有合，古今良会应非悭。书生杜门三十载，邂逅三生一日缘。愿言挟册拜曲阜，更欲促驾窥涧瀍。河南夫子倡道地，似闻荒草凝凄烟。圣贤事事在耳目，依然昔日佳山川。文公之道会当北，古今此理常往还。昭代表章自此始，九州四海须同文。大道久分要统一，皇极一建趋荡平。老癃扶杖何日见，深衷寓此观洛篇。尧夫卜宅太平日，有道经世常一元。扬帆东南必沧海，振屐西北须昆崙。鲁侯僖伯我有望，残山剩水难为妍。"}