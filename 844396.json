{"id":"844396","title":"读时事新报感怀二首","dynasty":"清末民国初","author":"郑国藩","text":"亥子年来百事非，殷忧几度减腰围。天心已逐沧桑改，世局还如雾霰飞。积毁易销邹子骨，食言翻羡季孙肥。他年经过汨罗水，应为湘累吊落晖。四壁休嘲司马贫，西山爽气自清新。三冬文史千秋业，百鍊冰霜七尺身。对酒每思陶令菊，临风常避庾公尘。铜驼等是埋荆棘，何事文章苦剧秦。"}