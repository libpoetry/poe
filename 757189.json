{"id":"757189","title":"水龙吟 谒张子房祠","dynasty":"清","author":"朱彝尊","text":"当年博浪金椎，惜乎不中秦皇帝！咸阳大索，不邳亡命，全身非易。纵汉当兴，使韩成在，肯臣刘季？算论功三杰，封留万户，都未是，平生意。遗庙彭城旧里，有苍苔断碑横地。千盘驿路，满山枫叶，一湾洞水。沧海人归，圯桥石杳，古墙空闭。怅萧萧白发，经过揽涕，向斜阳里。"}