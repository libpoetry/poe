{"id":"835420","title":"琵琶仙 拜月","dynasty":"清末民国初","author":"张慎仪","text":"碧落融融，帖寒玉、倒浸二分月色。正罢璇阁晚妆，下阶步虚白。焚真降、下风遥拜，有入骨、相思莫释。穿榭虫声，依廊花影，愁老蟾魄。黯然诉、不尽幽情，诉一番、更一番凄绝。细语自怜自问，问今夕何夕。冷露湿衣娇欲颤，情烟丝、扶入珠箔。却把心事重重，吹入横笛。"}