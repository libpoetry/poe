{"id":"1110672","title":"杂小诗八首","dynasty":"宋","author":"朱松","text":"身将双影背闽山，伴我江南去又还。欲寄道人檐下宿，此身都未似云闲。俗学回头笑画脂，我今羞悔子何疑。恐输灵运先成佛，莫学汤休苦觅诗。松风十里客襟凉，路入江南选佛场。欲问道人三世事，楼钟重听未应忘。江南风物略知津，便觉诗成笔有神。不向九江看五老，故应犹未是诗人。纷纷褦襶久相忘，只忆僧斋昼梦长。珍重道人留客语，君家无此北窗凉。门外山光万里浓，且将寥落共清风。个中自有濠梁意，不用磨刀斫眼红。道人鈯斧得从谁，无复当年只影随。笑我不求千户郡，坐知成佛更难期。避世山中祇树亭，绿阴绕舍忽青青。抛书自笑爬沙手，要挽天河洗甲兵。"}