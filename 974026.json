{"id":"974026","title":"呈寿冈先生","dynasty":"宋","author":"赵蕃","text":"我行上萧滩，惨澹无与适。肩舆问何诣，扬雄一区宅。地虽占城隅，野澹绕修碧。主人谁何辈，盖代文章伯。喜我过其庐，倒屣相应接。似闻杜陵翁，一饭无俗客。如何重留我，更道鸡黍窄。谈间虽文字，往往先名节。我语固多狂，公亦不我折。为言古今人，耽诗信痴绝。身名两弃置，死若堕霜叶。公言盖有激，我亦因启发。莫将梦中事，重对痴人说。此语竟云何，梵志翻著袜。"}