{"id":"793342","title":"汉皋思爱女福官作寄沪上","dynasty":"清","author":"吴曾徯","text":"东南佳山水，姑苏得八九。吴江清淑气，蔚为凤麟薮。爱女仅八龄，生时文在手。眉语逗犀心，美容夺螓首。母授千字文，琅琅皆上口。秀外而慧中，怀琼兼佩玖。慰我伯道悲，喜嗣中郎后。吾家千里驹，巾帼得未有。同车加诸胶，同席依我肘。起早朝问寝，归迟夜相守。承欢胜儿郎，不复离左右。愧我罹涸辙，风尘事奔走。去时女送爷，江禽啼绿柳。今日爷思女，池花开红藕。开关历春夏，沪汉隔牛斗。皎月出晴川，青天净无垢。此情当此夕，浇愁藉歌酒。腰细楚女轻，利屣湘娥丑。何如我娇见，翘然世无偶。问渠何为然，精华蕴郁久。体泉源自洁，灵芝根独厚。山泽生龙蛇，是女有是母。"}