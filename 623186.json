{"id":"623186","title":"雪诗六首义取六出 其五 天花假","dynasty":"明","author":"郭之奇","text":"朔气倚南州，凉风苏瘴野。繁阴作意凝，寒光流欲下。素帐启银阊，珠鞍行白马。云鬃数点倾，介树千林惹。切玉满遥空，分晶及漏瓦。冷韵压梅低，琅音逾竹泻。自怜幽馆客，谁令天花假。凄清动晓神，飒沓多潇洒。举首忽穿眸，沾襟独盈把。此时同对人，谁是冰心者。"}