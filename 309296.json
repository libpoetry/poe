{"id":"309296","title":"三姝媚·山塘薄游，追忆感赋","dynasty":"现代","author":"赵尊岳","text":"清晖图画里。伫晴秋山塘，凉阴如水。蜡屐来时，渐冷枫试舞，倦雪初堕，醉容扶花，拈秀句无多才思。坏塔残铃，随分斜阳，望中兴废。吴苑年时环佩。剩刬地胭脂，拂岩萝薜。莫问阑干，只春痕依约，袖罗寒翠。石磴摩挲，陈迹在荒苔残字。梦断魂销，江山金粉，凭谁惜起。"}