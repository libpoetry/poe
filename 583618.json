{"id":"583618","title":"高千兵歌","dynasty":"明","author":"黄衷","text":"苍梧将军豪且清，司马府中新策名。寿翁矍跞秘韬略，将军耳后雄风生。太丘堂上初识君，夺槊调弓冠羽林。龙鳞锁甲欺青镜，马首樊缨络紫金。南中密堠方传箭，幕下兵机少奇变。土官突骑驾浮云，山徭毒砮藏深堑。安得快剑如清冰，宝精耀日光棱棱。控此强黠纵横行，将军为我为先登。"}