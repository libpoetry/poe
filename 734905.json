{"id":"734905","title":"邵二泉先生闲居四戒诗卷书后","dynasty":"清","author":"彭定求","text":"昔闻廉公言，曾受孔子戒。讵惟莲社徒，严净超尘界。洗心密以藏，义阐羲皇卦。参之在性天，睹闻所未届。凛兹入德门，窒欲慎一介。上士敦躬修，力障堤防坏。伟哉邵夫子，道南衍宗派。正学人伦师，警惕恒匪懈。矢此闲居箴，砭俗寓深喟。哀彼夸毗子，纵度恣娱快。躁进而苟得，侈淫乃交害。四者实循环，酿毒甚蜂虿。覆辙盍鉴诸，沈疴须急瘥。置身廉让间，食色捐业债。皇皇澡浴勤，寸丝原不挂。粹然复天真，微阴去夬夬。精金汰沙砾，嘉谷弃荑稗。敬聆木铎鸣，底事徇膜拜。三复祇腹膺，心神顿潇洒。未敢缀卮词，牵延等菅蒯。"}