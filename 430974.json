{"id":"430974","title":"摸鱼儿","dynasty":"近现代","author":"刘鹏年","text":"绾秋魂、石阑干畔，斜阳描出悽怨。重来休唱黄金缕，已是鬓云零乱。眉黛减。怅雨雨风风，暗把流光饯。情丝寸剪。剩瘦影偎烟，啼痕泫露，无语只微颤。纤腰舞，争似小蛮丰艳。听泉几度留恋。倡条冶叶东风里，颠倒一春莺燕。人不见。况池馆荒凉，谁复珠帘卷。行吟易倦。空旧梦追寻，残枝轻折，愁共水深浅。"}