{"id":"708665","title":"夜合花•同毛稚黄湖心亭眺望","dynasty":"明末清初","author":"沈谦","text":"复嶂笼烟，孤城却月，中堆万顷琉璃。惊魂炫目，空花忽现离奇。山钟断，水禽啼。倚危栏、独振吾衣。哀筝未阕，一声长啸，风起云飞。休将帘幕低垂。待向浪痕高处，漫泼金卮。东吴南宋，都成野马游丝。头欲白，泪频挥。算将来、不饮真痴。酒酣起舞，君休捉住，黄鹤同骑。"}