{"id":"300734","title":"壶中天慢·胡园观荷作","dynasty":"现代","author":"温倩华","text":"晓云笼树，笑看花来早，花还慵起。一角红亭三面水，消受四围香气。露咽蝉声，风惊鸳梦，写出凉无际。采莲儿女，雅怀倜傥如此。远听泉水淙淙，炎氛不到，罗袂侵秋思。十万田田花世界，留得幽人芳趾。拗藕抽丝，跳珠掬水，无限娇憨意。夕阳明处，小鬟催作归计。"}