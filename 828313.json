{"id":"828313","title":"诵普贤行愿品","dynasty":"清末近现代初","author":"陈曾寿","text":"昔闻有士黄山巅，讽经报母多岁年。板阁有客夜投止，声彻三界悲人天。有时狂风越岭至，咻若有物伏户边。黑云蜿蜒迸入室，经字俄翳灯难然。精诚向母愿无尽，虽有异感心不迁。我今诵经庐山里，冀瘳女疾中悬悬。天伞盖云衣服云，忽若飘拂周大千。尘根悠忽少精进，远隔净域犹天泉。安得诸根箭脱弦，我亦身坐西方莲。但求漏果世缘重，寸心遥爇香炉烟。"}