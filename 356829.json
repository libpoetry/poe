{"id":"356829","title":"玲珑四犯·寄漱泉、季子","dynasty":"清代","author":"冯煦","text":"别浦乱峰。荒城残垒，清游今更悽断。澹黄楼外柳，不似秋魂短。霜前翠尊同款。最难忘、谢家池馆。几叠哀弹，一襟幽恨，都作梦云散。西风冷帆初转。望晴岚楚甸，难为心眼。一封江北信，欲寄无归雁。蘋花谢后斜阳暝，渐愁与、凉烟俱远。浑不管。青衫早、缁尘又浣。"}