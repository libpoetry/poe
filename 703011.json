{"id":"703011","title":"贺龙山太宰得孙及得从曾孙志喜各一首","dynasty":"明","author":"谢迁","text":"槐分世谱几千叶，兰茁庭阶第一孙。佳气充闾连故里，德星炤夜自初昏。两朝旧笏龙光远，万卷遗书手泽存。燕翼不须廑作室，于公只合再高门。群从孙多又见曾，一门福履更谁胜。光昭世德槐阴密，欢动慈颜鹤算增。瀛海仙源流庆泽，丹山雏凤协休徵。鸿胪复有熊罴梦，伫听君家燕喜声。"}