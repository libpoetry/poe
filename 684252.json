{"id":"684252","title":"数畴兄以病阻看花之约作诗见遗次韵答之","dynasty":"明","author":"王立道","text":"经时卧病觉春才，犹喜名花迟尔开。好客暂虚文举座，新诗先睹马卿才。渐惊落絮侵棋局，故引游丝罥酒杯。我亦文园同病侣，更留述作待君来。烂熳芳园此日才，春风小径为君开。一枝早占倾城色，四韵空惭倚马才。野外不妨频纵棹，病馀应喜数飞杯。刘郎旧是多情者，可待名花落尽来。春深饶睡梦回才，接得诗筒枕上开。莫讶相如非病客，须知太白是仙才。洛阳更长名园价，金谷空馀罚酒杯。点缀春光应不惜，一花乞与一诗来。"}