{"id":"1144221","title":"和善之寄游何道二山","dynasty":"宋末元初","author":"牟巘","text":"行尽千峰日未晡，斋馀扣槛唤红鱼。百梁扶栋神输巧，一铎鸣檐乐出虚。那得诗情陪岛可，但誇山色胜衡庐。老禅趺坐浑无语，案上旁行几叶书。两人相对说蚕丛，蒿稆堪嗟满故宫。忽见画图如雪外，不知身世此山中。馀生才寓一稊米，独往殊欣六尺篷。寄得诗来何处觅，南湖蒲稗没凫翁。"}