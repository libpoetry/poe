{"id":"700002","title":"郡史林景山见寄赓县尹王庭槐诗因次韵二首一简王尹林掾一以自述","dynasty":"明","author":"陶安","text":"客中相遇最相知，官务纷纭理乱丝。井邑近来多惠爱，簿书老去少奔驰。换鹅墨妙公馀事，放鹤笼虚客到时。守分不踰为上计，世情机巧却成痴。灯下功勤老砚知，何时心绪似游丝。一天细雨侵人冷，半世流光背我驰。溪屋且宜扪虱话，海波未是钓鳌时。偶然自得忘言处，默坐书丛绝类痴。"}