{"id":"575819","title":"长安篇","dynasty":"明","author":"孙蕡","text":"长安形胜地，京华富才雄。北开左冯翊，南列右扶风。汉道方全盛，象魏何穹窿。逶迤长乐阪，壮丽未央宫。游侠多少年，娇女秀华容。凌云飞甲第，照日辉帘栊。行乐正及时，绮罗绣茏葱。珠叶摇蝉鬓，银鞍被玉骢。千花色炫烂，万柳景昭融。击鞠东门外，斗鸡驰道东。青楼启夕月，瑶筝沸春空。良时逝不留，流连曾有终。且极娱心意，无为虚光风。"}