{"id":"682892","title":"秦宫保封丘祠次王侍御二首","dynasty":"明","author":"尹台","text":"临陴力掎垂围邑，破贼功辉画像祠。庭草润含春雨细，阶棠阴转夕阳迟。闾阎自此安周甸，父老谁忘睹汉仪。二十年前旗帜色，伤心空有野人知。风捲长河水作潮，尚思虎䩨飒金镳。艰危不假夷门节，汴洛真瞻马柱标。张相功名称益久，韩侯惠爱颂邳遥。观风赖有巡方使，为采覃怀白屋谣。"}