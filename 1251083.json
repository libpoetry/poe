{"id":"1251083","title":"观澜歌","dynasty":"元末明初","author":"陈谟","text":"浠之水兮泓以洸。不淟淟以漓入兮，不腾腾而濞张。其声沨沨兮，其肆以洋。有美人兮亭之皋。服且食兮咏以陶。始涵渟俄湁潗兮，噫气怒而相遭。文沄沄兮又??。锦机错理兮象纬飞奔。忽鱼龙兮，轩举乱藻荇与行云。荡日月兮弗支，送凫鹥兮在亹。吾虽弗及观海兮，吾既得夫委与源。准千涛于一波兮，又孰弱夫湍而壮澜。怀先人之不可见兮，临长流而永叹。曰盈科与成章兮，佩明训以乾乾。吁嗟乎美哉洋洋兮，永矢而弗谖。"}