{"id":"1111488","title":"和宋英叟二首","dynasty":"宋","author":"何梦桂","text":"圯上编书未出奇，有来相问重相规。桑蓬自笑平生志，泡露谁能万世基。閒去带锄编露朮，醉来呼酒赋江蓠。青门待得瓜成熟，不似西山老伯夷。不堪血泪望长陵，回首松楸又几春。荒垄牛眠何处是，古经狐首伪邪真。固知迁墓疑非礼，幸有周棺可芘身。若向防丘逢孔父，尚遗马鬣诏今人。"}