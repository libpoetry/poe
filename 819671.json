{"id":"819671","title":"题吴将军画墨竹","dynasty":"清末近现代初","author":"杨圻","text":"古来将门谁能画，小李将军与曹霸。精神结构非偶然，师人不如师造化。东坡爱竹宁无肉，与可爱竹又画竹。与可画竹东坡题，尺幅琅玕千年绿。蓬莱将军今英雄，宝刀有血笔有风。千军一扫如落叶，盘根错节罗心胸。有时奇气忽横溢，腕底森森放箨龙。酒肠荦确醉不眠，提笔四顾意苍然。欲画不画目如电，成竹乃在落笔先。气吞全纸檀栾涌，傍人犹见笔不动。兵法笔法一贯之，运以己意皆为用。须臾风雨到毫巅，兔起鹘落真宰宣。千枝万枝舞烟雨，一乾两干撑青天。往往纸尽气未尽，清刚卓立天为穿。有时得之出意外，是非人力仙乎仙。画罢却立意纵横，胸中武库刀枪呜。掷笔大笑竹尽起，满壁龙吟风月清。去年破竹下潇湘，夜泊君山吊英皇。曾向洞庭云水里，泼翻斗墨写筼筜。将军泼墨墨能舞，神光离合五色吐。自将肥瘦辨阴晴，却从动静见风雨。将军示我竹德颂，劲节高标皆爱重。此君自有骨淩霄，那怕枝头霜雪冻。磊磊落落岁寒姿，竹耶人耶不可知。天生风格拔尘俗，莫道将军是画师。昼师妙手那有此，海内人称吴道子。不买胭脂画牡丹，千红万紫都羞死。富贵名花自古誇，洛阳况是牡丹家。宁知祗爱虚心竹，不画徐熙没骨花。"}