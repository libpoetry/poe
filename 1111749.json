{"id":"1111749","title":"泽民见示游洞宫护圣二诗次来韵","dynasty":"宋","author":"吴芾","text":"洞府藏真锁碧峦，我来顿觉百忧宽。真人已去留遗像，古木犹存翳旧坛。清入杖藜襟抱豁，冷侵衣袂骨毛寒。何妨便作诛茅计，幸我年来已挂冠。山间安有此池塘，疑是天分一派江。万仞方如青玉案，千章森似碧油幢。檐前山色日侵座，屋角松声夜撼窗。游罢拥衾浑不寐，心清都把睡魔降。"}