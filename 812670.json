{"id":"812670","title":"广陵杂咏","dynasty":"清","author":"吴山","text":"检点游装问有无，欲呼双鹿驾柴车。一椽傍水留新句，几担移家只旧书。一榻残书兼旅思，半窗镫火与疏钟。静看六代江南志，坐尽维扬夜雨浓。新雨足时芳草绿，野棠开处鹁鸠鸣。只今曾阅人多少，感尽江山万古情。怅望遥天羡鸟归，落云深处暑光微。荒阶渐有虫声出，秋欲来时细雨飞。"}