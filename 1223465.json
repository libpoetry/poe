{"id":"1223465","title":"有田","dynasty":"元","author":"张养浩","text":"有田负郭，伊迩匪辽。我倦而归，于焉逍遥。爰力于书，且勤于苗。朝斯夕斯，以咏以谣。式结今好，言报夙劳。山既我狎，川亦余媚。维禽维鱼，亦莫余畏。林则有风，洞则有云。酿则有秫，馔则有芹。樵则有柯，钓则有纶。维人至乐，曰丘曰壑。得而颛之，何有人爵。彼爵与名，岂不我荣。其或舍旃，允有未任。允有未任，且以鼓琴。"}