{"id":"721428","title":"为严藕渔宫允题绿端砚五首","dynasty":"明末清初","author":"陈恭尹","text":"似是花砖渍古苔，碧云何意下嵩台。曹家旧瓦誇铜雀，飞作鸳鸯入梦来。五色曾闻鍊女皇，至今调绿用玄黄。一从补后星辰稳，天地精华萃此方。端溪雊眼最精荧，龙尾金光带列星。别向人前开宝匣，倚天元自有青萍。汉武淩云思欲飞，相如词赋有光辉。仙人掌上分馀沥，滴露研朱对绿衣。巧匠何年琢翠屏，一泓秋水在闲庭。岣嵝绿字遥相待，细写文章入汗青。"}