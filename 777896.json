{"id":"777896","title":"夜合花·南泉故居，今为李君所寓，因填此阕","dynasty":"清","author":"陈家庆","text":"绝巘穿云，高楼坐雨，村居物外萧然。岚光生翠，开帘时落樽前。喜身似，在山泉。共幽兰、空谷三年。旧游庭院，旧时月色，曾照无眠。危栏又倚词仙。料得春菘秋韭，都助吟边。撑肠芒角，兴来题满芸笺。流水处，夕阳天。看晚凉、静袅茶烟。关河倦羽，几时收拾，同放归船。"}