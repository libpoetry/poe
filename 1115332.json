{"id":"1115332","title":"同君俞季永步至普济寺晚泛西湖以归得四绝句","dynasty":"宋","author":"杨万里","text":"阁日微阴不碍晴，杖藜小倦且须行。湖山有意留侬款，约束疏钟未要声。烟艇横斜柳港湾，云山出没柳行间。登山得似游湖好，却是湖心看尽山。西湖虽老为人容，不必花时十里红。卷取郭熙真水墨，枯荷折苇小霜风。曲曲都城缭翠微，鳞鳞湖浪动斜晖。天寒日暮游人少，两岸轻舟星散归。"}