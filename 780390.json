{"id":"780390","title":"梦横塘 荷叶似云香不断。白石句，以慢词写之","dynasty":"清","author":"周之琦","text":"液池擎艳，渌沼含馨，湿云飞满凉翠。千叶香心，荡三十六湾秋意。倚盖天长，浣衣人杳，卷波无际。认珠盘冷浸，一抹横塘，重重碧、重重水。嫣红半落谁怜，但参差远影，还蘸吟袂。鹭送鸥迎，料未许、夕阴吹碎。唤小艇、青奁摇梦，待觅风痕过烟尾。甚日开门，藕花多处，约词仙同醉。"}