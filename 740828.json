{"id":"740828","title":"大人命题临本西岳华山碑","dynasty":"清","author":"陆耀","text":"汉隶十碑九皴剥，寻行可读存西岳。旧拓流传直万金，双钩摹勒违其朔。兹本独无秋毫爽，谁欤妙手尚书荦。我家借临规九势，一波一磔斟雕琢。岂无画沙与印泥，世人竞尚谷口学。不知斑駮非本真，当其脱手光濯濯。即如晚出有曹全，正于姿致见高卓。不然徐韩皆唐贤，何不率臆逞肥浊。蛇纡蚓绾递相师，唐人学汉无人觉。可惜神灵失呵护，竟同荐福毁雷雹。郭髯赵崡今俱死，遗文金石谁商榷。"}