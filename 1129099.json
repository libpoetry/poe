{"id":"1129099","title":"金刚随机无尽颂 净心行善分第二十三","dynasty":"宋","author":"释印肃","text":"是法无高下，纯一非昼夜。无故亦无新，非真亦非假。菩提元等平，摩尼一颗明。非色非非色，了自本无名。我人消息尽，忘躯失却命。参方不遇人，却乃成心病。善道自然生，万里体中行。慈悲兼惠施，念念我无能。暖律潜消冻，万国春风动。柳上一声莺，唤醒轮回梦。春池夜长萍，浮生岂暂停。解说千古事，到老也无成。但知行好事，好事不如无。金刚元是铁，秋至雁衔芦。莫要问前程，何方不现成。动用语默处，不欠一微针。"}