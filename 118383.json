{"id":"118383","title":"和萧·家声籍籍大江西","dynasty":"宋代","author":"苏辙","text":"家声籍籍大江西，临老挥毫捧御题。得意何殊少年乐，还家不惜醉如泥。读尽家藏万卷书，萧然华发宦游初。区区狱掾何须愧，聊把《春秋》试绪余。〈汉儒以《春秋》决狱。作官未减读书勤，簿领従今日日新。汗简韦编谁付予，传家应有下帷人。巷南诸子足才贤，邂逅相逢秀句传。强作短章同寄与，异时见我一依然。"}