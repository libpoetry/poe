{"id":"924692","title":"和子瞻凤翔八观八首 其二 诅楚文","dynasty":"宋","author":"苏辙","text":"诅楚楚如桀，诅秦秦则纣。桀罪使信然，纣语安足受。牲肥酒醪洁，夸诞鬼不祐。鬼非东诸侯，岂信辩士口。碑埋祈年下，意绕章华走。得楚不付孙，但为刘季取。吾闻秦穆公，与晋实甥舅。盟郑绝晋欢，结楚将自救。使秦诅楚人，晋亦议其后。诸侯迭相诅，祸福果谁有。世人不知道，好古无可否。何当投泾流，浑浊盖鄙丑。"}