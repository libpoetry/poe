{"id":"1121197","title":"送徐仓用后村韵","dynasty":"宋","author":"林希逸","text":"君王玉节选非轻，远部何如乡部荣。得志可酬公学问，用人如此世清明。名犹高似南州士，性本刚于东海生。振廪岂应烦此老，论思便合向西清。鲲横学海孰知修，万卷胸中古索丘。滂喜澄清真有志，籍违礼法亦如雠。发棠事亟聊行锦，活国忠存待借筹。圣要直臣流俗惮，会须览镜说韩休。"}