{"id":"699669","title":"己卯季冬北征就道舟中却寄张公亮明府明府时以新诗索予小序二首","dynasty":"明","author":"郭之奇","text":"文章千古寸心留，醇饮于君自乳投。无可淡浓方共远，凭谁欣厌与相酬。甘棠二载依风雅，玄草三冬忆应求。颇怪河阳花满县，新梅独许赠行舟。性僻耽佳我亦如，流传嗤点共删除。心期自出寻常表，文力长扶百六初。未坠于人终不坠，其馀诸子尽堪馀。风流一代归君手，怅望千秋独起予。"}