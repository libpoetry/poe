{"id":"535495","title":"石屋辞三章为彭通府作 其二","dynasty":"明","author":"王立道","text":"有美人兮山之阳，芙蓉衣兮薜萝裳。憩夕驾兮蒙谷，望朝暾兮扶桑。潺湲兮飞泉，旖旎兮垂杨。石嵚岑兮嵌砑，峰峦矗兮翠苍。湖潋滟兮秋水碧，洞幽閒兮春草香。采瑶花兮盈把，宿石髓兮为粮。访隐沦兮绝涧，想奇独兮高冈。君一去兮独遗邛，欲往从兮江水长。"}