{"id":"689607","title":"桃源八景九首 其二 松阴亭","dynasty":"明","author":"吴琏","text":"万松岭上松阴亭，松阴盛夏风泠泠。老翁午睡忽惊觉，何处鸟啼三四声。一脉连江水气通，时消时长与潮同。供炊来往人何限，饱后都忘造化功。挺挺高枝势入云，喳喳灵鹊噪声频。年来喜事知多少，珍重时时报主人。袅袅垂虹跨紫霄，彩云深处路迢迢。少年倘遂男儿志，何必乘车过此桥。红莲艳艳碧莲开，风细馀香远近来。藕大如船花十丈，结窝何必问蓬莱。乌宦名园古所闻，古人佳致属今人。一林风月年年在，吟弄依然只缙绅。万个萧森一径遥，逼人清气日飘飘。瘦藤短帽闲来往，立听微风奏凤韶。云影天光一鉴开，墨波微动晓风来。细看洗砚鱼吞句，知是青山老骏才。"}