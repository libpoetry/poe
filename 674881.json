{"id":"674881","title":"咏怀","dynasty":"明","author":"田汝?","text":"白云不归山，冉冉落窗牖。蛟龙未上天，且在潢污走。嗟尔风云徒，本是尘埃叟。尚父辞棘津，嚣嚣向渭滨。倾城齐拍手，笑杀朝歌人。青发照青波，箓竿悬锦鳞。一丝引周祚，寸饵钓商辛。风期感梦寐，神与文王亲。非熊载后车，八百衍经纶。革命回天地，宁知属贱贫。当年竟不偶，谁信席上珍。际会有朝晏，咄嗟伤我神。"}