{"id":"432946","title":"和丁以某先生除夕原韵 时客莱阳","dynasty":"近现代","author":"洪存恕","text":"风雨沉沉静待朝，城笳特为壮寒宵。扫氛夏甸行将净，鼓枻春江去不遥。五白大呼驺卒共，百杯痛饮阿戎邀。人间除夕易除去，不分诗翁卧寂寥。折腰拱手厌明朝，草草杯盘且饯宵。满拟回肠浇酒到，却嫌瘦影去灯遥。白头将为莺花笑，青眼难逢鸡黍邀。赖得邻翁占后语，年逢兵革慰愁寥。"}