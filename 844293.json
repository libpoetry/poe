{"id":"844293","title":"前年有抚松居士者，与余唱和甚多，后知为社友陈君沧玉所托名，戏为四绝句寄赠","dynasty":"清末民国初","author":"林朝崧","text":"诗家戏学糊名法，教索曹刘向暗中。自笑眼花迷五色，主司头脑太冬烘。平生识宝比波斯，网尽珊瑚海底枝。赤水一珠惊创获，谁知故物掌中遗。空吟下里和阳春，耳热偏忘刻羽人。远愧延陵吴季子，国风十五识歌陈。龙媒本是渥洼种，一见吾能识彩毛。牝牡不分君莫笑，古来亦有九方皋。"}