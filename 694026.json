{"id":"694026","title":"江村","dynasty":"明","author":"陈应张","text":"欲向磐溪寄迹踪，为耽衡泌水溶溶。临池自愧成雕鴳，阅世那知好画龙。壮士不妨忘我相，丈夫岂肯受人容。梦中切莫争头角，漏尽声来何处钟。叹歌河水乐忘归，薄浣江城望翠微。游世合应称好好，逢人休若辨非非。乃公且勿誇安事，阿嫂何能为解围。惟有濂溪浑不染，凭君学制芰荷衣。琅玕高挂与檐齐，桃瓣花开落满堤。短褐不堪寒透骨，热肠那惜醉如泥。愁城郁郁岚深锁，歧路茫茫瘴绕迷。闻道乘驴诗兴急，灞桥应往看新题。市隐何须更买山，洋洋江上漫偷閒。莫愁流水无知己，挹得春风且解颜。寂寞龙睛回冷水，萧条鹤发点新斑。长安轻薄休相妒，已去年华曾几还。"}