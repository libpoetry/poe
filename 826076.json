{"id":"826076","title":"孔子生日 其二","dynasty":"清末近现代初","author":"郑孝胥","text":"世人乐久生，固以生为乐。乐生必恶死，佛老均束缚。圣云夕死可，岂谓甘冥漠。哭颜遂至恸，怀抱亦已恶。我生踰圣年，自省甚可怍。功名意颇厌，嗜好情更薄。生存何以遣，又不耽寂寞。鸟兽难同群，吾徒尤落落。古人或放达，纵酒以自托。儳然不终日，是非昧今昨。大哉死乎叹，乘化聊一噱。"}