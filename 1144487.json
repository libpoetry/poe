{"id":"1144487","title":"石堂","dynasty":"宋末元初","author":"陈普","text":"仙佛人言是一家，好分半席共烟霞。廓清摧陷儒家事，不谓青山识正邪。天威如许敢争雄，重遣山灵费一峰。不共那边如水火，未应抵死不相容。萧萧五曲片茆茨，环合群峰共护持。天下七情谁中节，武夷山石百王师。闻言惊喜是家山，朅蹙来兹遂一攀。何但名称偶相似，宛然天壁锁云关。新丰鸡犬路终迷，庐下濂溪非故溪。造物留人殊过当，终当结屋此云栖。"}