{"id":"597428","title":"文泉为梁少傅作","dynasty":"明","author":"梁有誉","text":"君家旧住文泉侧，泉水泠泠深莫测。纹蹙三春蘋叶风，波连一道桃花色。天畔为河迹不同，人间到海情无极。望中时见白霓飞，深处恐有骊龙匿。嗟君生来文藻雄，寤寐犹在泉水东。寻源解识先世事，临渊远慕古人风。君不见昆仑四水名神泉，轰雷喷雪翻层颠。珠光璚屑纷纷落，时有仙子来翩跹。又不见玉膏之泉味如酒，沿洄迥是群真有。金阙银宫俯上游，饮时亿万八千寿。乃知天下之水多灵奇，寄语世人何用疑。恶燋犹苦洪涛灌，大壑独有苑风知。溯玄泄秘那能已，万派千流无尽期。君虽梦绕泉水上，吞若沧溟穷荡漾。乘槎上汉路非遥，击楫中流情更壮。我昔沧浪理短蓑，蹩躠风尘今奈何。垂钓何年向泉水，为君且作文泉歌。"}