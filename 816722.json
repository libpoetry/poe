{"id":"816722","title":"虞美人 本意","dynasty":"清","author":"董元恺","text":"霜花溅血乌江路。的是君王误。鸿门玉斗怪当年。不教虞兮舞剑、向樽前。芳魂随向江东渡。犹作花枝舞。彘也堪怜雉也妖。笑问汉王遗恨、几时消。孤坟遥枕荒祠右。过客频回首。帐中夜舞不胜情。化作千年舞草、尚如生。八千祗有虞兮在。儿女英雄槩。刘郎宫寝付寒烟。留取美人黄土、大王前。"}