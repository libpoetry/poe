{"id":"436738","title":"望月婆罗门引 清明后醉书于史氏之别墅二首","dynasty":"金末元初","author":"段成己","text":"东风袅袅，飞花一片点征衣。等閒耗损香霏。春去春来无迹，静里几人知。问沈郎何事，带减腰围。功名愿违。算此计、未应非。剩把閒愁殢酒，幽兴裁诗。溪山好在，怅眼中、渺渺故人稀。回首处、清泪如丝。繁华梦断，吹花风起却添衣。满庭红雨霏霏。独倚绳床微叹，此意竟谁知。怅西园转眼，翠幕成围。事无我违。觉四十九年非。便好忙开蒋径，细和陶诗。风流巳置，抚遗编、三叹赏音稀。人不见、弦断朱丝。"}