{"id":"569200","title":"书癸未二月十九日事","dynasty":"明","author":"王世贞","text":"正月二十雷击人，却脱岑牟汗如雨。后先大地皆冻裂，白日阴森一百五。二月十九雷转急，忽漫同云雪花吐。似应黑帝宴白帝，祝融击鼓玄冥舞。辛五醉插琼瑶花，滕六怒肩霹雳斧。桃李抽萌不敢发，龙蛇误出仍遭侮。昨者七月十月风，修罗两掌翻天宫。千艘立没万室尽，鱼腹饱人人腹空。遗黎宛转荆棘底，吟饥忍冻如酰虫。催征不顾闾井赤，鞭挞但诧公庭红。吏民日望黄纸诏，一字不济闾阎穷。蔽亏星曜已往事，调燮寒暑将来功。中天一轮方炯照，尔曹勿令尘再蒙。呜呼，尔曹勿令尘再蒙。"}