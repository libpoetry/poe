{"id":"807319","title":"水调歌头  舍南庭前牡丹将放词以催之","dynasty":"清","author":"陈维崧","text":"峭冷侵金鸭，乍暖熨铜龙。东皇好景何限，相别苦匆匆。二十四番花信，一百五朝寒食，几阵酒旗风。豆吐蚕婆绿，花绽鼠姑红。画栏西，绮窗北，锦城中。姚黄何事羞涩，媚脸未全融。速办慈恩车骑，并倩华清钿笛，邀取谪仙翁。早放木芍药，慢舞玉珑璁。"}