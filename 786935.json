{"id":"786935","title":"麦管吟","dynasty":"清","author":"牛焘","text":"麦陇青青麦穗长，拾翠人来哢麦管。揉青咂绿瞋函胡，吭底风回麦谷暖。初疑卷叶声，又似孤生簳。非匏非葭，苠笏无窾。鸡鸣停午鹤唳秋，筚篥逫律声嫌缓。歌头揭调按伊凉，别有离思吐情款。杨柳惊飞流水曲，梅花误落停云馆。停云流水共徘徊，分明声声怨何满。君不见，晋阳城头夜鸣笳，胡尘倒卷走云罕。莫言此管弱缕青，一握怯唫生忧懑。更疑却氏衔楚冤，至今悲歌遗秉秆。悬知一寸麦管一寸肠，麦管捻断肠牵断。肠牵断，愁不断，劝君莫向陇头吹，空使行人豪气短。"}