{"id":"1101316","title":"秋胡妇歌","dynasty":"宋","author":"萧立之","text":"君家作妇三日强，锦衾未暖鸳鸯床。阿郎遽作远游别，三载菽水空襦裳。采桑忽忽春风陌，郎归相逢不相识。拦囊赠妾双黄金，妾心如冰介如石。阿郎归来坐堂前，低头相视默不言。郎心如此不易保，丑君一死沧波寒。棱棱劲节秋霜句，断简风流映千古。后来一种可怜人，却遣江津名妒妇。"}