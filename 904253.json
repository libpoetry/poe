{"id":"904253","title":"陪陈叔易汪彦章登浮翠亭","dynasty":"宋","author":"李处权","text":"群峰如高马，飞云若为驭。苍翠来无际，摆脱欲仙去。我时登兹亭，物色生四顾。同行有君子，粲笑随杖屦。樵苏自生理，孤烟横匹素。归鸟枫树林，天高西日暮。不见髯将军，长桥斩蛟处。安得起斯人，扶危正天步。平生江湖想，齿发凋行路。倘有百斛舟，载酒经烟雾。"}