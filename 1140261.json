{"id":"1140261","title":"劝考亭收文公书兼聚书","dynasty":"宋末元初","author":"陈普","text":"孟氏继孔徂，凤鸟竟寂寞。千年性命传，造化欲废阁。生人无所之，死者不可作。人心万山隔，治统千大落。天生周与程，得手始撑拓。百年复考亭，体用遂磅礴。精密洗粗疏，深厚驱浅薄。窾郤靡不周，混沌元无凿。谁家不藏书，心目迷博约。身为行秘书，所适常迷错。考亭三十匣，独为百川壑。万善始有条，列圣元非昨。千派得一原，灵龟不劳灼。卷帙浩无边，要处自如跃。岁月荒苔生，风雨惟丹雘。翁死六十年，辄起人哀乐。同心在咫尺，闵此无声铎。为推去后心，如受生前托。倬彼得不磨，坏乎赖爰度。人心已开辟，万象森冲漠。重搆理斯文，同盟敢无诺。"}