{"id":"686490","title":"搏云吟","dynasty":"明","author":"申佳允","text":"烧云烁火雪冰敲，雾市烟楼撞海潮。寒透玻瓈香透水，凌虚丹阁紫雯招。冶岚浓澹竹风閒，万派红光迸火然。惊眼怒涛声触树，千层旭霭一晴川。月影瞿瞿鹤影疏，雨帘清閟净名书。虎狼喝夜蛟螭舞，十丈酸风不怖余。波纹苔绣艳高春，青枣黄芽混沌人。笑破莲花踏秋雨，白茅双屐紫阳巾。琥珀光瑩绿雪烹，漱松嚼石咀霜英。凌空缥缈群岩静，谱尽千春海岳程。山阁高严带雨眠，鹿踪鸥迹伴壶天。茫茫大地炎云毒，抱影萧疏玉麈寒。风云法界电雷书，俯仰苍渊碧玉除。甲子火流晴雨速，閒消静息验居诸。惊虹灼灼碾车尘，高揖氤氲演谷神。姑射逍遥风月主，湖山介绍我为宾。星辰历历电光微，瑞雨缤纷艳雪霏。绝顶昆崙天阙迥，琪花阵阵绿云挥。太乙玄根法海尘，纵横龙虎位仙人。个中认取真开落，水涸霜销万树新。摩天霹雳石尤风，鱼静蛟潜澹碧空。脉脉净香焚柏叶，五湖烟雨恰相容。红尘盘礴紫霄颠，水印波痕月印天。宝筏翩翩浮玉海，篴声风递鹭洲边。"}