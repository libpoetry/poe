{"id":"140912","title":"出山追术所见","dynasty":"宋代","author":"张镃","text":"我家正对风烟住，饱看阴晴变朝暮。清秋非但入诗脾，挽向溪山深处去。溪山深处是湖州，水合云凝不断头。晒稻坡前移拄杖，罩鱼滩际泊扁舟。入城要尽登临目，驼桥系缆因留宿。旧游十载梦惊回，堤边老柳依然绿。凌晨取道岘山前，洼樽就拊穹崖巅。萦纡遥指道场路，挂席径造寻幽禅。弯环港转茭田上，莺簧激列千松嶂。竹舆飞入翠光中，宝合朱扉恣舒望。当年祖讷伏於菟，蹑屐旋薙荆榛居。至今夜半吼寒月，守护净境严驱除。呼灯谈话倏度夕，粥杯人赴云堂集。日高振袂过隣峰，老衲相看但长揖。"}