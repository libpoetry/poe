{"id":"1106110","title":"和耿天骘以竹冠见赠四首","dynasty":"宋","author":"王安石","text":"竹根殊胜竹皮冠，欲著先须短发乾。要使山林人共见，不持方帽禦风寒。无物堪持比此冠，竹皮柔脆谷皮乾。故人恋恋绨袍意，岂为哀怜范叔寒。玉润金明信好冠，错刀剜出藓纹乾。不忘君惠常加首，要使欢盟未可寒。冠工新意斲檀栾，雾卷云烝久未乾。遗我山林真自称，何须貂暖配金寒。"}