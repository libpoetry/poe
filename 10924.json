{"id":"10924","title":"于阗钟歌送灵彻上人归越","dynasty":"唐代","author":"窦庠","text":"海中有国倾神功，烹金化成九乳钟。精气激射声冲瀜，护持海底诸鱼龙。声有感，神无方，连天云水无津梁。不知飞在灵嘉寺，一国之人皆若狂。东南之美天下传，环文万象无雕镌。有灵飞动不敢悬，锁在危楼五百年。有时清秋日正中，繁霜满地天无风。一声洞彻八音尽，万籁悄然星汉空。徒言凡质千钧重，一夫之力能振动。大鸣小鸣须在君，不击不考终不闻。高僧访古稽山曲，终日当之言不足。手提文锋百炼成，恐刜此钟无一声。"}