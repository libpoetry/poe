{"id":"845301","title":"浪淘沙慢 春暮。次山、古微同倚此调，用清真韵报之","dynasty":"清末民国初","author":"樊增祥","text":"怕春去，春城画里，大好楼堞。花有轻红一捻，歌偷子野半阕。又看到、梅林青子结。一枝为、煮酒新折。数世上英雄定谁可，曹刘未应绝。亲切。荡胸绿海空阔。试唤起、飞花和烟絮，莫遣横玉咽。看万柳摇春，何暇伤别。艳歌未竭。将翠笺描写，江南三月。春水如油春山叠。津桥畔、杜鹃乍歇。笑青帝、司花仙吏缺。万红紫，难著白衣一点色。天留满架酴醾雪。笑今夜，东堂淡酒，尚有鹅炙。五老睢阳戏墨，八分阿买讵劣。望白下、重重烟树隔。判鱼笏、破甑同掷。对海曲千花万杨柳，风怀异今昔。岑寂。故侯杖履谁识。是和我、红梅三千字，第一花下客。思画省春空，谁印苔迹。渭城唱彻。非旧人莫辨，何戡音节。谁击司州中流楫。兰成老、尚哀亥月。又金井、桐绵飘似雪。这心事，直与丁香两郁结。金垆那得寒灰热。"}