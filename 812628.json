{"id":"812628","title":"于役易州作四首","dynasty":"清","author":"何栻","text":"垂杨如海起风烟，渺瀰春光绿上天。绕袖黏鞍飞絮活，随他漂泊十三年。萼跗衔接绿芙蓉，花一重兼叶一重。不落寻常青鸟格，万山回抱一支龙。肃肃长松护翠微，排当成列绕成围。山岚夜作秋淘涌，十万髯龙怒欲飞。买山愿学蜘蛛隐，饮水甘为蚯蚓廉。桂蠹蓼虫生有性，只宜辛苦不宜甜。"}