{"id":"683014","title":"秋怀","dynasty":"明","author":"文徵明","text":"零露瀼瀼陨玉柯，西风吹起洞庭波。江东菰米空愁绝，汾水楼船奈乐何。万里边声鸿雁急，四檐金气候虫多。伤心最是邯郸道，忍听佳人倚瑟歌。江城缥缈度飞鸿，露下高天月正中。宫调谁家歌白苧，商飙昨日到青桐。云迷八骏应回辔，凉入三边合奏功。桂楫兰桡期不至，芙蓉开满五湖东。"}