{"id":"658958","title":"追思慈爱堂为武定侯郭勋赋","dynasty":"明","author":"王鏊","text":"苍梧云黯燕云湿，北堂燕山空掩泣。江湖漠漠山重重，高堂人远何嗟及。忆昔前人佐真主，金戈百战开茅土。山河带砺誓始终，奸蠹潜萌中龃龉。床前学语藐诸孤，抱向阊阖闻呱呱。天门九重不可问，十年泣血纷涟如。饮冰齧檗老益坚，中宵抱恨常悁悁。金石可移心不改，茹苦衔哀重吁天。精诚动天天为顾，茆土还加旧名数。金书铁券古元勋，櫜兜戟纛新开府。圣恩重处慈恩深，玉带腰悬自循抚。古云死易立孤难，程婴杵臼犹摧残。谁知女妇伸大义，坐令荀息生厚颜。昊天有极恩罔极，回望燕云长太息。"}