{"id":"1083706","title":"进锡宴澄碧殿诗","dynasty":"宋","author":"史浩","text":"季秋中浣日，淳熙隆四祀。朝回揽辔间，中使俄传旨。少须日转申，宣名陪宴喜。预令扫玉堂，深夜备栖止。悚惧跪承命，走驺亟穿市。绛阙耸皇居，非烟常靡靡。入自东华门，熊罴森爪士。诏许乘肩舆，安徐无跛倚。复古距选德，相望几数里。修廓接云汉，岧峣灿珠蕊。中途敞金扉，恍若蓬壶里。群山拥苍壁，四顾环弱水。山既日夕佳，水亦湛无滓。冰帘映绮疏，琼殿中央峙。澄碧曜宸奎，神龙争守视。舞蹈上丹墀，天威不违咫。奉觞祈万寿，时蒙一启齿。馀波丐鼠腹，酒行不知几。徘徊下瑶席，缓步烦玉趾。从游至清激，锡坐谈名理。泉声韵瑟琴，一洗筝笛耳。皇云万几暇，观书每来此。论道及帝王，直欲齐其轨。尧舜禹汤文，前身无乃是。臣言匪献谀，道实由心起。既然明是心，要在力行尔。登桥釂馀罍，饮兴未容已。金莲引双烛，再拜离阶戺。玉音宠谕臣，此会宜有纪。归涂感恩荣，占写忘骫骳。"}