{"id":"1139047","title":"送吴宽斋并谢惠诗","dynasty":"宋末元初","author":"陆文圭","text":"衰年八十一，草露骨垂朽。有客款荆扉，甘言许吾寿。假如活百岁，祇欠十有九。辛勤抛书册，散诞耽棋酒。时时课小诗，不自觉妍丑。袖中出新句，见客惊欲走。反顾仍疾读，佳处辄肯首。呼儿急传觞，晚喜得此友。久之来告别，秋怀挂衰柳。百金无所赠，五言聊藉手。"}