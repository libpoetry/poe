{"id":"1026703","title":"和永叔小饮怀同州江十学士","dynasty":"宋","author":"韩维","text":"翰林文章伯，好古名一世。家无金璧储，所宝书与器。北堂冬日明，有朋联骑至。新樽布几案，二鼎屹先置。大鼎葛所铭，小鼎泽而粹。坐恐至神物，光怪发非次。群贤刻金石，墨本来四裔。纷穰罢卷轴，指擿辨分隶。其中石赞藏，家法非一二。精庄与飘逸，两自有馀意。兴来辄长歌，欢至遂沉醉。颜饥足箪瓢，韩饮尚文字。乃知内可乐，不必钟鼓贵。温温江冯翊，兹理久所诣。赋诗多雅言，嗜酒见淳气。岁晏不在席，使我长叹喟。"}