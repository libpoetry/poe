{"id":"1068552","title":"定武赠晁以道","dynasty":"宋","author":"王安中","text":"北山立雄秀，西山俨来奔。棱层上云雨，秘邃错朝昏。风霆倏号怒，势欲立厚坤。兹惟神灵宅，可但人物繁。嵩阳擅月旦，问山等龙门。谓我山之英，重以仁者言。丈人盖代手，脱口千载存。莼羹与羊酪，不复疑戏论。向来无极神，解与君争尊。堂堂甄孟成，版籍见诸孙。如何置不问，远借寒谷暄。我行傍乡梓，念此永弗谖。逢人试语似，喜色凌朝暾。问公谁辈行，故侯苏季昆。故侯遗妙墨，砻山龛山轩。亦有好事人，醉帖收蜿蜒。神明坐还观，声泪已复吞。公能破纸尾，师友道弥敦。要当藏名山，仍意作九原。续弦煎麟角，并洗万古冤。"}