{"id":"370990","title":"瑞鹤仙·赋圣几斋中牡丹名藕丝霓裳种来自亳州","dynasty":"清代","author":"厉鹗","text":"海天霞未卷。和晓岫、空青付谁裁剪。花师戏成幻。约娇春千里，翠深红浅。回头意懒。但微认、崔徽背面。映衫痕、一色惺憁，误道藕丝秋半。曾见。梦中彩笔，歌畔檀唇，醉馀罗扇。云窗月馆。湖山在，旧情远。便听风听水，霓裳谱得，自对珍丛夜怨。问寻芳、人瘦如何，细看带眼。"}