{"id":"905183","title":"戒蝇","dynasty":"宋","author":"李吕","text":"我夙造恶业，半生苦疮疖。蝇喙利如针，秉箑倦挥灭。彼蝇业更深，曾不慕香洁。乘间恣飞舞，嗜此秽脓血。我虽以慈受，汝愧宁可雪。狂念傥不悛，善计有一说。海上逐臭夫，正是汝俦埒。速往从之游，从容度岁月。贪痴志愿足，人害永除绝。相汝下劣躯，不过藉炎热。徼倖岂可常，肃霜防凛冽。"}