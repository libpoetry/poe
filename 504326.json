{"id":"504326","title":"九鹚图","dynasty":"明","author":"李昱","text":"何人水墨开毫素，白日晴窗起烟雾。强将醉眼窥微茫，乃见江南九秋鹭。两只长鸣一只飞，两只共啄菰米肥。其馀四只梦洲渚，黄芦白苇相因依。我家曾住苕洲上，绿蓑披雨听渔唱。西塞山边今有无，桃花流水应新涨。别来几载接林峦，身欲奋飞无羽翰。卷图高咏风汉汉，忆尔矶头青钓竿。"}