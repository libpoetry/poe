{"id":"453670","title":"庆清朝 依碧山韵 盆中石榴硕果犹垂，新蕾又绽，为赋","dynasty":"当代","author":"傅义","text":"浪蕊俱消，浮华尽散，清幽独倚薰风。冲开万绿，一枝偏傲春红。漫拟绛裙窈窕，珠玑满腹有谁同。何尝羡、烟光百种，妍丽千丛。累若巨囊尚缀，又火球重炽，焰耀晴空。迎眸乍愕，图画如此精工。又若仙姝靓侣，怡然相视锦霞中。凝神处，俗尘扫尽，诗兴燃浓。"}