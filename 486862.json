{"id":"486862","title":"风流子 登虎丘致爽阁","dynasty":"明","author":"吴子孝","text":"雨痕消已尽，长空静、皎日映江流。看寒草都腓，衰林渐薄，翠荷遍沼，黄橘连洲。新晴好、抱琴遵竹浦，载鹤共松舟。近市炊烟，隔林樵唱，苍茫望远，窈窕寻幽。晚来还著屐，穷岩壑、更上绝顶飞楼。何事西来爽气，偏对吟眸。指青峦万叠，澄川百道，绕阑分列，似画难收。方信三吴佳景，尽属清秋。"}