{"id":"833163","title":"月华清 题余秋室画《晚香玉》便面，为南海叶南雪前辈赋","dynasty":"清末民国初","author":"樊增祥","text":"轻粉钩花，明金簇蕊，九华谁写宫扇。钿朵幽丛，露甃几番曾见。月上时、玉鬓新扶，风动处、罗帷香满。轻展。看湘筠几摺。瑶华一面。老辈风流未远。更密字银钩，和歌清婉。一段秋心，诉与蛩悽蝶泫。料有人、明玉窗前，暗回忆、素馨斜畔。香暖。记珠江画舸，燕钗敲晚。"}