{"id":"433737","title":"菩萨蛮","dynasty":"近现代","author":"詹安泰","text":"轻鬟翠鬋妨经眼，闲猜病酒清深院。何事苦伤情，无花不负卿。春情还自耐，做泪空成海。错怪倚阑干，夕阳山外山。娇云日日笼轻雾，沉沉消息堂堂去。一日百思量，思量总断肠。残宵花下睡，心似秋星碎。不敢怨春归，闲花四散飞。此生誓作当门柳，鹃啼鹊噪难消受。化石砌花阶，量伊寸寸鞋。憨痴还胆怯，空领消魂牒。未信肯怜才，玉兰亲手栽。平生只惯愁人恼，新来翻学痴人笑。笑恼两难凭，心涛日夜鸣。枕边私语密，却忆花边屐。去住不须论，知他几断魂。"}