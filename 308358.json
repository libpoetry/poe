{"id":"308358","title":"百字令·一秋过了","dynasty":"清代","author":"陈宝琛","text":"一秋过了，看东篱凋槁，霜下谁杰。独立略无迟暮感，自是义熙遣孑。位置南荣，瓦盆未厌，花好还须叶。寒泉相慰，从来不借馀热。犹记老圃亲浇，数丛留殿，纯白逾冰雪。澹到无言偏耐久，岂有缁尘能涅。转眼阳生，与梅交代，芳意何曾歇。落英餐彀，晚香存几休折。"}