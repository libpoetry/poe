{"id":"117459","title":"赠杭僧道潜","dynasty":"宋代","author":"苏辙","text":"月中依松鹤，露下抱叶蝉。赋形已孤洁，发响仍清圆。潜师本江海，浪迹游市廛。髭长不能翦，衲坏聊复穿。瘦骨见图画，禅心离攀缘。出言可人意，一一皆自然。问师藏何深，不与世俗传。旧识髯学士，复従琏耆年。尘埃既脱落，文彩自精鲜。落落社中人，如我亦有旃。柰何一相见，抚卷坐长叹。归去勿复言，山林信多贤。"}