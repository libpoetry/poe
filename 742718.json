{"id":"742718","title":"送酒至兴隆寺作歌柬树崖","dynasty":"清","author":"颜检","text":"山云淰淰山风微，雪花点点如花飞。笑君无事抱膝坐，风生几席云生衣。豁达胸襟溢眉宇，皤皤其腹丰其颐。豪兴于此正不浅，何堪藜藿充朝饥。故人赠我春酿酒，烹鲜更佐冰鱼肥。吾侪山居任啸傲，还同野马无缰羁。好景在眼杯在手，酩酊痛饮复奚辞。命我仆，捧君卮。瓶已罄，再酌之。但期耳热情胥怡，此味何必他人知。雪如不止山路欹，君其醉矣无须归。"}