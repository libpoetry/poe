{"id":"19275","title":"杨柳枝词八首","dynasty":"唐代","author":"白居易","text":"六么水调家家唱，白雪梅花处处吹。古歌旧曲君休听，听取新翻杨柳枝。陶令门前四五树，亚夫营里百千条。何似东都正二月，黄金枝映洛阳桥。依依褭褭复青青，句引春风无限情。白雪花繁空扑地，绿丝条弱不胜莺。红板江桥青酒旗，馆娃宫暖日斜时。可怜雨歇东风定，万树千条各自垂。苏州杨柳任君夸，更有钱唐胜馆娃。若解多情寻小小，绿杨深处是苏家。苏家小女旧知名，杨柳风前别有情。剥条盘作银环样，卷叶吹为玉笛声。叶含浓露如啼眼，枝袅轻风似舞腰。小树不禁攀折苦，乞君留取两三条。人言柳叶似愁眉，更有愁肠似柳丝。柳丝挽断肠牵断，彼此应无续得期。"}