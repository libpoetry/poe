{"id":"860962","title":"齐天乐 馀闲书院拟赋蝉","dynasty":"宋","author":"王易简","text":"翠云深锁齐姬恨，纤柯暗翻冰羽。锦瑟重调，绡衣乍著，聊饮人间风露。相逢甚处。记槐影初凉，柳阴新雨。听尽残声，为谁惊起又飞去。商量秋信最早。晚来吟未彻，却是凄楚。断韵还连，馀悲似咽，欲和愁边佳句。幽期谁语。怕寒叶凋零，蜕痕尘土。古木斜晖，向人怀抱苦。"}