{"id":"695614","title":"送李别驾咸陵代觐","dynasty":"明","author":"林熙春","text":"河梁尊酒沸江东，满道旌旗拥竹筇。岭外孤城原是凤，君家一驾自如龙。清风帝里誇三户，赤日天门步九重。十尺丰姿应赐问，为陈海啸涕无从。望望芝云紫气浮，仙舟元礼羡风流。八千里外遵江汉，九五班前拜冕旒。白玉献将天北极，黄金颁自殿东头。严程屈指春明转，海上花间待一筹。"}