{"id":"78821","title":"赠宋道人","dynasty":"宋代","author":"陆游","text":"我不如昔人骑鹤上九天，玉简奏事虚皇前。平生啬养气麤全，两脚驰走轻如烟。鸟道悬崖忽飞骞，戏掷短剑声铿然。转盼跳下千仞渊，已复取剑升层巅。腾猿俊鹘争後先，饥食松花掬飞泉。金骨绿髓渐凝坚，口哦七字黄庭篇。西来欲访挟弹僊，丹经剑诀更精研。嗟哉一失五百年，作诗付子勿妄传。"}