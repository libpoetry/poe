{"id":"473867","title":"灯夕同陆姬过胡姬并怀侯双","dynasty":"明","author":"张献翼","text":"君不见张敉名字在月中，又不见乞歌携妓张红红。灯火未然月未出，名字不闻五百弓。白月已来黑月去，三五能供几番醉。心计对饮同三驺，何如买笑携诸妓。街头巷口自为歌，博塞藏阄总成戏。昔年残腊逢春阳，然灯每夜客满堂。今夜朋来贫未足，酒过墙头食无肉。南方腾笑北献嘲，贱于犬马轻于毛。数点虽非九枝艳，也知今夕为元宵。夜未央，从吾好。身衣鹑，手执翿。酒因境多，年随情少。或云布衣雄世郑康成，或云叩门乞食陶渊明。绿烟朱火青楼起，一杯一杯情未已。放意且留欢，遗老堪忘死。陆姬立之监，胡姬佐之史。胡一抗吾吭，陆二提吾耳。忆昔侯姬尝去来，来时往往相尔汝。谓我非常人，爱我无常语。攀玩今宵少一人，安得侯双唤张敉。"}