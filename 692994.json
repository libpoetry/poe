{"id":"692994","title":"将赴上谷留别纪山二首","dynasty":"明","author":"杨巍","text":"我为东齐人，君为南楚客。相逢晋水阳，结交见肝膈。丝竹列广庭，嬿婉届良夕。自谓长如此，讵知有行役。行役在塞门，念兹伤魂魄。恋恋不能别，乃至旷野中。衔杯各惆怅，日暮生悲风。悲风捲蓬草，一西还一东。尘世多变态，后会安可同。携手望云衢，愧彼双飞鸿。"}