{"id":"416486","title":"陌上花   用蜕岩均和彊村","dynasty":"近现代","author":"胡先骕","text":"流莺渐老，蔷薇初绽，锦屏春晚。廿四番风，都付絮花池馆，银笺解说相思恨，红叶宫沟飘断。叹西园秉烛，坠欢重忆，酒人星散。苦销沈，镜里朱颜暗损，辜负年光将半。省识天涯，几换嫩寒轻暖。寻常撷翠搴芳意，慵托碧天辽雁。只凭他为说，庾郎词笔，近来差懒。"}