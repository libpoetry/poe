{"id":"780204","title":"南浦 万柳堂送泰州岘司寇归无锡","dynasty":"清","author":"叶绍本","text":"帝里正浓春，有香山，逸老蓉湖归客。鹤发未垂丝，偏梦回、故国绿蓑青笠。为霖已遍，关心只系闲风月。一曲梁溪堪把钓，疏雨杏花渔笛。城南烟缕初匀，恰风和、上巳羽觞时节。胜侣集簪裾，离筵启、还似冶原将别。新荷骤雨。繁声可记红牙拍。滑笏江流公去矣，此会年年应说。"}