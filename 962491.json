{"id":"962491","title":"送张伯修省干归省重庆府一首","dynasty":"宋","author":"度正","text":"我昔赴集英，涪陵见尊公。尊公一世豪，一饮能千钟。君时年尚少，已有尊公风。举动如成人，吐语非凡童。别去已十载，一笺不得通。忧患催我老，飘流寄西东。逐食来益昌，执经司学宫。故人昂昂来，天涯复相逢。怜我久憔悴，访我寂寞中。相从不知极，春去秋复冬。慈亲促归辀，归步留无从。入则孝与悌，出则信与忠。君看语孟篇，问学何终穷。寸阴如隙驹，大道如冥鸿。重来定何时，愿言加新功。"}