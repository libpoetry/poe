{"id":"694334","title":"北溪容球来访答之","dynasty":"明","author":"陈献章","text":"孤月正酣东阁睡，清风又到北溪船。看君迥出诸客右，问我何如十载前。剑气烛天堪引望，桃花照眼未须怜。山中碧玉仙家物，已證先生作睡仙。三月风光遍海埏，谁家园里棹觥船。一身燮理三杯内，万古乾坤半醉前。几度寄书言自爱，何人挈榼荷相怜。自从托契中山后，却笑他仙是鬼仙。"}