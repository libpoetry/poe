{"id":"166005","title":"赠段万顷·美人窈窕家南国","dynasty":"宋代","author":"晁补之","text":"美人窈窕家南国，可与副笄亲黍稷。平生寂莫凤将雏，惭愧木桃犹报璧。石城三桨为谁催，万里清江凌不测。王门酒肉傲胜诡，岂有邹阳仍下客。危词欲洗大夫冤，千载独怀吾祖贤。不量腹小文籍博，颇似井蜺轻饮川。丈夫趣舍无南北，情亲非为墙屋连。子真正用卧谷口，乃有高名諠日边。胸中傀磊契何所，自笑柴愚得参鲁。借令好问忘足茧，狐腋岂堪黄犬补。吾身栎社真寄耳，趣取无用安足数。无心俎几彘盘辱，拳曲不羞人厌睹。土山出火石为融，羲和当午车隆隆。通渠束带过者寡，乃独葛巾终日同。倾囷倒廪用饷我，我为牙羽陈编锺。蝉声入耳廪节改，别我整骖无愧容。"}