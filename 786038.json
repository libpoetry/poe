{"id":"786038","title":"南汉修慧寺千佛塔歌","dynasty":"清","author":"黄遵宪","text":"天龙不飞海蛟起，遥斥洛州为刺史。万事萧闲署大夫，仍世风流作天子。无愁天子安乐公，黄屋左纛夸豪雄。当时十国均佞佛，此国佞佛尤能工。八万四千塔何处，敕司特用乌金铸。石趺铁盖花四围，宫使沙门名列署。千家设供争饭僧，百姓烧指添然灯。一州政得如斗大，亦造窣堵高层层。此塔周围佛千位，十方弟子同瞻礼。宝林铜钟广欢缘，云华石室谁作记？坐花共数莲几枝，剔锈尚余铭百字。下言人鬼共安康，上祝国皇寿千岁。噫嘻刘氏五十年，一方岭蛋殊可怜。画地为牢聚蛇毒，杀人下酒垂蛟涎。离宫深处即地狱，铁床汤镬穷烹煎。兔丝吞骨龙作醢，诸刘遗种无一全。人人被发欲上诉，亡魂怨魄谁解冤？编玉为堂柱念四，媚川采珠人八千。垒山日输赎罪石，入城亦费导行钱。钱王媚佛善搜括，比此尚觉差安便。卖儿贴妇竭膏血，一塔岂有功德缘！尔时王此昏荒国，方诩极乐忉利天。红云张宴饱荔子，素馨如雪堆花田。朝出呼鸾引幢盖，暮归走马委珠钿。鱼英供壶甘露味，翠屏舞镜春风颠。大体双双学猪媚，微行侧侧携蟾仙。楼罗检历纵嬉戏，候窗设监酣醉眠。女巫霞裾坐决事，彼昏只倚常侍贤。自谓此乐千万岁，还丹不服贪流连。谁知执梃降王长，屈指造塔刚七年。星流雨至时事改，风轮转劫无不坏。铜壶滴漏几须臾，倏忽到今九百载。金蚕往往卖珠市，玉鱼时时出银海。康陵荒废马坟空，此塔金身岿然在。赐田补钵亦荒芜，废像模铜失光彩。人间理乱百不闻，菩萨低眉犹故态。吁嗟乎，佛虽无福亦无殃，而今宗教多荒唐。木铎广招诸弟子，白绢妄说空家乡。中西同异久积愤，一朝糜烂如蜩螗。谁人秉国竟养盗，坐引强敌侵畿疆？天魔纷扰修罗战，神兵六甲走且僵。大千破碎六种动，恐与佛国同沦亡。长安北望泪如泻，空亭徘徊夕阳下，问佛不言佛羊哑。赵佗窃号何真降，孰能保此一方者？"}