{"id":"1118746","title":"书室杂兴四首","dynasty":"宋","author":"陆游","text":"秋水浅出滩，秋叶落成阵。方喜风露清，已叹霜霰近。衰疾虽向平，不死亦堇堇。灯青地炉冷，吾学其少进。衣多藏之笥，食馀积之囷。我享既有限，富亦岂胜贫。布褐本自温，笋蕨固已珍。君看梁伯鸾，寄食终其身。老眼观细书，纷然黑花坠。不如袖手坐，嘿诵旧所记。但恨志弗强，编简颇失次。后身作书生，努力究此事。学书五十年，其进不及寸。未能践绳墨，况敢说豪健。虽然亦有用，尚足博粗饭。开学教牛经，坐市写驴券。"}