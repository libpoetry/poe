{"id":"1212254","title":"采荷调","dynasty":"元","author":"耶律铸","text":"荷盘承露珠，何时成夜光。荷盖承日华，何地得清凉。虽曰是荷衣，且难作霓裳。虽曰是荷杯，长难酌酒浆。欲以荷作钿，不可饰时妆。欲以荷为钱，不可博明珰。拟荷如宝镜，不能照胆知肝肠。拟荷如纨扇，不能鲜洁如雪霜。其茎有轻丝，难织锦流黄。其气有微馨，难剂水沈香。有名无实不足取，似是而非良可伤。流萤将拟流火乌，亦与姬发呈休祥。"}