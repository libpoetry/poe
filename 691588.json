{"id":"691588","title":"无题","dynasty":"明","author":"李流芳","text":"白堤凉雨打荷花，妾未回船郎到家。郎醉不如侬醉剧，怜侬湿透绛裙纱。阁上弹琴江上听，松风江月若为情。酒阑重向溪桥坐，怪鸟惊啼虎欲行。风入溪流月在桥，低回难负此良宵。楼头梦醒江声发，唤起开门看夜潮。相期百遍总能过，一日愆期可奈何。妾自寻郎郎不见，段家桥外画船多。郎意匆匆妾意长，赠郎微物亦思量。金花梨子能消渴，怕道生离不敢将。"}