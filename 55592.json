{"id":"55592","title":"毕仲明侍御邀集西清馆听文儿歌","dynasty":"明代","author":"王醇","text":"平波削玉天倒明，绿绡轻绉凉醿生。芙容千尺回绣楹，一枝含艳忽有声。圆珠沥沥溜盘走，不断柔烟醉春柳。点点鸣泉滴暗冰，微啼征妇背红灯。林间轻籁时能止，斑竹鸾弦几回死。蜡花半剪夜色遥，况复霞凝酒晕娇。欲邀眼笑心先荡，得近衣香魂已销。此际心魂余几许，不知离却寒塘渚。且向花龛忏有情，高楼睡掩秋山雨。"}