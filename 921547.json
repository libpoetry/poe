{"id":"921547","title":"见子由与孔常父唱和诗，辄次其韵。余昔在馆中，同舍出入，辄相聚饮酒赋诗。近岁不复讲，故终篇及之，庶几诸公稍复其旧，亦太平盛事也","dynasty":"宋","author":"苏轼","text":"君先鲁东家，门户照千古。文章固应尔，须鬣馀似处。虽非蒙倛状，尚肖历国苦。诵书口澜翻，布谷杂杜宇。十年困奔走，栉沐饱风雨。吾道其非邪，野处岂兕虎。灞陵闲老将，柏直口尚乳。自君兄弟还，鼎立知有补。蓬山耆旧散，故事谁删去。来迎冯翊传，出饯会稽组。吾犹及前辈，诗酒盛册府。愿君倡此风，扬觯斯杜举。"}