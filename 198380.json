{"id":"198380","title":"醉中纪事题辰州净因寺","dynasty":"宋代","author":"廖行之","text":"山城春半时，底事风作恶。小隐杜书帷，暗想花萧索。命驾访林薮，寻芳到丛薄。漫山粲百英，随分有余乐。萦回度城阴，徙倚步禅阁。山僧正斋余，茗椀快新瀹。壁间有佳句，一诵喜且愕。登堂陈杯盘，痛饮自谐谑。新诗恣赓酬，郢匠成妙斲。忘机物不疑，屋山下乌啄。松风动豪气，号怒响林壑。顾我亦楚狂，高兴复谁托。挥毫属同游，聊共题新垩。"}