{"id":"1244099","title":"古桂树行","dynasty":"元末明初","author":"郭钰","text":"六月尘沙倦长道，却爱君家桂树好。桂树未花意自香，暮云捲雨秋先到。月光满地无洒扫，石磴高低藉幽草。满壶美酒共倾倒，一洗烦襟静怀抱。昔年夏屋高渠渠，秪今结茅自有馀。兄弟白头俱孝友，高堂慈母多欢娱。兵革未息民未苏，吾徒正合山岩居。子弟长大宜读书，浮云富贵何有无。桂树与人共长久，从此栽培更深厚。万叶团阴烟雾间，孤标发秀风霜后。半亩玲珑斜月透，翠光寒色浮衿袖。八月花开我再来，君当剩贮千钟酒。"}