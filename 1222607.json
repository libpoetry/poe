{"id":"1222607","title":"八骏图","dynasty":"元","author":"吴澄","text":"阴山铁骑千千匹，雨鬣霜蹄神鬼出。风驰云合暗中州，蹂尽东宾西饯日。岂皆騕袅与蜚黄，拓土开基功第一。忽于纸上见八骏，穆满所乘最超逸。如今已死骨亦朽，漫向毫端趁毛质。当时造御天上艺，仅到瑶池王母室。暮雪霏霏《黄竹》歌，日行三万竟如何？逢时莫问才高下，只与论功孰少多。"}