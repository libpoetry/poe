{"id":"1122111","title":"天育二老禅惠示经佛偈答以十诗","dynasty":"宋","author":"郑清之","text":"二老毫端一滴曹，唤醒䆿语没忉忉。更无慧可安身处，作么当时立得牢。馀尘明极强分离，菩萨如来是阿谁。既道本来无一物，将何芥子纳须弥。龙宫海藏自分明，搕?滩头一任倾。因果若还终不昧，政须防作野狐鸣。书经犹有遮个在，画佛何曾梦见来。玲石玉峰雷雨过，梅花昨夜一枝开。三经已是太多罗，州去休休更问婆。个里幸然无一事，何须终日把砖磨。四十劫来闲坐休，忽抛长舌闹篮头。若言面壁为心法，瞿老还输第一筹。懵懂维摩不二门，略无遗嘱付儿孙。普贤若匪刚饶舌，此事如何更吐吞。老胡无圣亦无言，蓦指虚空唤作禅。掌血条痕无着处，教谁白地患青颠。般柴运水老庞禅，佛法无多在密边。饼汝将来还与汝，因师交点更团圆。生老年来病已深，灸瘢着艾复难禁。六根四大元无有，何处求师下一针。"}