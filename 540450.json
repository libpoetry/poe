{"id":"540450","title":"闺怨","dynasty":"明","author":"王世贞","text":"微力展运荷恩休，绯金灿赫比王侯。肥马脂车走燕幽，辉光烁目溢道周。翚翟孤翔偕不俦，依依妾肠痛纷缪。飞花逐风委波流，挥泪涕咨怨深秋。围带宽改倏岁遒，稀星列汉垂帘钩。蝛啼哀蝉传梧楸，衣寒剪涩玉指柔。机鸣罢织乍灯收，霏霏华露湿衾帱。徽音恋君幸君留，非耶是耶君思愁。围香柔玉煖新裯，薇藿焉足充脯羞。饥往念饱谁悠悠，归哉勖君思昔游。"}