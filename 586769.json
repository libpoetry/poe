{"id":"586769","title":"题耕读卷","dynasty":"明","author":"钟芳","text":"结茅构屋依岩壑，出入烟霞友麋鹿。晓戴残星斫陇云，林外几声啼布谷。布谷黄鹂错杂啼，傍溪草浅黄犊肥。斗笠蒙头日烘背，飞埃和汗沾须眉。老妻饷黍亲提挈，松阴煮茗烧黄叶。浊醪自酌殽不充，旋采山蔬助长啜。归来灯火掩黄昏，牙签万轴明如雪。手提铅椠事点勘，驰骋古今非涉猎。六经浑浑森圣谟，百氏呶呶杂燕说。夷教原从刘汉兴，王猷已自嬴秦灭。院静庭空夜影单，更漏不闻星斗寒。推檠掩卷叹兴废，目中双泪摧汍澜。"}