{"id":"1130473","title":"颂十六首","dynasty":"宋","author":"释慧晖","text":"一片天光三五风，玉墀吹断岭头松。巍然山上澄湛下，忽尔云同霜月中。堆堆全体乾坤里，密密满心天地表。碌碌??通用眼，骊珠击碎草芊忡。路断无依著，满船乘雪月。夜午不相关，全体蹈金铁。唱出归家歌，恣吹还乡曲。从斯野子梦，徒尔难分节。转功就位，独看古风。再通消息，转位就功。功位齐显，千岳万峰。又转春芳，俱隐位功。毕竟不用，频弄万工。祖翁四借吾门事，密密疏疏著眼视。位里有功隐里显，功中有位弟中师。功位不须功位外，主宾不拣主宾机。偏正回互没分晓，樵子笠穿戴月归。不行心处，不尽凡心。若于心处见于凡心，不妨个个了得心心。不挂本衣，不著元裳。自求本衣，再装元裳。不用人人，会取堂堂。何须正当，何坐空床。正当恁么，尚在虚旁。切忌未生，坐妙路方。如起归信，更堪厚赏。毕竟舍去，一树花香。上正之器根密密而难言，中当之器要了了而幽玄，下偏之器见明明而满天。学人分上事纷纷而不玄，主家活计事寂寂而不传。不觉蹈过镔铁关，悠然稳坐月芦寒。别得妙方更难到，巍巍顶相若当看。高高而独坐，便是见渗漏。寥寥而气净，正是情渗漏。明明而神露，悉是语渗漏。毕竟同混处，从古绝渗漏。不传之传句，先贤也不传。佛祖未出兴，早是有付传。不妙之妙句，古圣也难宣。黄头碧眼老，如何及言宣。不真之真句，人天未生前。若以言道趣，只徒在目前。不传妙真句，三世不变迁。毕竟道人眼，万岁绝易迁。寥寥而本传不传之传，明明而今妙不妙妙，玄密密而深到不真真玄。毕竟道人眼，亿劫不异迁。参得五语，功勋始成。有时不说，恣口说行。有时不玄，空失妙正。有时不显，才一气生。有时不出，独来水清。有时不生，未开眼睛。毕竟见得，连天晓星。黄面手中花一枝，头陀微笑识人希。人天百万共尊贵，何不打头勘座师。蹈泥运土自参机，收足展掌自到奇。个个须应曾转拨，真灯破夜意光微。武帝功德人天果，圆觉无功真到心。清净本然谁会得，碧萝深锁古山岑。旷劫无尘世界中，恣吹野曲晚来风。看看本来无一物，满山云树雪花红。明明梵音海潮音，青青胜彼世间音。雨则慧日破诸闇，日则名为观世音。可怜多客满堂僧，打睡送时乱佛承。悟入至今无一个，蓦头端的尽三乘。"}