{"id":"1249862","title":"月夜放歌","dynasty":"元末明初","author":"朱希晦","text":"海云卷尽明月来，天光镜碧无纤埃。啸歌于此兴不浅，美人对坐飞琼杯。碧桃花香夜初静，露滴衣裳怯清冷。安得两翼飞上天，为渠拂拭山河影。乾坤一照越光明，就中杀却妖蟆精。上诉天公契人意，免教朔望生亏盈。玄霜捣成谁可食，好向仙娥问消息。服之到老无饥渴，赢得读书眼常碧。"}