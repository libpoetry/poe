{"id":"219751","title":"送滁守蔡瞻明提举","dynasty":"宋代","author":"苏籀","text":"史家汗简编年垂，掌武集贤筹政机。君侯祖烈冠前世，内外贻厥真天资。景灵审象丹青炳，端靖顒昂席庆基。浙港之东早乘驿，卓尔群吏诸侯师。云何士元淹骥足，留滞太史周南维。渊源濡染由所自，甚美而度多文词。猗欤两祖揭二柄，雹凸骞翔天下知。奈何恬无进擢慕，钩引吹嘘众力微。冷烟横雨秋涛外，滁邦山水停一麾。贫交掺执空里巷，截{左革右登}那复留骖騑。气宇前修令仪范，才具时侪高品题。绿绮寻绎醉吟操，清流感慨神武遗。侧听褒嘉最郡课，水衡促召夫何疑。车轮继斲心自了，桑榆稍收宜赴时。珍向高标警衰纯，鄙哉不敢多陈诗。"}