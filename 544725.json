{"id":"544725","title":"余为五岳之怀旧矣丙子冬将以计偕北上适少参王公自秦中过访为余剧谈莲花玉女之胜且出诸登览作见示恍然如曳杖从公游憩太华绝顶者不胜飞动之思辄赋七言律四章 其一","dynasty":"明","author":"胡应麟","text":"缥缈青天华岳西，万峰云色绕丹梯。行窥日月中华尽，坐倚星辰太白低。阴洞古坛犹积雪，断崖飞瀑几留题。知君苦觅惊人句，不奈清猿绝顶啼。"}