{"id":"769117","title":"毕展叔先生招陪秦岵斋王奉斋两先生登大别山拂云楼，分韵得云字","dynasty":"清","author":"张问陶","text":"鸾鹄并高峙，短翼不及群。一樽山水外，犹足张吾军。是时赤日流，酷暑方如焚。人声集下界，扰扰鸣饥蚊。谁知楼上客，高极清无闻。题诗招天风，拂纸飞晴云。醉磨墨一斗，秃此中书君。惜哉河朔饮，长空日易曛。抱情各有适，天阔江沄沄。"}