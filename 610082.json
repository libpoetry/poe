{"id":"610082","title":"贫女吟示刘觐国","dynasty":"明","author":"韩上桂","text":"贫女择所适，蹉跎三十年。夜深事纺绩，但望邻壁穿。邻壁有灯不肯借，玉梭停织双泪下。累成匹帛作短衣，又与东家送行嫁。年来嫁却几多人，皓齿蛾眉善笑颦。生男早已归舅氏，生女依稀结晋秦。街头老姆发慈念，告汝拙容徒取厌。不如学步逞娉婷，更拂罗裳弄娇艳。贫女愁思习巧妆，强将旧服试加长。量情终觉不相称，顾影翻疑柳絮狂。两手捲衣心愈苦，幽房独处宁寒窭。鹓鸾伉俪自有时，掌上岂能随燕舞。"}