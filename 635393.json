{"id":"635393","title":"题百鹿图为陈母程太君寿","dynasty":"明","author":"成鹫","text":"赖珽写鹿工写真，天形物态通精神。挥毫伸纸夺造化，骈踶濈角来甡甡。数之满百不满百，纷纷尽是旁观人。或时见首不见尾，或藏首尾微露身。或依林隙就水草，或呈半体全体均。或陟岑巇或幽谷，或磨老树或溪滨。或寝或吪类以聚，或群或友情相亲。眉毛头角分物色，琐细胪列难具陈。苍松翠柏不知老，参天际地蟠深根。上有嵚崟崱屴之奇峰，下有参差历陆之文茵。耀以百花之锦，覆以五色之云。俗眼视之如阳燄之野马，识者宝之为什袭之家珍。装潢索我一题赞，披图眩目光鳞鳞。问我何所见，问我何所闻。我实见所见，我实闻所闻。广宁城中有佳士，元龙仲举堪等伦。北堂寿母程氏子，渊源伊洛德日新。著雍之腊望五日，筹添八八悬帨辰。膝下儒冠鲁缝掖，阶前兰桂流芳芬。麻姑献酒双成舞，金桃火枣罗缤纷。图中百鹿侑康爵，呦呦鸣和来嘉宾。衔芝率舞诚殷勤，画图换取丝与纶。百福百禄蚃然臻，一拜一祝聊尔云。山人落笔为引伸，区区窃比华封人。愿母寿，亿千春。眼见紫茸解角三变白，坐看青海水浅扬红尘。"}