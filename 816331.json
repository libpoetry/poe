{"id":"816331","title":"将应顺天试仍用前韵呈霭人樵野丈","dynasty":"清","author":"黄遵宪","text":"平生揽辔澄清志，足迹殊难出里闾。万一铅刀堪小试，可容韫匮便藏诸？觚棱魏阙宵来梦，简练阴符夜半书。一第区区何足道，频番绿木妄求鱼。辙乱旗翻屡败车，行吟憔悴比三闾。未知吾舌犹存否？终望臣饥得食诸。辛苦低头就羁靮，功名借径寄诗书。若论稽古荣车服，久已临渊不羡鱼。旁午军书议出车，沿边鹅鹳列为闾。眼看虎落环瓯脱，心冀燕仇雪望诸。四海同袍征士气，频年赠策故人书。荷戈亦是男儿事，何必河鲂始食鱼。齐东燕北走舟车，三载南云望倚闾。宦学无成便归去，父兄有命敢行诸。伤禽恶听连环弹，老蠢愁翻旧校书。碧海制鲸公手笔，倘分勺水活枯鱼。"}