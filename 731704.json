{"id":"731704","title":"赠林处士古度","dynasty":"清","author":"顾炎武","text":"老者人所敬，于今乃贱之。临财但苟得，不复知廉维。五官既不全，造请无虚时。赵孟语谆谆，烦乱不可治。期颐悲褚渊，耄齿嗟苏威。以此住人间，动辄为世嗤。嶷嶷林先生，自小工文辞。彬彬万历中，名硕相因依。高会白下亭，卜筑青溪湄。同心游岱宗，谊友从湘累。江山忽改色，草木皆枯萎。受命松柏独，不改青青姿。今年八十一，小字书新诗。方正既无诎，聪明矧未衰。吾闻王者兴，巡狩名山来。百年且就见，况德为人师。唯此耇成人，皇天所慭遗。以洗多寿辱，以作邦家基。"}