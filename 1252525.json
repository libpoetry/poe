{"id":"1252525","title":"十一月晦与同幕诸公登南高峰因过湖上小集二首","dynasty":"元末明初","author":"陈基","text":"共上南屏第一层，海风吹鬓雪鬅鬙。山盘地脉来天目，城抱江流似蒋陵。近郭昼行多畏虎，并湖寒尽未收冰。倚阑閒说承平事，知是昆明劫外僧。落日湖头舣画船，买鱼沽酒不论钱。共过天下登临地，却忆官家全盛年。绿水映霞红胜锦，远山凝黛澹如烟。相携此夕干戈际，一听笙歌一慨然。"}