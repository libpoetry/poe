{"id":"808391","title":"书从兄显祖画卷","dynasty":"清","author":"洪亮吉","text":"家有十步池，引水蓄百鱼。室有三尺墙，种竹满四隅。令其泉上有石，竹中通渠；穿径之笋，不以入餐；过桥之鱼，不使上竿。鱼皆习主人，已忘江湖思。修竹何娟娟，亦敛干霄姿。主人不归归有时。主人有一弟，倜傥素好奇。曾就主人宿，爱此半亩之竹一亩池。奇石落落，清流澌澌。掩户十日卧，出关百里驰。莲华峰头揽明月，挂尔溪边屋角之南枝。"}