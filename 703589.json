{"id":"703589","title":"乐神辞三章","dynasty":"明","author":"释函可","text":"星为马兮云为辔，生为忠兮死为厉。草有子兮山有麂，腰铁铃兮冠雉尾。击鼓其镗兮回瞋作喜，琉璃堂兮血食斯地。儿孙为田兮魂魄为粮，神年丰兮国为良。银者白兮金者黄，以赎命兮身面光，一人安居兮保边疆。黑云压兮金乌藏，鼓声死兮剑无芒。血为碧兮骨为霜，五陵墟兮万井荒。笔墨精兮职为郎，翠钿委地魂魄芳。日吉兮时良，陈列兮馨香，马有湩兮豕有肠。舞窈窕兮歌琳琅，明星烂兮乐未央。曰既醉兮云路倘佯，毋厄兹土兮福祚长。"}