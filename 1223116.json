{"id":"1223116","title":"秋雪联句","dynasty":"元","author":"袁裒","text":"金神缩兑泽，水妃表玄英。西郊散冰粟，北户垂珠栟。三登发重瑞，六茎凌孤清。白藏缟衣舞，颢气霓裳呈。楚客迷望眼，羌戎候军声。桂粉灵杵飞，谷精露囊盛。降霜邹子愤，停日阳侯争。澄霄鹤失顶，空江鹭摇睛。菊贞返素朴，木落超空明。铿锵商籁谐，大小蓝璞成。荞花剩垄亩，梅蕊光檐楹。初疑蚊蚋集，渐觉鹅鹳迎。汉盘结夜瀣，韩堂灭宵檠。阳和趋报社，严凝俨书正。掩袂青女辟，沾巾素灵惊。击鹰眩莽苍，树羽登峥嵘。长杨散旃屋，五纛增门闳。絮团柳残叶，盐裹荷留茎。铅飘孀娥匣，旄落少昊旌。井梧炫银床，庭樱转珠缨。万入西帝游，六变坤母宁。初惊遽然至，忽讶乃尔轻。单衣亟捣素，黄裳倏飘琼。陶姬却帐暖，唐皇咽箫横。昊天有正命，杀气何横行。沈沈宸居肃，两两台阶平。朔吹偶先集，泽雷久藏鸣。硕果理固在，飞葭澹无营。"}