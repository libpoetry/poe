{"id":"1236245","title":"秋怀七首","dynasty":"元","author":"汪珍","text":"握中有孤竹，奏竹鸾凤吟。聘俗俗不喜，持归故山岑。歌居折杨花，倾耳众口瘖。乃知扬子云，空草五千文。龟龙困蝘蜓，嘲诮何纷纭。酱瓿真可覆，嗟嗟徒尔勤。明珠杂鱼目，琬琰博羊皮。真有赝夺者，贵以贱易之。大巧不若拙，大黠不若痴。龙光閟华室，臭腐化神奇。幽兰生当户，虽香为人锄。紫燕巢绮幕，虽美非安居。丰狐窃文柄，蒺藜掩嘉蔬。奈何将蹄涔，纳子以尾闾。潇潇三日雨，苒苒度残暑。草木行变衰，岂不感节序。荒园有络纬，日夕促机杼。念汝戒衣裘，所思恨修阻。耿耿夜气清，索索风叶劲。天空河汉清，露下桑柘净。羁鸟怀高栖，潜鱼乐深泳。私忧抚良图，敛退遂幽屏。辗转夜达晨，屋山横斗柄。蔡泽困牧豕，宁戚隐饭牛。古来贤达人，未遇多沈浮。任安惜去卫，王粲仍依刘。嗟嗟古人心，乃与今日侔。士衡三间屋，元龙百尺楼。幽期在一壑，壮气横九州。坐令湖海豪，结束归林丘。秋风动丛薄，此念良悠悠。"}