{"id":"705684","title":"京江送远图歌","dynasty":"明末清初","author":"吴伟业","text":"京江流水清如玉，杨柳千条万条绿。画舫劳劳送客亭，勾吴人去官巴蜀。巴蜀东南僰道开，夷牢山下居民屋。诸葛城悬断栈边，李冰路凿颠崖腹。不知置郡始何年，即叙西戎启荒服。吾祖先朝事孝宗，清郎远作蛮方牧。家世流传饯别图，知交姓字摩挲读。先达乡邦重文沈，太仆丝萝共华省。徵仲当时尚少年，后来词翰臻能品。师承父执石田翁，婉致姻亲书画请。相城高卧洒云烟，话到相知因笑肯。太守严程五马装，山人尺素双江景。草色官桥从骑行，花时祖帐离尊饮。碧树遥遥别袂情，青山叠叠征帆影。首简能书枝指生，挥毫定值残酲醒。狂草平生见尽多，爱看楷法藏锋紧。徵仲关心画后题，石田句把前贤引。杜老曾游擘荔支，涪翁有味尝苦笋。此地居然风土佳，丈人仕宦堪高枕。呜呼孝宗之世真成康，相逢骨肉游羲皇。瞿塘剑阁失险阻，出门万里皆康庄。虽为边郡二千石，经过黑水临青羌。氂牛徼外无传堠，铁锁江头弗置防。去国岂愁亲故远，还家讵使鬓毛苍。吾吴儒雅倾当代，石田既没风流在。待诏声华晚更遒，枝山放达长无害。岁月悠悠习俗非，江乡礼数归时态。纵有丹青老辈存，故家兴会知难再。京口千帆估客船，金焦依旧青如黛。巫峡巫山惨憺风，此州迢递浮云碍。正使何人送别离，登高肠断乌蛮塞。衰白嗟余老秘书，先人名德从头载。废楮残缣发浩歌，一天诗思江山外。"}