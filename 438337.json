{"id":"438337","title":"田若虚游龙门宝应用天随子体赋诗因次其韵二首 其二","dynasty":"金","author":"魏抟霄","text":"阙塞若厩马，奔腾多奇厖。悫尔不可沮，西来何悾悾。骏足忽勒破，英才如拘庞。有客善体物，新诗留僧窗。晏辈岂足道，微澜生盆缸。径续杞菊意，来浮玻璃江。吏部昔窜谪，犹能题临泷。况此六大寺，磓堂时鸣桩。紫翠出万瓦，天风旋珠幢。兴寄百斛鼎，无才谁其扛。会听项籍约，吾将从之降。"}