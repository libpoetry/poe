{"id":"688241","title":"寄田拒山宪副","dynasty":"明","author":"朱浙","text":"使君一疏归来早，家住万山深复深。解组已无当世念，读书真见古人心。白云时下溪头钓，丹壑还从雪后临。我亦乾坤狂措大，索居何处觅知音。千里迢迢访敝庐，分携已是十年馀。空山老去长相忆，前月人来不得书。川上风光原自好，林间心思近何如。江梅未得春消息，赠汝云安双鲤鱼。"}