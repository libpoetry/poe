{"id":"810841","title":"如梦令 春昼","dynasty":"清","author":"王士禛","text":"帘外游丝片片。昼静碧虚常卷。翠雀下花阴，啄破春痕一线。谁见。谁见。清泪朝朝洗面。送别西楼将暮。望断王孙归路。昨夜梦郎归，还是旧时别处。前渡。前渡。记得柳丝春鹭。帘额落花风骤。春思慵如中酒。久待不归来，解说相思如旧。堪否。堪否。坐尽宝炉香瘦。道是江潭小苑。又是披香宫殿。莲叶悴金塘，何处羊车凤辇。秋晚。秋晚。有个人悲纨扇。"}