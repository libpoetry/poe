{"id":"1105559","title":"子绍至云安复和前韵见寄酬以二首","dynasty":"宋","author":"王十朋","text":"细阅皇朝进士科，第三人最得贤多。不劳则饿天将任，或起而僵帝欲哦。馆阁早推仁者勇，庙堂终作国之皤。也知有意东山卧，其奈苍生望子何。不比求游占一科，无施不可患才多。手持江海一麾去，梦与神仙七字哦。客里有书情愈重，别来多病鬓添皤。郡斋独坐岁华莫，眼见官梅深忆何。"}