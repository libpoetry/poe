{"id":"966220","title":"过方广不遇主僧留示","dynasty":"宋","author":"胡寅","text":"崎岖荦确梁复矼，赪肩四力流汗杠。笋舆轧轧三十里，乃值道人游近邦。倦躯且借禅榻卧，仰睇杰阁丹青庞。泉湍夜挟风雨壮，撼床殷枕如涛江。晴峦空濛染佛髻，白月皓皓团僧窗。高杉大松间修竹，烟旄雾盖参云幢。要须酒壶缀羊羫，哀箫怨笛歌鬟双。缅怀东岩谢太傅，提携靓艳凌崆㟅。不学香山白居士，只与如满相敦厖。想君闻之笑且■，西东分流岭头泷。归来亦复有何好，方寸坐以钟鱼降。留诗六反皆震动，鱼谁考击钟谁撞。"}