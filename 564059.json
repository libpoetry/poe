{"id":"564059","title":"罗刹江","dynasty":"明","author":"孙承恩","text":"江风吹征衣，扁舟渡空阔。曙色渐开朗，远岫横一抺。悠悠沧波去，澹澹孤鸟没。中流击箫鼓，哑哑棹歌发。夷犹荡渔艇，举网鱼泼泼。帆樯乱高下，来去若超忽。扣舷发清啸，客怀颇轩豁。一杯酹胥神，吊尔忠义骨。山川渺天涯，未可计日达。顾兹习暇豫，潇洒送日月。无徙念前程，坐使心惨怛。"}