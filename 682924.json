{"id":"682924","title":"病后徐锦衣重招灯宴再用前韵二首","dynasty":"明","author":"尹台","text":"华宵胜集阻春堂，绮宴重叨上客傍。妙舞百回临雾树，繁灯千簇出烟塘。仙人阁吐神藜燄，汉女珠摇水佩光。换席翻嫌寒漏促，欲教短夕向君长。醉吟北斗挂虚堂，起视明河绛阙傍。点座银花辉别馆，钩帘火树炫回塘。屏间雾隐三山色，槛外星浮一水光。拟共升平传乐事，笙歌齐庆帝年长。"}