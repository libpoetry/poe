{"id":"728525","title":"喜迁莺  咏滇茶","dynasty":"清","author":"陈维崧","text":"胭脂绣缬。正千里江南，晓莺时节。绛质酣春，红香宠午，惟许茜裙亲折。小印枕痕零乱，浅晕酒潮明灭。春园里，较琪花玉茗，娇姿更别。情切。想故国。万里日南，渺渺音尘绝。灰冷昆明，尘生洱海，此恨拟和谁说。空对异乡烟景，蓦记旧家根节。春去也，想蛮花犵鸟，泪都成血。"}