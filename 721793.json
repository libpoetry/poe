{"id":"721793","title":"梅鋗","dynasty":"明末清初","author":"屈大均","text":"庾岭惟秦塞，台侯是越人。重瞳封万户，勾践有孤臣。浈水乡闾旧，鄱阳俎豆新。千秋交广客，欲继入关尘。艰难自梅里，此地奉君王。岂欲兴于越，惟知祀少康。雠从高帝复，名在汉书长。食采梅花国，人钦万古香。蠢尔龙川令，乘时窃一州。徒能欺二世，不解助诸侯。冠带迟南越，车书阻上游。将军句践裔，智勇著春秋。"}