{"id":"1252253","title":"谢姜明德学录见医膏肓痼疾二首","dynasty":"元末明初","author":"叶颙","text":"少年曾读活人书，壮岁能为死马医。学究岐黄惟我许，术参卢扁少人知。鼎中九转丹垂就，肘后千金世莫窥。旧有烟霞泉石痼，饮君一七顿成诗。偶然奇疢在膏肓，谢子慇勤数送方。岂但独除前日苦，更能顿歇晚年狂。云边丹杏香方美，世上黄粱梦正长。时事转艰吾鲜乐，取餐芝术访仙乡。"}