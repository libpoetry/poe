{"id":"695463","title":"祈雪志喜","dynasty":"明","author":"林俊","text":"茂育功成望转赊，斋坛清梦落文华。暖云布野分还合，瑞雪随风整复斜。己应食甘怜岁荠，未烦剪胜漫宫花。经纶自领寒光外，化出阳和与海涯。一年将换出还稀，入幕从多势尚微。莫漫煮茶参速化，祗便雨麦是真机。穴深许见螟蝗尽，天阔时悬鹳鹤飞。喜溢九重翻系念，庇寒谁为赋无衣。"}