{"id":"458207","title":"食粟米粥，忆予姊小名即粟米","dynasty":"当代","author":"卢青山","text":"种粟结成米，取米熬为粥。入口润而甜，齿舌生奇馥。我姊名亦同，维命何苦毒。弱年逢家变，去父随母族。母亦何所能，衣食不自足。挈筐拾残煤，勉以充灶腹。况复持弟妹，有书谁能读。韶年终得嫁，遇人乃不淑。骂斗无朝昏，日脚何堪续。离合两无凭，百折始脱缚。幼子携不归，剜此心头肉。从此拘稻粱，四海穷奔逐。事商与事佣，事事溃莫赎。中年孑然归，憔悴如枯木。腊尽抚空囊，从我乞其谷。嗟我食此粥，忆我姊命酷；不识彼此时，所食为何物。"}