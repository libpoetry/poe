{"id":"242240","title":"代谢人见惠墨竹","dynasty":"宋代","author":"朱淑真","text":"纷纷桃李皆凡俗，四时之中惟有竹。非惟苍悴列风轻，对之自觉清人肉。羡君年少多才艺，笔墨潜偷造化力。扫出一枝爰惠我，清阴翠色惊满幅。嗟我得之喜何似，贪夫忽获珠盈斛。朝夕捧玩不知疲，如在太白楼上宿。遽令标轴挂壁间，劲节直日长目前。不必溪边寻六逸，不必林间访七贤。岂使阎本与王维，独擅古今称神师。又有屏间名浪得，误墨成形何足奇。未若一笔扫一枝，渭川移来人莫疑。珍藏欲默默不得，命牋索笔成新诗。诗穷纸满意不尽，馈笔无语愧才稀。"}