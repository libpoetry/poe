{"id":"515450","title":"古诗三十六句寄君谦仪部奉寓怀思云山迢遥不我遐弃春鸿在望用傒好音","dynasty":"明","author":"程敏政","text":"舣舟阊门下，揽衣涉南濠。居人爱杨子，力任细书劳。手校日弗给，续晷焚其膏。坐令书满家，一一排干旄。丽藻并奇字，史汉兼庄骚。剖击无终穷，人徒识仪曹。焉知漆雕意，古学非时髦。有如万里鸿，妙与江云高。又如幽兰芳，嫣然媚衡皋。恭惟圣所传，慎此义利操。明明君子心，道体求丝毛。忧违乐乃行，不负人中豪。巨舰乘安流，向尔空飞涛。芸编亦自幸，非君孰吾遭。岂若夸毗子，悻然立蓬蒿。相去日已远，令我心郁陶。故人颇谐寡，聊饮玉色醪。题诗寄濠上，临风愧投桃。"}