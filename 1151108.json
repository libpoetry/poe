{"id":"1151108","title":"主人故亭","dynasty":"唐","author":"王建","text":"主人昔专城，城南起高亭。贵与宾客游，工者夜不宁。酒食宴圃人，栽接望早成。经年使家僮，远道求异英。郡中暂闲暇，绕树引诸生。开泉浴山禽，为爱山中声。世间事难保，一日各徂征。死生不相及，花落实方荣。我来至此中，守吏非本名。重君昔为主，相与下马行。旧岛日日摧，池水不复清。岂无后人赏，所贵手自营。浇酒向所思，风起如有灵。此去不重来，重来伤我形。"}