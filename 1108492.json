{"id":"1108492","title":"武冈叶使君寄诗次韵二首","dynasty":"宋","author":"刘克庄","text":"词客纷纷载后车，谁能远寄病相如。双旌已拜湖南牧，尺素犹题岭外书。诗句骑驴游蜀后，情怀赋鵩吊湘馀。似闻阖郡春风暖，便拟移家占籍居。北戍逢君岁建寅，岂知今作落南人。瘴来客病邻山鬼，舶去乡书托海神。目送飞鸢偏恋土，梦随画隼共行春。谢家兄弟如双璧，交契宁非有宿因。"}