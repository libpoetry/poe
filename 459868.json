{"id":"459868","title":"九月十五日快雨诗","dynasty":"当代","author":"卢青山","text":"梦中烈日攀崎岖，忽然失手堕潭湖。泻瀑喧豗冷入骨，惊醒快雨掩窗隙。风吹入窗满藤床，桌上书稿纷淋浪。急起收书险失足，汗毛倒竖体生粟。开门出看天地无，太古鸿蒙游模糊，一二隐约其山乎？须臾上下渐相析，似有盘古巨斧辟，云翻雾煮灏流急。谁持巨笔描苍冥，愈描愈觉似山形。自隐而显山渐成，自远而近及诸庭。恶暑百日乞秋苦，一雨为秋导前路。君看天边云开处，衣袂飘飘已来渡。"}