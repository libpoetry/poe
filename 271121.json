{"id":"271121","title":"东风曲·日暮东风吹柳花","dynasty":"清代","author":"宋育仁","text":"日暮东风吹柳花，博山浥浥香烟斜。吴姬解佩缓留客，双屏掩春疏幕遮。九梁插花步摇古，帐前微笑生春霞。燕钗腻落珊瑚枕，罗襦香泽闻欢寝。乍见宜羞敛绣缠，暂许凝娇脱斜领。私中眉萼笑将迎，昵处鬓钿欹不整。离离梦短惜春宵，金鸡唱晓铜蠡静。靥星浅卸红胭脂，就桁牵衫临镜迟。流波脉脉看心意，留取身中别后思。"}