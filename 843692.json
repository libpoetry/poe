{"id":"843692","title":"和哭盦道人易实甫观察台舟感怀原韵","dynasty":"清末民国初","author":"许南英","text":"两洋无水济枯鱼，妄诞纷传鬼一车。愿渡长江追士雅，那堪秋雨病相如！谁偕秦伯无衣赋，犹作颜公乞米书。傀儡登场己作戏，暗中任彼线提予！悲笳隐隐月当窗，黄鸟哀鸣去此邦。漫道分龙渡东海，竟无苏鲋决西江。干戈满地孤城险，波浪兼天巨舰撞。羡杀馀姚吴季子，星旗队里换云幢。东征果尔缺戕锜，将士南来力不支。新郑掔羊降楚子，临洮牧马许胡儿！丈夫意气千金重，壮士恩仇一剑知。心铁磨馀磨鼻盾，指挥子弟守城陴。投鞭快语听苻坚，将帅韬钤祗望天。教战卫公空好鹤，思乡蜀帝共啼鹃。成蛇始信难添足，群蚁如何不慕膻！半壁东南留半壁，馀生效死亦时贤。"}