{"id":"218783","title":"刘公父新理花畦约赏菊因成乐轩行","dynasty":"宋代","author":"陈藻","text":"旧屋早易主，新椽办无钱。帡幪托亲友，蹉跎经岁年。碎累入安宅，只身出随缘。引腹挂蛛网，移檐饵羽鲜。所愧历游赏，不劳携馔筵。美名吾敢僭，茂实众推先。但名长乐郡，谁拟地行仙。玉融未遍眼，银发久垂肩。何况县十二，欲周里数千。轩斋或寄寓，宿食辄留连。公父白日暇，后园清兴牵。种花成趣易，席草觉情宣。犬鸡交巷陌，风月自林泉。"}