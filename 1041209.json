{"id":"1041209","title":"奉和永叔夜闻风声有感用其韵","dynasty":"宋","author":"刘敞","text":"往为名山客，浩荡多奇观。六月湖海卧，飘飘生羽翰。误升紫垣籍，草野非所安。金火三伏交，束带愁衣冠。飞尘变形骸，内热焦肺肝。岂惟天有时，人事亦可叹。适有凉风来，萧骚庭叶乾。感之意飞动，忽若骖龙鸾。银汉水可涉，枯槎去无难。洞庭鱼正肥，游子行足欢。饮酒读离骚，睥睨天壤宽。要当以乐死，日月谁控抟。夫子文章伯，已在青云端。且方济一世，讵肯哀盘桓。作诗破冥烦，磊落冰雪颜。懔懔屈宋词，千秋剧椒兰。"}