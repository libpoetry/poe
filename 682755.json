{"id":"682755","title":"送陈集生太史还朝","dynasty":"明","author":"区怀瑞","text":"谒帝承明庐，轺车遄行迈。伫立望亲宾，江堧集冠盖。之子世圭璋，誉命雄昭代。德业天人资，早慧光廷对。来归驷牡騑，赴阙民风载。琮璧川岳辉，秘阁丝纶待。夕瀣肃简书，秋云捲斿旆。怅彼青骊歌，宛及黄花会。感慨觞咏中，兴况山川外。恍听渚鸿声，离思满群籁。肃肃戒征骖，煌煌将玉节。惘惘别峤云，凄凄动凉月。珠树岂不怀，藜阁遂所职。坫坛湖海人，咫尺云霄忆。客星正东指，飞光未西匿。岛国盛阳和，霜原早萧瑟。想及幽蓟间，酸风射肌骨。纻衣重翠羽，温室轻狐腋。金台郭子骏，黍谷邹生律。行矣慎驰驱，咨度濡椽笔。"}