{"id":"813561","title":"一萼红二首","dynasty":"清","author":"李慈铭","text":"记年时。试凌波步屧，常自惜春迟。雁去西风，猿啼夜月，幽恨传遍江蓠。渐开到、红兰碧芷，费几许、花叶琢新诗。露白空舟，峰青雾拥，那解相思。肠断懊侬重唱，只潇湘意浅，不系蘋丝。绿树寒帘，黄金解佩，心事都怕人知。忍偷换、珍珠密约，便缄泪、何处更通辞。剩有菱花镜中，画取空枝。傍西墙，有猩棠一树，含意上金堂。珊缀珍丛，脂匀粉朵，未许蜂蝶轻狂。看取次、将开复敛，似避人、娇面怕端详。散点朝霞，轻笼细雨，略逗斜阳。应记几年栽就，比摩挲稚女，锦带低量。才整搔头，凝羞晕颊，尚怯轻泄春光。正赢得、回眸一笑，衬纤妍、垂柳万丝长。只恐开时遇，风翻损红妆。"}