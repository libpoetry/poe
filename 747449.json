{"id":"747449","title":"桃溪石壁","dynasty":"清","author":"莫友芝","text":"飕飕林风换，竦竦石气鲜。绝壁界白日，修萝缠青天。溪随松根断，径与石角旋。柔芳集低秀，软翠摇高妍。引新神逾奋，惜胜颈屡延。薄游笑曩昔，于道尚茫然。幽庭失咫尺，浅涉漫洄沿。此来喜彊侣，极境争所宣。凭虚鸟共集，度险猿相连。抱履花漠漠，拂袂云娟娟。微看隔溪路，横绝西崖巅。隐见递茅屋，迤逦开上田。机轮转洑港，云碓翻余涓。杂树春易永，高踪俗难缘。安得避世士，与之巢飞烟。"}