{"id":"273545","title":"秋思耗·枫老吴江侧","dynasty":"现代","author":"汪东","text":"枫老吴江侧。秋渐深、凉气夜来侵席。珠舫暗移，画屏重展，山压寒碧。听歌曲将阑，凤箫如为诉怨抑。少年随过客。纵宋玉才华，陆机声价，但有素衣尘染，梦云偏隔。愁极。昏镫照壁。动万千、感念如织。袖沾香泽。前盟犹在，坠欢欲拾。柰极目、遥空去程，无计留片翼。滞旧国。心向北。谢系足传书，归鸿犹自认得。泪滴红笺变色。"}