{"id":"433717","title":"夜行船 二首 郭介子倚此调殊婉丽，余因继声。","dynasty":"近现代","author":"詹安泰","text":"春事瞢腾妨说起，斜阳漏、景光凄丽。燕子楼空，鞦韆院静，旧费伤秋心泪。走马驮金残画里，江篱乱、蓼花红醉。酒醒西风，月华如练，那更霜禽惊坠。落日楼头风叶闹，寒威重、玉阑慵靠。坐尽残更，留闲半被，还见玉垆烟袅。侧院金镫羞月皎，歌尊倦、绣纬低笑。镜里流光，少年欢乐，秋梦多时难到。"}