{"id":"1127235","title":"游吴有作","dynasty":"宋","author":"黄裳","text":"想见湖山只欲飞，急逃缘累拯衰迟。无心云伴无心客，杖屦相从更许谁。舟人曾记得吴侬，煮粒烹鲜别有功。好是閒为江上客，随船还见卖鱼翁。拿舟曾过芰荷乡，十里薰风一水长。趁取秋时寻旧赏，且留三日卧清香。俸入未辞聊助道，客来多避为忘机。一帆风起鲈鱼兴，到是秋时恰正肥。且刺扁舟入芰荷，香风中听采莲歌。秋来最好樽前物，霜满江天蟹二螯。"}