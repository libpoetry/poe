{"id":"515808","title":"桃源行为扬州王彦平太守题画","dynasty":"明","author":"程敏政","text":"前村鸡鸣后村应，四山如城石无磴。男耕女织自春秋，不许世尘通一径。绕溪种桃无杂花，十里五里明朝霞。穿花作路记来往，秦虐不到山人家。捕鱼深入者谁子，鸣榔忽过青山趾。溪亭老翁疑且惊，失路何人误来此。小问市朝经几主，客云有晋今太康。邀归恋恋作鸡黍，屈指悠悠悲海桑。异事流传宁复再，神仙已远丹青在。昌黎有作诚得之，馀子虽工亦何逮。我尝三复柴桑吟，桃源楚地幽且深。楚人雠秦不相屈，忠义谁明千载心。竹鹤老人年九十，点染生绡墨犹湿。楚江山水晋风神，却似身曾到原隰。维扬太守开别筵，披图细玩春风前。兴酣一订武陵史，为君改赋逃秦篇。"}