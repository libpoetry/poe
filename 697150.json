{"id":"697150","title":"同诸友分赋临安十景二首 万松岭","dynasty":"明","author":"胡应麟","text":"峭壁层崖万仞开，离离松色隐崔嵬。云排铁干苍龙舞，月满瑶枝白鹤来。几夜秋涛翻客枕，半林寒影挂仙台。虚疑日观烟霞古，寂寞秦封半草莱。潋滟晴光一镜宽，汉宫罗绮画中看。风摇翠盖凌波出，雾洗红妆映日寒。太液池边香自绕，若耶溪上采应残。莫教肠断金陵客，载酒重过白玉栏。"}