{"id":"832948","title":"惜红衣 叔问既示新词，又疏论白石旁谱，稽撰同异，谓次旬日字为韵，證以梦窗、莱老二阕，足破红友疑尘。爰用其说和白石是解 其二","dynasty":"清末民国初","author":"朱祖谋","text":"倦舸随潮，回筒限日，病销吟力。抱魄江蟾，吹镫半规碧。清弦误转，谁解顾、当筵琴客。春寂。香暗影疏，说梅边声息。西风满陌。来去吴尘，閒愁乱云藉。沧洲梦在旧国。雁行北。解惜暮年词赋，都是庚郎经历。要旧狂同理，题醉一园枫色。"}