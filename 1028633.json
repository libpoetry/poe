{"id":"1028633","title":"贺新郎 赠铁笛","dynasty":"宋","author":"蒲寿宬","text":"铁笛穿花去。问长安、市上生涯，而今何似。破帽青衫尘满面。不识何人共语。且面壁、听风雨。惟我虚中元识破，笑人间、日月无停杼。名与利，莫轻许。人生穷达皆天铸。试灯前、为问灵龟，劝君休怒。心肯命通元有数，何幸知音记取。季主也、应留得住。百岁光阴弹指过，算伯夷、盗蹠俱尘土。心一寸，人千古。"}