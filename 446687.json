{"id":"446687","title":"高阳台    己巳春节后柬贺友人久病初起","dynasty":"当代","author":"蔡淑萍","text":"雾锁高楼，寒凝深院，经冬病枕缠绵。昨夜听雷，推窗已是新年。一枝触目惊心处，叹山茶、灼灼如燃。最堪怜、似逐闲云，三两风鸢。应知镜里清颜瘦，喜沉疴既去，筋力新添。见说春风，倏然绿了千山。溪头野荠花方好，约何时，去访桃源？莫负他、春日融融，啼鸟关关。"}