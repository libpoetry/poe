{"id":"669510","title":"缺题","dynasty":"明","author":"冯琦","text":"无棣城边春欲暮，卧龙冈上花如雾。年年醉彻武陵烟，至今记得桃源路。桃源遍地桃花水，翠屏高傍层城起。宁可馀姿点绿芜，?将浮艳誇秾李。始看一径盘空曲，渐入千枝散朝旭。满树残霞烂不收，一天香雨飞红玉。白云深锁扬子居，青山自爱陶公庐。平芜十里閒看鸟，春水一竿不羡鱼。大隐何须分出处，赏心岂必长林莽。桃李浓滋华省阴，公门自是韶华主。绥山一颗忆仙家，绝胜河阳万树花。岁岁愿公悬水镜，长将秋实代春华。"}