{"id":"939185","title":"寄题玉山周晦叔家似贤斋","dynasty":"宋","author":"陈文蔚","text":"人心殊嗜好，黑白互相形。逐臭不自悟，荧荧飞青蝇。一日对此君，炯然双眼明。子猷虽借宅，绿阴仍满庭。雅净两龚洁，高寒伯夷清。可近不可狎，劲挺干青冥。世人景先哲，绘画劳丹青。想像不觌面，孔孟何由倾。安知君子交，日日与相迎。手种万苍玉，君家有典刑。清风流至今，修好无渝盟。"}