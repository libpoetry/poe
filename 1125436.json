{"id":"1125436","title":"虞美人 三首","dynasty":"宋","author":"秦观","text":"高城望断尘如雾，不见联骖处。夕阳村外小湾头，只有柳花无数、送归舟。琼枝玉树频相见，只恨离人远。欲将幽恨寄青楼，争奈无情江水、不西流。碧桃天上栽和露，不是凡花数。乱山深处水潆洄，可惜一枝如画、为谁开。轻寒细雨情何限，不道春难管。为君沈醉又何妨，只怕酒醒时候、断人肠。行行信马横塘畔。烟水秋平岸。绿荷多少夕阳中。知为阿谁凝恨、背西风。红妆艇子来何处。荡桨偷相顾。鸳鸯惊起不无愁。柳外一双飞去、却回头。"}