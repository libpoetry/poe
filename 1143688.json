{"id":"1143688","title":"耜岩连和六首予与汪子新亦各再和二首","dynasty":"宋末元初","author":"方一夔","text":"夜随凉气坐秋岩，醉墨淋漓乱点衫。花里固知仙种别，诗中肯道使君凡。乘风径欲眠香窟，修月曾经发宝函。收拾万金归贾橐，不须麟阁大书衔。风韵孤高百尺岩，敝袍争得似荷衫。久知郤氏声名远，自愧宾王骨相凡。閒捣香涎供玉杵，戏题綵帖拂尘函。醉来为问姮娥信，更倩鱼传与雁衔。"}