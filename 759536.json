{"id":"759536","title":"和平里行","dynasty":"清","author":"丘逢甲","text":"莲花峰头望帝舟，双忠祠前吟古愁。日星河岳浩然气，大笔更向蚝墩留。里人敬忠宝遗字，未入南中金石志。我来下马读残碑，吊古茫茫满襟泪。三闽四广何苍黄，胡尘上掩天无光。力支残局赖丞相，间关万里来潮阳。双髻峰高练江曲，长桥小市驻行纛。破碎河山小补完，警枕中宵睡初熟。于时人心方翕然，盗魁擒馘尸军前。四方响应大和会，祥兴天子平胡年。里改今名定斯义，岂为南中好天气！幕府流离半死生，可惜无人述公意。更取千秋名镇名，军中凤叔为留铭。当时赤手扶天意，誓欲畀勿东南倾。五坡岭边鼓声死，丞相北行残局已。复壁犹藏痛哭人，此邑民原多义士。东山谁筑丞相祠？英风如见提师时。手酹睢阳守臣酒，口吟杜陵野老诗。残疆更祝和平福，自为里人画此幅。墨沈淋漓玉带生，镌上穹碑石痕绿。屡经劫火碑难烧，碑趺赑屃临虹桥。江流桥下天水碧，行客能言炎宋朝。大峰北宋公南宋，凄凉君国弥增恸。此桥曾过勤王师，斜日寒潮满桥洞。鲁戈回日难中天，潮生潮落穹碑前。粤潮有信杭无信，空嗟三日签降笺。南来未尽支天策，碧血丹心留片石。壮哉里门有此观，大书三字碑七尺。字高二尺奇而雄，笔力直迫颜鲁公。旁书九字庐陵某，过者千古怀孤忠。碑阴何人识何语？询之里人不能举。独有公书永不磨，卓立四朝阅风雨。蚝何为者避公书，帖然徙去如鳄鱼。尔虽么䯢识忠义，愧彼卖国降虏奴。安得石阑周四角，上覆以亭备榱桷。公书纵道神物护，亦恐年深或斑剥。平生我忝忠义人，浪萍还剩浮沉身。壶卢墩畔思故里，义师散尽哀孤臣。凌风楼头为公吊，振华楼头梦公召。眼前突兀见公书，古道居然颜色照。斗牛下瞰风云扶，愿打千本归临摹。何时和平真慰愿，五洲一统胡尘无。"}