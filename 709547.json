{"id":"709547","title":"代山人春夜閒情","dynasty":"明末清初","author":"陈子升","text":"麝月窥鸿宝，春宵劳羽人。兰舒绡帐额，粟冻玉杯唇。仙女元名玉，仙楼况是银。谁能徒服鍊，今夕慕横陈。横陈自不难，芳情何繇殚。花香三岛路，春动七星坛。东桑八茧稚，西桃百子团。南林正蓊蔚，北斗未阑干。峰前神女戏，海上丱兮欢。彩女淮南鼎，仙童魏帝丸。似觌莲华井，如逢积玉峦。山花胡蝶蕊，径竹凤凰竿。竿举凤凰仪，苕鲜翡翠嬉。鹢眸屡以运，龙驾自躨跜。踟跦光细网，灵蔡舞神蓍。风环音若语，云步意弥卑。天老终来教，曼倩始甘饴。讵愁乌兔驶，宁遵牛女期。七宝方诸液，双鸾苏合脂。飞遁多烦惑，君来时见治。"}