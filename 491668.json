{"id":"491668","title":"会亭山歌为安成周孝廉赋","dynasty":"明","author":"刘崧","text":"吾闻会亭之山高插天，上有千章森郁之乔林，下有百顷云雾之芝田。伊谁筑室青山前，云是周氏有子孝且贤。十年乱定还乡土，奉母安居仍守墓。池鱼供馔冬笋白，把酒升堂更欢舞。时登半山亭，却望山上坟。手攀坟树抚驯鹿，泪洒深谷不断之飞云。我愿种桃绕其室，瑶池花开照云日，此母应能食其实。由来和气兆物先，水生连理山出泉。会亭有石良可镌，母慈子孝俱千年。"}