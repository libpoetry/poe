{"id":"833418","title":"兰陵王 灞桥感柳，用清真韵","dynasty":"清末民国初","author":"樊增祥","text":"晚烟直。桥下罗纹水碧。长亭柳、曾系玉骢，金缕依依可怜色。咸秦岂异国，人识新丰倦客。东风里，一搦楚腰，抱月飘烟不盈尺。騕袅去无迹，叹不似江南，长见帆席。华林嫩叶春虫食。随渭水东去，岳莲西指，雨迎烟送四五驿，直青到河北。恻恻。绮愁积。似摇落江潭，一样凄寂。花开陌上春无极。奈拗颈桥畔，数声风笛。春闺红泪，共夜雨，枕上滴。"}