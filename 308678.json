{"id":"308678","title":"金缕曲·题金筱竹少尹菊花图，并序","dynasty":"现代","author":"陈祖绶","text":"一曲骊歌起。太匆匆、神仙梅尉，移官镜水。独有琼林佳话在，艳说状头名字。毕竟是、君家故事。满县栽花聊小试，喜频年、治谱参图史。几秃尽，管城子。霜天催老秋光矣。话昔游、谢公双屐，丰碑还峙。绿箨紫茸吟啸处，试问眼中人几。尽付与、黄花香里。寿客使君齐不朽，便流传、抵得甘棠美。古彭泽，信知己。"}