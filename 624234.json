{"id":"624234","title":"别刘实林于郁孤","dynasty":"明","author":"许国佐","text":"刘郎酒肠不可量，与之素诗反惆怅。而我相倾莫逆焉，又有别诗多此障。为击床头刀二下，分其一以系于马。夜间一作龙蛇鸣，鹿鱼腐子来嘲骂。嘲骂之子犹云难，膈肝碎粉忙相看。而我披骚惟痛饥，郁孤此去夜郎寒。此去夜郎夜未深，乐天供奉有知音。自是士如交道者，隈敢危嫌隈敢心。心心相照惟君在，我亦赠君以一带。刀在床头带在腰，一时马上堪千载。"}