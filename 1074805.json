{"id":"1074805","title":"谢公墩","dynasty":"宋","author":"周紫芝","text":"风流谢文静，世俗未可屈。但怪东山云，肯为老桓出。谁知奸雄心，本自畏豪逸。君看新亭会，此意未易诘。坦之独何者，手版遂倒执。烦公挥猬须，谈笑安晋室。暮年淝水师，逆虏甚窘急。幅巾棋局间，百万一战袭。功名亦馀事，聊为儿辈立。平时诮虚旷，闻此自羞涩。万古终悠悠，客意颇萧瑟。忍看西州门，更作羊昙泣。"}