{"id":"826723","title":"桂枝香·月饼","dynasty":"清末近现代初","author":"章钰","text":"团栾届节。乍捧出玉盘，分样蟾窟。回首穿天补后，岁华飘忽。登筵空惹图灵笑，笑厨娘、巧今新乞。味调霜蔗，香黏露桂，有人能说。正凉夜、高寒宫阙。怎饾饤粗工，如此唐突。争道携来天上，当年甜雪。小时不识留佳话，到而今、名士何物。寄声馋客，休教蟆蚀，一轮无缺。"}