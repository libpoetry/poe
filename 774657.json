{"id":"774657","title":"巡社纪事","dynasty":"清","author":"谭垣","text":"振策向平埔，已过茄藤港。瞥见小琉球，瀛海遥相望。番社辟南隅，放䌇乃保障。编竹起连廒，仓庚数千量。边海土虽瘠，近山地仍旷。佥称归化后，我皇恩浩荡。番赋既全蠲，番丁不加饷。更以所蠲租，一半给番养。老者亦已耋，少者日以壮。共依覆帱中，尊亲永无忘。我职司拊循，咨诹颇谐畅。暇日仍来此，勿使耕耘妨。"}