{"id":"784023","title":"华阴庙观秦槐汉柏歌","dynasty":"清","author":"金朝觐","text":"华阴道上麦齐肩，华阴庙中树参天。阴森但觉四月冷，幽冥气象生万千。楼台高出树杪上，登楼适当三峰巅。道士导予穿树出，秦槐汉柏当阶前。更有商周旧时树，横陈又出秦汉先。何况唐宋后植物，低伏仅可称曾玄。吁嗟乎秦皇汉武求神仙，何如此槐此柏能延年。"}