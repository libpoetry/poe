{"id":"563467","title":"阳明子之南也其友湛元明歌九章以赠崔子钟和之以五诗于是阳明子作八咏以答之 其三","dynasty":"明","author":"王守仁","text":"洙泗流浸微，伊洛仅如线。后来三四公，瑕瑜未相掩。嗟予不量力，跛蹩期致远。屡兴还屡仆，惴息几不免。道逢同心人，秉节倡予敢。力争毫釐间，万里或可勉。风波忽相失，言之泪徒泫。"}