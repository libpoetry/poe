{"id":"487146","title":"摸鱼儿 与友人别","dynasty":"明","author":"一灵","text":"放兰舟、溯江西上，渺茫云树何处。天涯相见频相别，同作水边风絮。春欲去，恨故苑、莺花总付烟和雨。离情罢诉！教夜半啼鹃、声声向月，为写此愁苦。思重会，定在吴阊古渡，吹箫城下应许。英雄失路皆无策，渐使浣纱怜汝。君莫取，鸿鹄在、他时自有凌霄羽。功名粪土！且满酌霜醪，还携渔艇，共醉白苹渚。"}