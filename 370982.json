{"id":"370982","title":"夏初临·初夏雨中同蒋丈静山泛湖","dynasty":"清代","author":"厉鹗","text":"蘸就鱼天，搓成鸥雨，空濛拨擢迟迟。无数蘋花，轻香点破涟漪。远风沿岸斜吹。湿青篷、谁弄参差。湖心亭柳，千条映波，才是愁时。可怜春去，追送今朝，破除酒病，更斗枪旗。帘钉窗眼，曲游俊侣都非。那不凄迷。放残阳、绿过桥西。记苏堤。衣香后船，柔栌枝枝。"}