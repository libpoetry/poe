{"id":"751707","title":"晓起思家作书用东坡百步洪韵寄仲叔二弟","dynasty":"清","author":"陈书（伯初","text":"津亭东望生风波，隤阳西下无停梭。几回思归归不得，日手短墨窗中磨。偶逐闲游访水利，六井塞断亡东坡。凉风八月兼夜至，一洗花港稀留荷。句留为此直无益，顾恋岂复缘黎涡。平生出门罕穷独，豪气画壁歌黄河。此行有若随嫁媵，诗谶恰应乌投罗。三楹楼下鼠窥殡，夜见漆色黄成驼。严官之途始畏绝，缩足退食甘委蛇。著书未半忽昏卧，仰见梁燕先辞窠。起来绕屋唤佣仆，立意作达徵亡何。苍苔泠泠秋雨下，不饮恐被少陵呵。"}