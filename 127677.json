{"id":"127677","title":"凤凰台上忆吹箫·碧玉烟塘","dynasty":"宋代","author":"曹勋","text":"碧玉烟塘，绛罗艳卉，朱清炎驭升晹。正应运、真人诞节，宝绪灵光。海宇均颁湛露，环佩拱、北极称觞。欢声浃，三十六宫，齐奉披香。芬芳。宝薰如霭，仙仗捧椒扉，秀绕嫔嫱。上万寿、双鬟妙舞，一部丝簧。花满蓬莱殿里，光照坐、尊俎生凉。南山祝，常对化日舒长。"}