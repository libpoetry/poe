{"id":"1218653","title":"故湖州路同知中宪郜公子敬挽章","dynasty":"元","author":"成廷圭","text":"昔日趋乌府，君年正黑头。家承今阀阅，世出古诸侯。夙有登车志，仍多为国谋。浚湖陈上策，平寇借前筹。泽国波澜息，蛮江雾雨收。遥知鹰隼击，曾与凤凰游。跋涉三千里，勤劳五十秋。台评通北阙，士论溢南州。广海绥南服，湘潭控上游。三司劳赞画，两县起歌讴。别驾恩初下，朝堂礼更优。上书才告老，拂袖即归休。乐矣陶潜酒，飘然范蠡舟。春田苕水近，夏屋弁山幽。洁以兰为佩，轻堪竹作兜。儿官从此大，孙孝复何忧。一日音容隔，群公涕泗流。西轩情脉脉，东胜梦悠悠。芝室人千古，花蹊土一抔。明公发潜德，勒石表林邱。"}