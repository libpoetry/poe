{"id":"1110532","title":"和落花流水四绝句依长文侄韵","dynasty":"宋","author":"孙觌","text":"雨花着地燕脂湿，风柳飘空帽絮披。粉黛纷纷半黄土，蟹螯从此不须持。菌短椿长未易齐，雨花风叶任纷披。甑盆已破谁能改，趺坐观空且对持。老怯风波一棹回，故园芜没半苍苔。水深莫遣蛟龙得，火急招归海贾来。浅浅微波照残影，溅溅流润细萦苔。浮花浪蕊相随去，莺语丁宁挽不来。"}