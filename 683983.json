{"id":"683983","title":"别李于鳞","dynasty":"明","author":"王世贞","text":"黄鹄何昂藏，肃肃金为衣。感帝发嘉祥，徵歌幸见仪。非无稻粱惠，所志在天池。矫吭中宵鸣，悲声扬四垂。翩翩随阳鸟，夙昔幸相依。托身昆弟间，小大不自疑。冲飙如弦发，倏忽弃南归。言归非一状，欲举复徘徊。短翮双枯蓬，安能中迅飞。衔芦化为棘，口血正漓漇。雕鹗横空来，罝网布川坻。鼎俎在斯须，长与故侣辞。存者千里隔，没当千岁期。起顾见晨星，东北乍离离。一为鸿雁曲，涕咽不成洟。遘难走齐郊，怦营厌微生。微生且不惜，焉在冠与缨。何意双丝短，羁绁我长征。羸马顾其辕，局蹐悲以鸣。对影惭须发，不如一缇萦。浮云东北驰，圆景赴西溟。俯见黄河流，溅溅感人情。宋意不可期，谁为变羽声。腆辞将飞素，白虹亘青冥。落木先蓐收，旦知清露零。匣中五丝桐，为我奏不平。诚知弦当绝，流水尽君倾。"}