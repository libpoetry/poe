{"id":"693728","title":"利路纪雨八首自广元至柏林驿适久旱得雨口占识喜","dynasty":"明","author":"陆深","text":"甘棠实恐负初心，时雨何期更作霖。行处万山惊簿暮，望中一片见浓阴。飞扬岂为催诗急，飘洒终怜润物深。安有随车方往辙，虚烦父老沸佳音。慰却三农渴望心，通宵沾润己成霖。客盘鸟道清新暑，云护龙湫散远阴。旸雨极知天意厚，节调空感国恩深。蜀川花鸟今无数，隔叶鸣鸠多好音。兼程计日竟何心，聊慰苍生久望霖。叠叠溪山千里道，萧萧竹树万家阴。閒看行蚁占迟蚤，试策新秧问浅深。五月南来多淑气，并将风雨佐虞音。人心尽处合天心，消得巴渝三日霖。自信本来调水旱，却缘底事怨晴阴。云封蜀道千山重，江到瞿塘万里深。旧是吾家歌吹海，买教弦管续馀音。泉声曲曲度江心，知是前山已化霖。巫峡风烟天漠漠，巴渝歌舞晓阴阴。春回䆉稏连村合，凉沁芭蕉到骨深。圣主中兴多法古，宣王云汉有遗音。飘萧竹树动乡心，却是西川雨酿霖。水绕巴江流渐长，云来巫峡气常阴。不妨柏溜参天下，复爱棠栖隐地深。欲为吾民歌帝力，阳春白雪有馀音。好雨知时慰客心，须将滴滴比甘霖。紫薇花下凉先动，翠柏丛中晓更阴。赋就漫誇神女丽，梦回巳感圣君深。遥怜谷口躬耕处，试听康衢击壤音。浪博虚名愧此心，真成三日雨为霖。溪声一夜喧新涨，云气千峰结晚阴。喜极翻嫌歌管脆，病馀浑怯酒杯深。窗前最爱芭蕉响，疑有人传太古音。"}