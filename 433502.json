{"id":"433502","title":"再述近况答众异仍次原均","dynasty":"近现代","author":"黄浚","text":"悲欢非更迭，欢逝恒馀悲。惟有百年心，悄然常在兹。谁能用寂寞，暂保露电姿。道穷诗不昌，昌者天偶遗。诗昌亦何好，更与艰辛追。我行江南岸，每恨日影迟。春风胡不来，起此蒲柳衰。朝朝揽镜意，未惜朋友知。平生梁伯鸾，邻庑终相期。旧闻紫霞洞，朱泉味如蜜。比来对钟山，苦雾每坐失。山阿灵谷松，五里非昔密。栖霞况宾主，牛首等姑侄。盈盈蒋家妹，溪上待浣笔。焉知定林老，相对但扪虱。我虽困僚底，意与此老匹。栖栖愿饥死，不梦饭甑溢。安能视群枳，觍尔颂嘉橘。"}