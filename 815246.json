{"id":"815246","title":"将往台湾次韵兰卿赠","dynasty":"清","author":"胡承珙","text":"觚棱昨夜梦瀛洲，踪迹无端出九州。历历风烟诸岛碎，茫茫星斗四天浮。题诗剩欲誇奇观，报国何曾效细流。回首中原青一发，祇应西北倚高楼。跕跕飞鸢堕海烟，天涯只在片帆前。劳生尚欠当归药，浮世原如不系船。偶学泥鸿留爪印，仍随枥马听牙弦。故人珍重临歧意，香火寻盟更几年。"}