{"id":"525933","title":"题王元章梅花和韵","dynasty":"明","author":"顾璘","text":"墨池五夜飞玄霜，素灵幻出梅花芳。草堂忽尔见春色，气序不得由勾芒。空山惨凛层崖裂，千枝万枝缀琼雪。水晶屏风疏影寒，举头却见黄昏月。江笛横飘黄鹤韵，迁人莫报长沙信。欲取寒芳寄远书，转愁旅思催蓬鬓。帘外青香扑酒缸，千金莫惜日飞觞。解道明珠交玉体，风流独羡陈思王。狐裘蒙茸不知冷，醉卧花前不须醒。梦来直上罗浮巅，占却梅林千万顷。"}