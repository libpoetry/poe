{"id":"1199671","title":"朔风诗","dynasty":"魏晋","author":"曹植","text":"仰彼朔风，用怀魏都。愿骋代马，倏忽北徂。凯风永至，思彼蛮方。愿随越鸟，翻飞南翔。四气代谢，悬景运周。别如俯仰，脱若三秋。昔我初迁，朱华未晞。今我旋止，素雪云飞。俯降千仞，仰登天阻。风飘蓬飞，载离寒暑。千仞易陟，天阻可越。昔我同袍，今永乖别。子好芳草，岂忘尔贻。繁华将茂，秋霜悴之。君不垂眷，岂云其诚。秋兰可喻，桂树冬荣。弦歌荡思，谁与销忧。临川慕思，何为汎舟。岂无和乐，游非我邻。谁忘汎舟，愧无榜人。"}