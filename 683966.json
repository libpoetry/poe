{"id":"683966","title":"古意赠伯玉中丞二首","dynasty":"明","author":"王世贞","text":"娟娟闺中秀，托质为君助。中夜理笄总，日织三丈素。本用报君恩，惰者反成妒。蛾眉当秋风，飒然垂将暮。二八更代进，回光焉反顾。芙蓉鉴铅华，使我欲不御。岂在惜朱颜，实以宗祀故。止止且勿陈，欢爱尚中路。煜煜双纯钩，磨者益其锋。谡谡孤松树，耻为霜霰容。良骥疲太行，骧首思腾冲。万翮摩广原，畴能韬劲弓。之子负宏奇，郁为盖代雄。闽山有馀荫，粤海无惊风。惜哉世路晚，刺促难为工。君子任其劳，小人代其庸。天顾犹未宁，毋为悲道穷。"}