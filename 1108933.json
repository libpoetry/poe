{"id":"1108933","title":"四叠","dynasty":"宋","author":"刘克庄","text":"帝恐先生岁晚贫，清晨颁瑞到幽人。巡檐已觉成银屋，糁地犹堪作玉尘。海山大士素中单，鹦鹉前驱不怕寒。只在屋东人不识，善财错去礼旃檀。草户柴门野老居，恍然疑执化人裾。不知身在花阴卧，但见亭台似积苏。抹涂元不加真色，凋谢犹当易美名。天下断无西子白，古来惟有伯夷清。偶捉麈挥尤有韵，不须犀辟自无尘。早闻玉振真名士，古说冰肤是至人。狩获祥麟而史作，梦吞白凤以玄成。吾诗岂得无佳瑞，枝上啁嘈翠羽声。愁见当时玉镜台，返魂无诀可胜哀。暮年尚有馀情在，月下迢迢挈影来。□□□□□□□，□□□□□□□。□□□□□□论，不信山矾敢雁行。带雨折来如有恨，被风催去最关情。面垂玉箸居然白，身著铢衣直是轻。典刑堪受百花朝，风致宜为万世标。齧雪节刚难屈膝，拈花妙法愿埋腰。宋台未了又齐台，有扇应难障彦回。岁晚玉人在空谷，何曾羞面见人来。通宵璧月迷琼树，破晓霜葩糁玉枝。明艳能花老夫眼，温柔不粟美人肌。不曾解佩献明珰，莫比徐妃与寿阳。五出至今污宋史，半妆当日怨萧郎。"}