{"id":"536554","title":"按部东海因怀鲁连逃迹慨然有述","dynasty":"明","author":"王世贞","text":"溟色饶奇变，云岛相荡擗。中有真人居，将无鲁连宅。先生犹龙哉，夭矫物莫测。灸輠辩与生，转丸机从匿。抗辞折新垣，秦众外辟易。飞书射聊城，燕将内捐嗌。引危励安平，一鼓坚城坼。提衡万师力，弁髦千金锡。散发东海隅，肆志随所适。他日圮上编，毋乃而黄石。我欲竟其终，青天杳无迹。"}