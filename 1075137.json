{"id":"1075137","title":"次韵时然惠徽州近作","dynasty":"宋","author":"周紫芝","text":"庄侯四海习凿齿，鸾栖一枝亦聊尔。沸镬那寻袁处州，独跨羸骖度徽水。羊肠路绕十八坡，危磴天悬三十里。扪参历井不复休，一握去天真有此。军符夜下星火急，吏习文书日填委。青山倥偬未可厌，方外周旋人有几。坐看云生拄颊间，便恐诗成横槊里。万壑千岩入句来，天遣江山助奇伟。我昔经行五岭头，芙蓉峰高天正秋。凄音怨曲不成调，细雨寒烟空复愁。晓得新诗惊欲倒，句似当年山色好。一生忍泪泣秋风，可笑区区郊与岛。"}