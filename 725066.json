{"id":"725066","title":"赠何录事諲之诗十章","dynasty":"南北朝","author":"虞羲","text":"历历斗维，王畿所止。滔滔灊汉，天步之纪。金耀圆图，玉澈方汜。蕴灵擢秀，载笃君子。于穆君子，左角佩觿。从群竹骑，取俊游儿。昂昂千里，宛宛长离。同规同矩，异雄守雌。早弃幼志，夙耽强学。唯道是修，何土不乐。将英竹箭，聊游稽岳。容止可观，进退可度。有德有行，如圭如璋。乐山乐水，令问令望。辞家观国，为龙为光。唯兄唯弟，元方季方。汉北张生，洛阳贾子。秩宗是佐，淑问不已。佥曰允谐，肃恭帝祉。于斯为盛，齐称得士。中槐如宿，上阁如云。握兰正典，执笔司文。方瑜等润，比桂争芬。能照时宰，绩著人君。帝子南牧，孔殷是抚。白水悠悠，青原庑庑。贲之束帛，不日来取。如马如枚，长裾上府。咨余下走，中田获菽。乃裹糇粮，遂去乡塾。既曰觏止，朝游夕宿。如佩萱兰，久知芬馥。共化之选，古谓惟良。能柔下邑，必惠上邦。大君有命，朱襮绣裳。方同汲子，重卧淮阳。嘉命显承，方驾兰汜。如彼飞鸿，抟风千里。极目宁皋，劳心无已。苏歌有慰，逖听倾耳。"}