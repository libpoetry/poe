{"id":"1194031","title":"从军六首","dynasty":"唐","author":"刘长卿","text":"回看虏骑合，城下汉兵稀。白刃两相向，黄云愁不飞。手中无尺铁，徒欲突重围。倚剑白日暮，望乡登戍楼。北风吹羌笛，此夜关山愁。回首不无意，滹河空自流。黄沙一万里，白首无人怜。报国剑已折，归乡身幸全。单于古台下，边色寒苍然。草枯秋塞上，望见渔阳郭。胡马嘶一声，汉兵泪双落。谁为吮疮者，此事今人薄。"}