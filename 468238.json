{"id":"468238","title":"题萧都监所藏蓬莱望海图","dynasty":"明","author":"谢肃","text":"蓬莱岧峣沧海上，玉作楼台屹相向。共说神仙向此游，欲往从之隔弱流。弱流㴞滔三万里，极目蓬莱何处是。神仙有无良渺茫，若为写向丹青里。我家会稽山水乡，蓬莱秀出东海旁。碧桃千树閒春昼，丹阁万寻凌昊苍。长时飞舄临高顶，海色澄澄天与永。明月朝沉若木枝，赤日夜照扶桑影。淋漓元气任吸呼，灵台不动光湛如。直通天地有形外，彼大瀛海皆潢污。此间即是神仙宅，不如涉海求灵迹。秦皇汉武何太愚，楼船方士无消息。凄凉往事已千年，蓬莱犹作画图传。卷图还君三复叹，有鹤飞来横九天。"}