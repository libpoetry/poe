{"id":"1089377","title":"次韵酬转庵","dynasty":"宋","author":"许及之","text":"南浦太丘潜少微，非隐非吏嘉遁肥。转庵相与菊花期，黄雀乃得诗发机。诗则高矣物甚卑，物惟所遇知音稀。黄雀幸甚逢斯时，菊因东篱桃左扉。吟成虽佳不疗饥，黄雀头颅万里飞。两语如露蒙晨晞，后人往往悟昨非。转庵识破花拈枝，勘遍诸方漳南归。爱诗爱字沦肤肌，知我愈觉成相违。同病亦谓投閒宜，老婆心切一手挥。长篇险韵铸出之，涉斋自讼识评讥。不待见闻方觉知，覆盆一旦遭赫晖。平生此段诚大奇，愿言稽首长归依。为能忍辱偏慈悲，东山久别思蔷薇。生处放熟非过为，岂须圉圉才见几。宁受校人当面欺，诗坛受降曾怖威。床头置易甘成痴，虽匪颜徒窃愿希。今见菊花更不疑，牵联黄雀为匹妃。南浦柏梁一字师，转庵拨动关捩危。琴鼓不鼓无成亏，前言戏解小郎围。"}