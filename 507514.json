{"id":"507514","title":"题周参政所藏山水小景","dynasty":"明","author":"李昌祺","text":"天壤有异境，描摹付良工。佳山与秀水，幻置轩窗中。村村陌陌皆胜处，花竹园林饶雅趣。过鸟疑飞却不飞，行人欲去何曾去。松坡竹坞叠更重，雪瀑倒泻青芙蓉。冈峦岛洞尽在眼，樵牧耕钓俱可容。九曲溪流漾清泚，荒渡斜阳见舟尾。石上吟翁镇日留，栏前眺客经年倚。我观风物似杭州，树木云霞分外幽。岂必西湖有奇胜，展图高兴亦悠悠。"}