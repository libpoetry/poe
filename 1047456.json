{"id":"1047456","title":"甲辰年五月十五日夜澧阳观月","dynasty":"宋","author":"沈辽","text":"少年怅不乐，明日何为哉。扬眉一遐赏，寂寂更伤怀。念昔吾州乐，泛舟湖上来。佳宾适所好，欢计成金罍。妖歌有送响，度曲清且哀。留连夕阳下，夜色起山隈。光明水晶域，素彩中天开。龙香弄微风，四顾绝纤埃。澄波照上下，倒影出瑶台。红烛渐向微，始知夜漏催。美人屡更衣，含笑玉山隤。欢乐殊未央，鼓枻中洲回。人生无忧患，遇乐且衔杯。怅余失交臂，万里来天涯。羁愁那无感，情虑长如灰。神游忽自笑，安知顾形骸。"}