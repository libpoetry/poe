{"id":"531877","title":"画龙为刘吉卿题","dynasty":"明","author":"黄佐","text":"吾闻后稷之孙驱魃赤水北，密云蔽天天为黑，黪日扬尘野萧瑟。帝呼董父鞭两龙，翻海作雨岁乃丰，遂令四海歌重瞳。又闻夏禹之御郭支氏，南驾两龙归后启，云盖三重走万里。龙虽神灵乃为人所制，不独孔甲之时有刘累。刘生十年游我门，志向磊落似是累后昆。手持此图开，仿佛堂上苍苍烟雾屯。大龙昂首欲煦沫，小龙回顾如有言。追轶似有疾霆电，马髯冉冉天瓢翻。海涛倏已浃下土，元气歘吸腾云间。方今西北边尘起，新畲荐荒谁采芑。明堂宵衣总为此，桔槔无功众芳靡。呜呼董父郭支不可作，刘累空馀豢龙水。摩挲此图欲招尔，尔勿面墙久依倚。谁能驾之献天子。"}