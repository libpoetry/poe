{"id":"703820","title":"甲辰京邸七夕","dynasty":"明","author":"韩上桂","text":"玉绳低湛耀，桂魄静流芬。密语听灵籁，仙衣动綵云。琼瑶纷结佩，鸾鹤自成群。今夜高楼妇，停针懒刺纹。指河重作誓，化石愿为魂。可叹三秋恨，空馀一夕言。新欢衔未竭，往泪积犹存。羲御无情甚，当宵策复奔。月落梭徒冷，机空石任携。碧梧初坠叶，大火乍流西。最喜填河鹊，生憎报晓鸡。渐帷犹自湿，归路岂曾迷。"}