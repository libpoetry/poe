{"id":"589508","title":"孝节坊","dynasty":"明","author":"李秉同","text":"繄先烈妣仰何氏，佑启后人昭二美。因心淳笃孝于姑，坚贞弗贰从夫子。夫子明经荐省闱，云胡遽驭红云里。奔走悲号逆旅魂，关山迢递心千里。寒灯寂寞守空闱，蘋藻时修中馈事。不期姑疾在膏肓，早暮走穷卢扁技。引刀割股和汤剂，一死报之吾分耳。此时此心天所知，果然沉疴旋即起。孝思贞节古难兼，矧在女流能有几。节媲共姜孝过之，诚堪追彼太任姒。旌书束帛下彤廷，系节标扬重青史。华表亭亭屹一方，声名赫奕流千纪。"}