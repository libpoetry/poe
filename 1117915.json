{"id":"1117915","title":"纵笔三首","dynasty":"宋","author":"陆游","text":"闲经月下白蘋洲，半脱风前紫绮裘。曾值东风谒鸾驾，却因南渡看龙舟。年光已付瞢腾醉，天宇谁从汗漫游。莫怪又成横笛去，故人期我玉华楼。东都宫阙郁嵯峨，忍听胡儿敕勒歌。云隔江淮翔翠凤，露沾荆棘没铜驼。丹心自笑依然在，白发将如老去何。安得铁衣三万骑，为君王取旧山河。行省当年驻陇头，腐儒随牒亦西游。千艘冲雪鱼关晓，万灶连云骆谷秋。天道难知胡更炽，神州未复士堪羞。会须沥血书封事，请报天家九世雠。"}