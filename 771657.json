{"id":"771657","title":"青房并蒂莲·花朝是日为亡室顾恭人逝日，二十一年前事，黯然销魂者，固有甚于别也","dynasty":"清","author":" 裴维安","text":"怕花朝。是断香烧烬，玉轸长抛。廿一年华，廿一度今宵。素纨横剪燕脂冷，算江梅、春在红娇。尽玉杯、一酹花灵，世閒浓煞是春醪。遥空照人旧月，从倚遍东风，槛外枝条。采新绿、生涯梦里，花韵楼高。休问断魂断处，早愁诉、魂自甚时销。恁几回、落日帘栊，小红歌歇我吹箫。"}