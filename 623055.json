{"id":"623055","title":"梁四主","dynasty":"明","author":"郭之奇","text":"姑熟醇醪了故王，江东正朔是萧梁。五经博士初分遗，四部无遮复继扬。十年淮堰劳三筑，无缺金瓯忍自伤。谁使长鲸终跋扈，颇讶吴老薄心肠。同泰舍身钱易赎，净居苦口蜜难尝。自我台城休荷荷，将军宇宙日洋洋。可怜太宝供虚席，旬日犹烦假豫章。古今篡逆虽肩比，未闻此物肆狂猖。传首江陵随尽骨，一目湘东始继纲。岂知老佛垂弓冶，涅槃已罢又龙光。图书漫付炎灰了，白马空衣紫气翔。臣魏臣齐俱寄食，云水真成释氏乡。"}