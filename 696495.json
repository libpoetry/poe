{"id":"696495","title":"洪武十九年夏五月不雨广信郡太守番禺彭公推府灵台李公率所属及父老民人祷于群祠祝词甫毕甘雨随至三日之间四郊沾足赋诗志喜用以见二公精诚所致云","dynasty":"明","author":"郑真","text":"霖雨苍生素有怀，天心昭格众心谐。虚檐坐使翻银竹，广亩同看长翠荄。云暗蛟龙归远海，水高鱼鳖上长街。朝来送喜千家遍，却道先生语类俳。瑶阙欣闻帝宠嘉，滂沱甘雨遍天涯。溪流渺渺来千里，云气重重冷万家。尽使丰年多黍稌，也从七月咏禾麻。广文喜作襟期在，清夜长吟绛烛花。天泽从今大有年，山花野草亦欣然。馨香始信神灵格，歌咏咸夸郡府贤。谷粟豪家须落价，鱼虾近市不论钱。若将汗简书奇绩，太史文章笔似椽。桑麻精祷思冥冥，一片丹衷彻帝听。岩瀑高悬河汉白，山田深没水云青。芸窗浥润通书帙，燕寝生凉透石屏。瞻仰昊天覃化育，羽人请诵玉皇经。"}