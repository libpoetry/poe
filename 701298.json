{"id":"701298","title":"游武夷九曲僭用文公先生韵赋棹歌十首","dynasty":"明","author":"黄仲昭","text":"我来九曲访仙灵，积雨初收天气清。旧日虹桥无觅处，依然山色与溪声。一曲呼来隔岸船，棹歌齐唱过前川。山灵似识游人意，敛尽峰峦远近烟。二曲溪头耸碧峰，分明玉女镜中容。到来已讶非人境，峰外奇峰更几重。三曲丁宁缓刺船，兹游预拟几经年。壑舟不必穷真□，岩上烟云自足怜。四曲回看天际岩，岩头空翠落毵毵。个中何物尤清绝，云影天光共一潭。五曲峰峦转觉深，千年精舍在云林。古今游客知多少，谁识先生一片心。六曲幽林拥碧湾，拟分隙地辟柴关。细穷往哲传心要，溪月岩云相伴闲。七曲停桡乱石滩，层崖叠巘恣吟看。更怜云际千寻瀑，爽气逼人毛骨寒。八曲悠然眼界开，溪山如此可能回。兹行须尽平生兴，未卜何时得再来。九曲桑麻翠渺然，数家鸡犬隔晴川。奇踪到此都看尽，还比人间别一天。"}