{"id":"41845","title":"水调歌头·人生等行旅","dynasty":"金朝","author":"段成己","text":"人生等行旅，能费几春秋。元龙谩矜豪气，百尺卧高楼。昨日青青双鬓，今日星星满镜，转首岁华流。归去便去，何处觅菟裘。一枝筇，一壶酒，寄真游。姑山玉立千仞，直下看神州。欲语幽情谁可，赖有白鸥知我。尘世尽悠悠。一笑对妻子，出处不须筹。菊轩君才名道丛推重一世，值金季乱亡，辟地龙门山中。遁庵君既没，菊轩君从来徙晋宁北郭，闭门读书余四十年优游。"}