{"id":"185310","title":"送陈茂卿赴兴国教授","dynasty":"宋代","author":"陆文圭","text":"彭城陈师道，三州一学官。高文曾苏敬，伟节章赵叹。百世所斯人，嫡孙承后山。君材中梓漆，壤错榛与菅。藻芹味苦淡，辄当梁肉餐。莫终三釜养，竟堕一库寒。荣枯数前定，出处身两难。腐鼠或青冥，枳剌栖孔鸾。升高足易蹶，恬处寝亦安。逆君散花洲，西上卷雪滩。皋比第一义，子佩正聚观。士方从北学，音已变南冠。俎豆哭疑朴，诗书味转酸。何人力不变，此道独追还。金溪有陆叟，昔仕乾淳间。"}