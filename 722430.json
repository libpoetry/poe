{"id":"722430","title":"某明府纳姬金陵索赠","dynasty":"明末清初","author":"屈大均","text":"美人为政大河间，秋望罗浮放白鹇。秋浦繇来学陶令，二桐五柳共閒閒。已有芙蓉并蒂妍，红妆双倚似非烟。更迎桃叶秦淮上，共载梅花大庾边。从今左顾足鸳鸯，两两调丝乐未央。乐府旧歌三妇艳，岂知今在使君堂。太白风流奈尔何，金陵小妓楚声多。天生三寸如花笔，只为佳人画翠娥。"}