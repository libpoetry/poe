{"id":"568281","title":"近田诗","dynasty":"明","author":"陆深","text":"国风骄甫田，邹孟戒舍已。载歌许近田，取譬同一理。许本太岳后，继世叠金紫。煌煌示新篇，下带有深旨。西周帝王基，累世由农起。千载公刘诗，配天后稷祀。致广本慎微，举远必自迩。请观阡陌间，东西仅尺咫。耕耘贵及时，稼穑便佐使。屦杖傍门庐，馌饷出童婢。收成俄顷间，焉用枉逦迤。心田尤近之，力耕从此始。请君听我歌，我本田家子。"}