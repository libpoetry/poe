{"id":"1203591","title":"瑶台月","dynasty":"元","author":"王哲","text":"修行便要寻捷径。心中长是清净。搜摧妙理，认取元初瞻听。四象内、只用澄鲜，湛湛源流端正。探深奥，观遥迥。戴三曜，依三圣。功并。仍兼行满，俱凭悟省。玉润金锐光莹。吐彩艳、重重永定。灵明现圆相，一团红映。何虚空、冥香腾辉，在物外、悠悠能整。从来性。本来命。归云路，出山顶。堪庆。蓬莱岛，遣青谨请。"}