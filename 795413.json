{"id":"795413","title":"雨中花慢 游北山草堂看九松","dynasty":"清","author":"黄德贞","text":"鳞水乔松，秀挺郁蟠，北山堂搆清幽。亭台依旧，溪石临流。九老风规楚楚，千寻品地悠悠。任凌霜濯雪，凝露餐霞，青映丹丘。韶华转瞬，红紫空研，故人何处琼楼。祗趁取、芳时登眺，缓步夷犹。选胜濡毫，兰径忘归，问鹤汀州。听涛轩外，徘徊好景，欲去还留。"}