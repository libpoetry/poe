{"id":"222165","title":"奉和御制真游殿上梁","dynasty":"宋代","author":"寇准","text":"敦崇妙本膺丕贶，濬发鸿源示永年。吉语密传当乙夜，粹仪祗觌拥祥烟。皇心翼翼精斋至，祖德绵绵道诲宣。诞集纯禧彰锡羡，交修茂典表钦先。爰稽大壮新琼宇，仰法殊庭设绮筵。山积瓌材咸备矣，神扶华栋见巍然。元龟献兆良辰协，哲匠施勤庶艺全。四柱如翚循宝势，觚稜削玉灿珠躔。黼帷夙设宸居丽，翠葆躬临圣志虔。昭答明灵陈盛会，睿词敷畅焕云牋。"}