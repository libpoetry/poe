{"id":"722731","title":"沁园春•寄赠王扬州阮亭，即用其偶兴韵","dynasty":"明末清初","author":"沈谦","text":"不断长江，滚雪翻云，日夜东流。怪万里烟花，终沉伍剑，二分明月，先照隋钩。郡县劳人，文章绝世，斗大如何困一州。偏豪迈，在词中拜将，醉里封侯。琼华寄我难酬。奈水满、芜城夜色浮。道执卷跨牛，其中有乐，腰钱骑鹤，此外何求。素札空传，玉箫谁教，泛泛还同沙际鸥。虚名误，但浓斟玉液，煖被貂裘。羡尔高情，濯足淮河，振衣蜀冈。便眺览烟云，何妨薄宦，沉酣典籍，不愧清狂。骏马穿花，佳人雪藕，摘遍朱荷水一方。新歌奏，早声传北里，色艳东皇。墨痕锦袖淋浪。但怅望、星桥有报章。任岁月驱驰，宫中磨蝎，风尘黯黯，路上亡羊。一日不斋，百年浑醉，携手频游翰墨场。休回首，纵兰陵酒美，何处吾乡。"}