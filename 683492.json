{"id":"683492","title":"寄汪中丞伯玉时以录闽功赐金币特诏推用","dynasty":"明","author":"王世贞","text":"一书天散五湖踪，回首黄山意万重。我出未应终诮凤，君归争已识屠龙。弓藏战伐身犹在，鼎立文章代偶逢。俱道云中须魏尚，冯郎占对帝从容。至竟徵书及谢安，风尘差不愧微官。千金为骏聊先骨，六月抟鹏暂养翰。闻道解衣明主在，须留负弩细君看。烟岚瘴海还生色，铜柱当年墨未乾。"}