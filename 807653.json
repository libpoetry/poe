{"id":"807653","title":"春云怨  泛舟过显德寺逢友人同坐僧寮茶话","dynasty":"清","author":"陈维崧","text":"春山六幅。和山前春水，朝来齐绿。指点前村古寺，隔水经幡烟际矗。竟买蜻蜓，斜穿略彴，摇皱溪梢一痕玉。隐隐钟声，迢迢僧语，风亚半墙竹。遥青媚寺添幽独。意中人恰到，吟情倍足。小院松涛又将熟。笑向空王，十载尘襟，一时尽沐。斜日归庄，落红成陈，依旧閒愁万斛。"}