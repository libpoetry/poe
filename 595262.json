{"id":"595262","title":"和州道中见隐者山居有感","dynasty":"明","author":"饶相","text":"晓发和阳城，飞舆度平陆。远眺翠微中，晴空锁秋绿。渐近见炊烟，乃知非空谷。竹木翠交加，深藏数椽屋。栋宇覆茅茨，周遭环朴蔌。屋后插青峰，门前流碧玉。悬檐挂薜萝，隔篱栽苜蓿。我来憩其下，幽径何纾曲。隐者无怀氏，胸次岂龌龊。兴来酌村醪，閒居友松竹。力勤苦耕耘，薄田频收熟。力勤苦耕耘，薄田频收熟。农圃毕馀生，输官堆刍粟。场廪无多馀，自供聊亦足。嗟我事轩冕，郎署惭微禄。四牡即騑騑，半生空碌碌。何以效涓埃，急须反初服。长揖青云客，躬耕南山麓。"}