{"id":"720952","title":"留守相公六帙仰同诸公共次方密之学士旧韵二首","dynasty":"明末清初","author":"王夫之","text":"千古英雄此赤方，漓江南下正汤汤。情深北阙多艰后，兴寄东皋信美乡。进酒自吹松粒曲，裁诗恰赋芰荷裳。萧森天放湘累客，得倚商歌侍羽觞。凉生恰恰桂江天，万里吴皋秋信传。月拟上轮分海晕，风初过岭霁蛮烟。雕戈数转三襄影，花坞凭留七月仙。莫讶维州争论亟，河山清晏自平泉。"}