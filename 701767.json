{"id":"701767","title":"感岁二首","dynasty":"明","author":"黄衷","text":"一犁黄犊少逢年，糠籺谁知未愧天。铜鼓几家还夜燕，□蓬孤屿有朝眠。仙槎自逐苍龙上，野席长浮白鹭边。乳下小儿人不售，寡妻号绝社仓前。地炉药火晓初红，窈窕衡门径侧通。虚落有时惊过虎，流云何意送飞鸿。黄牺已谢沟中梗，白鸟空翻木杪风。为爱老农无一事，日随衣屦水西东。"}