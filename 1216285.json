{"id":"1216285","title":"存与堂","dynasty":"元","author":"卢琦","text":"人生宇宙间，所贵培本根。本根一以蹶，枝叶何由繁。黄金照筐篚，腴田跨郊原。岂无百年计，零落乌足言。莆阳有佳士，结庐东沙村。天高海气清，地静山色蟠。哦诗风满檐，横琴月当轩。客来试相问，何以与子孙。主人笑且答，所与即所存。所存但方寸，此外勿复论。怀哉古圣哲，种德在后昆。阴阴三槐庭，奕奕驷马门。芳名尚不朽，往辙犹可援。君家有英儿，学问知渊源。骎骎富贵来，于焉贲丘园。予亦慕古道，抚心良弗谖。晤语嗟未谐，意气期相敦。裂笺寄秋鸿，临风嗅兰荪。"}