{"id":"812073","title":"绝世","dynasty":"清","author":"孙原湘","text":"意态浓纤世所稀，梅花嫌瘦海棠肥。媚生一笑能苏病，秀出双眸可疗饥。发美尽人分作剃，肌香从小罢熏衣。卫风借作卿图影，才得形相欠入微。闲房左右寂无人，偷齧樱桃一点春。事后思量犹错过，忙中惊颤已逡巡。防闲暗许鞋尖觉，偎傍遥贪袖角亲。十五年前常意态，消魂此日胜尝新。"}