{"id":"760535","title":"思三友行","dynasty":"清","author":"丘逢甲","text":"梅江东行受众水，将以入海为韩江。群山挟之并东走，谁为杰出吾能详。中惟三杰寔吾友，阴那、铜鼓与凤凰。我溯韩江行，凤凰日日随舟翔，云烟万古长青苍。凤凰朝来不可见，阴那五峰忽当面。分治江南江北上下游，采地各连数州县。阴那近与铜鼓连，梅江宛宛山后复山前。行人但见凤凰纵拔、阴那横列并拂天，安知铜鼓之势尤高骞。梅江去海五百里，海上已见铜鼓山，凤凰之旁一突远出微云间。自海入江行十日，此山忽隐忽现常飘然，乃与凤凰、阴那交为缘。凤凰如猛将，当关森严立甲仗；阴那如才相，高掌远蹠抱雄想。独有铜鼓如剑仙，变化无方不可状。平生爱山如爱友，况此三友怪杰世希有？我行梅、韩二江间，相对欣然辄呼酒。嗟尔沉沦岭外真数奇，匪我为友将安归！我方潦倒不适时，安能使尔之名天下知？乃复年年与尔常相离，秋风千里怀人夜，江海冥冥绕梦思。"}