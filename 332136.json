{"id":"332136","title":"双双燕·见燕子营巢有感","dynasty":"清代","author":"曹贞吉","text":"旧年社日，向聚燕台边，送君归去。杏花开罢，迟日园林春暮。又栩栩梁间住。听一片、呢喃相诉。不嫌僦舍荒凉，来伴京尘凄楚。柳絮。池塘何处。看玉剪交飞，乱冲花雨。主人谢客，辛苦旧巢将护。莫待新雏成羽。更去傍、红楼朱户。且自掠水衔泥，睡足一庭香雾。"}