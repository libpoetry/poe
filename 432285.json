{"id":"432285","title":"清平乐","dynasty":"近现代","author":"李继熙","text":"晓窗莺啭。唤起孤眠惯。瘦损腰肢天不管。轻弃好春无限。满庭异卉葳蕤。与谁同惜芳菲。恼煞南回燕子，朝朝暮暮双飞。繁枝如簇。开遍阑干曲。朵朵鲜红兼嫩绿。和露折来盈掬。对花独自沉吟。无端离思难禁。羞插云鬟双鬓，殷勤只缀香襟。玉杯金盏。引醉宜斟满。买得鲥鱼夸异产。珍重加餐强饭。临厨亲作羹汤。春纤细滤椰浆。佳味新调架里，向人乞取黄姜。"}