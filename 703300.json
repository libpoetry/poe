{"id":"703300","title":"和黎似仲灼霞亭","dynasty":"明","author":"释今无","text":"因心千古在名亭，此道何人共倚棂。芳树绿深疑洒血，长天白尽感寒星。香绡易剥蒸龙脑，冷露难禁怯鹤形。最喜健儿归手泽，依然夕膳荐馀馨。久从绿水想朱亭，月挂枝头树挂棂。风静几人闻过雁，光寒惟尔见飞星。能消笋味先冬日，自舞衫尘慰旧形。我亦依依云影下，感君纯德爱芳馨。"}