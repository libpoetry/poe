{"id":"770518","title":"三月十五日夕照寺冒巢民先生生日冒鹤汀主人","dynasty":"清","author":"曾习经","text":"桃叶衣冠初结社，问年三百风中马。一春阴雨罕逢晴，瓣香萧寺徒悲咤。冒生旧是文章裔，折简招邀置杯斝。当时水绘盛宾客，闻风色动况亲炙。千场歌舞见平生，一老东南支风雅。只今辙迹久如扫，极目江河真日下。品核裁量两无用，暮唶朝唏徒自诧。纵论往事致惋慨，略遣词流供慰藉。僧寮冒雨有何好，归路春泥役没輠。固知犹是声气事，谁信能无童仆讶。终当万事不挂眼，一醉千忧聊可写。漠漠吹花满四邻，依依风柳摇台树。皇天会有晴霁时，散策春林观物化。"}