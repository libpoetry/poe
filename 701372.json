{"id":"701372","title":"赠刘带川兵宪延绥","dynasty":"明","author":"黄廷用","text":"边疆日夕系皇情，廊庙抡才重夏卿。凤诏晓承三合殿，豸冠秋赴五原城。阴山云净无传箭，延水波寒可洗兵。文武昔曾输上策，胡人何地不知名。百二山河开六镇，榆林将士独称雄。挥戈带甲明秋日，控马弯弓嘶北风。秦世长城横绝域，汉家专节付元功。侯封万里非君愿，深夜含恩涕泪中。朔方累岁羽书频，边帅何人净虏尘。战骨沙场迷白草，征夫塞夜照朱燐。文儒自许兼三略，铁骑真能挽六钧。扫荡氛祲云日好，陇头杨柳不胜春。"}