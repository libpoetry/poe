{"id":"84793","title":"独行过柳桥而归·寒云覆江干","dynasty":"宋代","author":"陆游","text":"寒云覆江干，惨惨雪欲作。草枯狐兔见，鹰隼方纵搏。老翁卧蓬户，疾痛在腰脚。忽觉意稍佳，快若解束缚。呼童扶下堂，西出度略彴。浮波见凫雁，决起惊乌鹊。篱根犬迎吠，碓下鸡俛啄。霜余桑叶积，春近柳枝弱。徐行过傍舍，醉笑盛酬酢。岁暮农事休，羡尔群饮乐。"}