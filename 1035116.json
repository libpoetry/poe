{"id":"1035116","title":"游北岩之畴昔梦作二诗觉而仅记一联云鬓发丝丝半已华犹将文字少年誇明日为客诵之客十三人请以是为韵予分鬓字","dynasty":"宋","author":"魏了翁","text":"时事彫壮心，词华误双鬓。昨梦忽儆予，觉来起孤愤。五官予所司，此梦乃予训。是心协蓍龟，是气通祲煇。形骸且不察，理性抑难尽。晓筇度云壑，疏林露鹰隼。暮归踏江声，寒流烛蛟蜃。惕思怀襄日，气势如项陈。天根忽晨见，卷去不盈瞬。犹然玩文采，吾果不知分。饮俊习未忘，依前赋分韵。"}