{"id":"471344","title":"上督府公生日诗","dynasty":"明","author":"徐渭","text":"远曙轻笼海色苍，凉飔新荐菊英黄。清秋此日逢华诞，绣褓当年绕异香。地与人文增气象，天为王国产祯祥。壮猷未老如方叔，秘略曾传似子房。初捧兵符分虎竹，再衔使命驭龙骧。森罗岛屿诸夷会，锁钥门庭一面当。刁斗不传人自乐，牙旗欲动势偏扬。雄豪定远遥辞汉，宽大汾阳近在唐。管领华夷新士马，扫平吴越旧封疆。曾先突骑重围里，亲式鸣蛙大道旁。巳遣严兵营细柳，更教长剑倚扶桑。三承宠锡恩何渥，一受深知德愈光。定有姓名题御扆，每勤赏赐到遐荒。千龄素质双麋鹿，五色奇毛两凤凰。国有昌符臣协吉，家承严训子徵良。田单下狄亲鸣鼓，姬旦居东久缺斨。屡触歊炎辞羽盖，转巡郊野憩甘棠。军中作气频投石，阵里筹机捷探囊。敞日辕门标大纛，浮天水寨集馀皇。雕弓并月名繁弱，宝剑冲星出豫章。几处名香迎马首，数群长鬣夹车箱。量兼沧海涵诸岛，身作长城障一方。万里星辰罗北极，百番贡道出东洋。曹彬赐剑权偏重，庾亮登楼兴合狂。引至偏裨坚誓约，邀还宾佐据胡床。鲸鲵久巳封京观，翡翠行看出越裳。讵止芳名流简册，还将伟绩著旂常。功成淮蔡应趋阙，路涉燕齐好㣥粮。将相位兼劳出入，君臣道合致平康。山城令节茱萸发，高宴华轩锦绮张。日照花明诸乐作，风吹帐启众宾藏。鹤鸣流响闻天汉，芝灿浮光到羽觞。竞取良辰占上寿，复欣嘉会嗣重阳。树联月桂辉花萼，斗近天河挹酒浆。黑齿呈歌须译问，文身献舞傲专场。地连玄峤仙常集，候傍黄钟日渐长。共以精诚抒华祝，况兼佳丽属钱塘。鲰生本住山阴里，浪迹疑乘海畔航。城下钓鱼怀漂母，堂前结客忆周郎。未逢黄石书谁授，不坠青云志自强。抱玉巳怜非楚璞，吹竽那识动齐王。幸因文字蒙徵檄，时佩菅毫侍琐廊。綦履东西鱼共丽，戎衣左右雁俱翔。县知陈阮时游魏，岂乏邹枚并寓梁。博采燕昭期致骏，曲存宣父爱非羊。众人国士阶元别，知己蒙恩心所量。自分才难堪记室，人疑待巳过中行。搆成燕雀犹知贺，报取琼瑶未可偿。偶值高门挂弧矢，且赓小雅赋桑杨。却惭未协宫商调，莫并当筵巧奏簧。"}