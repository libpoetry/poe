{"id":"1064022","title":"阎资钦提举生辰","dynasty":"宋","author":"释德洪","text":"节序春将半，风光过上旬。人间识英物，地上见麒麟。冻雨晴还暗，非烟夜达晨。欢声动湘楚，和气满簪绅。孝友疑无比，恢疏亦绝伦。一身浑是德，终日不违仁。梦已游青禁，行当侍紫宸。立朝知大体，博古见全醇。诗妙终联鼎，文高类过秦。公廉清似玉，刚正凛如神。幕下名流集，堂中绮宴陈。贯珠歌白雪，浮蚁皱红鳞。自幸承颜旧，仍容造膝频。何时渡弱水，同看十洲春。"}