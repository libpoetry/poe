{"id":"695669","title":"十月初度都下值防虏甚急感怀寄诸弟五首","dynasty":"明","author":"欧大任","text":"贱生常不乐，此日更萧骚。汉苑惊烽燧，胡尘老鬓毛。蒺藜兼雪下，刁斗入云高。羁绁何为者，承欢愧尔曹。军书飞羽入，日落战云黄。梦寐金戈外，关山铁骑傍。千村荒汉月，六阵散胡霜。候火回中近，南飞雁几行。生计由来薄，兵戈日转愁。乡书经岁绝，客泪几时收。星暗藏宫剑，霜凋季子裘。老亲衣线在，辛苦事防秋。家舍何人守，松楸有梦攀。思归金鼓里，恨别木樵间。老至惟衰鬓，秋高益苦颜。新阡猿断处，月冷道园山。驿断书难至，笳清露更寒。田园兵后计，儿女梦中看。帷幄筹方急，边庭虏欲残。愁中持浊酒，听捷到长安。"}