{"id":"99721","title":"河复·钜野东倾淮泗满","dynasty":"宋代","author":"苏轼","text":"钜野东倾淮泗满，楚人恣食黄河鱣。万里沙回封禅罢。初遣越巫沉白马。河公未许人力穷，薪刍万计随流下。吾君盛德如唐尧，百神受职河神骄。帝遣风师下约束，北流夜起澶州桥。东风吹冻收微渌，神功不用淇园竹。楚人种麦满河淤，仰看浮槎栖古木。"}