{"id":"1111182","title":"次韵刘孝若二首","dynasty":"宋","author":"许及之","text":"每思忝窃长知愧，何有行藏可待明。壮不如人祇录录，老将及耄更平平。故交契予情文厚，佳句驰来格律清。拟策疲驽追逸步，却愁重趼趣脩程。宜男草长欲忘忧，含笑花开却似羞。转蕙有风凉意动，重梅过雨涨痕留。幽閒岁月难消受，香火朝昏未答酬。珍重友朋相慰藉，鼎来赓和得因由。"}