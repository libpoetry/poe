{"id":"830072","title":"买陂塘 题刘晓眉《桃源问津图》","dynasty":"清末民国初","author":"洪炳文","text":"问刘郎、天台归后，一帆花外春雨。云迷洞口人何处，只见绿杨千缕。忆杜宇、声声渔唱闻遥浦。寻芳寡侣。看红露流香，丹霞似锦，暗逐落花去。仙山里，可有垂髫儿女。风吹衣袂翩举。武陵闻说秦人在，无异尘寰完聚。今几许。魏晋渺云烟，莫道沧桑苦。丹青羡汝。待访得桃源，木兰舟畔，添写一枝橹。"}