{"id":"1004172","title":"屏居北郊自秋涉冬绝省人事触绪有感托之讽吟书云前一日缉成八章寓兴抒情非以言诗也 其五","dynasty":"宋","author":"程公许","text":"鸟飞暮知还，蚁微亦有藏。游子怅无托，故乡那得忘。轒辒岁横骛，生涯日凄凉。骨肉各窜匿，冢祠缺烝尝。万里一缄书，临风泪千行。垂白念汝兄，忧乐苦相望。安得附羽翮，奋飞同一觞。"}