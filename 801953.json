{"id":"801953","title":"赵忠毅公铁如意歌","dynasty":"清","author":"韩骐","text":"妖蟆障日天地闭，代州戍卒性姜桂。手中刚铁尺二长，得共朱云剑争利。额图星斗背弓弯，罗纹细蹙银花斑。铭词奇倔篆文古，仿佛铸鼎昭神奸。百馀年来亲手泽，古今义愤通呼吸。想当边城起舞时，魑魅潜形鬼神泣。千秋正气座右存，物因人重珍瑶琨。指挥欲落崔魏胆，把玩许招杨左魂。呜呼明社久已屋，一器森芒夺人目。风前还吊宋遗民，击将如意西台哭。"}