{"id":"401289","title":"木兰花慢","dynasty":"民国末当代初","author":"吴则虞","text":"卷冰绡断语，影宛宛，麝尘中。甚密计通词，香淹残帕，字泥初鸿。疏栊。急更倦雨，翳灯唇、一夜坠衰红。未抵瑶缄直北，蓦惊画鼓城东。倥偬。欢事谢芳丛。底处是仙蓬。算十载消除，无端锦瑟，万感琼钟。秋慵。卷帘忍对，荐鲛珠、迸入露盘浓。任是金奁玉柱，都他萍水馀踪。"}