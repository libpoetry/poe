{"id":"721672","title":"阳江道上逢卢子归自琼州赋赠","dynasty":"明末清初","author":"屈大均","text":"嗟君南渡海，波浪白吞空。三日迷琼岛，中流遇飓风。生还自鱼腹，险绝有神功。讵料乘槎客，依然道未穷。大风吹海啸，舟似转蓬飞。竞与波涛斗，私将涕泪挥。旌旗过水怪，灯火降天妃。欲作玄虚赋，心魂今尚微。波中涌山岳，知是海鳅回。势欲吞舟去，光先喷火来。不须频拔剑，自可静挥杯。忠信豚鱼格，多君学易才。黑风寒挟雨，城没大洋边。鱼鳖人谁免，波涛尔独悬。行穿龙洞穴，战退鬼楼船。莫向高堂道，平生险自怜。高帝称奇甸，南溟岂大荒。诸华同礼让，一赋重文庄。尔去观风土，身先入众香。遍书珍异物，词藻照蛮方。天晴空翠满，五指拂云来。树树奇南结，家家末丽开。野人朝猎去，黎女暮歌回。调酒黄獐血，君曾尽几杯。首夏过琼甸，槟榔得食花。螺杯川上拾，捻酒洞边赊。逸兴凌山月，新诗夺海霞。买愁村若到，定爱髻鬟斜。人人携酿具，处处熟离支。一夕香成酒，三危露满卮。和风尝衣袷，暑气不侵肌。花是槟门好，清芬百里吹。方物生黎献，黄麖黑狗熊。大旗书向化，小队拜当中。宪府宣威德，炎洲息战攻。丹青凭尔笔，绘出岛夷风。鹦鹉娇能语，猕猴小似拳。携归横秀阁，得自会同川。子女分葵笠，君王望玉鞭。公车应早上，莫即恋林泉。"}