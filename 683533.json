{"id":"683533","title":"石丈自滁穆丈自魏贻诗见慰罢官走笔呈谢并抒近况","dynasty":"明","author":"王世贞","text":"闲门久矣雀堪罗，忽有双珠拂暮过。阴德总输于氏远，交情终比翟公多。数拳地借包山色，一曲天留镜水波。在昔相思须命驾，可能携手问烟萝。初从纳节号闲人，踪迹空劳两地论。居魏江湖怀北阙，环滁山水惜孤臣。听鸡起候村梅曙，泛蚁偷争野老春。如此风光真自好，可容长作半闲身。"}