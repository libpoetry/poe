{"id":"674605","title":"春宵纪梦","dynasty":"明","author":"林廷㭿","text":"昨宵梦入蓬莱宫，夭桃十里含猩红。珠帘半捲千山晓，马蹄玉勒声玲珑。霓裳仙子下阶拜，天风馥馥吹罗带。笑问仙郎何处来，秋波两点凝银黛。拂尘坐我以锦絪，开樽醉我以玉醴。酒酣起舞百花前，金钗影落银灯里。劝郎满酌听我歌，人生浮世能几何。昨日红颜少年客，明朝一镜风霜皤。仙郎岂是寻常父，学贯天人迈今古。姓名一入黄金闺，四海苍生望霖雨。忧国忧民系此心，宁暇清歌与妙舞。我闻斯言兴益狂，狂来欲饮三百釜。谯楼谁遣吹残角，星斗阑珊晓云薄。觉来好梦苦难寻，开窗惟见松梢鹤。"}