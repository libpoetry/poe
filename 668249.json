{"id":"668249","title":"春夜曲","dynasty":"明","author":"文徵明","text":"矞云贯月溶金波，碧烟羃树春婆娑。海珠泣红花露重，蜃脂流绛兰逶迤。越罗复幕交流苏，绣襦结带明青蛾。金壶转刻铜龙湿，漏水溅溅辘轳涩。辘轳沉沉轧银井，昼毂难淹夜愁永。起看青汉不成眠，不见双星见河影。河明月淡斗横斜，通宵春思匝天涯。眉端心事说不得，自调新谱按琵琶。"}