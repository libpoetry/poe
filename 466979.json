{"id":"466979","title":"三十年前信劄尚有部分保存，读之难禁怀旧之感耳","dynasty":"当代","author":"陈仁德","text":"旧劄重开鬓已丝，墨痕点点忆当时。一灯如豆清宵冷，四野虫声伴读诗。少小耽诗老未工，如烟往事渐朦胧。春花秋月匆匆过，半在崎岖道路中。寻章摘句梦难圆，举国焚书劫火燃。四海年年呼万岁，苍生血泪有谁怜？文盲昂首咨横行，白卷承恩宠若惊。溺尽儒冠成大业，中天瓦釜作雷鸣。"}