{"id":"161016","title":"新晴出溪上因访王伯明詹望之","dynasty":"宋代","author":"王炎","text":"萍转滞岩邑，简出而深居。儿辈不自量，妄意游璧池。日占乌鹊喜，不寄黄犬书。积雨蒸溽暑，客思郁不舒。新晴一散策，消摇涤烦纡。意行入幽径，篱落相蔽亏。竹萌茁凤尾，瓜蔓缠龙须。物化日夜流，嗟我方栖迟。莫受忧患煎，素发无再绍。扣门谒二友，清坐俱久如。庄语间善谑，相视一解颐。静窥势利场，疾足争驱驰。自念甘敛退，非黠仍非痴。茗乳泛轻雪，炉熏驻游丝。且勿谈世事，挥犀聊说诗。"}