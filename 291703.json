{"id":"291703","title":"金缕曲·题庚寅词社雅集图","dynasty":"现代","author":"寇梦碧","text":"鸿雪留缣素。自延秋、题襟月冷，俊游重补。历劫湖山依然在，笛里光阴非故。恍再接、承平尊俎。振藻扬葩灵襟畅，但浅斟、任把浮名误。差可慰，孤弦苦。旗亭旧价无人顾。剩依依、心魂相守，岁寒吟侣。迹熄诗亡寻常事，何况断宫零羽。且掇拾、兰荃坠绪。莫遣绿尘移沧海，暂容他、三两闲鸥鹭。沉陆意，与终古。"}