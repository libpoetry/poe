{"id":"1118052","title":"幽居春晚二首","dynasty":"宋","author":"陆游","text":"云归禹穴赏新晴，酒买兰亭散宿酲。竹带鞭移俄盛出，鹤全窠买已长鸣。故山虽愧收身晚，外物元如脱发轻。只恐村邻成间阔，杖藜随处叩柴荆。老废雠书病废诗，昼闲惟与睡相宜。未寻内史流觞地，又近庞公上冢时。花发游蜂喧院落，笋长驯鹿入藩篱。石帆山下春如许，野老来招不用辞。"}