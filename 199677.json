{"id":"199677","title":"今岁试士竟置酒起文堂延主司且作诗送之","dynasty":"宋代","author":"晁公溯","text":"吾州俗近古，他邦那得如。饮食犹俎豆，佣贩皆诗书。今年属宾兴，诏下喧里闾。白袍五千人，崛起塞路衢。入门坐试席，正冠曳长裾。谈经慕康成，对策拟仲舒。吟诗必二雅，作赋规三都。传闻选主司，考阅须鸿濡。果然提权衡，未尝谬锱铢。得者固惊喜，失者亦欢呼。乡党为叹息，是事盖久无。老守蒙此声，增重西南隅。何以为子谢，举觞挽行车。少留尽一醉，归驾且勿驱。"}