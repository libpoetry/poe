{"id":"1108310","title":"谒易司谏","dynasty":"宋","author":"刘过","text":"已死奸谀老舐牛，非才讵可镇西州。豺狼逐去群狐惧，鸷鸟虽多一鹗秋。天下孤寒有生意，诸蕃元帅为清修。太平更有当年事，未可廉纤只么休。十载长安五往来，立谈无语口慵开。懒看龌龊随时士，谁是艰难济世才。韦布岂无堪将相，庙堂未易贱蒿莱。上书欲谒平章去，光范门前肯自媒。"}