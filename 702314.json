{"id":"702314","title":"次诸公见赠诗韵","dynasty":"明","author":"程通","text":"忠孝男儿合两图，如何欲进又踟蹰。王来海上初开国，亲在江南久倚闾。宣力几曾能汗马，报恩万不及慈乌。几回终夜空长叹，似觉中心半负初。友谊如公世亦稀，久交那忍遽相离。袂当分处情偏恋，马欲前时思愈迟。本拟雪松坚晚操，奈何风木动秋悲。深知不尽绸缪意，定计青云作后期。"}