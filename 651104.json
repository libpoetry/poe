{"id":"651104","title":"襄阳歌","dynasty":"明","author":"薛瑄","text":"持节过樊城，南渡汉江曲。汉江远自嶓冢来，遥望真如鸭头绿。江干楼堞何峥嵘，壮哉快睹襄阳城。少日常思一游览，今朝始遂来经行。经行处处多遗迹，满目苍然悲思集。后人游似前人游，古人忆是今人忆。郁郁岘山翠，遥遥鹿门深。残碑人堕羊祜泪，隐居谁识庞公心。庞公一去已千古，尚有清风洒寰宇。茂林鸟宿鱼潜渊，区区刘表焉能取。城南习家池，池水清涟漪。当日山翁酩酊醉，风流未许他人知。更寻王粲宅，留井岘山麓。铜瓶无复汲深寒，蔓草空馀覆幽绿。悠悠往事难具陈，高名尚有隆中人。师出二表鬼神泣，图成八阵风雨频。乃知襄樊士风好，由来英达何草草。汉水东流岘首高，秪因配此名不了。方今明圣坐垂旒，百年礼乐登虞周。仁恩已满天地大，王化久浃江汉流。江汉游女心如结，士习诗书仰先烈。乌台使者来作歌，期与国风传不歇。"}