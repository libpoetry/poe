{"id":"532281","title":"草堂招汤处士民悦饮集杜句","dynasty":"明","author":"黄佐","text":"君不见韝上鹰，万里寒江只一日。焉能作堂上燕，可怜处处巢居室。大夫垂名动万年，会是排风有毛质。天意冲寒欲放梅，江上徒逢袁绍杯。酒阑击剑蛟龙吼，山根鳣鲔随云雷。男儿生无所成头皓白，我能拔尔仰塞磊落之奇才。速宜相就饮一斗，丝管啁啾空翠来，如何不饮令心哀。"}