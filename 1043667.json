{"id":"1043667","title":"卜居书怀","dynasty":"宋","author":"刘攽","text":"漆雕未能信，阳甫免归居。理以逍遥得，材由濩落疏。狭才轻势利，小隐幸林庐。藿食由来事，茅茨不愿馀。南檐容曝日，侧径喜携锄。筋力吾如此，功名世有诸。忆初干万乘，徒步谒公车。投射东堂策，归来北阙书。先鸣烦指日，弱羽愧吹嘘。云雨非人力，泥涂亦诏除。江湖轻乘雁，钟鼓陋鶢鶋。有道翻羞卷，迷津幸遂初。幽栖谢车马，至乐狎樵渔。述作称狂简，谁能问起予。"}