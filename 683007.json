{"id":"683007","title":"病中遣怀","dynasty":"明","author":"文徵明","text":"经时卧疾断经过，自拨閒愁对酒歌。意外纷纭知命在，古来贤达患名多。千金逸骥空求骨，万里冥鸿肯受罗。心事悠悠那复识，白头辛苦服儒科。潦倒儒冠二十年，业缘仍在利名间。敢言冀北无良马，深愧淮南赋小山。病起秋风吹白发，雨深黄叶暗松关。不妨穷巷频回辙，消受垆香一味閒。"}