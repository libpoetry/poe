{"id":"915535","title":"送李君亮大著出守眉州","dynasty":"宋","author":"杨万里","text":"老夫丐外自缘老，复闻建邺江山好。不应夫子亦翩然，一柁江花更江草。黄金宫阙三神山，蓬莱五云霄汉间。仍将弱水三万里，隔断尘世无往还。西州名胜李太史，岂徒国士天下士。玉皇催入道山堂，知费台家几黄纸。似闻郎罢对薰风，忽思锦江荔枝红。人生奉亲行乐耳，金印斗大何关侬。峨眉山月却入手，影落庭闱一杯酒。蚤赋中和乐职宣布诗，会看夔龙集凤池。"}