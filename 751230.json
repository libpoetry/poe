{"id":"751230","title":"青城山歌题易中实观察旧游图册","dynasty":"清","author":"张百熙","text":"青城第五之洞天，真箓纪自轩皇年。宝仙九室此福地，上司岳渎蟠西川。二千里远势横绝，苍然秀压坤维裂。下界低飞灌口云，高台近见峨眉雪。灵区奥府接紫冥，搜奇讨胜徵图经。栖真古有丈人观，化鹤今谁徐佐卿。我行旧是成都客，惆怅名山游未得。妙绘何期入尘眼，蕉窗斗落芙蓉色。手君青城图，诵君青城诗。真形缥缈不可见，想见锦屏玉壁初攀时。幽岩猿鸟应前导，采药相逢几丹灶。瑶草琪花世外春，俗缘凡骨都稀到。石泉如雨洒玉坛，天风飒沓非人间。上清皛皛日月古，太素漠漠冰霜寒。行歌跨鹿刚秋霁，卅六霄光碧无际。蜡屐归来万绿中，襟裾半带星辰气。君乎壮游谁与同，为君吟望写灵踪。径思六翮凌风去，饱看岷山第一峰。"}