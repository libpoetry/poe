{"id":"504968","title":"乌夜啼","dynasty":"明","author":"乌斯道","text":"明月照庭树，凄风入重闱，昨夜哑哑乌乱啼。乌乱啼，乌头未白君未归。忆昔持綵线，绣君双凤凰。比妾百年心，与君不相忘。手中綵线君夺取，衮衣有阙君欲补。远道一去今十年，转向濠梁作羁旅。黄金用尽寄书来，妾啼更比乌声哀。妾面曾因女孙笑，君怀得为何人开。愿君清商托瑶琴，夜夜寄我空中音。愿君珠玉倾锦笺，时时寄我绿窗前。"}