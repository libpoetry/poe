{"id":"700261","title":"壬戌元宵应制绝句八首","dynasty":"明","author":"顾清","text":"楼前灯火合彤霞，云里箫韶引翠华。散出黄柑齐拜赐，玉皇遥在七香车。两宫慈寿极尊亲，圣主承欢一万春。放出金莲长不谢，扶来玉辇静无尘。银幡赐了敕观灯，次第风光满镐京。看到筵前鸠拂舞，九农春事已关情。华星宝月满长安，绣屋金釭夜未阑。遥望千门起庭燎，尚宫先辇奏回銮。紫坛回仗溢天津，特策金吾弛夜巡。为有蕃禧助阳令，六街花柳一时新。宵旰忧勤十五年，鳌山灯火亦初筵。小臣未识鱼龙戏，中宴先歌蟋蟀篇。紫檀红蜡夜频添，万岁声中乐未厌。华月正当云母障，微风莫动水精帘。乾清前殿夜将分，万烛交光绚綵云。传敕明朝散灯宴，词臣好进劝农文。"}