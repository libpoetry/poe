{"id":"692337","title":"九日陈士良宅玩菊次韵王洁斋菊有醉杨妃紫霞杯二种","dynasty":"明","author":"杨士奇","text":"五日金门下直归，小园来看菊花枝。千葩万卉须臾尽，独此相娱岁晚时。腻白轻红数十枝，半酣秋色倚东篱。谁知彭泽归来处，更似昭阳宴罢时。红白丛丛相映开，一丛别捧紫霞杯。满含玉露香胜酒，九日无烦太守来。"}