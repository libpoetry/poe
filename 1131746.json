{"id":"1131746","title":"感皇恩","dynasty":"宋","author":"臧馀庆","text":"消息近春来，东风还又。先借椒盘劝金斗。坐间和气，压尽一番梅柳。掖庭频寓直，君恩厚。天祐两宫，南山齐寿。况有仙丹在公手。论功医国，合在药王之右。不妨千岁饮，长生酒。南岳有真仙，人间祥瑞。酒量诗豪世无比。晚年林下，做个清闲活计。诮如千岁鹤，巢云际。此日大家，广排筵会。酒劝千钟莫辞醉。昔时彭祖，寿年八百馀岁。十分才一分，那里暨。交广出沉香，路遥难致。何况卑人更不易。寿星香帕，我又几曾识置。有般祝寿底，忒忔戏。剪下一张，池州表纸。捻得轻圆更滑腻。五双纸捻，管打十个喷嚏。□□□□儿，一百岁。"}