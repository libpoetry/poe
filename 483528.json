{"id":"483528","title":"披图喜甚复戏赋此","dynasty":"明","author":"王履","text":"山林天地间，岂独栖百灵。许作欲海岸，而乃落落星。我生素蟠霞外情，广斥万结千复萦。但闻喧豗喷激动地之怒霆，不逢巃嵷旁魄插天之翠屏。塌翼铩翮嵩鴳并，从他九万趋南溟。断蓬一旦挽我伴遐征，翕忽迸落北斗城。招拒宛似宿有盟，期吾气达青云之上京。勇贾未数腰带鞓，何必直蹑凤凰翎。乃知不待龙峤经，羽人幽子纷相迎。烹芝采薇敞岩扃，未暇云惚恍，泉珑玲，存冥注险扶至精。步不在趾意以行，五十二年滓秽膻且腥。电飞泡灭霜叶零，谁为拥肿木，谁为浮游萍。左招呼子先，右招卫叔卿。茅龙白鹿，羽盖霓旌，南峰上头如幔亭。须臾泮散入杳冥，万松拥翠风泠泠。归寻故吾了无形，唯见攒峦丛崿逼塞绛宫之虚明。深青浅青秀难名，彼承此接不可胜。拟烦夸娥二子，未敢以使令。醉呼元锐处晦及陶泓，相与羿送楮先生。"}