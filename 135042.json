{"id":"135042","title":"送袁恭安赴江州节推","dynasty":"宋代","author":"楼钥","text":"袁氏四世凡五公，唐朝三相传家风。君家几代擅儒业，高曾艺苑俱称雄。大父谦尊古君子，诸父名高表吾里。一门子弟更竞爽，挹取乙科自君始。九江需次今几年，去去渌水依红莲。忘年论交正相予，叱驭欲往难留连。老我秋来抱病久，临岐无由置尊酒。只从卧内叙离怀，恋恋掺祛仍握手。鹏程万里兹权舆，平时义方师有余。送人以言古所重，虽诵所闻宁起予。君看公孝与孟博，太守坐啸仍画诺。一郡之政赖关决，千里应须念民瘼。乡州义事烦主盟，纤悉於余无隐情。处事条理亦为政，知君出仕当有声。尊公亦入闽中幕，公退著书端不恶。君才更得江山助，简书既省寻家学。君行远业未可量，弟兄丹桂终齐芳。老悖无庸况多病，尚能留眼看翱翔。"}