{"id":"1105295","title":"以梅送王尉","dynasty":"宋","author":"方岳","text":"雪涧偶逢山泽癯，相携茅屋对团蒲。古心不为世情改，老气了非流俗徒。三读离骚多楚怨，一生知己只林逋。诗成不值渠为伴，持醉主人双玉壶。才有骚情例合癯，只销清供老伊蒲。孔方兄自非吾党，木上座堪寻酒徒。寄子梅花逢驿使，败人诗兴苦催逋。夜寒梦到西窗竹，明月一床冰一壶。"}