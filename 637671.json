{"id":"637671","title":"彭城和左时翊二十六韵","dynasty":"明","author":"祁顺","text":"我来自京师，驾言出城郭。双轮既以膏，十骑殊不弱。时维冬气深，霜重草木落。燕谷律未温，芦沟冻如涸。王事甘苦辛，客程念悠邈。岁荒无廪蓄，民困有离瘼。深州隐孤城，衡水横一榷。逢人问来由，问讯得厓略。齐郊接楚望，邾邑闻鲁柝。峄桐丹凤老，秦篆青苔剥。有怀情惘恍，默坐思恬漠。释劳问皋苏，供馔杂藜藿。眼空长短亭，身类屈伸蠖。滕阳路崎岖，泗下水联络。登舟舣仍发，对酒罢复酌。客来共欢娱，醉后交嗢噱。沿流弄清浅，纵意穷恢廓。扫雪烹月团，挥毫饮铜雀。故人惠诗章，才美信超卓。因观绝妙词，足觇渊源学。嘉禾去稂莠，周道非荦确。思齐切我心，医拙凭谁药。自从挹光霁，渐欲销鄙薄。惟兹旧交稔，绝胜新知乐。苍蝇喜追逐，顽石赖磨琢。愿君诱其成，大道正闳博。"}