{"id":"1115346","title":"三月三日雨作遣闷十绝句","dynasty":"宋","author":"杨万里","text":"行春莫放一日一，修禊仍逢三月三。忍遣晴光作阴雨，更将急溅涴春衫。出门著雨不能归，借得青蓑著片时。春染万花知了未，云偷千嶂忽何之。归得茅斋松竹边，看风看雨亦欣然。空檐知与阶何故，须把青苔滴似穿。旧与酴醾颇不疏，今春半朵未逢渠。千花一雨俱红雨，问讯孤芳小住无。今年春事底匆匆，雨急风颠恼得侬。不见一林如许笋，犹嫌三日向来风。荒馀只怪不愁声，好语烦君细细听。秧早不由田父懒，蚕迟端待柘阴成。迟日何缘似个长，睡乡未苦怯茶枪。春风解恼诗人鼻，非叶非花只是香。村落寻花特地无，有花亦自只愁予。不如卧听春山雨，一阵繁声一阵疏。报答春光酒一卮，贫中无酒著春欺。作诗细与东风道，未必东风肯要诗。却是春残景更佳，诗人须记许生涯。平田涨绿村村麦，嫩水浮红岸岸花。"}