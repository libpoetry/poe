{"id":"369401","title":"沁园春·散尽春愁","dynasty":"清代","author":"杨葆光","text":"散尽春愁，劫运初过，脉脉自伤。道绮罗零落，几回悬榻，氍毹乍展，忽又登场。簟拂湘君，幌牵云母，手据胡床细较量。情难遣，倩罗帏绣幕，系定柔肠。芬芳。绚烂休忘。更四角炉安百濯香。聚琉璃珠玉，玲珑杂宝，夜光明月，围绕红墙。护到文鸯，梦来舞蝶，五色迷离织锦裳。非非想，看九真绝妙，亲入仙乡。"}