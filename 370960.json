{"id":"370960","title":"摸鱼儿·得汪舍亭婺州晚春见怀诗用蜕岩韵答之","dynasty":"清代","author":"厉鹗","text":"又腾腾、一番春晚，无情潮落江浦。故人犹忆春前别，不肯载愁流去。窗暝处，展淡墨吴笺、忽见殷勤语。客怀定苦。在縠水双流，沈楼一角，日日独看雨。凄凉意。不数淋铃督护，风流那减张绪。平生我亦多情者，更搯酒边遗谱。还问取。问青子绿阴、可记城南路。休歌尔汝。待再觅邮筒，馀花晚笋，刻意为君赋。"}