{"id":"771679","title":"埽花游·广惠寺葬亡姊，与董甥话旧","dynasty":"清","author":" 裴维安","text":"远空冻色，带梵响声声，荡愁不住。断钟剩鼓。惹香花淡碧，纸钱飞素。雾汞欺松，暗染纤针翠缕。变苍古。洒珠玑细圆，零乱休数。应是和泪雨。作万点冰痕，坠黏阶树。垩红殿宇。对灵旗半角，漏天难诉。旧劫尘销，但说神仙总误。峭寒暮。闷垂鞭、马蹄归去。"}