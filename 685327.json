{"id":"685327","title":"至徐州口占四绝","dynasty":"明","author":"王鏊","text":"日日拖舟茫苍间，荒郊四顾但榛菅。朝来雨歇蓬窗外，正见徐州一带山。人说兹行恰似游，棹歌声里下徐州。朝来独坐蓬窗底，两岸青山送去舟。五月舟行齐鲁间，黄尘能富水能悭。朝行汴泗交流处，巨浸家家过屋山。放歌曾是昔年游，濯足看山坐浪头。今日重来人不见，满天风雨过徐州。"}