{"id":"997146","title":"寄南阳谢外舅","dynasty":"宋","author":"黄庭坚","text":"谢公遂偃蹇，南阳无旧庐。天与解缨绂，元非傲当涂。庖丁释牛刀，众手斫大軱。白云曲肱卧，青山满床书。妙质落川泽，果然天网疏。故知今人巧，未觉古人迂。筑场岁功休，夜泉鸣竹渠。胸怀郁垒块，此物谅时须。儿能了翁事，安用府中趋。孙能诵翁诗，乃是千里驹。人生行乐耳，用舍要自如。我方神其拙，社栎官道樗。公犹忧斧斤，睥睨斲樽壶。万古身后前，芭蕉秋雨馀。少年喜狡狯，叱化粒成珠。谟功可歌舞，学古则暖姝。所好果不同，未可一理驱。眇思忘言对，安得南飞凫。鄙心生蔓草，萌芽望耘锄。离筵如昨日，春柳见霜枯。未辱锦绣段，时蒙双鲤鱼。忆昔参几杖，雍容觑规模。引接开藻鉴，高明通事枢。门生五七辈，寂寞半白须。谈经落麈尾，行乐从篮舆。看竹辟彊宅，阅士黄公垆。雪屋煮茶药，晴檐张画图。幽寺促灯火，青毡置摴蒱。绕床叫一掷，十白九雉卢。蔡泽来分功，袁耽必上都。开旗纵七走，破竹殄群胡。成枭烛为明，挟长朋佐呼。终饮见温克，所争匪锱铢。谁令运甓翁，见谓牧猪奴。事托丈人重，乃爱屋上乌。旧言如对面，形迹滞舟车。风帘想隐几，天籁鸣寒梧。尚喜读书否，还能把酒无。邺城渺尘沙，冠盖若秋蕖。相过问寒温，意气驰九衢。楚客虽工瑟，齐人本好竽。永怀溟海量，北斗不可㪺。胜夜亲笔墨，因来明月珠。"}