{"id":"688887","title":"庚辰初度二首","dynasty":"明","author":"何吾驺","text":"才度知非又十年，总无是处对前贤。京华半作人间世，湖海空欣秋水篇。已许佛身宁有佛，欲鞭仙驭倘非仙。平生心血黄扉后，假寐犹依日月边。才度知非又十年，扁舟急浪送前川。逢崖指点留盘礴，下峡逡巡且醉眠。遂有谢庄来赋月，偶邀邹衍共谈天。娑婆世界蜻蜓水，更上层楼看晓烟。"}