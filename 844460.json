{"id":"844460","title":"岁暮园居杂感","dynasty":"清末民国初","author":"俞明震","text":"渐喜知闻断，閒门各一天。还家仍独客，乱世有馀年。畦菜经霜碧，江鱼入市鲜。老夫唯果腹，无酒亦陶然。稍见通镃货，残年米价平。月圆知汉腊，巷哭有骄兵。帅府徵歌舞，遗黎算死生。出门流水断，愁绝一冬晴。穷巷得鬼趣，客来闻鸟哗。稍知人改世，无碍犬离家。仆守寒宵柝，园收隔岁花。独留乾净土，莫遣种桑麻。安危从可托，北望一踟躇。世变憎吾老，眼空聊尔娱。未忘晞发感，终惜窃钩诛。残腊垂看尽，荒城万木枯。寒日如烟淡，遥峰与雁平。微吟万象待，早起一身轻。对局搜残劫，摊书拥百城。不亲无益事，辜负有涯生。小阁留宾处，寒山不改青。悠悠万人海，落落两晨星。遁世全哀乐，忘身自典型。萧萧一庭竹，留尔不曾听。传呼散冬振，溪岸筑场宽。稚子牵衣到，寒鸦倚树看。卜年村酿薄，敲冻井泥乾。莫问浮生事，安危梦已残。家在未忘俗，米盐殊有情。编篱邻犬入，剪树乱蓬生。衣敝从吾老，身閒觉世轻。且虚临水阁，留待读书声。"}