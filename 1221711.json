{"id":"1221711","title":"洪武甲寅冬十二月祀岳王仁和知县四明陈子善先生夜宿祠下有作因次其韵","dynasty":"元","author":"凌云翰","text":"我行古剑关前路，正见岳王坟上树。坟前湖水日夜东，万古不流忠烈去。汴梁城里胡尘飞，炎精一蔽天无辉。宫墙烟柳自春昼，画梁燕子将谁依。新愁又到西湖柳，万缕黄金拂人首。长条折取赠行人，谁酹英雄一樽酒。四弦弹出陌上花，推手为琵却手琶。坡仙有语谁解道，独歌缓缓妾还家。往古来今无限思，欲著春风恐无地。杜鹃秪解管兴亡，蝴蝶何曾知寤寐。可怜冻雀纥干山，致身不似艮岳间。翠华已见去冉冉，琼佩无复来珊珊。西湖信美人间少，彷佛十洲与三岛。独有荒坟老树身，拱把如今成合抱。白云只在山之巅，随风忽堕诗人前。酒酣载歌白云曲，万事知心惟有天。宋家秦桧遇元载，奴计专和前志改。岂无祖逖空渡江，亦有鲁连终蹈海。呜呼自坏万里城，谁挽天河重洗兵。朱仙灵旗一朝返，中原此恨何时平。昔闻哲王用人杰，鳌极何曾有崩裂。天之所坏不可支，剑锋竟染苌弘血。背嵬将军万夫雄，丈八蛇矛成武功。左传一篇长在手，正欲运筹帷幄中。大羊腥膻期尽扫，胡虏前徒万戈倒。咄哉和议竟盈廷，此理无由问穹昊。子复生孙孙有子，移山不信愚公死。英灵气在天地问，每到祠前即兴起。升堂再拜有所思，中兴奸相真小儿。良弓遽藏高乌在，万古千秋伤有为。皇纲讵可成乌有，谁念青衣类黔首。堂堂庙貌民具瞻，公论由来在身后。朅来吊古心自疑，浩歌似有山灵知。苍茫雷电动神马，恍惚风云生大旗。秋复春兮春复夏，四时拜扫祠堂下。也知天定能胜人，列土分茅号王者。丈夫生死有重轻，死非其地如无生。吁嗟吁嗟岳少保，自公之死国不宁。二帝只在黄龙城，眼枯天地终无情。何如父子麒麟冢，离乱之馀除乘拱。不教斤斧犯松楸，肯使牛羊上丘垄。诗人夜宿听山泉，出户满目皆荒烟。不闻金鼓殷地发，但见玉镜当空悬。忠臣之志何烈烈，报国惟公心似缺。明年卤簿迓为神，湖上花朝春二月。"}