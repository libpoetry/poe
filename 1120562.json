{"id":"1120562","title":"挽韩子爽户曹二首","dynasty":"宋","author":"周密","text":"朋辈凋疏重可伤，不堪歌哭献文堂。宝灯卜夜笙箫暖，芳槛移春锦绣香。乐事可怜蕉梦短，哀辞忽引薤歌长。忍看玉树埋黄壤，泪湿东风酒一觞。蓝衣槐笏色方新，贺者才稀吊在门。骖凤风流秦穆婿，停鸾高爽北平孙。兰阶有子堪扶殡，麟窟无香可返魂。愁绝里山山下路，老梅残雪月黄昏。"}