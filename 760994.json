{"id":"760994","title":"过秦楼 后溪连雨新渌平桥一楼卧临城西陂船舫皆从几案间过晚霁见月水光花影澹然空寒有怀丁酉秋石壁山望湖台夜游流连光景动踰岁时属景不自知其词之凄异也","dynasty":"清","author":"郑文焯","text":"过雨檐花，透风窗竹，露点翠梧金井。林梢小阁，曲枕溪流，静绿荡胸千顷。帘捲夜近，银河秋浸天阶，水明星静。欠追凉绮袖，一枝横玉，满身云影。回忆处、月气湖烟，空台摇落，上下卧临清镜。淩波弱步，湿雾香鬟，梦断数峰青回。年事如今暗惊，燕草天荒，吴枫江冷。但孤云远水，愁入离痕泪枕。"}