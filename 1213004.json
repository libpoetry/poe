{"id":"1213004","title":"新溪书堂诗","dynasty":"元","author":"胡炳文","text":"宇胡曰宙，古往来今。往者不滞，来者方新。阳升於旦，帝出乎春。日日岁岁，新新相因。兹水有溪，胡以是名。蒙泉不竭，坎流不盈。前一汲过，后一汲生。生生相易，新新不停。戴氏池塘，居溪之际。观水有术，於道有契。旧学未忘，新功相继。能濯旧见，以来新意。有子有孙，以书以诗。如溪之新，朝斯夕斯。自彊不息，慎独母欺。新而又新，请视兹溪。"}