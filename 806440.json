{"id":"806440","title":"念奴娇二十六首 其十四","dynasty":"清","author":"蒋士铨","text":"水精之域，现如来、一丈青莲花界。嫩角簪裾，河朔饮、水枕风船俱在。公子风标，丽人颜色，恰与仙郎对。十分消受，世间残暑无奈。转忆仆射陂前，绿杨千缕，浅瀫如罗带。展放天机，云锦段、拥出红妆翠盖。廿载飘蓬，更番触热，闭置车箱隘。清凉如许，船唇著我差快。"}