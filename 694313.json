{"id":"694313","title":"叠前韵寄乃子咨","dynasty":"明","author":"陈献章","text":"少年谁授访之书，父子元来共广居。无极浑沦亲茂叔，西铭特达见横渠。名驹独步空凡马，一鹗高飞失众雏。想得趋庭诗礼罢，愕然木榻对盆蒲。耳目无交不展书，此身如在太清居。雪消炉焰冰消日，月到天心水到渠。一一园花都傍暖，飞飞江燕未将雏。好春好伴须行乐，束起松根七尺蒲。"}