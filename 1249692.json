{"id":"1249692","title":"中秋日玉山顾仲瑛邀翟明府份陆良贵仁秦文仲约等十人饮金粟冢上酒酣赋诗各成一首","dynasty":"元末明初","author":"谢应芳","text":"忆昔避戎马，放棹来北山。相逢适中秋，展席解愁颜。安知复今夕，嘉燕得良会。烽烟犹眯目，惨澹千里外。卓哉山中人，旷达谁与俦。坐客金粟冢，酌醴相劝酬。华月出松杪，灵飙吹桂子。荷锸长自随，驹隙去如水。摇毫写雅怀，绚烂无遗言。客亦兴不浅，斗胜寂不喧。清欢忘城鼓，尽醉倾笑语。柱头老令威，为作八风舞。停杯论古今，仰天问嫦娥。见此旷达士，百世能几何？庾楼榛莽暗，牛渚风浪恶。纵有酒如渑，恐亦无此乐。夜深月愈白，清溪归洄沿。一笑谢主人，今年复明年。"}