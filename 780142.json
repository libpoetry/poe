{"id":"780142","title":"金缕曲 前题 三叠前韵","dynasty":"清","author":"叶绍本","text":"小酌听鹂酒。忆断帘、伊人曾见，睇真宜否。藐昭花前尽流盼，消尽陈思八斗。合付与、多情欧九。烟缕千条瓜步水，做青青、曾媚平山守。横塘曲、试翘首。簸钱堂上娇娃走。畅好是、初三月后，东风垂手。比似梧宫宫中见，只合西眉承受。应栽向、女儿港口。春色撩人无赖甚，只梨涡、双颊堪为丑。金缕影、当窗牖。"}