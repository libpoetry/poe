{"id":"1242351","title":"齐天乐 其六","dynasty":"元末明初","author":"邵亨贞","text":"西风满面吹花发，肩舆遍行荒野。草莽无垠，人烟扫迹，犹有青山如画。斜阳又下。奈倦宿军营，喜逢田舍。官事驱驰，旅途情绪顿衰谢。天边雁飞渐远，故园回首处，离恨难写。寒入征衣，云遮望眼，忘却向来潇洒。尘氛未解，便好问归舟，早阖休驾。梦绕寒溪，小梅应绽也。"}