{"id":"1112357","title":"咏梅","dynasty":"宋","author":"张九成","text":"策马寻梅过小桥，江边驿路正迢迢。灵均清劲馀骚雅，夷甫风姿堕寂寥。半吐暗惊云插月，横枝忽见雪封条。徘徊未忍轻归去，楼上何人调玉箫。已知节物向春荣，篱下溪边照眼明。夜雪压枝生冷艳，晓寒入骨耿飞英。长条直上姿尤媚，斜朵横来思更清。疑是玉皇传诏急，群妃委佩赴仙京。"}