{"id":"761263","title":"解语花 陶少筼珊帘试香图","dynasty":"清","author":"谭献","text":"花镂宝蕊。酒蘸香波，妙艳相思句。卷帘微雨。炉烟里、小坐避人不语。柔馨澹泞，在几曲银屏深处。清夜游、微步珊珊，散满车尘路。我亦凤城小住。好沾兰染麝，姚冶游侣。分囊传帕，都销冷，但有暖心一缕。秋情未暮。更缭绕、月魂疑雾。襟袖寒、携向天涯留，旧恨如许。"}