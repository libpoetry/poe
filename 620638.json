{"id":"620638","title":"白鹄篇","dynasty":"明","author":"区怀瑞","text":"若有真人骖白鹄，朝从蓬壶翥，暮向瑶台宿。醉云峭之神瀵，采冰窕之潭菊。寰中甲子忘飞光，玉绳赤箭劳相续。阁何皂而馔麟，亭何幔而脯鹿。历踵息以千秋，瞬方瞳之双绿。吐纳六幂，掀转二仪。玄风浩荡，丹光陆离。登谒木公，顾揖星妃。住世超世，天韬不可知。但见鹤雏松子，摩霄而偃盖，掩映人间金屈卮。偶来花底坐醺醺，玄峦顶上开天门。且将一万二千岁，幻作人皇氏子孙。"}