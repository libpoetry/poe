{"id":"702629","title":"次韵翰林周尧佐先生咏雪禁体","dynasty":"明","author":"童轩","text":"一夜随风缀远林，万条僵树尽森森。湿欺渔叟蓑衣重，寒入诗人布被深。江浦烟云藏冻蛰，野田桑柘噪饥禽。闭门尽日相知少，呵笔西斋只自吟。同云一色灏皑皑，地面平铺不见苔。万树恰如花片落，八窗浑似雨声来。迢迢竹径朝初扫，寂寂柴门午未开。谩说长安有贫者，不知何处是春台。高阜棱层下坎平，望中银汉觉虚明。当窗不辨青松色，近水惟闻折竹声。无数鸥群眠浅渚，一行雁字迹高城。吟窝此景须增价，纸帐围屏分外清。风搅长空乱似麻，疏疏密密遍天涯。气清顿觉诗怀爽，寒破方知酒力加。百亩田畴年可卜，孤舟蓑笠趣偏嘉。夜窗一片松梢堕，惊起巢林几点鸦。灏气瀰漫六合同，半兼寒雨半随风。连朝流水成新冻，一夜青山失旧峰。广野兔迷高下窟，长途人断去来踪。渔村僧舍无边景，都入先生赋咏中。非沙非屑迥无尘，六出天然剪刻新。积路崎岖妨过客，扑窗撩乱恼吟人。看来楼阁疑铺画，飞入园林似放春。酒伴高阳尽凋落，小炉榾柮自堪亲。片片飞来影半潜，润回阳脉底须嫌。樽空谩用春衣典，炉冷频将宿火添。带雨缤纷轻着砌，傍人零乱巧穿帘。也知内翰多清兴，愧我徒将剩馥沾。结阵凝团乱拂衣，即看突兀碍林扉。金牛去后埋空岭，黄鹤飞来失钓矶。几处笙歌方沸郁，数村烟火正依稀。蹇驴破帽长安客，日暮冲寒尚未归。"}