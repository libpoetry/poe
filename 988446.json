{"id":"988446","title":"青门饮","dynasty":"宋","author":"曹组","text":"山静烟沈，岸空潮落。晴天万里，飞鸿南渡。冉冉黄花，翠翘金钿，还是倚风凝露。岁岁青门饮，尽龙山、高阳俦侣。旧赏成空，回首旧游，人在何处。此际谁怜萍泛，空自感光阴，暗伤羁旅。醉里悲歌，夜深惊梦，无奈觉来情绪。孤馆昏还晓。厌时闻、南楼钟鼓。泪眼临风，肠断望中归路。"}