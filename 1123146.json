{"id":"1123146","title":"怀寄寇元弼王文举十首 初别后","dynasty":"宋","author":"贺铸","text":"樽酒津亭别，还城何所投。无情是流水，断送到南州。东轩美风月，诗酒伴欢呼。昨日墙阴过，依依见碧芦。小市门南路，旧游联马行。祇从前日别，秋草一番生。南京一登眺，朔雁正来宾。好去长淮北，殷勤访故人。百步洪头水，秋霖一夜浑。相携濯缨处，无复履綦痕。何处延明月，东城百尺楼。故人那得见，后夜是中秋。不见西街客，归来即闭门。胡床面南树，鸟鹊啅黄昏。暑雨茅柴熟，秋风淮白肥。留连阮校尉，何日跨驴归。后夜溪山雪，临门望子猷。莫因清兴尽，半道却回舟。偶得悲秋句，还惊旧社空。中庭步明月，朗咏与西风。"}