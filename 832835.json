{"id":"832835","title":"摸鱼子 冬笋","dynasty":"清末民国初","author":"朱祖谋","text":"怪尊前、食单寥落，蔬香谁侑秋箸。青笼缄恨槎风远，愁说太官宣取。消息误。怕江国、头番春已无寻处。诗馋最苦。任冻圃泥香，烟林雨足，望得燕来否。乡园梦，咀嚼冰霜几度。樱厨风味输与。蟠胸千亩轮囷甚，根节岁寒休负。苕岸路。问那得、明朝便脱春衫去。天涯寄语。待冰藓亲锄，玉纤细擘，还配鲚鱼煮。"}