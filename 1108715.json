{"id":"1108715","title":"寄汤伯纪侍郎二首","dynasty":"宋","author":"刘克庄","text":"明主虚怀相受言，苛留不住去翩然。久无疏傅还乡事，始觉甘槃遁野贤。真个浮云轻富贵，元来平地有神仙。两翁到老相追逐，君驾青牛我执鞭。仗下鸣曾惊众听，省中语不愿人传。骚留屈子芳菲在，史视胡公粪土然。士到后凋方见节，世除勇退别无仙。遥知洛下诸君子，应笑侬诗老放颠。"}