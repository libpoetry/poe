{"id":"786630","title":"南岸十馀里眺马当山，赋马当歌","dynasty":"清","author":"洪繻","text":"水莫如吕梁，山莫若太行。兼二妙之山水，吾今果见诸马当。马当峰拂高隼天，马当江蓄神龙渊。龙腾水怒火轮?，峰峰壁立云涛连。亘古屹立大江边，长江锁钥生寒烟。一矶、一矶拥水圆，一落千寻地轴穿。汹漭江流供插脚，轮菌庐阜疑并肩。江水西来九派大，山翠东流万派外。颇怪郦生「水经」疏，叙山不与马当会。我闻马当山，风送王子安。我来愿将一帆借，愧无雄词滕王高阁攀！顺风直向鄱湖口，湖水入江山为走。澎泽县西山色分，望见小孤犹回首。"}