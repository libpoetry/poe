{"id":"534316","title":"别梅山寺惠上人","dynasty":"明","author":"邱云霄","text":"竹杖通幽境，梅山拥翠屏。云栖禅榻古，月共佛灯青。坛静藤花细，廊回柏影冥。翻经蕉叶雨，归锡草堂星。香坐僧梁燕，风交梵宇铃。烹茶移石鼎，拂藓读碑铭。无住惭空寂，何因养性灵。世缘空物象，山色静仪刑。落魄惊春柳，浮生亦水萍。苦吟愁杜老，况别远公庭。"}