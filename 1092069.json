{"id":"1092069","title":"墨梅","dynasty":"宋","author":"王质","text":"纷纷初疑月挂树，耿耿独与参横昏。自从东坡老子飞此英，茫茫世界总无人。疏影横斜水清浅，暗香浮动月黄昏。自从西湖处士扬此灵，纷纷豪俊半无神。赠子一转语，挑子万年机。嘬苏诗，嚅林诗，要使苏诗林诗透心脾。槎南枝，挼北枝，直使南枝北枝伏指麾。九州四海寻人去，不遇当人不要归。"}