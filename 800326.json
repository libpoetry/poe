{"id":"800326","title":"宋赵千里海天落照图","dynasty":"清","author":"张笃庆","text":"南渡以后推丹青，入妙首数天水生。光尧皇帝重毫素，集英殿里挥御屏。赏赐一时颁内府，珊瑚碧玉黄金缯。云麾将军有遗响，夏圭马远同驰声。怪石盘绘世所贵，浮峦暖翠千人惊。零纨断素久磨灭，譬如孤鹤遗修翎。今兹之图何处得，海天落照临蓬瀛。苍茫岛屿在云际，居然蜃市纷纵横。贝阙琼楼互隐现，溟渤浩荡朝玉京。金芝瑶草安可数，时有仙侣飘华缨。方壶员峤生笔底，又如霞起连赤城。鲸涛赑屃走寸腕，依稀喷沫蛟龙腥。手招徐福呼不起，三山缥缈开金庭。海堧洲渚势迢递，芥舟叶叶飞晴蜓。碧岚翠霭千万叠，画工得勿劳经营。一峰忽起冠云杪，遥睇众岭犹列星。空斋卧游到悬圃，便欲击汰还扬舲。琉璃万顷海烟灭，濯锦锦江如练明。枕碧亭边启缃箧，耳畔但觉天风鸣。隅庭落日杳无际，搔首海天何限情。"}