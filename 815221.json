{"id":"815221","title":"寿陈唯生表弟五十","dynasty":"清","author":"祝书根","text":"凭阶鞠?敞华筵，虎瑟龙笙福禄骈。比算桑增株八百，曳珠客进履三千。充闾瑞气惊臣朔，累代清芬媲孟坚。人世期颐刚有半，难兄难弟此称贤。天生孝友属斯人，鼓吹笙簧见性真。报国未忘儒者事，出山遂现宰官身。万家春献跻堂酒，五色云开揽揆辰。室有儿曹麟骥似，便当一顾傲风尘。文场战后旧知名，此日新醅介寿情。三党星觇奎井朗，千秋风挹蕨薇青。称诗未必输高适，了愿终须学向平。五十悬车前约在，故园杖履伫偕行。黄绵到处日初长，远道传呼益算觞。惠爱君能追召杜，密亲我幸附潘杨。寿人汉曲谐宫吕，扬子吴波挹酒浆。一笑台莱新颂美，临风缄寄锦衣乡。"}