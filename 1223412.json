{"id":"1223412","title":"送郭教授归镇江","dynasty":"元","author":"贡奎","text":"长江日夜东南来，千岩万壑云屏开。楼船挟橹行若飞，白昼击鼓轰晴雷。屹然中流浮两峰，飓风撞澜势欲回。珠宫贝阙掩灵怪，滉漾百尺琼瑶堆。扶桑之西接巨岛，日月出没荒城隈。英雄遗迹尚可识，人物往往钟奇才。嵯峨黄鹤起烟雾，杜鹃花落苍莓苔。当时我马曾驻息，浩歌散策为徘徊。霜髯古色犹在眼，恍若薄梦堕飞埃。六年买屋住京洛，凤毛忽来光璨璀。论交问旧喜复叹，诗酒邂逅常开怀。如何掉头不肯住，笑张短席悬归桅。故山早晚我亦往，莫遣猿鹤相惊猜。"}