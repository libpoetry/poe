{"id":"903414","title":"贺新郎 次辛稼轩韵寄呈","dynasty":"宋","author":"张镃","text":"邂逅非专约。记当年、林堂对竹，艳歌春酌。一笑乘鸾明月影，馀事丹青麟阁。待宇宙、长绳穿却。念我中原空有梦，渺风尘、万里迷长乐。愁易老，吹灵药。别来几度霜天鹗。厌纷纷、吞腥啄腐，狗偷乌攫。东晋风流兼慷慨，公自阳春有脚。妙悟处、不存毫发。何日相从云水去，看精神、峭紧芝田鹤。书壮语，遍岩壑。"}