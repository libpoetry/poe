{"id":"1004971","title":"题同年郭丞遁斋","dynasty":"宋","author":"舒邦佐","text":"清江子郭子，作斋以遁名。傍人或不解，谓将抛尘缨。著语竞挽住，轩翥九万程。吾闻遁之象，山止而天行。止如子綦木，行如亚夫兵。养静以须动，渊嘿藏雷声。乃识个中趣，非专隐遁情。虽然遁六爻，四阳理分明。虽有艮在内，二阴要研精。尾厉苟不审，嘉肥何由亨。艮斋谢夫子，江南老先生。君斋虽名遁，三爻自艮萌。南丰一瓣香，好请子细评。再拜若有得，为语年弟兄。"}