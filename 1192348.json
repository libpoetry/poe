{"id":"1192348","title":"登岘山观李左相石尊联句","dynasty":"唐","author":"颜真卿","text":"李公登饮处，因石为洼尊。人事岁年改，岘山今古存。榛芜掩前迹，苔藓馀旧痕。叔子尚遗德，山公此回轩。维舟陪高兴，感昔情弥敦。蔼蔼贤哲事，依依离别言。岖嵚横道周，迢遰连山根。馀烈暧林野，众芳揖兰荪。德晖映岩足，胜赏延高原。远水明匹练，因晴见吴门。陪游追盛美，揆德欣讨论。器有成形用，功资造化元。流霞方泔淡，别鹤遽翩翻。旧规倾逸赏，新兴丽初暾。醉后接㒿倒，归时驺骑喧。迟回向遗迹，离别益伤魂。览事古兴属，送人归思繁。怀贤久徂谢，赠远空攀援。八座钦懿躅，高名播乾坤。松深引闲步，葛弱供险扪。花气酒中馥，云华衣上屯。森沈列湖树，牢落望郊园。白日半岩岫，清风满丘樊。旌麾间翠幄，箫鼓来朱轓。闲路蹑云影，清心澄水源。萍连浦中屿，竹绕山下村。景落全溪暗，烟凝半岭昏。去日往如复，换年凉代温。登临继风骚，义激旧府恩。"}