{"id":"904155","title":"留别范元长二十八韵","dynasty":"宋","author":"李处权","text":"博洽人为史，循良吏得师。谋谟当启沃，出处系安危。鹗立通丹地，龙章近赤墀。咨询唐典故，笔削汉官仪。结客多青眼，承家最白眉。浩然无害气，汪若有容陂。慎独仍三省，操危任百罹。谁嘲玄尚白，自信涅非缁。俯仰俱无怍，幽明两不欺。爱君心匪石，忧国鬓成丝。券外真毫末，樊中足坦夷。闭门因拂袖，展卷代支颐。远览迷千古，高怀自一时。海非蠡可测，豹岂管能窥。能事推天禄，威名到月支。孔融徵已晚，安石起何迟。不待南飞雁，贪悬左顾龟。向来鹦鹉赋，此去凤凰池。揭揭英灵气，巍巍柱石姿。衮衣须我补，霖雨更谁为。贱子端何者，先生颇识之。几年当顾盼，今日倒炉锤。解榻徐生入，弹冠贡子知。青蝇休点污，白璧漫瑕疵。鍊句终乖律，看书正阙疑。地偏如有避，交淡欲无私。瘦马终千里，寒灰待一吹。西江如可激，毕命守轩帷。"}