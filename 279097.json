{"id":"279097","title":"六州歌头·蜀道难","dynasty":"现代","author":"周岸登","text":"难哉蜀道，难似上青天。蚕丛世。鱼凫纪。两茫然。问当年。谁藉五丁力，同秦塞，导江汉，城仪错，招庄蹻，辟人烟。石栈天梯，百折扪参井，胁息跻攀。据名都天府，虎豹嗜人肝。封却雄关。一泥丸。叹长蛇拔，豺狼变，跃马起，井蛙喧。璋与特，王若孟，沐猴冠。最堪怜。井络天彭地，世方乱，扰必先。世既治，穷阻远，定终难。莫吊卧龙祠宇，灵应泣、肉谷骸川。看磨牙吮血，眦裂更龈穿。拜倒啼鹃。"}