{"id":"813108","title":"赠虞阳缪少初司马","dynasty":"清","author":"张洵佳","text":"千峰滴翠付前尘，又向名山作主人。沧海飞回千里棹，楼台高佔一家春。神仙吏隐开生面，诗卷苏黄有替身。怪道文园归计早，要从岩壑展经纶。斜穿石径度回廊，高踞岩腰俯下方。十里晴湖明似镜，万家炊火夜生凉。携来梅鹤皆仙侣，买得莼鲈近水乡。最是清芬传勿替，崇祠太仆屹中央。"}