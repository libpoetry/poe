{"id":"701118","title":"仲夏读书山庄霖潦浃旬","dynasty":"明","author":"符锡","text":"方春苦旱夏苦雨，潦水田田生白波。枕簟通宵防满湿，柴门一月断经过。溟濛草树纷垂首，岑□山禽遂不歌。愁自渔人得消息，濒江淹出几分禾。山云四塞雨不绝，田父出门还入门。尽地水疑桑海变，经旬冥畏日车翻。苍天不悯周馀在，北极遥瞻嗣主尊。长夏春袍犹未释，草茅心事欲谁论。"}