{"id":"1215849","title":"大雨次韵刘成德","dynasty":"元","author":"洪焱祖","text":"断鳌立极水倒流，当时何处辨九州。玄圭告成绿字显，下有桑土高山丘。六甲乾坤纳壬癸，习坎卦中云雨起。女丁妇壬传世婚，相王休因此常理。如何祝融灰不然，今年冥顼独司天。阴旌高张帝鼓闹，逆捲平陆成奔川。惊心白昼重泉杳，素练当檐垂未了。彻夜弥加气势酣，兼旬犹恨滂沱少。思徵麦曲医河鱼，何惜千金购提壶。火乌濡翅飞不得，怒鼍撞城来突如。揭竿求子纷叫喘，沉灶产蛙多叹吁。试登冈阜望原野，彷佛天吴挂海图。我闻五行各有叙，月离于毕工招雨。桃花红绽壮波涛，梅子黄肥蒸溽暑。焉知极备反致凶，荡析盖藏埋栋宇。照泥占星信屡验，灼蔡卜晴殊未许。列仙高居琼楼深，赤子坐受颠崖苦。为糜食饿岂无人，祷社荣门传自古。"}