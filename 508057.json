{"id":"508057","title":"归朝欢 题送陈知府考满","dynasty":"明","author":"李昌祺","text":"灏气渐消三伏暑。商吹送凉侵白苧。驿亭张宴饯邦侯，管弦低处闻金缕。明月映鹤渚。殷勤频劝杯中醑。这九年，用心抚恤，百姓似儿女。青云万里期高举。第一功名端的取。曾覃惠泽及疲民，仍将忠爱酬明主。临别听我语。岩廊接武夔皋侣。把仙瓢，好教泻尽，天下望霖雨。"}