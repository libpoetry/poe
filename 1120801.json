{"id":"1120801","title":"次韵关子东湖上杂书四绝 清照庵","dynasty":"宋","author":"周紫芝","text":"道人结屋在林邱，俗子何由得少留。一闭衡门三十载，为公今过虎溪头。上方重阁到云天，一落天星今几年。不见老坡寒碧句，满林风玉自苍然。旧闻春草满池塘，何事新题荇蕊黄。寄语藕花从此去，不须满意著红妆。两边山木子规啼，不管还乡客梦稀。应为老翁推不去，故将好语劝人归。"}