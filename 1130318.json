{"id":"1130318","title":"送实上人还东林时余亦买舟东下四首","dynasty":"宋","author":"释德洪","text":"世事但堪眼见，此生何殊梦游。未倩青山掩骨，且牵黄衲蒙头。有客惠然过我，疏眉秀骨岩岩。且复柔搓冻耳，听君放意高谈。说尽庐山胜处，寂然相对无言。东崦峰头月出，依约如闻白猿。我已作成行计，喜君亦有归期。何日虎溪松下，却说江海别时。"}