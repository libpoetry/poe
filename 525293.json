{"id":"525293","title":"木兰花慢 答介溪礼书二首 其一","dynasty":"明","author":"顾璘","text":"望紫云宫阙，曾出入、更行游。向凤阁挥毫，龙墀曳履，籍甚清幽。千载明良庆会，天地德独抱寸心酬。鲁史专行笔削，虞廷迭和歌讴。华旃日侍岂番休。殿东头。朱扉黄阁，班行回回，岁月悠悠。遥想而今乐事，西苑畔碧树正清秋。玉醴长沾凤斝，绣袍紧趁龙辀。"}