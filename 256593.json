{"id":"256593","title":"酹江月·六月十四日感旧先生诞日","dynasty":"元代","author":"李俊民","text":"臞仙风格，暂天教作个，人閒浮客。白发光阴催老境，谁见摩挲铜狄。挥剑成河，曳戈却日，著尽回天力。黄粱梦觉，转头一段陈迹。休问花谢花开，春兰秋菊，总被风欺得。华表鹤来人换世，惟有眼前山色。偎径栽松，傍门插柳，笑比陶彭泽。晚凉月下，一樽聊永今夕。"}