{"id":"1047496","title":"龟兹舞","dynasty":"宋","author":"沈辽","text":"龟兹舞，龟兹舞，始自汉时入乐府。世上虽传此乐名，不知此乐犹传否。黄扉朱邸昼无事，美人亲寻教坊谱。衣冠尽得画图看，乐器多因西域取。红绿结裀坐后部，长笛短箫形制古。鸡娄揩鼓旧所识，饶贝流苏分白羽。玉颜二女高髻花，孔雀罗衫金画缕。红靴玉带踏筵出，初惊翔鸾下玄圃。中有一人奏羯鼓，头如山兮手如雨。其间曲调杂晋楚，歌词至今传晋语。须臾曲罢立前庑，叹息平生未尝睹。清都阆苑昔有梦，寂寞如今在何所。我家家住江海涯，上国乐事殊未知。玉颜邀我索题诗，它时有梦与谁期。"}