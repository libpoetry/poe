{"id":"1041541","title":"同永叔赠沈博士","dynasty":"宋","author":"刘敞","text":"我不识醉翁亭，又不闻醉翁吟。但见醉翁诗，爱彼绝境逢良琴。上多高峰下流泉，后有芳草前茂林。玄猿黄鹄翩翻共悲鸣兮，白云翠霭倏忽而阳阴。此间真意不可尽，未遇知者犹荒岑。醉翁昔时逃世纷，恋此酩酊遗朝簪。心虽独醒迹弥晦，举俗莫得窥浮沈。迩来十年定谁觉，独沈夫子明其心。写之丝桐寄逸赏，曲度寥落含高深。绝调众耳多不省，醉翁一闻能别音。乃知精识自有合，何必相与凌崎嵚。伯牙钟子期，目击意已歆。蓬莱三山荡析不可见，惟有水仙之操传至今。安知后世万千岁，此地不为水火侵。但存君诗与君曲，虽远犹可期登临。沈夫子，与醉翁，斯言至悲君更寻。"}