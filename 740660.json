{"id":"740660","title":"雨泊江岸登天门绝顶","dynasty":"清","author":"王鸣盛","text":"我从南楚浮归{舟卬}，中流浩荡乘长风。布帆高挂似飞鸟，飘翩直指天门东。插江翠壁相对出，遥见突兀青濛濛。削成疑是巨灵掌，移置定出夸娥功。须臾云起飞雨集，白头怒浪掀孤篷。舟师相呼入浦溆，系缆急傍菰芦丛。兴来便携九节杖，思纵远目开心胸。潺潺绝涧蹋乱石，层层仄磴攀枯松。振衣千仞发长啸，惊起雕鹘盘高空。崚嶒两崖势忽断，岷涛万里流当中。始知楚关此天险，屹立一锁洪波冲。是时阴霞散晚霁，江光隐见磨青铜。欲从牛渚呼谪仙，更向青山怀谢公。东望石头互亏蔽，迢迢天阙排巃嵷。兴亡六代付逝水，人寰刺促悲安穷。终当挹取玉浆饮，上吸倒影骑飞龙。"}