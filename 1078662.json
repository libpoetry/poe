{"id":"1078662","title":"游海云山","dynasty":"宋","author":"喻汝砺","text":"渺渺天宇初，便复有此山。清晨及兹游，遐想百代前。来者几何人，当时各为欢。淑质扬妙舞，哀丝递清弹。乐事坐如昨，芳岁已屡殚。向来所游人，落叶不复还。迥然散远目，感之为长叹。竹林遥旧所，鹊巢岂昔眠。念谁常久存，而不任所缘。破涕聊一怡，山川却萋妍。未知后世事，谁复当来旋。"}