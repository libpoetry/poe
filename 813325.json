{"id":"813325","title":"和乙盦","dynasty":"清","author":"李传元","text":"愿海无边引领望，称情诗是大悲光。心惟一佛禅那境，书有多车惠子方。遍色空天谁乐国，送今古世只斜阳。众生计著常颠倒，才说兴亡已不亡。文字观为般若光，威音那畔秘难彰。杜鹃枝上相怜切，野鸭声中过去忙。平视风雷聊徙倚，寄生天地剧悲凉。萧萧坏劫惊砂里，时比诸天日月长。奇观能生净眼花，分明定里到君家。大千一榻无离相，小别三春感物华。密印伽陀驱疠魅，高楼海日隐朝霞。希音可会稽生旨，商乱宫移一叹嗟。朱户黏鸡岁事新，引年犹让古稀人。裴公座上夸年少，耆崛山中剩小身。悲喜澹忘聊适性，松风不问略相亲。六根解后仍非解，欲请如来更绾巾。"}