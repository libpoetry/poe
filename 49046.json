{"id":"49046","title":"送县学生顾立夫岁贡入京","dynasty":"明代","author":"袁凯","text":"霰雪殊未已，山川气方沍。千里向萧条，胡为事奔赴。明廷策多士，岁贡有程度。海隅苍生地，慎选恐违误。况兹生民秀，声闻见庠序。居然瑚琏器，匪但才华富。兹行协舆论，拭目俟骞翥。朋游极追仰，张设临浦溆。疏柳凝晚色，幽花抱寒素。嗟余久衰迈，复此动离绪。怅望天际帆，徘徊郭西路。"}