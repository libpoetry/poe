{"id":"683111","title":"侍世子奉献蜀王十首","dynasty":"明","author":"方孝孺","text":"贤君德业本天成，犹待脩心道益明。喜见储王亲笔砚，更须讲学近儒臣。昧爽先求问寝衣，三朝日日礼无遗。古来世子能敦孝，惟有文王最可师。祖训昭昭日月新，由来治国本天伦。令名要使传千载，仁政须教及万民。炫日辉霞锦价高，制成称体小龙袍。试看黼黻文章美，须念?桑杼轴劳。金匙磲盌绛纱笼，玉瑩珠圆颗颗同。愿采豳风歌七月，要知稼穑重三农。农事艰难古所怜，一生几度遇丰年。若非圣世轻租税，逐末何人肯力田。九经治国本脩身，身正方能鉴别人。辩佞要知驽异骥，任贤莫指玉为珉。君王待士古来无，令德高名满八区。济美喜看贤世子，巳能端拱礼诸儒。去岁开仓赈饿夫，今年下令活无辜。东平谩说能为善，未识当时有此无。税薄刑清见盛时，民安田里俗熙熙。欲求上古无为治，仁孝君王自足师。"}