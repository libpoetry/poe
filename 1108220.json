{"id":"1108220","title":"潭溪十咏 悠然堂","dynasty":"宋","author":"刘子翚","text":"吾庐犹未完，作意创此堂。悠然见南山，高风邈相望。宾至聊共娱，无宾自徜徉。煌煌海棠洲，锦树临清湾。常恨湾头风，吹花走潺湲。潺湲去不息，花亦无由还。藤萝拨不开，石窦一镜明。携瓢酌清甘，漻然瑩心神。我病不能酌，时来听泠泠。茅檐入竹低，旷野时寓目。寂寂农家春，新秧满田绿。何时稻登场，秋山响蓬朴。青青榹树林，下荫苍藓石。幽人宴坐时，怀抱忘其适。不见暮樵归，寒山雨中碧。春林绕舍青，门馆终日静。吾心乐有馀，所寓皆胜境。更凿庭下池，溶溶浸山影。北窗何所见，疏竹杂遥岑。凉飙思有无，虚檐动萧森。此兴何由尽，移床入翠阴。木奴困新移，憔悴雪霜侵。呼童剪其颠，割爱虑已深。会待春气回，青枝补故林。莲池一亩馀，瀰瀰吞众流。花繁不近堤，欲往无方舟。不及池中鱼，随波自沈浮。聊为溪上游，一步一回顾。悠悠出山水，浩浩无停注。惟有旧溪声，万古流不去。"}