{"id":"1057513","title":"赠李子从三十韵","dynasty":"宋","author":"刘弇","text":"落落将家子，堂堂儒者宗。虹蜺蟠志气，天地贮心胸。骨秀霜含树，神清瀑挂峰。才应过八斗，业已足三冬。灯壁曾闻凿，萤纱屡听缝。书从蒲叶写，诗向锦囊封。醉把乾坤揖，吟将风月供。挥毫珠错落，吐论玉铮鏦。逐逐儒林虎，昂昂墨海龙。文踰韩吏部，学切郑司农。雨露恩将及，风云运正逢。海深鲲定化，霄远鹤须冲。汝乃今王粲，予非昔蔡邕。敬蒙修客刺，特辱造宾墉。遂辟膺门纳，因施孺榻容。礼贤台再筑，待客黍频舂。磨讲诗千首，欢谐酒一钟。笑谈风对起，论难剑交锋。篇什回环数，缄题往复重。共将诸子探，同把异端攻。闻见输君博，赓酬愧我慵。便当思阁笔，何敢更撞钟。棠舍经宵会，琴堂累日从。并行花县密，同坐柳阴浓。出处汉四皓，情怀楚两龚。淡闻君子水，久见大夫松。正喜陪谈柄，应难别去踪。短亭情黯黯，南浦恨匆匆。负笈游洙泗，担簦往辟雍。相如行有日，非久客临邛。"}