{"id":"781669","title":"虞山歌，为留守相公赋","dynasty":"清","author":"钱澄之","text":"虞山苍苍日初薄，松风江水涛声合。我乘清秋拜舜祠，丹青玉殿何寂寞！自从中国污腥膻，冠裳委地纷可怜。群后、二妃有何幸，冕旒环佩妆俨然！问此半壁为谁有？烽大曾经百战后。焦侯、周帅再全城，论功指纵归留守。留守坐啸不临戎，从容袖手驱群雄。两雄忘躯为谁战，感公忠义成公功。公于此山有天意，南来早授神仙记。授公诸记函尽开，吉凶一一分明示。以兹听运意常閒，许公今岁锦衣还。还时却别此山去，更入吴中寻旧山。吴山名与粤山共，粤为虞帝吴为仲。公功在粤家在吴，两地山皆以公重。山川宾客藉公传，铭公应在虞山巅。梯升学士如椽笔，并纪同游高会年。"}