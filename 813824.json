{"id":"813824","title":"杂诗","dynasty":"清","author":"沈濂","text":"黄雀常栖栖，卑居依四壁。朝飞去不远，日暮还归息。纷纭长儿子，饮噣聊自得。为我语黄雀，汝居何偪仄。曾不志千里，惭愧傅双翼。黄雀翩然起，屏营对以臆。造物赋形小，远举无气力。亦知乌有鹏，图南非我职。愿言终檐端，檐端信乐国。风云即无时，鹞子不我击。神仙行处有，亦不避尘喧。咄哉刘子骥，求之未有门。远近以地别，静躁由中存。藐余视天地，肫然犹黄轩。禾黍熟井井，鸡犬欢村村。室有琴可弦，厨中酒可尊。渊明傥复作，何地非桃源。"}