{"id":"889501","title":"阻风又成数语呈江朝宗","dynasty":"宋","author":"吴芾","text":"平生航浙河，不知几往返。岂不或滞留，有时容幸免。未若此番来，所向辄相反。顺水即值风，便风还阻浅。夜来至奔牛，一雨成瓴建。妻孥笑相看，陡觉双眉展。谓可便及城，假馆少休偃。平明风横生，吹我船头转。咫尺不可前，安能达京辇。客路固多艰，我行亦太蹇。何当归去来，高卧青山远。一任雨兼风，杜门都不管。"}