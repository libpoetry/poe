{"id":"740788","title":"寄颍上王晋斋令长","dynasty":"清","author":"孙起栋","text":"我有故人潞河涘，不见紫芝历三纪。俟河之清寿几何，川原浩浩沈双鲤。昨来倏遇城南杜，名父之子来古戍。为讯东床王会稽，覼缕粗得知其故。栖枳鸾凤亦不辞，身骑土牛又何迟。将毋誓墓如羲之，贪冒苟进非所期。祥符相握天下砥，东南民力叹竭矣。一命爱物必有济，矧乃郎官宰百里。六一翁与玉局翁，聚星禁体雪花中。廿年清颍落君手，知余赋笔声摩空。我来卅载坠苦海，桐根半死嗟犹在。埋愁无地鬓毛空，惟有恒河性未改。却忆玉堂金马客，回翔久绊王乔舄。念我虚吟绛蜡红，祇今未许乌头白。我有敝帚千金赏，欲付梓人劳怅望。有大力者负之趋，得不飞书去颍上。此生归路转茫然，狐豹丘山绝可怜。何日与君赋泛颍，相将轰醉西湖边。"}