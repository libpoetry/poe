{"id":"268273","title":"三月十九日·生涯能几时","dynasty":"现代","author":"佟绍弼","text":"生涯能几时，胡为不自得。行年三十二，堕甑当无惜。颇叹平生意，一往疏以直。高谈玩日月，狂肆了无饰。米盐究何物，牵累不遑息。宁忍一日羞，黾勉赴子职。前岁始归来，天壤殊仄逼。譬犹瞽失明，伥伥欲何适。微音度虚阁，春风有相识。静女本如花，骚怀不讳色。岂知翻覆间，弥满十年意。凄清垂老魂，风雨且守黑。"}