{"id":"690950","title":"录别","dynasty":"明","author":"李之世","text":"一年一别君，兹别情逾恋。红颜能几时，鬒发将无变。群居不自保，况及异乡县。风尘各飘荡，安知定相见。关河冻雪深，故乡日以远。灿灿中林月，迢迢夜向徂。游子不能别，忼忾悲以呼。行役无远近，出门尽畏途。况值严冬日，身上无完襦。非无室家好，其奈饥所驱。飞埃黯河梁，回飙卷枯藿。天寒毒雾昏，挥鞭出郊郭。缅兹倦游情，临岐泪纷落。行人即远道，居者念离索。风尘事事违。行矣不如归。女萝附松柏，托根亦于兹。根株不相结，安能长相持。青阳有回晷，紫艳无重披。何以吐君怀，写作生别离。恻怆不成音，君怀谁复知。"}