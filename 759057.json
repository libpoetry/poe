{"id":"759057","title":"绮罗香 梅魂","dynasty":"清","author":"曹景芝","text":"院宇萧条，美人何处，肠断黄昏片月。谁吊芳妍，枝上数声啼鴃。依约似、亸袖来耶，悄地共、华灯明灭。影亭亭、小立苍苔，乍惊清露更凄绝。东风轻飏似许，寻偏阑干，只有半庭春雪。淡雾空濛，误却栖香胡蝶。但一缕、萦住湘云，扶不起、珊珊瘦骨。还只怕、玉笛吹残，乱愁千万叠。"}