{"id":"1116400","title":"苕溪杂兴四首","dynasty":"宋","author":"苏泂","text":"斜风细雨转船头，夜半波平带月流。行到下菰城畔望，水晶宫阙是湖州。美人楼上晓梳头，人映清波波映楼。来往舟行看不足，此中风景胜扬州。只道还家犹未还，故山书册蠹鱼残。半生不疗饥寒苦，空有诗名满世间。笔判虚空也太奇，古今天下几多诗。虚空判了元无尽，信手拈来自不知。"}