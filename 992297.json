{"id":"992297","title":"依韵和永叔内翰酬寄扬州刘原甫舍人","dynasty":"宋","author":"梅尧臣","text":"东望淮海间，恨无鸿鹄羽。鸿鹄日已飞，风雪岁将暮。忆听谈老庄，达生无恐惧。我今齿发疏，何异树有蠹。离别不必道，俛仰已成故。书问虽懒为，梦寐则往屡。乘桴思仲尼，好勇惭季路。愿希隆中卧，不是邀三顾。二公廊庙才，酬寄封尺素。皋夔久相称，舜禹时已遇。举杯向明月，此意聊可寓。"}