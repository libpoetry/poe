{"id":"605903","title":"送刘左史游吴越","dynasty":"明","author":"卢龙云","text":"楚中有高士，意气实霞举。薄宦不徇时，三仕未跻膴。分符及盛年，地近庾山紫。赫赫何所知，闷闷只循理。王门再曳裾，去思尚孔迩。行路转多艰，拂衣还故里。十五男女儿，婚嫁俱毕矣。行年八十馀，矫矫类仙侣。鼓棹出汉江，五岳从兹始。邯郸大道旁，别君逾二纪。念我本同声，访我金陵市。促膝靡所谈，雅尚仍图史。筋力不自劳，驱车又复起。吴越美遨游，选胜犹未已。"}