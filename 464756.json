{"id":"464756","title":"陌上花 新秋游西湖并登楼外楼","dynasty":"当代","author":"汤国梨","text":"归舟正好，收荷未谢，新莼初荐。云水光中，顿觉素襟尘浣。西湖特为秋来好，芷白蓼红芦软。更凉蝉、摇曳清如春树，啼莺语燕。自登楼望远，临风寄语，词客飘零休怨。对酒当歌，莫问愁怀深浅。千花百草皆迟暮，何况镜中人面。算俊游、到处湖山如旧，旧人都换。"}