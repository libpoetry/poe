{"id":"693478","title":"白鹿洞三首","dynasty":"明","author":"邵宝","text":"五老峰前数亩宫，坐凭云水镇南东。山人骨相千年外，洞主心期一赋中。题壁定知谁不朽，望洋真觉我难穷。太山顶上蓬莱近，何处青鸾欲御风。青山坐我对青衫，吊古情多漫与谈。眠鹿已无人主洞，卧龙空有地名庵。百年讲坐惭虚左，万里驱车愿指南。吹醒清风天未晚，共谁长笑破烟岚。风雨崇朝洗宿岚，古坛高倚五峰南。坐看云气秋生壁，卧听泉声夜绕庵。杖履正堪成雅集，弦歌犹恐落清谈。殷勤好语来游客，莫遣飞尘上旧衫。"}