{"id":"1105978","title":"仁宗皇帝挽词五首","dynasty":"宋","author":"王圭","text":"忽觉宫车晚，乘云御帝乡。空馀群玉殿，不奏万年觞。白发孤臣泪，黄尘九陌荒。返虞歌未断，陵柏已苍苍。西葬青嵩道，千秋岂复晨。皇图先与子，庙号独称仁。二帝衣裳旧，三王礼乐新。茂陵书奏晚，不及议车巡。七月攒宫晓，愁看动素旂。乾坤清泪满，车驾昔游非。落月低黄伞，流尘上玉衣。苍梧何日返，耘鸟傍陵飞。平昔传清跸，金舆下紫宸。忽从沧海宴，遂隔属车尘。剑落桥山夜，衣留汉庙春。东厢朝圣子，绝恸见群臣。忆昨颁遗诏，犹闻玉几香。鼎湖龙已去，汾水雁空翔。北极星辰暗，三山日月长。宸游在何处，尚想赭袍光。"}