{"id":"619500","title":"桃花行","dynasty":"明","author":"伍瑞隆","text":"春风渐暖春日长，夭桃片片生花光。随风千枝拂画梁，酡颜映日红相当。含情敛态出艳阳，飘然一树临金塘。亭亭袅袅遥相望，朱为衣兮绿为裳。红楼珠箔凝芬芳，恍如秦月明新妆。盈盈晓露淡含香，霏微入户闻中堂。临漪弄影纷纵横，高者若俯低者昂。灼如静女晴当窗，婉如游丝动高杨。千朵万朵压东墙，忽然如雨吹流黄。有鸟有鸟鸣且翔，娟娟拂羽含宫商。飞去飞来大树傍，蹴枝啄花何飘飏。柔条密蕾不自防，轻盈历乱牵我肠。愿言千载无相忘，欢乐秾华殊未央。"}