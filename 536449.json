{"id":"536449","title":"拟古七十首 其六十四 岑嘉州参塞宴","dynasty":"明","author":"王世贞","text":"边草五月绿，秦马三春肥。鸣鞭饰珂子，色夺宫罗衣。朝谒府主出，夕从射猎归。珊瑚照夜筵，行酒罗金绯。赵女青丝弹，胡姬白玉围。酒酣烛忽灭，语客任所为。横行缠头锦，零落珍珠琲。明月出东方，清波溢鸾旂。鸦青约素腕，双双扶入帏。北风旦暮吹，黄尘俱倒飞。如何咫尺地，步步春光辉。为谢盖大夫，时清刁斗稀。"}