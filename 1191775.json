{"id":"1191775","title":"采珠行","dynasty":"唐","author":"鲍溶","text":"东方暮空海面平，骊龙弄珠烧月明。海人惊窥水底火，百宝错落随龙行。浮心一夜生奸见，月质龙躯看几遍。擘波下去忘此身，迢迢谓海无灵神。海宫正当龙睡重，昨夜孤光今得弄。河伯空忧水府贫，天吴不敢相惊动。一团冰容掌上清，四面人入光中行。腾华乍摇白日影，铜镜万古羞为灵。海边老翁怨狂子，抱珠哭向无底水。一富何须龙颔前，千金几葬鱼腹里。鳞虫变化为阴阳，填海破山无景光。拊心髣髴失珠意，此土为尔离农桑。饮风衣日亦饱煖，老翁掷却荆鸡卵。"}