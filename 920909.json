{"id":"920909","title":"张寺丞益斋","dynasty":"宋","author":"苏轼","text":"张子作斋舍，而以益为名。吾闻诸夫子，求益非速成。譬如远游客，日夜事征行。今年适燕蓟，明年走蛮荆。东观尽沧海，西涉渭与泾。归来闭户坐，八方在轩庭。又如学医人，识病由饱更。风、雨、晦、明、淫，跛、躄、瘖、聋、盲。虚实在其脉，静躁在其情。荣枯在其色，寿夭在其形。苟能阅千人，望见知死生。为学务日益，此言当自程。为道贵日损，此理在既盈。愿言书此诗，以为益斋铭。"}