{"id":"1117585","title":"送杜堪才以江汉故人少为韵","dynasty":"宋","author":"邹浩","text":"与君本南北，作吏同一邦。诗书雅相好，旨酒空盈缸。岁晏赋归去，冉冉车轮双。我亦非匏瓜，兹焉念松江。杜陵世多人，风流自唐汉。振衣入朝廷，玉立争璀璨。若人独何为，辕下尚羁绊。舌在且加餐，慎勿发长叹。秋来几何时，送远惊已屡。山川澹无情，苍莽亦非故。分与人迹疏，韦编对香雾。只应知此心，西陂有鸥鹭。青衫勿自少，委质皆王臣。贵贱物外耳，直道惟其人。下惠信先觉，到今如北辰。居閒傥未能，君志终当伸。汉水方涸流，梁园正秋杪。驾言托朝昏，陈事有台沼。他年李杜来，慷慨识者少。安得从君游，一笑今古了。"}