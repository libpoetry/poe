{"id":"816840","title":"消寒词四首","dynasty":"清","author":"蒋春霖","text":"霰雪将零客未归，三年旅雁伴孤飞。春风祇有梅花觉，红萼如椒渐渐肥。城隅小住似深村，细撷残书课子温。但得催租无俗客，一炉松火闭柴门。手洁明漪供水仙，青瓷白石小窗妍。分明清瘦诗人影，独抱冬心似往年。雪消有客过湖来，笑擘新诗饮旧醅。我与胎禽正无赖，山茶开后放君回。"}