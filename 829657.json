{"id":"829657","title":"有马杂诗","dynasty":"清末近现代初","author":"郑孝胥","text":"山街足楼阁，姝丽多倚市。借吾一榻风，梦入溪声里。松萝风飒然，双泉自奔泻。踞石而科头，白衣山人也。阴阳为之炭，不亏亦不盈。已余幽忧疾，始信泉有灵。溪馆无人至，松杉閟翠微。乌山底处似，沈范二公祠。溪声使人静，鸟语引熟寐。风从前山下，尽带松竹气。笔工亡古法，但于俗书宜。龙蛇入吾手，毛锥空尔为。雷奋雨百倍，云驰峰四移。山灵好才气，献此一段奇。摇兀竹篮间，怕云下密幄。银竹万丛鸣，先生梦徐觉。"}