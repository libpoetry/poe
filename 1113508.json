{"id":"1113508","title":"南湖赋冬青花四首","dynasty":"宋","author":"张镃","text":"杂树花香少似君，雨馀风晓或斜曛。行人不著清新句，亦合移时驻屐闻。上林名字万年枝，高映宫墙侧映池。不是移根閒地种，岁寒情性有谁知。酷烈深怜格外香，树边苔气与苍凉。莫教糁径浑如雪，快向青阴置竹床。桂子休誇碧满园，小蒲萄实待霜繁。他年隐处寻西宅，先认冬青拥寺门。"}