{"id":"844520","title":"望江南 拟后主","dynasty":"清末民国初","author":"姚华","text":"江潋滟，极浦绿愁侬。汾水汉才人自陋，图将并剪剪吴淞。春在浪花中。江汉水，流恨复流芳。花月送将人去国，芷兰长见赋怀湘。极处望吾乡。人老去，南国正春酣。柳扑轻花添白板，酒斟春色貌霜柑。惆怅赋江潭。人老去，南国又春残。莺正调雏慵对语，梅才结子已含酸。江畹更芬兰。"}