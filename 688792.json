{"id":"688792","title":"无题和李商隐韵","dynasty":"明","author":"何乔新","text":"风软耶溪荡綵舟，兰桡桂楫漫夷犹。鹊桥露冷来何暮，凤吹云深逝莫留。琼岛碧桃偏向暖，瑶台琪树不禁秋。相如莫奏长门赋，且听闺人咏白头。户外羊车久绝踪，绣衾辗转听晨钟。心知柳絮飞无定，愁似香云淡后浓。春水洲边吟杜若，秋风江上采芙蓉。梦魂不怕湘江远，飞绕巫山紫翠重。绮窗香透桂花风，梦绕披香别殿东。仙岛不容嬴使到，天河宁许汉槎通。长蛾锁恨微颦翠，娇靥伤春浅晕红。怊怅别来憔悴甚，镜中己见鬓如蓬。缓步西厢待月来，笑声何处殷春雷。楼中盼盼啼偏苦，画里真真唤不回。鼓罢冰弦添别恨，织成锦字惜多才。妾身浑似庭前草，几度东风几度灰。薄命情知终爱难，更堪弱质易摧残。云凝楚岫魂应断，雨洒湘筠泪未乾。午睡最怜鸳被暖，夜吟漏觉魫窗寒。新愁旧恨凭谁诉，自展回文拥髻看。碧海浟浟样桂舟，瀛洲咫尺且夷犹。龙膏每共方平宴，鹤驾曾为子晋留。若木云消蓬阙晓，榆花露冷蕊宫秋。醯鸡起灭氛埃里，惆怅浮生浪白头。弭节方壶访旧踪，云璈迭奏和华钟。赤城春晓霞光薄，玄圃秋阴露气浓。剪剪绿衣纫薜荔，翛翛清佩制芙蓉。沧波不阻三山路，浪说三山隔万重。独跨云鹏溯晓风，扶摇直渡弱流东。采鸾去后音容杳，青鸟来时信息通。瑶草葱茸春雨绿，丹光隐映晓霞红。浮沉欲海知多少，頫视真如一断蓬。绛节蓉旌缥缈来，灵鼗灵鼓响如雷。飙轮低拂扶桑度，羽驾高凌桂树回。肉食未传餐玉诀，蓬心岂是驭风才。谁能久视层霄上，还向昆明认劫灰。蓬峤迢迢去路难，东风又见碧桃残。云生瑶圃春常润，露堕金茎昼未乾。琼宇凝神香雾暖，石坛礼斗玉声寒。慇勤寄语求仙侣，河上灵筌仔细看。"}