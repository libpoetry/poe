{"id":"1104947","title":"巴陵官舍二题 潇洒堂","dynasty":"宋","author":"孔武仲","text":"旅平凹处剪荆榛，画栋明窗学隐身。政简琴书聊度日，地閒花木为留春。一杯浊酒迷今古，五字清吟泣鬼神。暂伴登临对佳景，衣襟浑觉减埃尘。县山峻绝有新亭，公退时来看洞庭。天外微茫二湖合，波心缥缈一峰青。非时爽气生云雨，永夜寒光浸斗星。千古登临增健笔，投文犹可吊湘灵。"}