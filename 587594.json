{"id":"587594","title":"贺刘惟静乃子新进士公事到南都与同年会","dynasty":"明","author":"霍韬","text":"甲戌岁之春，廿六年以来。謇予谒南宫，眇踪岭海隈。宪宪宫保公，世业树庭槐。予时见硕人，李桃门为开。硕人未予知，岳瞻怀自敦。岂云倖天侥，骥尘予蹇追。会觏殊路岐，邈矣隔烟埃。予久梦林丘，羡君尔阶台。倏觏旧庭槐，烂门盈新栽。瑞阴庇朝阳，紫气袭芝阶。老梧鸣彩鸾，柏霜不为摧。羡此世德家，仰之首几回。所少此欢燕，何时供贺杯。心忙未云足，聊寄垄头梅。"}