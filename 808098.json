{"id":"808098","title":"百字令 初七夜月","dynasty":"清","author":"杨芳灿","text":"灵辰过了，爱微黄新月，隔帘初上。星影阑干云数点，引得吟情摇飏。街柝才传，庵钟乍歇，空外筝弦响。小欢微醉，算来不负清赏。恰好倦枕琵琶，北窗企脚，天际真人想。从此清辉看渐满，留客细倾佳酿。镫蕊销红，茶烟袅碧，墨泛空明浪。夕阳西下，笑他邻女犹唱。"}