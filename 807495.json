{"id":"807495","title":"念奴娇  夏日看荷花作","dynasty":"清","author":"陈维崧","text":"后湖长荡，见烟鬟雾鬓，红妆无数。叶暗荷深三万顷，一片嫩凉成雨。映水逾鲜，倚风欲笑，月又明南浦。隔江试采，有人一样心苦。曾在大士台前，文人舌本，幻出花如许。一自污泥沦谪久，怅望瑶池悬圃。汉苑飘香，吴宫堕粉，几遍閒箫鼓。何时华顶，与君携手归去。"}