{"id":"763994","title":"风流子 村居","dynasty":"清","author":"邹祗谟","text":"村居三亩地，东风暖、无数暗阴遮。见绿草方塘，些些睡鸭，白杨废圃，点点归鸦。况墙外、老藤方挂树，苦笋正抽芽。宜夏宜冬，几间茅屋，半村半郭，一带人家。主人无个事，正瓷瓯酌酒，瓦罀煎茶。更课樵青数辈，自捕鱼虾。看拍手群儿，争驱黄犊，垂鬟小女，笑插红花。只此闲中日月，暗度年华。"}