{"id":"1233484","title":"隆山牟先生挽章","dynasty":"元","author":"黄溍","text":"井络收英气，文昌返列星。能官须伐阅，仍世觌仪刑。漂转逾三峡，森扶并五丁。芝兰纷满砌，橘柚歘充庭。它日看空枥，群公羡发硎。鼎湖惊扫迹，华表讶摧翎。风物嗟王粲，心期托管宁。乘桴良已后，抱瑟匪求听。此道诚何病，明时忌独醒。迢迢胆北极，衮衮化南溟。荐剡多新墨，恩袍祇旧青。故应毡座冷，不愧草堂灵。食檗馀深味，县车及暮龄。一朝伤永诀，千古闷遗经。谬忝鸿私久，徒增雪涕零。无辞歌薤露，有恨寄泉扃。"}