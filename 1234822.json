{"id":"1234822","title":"皂角林观刘锜战处","dynasty":"元","author":"吴莱","text":"东都何惨澹，南土剧萧骚。往往隳战斗，于焉出英髦。为君竟如寄，立国已不高。家供敌人赂，岁奉使客艘。乾坤忽掀簸，城郭皆动摇。狡兔手可撄，长蛇心更饕。精荧金锁甲，翕赩橘红袍。厉矛终抉腕，投鞭遽填壕。云何大兵压，尚谓和议牢。白波横天险，清野捲地毛。将营皂林斫，军舰采石鏖。大星遽崩殒，沧海争遁逃。向非斯人在，久矣凄烟蒿。龙虎空野竞，狐狸遂寒嘷。信史犹未著，奇功果谁褒。因之怀旧迹，一吊楚江皋。"}