{"id":"1193820","title":"南至四首","dynasty":"唐","author":"司空图","text":"今冬腊后无残日，故国烧来有几家。却恨早梅添旅思，强偷春力报年华。花时不是偏愁我，好事应难总取他。已被诗魔长役思，眼中莫厌早梅多。年华乱后偏堪惜，世路抛来已自生。犹有玉真长命缕，樽前时唱缓羁情。一任喧阗绕四邻，闲忙皆是自由身。人来客去还须议，莫遣他人作主人。"}