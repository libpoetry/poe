{"id":"1089305","title":"转庵集客分韵得作字见示次韵奉酬","dynasty":"宋","author":"许及之","text":"转庵诗老手，久不见近作。尚友喜文会，分韵得真乐。联翩来巨轴，淋漓想酬酌。异味非五鲭，良裘岂一貉。有如得良剂，居然起深瘼。虽微与兹集，所得良不薄。山王果为累，竹林诚可略。何妨赘赓酬，聊复资戏谑。永言相忘友，久要欣有托。后当不如今，今可不悟昨。亦欲见真率，正须先宿诺。少待天气凉，伟观洒高阁。"}