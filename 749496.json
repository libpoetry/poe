{"id":"749496","title":"余以去岁仲冬来庄几周岁矣近以足疾阅月未曾出户昨于荆扉外见丹桕一株感时序之递嬗叹盗贼之纷纭聊作长歌以志愤激","dynasty":"清","author":"光聪诚","text":"昔我仓皇来避寇，木叶已脱山容瘦。玄乌罢飞白驹驰，丹桕一株又锦绣。我心疾疢足更蹇，照眼秋光泪盈袖。附郭万株化为烽，几树含霜弄清昼。南风虽竞功未收，北阙宵衣伫凯奏。栖遑半菽求一饱，逼索追逋遭詈诟。自古贤圣多困穷，莫羡儿童善奔走。城邑纵使穴兔狐，郊原尚可安去就。况闻大军及义民，同伸愤勇若私斗。嗟君勿作守株人，掀髯一笑胡不胄。"}