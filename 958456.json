{"id":"958456","title":"客惠宾州竹簟甚佳取退之郑群赠簟诗读之数过成古风云","dynasty":"宋","author":"郑刚中","text":"卷送风漪光八赤，竹新渐作琉璃色。世人贵耳便贱目，那知不抵蕲州笛。年来愧汗常浃肤，夏日自嫌污枕席。有时追诵法曹句，怅恨宗人不多得。山斋置榻客一身，君惠清凉到心骨。门前客至莫见嗔，老子解衣喧鼻息。"}