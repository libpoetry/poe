{"id":"1127088","title":"南柯子/南歌子","dynasty":"宋","author":"黄庭坚","text":"郭泰曾名我，刘翁复见谁。入廛还作和罗槌。特地干戈相待、使人疑。秋浦横波眼，春窗远岫眉。补陀岩畔夕阳迟。何似金沙滩上、放憨时。万里沧江月，波清说向谁。顶门须更下金槌。只恐风惊草动、又生疑。金雁斜妆颊，青螺浅画眉。庖丁有底下刀迟。直要人牛无际、是休时。"}