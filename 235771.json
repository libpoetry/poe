{"id":"235771","title":"游武夷·函关崎嵚走秦鹿","dynasty":"宋代","author":"杨时","text":"函关崎嵚走秦鹿，天下并逐争群雄。抉云翻空鳌足折，黔黎竄伏如寒蛩。武夷山深水清泚，避世犹有高人踪。龙泓东注海波涌，玉女翠拥秋云松。赤霄真骨写虚壁，通泉凡笔惭非工。藏舟浮梁跨绝壑，隐见似与天潢通。当时鸡犬不复见，窠岩依旧烟霞笼。我来秋杪月既望，尚有幽菊埋榛丛。天容洗净雨新霁，云幕四卷清无风。掀篷进棹穷异境，注目想见流残红。回船杖屦蹑幽径，松竹窈窕环琳宫。翠琬温辞耀华衮，金榜大字缠交龙。自怜病骨挂尘网，幔亭高会何由逢。解衣归卧玉琐碎，仰看明月穿疏篷。"}