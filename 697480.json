{"id":"697480","title":"寄苏君禹二首","dynasty":"明","author":"胡应麟","text":"转蓬亦有根，飘飖随长风。游子岂无家，卒岁歌途穷。宛宛同心人，咫尺钱塘东。眷言赠芳草，轩车若游龙。朝驰武林驿，夕止禦儿宫。八翼排金门，双钩气如虹。而我独何为，一室长忡忡。伤彼四愁咏，目送寥天鸿。桂林实奇秀，千峰矗云霄。丈夫桑弧志，驱马万里遥。曲江浣尘壒，愚溪涤烦嚣。伐鼓震五岭，舞干洽三苗。昔人读书台，突兀回霞标。黄鹄一再举，宇宙参游遨。鸿篇勒琬琰，姓字留荒要。皇皇四门辟，柱石毗清朝。"}