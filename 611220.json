{"id":"611220","title":"谑言诗","dynasty":"明","author":"邓云霄","text":"祗须瞢董湖涂，莫说之乎者也。直木先寻斧斤，立仗惟闻暗哑。痴呆纪湄养鸡，祸福塞翁失马。半夜蕉鹿非真，四大形骸都假。岑楼寸木反高，得车■痔愈下。为岂枉尺直寻，功在画墁毁瓦。下里曲奏同声，阳春调孤和寡。将携雄剑双龙，击碎唾壶一把。流言可中姬旦，非罪谁明公冶。傲骨只合昂藏，好官彼甘唾骂。狐妖已诧据城，鼠匿奚容熏社。阮籍嫉时眼白，元礼何辜衣赭。世途不啻羊肠，宦达真同土苴。知止知足久长，苟合苟完聊且。既悟鸟尽弓藏，何用回车泪洒。招龙宁在菜圃，索骏惟之冀野。陶公三径未荒，淳于一石堪泻。好月好风当邀，闲是闲非休惹。老性不改姜桂，美材任舍梧槚。阳虎或类宣尼，宫黝亦似子夏。肉眼必有遗珠，簧口徒工炙輠。翻波终泾渭分，斜日非贤圣打。谁知百代鼓吹，只在片言风雅。雅女羞隙需媒，玉不求沽待贾。鲲鹏奋翼垂云，燕雀依人贺厦。岂如急马缰收，莫待临崖身舍。请看萧艾共焚，不异鱼虾并鲊。秉烛聊效狂言，覆辙示诸迷者。"}