{"id":"275877","title":"出门行·十五出门行","dynasty":"清代","author":"李佳","text":"十五出门行，父母泣中堂。二十出门行，妻子悲空房。三十出门行，儿女牵衣裳。出门既已苦，况复道路长。道路三万里，不复见家乡。黄金络马头，青丝为马缰。行行从此去，已去休旁皇。上堂别父母，父母愁未央。入房别妻子，妻子悲断肠。出门别儿女，儿女询归装。此去三万里，远道殊茫茫。黄河无舟楫，深山多虎狼。绝域不通书，谁复知死亡。家居何不乐，耽此道路长。"}