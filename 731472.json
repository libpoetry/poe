{"id":"731472","title":"题萝村图","dynasty":"清","author":"弘旿","text":"汉军李处士，解组买山早。库使一官微，山人八旗少。心折风雅宗，爵视王公藐。诛茅结轩庐，气直凌三岛。儒缁相往来，金紫艰谒造。道人上陵归，车骑为纡道。剪韭烹炰余，挥毫宁草草。人因图益传，事藉诗而表。畿辅东州偏，岩壑田盘好。当年多隐流，幽栖各奇抱。耕读嗜静便，终南非捷巧。虽乏经济储，颇挟诗书饱。肯蹈晋代狂，全叨盛时保。披卷忆旧游，松关梦常绕。欲吊豸峰青，萝薜烟霞老。惟看野寺僧，败叶石间扫。平生鉴赏偏，藏弆逾获宝。小记代《说郛》，或助山林考。"}