{"id":"734743","title":"送座主孝感熊公省觐","dynasty":"清","author":"徐乾学","text":"孝感先生天人姿，泰山岩阿长桂枝。汪汪千顷标襟期，横经身为帝王师。九重圣德今娲羲，时时召对铜龙墀。殿高语细人莫知，下朝双藤当户支。焚香暝坐到日{目施}，学也立雪间披帷。难字进问杨亭隈，奥篇隐帙了不疑。窃喜马郑亲规随，先生正色还相诋。谓此章句胡尔为，渊源当溯洛与伊。慎勿误蹈荀卿疵，小子再拜敢自隳。拟策驽钝烦钳锤，一朝北堂劳梦思。拜表屡颔天子颐，建章日影摇罘罳。温诏暂许还南陲，锋车刻日来休迟。敕赐天厩飞龙骑，珠鞍金络光陆离。道旁观者争歔欷，更闻上林果累累。赤瑛盘为高堂遗，绯袍彩袖正相宜。臣忠子孝兼得之，古来盛事谁如斯。先生遭逢一何奇，吁嗟乎！先生遭逢一何奇，《白华》《由庚》和笙诗。"}