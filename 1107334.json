{"id":"1107334","title":"同陈守游碧落洞二首","dynasty":"宋","author":"包恢","text":"揽辔驱驰始得閒，便陪五马访名山。恍如境出青霄外，真是身游碧落间。地辟天开非假凿，崖高壁立自成关。奇奇怪怪难名状，独荷元龙许附攀。乳滴珠垂石缀旒，冰清醽绿水鸣球。龙宫凤穴排苍壁，燕垒蜂房涌碧琉。公爱彼山岩石峻，我贪此洞冷泉幽。无双奇观难穷处，便欲留身就隐休。"}