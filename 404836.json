{"id":"404836","title":"金缕曲·暑夜闻鹃，倚阑四望，念岁华老大，兵火未休，凄然自伤，歌此述意","dynasty":"近现代末当代初","author":"袁荣法","text":"世事何须说。都付与、酒中深叹，剑头微吷。绿树嵯峨春渐远，啼彻声声怨鴂。青镜里、暗添华发。一事无成终不悔，算男儿、难作天涯别。歌与哭，自扪舌。海天万里鲸波裂。屡中宵、角声惊起，肝肠都热。梦底收京旌旗影，历历照人如血。奈入眼、星河明灭。盼断横空霜隼讯，尚淹留、异地真痴绝。谁负我，头颅铁。"}