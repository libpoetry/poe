{"id":"400345","title":"暹罗猜耶山访佛使比丘，游室利佛逝遗址，于黄榛中踟蹰终日，归来有诗。偕行者谢大晋嘉，即用谢客登永嘉绿嶂山诗韵，邀其同作","dynasty":"民国末当代初","author":"饶宗颐","text":"海峤陟彼岨，言造栖禅室。萧寺寻秋草，怀古情未毕。袛洹留芳轨，瞻谒渐朽质。颓础复何有，聊欲拨蒙密。涓涓石上泉，翳翳桑榆日。表灵资神理，稽览叹周悉。山僧昭旷姿，黄裳抱元吉。玄照澈生死，高蹈故难匹。坦道欣同登，了悟庶万一。缅想幽人踪，才调不世出。"}