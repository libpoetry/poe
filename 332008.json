{"id":"332008","title":"花发沁园春·赋得流水桃花色","dynasty":"清代","author":"曹贞吉","text":"万点残红，五更微雨，夜来初葬倾国。暗落无声，飞流不定，染就明霞一色。鲛姝泪织。似淡抹、胭脂还湿。最好是、啖影游鱼，倏然身住花宅。莫也神仙作剧，赚溪边渔人，归路难识。一篙渡阔，千尺潭深，根叶漫从寻觅。珊瑚浪掷。任送下、东溟无力。荡空濛、水气花光，赤城云起相射。"}