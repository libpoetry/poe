{"id":"820760","title":"解语花","dynasty":"清末近现代初","author":"郭则沄","text":"瓶蕤供几，钿叶偎屏，催按霓裳序。瘦莺啼住。重帘卷、袅袅乱红如舞。檀心正苦。悄忆到、东阑前度。寻旧欢、蛮榼分携，小梦迷花雾。音念逝波断羽。话琼津天远，春暗宫树。旧香谁主。啼鹃恨、总付怨烟颦雨。流尘怕数。剩花影、如潮来去。拌醉吟、休负今宵，须翠尊深注。"}