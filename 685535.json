{"id":"685535","title":"无题五首","dynasty":"明","author":"邓云霄","text":"绣户阴森似洞天，佯真半喜总婵娟。鸾箫不奏人间曲，桂阙空留月里仙。共拟倾城酬百万，还闻弱水隔三千。宋家墙角垂垂柳，未许金梯架翠烟。阁雨停云暮复朝，潘郎残鬓沈郎腰。蓝桥有路终思到，青鸟无情未易招。绠断银瓶秋井寂，风敲鱼钥夜钟遥。博山火敌霜华冷，沉水名香只自烧。不是秋期不渡河，珊珊星佩几时过。七弦恨谱啼圾雉，一片春情挂女萝。梦入花房疑蛱蝶，乞为寒兔近嫦娥。东流不顾西飞日，莫遣红兰变绿莎。曾寄明珰托小鬟，多情回赠玉连环。已题红叶随流出，何事朱门带月关？微步烟中迷洛浦，修眉湖外望君山。轻身自叹输韩寿，咫尺琼枝不可攀。买得相如旧日琴，微风澹荡送轻音。通天莫道犀无窍，逐伴应怜凤有心。调罢金徽宵漏歇，立残苔径晓星沉。凭将河汉倾双泪，添却南溟北海深。"}