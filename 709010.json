{"id":"709010","title":"薄倖  题壁","dynasty":"明末清初","author":"曹溶","text":"绿杨丝绾。勒马处一程云栈。慢伫想安排此夜，知人谁家泪眼？试说与宿雨餐沙，三秋禁断闲箫管。更止酒新盟，攀花密祝，青鬓偎人不暖。向有限关河里，偏只见悲欢聚散。记粉巾鸳字，歌裙凤缕，寻思误把归期缓。不干缘浅。耍迷踪困影，山尖海角填情满。自欢自惜，莫负风亭月馆。"}