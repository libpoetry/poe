{"id":"110614","title":"咏怀·山容洗眼青","dynasty":"宋代","author":"余观复","text":"山容洗眼青，江光照肌白。翻枝鹊查查，抱叶蝉啧啧。蒹葭摇风声，梧桐淡秋色。草木了无能，阴阳互相激。人於大化中，真成逆旅客。藏舟夜半移，不假贲育力。尘网罩八纮，贪夫受罗织。蹇予丘壑姿，一室颇安适。荒寻纵奇怀，清诡吊尘迹。风摇泛海槎，雨涩登山屐。世远事荒唐，天高兴寥閴。渺渺孤征鸿，一举振六翮。此意人莫知，独啸岩扉寂。"}