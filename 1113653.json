{"id":"1113653","title":"次韵子椿五首","dynasty":"宋","author":"李之仪","text":"会次定多古语，笔端无复时流。肮脏若非投分，崎岖肯共经丘。昨夜中秋好月，今朝类试终场。遥想客窗对酒，未知野饭同堂。踏碎琼瑶聊步，行陪笑语多时。一段难逢佳事，五篇消得新诗。龙欲兴云致雨，虎能堕地成斑。端是便骑赐马，不须深恋家山。附见谁为邹湛，奖成无复山涛。岂敢遽名此地，不如且醉归舠。"}