{"id":"735859","title":"寄上柏乡魏贞庵先生","dynasty":"清","author":"陈维崧","text":"戊申蹑屩走碣石，公也正坐中书堂。沙堤才下火城散，趣呼门士谭文章。是年都城水大至，九门一望俱混茫。忆公召饮恰七夕，浑河放溜声礌硠。狂飙卷雨舞轩砌，树梢瓜蔓森开张。我公挥麈坐自若，穿穴理窟雄辞场。赋诗句必慑韩杜，阐性论足排荀扬。顾谓小子汝可语，许汝负笈循我墙。手书往复慰且诲，赫蹄每月盛一囊。隆冬别公适梁宋，给我屝屦资我粮。人生岁月算不得，破空乌兔何奔忙。霍如庄叟快说剑，奋迅僄疾谁能当。公归东山又十载，晞发暂驻恒山阳。嗟予垂老倏遭际，献赋获缀鹓鸾行。宣武门边赁老屋，与公旧邸还相望。秋经向所命酒处，葡萄压架榴拆房。佳节矧逢仍七夕，昔游瓜果真难忘。"}