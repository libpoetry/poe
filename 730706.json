{"id":"730706","title":"癸丑上巳梁任公褉集万生园，分韵流觞曲水四首 其四","dynasty":"清","author":"严复","text":"典午逮永和，世事甚窳呰。北伐亹方新，重敛资奸宄。逸少居会稽，端为佳山水。今观所为序，用意极吊诡。俯仰皆兴怀，彭殇非一轨。区区为怀祖，誓墓岂即是。遗世方恝然，谓当以乐死。恭惟天生才，贤圣众所恃。怀宝谅非难，事国或尽瘁。夷叔安足希，如尊乃勇耳。"}