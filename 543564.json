{"id":"543564","title":"庚辰夏五月念之二日余三旬初度也碌碌尘土加以幽忧之疾靡克自树俯仰今昔不胜感慨信笔抒怀六百字","dynasty":"明","author":"胡应麟","text":"浮生寄天地，瞬息如风霆。回首尘埃中，倏已三十龄。家人庆初度，浆酒罗前庭。宁知志士怀，百忧中坐并。粤惟肃皇世，婺女流星精。休祯兆前梦，抱送锡嘉名。三冬学颇足，抽翰预时英。才非正平敌，赋夺文考声。垂髫谒帝里，弱冠栖神京。散发昭王台，万象愁凭凌。悲歌问屠狗，击筑偕荆卿。郭隗岂佳士，乐生徒老兵。登高望幽蓟，长啸卢龙营。风吹大漠雪，乱洒寥天青。盛时方罢战，绝塞无王庭。徒令终童策，默默不得鸣。萧条对裋褐，激烈投长缨。飞书入词社，授简罗簪缨。群公竞识面，大匠遥寻盟。清谈堕玉尘，剧饮呼长鲸。华阳莽空阔，碣石高峥嵘。千言照白日，只字悬青冥。风尘一朝异，聚散如流萍。衣冠竞祖道，却出长安城。含凄问歧路，息驾还林坰。袖中两龙剑，错落埋寒星。穷年卧深巷，白眼横柴荆。时人不解识，往往呼狂生。咄嗟大运谬，采药寻仙灵。翛然负瓢笠，独往事遐征。绝壁耸天姥，飞梁横赤城。千花镜湖绿，万树钱塘明。金华最咫尺，兰阴穷绝陉。道逢牧羊子，恍忽黄初平。将随赤松去，永与尘世冥。宁知浣纱地，物色来娉婷。飞扬腼前事，佔毕起浮名。低头拂残蠹，眯目囊流萤。虽勤伯乐顾，岂投国士情。匪乏钟期知，流水难为音。迟回十年内，强半居敧倾。雌黄逐儿辈，粉黛随优伶。南宫籍初上，东山意弥醒。横金亦何有，拖王非吾诚。逡巡计偕岁，屏迹留家庭。为园寄莽苍，凿沼浮清泠。含菽奉高堂，酿秫邀同盟。芳春怆庭树，雪夜怀原鸰。宁乖四方志，实恐壮节零。遘兹悬弧始，涕泪摧生平。恋旧迹已往，感来念逾婴。昔居少年坐，今为强者形。容颜渐凋落，齿发非神明。千秋竟何以，百岁讵足营。茕茕六尺躯，皇皇五鼎荣。岂无箕山穴，亦有谷口扃。逝将守初服，毕世穷遗经。鸿裁列琬琰，大业垂丹青。藏书遍五岳，濯足凌沧溟。却招两黄鹄，万里还瑶京。"}