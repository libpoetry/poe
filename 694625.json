{"id":"694625","title":"送交三首","dynasty":"明","author":"陈繗","text":"云满征袍霜满巾，恼离人处送离人。桥门流水寒生冻，客路凄风恨起尘。桃叶歌残前渡晚，桄榔烟煖故园春。临舆无奈分连袂，祇恐儒毡冷席珍。谁云矮屋负长材，才在儒林拔萃来。孔孟文章充肺腑，伊周事业满胚胎。朝阳海上倾葵藿，霖雨天边被草莱。萍水有源沾丽泽，不妨诗酒共徘徊。白雪歌成雪满街，送君遥出凤凰台。萍飘水面聚还散，梅抱春心舒未开。马勒暂依庾岭表，骊珠难没海天涯。眼前钓得金鳌者，多自橘门跳出来。"}