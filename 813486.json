{"id":"813486","title":"洞仙歌 题画","dynasty":"清","author":"李符","text":"红颜十五，似碧城仙子。香阁铅华尽教洗。离房拢宛转，爱向花阴，临风坐、一片青蕉铺地。忽抛蝉雀扇，手拂银光，更吮毫尖动诗思。姚冶果如生，唤下兰闺，便作个、女中书记。去管领、青箱旧芸编，胜杨柳、腰肢舞姬相对。师门同学，询平生良友。闽海将军乱离后。到西泠桥畔，买醉垆头，人濯濯、彷佛月中春柳。清才天付与，旅馆残灯，击钵催诗八叉手。更擅郭熙山，一箑相贻，写眼底、丹枫乌桕。便送我、兰舟向淮阴，正茸帽风吹，黯然重九。"}