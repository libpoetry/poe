{"id":"925384","title":"灵岩寺偃松一首","dynasty":"宋","author":"苏籀","text":"直哉十寻干，亭亭无附枝。纡哉独纵肆，蟠据何离奇。垂髯郁千霜，蛟臂犀兕皮。揉刚为谦屈，至高而听卑。攀玩凡几曲，凛冽英雄姿。杰卓矧尚同，摆落造物为。进乎绳纆外，诡异有所施。激耳奏竽瑟，超世腾龙螭。横秋老气逸，轶材那绁羁。高可容冠舆，清甚生泠飔。先容器万乘，爱身恐无辞。抑抑卫武公，逮下文王妃。筇竹与酒壶，挂空憩寂时。客来秋冬际，狗驷车鸡栖。有僧扪翠拂，擎跽求此诗。"}