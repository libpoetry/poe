{"id":"266262","title":"泰岳遥望·夙昔爱天孙","dynasty":"清代","author":"毛奇龄","text":"夙昔爱天孙，层霄踊双足。俯仰志不遂，高卧沧海曲。结念周八荒，扶舆久脱辐。垂老始被徵，一憩梁父麓。崇岩倚重云，白日系匡谷。欲吸沆瀣浆，蹙额惭满腹。我有鸡斯乘，蹑峤如驾陆。入林招洪崖，望海诮徐福。折取东峰枝，间与夸父逐。历险理自明，升远象以瞩。何为盼修途，展转愧寥廓。"}