{"id":"708405","title":"薄幸  秋岳将以病去湖上留饮寓斋命制此词即用其题壁旧韵","dynasty":"明末清初","author":"龚鼎孳","text":"碧帘风绾。度早燕、花桥月栈。喜赛酒、歌楼人在，共试锦灯春眼。倚晓栏、销瘦腰围，晴湖十里空丝管。恨凤佩星遥，琼筝屏隔，不耐啼莺冷暖。看麝粉、经行处，调马路、绮罗飘散。待青回双鬓，香添半臂，片帆吹送吴趋缓。聚稀欢短。劝烟篷、彩缆多情，莫负金樽满。江头鼓角，恼乱秦台楚馆。"}