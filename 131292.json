{"id":"131292","title":"送春醉吟·三月二十有一日","dynasty":"宋代","author":"陈著","text":"三月二十有一日，絮云弄日风力薄。家人报我明日夏，草草杯盘软春脚。世人心眼最无常，景物流禅争顷刻。南风一转垂青阴，回首芳尘是陈迹。天公好事亦世情，约束花神呈未著。放开酴醾紫心香，安排芍药无留发。流莺调笙舌尚存，倦蝶依然舞还拍。杜鹃无知只催归，何物恶声谁听著。不妨长筵达诘旦，饯旧迎新两无怍。傍观笑我八十翁，翁亦自知身是客。安问家无担石储，时节犹自沈沈酌。我闻此语三叹息，酒边寄耳非莫逆。杜老忧怀醒时多，谁道醉狂放李白。"}