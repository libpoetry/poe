{"id":"142301","title":"题噔上人颐庵","dynasty":"宋代","author":"王之道","text":"我生困语言，老大犹栖迟。咄哉一言失，虽悔何能追。常欲说向人，到口还忸怩。不如静中坐，此理吾所知。春风入城郭，古寺花开时。广庭积雨过，红紫初纷披。偶逢颐庵人，强丐颐庵诗。是庵清而虚，底事名为颐。南陵有徐子，顷尝吏於斯。作字妙羲献，学易深坎离。慎言与节饮，卦象不可欺。君看命名意，往往只在兹。"}