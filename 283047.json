{"id":"283047","title":"迈陂塘·兰史作红豆图，属余赋词","dynasty":"现代","author":"冒广生","text":"怪东风、年年多事，情根吹长如许。衰迟有个桓司马，流涕犹如此树。新愁绪。待诉得卿前，只怕卿凄楚。卿家词赋。有一曲霓裳，人间天上，离恨旧曾谱。十年事，除是菱花亲觑。鬓丝换了无数。况思聚散原如梦，总奈初心难负。君何苦。君念我春衫，近日无乾雨。白杨黄土。问持比天涯，歌离吊梦，抵得此情否。"}