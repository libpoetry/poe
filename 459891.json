{"id":"459891","title":"元旦夜与老二饮醉作。其人了然于湘江上下民间传说，为余缕述","dynasty":"当代","author":"卢青山","text":"去年识丁王，今年识老二。皆为卢生友，使我心再喜。观音崖嵚崎，白鱼洲浪起；终夕谈不足，语若湘江水。古今烹一炉，民俗真掌指；诧汝胸中天，丘壑浩千里。嗟我书中蠹，双耳如聋子；不赖吾子凿，浑沌将至死。我有一言乞，乞子无轻易。毋但谭天口，著墨付之纸。古远骎凋残，今人嗤不理。不有鬼董笔，安能传后世？五年以为期，斯君成此事。我欲酒中读，共忆今宵醉。"}