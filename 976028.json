{"id":"976028","title":"石潭急峡","dynasty":"宋","author":"饶鲁","text":"两山夹石湍风急，势吼春雷鬼神泣。行人登舟不敢渡，疑有毒龙深处蛰。崄巇彷佛若霅川，又如三峡倾潺湲。水窍恐是神禹凿，石骨未遇秦皇鞭。飞流溅沫弄寒玉，赴壑奔滩势何速。直须流入镜湖心，如遇平夷舟免覆。垂杨覆阴沙岸高，将军唤渡多英豪。中流击楫思祖逖，当清宇宙无辞劳。"}