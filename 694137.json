{"id":"694137","title":"和颍上知县廖谟行营即事四首","dynasty":"明","author":"陈琏","text":"督运赴边陲，承恩出禁闱。偶看风絮起，疑是雪花飞。龙驭升黄道，鸾旌度翠微。六军行奏捷，齐唱凯歌归。终宵味六韬，何用梦三刀。为荷恩荣重，宁辞运饷劳。旄头看已落，太白出何高。露坐听刁斗，霜威袭锦袍。万乘驻龙沙，雕戈耀日华。令传新赐节，袍拥旧蟠花。营起军威肃，兵行阵势斜。旌麾来队队，光采绚朝霞。大驾亲征日，云车驾六龙。列营皆上将，护跸有三公。自是天威重，行看朔漠空。万邦归圣化，应似水朝东。"}