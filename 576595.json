{"id":"576595","title":"澄溪清隐图","dynasty":"明","author":"黎贞","text":"昔年少小耽嬉游，家君携我游冈州。冈州风景最奇胜，使我因之成久留。浔洋风高高百丈，群英拉我缘萝上。澄溪宛在金山阳，几欲寻幽不成往。归来城市惟梦思，寸心长挂金山涯。髫年之好别来久，至今郁郁嗟睽违。当时故旧多如雨，最爱澄溪李夫子。论交于我独忘年，况与家君素知己。闻君清隐澄溪头，虚檐曲槛临清流。当门一镜湛虚碧，清波不动长悠悠。兴来俯视真奇绝，云影天光共浮没。人间万类莫逃形，波底鱼龙见活泼。东风二月春正晴，绕堤碧柳啼金莺。闲同诗客觅佳句，更与渔人歌濯缨。濯缨歌声齐欸乃，万里乾坤一顾盻。瓮里香醪不用沽，溪头鲜鲤何须买。临溪脍鲜鲤，好友频相留。百年自得个中乐，一生不识人间忧。予爱李翁贤，复爱澄溪好。人生此乐真难逢，何须更觅蓬莱岛。谭君重姻义，索作澄溪诗。几回挥翰不敢赋，我才蹇劣将何为。共期泛扁舟，直抵金山曲。烦报澄溪清隐翁，早为开轩扫书屋。"}