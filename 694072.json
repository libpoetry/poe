{"id":"694072","title":"至撒马儿罕国主兀鲁百果园四首","dynasty":"明","author":"陈诚","text":"巍巍金壁瓮高台，窗户玲珑八面开。阵阵皇风吹箫幕，飘飘爽气自天来。加趺坐地受朝参，贵贱相逢道撒蓝。不解低头施揖让，谁知屈膝拜三三。饭炊云子邑相兼，不用匙翻手自拈。汉使岂徒营口腹，肯教点染玉纤纤。金鞍骏马玉雕裘，宝带珠缨锦臂鞲。身外不知天壤阔，妄将富贵等王侯。"}