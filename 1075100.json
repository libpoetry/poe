{"id":"1075100","title":"送侯元进罢泾溪丞","dynasty":"宋","author":"周紫芝","text":"胡雏饮马窥长江，巨鼎一沸俱仓黄。我携老稚不知处，流离夜窜泾山阳。山中小邑真蕞尔，井邑无声但流水。乱石巉峥虎看人，贾客稀疏市争米。忆昔相逢群盗中，过我天宫宝坊里。人言觅句崔立之，恐是前身侯叔起。当官论事嚼寒冰，醉后诗成只弹指。三年兵火梦中游，别去何堪日千里。人生直气忌太高，论少卑之亦聊尔。功名唾手良偶然，邂逅庸奴亦如此。如公人物自有馀，似我苍华真老矣。只今满世尚干戈，应念相思遣双鲤。"}