{"id":"957197","title":"乾道癸巳腊后二日桂林大雪尺馀郡人云前此未省见也郭季勇机宜赋古风为贺次其韵","dynasty":"宋","author":"范成大","text":"忆昔北征秋遇雪，穹庐苦寒不堪说。飞花如席暗燕然，把酒悲歌度佳节。胡儿馆客类西河，鐍户不容浮蚁泄。当时已分餐毡莩，宁复梦游炎岭热。忽逐梅花行万里，又与故山轻话别。天公恐我愁瘴雾，十日号风吹石裂。同云乃肯度严关，一夜玉峰高巀嵲。老榕蓊密最先缟，稚竹枵虚时一折。须知桂海接蓬瀛，满目三山白银阙。不管楼高翠袖单，但嫌酒浅金杯凸。东郭先生履虽敝，诗情却斗冰壶洁。归撚冻髭搜好句，山馆青灯对明灭。为怜叶气到黄茅，何止森森松柏悦。丰年作守会饱暖，羁宦思归自愁绝。岂无菊径乐琴书，亦有秫田供曲糵。东冈雪后一犁春，谁在陂头忆调燮。"}