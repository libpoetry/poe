{"id":"936221","title":"客有言泰山者因思青城旧游有作","dynasty":"宋","author":"陆游","text":"我登青城山，云雨顾在下。月色缟岩谷，欲睡不忍舍。明朝下半岭，颇怪哀湍泻。山麓云未归，平地泥没踝。乃知宿处高，所恨到者寡。有客谈泰山，昔尝宿石室。夜分林采变，旸谷看浴日。九州皆片尘，盛夏犹惨栗。我闻思一往，安得飞仙术。但愿齐鲁平，东封扈清跸。"}