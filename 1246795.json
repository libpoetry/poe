{"id":"1246795","title":"昨归自城府闻仁和彦克二君席上以诗争雄长故区区僭和一章以和其天倪以全其交道云","dynasty":"元末明初","author":"唐桂芳","text":"洛阳称贾谊，倜傥真英才。奈遭绛灌短，荐剡非无媒。程吴偶相会，一笑金樽开。骂座似狂客，痛饮各百杯。始焉喉吻渴，碧海扬尘埃。终焉肝胆露，岂受旁人猜。彷佛糟丘筑，依稀玉山颓。主翁兴未尽，欲去仍徘徊。小冠二子夏，齐名两东莱。何须较胜负，笔力如拉摧。伊予阙清赏，蹭蹬惭庸材。肯同侯喜辈，悲吟声益哀。流年青春老，浮世白发催。前修俱已逝，后生胡不来。堂堂宇宙内，吾道尊玫瑰。"}