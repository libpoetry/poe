{"id":"1125410","title":"和程给事赠虞道判六首","dynasty":"宋","author":"秦观","text":"刀圭云母具晨餐，门对三层步斗坛。夜考鹤经分七九，晓占岁气辨黅丹。火枣交梨近可餐，不须地肺及天坛。龟藏坎海毛皆绿，凤宿离宫色自丹。紫府沉沉掩夜关，竹阴清扫月中坛。岁星偷得桃枝碧，董奉栽成李子丹。囊中玉色已经餐，醉拂丝桐坐杏坛。应笑倦游尘滓客，鬓毛萧瑟事铅丹。汉武游心缥缈间，文成五利尽登坛。何如屈曲韩夫子，不羡神君白玉丹。使君本住道家山，时访玄都太古坛。阴惠已能追许令，治功不独过韦丹。"}