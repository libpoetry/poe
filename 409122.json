{"id":"409122","title":"草堂怀古","dynasty":"近现代","author":"刘咸荥","text":"蜀山万点含青苍，天教老杜留文章。浩荡乾坤此诗史，长安回首空茫茫。诗人有宅花潭北，千载梅花闲不得。翻空红雪日初晴，酒气春浓醉香国。一溪流水绿到今，净濯诗魂笼月魄。想见先生曳杖行，翠竹寒沙弄秋碧。人谓先生多愁恼，我谓先生能乐道。草堂花鸟坐春风欃枪知净扫。饶他郭李说功名，一卷新诗自娱老。即今时事正纷纷，且喜蜀中犹自好。浮生我亦放浪人，喜从智者识时早。愿持樽酒拜先生，年年花下同倾倒。"}