{"id":"700937","title":"咏怀","dynasty":"明","author":"梁有誉","text":"心星转坤维，芳荣遽销谢。玄蝉号树间，蟋蟀吟幽榭。商飙荡陵苕，物性随时化。瞻彼孤飞鸿，游戏清澜下。霜霰既以违，唼藻何雍暇。微禽尚有适，而我独悲咤。志士惜流光，哀歌达长夜。愧无鲁阳德，何以回羲驾。明月鉴重帏，凉风吹绮疏。佳人扬清讴，顾影伤离居。昔别黄鸟鸣，倏忽秋兰舒。繁华不再至，欢乐宁倩馀。迢迢牵牛星，万古恒不渝。所思杳天末，日夕增烦吁。秦女善鸣筝，赵女亦吹竽。筝竽岂不哀，不如琴瑟娱。织缣常苦迟，织素常苦劬。嗟哉织作勤，泪下沾罗襦。林居窥衡度，代谢良悠悠。玄化岂不仁，物情各恩雠。怨生岂必微，倚伏难瞬休。尺坂能摧轮，积羽自沉舟。冲波激宣房，起自涓涓流。萤爝不见灭，柏梁遂成丘。蓼虫习忘返，桂蠹昧淹留。所以达士怀，委运复何求。壶丘说持后，商容明守柔。道丧邈中古，何以销我忧。楚王称令尹，樊姬笑非才。穰侯擅关中，畏见客子来。咄咄妇人者，忠怀良可哀。相国食重禄，日久伏嫌猜。王稽车中士，谈锋岂藉媒。惜哉智苦迟，窥关终见摧。千秋秦人居，函谷空崔嵬。霸图与诡谋，倏忽成黄埃。阮生叹广武，陶子咏荆轲。岂知达士怀，感慨更繁多。饮酣匪甘放，身窭匪术疏。冥鸿游四海，所畏在虞罗。高车与驷马，不如南山阿。时议徒纷纭，其如圭璋何。白日匿大谷，惊风飘无时。猛虎前噬人，玄熊嗥声悲。怅彼远行子，严霜履崄巇。朝征裹刍糒，日昃不知疲。问客何方来，王事有程期。结发事明主，捐躯诚不辞。群龙翔天路，皇风肃以夷。树泽周荒裔，蠕息咸熙熙。奈何彼行客，岁晏恒苦饥。上天垂末光，白骨衔恩私。汉武伐匈奴，军声蜚八垓。遂令鸡鹿塞，万里无尘埃。汉道岂不盛，胡运有兴衰。当其中叶时，雄略亦摧颓。李广恒数奇，失落空徘徊。马邑竟无成，东市弃王恢。李陵负英风，仗剑单于台。饮血苦百战，悲风从天来。志欲吞狼望，轻谋贻祸胎。一旦陇族沉，徒兴壮士哀。楚楚繁华子，出入铜龙门。绸缪萧贡交，肝胆金张援。豪举倾里闾，彯缨服华轩。广庭一流盼，咸称国士恩。鼎鼎百年尽，身名复奚论。东海鲁连子，拂衣笑平原。寂寂张仲蔚，蓬蒿日满园。当年既无营，世远道弥尊。春华岂不艳，不如树兰荪。秋风岂华屋，零落馨香存。烛龙腾遐辉，离照亘天衢。室隙受馀光，徒能耀一隅。物理固殊鉴，各随贤与愚。楚客倒沧海，提携得明珠。重宝不见赏，抱价增烦纡。掩袂卧空谷，孰知中所须。逸士慕同调，自昔有求羊。尚子志遁栖，禽庆与翱翔。川谷莽径复，阡陌亦相望。岁晏耕穫馀，田父为举觞。念彼素心人，盈盈天一方。倦翼思弭林，悲鸣恋匹行。纬萧与货药，毋乃扬孤芳。斯人今则违，侘傺申此章。至人袭气毋，所餐唯沆瀣。朝衡暮华嵩，神游八区外。遗言庶可诠，至宝良在内。一气中夜神，德门贵虚待。广成说岂诞，鸿宝术斯在。谁其齐死生，斯理或不昧。昔游黄金台，酒酣卧燕市。哀歌傍无人，泣下击筑子。黍谷生悲风，易水何瀰瀰。岂无英雄者，翻觉霸图耻。白日忽复易，脱冠艺枌梓。良觏邈山河，抚剑中夜起。南州桂冬荣，先民嘉炎德。明珠贡彤庭，翡翠生颜色。淑往化斯竭，物变胡叵测。苦桃杂马兰，中路丛剡棘。壶蜂飞螫人，沙虫巧为射。茫茫烟液委，回风荡鳌极。智士多苦怀，触览热中臆。河汉无津梁，奋飞叹奇翼。美人洵无度，山川险且深。轻辌前导翔，辎乘从湛湛。结宇树申椒，菌桂蔼成林。罗帱挂曲琼，宝瑟流哀音。道阻莫从之，因风托微吟。白璧欲投诚，青蝇惊我心。愧无黄鹄翰，空悲商与参。袖中金错力，迟回岁将阴。因思湘妃叹，重华不可寻。槐岭光熊熊，峚山列丹树。中有神仙人，乘鸾驾烟雾。明霞结为裳，玄玉瑑为宇。方与三辰游，岂复计寒暑。鹑笼栖凤鸟，局促铩其羽。放神凌八荒，将与斯人遇。"}