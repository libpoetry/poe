{"id":"722584","title":"赠王给事","dynasty":"明末清初","author":"屈大均","text":"君家临大河，龙门仅数武。生长飞浮山，耕牧安瘠土。西河溯遗风，咏歌三百五。小序乃国史，得失于焉取。周南本根地，厥惟夏阳古。太姒窈窕姿，宫人所歌舞。洋洋雎鸠篇，房中以为祖。君诗兼风雅，哀乐有规矩。后妃与琴瑟，文王与钟鼓。文母墟墓存，再拜以依怙。合阳诗大宗，苏武开其始。西京十九篇，丽则同芳轨。文质何相宣，汉风此尽美。君如清庙瑟，唱叹得遗旨。太音在朱弦，神明所张弛。五言变风雅，乐府亦驱使。河华气所生，子卿共乡里。元精得太素，刚厉岳灵似。神胡一赑屃，洪流为披靡。手荡龙门开，二山忽分峙。太华以四方，削成苦如砥。君从白帝求，混茫得斯理。读书芝阳山，子长祠在侧。土高风淳朴，大文以为则。灏气接周秦，含弘复金德。治水临沱潜，七年蠲寝食。忧旱索鬼神，五行哀失职。奉圭祀孔虔，孳孳以稼穑。汉江与争命，蛟龙戢其翼。身为淇园楗，决口于焉塞。上帝悯精诚，胼胝为沟洫。微官免为鱼，成功告禹稷。平生河渠书，至此得尽力。治行以循良，厥为天下最。徵拜居黄门，直言无内外。奉使日南来，咨询惟利害。执辔当市门，殷勤驻旌旆。求贤得彼姝，片言若龟贝。下问何温恭，小心事耆艾。好学以无倦，所书溢鞶带。富有非文章，日新乃光大。持节还承明，喉舌帝所赖。北斗一斟酌，元气以滂沛。"}