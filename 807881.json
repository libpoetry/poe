{"id":"807881","title":"贺新郎  奉答蘧庵先生即次原韵","dynasty":"清","author":"陈维崧","text":"炊熟黄粱否。笑乾坤、蜉蝣非夭，彭篯非寿。世上英雄本无主，感激何尝不有。曾要把、赵平原绣。祸首从来仓颉字，更怪他、炼石娲皇手。偏欲向，虚空镂。神仙将相俱难就。怅生平、舞衫歌扇，药炉茶臼。已矣无成三弄铁，长倚秋江夜吼。知我者、荆溪浮叟。戛醒半窗蕉鹿梦，谢风篁、汝是驱愁帚。休再打，唾壶口。"}