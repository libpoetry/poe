{"id":"759021","title":"齐天乐 题汪姑母“感燕图”","dynasty":"清","author":"孙云凤","text":"镜容已自分鸾影，喃喃更闻孤语。漠漠春深，阴阴昼永，似怨东风无侣。将飞又住。念憔悴红窗，伴人闲处。那更黄昏，杏梁相对独酸楚。回肠系将彩缕。镇沈吟小坐，纤指频抚。柳絮池塘，梨花帘幕，不是年时情绪。流光暗度。记社日停针，几回延伫。莫便秋来，嫩凉催欲去。"}