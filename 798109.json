{"id":"798109","title":"六丑  孙坦夫招饮女史澹容家分赋","dynasty":"清","author":"陈维崧","text":"转瓣莲巷左，见梵字、粉红墙角。恰直个侬，晓妆匀面药。花冠喔喔。正蝉窗象格，西风轻飐，有碧桐花落。亵纨秀鬋工调谑。人是双文，艺精六博，种种玉纤花弱。喜宿酲微析，春心犹恶。酒狂如昨。但人生行乐。此际秋娘，最怜轻薄。樽前况有韩嫣，碧云天偷擪，鸾箫低学。更主是、多才孙绰。平康巷、膝席分曹，满座雄谈马槊。嘱金吾、莫收更钥。别来时、斜倚朱阑口，偶然思著。"}