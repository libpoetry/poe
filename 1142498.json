{"id":"1142498","title":"将归戏作此以别诸友","dynasty":"宋末元初","author":"方一夔","text":"新都玻璃江，下会东阳派。南图俟扶摇，东首掉澎湃。千峰白云粘，百道清泉洒。仳室旧樵贫，钓濑老渔怪。桐君古仙居，稚川昔高迈。都忘语嘿殊，未觉高下隘。栖身傍冷门，吐口洗残债。针石远相粘，盐卵危不坏。露翰倦孤飞，金波炯三桂。惊心岁月遒，过眼风雨快。感此桑扈鸣，春蚕续菅蒯。悠然耕田歌，早秧补葵芥。岂无田园念，未脱尘氛械。去来久无书，情愫不比画。自惭榱桷材，曾螫虫虺虿。难将西山景，少补东隅败。妻子累寒饿，文字欺聋聩。未酬醉乡封，暂倒仙源界。萧散纵孤骞，游戏留一慨。他日对床情，为君作佳话。"}