{"id":"1165192","title":"奉和圣制幸晋阳宫","dynasty":"唐","author":"张九龄","text":"隋季失天策，万方罹凶残。皇祖称义旗，三灵皆获安。圣期将申锡，王业成艰难。盗移未改命，历在终履端。彼汾惟帝乡，雄都信郁盘。一月朔巡狩，群后陪清銮。霸迹在沛庭，旧仪睹汉官。唐风思何深？舜典敷更宽。户蒙枌榆复，邑争牛酒欢。缅惟剪商后，岂独微禹叹。三后既在天，万年斯不刊。尊祖实我皇，天文皆仰观。"}