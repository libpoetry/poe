{"id":"687419","title":"和许松皋太宰宫僚宴集四首","dynasty":"明","author":"孙承恩","text":"轻烟晴日共苍苍，胜会叨承乐举觞。国有承祧资保傅，天惟佑命得贤良。激昂思越云霄上，笑咏春回几席傍。四海皇风披浩荡，百年文运际明昌。共把忠诚托昊苍，清朝东府洽壶觞。论文我独惭疏拙，辅德时方属俊良。皇极仰瞻宸极上，少微遥瞩紫微傍。赓歌不尽揄扬意，但祝鸿图百世昌。万里长风吹鬓苍，百年高会此传觞。劝酬不尽主宾兴，披豁真诚交谊良。地切瑶山三岛上，人依金阙五云傍。愿言翊赞崇储德，重继周诗咏克昌。霜明银榜晓寒苍，乐饮群公各尽觞。晋接偶同日休暇，谦光并著德温良。尧文炳焕南离上，汉幄岧峣北斗傍。浅薄廿年叨侍从，愧无勋业佐时昌。"}