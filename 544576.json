{"id":"544576","title":"题画赠陈生东父兼柬王伯宠将军十八韵","dynasty":"明","author":"胡应麟","text":"落落乾坤内，清狂见汝曹。孟公元世阀，仲举旧人豪。万事捐鸡肋，孤心逐蟹螯。浮生閒处得，浊世静中逃。海岳骄藜杖，江湖狎布袍。营丘传洒墨，洪谷授挥毫。绣柱悬飞瀑，雕梁压怒涛。冬亭河汉入，夏槛雪风号。五竺携灵鹫，三神挈巨鳌。洞庭回雁鹜，巫峡挂猿猱。佩玉明冠剑，锵金肃羽旄。楼台笼晓色，城阙洞秋毫。果欲尝丹荔，花应坠碧桃。幽人题桂树，上客醉葡萄。盘礴回千虑，经营费二毛。穷年思训力，竟日道玄劳。北海盟投祢，南山趣逼陶。惟应伴王绩，西第日醄醄。"}