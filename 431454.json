{"id":"431454","title":"双调望江南 戊社第二年二集，以春晴、春阴、春山、春水命题，限韵佳灰真文","dynasty":"近现代","author":"王理孚","text":"江南望，芳草遍天涯。陌上晴泥香十里，家家争绣踏青鞋。相约过秦淮。君莫笑，笠屐且安排。昨夜小楼犹听雨，鸣鸠破晓乱春怀。早计未全乖。江南望，春色逐人来。平道垂杨烟漠漠，浓阴如水浸楼台。飞絮落深杯。明日事，昏朗费疑猜。花外晚霞才半缕，愁云乍展又成堆。隔岸况春雷。江南望，山色最愁人。寂寞孝陵空碧草，杜鹃花发可怜春。相对见嶙峋。闲涕泪，登眺一沾巾。依旧螺鬟三百叠，不知妆式忤时新。眉黛隔花颦。江南望，风皱水成纹。流尽落红春不管，清溪长板剩斜曛。何处吊灵芬。修禊事，三月曲江濆。呜咽兰亭真本绝，更谁唤起右将军。俯仰感斯文。"}