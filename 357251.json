{"id":"357251","title":"贺新凉·春事麋台暮","dynasty":"清代","author":"黄人","text":"春事麋台暮，隔澄江苧萝山色，向人犹舞。银汉红墙无界限，生小吴侬情绪。怪酝酿娇愁如许。雀角惊回金屋梦，赌鞭丝何处香车路。怕再理，旧眉妩。赢箫已悔随鸦误，凭多情、忍教看做，露花风絮。一口红霞灯影暖，换了篷窗听雨。算难讳相思凭据。帘外风多寒意紧，劝红鹦检点雕笼语。谁会我，此心苦。"}