{"id":"685289","title":"游吴城西诸山四首 天平","dynasty":"明","author":"王鏊","text":"春风撩我作山行，画舫西来半日程。怪石插天欹欲堕，冷泉和月滴无声。登临不尽吴中胜，忧乐谁关范老情。晚立龙门最高处，始知身世与天平。石罅巾间度板舆，南峰来叩故人居。高斋阒闭松云外，绝栈危分鸟道馀。岂谓山僧成泄柳，却疑野老是长沮。明朝地主如相问，但看芭蕉叶上书。乱石槎枒几折旋，畏途历尽是平川。高林细点催诗雨，深屋方塘悟道泉。僧为知名如旧识，地疑曾到岂前缘。万竿修竹苍烟外，欲借琅玕纪岁年。石径才穷忽又通，重重台阁半浮空。一林苍翠潇湘雨，万顷青黄䆉稏风。铃语上方云气白，诗题坏壁藓痕红。未留玉带空归去，惭愧山僧问长公。"}