{"id":"407744","title":"《红楼梦》","dynasty":"近现代","author":"周作人","text":"尝读《红楼梦》，不知所喜爱。皎皎名门女，矜贵如兰茝。长养深闺里，各各富姿态。多愁复多病，娇嗔苦颦黛。蘅芜深心人，沉著如老狯。啾唧争意气，捭阖观成败。哀乐各分途，掩卷增叹概。名花岂不艳，培栽费灌溉。细巧失自然，反不如萧艾。反复细思量，我喜晴雯姐。本是民间女，因缘入人海。虽裹罗与绮，野性宛然在。所惜乃短命，奄忽归他界。但愿现世中，斯人倘能再。径情对家国，良时庶可待。"}