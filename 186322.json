{"id":"186322","title":"缘识·月琴三柱四条水","dynasty":"宋代","author":"赵光义","text":"月琴三柱四条水，圆魄移来混俗耳。自古从今清且奇，五音一弄惊神鬼。勾挑指下何织细，傍观侧听心先醉。胡茄十八笑思归，悲风切切摇朱翠。凤游云里情荡颺，不无萧洒真高尚。寒暄聚散得馨香，奚为丝竹兼歌唱。慢鏁朱弦急如雨，疑似春莺相共语。莫惮辞劳用意弹，堪对鸾吟与凤舞。"}