{"id":"690905","title":"古冈八景 黄云樵笛","dynasty":"明","author":"李之世","text":"深林不见人，隔林闻笛响。踏破黄云堆，樵子閒来往。渔舟入浦溆，水流舟亦驶。回看水色鲜，错认暮山紫。皂幕碧云幢，遮断蓬莱馆。岚气冥濛入，不知山近远。飞鸟不敢近，晴天双瀑飞。却从云际望，空翠滴人衣。水市喧津桥，村店临官路。一棹横孤烟，隔江人唤渡。微茫水烟生，风雨归舟急。片帆拥塔飞，白浪如山立。潮声打海门，波浪变今古。中有不变魂，古木精灵语。孤亭敞薜萝，石上留芳碣。半岭有人家，秋来拜新月。"}