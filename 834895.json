{"id":"834895","title":"台城路 城南仁王寺散步","dynasty":"清末民国初","author":"何振岱","text":"幽蝉爱向斜阳语，声沉丛丛烟树。曲水流迟，西风转易，几叶秋无寻处。孤吟谁与。对冉冉轻晖，萧萧荒趣。冷到鱼天，疏罾收了远山暮。清游顿惊非故。任人归野店，灯催城鼓。水蓼花疏，岸枫叶落，漫忆题红前度。扁舟自去。待挈榼盟鸥，展襟偕鹭。忆旧无凭，相看怎似汝。"}