{"id":"765779","title":"水龙吟 白秋海棠","dynasty":"清","author":"殷秉玑","text":"相思妒煞肥环，自怜淡扫无人见。玉容寂寞，铅华不御，别饶幽艳。病不成香，三生薄命，一生凄怨。正露凉如水，亭亭闲立，阑干外，霜欺面。已是不堪肠断。况繁华、梦魂初变。新妆乍卸，盈盈脂泽，为谁消减。绡素全身，罗衣偏带，一丝红染。把酸香一缕，泪珠一掬，洒墙阴遍。"}