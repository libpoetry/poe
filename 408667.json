{"id":"408667","title":"蝲蛄（土音若拉姑也）","dynasty":"近现代","author":"李超琼","text":"南人识蟛蜞，不待尔雅熟。劝学吾何能，未敢恣口腹。蝤蛑虎可斗，䫉?虬内伏。奇闻佐谈助，有无尚未卜。朅来走辽海，始见鱼比目。王馀昔颇疑，今信有斯族。驱车碱厂门，荒徼日驰逐。江接佟佳流，路绕丸都麓。山人常足鱼，所至厌腒鱐。昨停茅店骖，假馆留信宿。野老隔溪回，介类讶盈簏。其名夙未闻，其状生使独。蟹首而虾尾，寸计及五六。螯跪颇恢张，尻节自伸缩。字书恐弗详，食谱惭未读。土人入以磨，腐之等于菽。相饷意殷勤，谓可充旨蓄。食指动未曾，举箸情转恧。异味戒轻尝，前车况屡覆。昔闻莽与操，同嗜东海蝮。阴毒在肺肠，啖之故甘馥。自顾冰雪胸，只合宜蔬粥。又闻东坡翁，琼儋薰蝙蝠。流落海南天，安之忘窘蹙。自幸鞍马馀，犹得餍梁肉。肪白且蒸熊，尾腻还荐鹿。冰蟹与酱虾，尝获矜口福。此焉复染指，深虞召病速。菜既足寒齑，饭亦饱脱粟。果腹吾何求，况早饫香曲。且引梦蘧蘧，迥胜车辘辘。为问蝲蛄河，可似鸬鹚谷。"}