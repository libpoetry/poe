{"id":"700671","title":"戊午吟","dynasty":"明","author":"高攀龙","text":"圣贤止是学为人，学不知天人未真。天在人身春在木，人居天内木涵春。万殊精别方知义，一本穷研始识仁。试看天人无间处，不知天道岂知身。莫为为者是真机，稍著安排便已非。桃自鲜红李自白，鱼能渊跃鸟能飞。不知本体原如是，安得工夫妙入微。看尽古今差谬处，只缘些子见相违。千圣传心一敬修，不知真敬反成囚。欲求一得且永得，须下千休与万休。疏水曲肱常浩浩，百官万务尽悠悠。廓然天地浑无事，一物匈中岂足留。中庸二字圣真诠，来自唐虞一脉传。本体睹闻为入窍，工夫戒惧是天然。但从庸行庸言里，直彻无声无臭先。此是人人真本色，可怜千古作陈编。格物无端成聚讼，起于知本二言分。但知知本即知至，格物何曾有阙文。本在操舟方有舵，本迷乱国为无君。只翻诚意一错简，涤荡青霄万顷云。知本繇来义最深，须从物理细推寻。一灵充塞皆为物，万象森罗总是心。心正涓流俱到海，身修点铁悉成金。细穷物理无多事，只在兢兢顾影衾。不将一事挂匈中，荡荡乾坤在此躬。恰似云开天穆穆，更如冰泮水瀜瀜。因无邪妄名为寂，岂为虚无即堕空。履薄临深缘底事，只愁无浪又生风。吾儒穷理最为先，理彻心空不入禅。穷是十分到底处，理须一物不容前。六经尽向躬行譣，一字不从文义牵。自有豁然通贯日，方知日用是真元。物物其来有定则，自然之则谓之天。但因在物付各物，一任纷然本寂然。随处家庭堪作佛，无须岩壑始修仙。北机实在程门显，何事庐山不细研。闻道如何可夕死，死生原是道之常。不闻有昼可无夜，几见无阴只有阳。道在何从见寿夭，心安始可等彭殇。更于此外求闻道，蹋遍天涯徒自忙。万物同生形不同，犬羊人性岂相通。因观物性明人道，始信人伦是圣功。仁义非于明察外，愚蒙偏蔽事为中。虽云此理几希甚，两字金针是反躬。天载无形触目真，羲皇两画写其神。六爻虽列上中下，一物彊分天地人。读去还知非汝密，悟来方始是家珍。试看爪发生生处，何但枝头可覛春。见易更须知用易，圣人原只用中庸。刚柔见处几先吉，中正亡时动即凶。能惧始终皆免咎，存诚隐显悉成龙。莫言卜筮用为小，动静须占是易宗。人心偏倚道心中，凡念回旋即圣功。精是不迷如日照，一为不二与天同。笃恭为执辰居所，未发为中水不风。圣智聪明收敛尽，寂然不动感而通。孝是修行无价珍，此身在处即吾亲。一禽一草非时剪，五辟三千律可论。仓德饮和供菽水，朝乾夕惕省昏晨。不分富贵与贫贱，大孝光天是守身。事事精详是与非，紫阳以此示全归。初经勉彊须坚苦，渐近天然妙入微。精义无过能择善，入神还只是知几。须知圣学无多法，尺寸基培万仞巍。言行须从拟议成，不从拟议失权衡。拟言本自三缄慎，议动繇于百炼精。率意岂真为率性，争先或恐是争名。须知变化方为易，变化原从拟议生。朱陆当年有异同，祗于稽古稍殊功。存心自合先知本，格物无过要识中。六籍漫从卤莽过，一灵那得豁然通。前贤指示皆精切，后学无讹是晦翁。精气为躯造化功，游魂为变浩无穷。如何谓死为灭尽，反落禅诃断见中。神化自然称不测，有无不著是真空。莫将空字谩归佛，虚实原于微显同。学人须自立根基，三戒当先谨独知。无分少壮老异境，一于财色斗严持。镇重常如五岳峙，防危更似九河堤。大廷暗室心如一，玉粹金精体不亏。"}