{"id":"1126074","title":"书事四首","dynasty":"宋","author":"高斯得","text":"晨炊出避寇，中夜尚伤弓。赤地眠枯秸，青天入短篷。可怜穷白叟，所至聚黄童。老耳虽多聩，时闻话相公。坎壈乾坤志，苍茫宇宙身。十年犹铩翮，尺泽岂游鳞。汗简时钻蠹，斯文企获麟。但忧来日少，沧海阔无津。不必翻金匮，何须校石渠。科条唐代典，刀尺汉人书。后世应知我，时人莫起予。祈天无厚望，更予十龄馀。两月窜荆棘，愁生祇自怜。屈盘茅屋底，擎跽野人前。尽室踰百指，看囊无一钱。长安望不见，何日静戈鋋。"}