{"id":"899336","title":"留别博州推官杨丹","dynasty":"宋","author":"张咏","text":"郊亭欲别时，霜叶翻空日。男儿志在乘长风，去便离忧惨颜色。镆铘煌煌对尊酒，醉舞不成空握手。耻唱悠悠易水歌，羞折丝丝关外柳。我欲为君操峻节、研清词，古来贤圣同驱驰。连城白璧不足道，济时才略为藩篱。一以答惠贶，再欲酬心知。从今明月夜，应有远相思。"}