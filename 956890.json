{"id":"956890","title":"乐先生辟新堂以待芍药酴醾作诗奉赠","dynasty":"宋","author":"范成大","text":"芍药有国色，酴醾乃天香。二妙绝世立，百草为不芳。先生绝俗姿，风味本无双。年来悟结习，欲试安心方。天魔巧伺便，作计回刚肠。多情开此花，艳绝温柔乡。道人为一笑，正尔未易忘。呼童葺荷芷，择胜开轩窗。啼莺不愁思，游蜂亦猖狂。百年颦呻顷，共此过隙光。朝为春条绿，暮为秋叶黄。把玩尚无几，况以忧愁妨。愿言秉烛游，迨此春宵长。"}