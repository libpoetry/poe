{"id":"54555","title":"题边长文所画山水图歌为常伯敬赋","dynasty":"明代","author":"刘崧","text":"五月炎风扇长夏，黄埃扑面湖堤下。山水娱人未拟归，撷兰轩里看图画。中峰九叠开芙蓉，春云盘盘上高松。苔径未逢秋雨屐，石楼似听霜晨钟。飞鸿指点向何处，仿佛经行旧时路。悬岩瑶草不知名，隔水桃花自千树。问君此图作者谁，甬东边郎风格奇。丹岩绿水照白雪，高兴如在钟山时。钟山岧峣皪夹云起，六代繁华付流水。芳草长怀北固游，啼莺曾识东山妓。当时二谢声价同，登临到处遗高风。钓鱼冲雪寒江上，骑马踏云空翠中。只今南游归未得，日日临图看山色。凤凰一去来何时，落日荒台梦江北。"}