{"id":"185257","title":"为刘君符赋乐山诗","dynasty":"宋代","author":"陆文圭","text":"山体本至静，仁体亦如之。乐者有深味，鲁论无费辞。目玩唯自得，心契若有期。逝川同一旨，妙理无容窥。刘公本好古，雅志非好奇。诸君为著语，殆类爱山诗。泉石涵清思，松柏媚幽姿。古来山中人，此道未必知。蜡屐张乃癖，拄笏殆成凝。独有首阳高，薇苦甘如饴。得仁即无怨，千载真吾师。"}