{"id":"1116171","title":"题贺水部书画五首","dynasty":"宋","author":"汪藻","text":"茹芝商岭见时清，来望重瞳日月明。径去似知真主意，东游不为羡门生。枕中鸿宝谩纷如，尺素题诗已月馀。何物弥明儿女语，刚云不解世间书。眼见嘉平忍更论，当时爵里至今存。子真何苦更名姓，白首区区守市门。纷纷儿辈自名家，妙道从来岂有他。时以丹青写佛事，不妨柱史入流沙。风吹鸟迹落岩间，付与区中万古传。故遣诗人收拾得，要知身不是顽仙。"}