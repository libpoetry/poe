{"id":"1132283","title":"董侍郎生日","dynasty":"宋","author":"魏了翁","text":"紫气飞骞一马骢，当年轻下五云东。诗书意味江都相，琴鹤规模清献公。长啸驱风静秋戍，精神唤雨作年丰。列城香火知何限，蒸起祥云入颊红。上到青天更上头，好风满地水连畴。云开玉斧河边戍，月照金牛峡外秋。举目河山无尽藏，关心筹略最高楼。辛夷花下乌塘曲，未许夫公忆旧游。潞公曩自蜀遄归，约仅踰年秉政机。当日燕毛谁与并，后来接踵未应稀。从星元合陪天柱，戴气宁当远日畿。会看传宣燕私第，赐香成雾綵成围。"}