{"id":"1107604","title":"祈雨未应复请于茅山采石庶几遂得之","dynasty":"宋","author":"叶梦得","text":"苗当七八月之间，甘膏不濡何太悭。飞尘蓬勃昼欲暝，坐视云物占群山。五日一风十日雨，天方勤民辅明主。作书未敢颂风伯，寄谢群龙少劳苦。群龙分驰不难兴，喷薄云雾随飞腾。中田勿忧龟兆坼，倏忽便看盈沟塍。老农何功报神力，但趣官租饱军食。中原卷尽胡无人，尔土明年更开辟。"}