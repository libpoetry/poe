{"id":"562659","title":"沁园春 寄题岳王庙","dynasty":"明","author":"丘浚","text":"为国除患，为敌报仇，可恨堪哀。顾当此乾坤，是谁境界，君亲何处，几许人才。万死间关，十年血战，端的孜孜为甚来。何须苦，把长城自坏，柱石潜摧。虽然天道恢恢。奈人众、将天拗转回。叹黄龙府里，未行贺酒，朱仙镇上，先奉追牌。共戴仇天，甘投死地，天理人心安在哉。英雄恨，向万年千载，永不沉埋。"}