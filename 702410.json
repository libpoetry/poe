{"id":"702410","title":"客请游望湖亭脩碧轩不及往次韵二首","dynasty":"明","author":"程敏政","text":"西望湖天半日程，拟?寒渌洗尘缨。一湾路隔红云远，五月凉生白苧轻。山寺茶烟冲鹤起，石门空翠逼人清。春来遥忆凭阑处，万顷鸥波夕照明。渡口冰消问水程，羁人方幸解朝缨。名园见说千竿盛，宦海应知百念轻。鞭走箨龙墙下蜜，影摇飞凤月中清。岁寒心事翛翛在，一任繁花照眼明。"}