{"id":"660505","title":"国贤再和以止酒意出杨太常复用韵","dynasty":"明","author":"吴俨","text":"和陶复和陶，止酒亦云止。君不慕子云，胡为相表里。太常日日斋，以礼拒妻子。君不属礼官，胡为共悲喜。纷纷止酒人，暮止朝仍起。不如吾少饮，终亦无醉理。文士多尚同，达人惟任已。趣舍既殊途，发言斯异矣。吾尝梦醉乡，旷远无涯涘。世复杜康家，不废刘伶祀。"}