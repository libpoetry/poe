{"id":"811766","title":"乡思","dynasty":"清","author":"任其昌","text":"豺虎飞腾日，乾坤战伐余。归心悬井里，生计失樵渔。西海犹传箭，东军敢射书。安危关大计，天意定何如。东道王师至，豪华误将才。秋风空按剑，春色病登台。雨雪旌旗暗，梯冲郡国开。凄凉三辅地，处处长蒿莱。天长三秦祸，人摧万里城。悲风号大树，冷月照危旌。竟夺全军气，何曾小敌轻。遗民过二曲，飘洒泪纵横。"}