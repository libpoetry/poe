{"id":"960953","title":"送郑编修罢任","dynasty":"宋","author":"姚勉","text":"江城雪作阴如莫，儿样老翁啼塞路。云深日隐天不知，驱马萧萧使君去。使君四海郑村边，人是白玉堂中仙。君谟政事文永叔，五花为笔蒲为鞭。民酣醇酎春风里，吏奸如鱼在寒水。横江立石霓截流，要使千年履如砥。瓜时且及报政成，汉法选表宜公卿。况今世号天清明，如何饥乌啼夜声。饥乌聒聒正攫肉，惊起鸾凤腾去速。世间公论竟有否，污此无瑕雪团玉。杭州白傅亦自无，若有薏苡犹疑珠。中湖筑堤到今赐，当时憸儿群谤苏。先生去住轻蝉翼，一笑归欤黜如陟。但民失母士失师，欲取谗人投有北。浮云岂解终为昏，先生即来直北门。偏州毕竟著不得，滂沛霖雨苏乾坤。"}