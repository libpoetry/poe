{"id":"944029","title":"送李象山趋朝二首 其一","dynasty":"宋","author":"陈造","text":"人将宰象山，萧散目郎署。即今拨烦手，蓄缩殆难措。邻分铜铁名，恐坐污染故。髯君千日留，曾无疾顽怒。德孚俗风动，政洽民孺慕。过虞椟中毁，稳下竿头步。定川壮哉县，瞢不揣鲰腐。虎须有危揽，羊肠无善御。彼此剧易间，霄壤计相去。满怀血指羞，乏君斲轮具。邻辉几馀分，忽复失强助。归舟不可挽，临风悄延伫。"}