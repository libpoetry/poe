{"id":"689444","title":"夏日馆张以正以济餐秀园留题兼呈吴宗甫","dynasty":"明","author":"佘翔","text":"冰溪溪上采芙蓉，之子何劳问赤松。客里凄凉无别物，临风一笑解双龙。泠然流水调孤桐，谁识南来五月风。赖有知音频问讯，一尊长醉月明中。几回欲去思踌躇，为爱蓬蒿似隐居。即使桥边双进履，袖中岂有一编书。别馆清泠镜里开，更逢美质数衔杯。豫章西去秋风起，迟尔纵横作赋才。"}