{"id":"1119177","title":"寄题桂籍","dynasty":"宋","author":"陈宓","text":"姓名高揭万人中，奏对纵横出汉宫。肯诧一时燕许手，要垂百代惠夷风。壁间先烈犹忠赤，堂上嘉宾尽醉红。常相风流今孰继，作成儒雅看侯功。胸次如冰贯九流，卫刀凛凛御千牛。两年报政为闽最，不日成堂见令脩。有裤久腾南国咏，结絇行作禁庭游。日边已有丝纶下，不使君侯惠一州。"}