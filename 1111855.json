{"id":"1111855","title":"和陶归鸟","dynasty":"宋","author":"吴芾","text":"翩翩归鸟，投宿深林。岂无所择，相彼遥岑。厥有嘉树，可以托心。虽逢赫日，终贮清阴。翩翩归鸟，亦已倦飞。平林在望，非此曷依。是用敛翮，一意来归。世网虽密，容或我遗。翩翩归鸟，虑患徘徊。四顾万里，独有故栖。故栖来反，所愿已谐。毋思寥廓，扰扰此怀。翩翩归鸟，顾影萧条。亦既休息，敛此风标。仍遇俦匹，其鸣交交。营巢虽苦，亦复亡劳。"}