{"id":"686096","title":"又和次杜秋兴八首","dynasty":"明","author":"卢龙云","text":"萧然官舍亦园林，门径幽閒众木森。潦尽池塘消积翠，云过睥睨结层阴。丹枫又见催寒序，白雁难凭寄远心。何事天涯增客思，每逢秋至拭清砧。金飙飒飒夕阳斜，寂寂吟怀感岁华。鸿雁三山闻旅夜，蒹葭一水望仙槎。霜含故殿临秋草，月照连营隐暮笳。畴昔豪雄俱梦里，有谁能问后庭花。楼头纤月澹凝晖，影傍钟山映翠微。独抚青萍时自笑，可堪黄叶向人飞。尘途去住迹难系，物理乘除愿未违。薄宦几回思旧隐，乡心能不念鲈肥。故交零落似残棋，秋到怀人意倍悲。隍里鹿蕉追往日，门前乌柳念今时。曾怜齐客出关早，敢笑秦侯见事迟。虎口年来惊乍定，论文差慰暮云思。小草何缘复出山，强将名姓在人间。由来潘令拙为政，谁似萧郎久抱关。诗自郢中推雅调，谈来稷下对开颜。衣冠旧国皆王会，何必蓬莱供奉班。留滞周南欲白头，休疑宋玉易悲秋。称诗孰拟千人敌，对酒同消万斛愁。漂泊可能依越鸟，等閒徒自愧沙鸥。西风入夜伤羁客，却喜贤星聚帝州。窃禄宁酬尺寸功，空悬宫阙五云中。六朝旧事惟衰草，一代人文自国风。王气几看峰尚紫，客怀无奈叶初红。祇将浊酒宽离绪，得失何劳问塞翁。江流到郭转逶迤，夜色秦淮似月陂。霜岸染成丹杮叶，风林凄断绿杨枝。倚楼自觉乡思渺，对客同惊物候移。摇落子山应作赋，星河明灭露垂垂。"}