{"id":"1243513","title":"北山游","dynasty":"元末明初","author":"叶颙","text":"北山山色青更青，堆蓝积翠开画屏。浮生突兀百千丈，驾梁峙石劳六丁。自从太极既判混沌死，天开地辟知几龄。东西横亘一万里，远迎岱岳连沧溟。晨昏碍日遮月星，往往不雨轰雷霆。荒烟霾雾虎豹隐，深渊大泽龙蛇腥。幽花野草不识名，天风时送芳树馨。风云变态皆可玩，烟光岚影浮虚棂。有如佳人在空谷，体貌闲冶尤娉婷。人间岁月不复记，祗随寒燠观尧蓂。神仙宫殿梵王宅，螭藏凤隐凌青冥。金钟玉磬问远近，洞门无人长不扃。道士昔诵蕊珠经，功成骑鹄朝帝廷。腰悬环佩杂宫徵，钧天音乐风泠泠。迩来历世经累劫，丹书宝篆犹镌铭。摩挲石刻一慷慨，顿觉胸次洗空世虑尘梦醒。弹琴坐盘石，遗音绕指穿林坰。山灵鼓舞山鬼啸，常有白鹤飞来听。湘妃汉女亦游玩，载以雾毂乘云軿。登高采妙药，长镵短钁锄茯苓。天瓢泻石髓，瑶杯斟醁醽。饮之似欲生羽翎，神清气定百脉宁。下视人寰乌兔急，东生西没何时停。寻名访利浪自苦，便欲脱去世俗凡陋无用七尺之躯形。游行无碍少羁束，化为天壤之内不老不死千秋万古英爽之精灵。"}