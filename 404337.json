{"id":"404337","title":"沁园春·寿野翁八十","dynasty":"近现代末当代初","author":"田遨","text":"设郇公厨，开陶令宅，办米家船。正百城烟水，霜花簇簇，满堂书画，仙笔翩翩。阆苑飞鸾，群真介寿，黄橘丹枫照绮筵。先生笑，是自家茶馔，不贷天钱。追陪诗酒多年。喜博识、多才寄画禅。记春街论艺，一楼花雨，秋槎览胜，万顷鱼天。潇洒湖山，康强人物，尚有豪情续胜缘。重相祝，祝年年菊酒，常醉彭篯。"}