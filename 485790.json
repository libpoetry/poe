{"id":"485790","title":"题十八学士图","dynasty":"明","author":"王泽","text":"晋阳天人赤龙子，按剑叱咤风云起。下嫌九土足腥秽，欲将乾坤翻海洗。妖蟆射杀落九重，日月再启光曈曈。十八文星烂奎壁，玉堂高开连紫宫。天生奇才真羽翼，南金大珠何足惜。凤凰笙管宴彤庭，日听四海歌太平。图形更诏丹青手，不独云台画将星。君不见嬴家祖龙坑学士，山下看瓜同日死。阿房壁土未曾乾，草绿宫垣哭秋鬼。"}