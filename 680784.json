{"id":"680784","title":"大旱建昌府祈雨其观有象笏金龙乃唐玄宗敕赐道士某者尚在","dynasty":"明","author":"谢孟安","text":"麻姑清绝境，空谷有龙湫。灵贶传今古，深源映斗牛。祷求神莫测，吟眺景偏幽。坐见风烟起，行看树木稠。为霖驱旱魃，出涧溢田畴。楼观凌天外，松杉夹道周。药栏青藓合，丹灶白云留。象笏颁前代，金龙镇急流。居人投短疏，太守舍鸣驺。躬诣深潭侧，徒行峻岭陬。黑云随马首，紫电绕林丘。万物回生意，三农幸有秋。"}