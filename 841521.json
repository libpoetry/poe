{"id":"841521","title":"将次龙家集天大雷雨以风是日晚晴遣兴十四韵","dynasty":"清末民国初","author":"曹家达","text":"骄阳亘天天昭昭，颓云不动蒸炎歊。莺鸠渺小榆枌荫，渴马怨思东海遥。忽然大块发噫气，丽此长嬴摧肖翘。元黄倒行海水立，龙雀酣战山根摇。车石磕磕出木魅，物怪炯炯淩魅杓。雨师突出万鸣镝，天神下走千云轺。桃梗土偶自相语，裂缺玉女技飞飙。鲲溟冲当地轴徙，鱼尾兀向天门烧。朱明抑伏灵造景，析木泻作平原潮。炎毒叨陪玉川破，块磊绝胜中山浇。斜影孤飞层阜迥，高杵忽落群阴销。陌上閒花动暮色，大堤芳树抽烟条。谁使沉霾善解脱，顿觉郁怒纾刁调。莫向前途计晴雨，一枝何处无鹪鹩。"}