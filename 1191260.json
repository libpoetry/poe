{"id":"1191260","title":"奉和圣制送张尚书巡边","dynasty":"唐","author":"源乾曜","text":"匈奴迩河朔，汉地须戎旅。天子择英才，朝端出监抚。流星下阊阖，宝钺专公辅。礼物生光辉，宸章备恩诩。有征视矛戟，制胜唯樽俎。彼美何壮哉，桓桓擅斯举。声华振台阁，功德标文武。奉国知命轻，忘家以身许。安人在勤恤，保大殚襟俯。此外无异言，同情报明主。"}