{"id":"704686","title":"沅州新正书景三首","dynasty":"明","author":"薛瑄","text":"楚南时节异，正月似深春。傍砌萱苗长，临池草色新。江山晴景媚，庭院煖风频。坐惜梅花落，题诗忆远人。颇讶沅州地，新正景不同。远山青草瘴，深院落梅风。角角寻巢鸟，喧喧采蕊蜂。春衣初试裌，和气满帘栊。楚地春来早，群花次第开。轻黄舒柳线，重碧染莓苔。永日香凝篆，和风酒满杯。端居叨宠渥，何以答涓埃。"}