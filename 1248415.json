{"id":"1248415","title":"米南宫云山歌","dynasty":"元末明初","author":"张羽","text":"古之画法不复见，六朝人物留遗谱。后来山水出新意，二李三王差可睹。洪谷之后有关仝，营丘浑雄独造古。华原处士笔奇崛，余子纷纷何足数。郭熙平远疑有神，北苑烂漫皆天真。画院宣和众史集，俗笔姿媚非吾伦。岂知南宫迥不群，一扫万古丹青尘。神闲笔简意自足，窈窕青山行白云。黄侯黄侯安得此，元气淋漓犹满纸。晴窗拂拭对高秋，恍惚神游华山里。生平画癖奈此何，为子试作云山歌。珍藏什袭君须记，世间名画今无多。"}