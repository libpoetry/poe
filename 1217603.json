{"id":"1217603","title":"行路难","dynasty":"元","author":"乃贤","text":"行路难，难行路，黄榆萧萧白杨暮。枪竿岭上积雪高，龙门峡里秋涛怒。嵯峨虎豹当大关，苍崖壁立登天难。千车朝从赤日发，万马夜向西风还。鉴湖酒船苦不早，辽东白鹤归华表。夜雨空阶碧草深，落花满院行人少。世情翻覆如秋云，誓天歃血徒纷纷。洛阳争迎苏季子，淮阴谁识韩将军。行路难，难行路，白头总被功名误。高楼昨夜歌舞人，丹旌晓出东门去。子午谷，终南山，青松草屋相对閒。拂衣高歌上绝顶，请看人间行路难。"}