{"id":"1103358","title":"北山之高寿北山何先生","dynasty":"宋","author":"金履祥","text":"北山之高，表我东底。惟山降神，生何夫子。维何夫子，文公是祖。是师黄父，以振我绪。翼翼夫子，令德在躬。道广心平，不外以衷。北山之阳，盘溪之将。以处以安，不骄不亢。昔在理宗，维道之崇。既表程朱，亦跻吕张。谓尔夫子，缵程朱绪。卿士率连，百辟咸誉。咨尔夫子，设教于乡。即命于家，长此泮宫。夫子曰辞，辞是好爵。玉几导扬，燕翼是托。明明天子，丕承皇考。曰求多闻，曰咨有道。天子曰都。咨尔夫子，为世宗儒。来游来歌，东观石渠。夫子曰止，臣非索隐。士各有志，亦既耄只。天子曰猷。咨尔夫子，汝予交修。讲殿维帷，尔优尔游。夫子曰道，惟帝之蹈。臣何容力，亦聿既耄。天子曰吁。鸿飞冥冥，罔终弃予。廪于宫祠，寓我渠渠。夫子由由，匪诡匪随。匪傲匪求，云受奚为。孑孑干旌，侯伯是将。凤皇于飞，亦集爰止。北山之阳，优优夷夷。盘溪之流，可以乐饥。明明天子，肇彼四海。乐学师贤，有永无怠。岩岩北山，其高极天。障此东南，利欲之澜。敢拜稽首，天子万年。充保四海，好德之端。敢拜夫子，眉寿无愆。金玉尔音，以永斯文。"}