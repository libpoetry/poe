{"id":"264940","title":"金缕曲·万嶂芙蓉卷","dynasty":"现代","author":"王陆一","text":"万嶂芙蓉卷。记题墙、秋星野驿，少游都遣。昨日城砧深白帝，起掩江灵清泫。才暖到、冻陵冰茧。自盼有情多护惜，做九州、明月无深浅。花远近，芬芳展。双声送岭歌清显。诉征年、麻鞋向阙，水棱山扁。忆渡罗纹江上宿，不动酒旗霜犬。好整顿、艰时都免。肯折五陵年少气，但低头、自制兰荃典。天澹荡，明霞剪。"}