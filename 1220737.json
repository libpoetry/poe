{"id":"1220737","title":"尝艰","dynasty":"元","author":"周霆震","text":"平世隐大奸，祸起连干戈。纷纷杀戮馀，转徙婴札瘥。丧氛不可望，散漫翻洪波。号呼递渐染，瞬息俱灭磨。向来膏粱子，被服华绮罗。菅蒯倏缠裹，委弃山之阿。顾匪金石交，厄会其柰何。吾贫老环堵，与世常蹉跎。况此灾患林，屏藏谢经过。晨夕坚苦淡，分安志无他。阖门或苟全，天赐良以多。有时诵陈编，桂竹供婆娑。后日将焉知，且复托永歌。"}