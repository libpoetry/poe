{"id":"1053692","title":"子明棋战两败输张遇墨并蒙见许夏间出箧中所藏以相示诗索所负且坚元约","dynasty":"宋","author":"孔平仲","text":"平生性好墨，以此为昼夜。陈玄尔何为，能使我心化。四方购殊品，十倍酬善价。江南号第一，易水乃其亚。古锦缀为囊，香罗裁作帕。精粗校白黑，情伪考真诈。欣然趣自得，其乐胜书画。英英清河公，风格继王谢。语旧则乡邦，论亲乃姻娅。前时偶休浣，亟之城南舍。所嗜与我同，奇蓄乃自诧。奕秋约筹局，张遇赌龙麝。贪多而务得，廉逊或不暇。铅刀试一割，驽足效十驾。决胜有如兵，必争还似射。黑云半离披，玉马恣蹂藉。初鸣已惊人，再鼓遂定霸。物情矜俊捷，天幸蒙假借。功成不自高，垂首甘亵骂。但当偿所负，然诺重嵩华。弯弓既有获，岂不愿鸮炙。涤砚俟见临，倒屣出相迓。陵尊且犯贵，此罪在不赦。更许观箧中，前期指朱夏。"}