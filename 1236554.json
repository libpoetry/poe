{"id":"1236554","title":"渔歌子 渔父歌四首","dynasty":"元","author":"周巽","text":"春水孤篷发棹讴。彩虹为线月为钩。桃花浪，杜若洲。此处垂钩钓玉虬。箬笠蓑衣乱碧波。巨鳞泼剌跃金梭。冲蘋藻，翻芰荷。不上钩来可奈何。西风一夜下晴川。换酒将鱼不用钱。芦渚畔，蓼洲边。暮醉醒来月满船。寒江独钓去还来。机静应无鸥鸟猜。冰柱折，雪梅开。坐拥羊裘月未回。"}