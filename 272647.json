{"id":"272647","title":"高阳台·山远浮烟","dynasty":"清代","author":"吴藻","text":"山远浮烟，湖圆抱玉，丝丝杨柳轻柔。未老游情，累人催上兰舟。香尘漠漠西泠路，占红阑、笑语临流。一蓬幽。摇碧谁来，第二桥头。自从不作伤心句，负夕阳芳草，满地閒愁。寂寂寥寥，襟期淡过眠鸥。东风几阵回桡急，峭寒生、欲裹重裘。懒句留。花似浓香，雨似凉秋。"}