{"id":"572074","title":"夏日城西月张园看荷花得莲字","dynasty":"明","author":"袁宏道","text":"晓起闻儿说，隅西已有莲。帻犹悬壁上，屐已跃门前。树接宫云近，花藏庙市偏。鱼行清冷涧，人语绿沈烟。露叶无多绽，风香绕一廛。偏呼荷蕙侣，驰与蜡纹笺。任意巾衫去，随身酒盏传。题诗新涤砚，洗茗自浇泉。有垒微添石，因洼小作田。凉风吹面尽，明月到阶全。鸥鹭归閒地，杯捲属冗员。聊为避暑饮，?了月支钱。"}