{"id":"702671","title":"次本存客居感时韵二首","dynasty":"明","author":"童冀","text":"西江水落卧流槎，华屋无人燕作家。万里从军工草檄，十年为客负梅花。人情蜀道九折坂，世事黄台三摘瓜。剩把年光付流水，公私不必问鸣蛙。小斋枕水系流槎，老屋栖云近钓家。半榻夕阳间贝叶，一庭春色净苔花。劳生何异蚁旋磨，阅世遽如蝇集瓜。昨夜故山垂入梦，一窗白月正鸣蛙。"}