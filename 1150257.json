{"id":"1150257","title":"许员外新阳别业","dynasty":"唐","author":"方干","text":"兰汀橘岛映亭台，不是经心即手栽。满阁白云随雨去，一池寒月逐潮来。小松出屋和巢长，新径通村避笋开。柳絮风前欹枕卧，荷花香里棹舟回。园中认叶封林草，檐下攀枝落野梅。莫恣高情求逸思，须防急诏用长材。若因萤火终残卷，便把渔歌送几杯。多谢郢中贤太守，常时谈笑许追陪。"}