{"id":"690619","title":"曾元陟铿然亭宴集同陈用休韩伯举舍弟仲蔚分韵赋","dynasty":"明","author":"张萱","text":"迢遥谁着旱龙鞭，曲槛疏棂落日前。醉看愧非王子侣，团圞空自赋铿然。醉羡琴心此更宜，挑鸾抵凤转情痴。清阴不让章台下，懒向他家说画眉。春残金井辘轳寒，几树芭蕉倚醉看。日永亭间香一缕，临池初罢谱幽兰。龙眼抽条竹长芽，德星初聚舞雩家。斗山任是饶清笔，犹向张颠问墨花。"}