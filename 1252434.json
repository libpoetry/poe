{"id":"1252434","title":"香奁八咏 金盆沐发","dynasty":"元末明初","author":"杨维桢","text":"华清春昼赐温泉，绾脱青丝散一编。翠雨乱跳花底月，黑云半卷镜中天。铜仙盘冷添甘露，玉女盆倾拾翠钿。拢得云鬟高一尺，罟冠新上玉台前。一片清光照胆寒，玉容满镜掩飞鸾。素娥照见黄金阙，绛雪镕开白玉盘。翠点柳尖春未透，红生樱颗露初乾。好风为我披罗幕，一朵芙蓉正面看。天然玉质洗铅华，怪底偏将半面遮。红滴香冰融獭髓，彩黏腻雨上梨花。收乾通德言难尽，点湿明妃画莫加。聚得斑斑在何处，软绡寄与薄情家。按乐图开列画堂，春愁何独损清扬。蜀山烟雨双尖瘦，汉柳风霜雨叶苍。索画未成京兆谱，欲啼先学寿阳妆。萧郎忽有归期报，喜得天庭一点黄。是谁步屧印微茫，便似石家春满床。软雪消时痕晃底，好风起处步生香。彩云飞上鞦韆镫，芳草侵来蹴鞠场。愁绝如痴成独立，绣鸳拾得在东墙。骨瘦魂清酒力微，路迷错莫是还非。罗浮晓月相将落，巫峡断云何处飞。金弹撇来惊忽忽，玉龙嘶了尚依依。不如直到钧天所，记得《霓裳》乐谱归。绣线添来日正迟，香绒倦理一支颐。心游飞絮浑无著，身蜕枯蝉忽若痴。花帧错描愁伴觉，金针阁住许谁知。绝怜小玉情缘重，到死春蚕始绝丝。紫姑坛上祝方兄，忽听呼卢掷地声。星斗未分牛女会，阴阳先判雨云生。青蚨孕子宁无兆，玉蝶化身元有情。宝镜重圆三五夜，重磨半月问亏盈。"}