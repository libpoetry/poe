{"id":"987395","title":"题黄岩蔡氏青在亭","dynasty":"宋","author":"高斯得","text":"逢人说爱山，谁何是真爱。苟无丘壑情，在眼犹不在。君看终南客，岂不卧兴对。奈何心自盲，坐失烟霞态。蔡侯故静者，肯与青山背。作堂老其间，列岫俨襟带。萝月散庭隅，白云屯户外。疏棂纳遥碧，平几挹横黛。青山信在兹，心镜两融会。岂效逋客徒，匿情绐松桧。咨余秉微尚，颇亦厌尘壒。幸君分半青，著我函丈对。"}