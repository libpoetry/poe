{"id":"537169","title":"九友斋十歌 其九","dynasty":"明","author":"王世贞","text":"西京以还十九首，东周而上三百篇。檀弓鲁论诸国策，其言虽贵人茫然。岂无五车载惠子，尺炬并付骊山烟。我生何幸雪未颠，著成百二十万言。毋论爱者似鸡肋，在我亦足成蜗涎。何必要什袭藏名山，何必要咸阳市上千金悬。归去来，一壶美酒抽一编，读罢一枕床头眠。天公未唤债未满，自吟自写终残年。"}