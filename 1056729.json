{"id":"1056729","title":"过界山馆","dynasty":"宋","author":"吕南公","text":"界山馆下平街路，行客无穷朝接暮。十年二十四回过，每觉人烟不如故。初寻此地谒高士，廛里欢愉忘迫遽。固嫌饿子辱闾阎，乃有善人尸管库。歌声酒气等閒满，鱼尾彘肩容易具。半无宾客味群书，盈耳只闻论富庶。一来奔走绕淮汴，高士亦趋城市去。南蹄北辙不可留，虽有暂经难久住。前冬适自故园出，忽见疮痍变其处。岂能糠秕保黄台，乃忍沟渠叠童孺。官条既改驿亭破，儒者不存书屋蠹。萧然巷陌但荒埃，听说流亡不知数。昨朝又自剑池返，遭值故人车马驻。相看问讯十年间，涕泪沾襟如水注。当时饱腹今半殍，近岁朱颜多已腐。一杯虽举屡噫鸣，永夜不眠犹恟惧。哀哉天运不易识，安得各齐金石固。凌晨复过高士门，回首荆榛带霜露。"}