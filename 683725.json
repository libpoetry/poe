{"id":"683725","title":"泸州苏丈由夕拜谪丞吴江来署昆篆方著政声与余一见杯酒平生即席有黄陂新命因成六绝句奉壮行色情见乎辞","dynasty":"明","author":"王世贞","text":"才闻吴曲奏云和，忽倚征帆唱楚歌。两地春风试商略，吴江争似楚江多。仙籍虽通未便收，苏家旧例是黄州。金莲一夜春风引，还向钧天梦里游。百遍行杯到手空，酒阑风雅自争雄。前身敢道王摩诘，天下文章小许公。欲将何物赠神君，缥渺峰头一片云。行过齐安倘为雨，却来秋雁好相闻。萧郎到处共仙班，娄水风烟一楫间。最是方城分掌握，行春同上凤皇山。与君相见即相怜，曾傍扬雄守太玄。千叠白云千丈雪，不知何处是西川。"}