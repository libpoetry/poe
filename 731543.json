{"id":"731543","title":"夏夜","dynasty":"清","author":"载铨","text":"人静黄昏夜气清，轻飔薄暮引凉生。扶疏夏木翠欲滴，深浅烟光画不成。是时园林初过雨，千树万树新蝉鸣。好风徐卷浓云去，送出团团海月明。露重流萤低不起，更深夜久天如水。清浅池塘波不兴，明星遥没银河里。披襟独步自徘徊，隔岸荷香冉冉来。月到天心人影直，花阴细碎印莓笞。"}