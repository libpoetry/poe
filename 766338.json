{"id":"766338","title":"喜迁莺 其四 陶凫芗同年为觅教场胡同宅丁香二株可爱，急欲移居而不得，赋此解嘲","dynasty":"清","author":"周之琦","text":"频番胥宇。似春燕乍来，偷窥帘户。萍梗孤踪，兰言一诺，刚被玳梁留住。广庭十弓犹欠，琼萼双身先睹。胜情引，小书堂怡在，花阴深处。空误。前度客，三匝故枝，欲去仍回顾。事逐烟凉，人如舟系，偏托石尤风阻。几时素尘闲扫，著我琴尊容与。粉香里，试清吟好约，柴桑仙侣。"}