{"id":"515072","title":"踏车行","dynasty":"明","author":"程敏政","text":"田夫踏车如踏弩，田妇踏车心更苦。老天不雨将奈何，稻陇看看作焦土。我行见此三叹息，欲助农忙恨无力。假令一旱似往年，岂独忧贫复忧贼。我虽七尺金紫身，圣恩许作归耕人。诗书不了糊口计，与尔将来同苦辛。击鼓扬旗祷神福，且莫先忧食无粥。贤侯恤民天所怜，好雨时来岁还熟。"}