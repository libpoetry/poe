{"id":"449220","title":"木兰花慢  木棉","dynasty":"当代","author":"陈永正","text":"问谁持绛节，度南岭，驻重城。想烽火连天，烟尘匝地，未了边声。堪惊。众芳渐老，独伤心、万里送春程。天外久萦离思，人间恐见危旌。凄清。林表鹧鸪鸣。沈魄唤难醒。念残霸荒台，乱云乔木，都在榛荆。深情。寸丹迸恨，化空山、千炬日华明。待上层楼东望，何时一照沧溟。"}