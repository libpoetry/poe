{"id":"721195","title":"閒居","dynasty":"明末清初","author":"张穆","text":"堂前森竹荫衡茅，道向停居草已交。飞鸟近人衔落果，鸣蜩先气上轻梢。懒过慧远寻莲社，选梦寒山对石巢。自喜年来寡尘事，诗成犹倩老僧敲。西风飒飒柳条斜，新月林中影不遮。时有茗香供澹漠，略无文酒事豪华。僧来静带晴岚气，鹤梦常随绝岛霞。萝薜满扉花自老，兼旬无意出山家。夜凉花里一镫俱，寂有流萤入竹厨。座满绿文随蠹腹，帘垂疏柳代虾须。暗香澹发瓶莲静，斜影寒通壁月孤。嗒尔茫然动清啸，行从空里见真吾。"}