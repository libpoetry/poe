{"id":"1130254","title":"次韵空印游山九首","dynasty":"宋","author":"释德洪","text":"法真有子是弥天，派出南屏共一源。鲁钝经旬陪夜语，浪持短绠汲深渊。危径盘空一线微，游人举足已先疲。大圆光透难遮掩，不学龙牙眼似眉。腾腾兀兀地行仙，依约曾参蚬子禅。古庙纸钱堆里睡，从教岁月自推迁。万层翠巘玉崔嵬，独自凭阑日几回。知有芙蓉更深秀，振筇何幸获追陪。凝伫残阳眼力微，孤云偶伴野僧归。形容万古沩山色，正赖晴岚与夕晖。蟠龙不许在层渊，一句全提赖发宣。惭愧儿孙家法在，未施声色透重玄。宝塔当烦妙语传，要令此地福人天。个中已有全身见，何用分身遍大千。未言酬倡多佳句，半月游山亦自贤。我亦生涯无窖子，愿陪香火饯馀年。大沩愿力有谁同，贯日精神吐白虹。我酌轼公泉叹息，此源有尽水无穷。"}