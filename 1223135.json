{"id":"1223135","title":"寄六弟元德宰束鹿","dynasty":"元","author":"马祖常","text":"我有六兄弟，我长汝最幼。我长守田庐，汝幼侍亲右。跋涉万里途，随牒越闽岫。亲复当官清，昼坐寘宴豆。教汝读诗书，夙夜猎文囿。不幸亲弃予，万里汝扶柩。汝兄元礼贤，斩服携汝走。我自河淮南，迎丧匍匐救。号哭天不应，崩裂屡颠踣。归安桐乡阡，铭文手自镂。买石砻古仪，树柏夹汉兽。俯仰叹存没，今兹霜露又。汝今出作县，我偶尚书簉。戒汝忆亲教，公田代耕耨。汝素谨礼法，口未见嗔诟。更宜歌我诗，无视我老谬。憔悴伤民恫，恚忿两莫斗。县政书考功，同去听山溜。"}