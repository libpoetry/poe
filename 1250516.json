{"id":"1250516","title":"藤杖赠西原道人","dynasty":"元末明初","author":"朱希晦","text":"山人赠尔藤一枝，怪形偃蹇如蛟螭。平生丘壑我所爱，魑魅惊走安敢窥。梓潼当年赠桃竹，书阁照夜然青藜。吁嗟古人迹已远，能无此物相扶持。赵州八十始行脚，芒鞋健步双庞眉。登山涉水览幽胜，意倦未必忘归期。旧传化龙不复见，能解虎斗安足奇。吾师履行极平坦，世人方寸生九疑。云山住处本禅寂，猿鸟为伴真相知。大千由来在脚底，要探理窟穷玄机。鼓枻还从甬东去，出门一笑孤云飞。"}