{"id":"591226","title":"十四夜侍家慈楼上玩月","dynasty":"明","author":"欧大任","text":"去年待月雨青楼，忆母离居海上洲。今年待月宝翰楼，奉母闲登楼上游。四方无云海生色，镜光将满升东璧。长河韬映列宿微，昨夜那能似今夕。有酒有脯，儿女罗陈。母子兄弟，岂伊异人。满酌千岁卮，寿我北堂母。弟能吹笙兄击鼓，如何不饮歌且舞。君不见天上十二楼五城，黄金宫阙白玉京。婆娑桂树植其侧，中有仙人岁长生。长生兮久视，寿母兮孙子。天伦乐事乐何如，曲肱之外浮云耳。"}