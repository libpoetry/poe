{"id":"1007593","title":"病中步入蔡公桥村落间","dynasty":"宋","author":"董嗣杲","text":"水浅篙师劳，况值夏日炎。舟维蔡桥晚，扶行禦顽痁。谁期村疃中，双屐苔花粘。同行幸同志，出语无猜嫌。晓霞晚必雨，故老尝所占。两行桑麻香，农计得尽觇。偶闻读书声，白叟依茅檐。自奋力稼耕，其志方隐潜。延我坐俄顷，障日西垂帘。竹床半已弊，暂睡亦安恬。传酒强我饮，饮绝徒掀髯。神思偶尔清，吟兴为此添。"}