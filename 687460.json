{"id":"687460","title":"写怀和答何柘湖二首","dynasty":"明","author":"孙承恩","text":"梦想无缘到帝京，药炉茶灶对来清。病馀久谢文章债，老去难忘儿女情。北涧支筇看逝水，东郊把盏听流莺。云山泉壑非无兴，其奈时艰畏出城。宦达愁闻说上京，茅斋赢得梦魂清。山人习静教调气，衲子谈空苦废情。狂死刘伶常荷锸，闲来戴老去听莺。兼旬阴雨无聊甚，莫怪经春不出城。"}