{"id":"537036","title":"题鸟王啖龙图","dynasty":"明","author":"王世贞","text":"黑风吹海海水立，琉璃宫中老龙泣。此时鼓翼天关摧，左足下蹴龙宫开。海人明珠若明月，愿赎龙躯了无答。鼍参鼋史祈以身，天厨朝餔不尔珍。老拳顿颡隆准坼，双角拉枯血中擘，败鳞飞空空欲赤。馀噫尚足呼风霆，掷火波底流金铃，宛转骨尽神不灵。我闻阎浮提，三千六百海，一龙一餐八万载。须弥山倾劫福竭，鸟王与龙竟谁在。君不见龙儿一梦何其聪，可怜宫中群小龙，金翅乃是宣城公。"}