{"id":"1098880","title":"积雨叹","dynasty":"宋","author":"张侃","text":"去年南兰陵，官河无流澌。阴云久不见，万里行炎曦。太守为民祷，百拜躬愈祗。忽然动凉飙，骤雨肆奔驰。旱苗有生意，下民免寒饥。感格在俄顷，嗟人自不为。颂语我欲作，垂世同曹规。深恐旁观者，凭藉立是非。反谓地势隆，水散及四支。纵使雨入尺，立待只片时。今年芒种后，有雨细如丝。农家买五兆，寸波成涟漪。我耳曾听得，把笔纪小诗。又传练湖圯，澒洞南北迷。浸淫到旁邑，原隰不分畸。秋中月色皎，老晴颇相宜。深谷传地籁，乔松难扶持。滂流尽三日，处处同一辞。化工有至理，浅眼休蠡窥。蝝蝝可怜生，短衣到凫茈。冬寒与夏暑，平日何怨咨。一旦示灾咎，反己深思惟。退寸望求尺，龠合规微赀。丰艰非逆料，人情恣生疑。既忻堆如栉，复话禾无䅗。遂致阴阳转，未免水旱移。固穷不羡富，求足翻成亏。不知尼父言，三年积铢锱。一稃与二米，犹胜糠覈肥。农家多守分，富家当坦夷。"}