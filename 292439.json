{"id":"292439","title":"贺新郎·岁月空抛掷","dynasty":"现代","author":"张中行","text":"岁月空抛掷。数流年、朱颜翠鬓，跨牛吹笛。几度春明闲试马，倦倚佳人锦瑟。漫自许、琼林词客。燧火烽烟天下事，任苍毫点染纡筹策。追梦影，竟何益。芸编石墨今陈迹。剩冰心、清宵暗计，旅程多踬。负郭园荒三径废，补学涂鸦画壁。镇怅望、朋交山隔。白发冯唐真老矣，且高歌共祝遂初日。吟啸罢，泪双滴。"}