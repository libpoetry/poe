{"id":"799748","title":"赠孝感相公","dynasty":"清","author":"陈廷敬","text":"十有四年春，惟三月日吉。枚卜择近臣，学士登密勿。搢绅贺于朝，处士庆于室。佥曰帝知人，吾等夙愿毕。公无得志容，庭馆转萧瑟。公诚王者佐，生平学稷契。致君慕尧舜，自此见施设。铜扉半夜开，沙堤带月出。暮读书百篇，朝入语移日。劳瘁咫尺地，欲使万国活。时方事南征，戎马久未歇。黎元尚疮痍，原野恐骚屑。晴风卷旌旗，三农乍起垡。况我仁义师，忍此田间物。公为民请命，闻者感心骨。数日政事堂，丝纶慰饥渴。中朝相司马，姓字及走卒。身当画凌烟，名其悬日月。昔时同学人，翘首望回斡。"}