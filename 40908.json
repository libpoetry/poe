{"id":"40908","title":"颜特进延之侍宴","dynasty":"南北朝","author":"江淹","text":"太微凝帝宇。瑶光正神县。揆日粲书史。相都丽闻见。列汉构仙宫。开天制宝殿。桂栋留夏飚。兰橑停冬霰。青林结冥蒙。丹巘被葱蒨。山云备卿霭。池卉具灵变。重阳集清氛。下辇降玄宴。骛望分寰队。矖旷尽都甸。气生川岳阴。烟灭淮海见。中坐溢朱组。步櫩簉琼弁。礼登伫睿情。乐阕延皇眄。测恩跻踰逸。{氵公}牒懵浮贱。承荣重兼金。巡华过盈瑱。敢饰舆人咏。方惭渌水荐。"}