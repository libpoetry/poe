{"id":"603221","title":"过大夷滩","dynasty":"明","author":"袁应文","text":"舟人热汗如雨翻，十日三过大夷滩。有身不为驱王事，孰使奔走于其间。滩流湍急滩石顿，屹上知苦真难下。惊疾舟师戒之哉，远道之人胡为来。过兹险恶途，茫然心悲哀。吁嗟大夷及小夷，吼如猛兽胡为之。安得凿山五千仞，划汝凶顽为坦夷。吾家有溪名温塘，不冲不激且平常。任汝两夷自为险，不用拂枕归吾乡。"}