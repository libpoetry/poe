{"id":"527495","title":"赠梁宗烈二首 其二","dynasty":"明","author":"何景明","text":"飘风顷刻至，征云万里游。与子非风云，欲遘良无由。川涂限山海，音问邈中州。升高望广域，极眺沧溟流。浮烟隐榛树，白日蔽岑丘。飞鸿不我顾，逝鹄不我留。宁无轻舟志，浩渺安可求。桂树茂炎隩，芝草翻灵洲。独处慕朋侣，攀赠谁为酬。倘荷衷眷言，慰此平生忧。"}