{"id":"1128491","title":"鲁国太夫人杨氏挽歌词四首","dynasty":"宋","author":"葛胜仲","text":"教子青云上，持身白业中。挟医来相第，赐襚出宸衷。鸾诰前恩在，鱼轩旧辙空。东方妙喜国，断取作幽宫。未肖甘泉像，先疏曲阜封。春秋绵六纪，甘毳极千钟。远日朝廷趣，容车郡国供。吴人交恻楚，相杵夜停舂。鳣堂推胄贵，蝉冕媲夫荣。玉釜香无验，金辉馆已迎。鹊梁占胙土，龟墨报佳城。今代谁词伯，刊碑远德声。子贵今台辅，才高古荩臣。与民开寿域，为国斡洪钧。会友伤陶发，迎师忆孟邻。栾栾亲负土，肠断冢边麟。"}