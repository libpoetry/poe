{"id":"1194564","title":"漫成五章","dynasty":"唐","author":"李商隐","text":"沈宋裁辞矜变律，王杨落笔得良朋。当时自谓宗师妙，今日惟观对属能。李杜操持事略齐，三才万象共端倪。集仙殿与金銮殿，可是苍蝇惑曙鸡。生儿古有孙征虏，嫁女今无王右军。借问琴书终一世，何如旗盖仰三分。代北偏师衔使节，关中裨将建行台。不妨常日饶轻薄，且喜临戎用草莱。郭令素心非黩武，韩公本意在和戎。两都耆旧偏垂泪，临老中原见朔风。"}