{"id":"808106","title":"百字令 十五夜月过邹晓屏侍郎寓斋小饮九叠前韵","dynasty":"清","author":"杨芳灿","text":"遥山翠暝，又一轮圆镜，半空飞上。渐觉凤城春艳婉，帘卷东风徐飏。梅格孤清，蕙香閒澹，茶鼎松涛响。邹阳兴剧，开樽邀我同赏。却语杞菊畦荒，云波路隔，十载家山想。梦里蓉湖无限好，水色绿于新酿。悄共鸥盟，閒听鸭语，泛宅桃花浪。倚舷吟啸，和他西塞渔唱。"}