{"id":"1118172","title":"物外杂题八首","dynasty":"宋","author":"陆游","text":"市墟沽斗酒，独酌复高歌。一笑语观者，比君更事多。当年下沔鄂，回首几秋风。景物浑如昨，千帆落照中。晓入姑苏市，阊门系短篷。老人元不食，买饼饲山童。送客停山步，寻僧立寺门。青鞋惯泥潦，却爱雨昏昏。粉堞临江渚，朱桥枕市楼。长吟策小蹇，又度一年秋。饲驴留野店，买药入山城。兴尽飘然去，无人识姓名。高城今旷野，比屋昔朱门。道上传呼过，遥遥几世孙。过市摩双眼，惊嗟阅盛衰。朱楼倚霄汉，曾见始成时。"}