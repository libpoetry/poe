{"id":"1128630","title":"富池江上荡舟游望二首","dynasty":"宋","author":"董嗣杲","text":"江风吹得乌帽偏，江水惊秋狂拍船。此身客远积乡梦，何日丹灵朝洞仙。将军庙无老鸦异，罗汉院有古柏坚。荡桨津头来往遍，北望淮云成怆然。上江落水渺莽中，入军溯水曲折通。此镇巧当两汊路，每日饱看千帆风。客知鼓棹白日急，人伤对镜玄发空。荒寒殊甚只自笑，悲声绕井馀枯桐。"}