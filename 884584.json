{"id":"884584","title":"王承可有招隐黄龙之意","dynasty":"宋","author":"朱翌","text":"通途无宁轨，世网阔遮逻。九迁食肉荣，一饷在堂贺。泥深迹逾深，时过事亦过。要之钟鼎饱，不及薇蕨饿。吾知此理明，甘作蚁旋磨。丈夫当勇决，勿使良便蹉。黄龙百丈间，山围天几大。往丐一椽茅，抚枕得高卧。不能赓梁噫，且复翻屈些。卖药足生理，故是伯休那。当年白鸟盟，肯为青衫破。微官亦漫尔，弃去不啻唾。王子里中人，到处成稳坐。傥不食前言，扁舟在公左。"}