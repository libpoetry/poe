{"id":"532863","title":"天台山障歌为上舍欧载卿赋","dynasty":"明","author":"黎民表","text":"仙闾五岳玄风迥，福地三山真气孤。烟云杂沓见青嶂，知是何处夐绝之清都。披图验往牒，无乃天台山东南屹，地轴洒落重溟间。张生东吴号痴绝，十年踪迹穷追攀。胸中尽吞云梦泽，笔下横扫淩荆关。经营沧海赤岸万里之玄涛，意匠缥缈真宰号。忽从波中涌宝地，稍向浦溆分渔舠。又写风烟之九曲，古树联绵走平陆。高人夜雪回扁舟，初日莺啼上修竹。青蹊此去入云林，扣舷时闻樵采音。碧桃花落纷如雾，家住秦人深复深。探奇历险恣窈窕，却在云中蹑层峤。石梁倒驾垂苍虬，霞标直上干朱鸟。回流飞瀑何泠泠，远视但见银为城。巉壁莓苔经日月，崇祠桐柏剥丹青。金支翠旗飒羽卫，斑麟白虎纷相迎。飘飘云气似可即，我欲散发呼仙童。起来行叹复坐思，不觉恻恻令心悲。狂游汗漫竟何有，黄尘污衣眼迷津。秋霜夜夜凋玄草，春雨年年长白芝。山泽之儒知在无，我今结束胡为乎。盘囊丝络苍精剑，玉京渺渺从双凫。谢康乐，孙兴公，精灵往来空山中。文采风流今已矣，汲泉采药行当逢。夜登天坛见海日，朝驱列缺从罡风。阳乌顾兔反在下，笑驾楼船弱水东。"}