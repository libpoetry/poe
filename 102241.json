{"id":"102241","title":"不知何人作有","dynasty":"宋代","author":"苏轼","text":"蛙鸣青草泊，蝉噪垂杨浦。吾行亦偶然，及此新过雨。鸟乐忘罝罦，鱼乐忘钩饵。何必择所安，滔滔天下是。烟火动村落，晨光尚熹微。田园处处好，渊明胡不归。我行无疾徐，轻楫信溶漾。船留村市闹，闸发寒波涨。舟人苦炎热，宿此乔木湾。清月未及上，黑云如颓山。万窍号地籁，冲风散天池。喧豗瞬息间，还挂斗与箕。颍水非汉水，亦作蒲萄绿。恨无襄阳儿，令唱铜鞮曲。我诗虽云拙，心平声韵和。年来烦恼尽，古井无由波。"}