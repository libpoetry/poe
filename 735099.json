{"id":"735099","title":"送友还蜀中","dynasty":"清","author":"王抃","text":"山塘绿酒浮芳菲，杨花作团如雪飞。花前沽酒送君别，别泪簌簌沾我衣。兰桡欲发鼍鼓急，感君握手须臾立。把盏长歌曲未终，月光如水须眉湿。君今掉头万里行，萦纡蜀道多不平。石镜铜梁连剑阁，况复江山阻甲兵。愿君努力长途去，旧住岷江发源处。岷山雪消岷水清，望见锦官城里树。锦城花落更愁人，杜宇啼残滟滪春。武侯庙下苔如绣，先主祠前草似茵。君不见辽东华表归来鹤，城郭人民尽非昨。回首江南千万重，梦里寒鸡村月落。"}