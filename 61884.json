{"id":"61884","title":"赠梁五兄","dynasty":"明代","author":"陆之裘","text":"太常画品称绝俗，海外皆传夏公竹。房栊有女十五人，兰佩云鬟总如玉。夫人贤德妇中英，伯夏乃是夫人生。尚宝当年阅诸女，独指伯夏劳经营。公为元娥择佳婿，卢氏一男才敻异。便卜良期使委禽，弱冠卢卿果登第。拜官刑部临斩人，断元号跃趋其身。大惊构疾弃结发，始信袁公相入神。红颜寡妇悲秋早，苔积空闺叶堪扫。绿窗自泣啼乌夕，青镜那窥舞鸾晓。嫁时生女在卢门，赘得梁贤生外孙。才高却遭世俗忌，移家避谤东西奔。湖山舍馆从人假，卖药谈诗无识者。旧友空存顾相公，新亲岂尽王司马。吾母之母吴公妻，伯娥异母还同襦。若从夏氏论亲戚，我与梁兄何所殊。即今暂寄胥门屋，西山日映横塘绿。名园主人予妇翁，停桡月下来三宿。梁兄床头无一钱，呼儿具食云松边。明灯滑几写香茗，长文短赋陈佳篇。嗟哉丈夫胡太息，古来屈事谁能直。眼前将相几兴衰，风尘莫问樊侯忆。"}