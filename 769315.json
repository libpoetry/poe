{"id":"769315","title":"栈中怀王椒畦学浩","dynasty":"清","author":"张问陶","text":"王郎袖得神仙笔，幻出云山风雨疾。雄奇淡远无不宜，肯学倪黄拘一律。春前相遇汝南第，为我殷勤为墨戏。仰家扇子小湘纹，歘见冈峦叠苍翠。图成下笔添菰芦，翛然令我思江湖。秦关乍启见归客，燕市重寻失酒徒。峨峨蜀道青天上，凿来鬼斧何横放。人马蟠空返照浓，世间无此好屏幛。鸟路萦纡通杳冥，红毡裹背笠子青。垂岩破碎嵌云气，长峰排宕磨天星。子规叫雨猿昼吟，侧身西望开烦襟。陈仓剑阁环抱一千里，一树一石皆足荣园林。安能缩归尺幅挂蓬荜，使得解衣高卧如登临。醉倚征骖屡回顾，马蹄笃速留难住。金碧鲜明赭墨残，看山尽是思君处。书剑飘摇绝可怜，层峦过眼随风烟。拈豪空忆李思训，并骑难邀吴道玄。何时两袖携云栈，请君重为开生面。颟顸莫仿大同殿，要留曲磴微通线，依稀著我丹崖畔。"}