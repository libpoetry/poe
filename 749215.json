{"id":"749215","title":"十九日用前韵作却寄","dynasty":"清","author":"徐树铭","text":"佛法即空即不空，实义彻贯虚微中。坤舆撑空兀地骨，碧渊湛作蛟虬宫。蛟虬喷薄铄四海，沐日浴月昭神工。溟瀛蜃蛤老沧海，鼓沫积气如飞龙。会逢承平国无事，海隅腹鼓庞眉翁。楼台城阙极骇异，市廛宫观丛精雄。岂知大道蕴珍秘，且逐野录穷无穷。眼前薄技效灵媚，海若趋走光昭融。信如浮云圣犹叹，播为霖雨福所钟。鸿波贴慑朗瑶镜，况有嘉兆呈年丰。如九州者各九九，造化一铸洪炉铜。朝宗圣人竭航栈，执中协万唐虞风。"}