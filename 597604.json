{"id":"597604","title":"题野桥图","dynasty":"明","author":"林大春","text":"南国有乔木，郁郁凌星辰。根株五百年，尽作苍龙鳞。下有幽人居，云是同枝亲。悠悠玩云物，潇潇出风尘。青山连野望，碧海迷通津。手持落木枝，为桥度行人。行人一以度，轩车忽见询。因之览六合，遗爱七泽滨。一朝入郎署，然诺轻千钧。汉皇思李齐，冯唐称先臣。持节赦云中，斯意良未申。感激歌古调，白日追庞淳。歌罢长叹息，怅望空山春。"}