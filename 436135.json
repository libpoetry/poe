{"id":"436135","title":"寿贾总管","dynasty":"金末元初","author":"段成己","text":"紫髯茁颐胆满躯，胸怀落落真丈夫。古称山西出将种，我公家世皆吾儒。朝家未录勋臣后，时时射虎西山隅。一官平水今几年，乡闾坐觉疲氓苏。骥涂千里会须展，小邦未足劳驰驱。绣衣锦帽不复见，人言愬也终平吴。此时此日生鹓雏，郁葱佳气充公闾。当筵击筑声呜呜，满堂宾客联簪裾。天公催花为嘘枯，要及花下倾金壶。春风花开人不孤，年年人与春风俱。"}