{"id":"244483","title":"念奴娇·瑶池高会","dynasty":"宋代","author":"李昴英","text":"瑶池高会，见云香凤背，风柔鹤膝。天遣月卿来拜舞，新拜玺书增秩。有母能贤，生儿如此，总是前生佛。孙曾戏彩，慈颜一笑闲逸。曾向浑尺轩中，共评今古，手写王言绋。个里乃翁棠荫在，映得梅仙山碧。人爱黄堂，祝萱堂寿，拍拍欢声溢。明年宣劝，蟠桃火枣庭实。"}