{"id":"518579","title":"旧寿郑先生八旬辱为古体长篇投谢次韵奉答","dynasty":"明","author":"张吉","text":"斋居端坐盱乾圆，隐隐金声坠我前。焚香拜捧读数过，千花万草增华鲜。所贵论心不论面，暌违浃世如惊电。鸠藤八尺渺天涯，最恨相思不相见。埃涛蹩躠秋复春，武非武兮文非文。蛮烟瘴雨变鬒发，铁马金戈销客魂。翻思泮水怡春藻，谈笑东风杏花老。操觚抱椠依斗山，所业揆今何丑好。半生睥睨眼力疲，重累钧石轻毫釐。攫金抵璧同称赏，是诡坚冰作皎熙。先生皓首眠沧海，露芑云苓扱衣采。祥麟威凤隐郊坰，敢道虞皇得元凯。乐山者寿固其常，应肩铿耳凋三光。手提炉鞴业铸我，石烂江枯那可忘。二郎养就冲霄翼，暂引双雏笑推激。愿崇令德谐我私，万里鸿逵看伟绩。老天自昔祐善人，丰其胤者啬于身。不见于王二公后，勋声烈烈耀严宸。"}