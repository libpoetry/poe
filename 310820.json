{"id":"310820","title":"绿意·新绿","dynasty":"现代","author":"邓嘉缜","text":"青阳应节。问王孙归未，春思弥切。极目郊原，几日东风，蓬蓬暖意争泄。窗前旧晕依稀认，更渐上、新痕稠叠。料尔时、修竹吾庐，活翠定沾襟襭。遥望蘼芜径里，看蓬勃入画，依旧裙褶。佳日清明，命侣啸俦，且喜笋鞋轻捷。若将四月浓阴比，更到眼、浅深映澈。最怜他、桃李酣春，容易柳阴啼鴃。"}