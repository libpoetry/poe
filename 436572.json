{"id":"436572","title":"送张希召二首","dynasty":"金末元初","author":"王寂","text":"憔悴谈玄扬子云，如何耳冷百无闻。从来不识河南守，此去还空冀北群。远别定须多作恶，相逢无惜重论文。勿卑小郡为无益，馀润京师正赖君。省台诸子例才兼，尽道超群未及髯。自苦折腰供吏役，谁怜白发困郎潜。尘靴久厌踏红软，冰簟常思负黑甜。好向水云乡里去，监州不恶有团尖。"}