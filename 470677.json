{"id":"470677","title":"紫陌行","dynasty":"明","author":"韩上桂","text":"圣朝瑞日丽中天，淑节青阳遍九埏。百二关河开锦绣，三千龙虎护幽燕。幽燕士女多婉娈，丰镐繁华同眷恋。但愿吹笙学跨鸾，岂惜缠头买歌扇。晓漏铜龙报早春，升平景物验芳辰。太史书云呈玉叶，将军履剑动勾陈。岭外条风应，寰中淑气臻。文从星汉转，治逐斗杓新。斗杓星汉回蒙汜，象管鸾笙喧戚里。罗浮山上早梅开，上苑林中丛杏美。共道朝来斗綵春，谁知腊里偷寒芷。春气竞萌芽，春光照碧沙。枯崖藏翠草，古木发琼葩。渭水桥边千万户，武陵源上两三家。流风一溯龙地遍，往日关河如自变。水濯黄金条，庭抽青玉线。江云黯黯度游龙，江雪融融湿飞燕。飞燕翩翻上画梁，游丝杂沓卷垂杨。朱门锁后谁冲钥，衡宇开斜亦透香。沉吟报道春将度，侠客妖容满前路。锦带珠缨络玉骝，银丝铁网妆瑶辂。连星宝剑耀豪情，映日金环试娇步。金环宝剑望荧荧，驱车策马不曾停。何处依微开别墅，何处阴深度远坰。龙鞭轻指点，宝勒近丁宁。相看一水隔，并笑百花明。仙郎此去同谁伴，浮英落缕愁将半。丹衢九道接层楼，紫陌千条横广汉。磴路复崖雪未晞，铜沟暖渚冰先泮。为寻春色倚嵯峨，谁料春心系茑萝。驱驰岂限金川水，窈窕还临宝镜波。北郭招寻少，南原结伴多。同为斗草戏，齐作采兰歌。相顾红颜私懊恼，人生安得长美好。去年花比今年饶，今年春比去年早。闻道宫城辇道东，罗裳杂遝拂春风。洲边秾李不同白，洞口夭桃一样红。荼蘼架上双栖鸟，杨柳溪头并戏鸿。荷衣新试浅，柏盖旧成丛。漱水珠光射，搴衣雪窦通。行行更向曲江浒，两岸落花急带雨。青萍碎出日还浮，弱荇微牵风辄舞。锦瑟佳人娇上春，吹笙王子结成邻。有情飞鸟能相顾，无意游蜂祇自嗔。双双蛱蝶衔须并，怯怯鸳鸯比翼频。抽手为郎折江芷，更上一枝春更美。丛棘牵裳步却难，凌波度袜泥防滓。但取嫣妍效妾欢，何辞婉转为君死。箫鼓中流发浩音，桂棹轻移傍绿阴。高冠斗出峰为玉，长袂斜开缕作金。金缕垂杨但一色，水底龙文曲更直。葡萄樽满几倾红，竹叶杯乾仍送碧。锦带同心结，香袿连理织。眼前一片欢，别后庸相识。迟迟落日挂春晖，只可探春满袖归。芳潭紫萼携来重，碧沼朱英揽不违。归鞍突隘关前毂，冉冉红尘散金谷。翡翠支持草际深，珊瑚错落花中蹴。止水犹含旖旎香，竹梢尚系轻盈縠。寂寞空林野鸟啼，凄凉暮雨玄猿哭。目极萧然怅远游，早春何地不消愁。亦有花间题纨扇，亦有袖里觅银钩。亦有从前已对蟾蜍月，亦有别后新添鳷鹊楼。始信太平多景象，迟日烟云古晃朗。绿鬓偏多绮靡情，朱门别具豪华赏。独有经行客子悲，敝裘已破黄金资。风流不减张京兆，雅尚真追向子期。琴心懒奏凤凰曲，彩笔羞裁芍药诗。茫茫天地一何大，石涧飞虫递鸣籁。轻风不散望乡愁，细草长萦行野嘅。祇有南枝字合欢，谩说忘忧树北背。尘生莱甑肯求怜，病处牛衣徒自悔。振翮何时入御堤，止林还借一枝栖。手调商鼎盐梅和，曲应虞弦舞袖低。涸鲋亦思回润辙，枯杨犹自发荣稊。春风一夕能相识，鹰作鸠声亦解啼。"}