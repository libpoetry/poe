{"id":"1129932","title":"最明寺殿悟道后赠之助道颂五首","dynasty":"宋","author":"释普宁","text":"老僧初到与三拳，埋恨胸中结此冤。痛恨忽消开正眼，方知吾不妄宣传。悟了还同未悟时，著衣吃饭顺时宜。起居动静曾无别，始信拈花第二机。二十一年曾苦辛，寻经讨论枉精神。蓦然摸著娘生鼻，翻笑胡僧弄吻唇。治国治民俱外事，存心存念自工夫。心思路绝略观看，佛也无兮法也无。壬戌十月十六朝，虚空拳踢不相饶。等闲打破疑团后，大地黄金也合消。"}