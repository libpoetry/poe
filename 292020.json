{"id":"292020","title":"海游·生非智者徒","dynasty":"现代","author":"常国武","text":"生非智者徒，性本不乐水。胡为倏来游，从众取进止。铁舸俄扬舲，载我出海涘。冲波度层涛，列子未足拟。风正千帆悬，极天平如砥。赤日隐还现，白鸥没复起。回首云台山，群峰自硊礧。坐觉万甲士，国门此拱峙。嘉宾翩然来，鼓瑟吹笙只。丑虏敢捋须，跬步魂魄褫。披襟狂呼壮思飞，剩欲举酒发皓齿。便挽北斗作杯勺，旋挹东溟为醴酏。会当豪饮三百石，啸歌方隅晏清矣。兹游甚乐乐未央，轻舟飘忽迫岸舣。相携一轺登归程，诗情潮涌曷能已。遥想今宵海上星灿烂，垂芒八角看我下笔纵横扫茧纸。"}