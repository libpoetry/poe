{"id":"643035","title":"早朝诗次韵","dynasty":"明","author":"胡奎","text":"千官听彻午门钟，咫尺蓬莱有路通。山色渐分宫树碧，日华微映御袍红。九成乐奏龙光近，万岁声传虎拜同。湛露润浮天上下，卿云晴绕殿西东。舍人书诏临丹扆，内侍传宣出紫宫。冉冉炉烟凝几席，重重花影转帘栊。时当元首赓歌际，春在康衢化育中。已睹文章资黼黻，更思旒纩蔽明聪。岂无良牧如龚遂，应有儒臣得马融。想见朝回封事少，上林吟遍百花风。"}