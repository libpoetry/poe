{"id":"721988","title":"赋呈韶州陈太守","dynasty":"明末清初","author":"屈大均","text":"韶阳贤太守，听政九成台。帝与薰风曲，人随翥凤来。花中瑶圃出，枣下画轓开。欲就重华甚，陈辞愧楚才。神君先教化，不让古循良。祭酒求荀子，笺经问郑乡。仁山韶石大，智水曲江长。风度楼前月，遥遥沐景光。三十箫韶石，中开天阙高。一从回玉辇，终古想云璈。政暇舒清啸，官閒枕海涛。彼姝无以告，未敢辱干旄。五马当南塞，关门咫尺中。梅花秦锁钥，桂树越房栊。六县师明德，三城待圣功。相如惭未学，亦欲就文翁。"}