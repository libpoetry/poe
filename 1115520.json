{"id":"1115520","title":"清明日欲宿石门未到而风雨大作泊灵星小海六首","dynasty":"宋","author":"杨万里","text":"风雨来从海外天，灵星海里泊楼船。坐吟苦句斟愁酒，也是清明过一年。峡山前夕石间行，泊得船时破胆惊。惊到今宵已无胆，听风听浪到天明。石门欲到更无疑，隔海风涛未可期。到得石门非不好，只愁未到石门时。一生行路竟如何，乐事还稀苦事多。知是风波欺客子，不知客子犯风波。波涛端不为君休，风雨何曾管客愁。自古诗人磨不倒，一樽大笑谢阳侯。石门未到未为迟，小泊灵星也自奇。此去五羊三十里，明朝还有到城时。"}