{"id":"611310","title":"燕矶醉游歌","dynasty":"明","author":"邓云霄","text":"燕矶怪石欲飞舞，绝壁去天才尺五。神工鬼斧巧镵削，突兀恐干天帝怒。骞头奋翼何太奇，为与京畿作门户。上攀阊阖锁，下俯冯夷宫，吞江吸汉受朝宗。盘回王气在其中，龙楼凤阁常郁葱。周家廷后存镐丰，闾阎扑地绮罗丛。岁岁良辰集此地，舟车水陆交奔冲。我辈来游值胜会，倾都士女狂如醉。毂击肩摩十丈尘，金钿委地琼瑶碎。有美人兮青翰舟，锦帆绣幄当中流。征歌更鼓湘灵瑟，拾翠还过杜若洲。万人流盼千人羡，玉质波光净如练。不信瑶台月下逢，谁云洛浦今能见。鸳鸯鸿雁各有偶，笑杀旁人浪回眷。须臾填隘不可驻，揽衣直上悬崖去。飞阁临江挂彩虹，危亭逼汉蹑罡风。俯观下界如屯蜂，妍媸贵贱虽不同，百年瞬息皆成空。君看矶畔东流水，流尽英雄还不止。黄旗紫盖黯无光，玉树金莲亦枯死。六代兴亡似奕棋，到今时事转堪悲。清谈已落晋人吻，植党尤仍宋代非。图里流民空有骨，关前塞卒苦无衣。立马不闻鸣彩仗，神龙还见卧遥闱。咫尺重阍不可叫，忧时雪涕舒长啸。补天难展女娲手，避地终随子陵钓。五噫歌残出汉关，桃源深处水潺潺。可怜矶上遨游者，尚在醺醺醉梦间。"}