{"id":"695739","title":"次韵答丁戊山人武夷见寄二首","dynasty":"明","author":"欧大任","text":"去年勾漏始归来，太姥虹桥待尔回。海送羽车占异气，石藏金匮识仙才。汞铅几处留丹灶，脯炙何时共酒杯。莫向岩头吹铁笛，幔亭风急万山哀。玉椷何处寄新诗，消息惟应海鹤知。三洞丹经瞳炯炯，万峰黄帽鬓丝丝。云浮飙室朝元地，月过天坛礼斗时。为问青精何日至，山禽将献赤龙芝。"}