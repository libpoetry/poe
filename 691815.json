{"id":"691815","title":"又赠王舍人四首","dynasty":"明","author":"李梦阳","text":"送美城东陌，还车望上阳。观阙百馀尺，蓉城郁相望。同在天一隅，子今旋旧疆。经子故所居，我马立徬徨。徬徨亦何为，怅望远行客。枯桑号天风，时节倏复易。簪绂匪我荣，弃置安所惜。愿为东南风，遂附高翔翮。劲翮无群栖，灵根岂业茜。人生非苦匏，安得常相见。动息各有因，况乃异乡县。徘徊岐路侧，仰视云中雁。雁征会来归，君行何日返。惊风飘驰光，岁月忽已晚。登山采白苓，遗我心缱绻。上言制颓龄，下言助餐饭。"}