{"id":"820396","title":"汉宫春 庚午春阴郊行过颐和园","dynasty":"清末近现代初","author":"梁启勋","text":"云重天垂，怪巍楼不见，春入平湖。湖边麦畦涨绿，犹带霜腴。惺忪柳眼，倩东风重染花须。青石上，泉流暗壁，依稀人境清殊。堪笑昔年仙侣，但高吟楚些，谁解吴歈。兴亡古今几许，岂曰天乎。山川满目，叹人间千载须臾。空怅望，园林寂寞，遥闻水鸟相呼。"}