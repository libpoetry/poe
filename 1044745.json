{"id":"1044745","title":"五言送余良孺大监致仕归乡","dynasty":"宋","author":"沈遘","text":"士有逢辰泰，荣名四十期。更持使者节，数建守臣麾。清懿推朝品，慈良号吏师。修涂方自致，壮志未容衰。雅尚先知止，归心浩若驰。君恩宠年至，监尹峻官仪。缓带金鳞重，安舆紫绶垂。达尊倾我里，盛观耸当时。摆落公门事，逍遥野老嬉。维应爱玉体，五福保期颐。"}