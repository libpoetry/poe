{"id":"577219","title":"山水图为敦生作","dynasty":"明","author":"陈琏","text":"滁阳山川素云美，烟树云峦望中起。雨馀东渡涌波澜，日出丰亭炫青紫。醒心丰乐久已废，一片寒芜见遗址。天宁古刹竟何在，紫薇寒泉尚清泚。我昔承恩来作郡，弹指光阴垂二纪。琅琊寺里惯题诗，清流关前曾驻履。况逢时清公事简，俗厚民安称治理。转官银台又五秋，每忆旧游如梦里。敦生携我昔作图，复索新吟耀桑梓。挥毫赋就意无穷，极目滁山馀百里。"}