{"id":"1128924","title":"仲子平下第二首","dynasty":"宋","author":"释元肇","text":"直道干时徒尔劳，归来门径长蓬蒿。朱研玉露点周易，灯拨金花读楚骚。时把渔竿钓烟雨，閒同僧饭荐溪芼。儿曹不会个中意，只管区区问绿袍。不是云林胜市朝，都将名利等鸿毛。床头纸被今年破，林外霜风昨夜高。虚白室无儋石计，清新诗有十分豪。黄花时节明朝是，冷眼相看栗里陶。"}