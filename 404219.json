{"id":"404219","title":"昼锦堂·戊子，一九四八年。南园饯别林仲容，用片玉体","dynasty":"近现代末当代初","author":"黄咏雩","text":"袖海浇尘，嘘云作雨，羃䍥春满人间。绿草南园蝴蝶，伴我芳樽。游丝何缘羁落日，醉襟应不怯余寒。徘徊处、柳色青青，离亭一笛阳关。相看。幽抱好，玄鬓在，此身禁得清顽。徙倚崆峒长剑，手辟榛菅。南云大鸟搏溟澥，西风匹马度天山。归来也、重与细斟醽醁，浩唱刀环。"}