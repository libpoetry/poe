{"id":"181587","title":"良嗣壬申年来为生朝寿作一诗答之","dynasty":"宋代","author":"郑刚中","text":"惟吾始生朝，汝祖五十八。甫及贾谊少，祖易大夫箦。怀绷至不天，能有几岁月。不得著斑衣，惨惨意常缺。吾如汝祖年，汝已双髻茁。似我蒲伏岁，汝方事绅笏。我更得祖寿，尚有十年活。汝之事亲日，加我一陪阔。其如父与子，灾福势相轧。灾胜福力微，万罪如箭发。向非天地恩，谁肉两躯骨，后效皆渺茫，前愆正磨刮。今兹各天涯，瘴水东西隔。汝作飞云感，我类雨肠割。天之加汝者，如与复如夺。每见榴花红，为汝惜时节。手持祝生香，自向炉中爇。但愿早团栾，盘餐共粗粝。将此离别数，造物为除豁。小宽寒暑期，未作枯木折。"}