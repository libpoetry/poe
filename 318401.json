{"id":"318401","title":"解连环·偶摛白石梦窗句，檃括成章","dynasty":"现代","author":"饶宗颐","text":"素弦堪托。摹潇湘指上，水清山邈。看岸柳，衰不堪攀，更平野乱烟，冷多光薄。恻恻霜风，尽消受、客中离索。自征鸿去后，懒问旧栽，槛外红药。魂销楚皋芷苦。惹相思万种，春灯眉角。空记省、香远裙归，奈燕雁无心，宝筝抛却。俊赏西园，正待放、筠枝梅萼。认依稀、女墙月出，欲攀又落。"}