{"id":"810856","title":"渔家傲 本意和漱玉词","dynasty":"清","author":"王士禛","text":"南湖西塞花如雾。我歌铜斗樵青舞。醉后放舟忘处所。凫鸥语。觉来已是烟深处。蒲叶藕花相映暮。援琴更鼓潇湘句。曲罢月明风叶举。谁同住。琴高约我蓬瀛去。醉向石城呼小艇。总持宅畔花将暝。绿柳朱阑相掩映。波光冷。捲帘处处珊瑚镜。三日秦淮扶酒病。魂销不到燕支井。归舸凌风飞鸟竞。人初醒。清凉山外红霞影。"}