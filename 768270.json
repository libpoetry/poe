{"id":"768270","title":"摸鱼子 耕客属题半完圃读书图，寿其外舅钱子湘先生","dynasty":"清","author":"龚翔麟","text":"爱鸥波、满奁秋净，赤栏桥接篱觜。人寻三径穿丛竹，扫屐翠梧桐子。晴扉启。袅千缕茶烟、不断帘垂地。芳兰为佩。辟谏草堂偏，半完新圃，图画写深意。仙翁健，六十平头早是。朱颜依旧花似。双双壁树临风好，玉润人称青兕。篮舆舁。任踏遍横山、一片苍凉里。从今百岁。拚未老年华，填词饮酒，日日拥书睡。"}