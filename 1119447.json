{"id":"1119447","title":"再次韵二首","dynasty":"宋","author":"陈造","text":"问舟初立柳汀沙，云日升空渌影斜。诗橐耻随金埒客，蔬肠未厌玉川茶。青湖波外方游女，翠幄丛间亦晚花。小待春归箫鼓静，还容襆被款禅家。尘中谁定免营营，鹭渚鸥沙且旧盟。夙世林逋漫千首，逢人圆泽悟三生。扣门喜共僧窗饭，斲句犹能镜样清。身世已抛春梦外，更于文字措讥评。"}