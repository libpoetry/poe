{"id":"887320","title":"和希声莲华樵人遇仙行","dynasty":"宋","author":"利登","text":"芦溪之山高插天，莲峰更压芦溪山。峰头青壁几千年，谁知玉阙藏神仙。平明采樵陈氏子，五云深处楼台起。中有七仙白玉冠，方瞳射人秋自寒。台前一道白莲泉，七始花开一成莲。固知此子无仙骨，祇以■㣚入仙室。低头乞命却走回，尚复褰裳取莲实。归来疑信互相传，朴哉此子非妄言。安知琼楼玉室峭千尺，即非面前崔嵬一片石。安知世人俗气厚如山，翻把琼楼玉室作石看。亦非仙人幻作石，世人俗眼自不识。安得鸿都道士白玉簪，持我此诗扣青壁。"}