{"id":"834267","title":"忆旧游 社题春雨二首 其一","dynasty":"清末民国初","author":"易顺鼎","text":"但三分困柳，一味催花，尽日冥迷。吹罢阑干絮，任和烟染出，未是晴丝。西泠绿杨天窄，呼泊画船时。想桃片流来，猩红透涨，鸭碧平堤。霏微。带愁远，记问酒前村，湿了青旗。却掩楼窗卧，自梨云去后，诗梦难飞。无人紫苔庭院，屐响不知谁。写分外沉沉，重帘不卷双燕归。"}