{"id":"386143","title":"八归·感旧偕白石韵","dynasty":"清代","author":"刘炳照","text":"藏钩赌酒，调弦横笛，前度乐事顿歇。愁来欲放重帏睡，无奈绮窗灯暗，画檐风切。酒入离肠都化泪，莫漫把，閒情撩拨。早又是、露湿花隐，夜半听残鴂。惆怅浮云易散，光阴如水，经得几番离别。梦沈香杳，断魂难续，比似辞根枯叶。叹红颜已逝，锦袎空留马嵬袜。回头忆、水晶帘畔，笑指嫦娥，凭阑同玩月。"}