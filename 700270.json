{"id":"700270","title":"忆家园廿六首 石榴","dynasty":"明","author":"顾清","text":"三十年前手自移，眼看一本作千枝。翠翘红萼东墙下，几为贫交入梦思。苍然五树积烟霞，数里遥看是我家。后进只今千百辈，草堂谁识旧生涯。潮红香颊翠襟披，流落频伤未遇时。廿载断魂招不得，系情多赋八篇诗。海棠西畔石榴东，的的寒花映晚空。旧迹渐沦忘不得，苍苔翻恨落英红。窗西一阵绿云浓，眼见萌芽到拂空。成实不教霜后荐，只因多雨更多风。红杏初开锦作山，别来花实渐阑珊。春风似为人离别，还是春风不断閒。三月东园花压阑，种花人去我来看。不须烂漫开千朵，惜取芳根伴岁寒。百干相扶共一根，纷纷红蚁缀枝繁。春风不用歌行苇，但遣封培付子孙。鸭脚当年自一时，瓦盆雕砌影毰毸。黄封不遇头纲使，争得淩云百尺姿。花发园亭记别离，忆花又过别离时。赤瑛盘上筠笼里，各自伤心各自知。高架新梢绿刺檐，坐来幽意满江南。不知华月清池上，谁共凉阴酌晚酣。山崦移来玉一丛，竹林深映小桃红。别来消息知何似，依旧无言对晓风。畚土薶根旋作畦，数竿萧瑟映疏篱。绿云凉月西窗晚，寻我林间旧刻诗。两丛高下映波红，疏柳池边落照中。无限江南摇落意，燕山几日又西风。不将幢节驻羊家，几伴西楼坐月斜。零落瑶华应不恨，绿阴青子在窗纱。一株秾烈破春寒，曾是刘郎刮眼看。今日前身谁复记，赤霞空炼九还丹。神龙不畜蹄涔水，威凤宁栖枳棘丛。试起橐驼论种树，此公何得在盆中。灵苗体性本清虚，风叶犹堪醉里书。危石幽阑画楼畔，撩人归思半因渠。人言闰月厄黄杨，此语分明太激昂。得与㜑娑同晚岁，任他萧艾过人长。平原宅里看移根，百日高花不负恩。纶阁西头见新月，分明清影近黄昏。吴国春深试手栽，燕山秋晚报花开。灵椿老大无材段，奕叶芬芳为尔培。似欲淩空且屈蟠，夹门双影碧团团。油幢不合书生建，争得薰风日倚阑。屈叶回柯巧蔽亏，画檐三面碧参差。琉璃隔坐非吾有，冰雪相看正尔期。华顶虚传十丈红，方塘只在小桥东。天机云锦应无赖，烂漫西风夕照中。绿嫩青酣井字畦，柳塘东畔竹林西。阿儿暴富人应妒，岁晚平添百瓮齑。侬家世业本耕农，远客思乡却自侬。柳外平畴夜来梦，万行新绿舞薰风。"}