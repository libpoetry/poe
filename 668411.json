{"id":"668411","title":"月夜葛氏墓饮酒与子重履仁同赋二首 其二","dynasty":"明","author":"文徵明","text":"步出城西门，言登葛君墓。葛君生世时，声光盛流布。那知百年内，倏忽草头露。遗骸委空山，风雨谁一顾。寒月照玄堂，荒蒿断行路。谁应识君来，惟有青松树。见树不见人，青松乃坚固。乃知人易彫，独以婴情故。鉴此念前人，云胡复悲慕。惊风西北来，肃然动情愫。扬杯谢诸公，愿言保迟暮。"}