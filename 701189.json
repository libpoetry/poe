{"id":"701189","title":"题墨兰寄恽宪副公甫先生","dynasty":"明","author":"符锡","text":"幽兰美深谷，吐花春载阳。虽殊桃与李，物性固有常。我愿将此草，树之彼高岗。佳人被采撷，衣带袭馀芳。无视山中桂，露零秋自伤。濯濯蕙兰花，茕茕遗众芳。栖栖依蔓草，泯泯失晶光。谁写春岩姿，好风正披扬。白日倾素蕤，深丛间幽篁。愿言托末契，金石矢勿忘。"}