{"id":"684985","title":"游仙曲为张真人羽化而作","dynasty":"明","author":"王称","text":"祥云凝素华，初景丽璇霄。羽驾集万灵，上下何飘飖。要眇笙鹤音，和以空仙谣。尘缘一洗脱，顿觉神形超。下士盼末光，长跪不可招。回飙洒而至，矫首空云翘。刚飙载飞轩，上溯无始乡。心冥一气表，坐断万劫场。兹来食色身，缅邈情俱忘。长歌答云璈，朗咏流玉章。空明结真无，昼夜何煌煌。嗟哉下土家，仰止徒悲伤。晞发九旸城，濯足咸池津。松乔相邂逅，翼我登飙轮。金天谒西母，紫府朝玉真。朝游扳曜罗，夕憩迩结璘。空同仰真梵，愚浊惭下民。因之一缄札，稽首黄麒麟。化机无停轮，万有互始终。至人出陶钧，与道相无穷。大庭俨群仙，羽盖时来从。逍遥玉虚境，一无每自同。真诠久云辽，至理标鸿濛。何时复降世，清都振玄风。"}