{"id":"1194205","title":"岁暮自广江至新兴往复中题峡山寺四首","dynasty":"唐","author":"许浑","text":"夜醉晨方醒，孤吟恐失群。海鳅潮上见，江鹄雾中闻。未腊梅先实，经冬草自薰。树随山崦合，泉到石棱分。虎迹空林雨，猿声绝岭云。萧萧异乡鬓，明日共丝棼。薄暮缘西峡，停桡一访僧。鹭巢横卧柳，猿饮倒垂藤。水曲岩千叠，云重树百层。山风寒殿磬，溪雨夜船灯。滩涨危槎没，泉冲怪石崩。中台一襟泪，岁杪别良朋。密树分苍壁，长溪抱碧岑。海风闻鹤远，潭日见鱼深。松盖环清韵，榕根架绿阴。洞丁多斲石，蛮女半淘金。南浦惊春至，西楼送月沈。江流不过岭，何处寄归心。月在行人起，千峰复万峰。海虚争翡翠，溪逻斗芙蓉。古木高生槲，阴池满种松。火探深洞燕，香送远潭龙。蓝坞寒先烧，禾堂晚并舂。更投何处宿，西峡隔云钟。"}