{"id":"768056","title":"八归 同周筜谷、查声山集龚蘅圃玉玲珑阁","dynasty":"清","author":"李符","text":"门临水市，楼观海日，西风摇落江柳。无端泛梗钱塘路，不分仙郎宅里，乍逢良友。除却书床拈赋笔，有何事、可消清昼。只愁对、剩水残山，历历在檐牖。怪尔轻装短棹，行歌并发，已过秋香时候。高峰南北，横桥十二，更问黄花开否。把蕉筒检点，明日还期载尊酒。谱新声、须寻綵妓，付与檀槽，听伊调素手。"}