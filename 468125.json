{"id":"468125","title":"瑞鹤仙 次韵答弟寿六十","dynasty":"当代","author":"魏元旷","text":"寂寞东皋业。又花发山城，春寒水国。冒雨冲烟出。看望里青芜，剪齐一律。窗南砚北。尽佳句、归来新得。祗愁闻暗树，深篁蜀鸟，声声啼血。鬓色。丝丝催换，老我何辞，碎尘踪迹。故园灯火，惆怅昔年今夕。甚长安旧梦，鬼神莫问，宣室几曾前席。且栖迟衡宇，料量烧田时节。未遂匡时业。记驿路兵戈，同时去国。扣柴扉不出。倏乱后光阴，五更新律。清尊迤北。祗上座、白头赢得。漫频劳祝噎，年年海宇，方新战血。树色。梵王宫殿，揽揆筵开，侵寻往迹。如来献寿，争羡花开前夕。便十年一瞬，风流消歇。无复簪裾照席。恨英雄易老，几人终秉旄节。"}