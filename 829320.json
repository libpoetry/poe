{"id":"829320","title":"吴门依易生韵十一首","dynasty":"清末近现代初","author":"苏曼殊","text":"江南花草尽愁根，惹得吴娃笑语频。独有伤心驴背客，暮烟疏雨过阊门。碧海云峰百万重，中原何处托孤踪？春泥细雨吴趋地，又听寒山夜半钟。月华如水浸瑶阶，环佩声声扰梦怀。记得吴王宫里事，春风一夜百花开。姑苏台畔夕阳斜，宝马金鞍翡翠车。一自美人和泪去，河山终古是天涯。万户千门尽劫灰，吴姬含笑踏青来。今日已无天下色，莫牵麋鹿上苏台！水驿山城尽可哀，梦中衰草凤凰台。春色总怜歌舞地，万花缭乱为谁开。万树垂杨任好风，斑骓西向水田东。莫道碧桃花独艳，淀山湖外夕阳红。平原落日马萧萧，剩有山僧赋大招。最是令人凄绝处，垂虹亭畔柳波桥。碧城烟树小彤楼，杨柳东风系客舟。故国已随春日尽，鹧鸪声急使人愁！白水青山未尽思，人间天上两霏微。轻风细雨红泥寺，不见僧归见燕归。年华风柳共飘萧，洒醒天涯问六朝。猛忆玉人明月下，悄无人处学吹箫。"}