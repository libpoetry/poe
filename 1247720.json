{"id":"1247720","title":"闻浙西贼退有感","dynasty":"元末明初","author":"蓝智","text":"往年江淮群盗起，剋复至今烦王师。空令朝廷思猛将，复见官府徵健儿。大江之南十数郡，残破无有完城池。五年杀气缠沧海，万里妖氛拥赤眉。秋风萧萧吹鼓角，白日杳杳多旌旗。井邑正困军需急，京城却忧海运迟。筑坛授钺竟虚设，血战更藉西南夷。此辈岂能真为国，劫掠何异盗贼为。宵衣尚劳社稷计，汗马正聚风云期。鼎鱼穴蚁未足虑，赋敛不已民疮痍。呜呼安得黄河水，清洗兵甲再见至元中统时。"}