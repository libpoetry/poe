{"id":"686908","title":"云门杂咏","dynasty":"明","author":"刘宗周","text":"碌碌尘寰大梦酣，幽居胜事郡城南。秦山入望迎如辇，耶水回波织似蚕。品入画图真第一，行逢仙岛恍成三。即看别业宜园去，也是陶庵与邵庵。落日依依林杪晖，老僧相见把征衣。重来古寺传忠孝，惹得新辞和去归。市虎暗随蕉鹿换，青山长待白云飞。当时化鹤人何在，容我生还丁令威。千古名山一代狂，数寻遗事意伥伥。残碑永护风霜迹，老树新分松桧秧。若个宗门堪继钵，几番沧海又成桑。辛勤六寺今重复，只履西归是故乡。一座山僧伴一回，薄游如卧小崔嵬。永和遗帖停云散，王氏新碑染翰开。看竹有楼随地主，乘风无阁待朋来。眼前兴废都相似，莫遣空林放酒杯。老脚登临不似初，秦峰一跨七年馀。苦无灵药将颜驻，拟有哀辞待篆书。破釜赍粮君莫误，当途筑舍事诚疏。悬知天上冰壶洞，迥隔人间六月庐。寂寞任公旧钓竿，千溪并作一溪寒。人横小渡看鸥没，目送危矶立鹭酸。未许风流供病叟，且传名姓带微官。竹林幽处山家好，狼藉新蔬饷午盘。转上秦峰扪碧苔，云踪缥缈怅悠哉。回风几度马蹄送，骤雨一番牛背来。处处人家残照倚，村村烟树晓凉栽。探幽更指丹山穴，凤羽麟毛载网回。最爱岩居荆作扉，主人霞佩芰荷衣。论心吾党推狂简，握手春风待咏归。林静偶过朱鸟媚，尊阑坐进紫鱼肥。剡溪归棹馀清兴，洞口迷津不可依。"}