{"id":"1075506","title":"渡陂南用斜川韵","dynasty":"宋","author":"周紫芝","text":"万物自有得，吾生感行休。及兹天气佳，步寻水南游。青板得野航，竟渡一苇流。乘流本无心，岂有不下鸥。开口月有几，百年终一邱。与世似异趋，此行谁我俦。村醪亦足醉，对影自献酬。未知垂老日，能遂此乐不。事定会当谐，不复怀预忧。但愿营自安，孰是都无求。"}