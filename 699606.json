{"id":"699606","title":"闺人禅诵甚勤，喜赠二首","dynasty":"明","author":"袁宗道","text":"应是新年福力增，六时功课胜山僧。每持贝叶询难宇，时向蒲团学小乘。一缕天风吹梵呗，半轮闺月照香灯。却惭庞叟心情懒，拥衲齁齁呼不应。高楼终日礼弥陀，天女生来厌绮罗。愿以幻身酬半偈，羞将素额涴长蛾。绣幡针脚花还密，诵咒乡音字欲讹。自是灵山佳姊妹，何缘结伴到娑婆。"}