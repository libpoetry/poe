{"id":"677342","title":"明月篇","dynasty":"明","author":"胡直","text":"朝发兮采石，暮荡兮马当。散炎霭于轻飙，流皓魄于船艎。耀江波之鳞鳞，喷万里兮珠光。矫玉螭兮璇宫，舞素娥兮霓裳。渺下上兮混素，浸无穷兮漭泱。荡予目兮天外，浮予躬兮银潢。彼湘累与明妃，邈不足以絓予肠。予将骑白龙歌少皞，挹南斗而酌酒浆。又讵知鸒斯跔跔，焉之控地，大鹏羚羊，角于苍苍。"}