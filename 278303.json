{"id":"278303","title":"玉山枕·悼王铁华","dynasty":"现代","author":"沈轶刘","text":"大海飞蜃。破高浪、凄风紧。挂帆万里，归魂五夜，此事人间，旷古谁忍。问天无信地无灵，甚峡内彩昙微瞬。望巴渝、穷日昏霾，蔽嘉陵、伴荒江孤衬。可堪挑菜逢春闰。过东郭、桑谁认。锦镫选句，香街斗酒，一例前游，概成妖眹。架书余烬蠹青箱，痛传注小同髫龀。记西行、荞麦花开正如丝，又长蛇徐蠹。"}