{"id":"1215906","title":"澧州通济桥词","dynasty":"元","author":"苏天爵","text":"望涔阳兮嵯峨，涉江浦兮横波。当周行兮揭厉，嗟征人兮柰何。南荆兮溽暑，云冥冥兮多雨。招舟子兮未来，路曼曼兮修阻。羌申伯兮遗绪，积财富兮能予。断木兮林中，斲石兮山下。造飞梁兮穹窿，播惠利兮焉穷。帝褒嘉兮厥美，锡天书兮九重。源涸兮石腐，名延兮终古。爰抽思兮咏歌，蹇将遗兮行者。"}