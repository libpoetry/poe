{"id":"689132","title":"九日同马君卿任宏器登高四首","dynasty":"明","author":"何景明","text":"岁岁重阳菊，开时不在家。那知今日酒，还对故园花。野静云依树，天寒雁聚沙。登临无限意，何处望京华。远地宜登望，秋光薄暮浓。楼高窥万井，潭迥落千峰。花为重阳发，人怀百岁逢。同游俱俊彦，尊酒得从容。病思逢佳节，孤怀忆远游。河山还似昔，烟树不胜秋。故国浮云去，高台日暮愁。牛山元有恨，休讶泪长流。向夕枫林爽，行吟未拟回。明霞积水外，落日古城隈。鼓角秋深怨，风霜岁晚催。莫将迟暮意，孤负菊花杯。"}