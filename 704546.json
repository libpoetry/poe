{"id":"704546","title":"游海珠","dynasty":"明","author":"黎景义","text":"慈度登临美，芳樽览胜开。空阶初雨歇，古水自风来。笑傲行龙颔，逍遥踏蚌胎。翻疑起弱水，羽辙入蓬莱。一点鲛人泪，江心戴敞亭。古今潮迭长，遐迩客频经。广海环基碧，隃山隔屿青。平生慕忠简，今日拜遗形。兰若中流出，征帆四面游。瑶台临蜃气，金地镇鳌头。波定形如画，涛惊势欲浮。兴狂不觉晚，带月泛归舟。"}