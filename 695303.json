{"id":"695303","title":"次韵答从弟永锡二首","dynasty":"明","author":"林光","text":"中星虚照广南东，何处文明有见龙。梦想西周曾至凤，化行东汉亦临雍。儿曹未用啼杯饭，弟子犹蒙养万钟。却愧名衔叨国士，草间曾未动微风。何时健步走西东，笑子频年学卧龙。沃产总堪偿酒债，白头端幸际时雍。冰盘醉缕银丝绘，午枕惊回社庙钟。子亦能歌孙解舞，也应忘却膝头风。"}