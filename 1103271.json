{"id":"1103271","title":"记梦","dynasty":"宋","author":"周密","text":"刚风吹翠冰，倒景浮玄枢。萧台万八千，上有真仙居。冰绡絅清气，宝笈龛琼书。至人青瑶冠，风动云霞裾。顾我一笑粲，勺以青琳腴。泠冷彻昆崙，肝鬲生明珠。玉童发清谣，引鹤开金铺。授我碧露笺，字字如琼琚。跽受九拜起，云气随捲舒。灵文眩五色，奥语探皇初。青高不可极，玄晤常集虚。玉苗日茂茂，珠蕊春如如。天妙不费言，悟解超仙衢。飞楼入紫翠，笑语多天姝。驯龙耕玉田，小凤扶金车。香满十二帘，春动红流苏。脩栏瞰云雨，黄道通清都。忆昔游五城，十载才须臾。正坐一念差，不觉秋尘污。华池涤凡髓，重佩三元符。凛凛不可留，欲去还踟蹰。仰天发长啸，万窍皆笙竽。约我更百年，来此骑鲸鱼。"}