{"id":"531834","title":"演骚赠舫丘日者","dynasty":"明","author":"黄佐","text":"朝绁余马登舫丘。攀揽桂枝聊淹留。翠涛?瀁如中流。木兰为枻沙棠舟。丘中人兮清且修。逍遥水裔骖飞虬。扬灵弭节光蚴蟉。芙蓉衣裳纕以兰。翠旌孔盖翩哉翻。冶容妍迹无定端。琼晖藻景摇沦澜。云霓晻霭矫七盘。褰帷独往河之干。璜琚纂组缟与纨。鬋鬒曼睩良可欢。含商咀宫曲未殚。浩倡眇语谁不叹。飘然乘蹻徕湘岷。乘鹥御霞析木津。笑翻碧寥开帝阍。指麾黔羸星斗鹑。摄提孟陬窥玉衡。群灵丰丰扈且屯。冲风夕起波龙鳞。众芳纷糅穷极研。滂心嫭目符乾坤。然疑不作孚以言。招摇佩履何仙仙。九州寿妖耿在天。世途埃壒无庸贤。飞鸾在笯鸮乃骞。蹻蹠没牖原湛渊。鞠歌问子胡为然。"}