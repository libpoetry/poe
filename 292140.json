{"id":"292140","title":"念奴娇·重阳后三日作寄梧","dynasty":"现代","author":"常燕生","text":"重阳过了，又匆匆多事，几番风雨。送暖催寒无限恨，都付暝江羁旅。危阁临幽，闲窗对影，此意凭谁诉。夜深珍重，有人梦里吩咐。长记江北江南，年年此际，戎马仓皇处。故国家山渺何在，付与震天鼙鼓。白酒催兵，黄花助战，遮断来时路。闲情抛却，趁鸣鸡，起还舞。"}