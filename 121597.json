{"id":"121597","title":"再次韵·问舟初立柳汀沙","dynasty":"宋代","author":"陈造","text":"问舟初立柳汀沙，云日昇空渌影斜。诗橐耻随金埒客，蔬肠未厌玉川茶。青湖波外方游女，翠幄丛间亦晚花。小待春归箫鼓静，还容补被款禅家。再次韵其二，尘中谁定免营营，鹭渚鸥沙且旧盟。夙世林逋漫千首，逢人圆泽悟三生。扣门喜共僧窗饭，斲句犹能镜样清。身世已抛春梦外，更於文字措讥评。"}