{"id":"1139509","title":"雪禁体","dynasty":"宋末元初","author":"陈杰","text":"南风导前北风续，仁气潜随杀机伏。初疑惨淡八表昏，忽变光明大千足。上天之载德如毛，帝力不知封比屋。垢污过眼俱衣被，枯朽何心亦膏沐。调治竹君折节下，表显梅兄受命独。于至严凝见温厚，有大包容分类族。是空非空色非色，在坑满坑谷满谷。铺张元化有许奇，收敛神功又何速。欲搜好句极形容，回首千章成浅俗。夜深兽红妓打围，雪消雪落何用知。"}