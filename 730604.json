{"id":"730604","title":"西园引并序","dynasty":"清","author":"毛澄","text":"桂宫流水渐台沈，青松夹道隐黄昏。野花啼鸟谈天宝，剩粉零缣画上林。武清遗迹又榛莽，禁禦犹存气萧爽。前湖镕镜照宫门，门前圣祖亲题榜。四围柳陌接菱塘，兴废龙潜有赐庄。六飞两世南巡后，平地安排作水乡。延陵诏写秦家式，海昌亦仿陈园则。尽占西湖十锦图，中使江南采鸂鶒。平滩浅石学湘山，舵楼晚似越中还。无屋不随山曲折，无山不在水中间。铜沟泻入高粱闸，玉乳流从趵突泉。远过秦地宜春苑，肯数吴王销夏湾。未烧以前有园后，篑士运斤不停手。遍览须教十日游，烹茶坐对灵和柳。白头阿监为我言，道光初元随至尊。是时天下久无事，鹰坊虎圈皆承恩。大内尊严乏水木，每来不怿出园门。园中四序多佳节，至尊最爱华林月。月下亲骑白凤凰，清歌挟弹花如雪。东西复道接长秋，雷殷车声走未休。烛天灯火湖山外，知是官家福海游。蓬壶万炬环孤岛，松栝千株系彩球。赤龙鳞甲随风动，宫娥荡桨银涛涌。步头扶上玉皇来，荷花满袖秋云重。文皇禦宇尤加意，自选传头串新戏。女史分笺纪岁华，奉诚弟子分番试。遥望瓜洲战垒寒，羽书日夜报长安。君王宵旰多愁思，抱尽琵琶不教弹。绣岭乌啼金屈戍，温汤人倚玉栏杆。圌参汁冷疗消渴，海荔瓤多罢晚餐。八里桥头鼙鼓起，惊断歌声落秋水。侵晓开门放内人，翠华已在边风里。汨罗不管金蟾锁，上阳骨葬青莲朵。回首阿房一片红，错认湖山旧镫火。谁念冰天七月凉，蕃河呜咽绕宫墙。似闻天语弥留际，犹问离宫一断肠。亲贤刻意权成败，议定先看敌兵退。奉使迎銮消息迟，列朝宸翰缘街卖。老妪筐中宋本书，牧童壁上元人画。莫问丛残贝叶经，牙签四库亦飘零。僧廊篆鼎蝌文绿，侩肆柴窑宝气青。明年返辔延洪祚，蒙恩遣向园中住。马埒蓬蒿一丈高，斜阳手拨常朝路。厮养眠庋玳瑁屏，灶丁爨砍沈檀树。康国猧儿海户收，交州鹦鹉关山去。朝朝暮暮总堪哀，铜辇秋衾梦不来。脂奁粉盒馀香土，宝册珠衣化劫灰。伤心最怕秋来夕，寂历虚尘幂瑶席。钟鼓迟迟出禁城，佩环隐隐来湖石。柏寝流萤熠熠黄，椒房鬼火荧荧碧。邃洞泥青蝙蝠窠，假山月黑狐狸迹。林间何物解吟诗，楼上无人似吹笛。老病缠绵傍晓啼，又到当年宴舞时。银屏椽烛高花下，正侍君王看水嬉。岂知池苑都非旧，鹢首摧残禦舟漏。手帕鲛绡揾泪珠，年深冰结成红豆。近来特旨兴工筑，楚南梁山括材木。大官虚费水衡钱，万户千门那能复。露台诏下万人呼，赵鬼徒能诵两都。中兴大业崇朝定，太液池头许钓鱼。广寒团殿愁仙跸，玉泉亭榭浮云失。游人莫上万寿山，只剩明湖晒寒日。曲江痛哭子美诗，连昌写憾微之词。逢君半日凄凉话，转忆人间万事非。伶元老去霜侵鬓，力士归来泪湿衣。西陵王气犹龙虎，独立宫门望落晖。"}