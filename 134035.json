{"id":"134035","title":"奉同何济川迎吏示至秋暑方剧呈同舍","dynasty":"宋代","author":"司马光","text":"稚金避老火，暑势万骄盈。朱光烁厚地，万叶焦无声。夫子久倦游，得郡为亲荣。束装待驺吏，归期殊未成。埃沙塞广陌，蓬藋拥前楹。出处两不惬，孤坐心烦萦。何时惊飚来，扫荡天地清。郊墟草树疏，千骑从双旌。飘摇若神仙，皁苔西南征。离群讵几时，岂不怀友生。有意肯相过，不妨巾屦并。官舍稍虚凉，愧无肴酒迎。"}