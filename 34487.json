{"id":"34487","title":"和西江李助副使早登开元寺阁","dynasty":"唐代","author":"陈陶","text":"虚豁登宝阁，三休极层构。独立天地间，烟云满襟袖。鳌荒初落日，剑野呈绮绣。秋槛祝融微，阴轩九江凑。拂檐皇姑舍，错落白榆秀。倚砌天竺祠，蛟龙蟠古甃。翛然观六合，一指齐宇宙。书剑忽若□，青云日方昼。南朝空苍莽，楚泽稀耕耨。万事溺颓波，一航安可涭。徒云寄麟泣，六五终难就。资斧念余生，湖光隐圭窦。早闻群黄鹤，飘举此江岫。陵谷空霭然，人樵已雏鷇。燕宫豸冠客，凭览发清奏。珠玉难嗣音，摐辕愧孤陋。"}