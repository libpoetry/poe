{"id":"694088","title":"狱中有感","dynasty":"明","author":"陈是集","text":"天遇如此宁复歔，劝儿休读制科书。愤来欲碎渔阳响，憔绝同吟泽畔馀。聊复钟情怜病妾，偶将坐隐当安车。雄心未忍空抛却，志怪齐谐尚猎渔。远来何事使人歔，今日邹阳已上书。苦节一生非业债，清名两字或冤馀。摩编自可招人妒，下楗翻多载鬼车。石出是时将策定，莼鲈吾适问樵渔。生当磨蠍可如何，命似燖鸡熬未过。目断南天惟梦绕，书陈北阙被人跎。廉名自许身先辱，雠事无端累已波。独喜君心昭雪得，累臣泪尽望恩多。"}