{"id":"215567","title":"和微之药名劝酒","dynasty":"宋代","author":"王安石","text":"赤车使者锦帐郎，从客珂马留闲坊。紫芝眉宇倾一坐，笑语但闻鸡舌香。药名劝酒诗实好，陟厘为我书数行。真珠的皪鸣槽床，金罂琥珀正可尝。史君子细看流光，莫惜觅醉衣淋浪。独醒至死诚可伤，欢华易尽悲酸早，人间没药能医老。寄言歌管众少年，趁取乌头未白前。"}