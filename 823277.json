{"id":"823277","title":"一萼红 湖帆静淑合画群芳册，次姜白石韵","dynasty":"清末近现代初","author":"吴湖帆","text":"伫花阴。系离愁几许，仙格借豪簪。涕泪家常，宫商国破，英气都付消沈。忆春草、闲吟自适，羡月满、枝上并栖禽。密护情同，暗浮香冷，何日重临。回记去年元夜，有华镫照眼，玉笛吹心。疏影黄昏，纹窗绿惨，温梦轻徙难寻。恨空负、林泉旧约，剩螺黛、残粉重千金。却怨修眉未舒，墨浅愁深。"}