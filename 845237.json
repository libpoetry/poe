{"id":"845237","title":"绮寮怨 秋夜","dynasty":"清末民国初","author":"樊增祥","text":"昨夜秋阴如梦，海棠今夜醒。点扣砌、碧露飘珠，婵娟子、自韫红情。残蟾徘徊欲上，银河转、雁带三四星。渐一行、叫过西楼，重帘下、叹息眠未成。远梦渔阳暗惊。秋桑落盏，鹅黄酒熟蒲城。且倒银瓶。欠纤指、破新橙。金荃集中佳语，总写上、女儿青。寒螀暗鸣。惟应感秋客，知此声。十日南山如睡，晓烟吹梦醒。照素浐、绮日笼沙，连昌柳、别是风情。琴台高秋独眺，风吹帽、未放双鬓星。料板桥、昨夜微霜，疏林叶、绿黯红未成。陌上黄尘不惊。雕鞍绣毂，依然鼓角严城。酒酝双瓶。捉霜蟹、市香橙。今年旧京重九，对圃菊、眼犹青。楼头鹳鸣。销除宋诗里，风雨声。我已江南游倦，不堪听管弦。又画阁、软舞娇歌，兰陵酒、浅泛金船。白头梨园子弟，初相见、记在天宝前。自翠华、迤逦西巡，霓裳曲、往往传世间。红烛影摇翠钿。歌楼听雨，消磨几许华年。祇有何戡。数朝士、到贞元。秦筝十三金雁，莫再唱、念家山。销魂黯然。怜他柳梢月，花上烟。不信青门寒早，菊瓶香未残。傍扣砌、密缀圆花，青霜里、越耐人看。药娥徘徊欲上，琼楼远、祇恐天上寒。甚夜乌、已定还惊，亭西竹、颤袅青玉竿。徙倚东廊画栏。中庭荇藻，明明玉水生澜。白雁横天。可捎得、锦书还。依稀春明旧梦，梦不到、早梅边。婵娟可怜。花和雪中竹，无比妍。叩齿梳头才了，玉凫烟未残。又绮日、薄映南窗，垂帘处、院竹谁看。晖晖玉山照座，金貂客、一洗郊岛寒。听说诗、妙解人颐，莲花舌、似导鱼上竿。尚忆湖亭倚栏。铜瓶活火，圆瓯细蹙微澜。路远于天。更无意、乞东还。惟余昌明一盏，绿玉色、透中边。肠枯自怜。谁知饮茶足，诗更妍。"}