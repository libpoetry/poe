{"id":"1113698","title":"寄德器二首","dynasty":"宋","author":"李处权","text":"清耽七盌爱卢全，富贵千金鄙邓通。新岁烟尘悲塞北，旧时花鸟忆回中。可能春雨如秋雨，合是东风却北风。尚喜张仪惟舌在，百年从古没终穷。客舍春寒数挽衣，云重雨湿不闻鼙。老妻未免负薪叹，稚子何为索饭啼。南地好山青不断，故园芳草绿应齐。胸中磈磊但尘土，惭愧锦囊兼玉溪。"}