{"id":"826159","title":"兰陵王·题张红薇女士百花卷","dynasty":"清末近现代初","author":"叶恭绰","text":"慢春惜。一片花飞褪碧。金壶里、依约返生，照海千红闹裙屐。风流溯往日。谁识鸥波妙墨。瑶台路，撩乱众芳，春燕秋鸿苦相忆。空中本无色。甚海印生光，弹指成实。云泥朝市浑如客。任丈室轻散，梵天微笑，华鬘回首几过翼。好常住常寂。香国。梦曾觅。奈蕙炷霜清，萝怅尘积。吟风泣露都无力。剩炫画桃李，弄晴葵麦。青芜如锦，顾恨英，粉泪渍。"}