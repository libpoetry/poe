{"id":"833796","title":"齐天乐 癸丑元夜，葱石招饮双忽雷阁，出《枕雷图》属题，湘绮词先成，即同其调","dynasty":"清末民国初","author":"樊增祥","text":"凄凉千载唐宫事，蜀山逤逻能语。粉黛中丞，管弦南赵，留得双雷掌故。花阴暗抚。有款鹞人知，玉娘藏处。禁里恩深，龙香重拨泪如雨。东塘再修乐谱。祇樊祾慧业，解调珠柱。几劫沧桑，鸾歌凤泣，重付刘郎将护。今宵火树。照金碧楼台，恍闻天鼓。合奏车中，阿香能载否。"}