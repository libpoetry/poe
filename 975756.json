{"id":"975756","title":"次韵赵主簿雪诗十韵二首 其二","dynasty":"宋","author":"项安世","text":"历乱空中花，蹁跹水中影。屑屑复骚骚，凉凉何涬涬。风急阵形圆，云深兵势迥。檐鹊换缁衣，皋禽失丹顶。雁惊芦箭射，鱼畏冰叉挺。出印东郭跟，归遮少陵胫。坐对孙康书，眠思子猷艇。夜气忽峥嵘，冰天梦驰骋。齐珠拟誇梁，卞玉思献郢。庇冻月千间，遗寒麑万领。"}