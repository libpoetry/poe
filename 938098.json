{"id":"938098","title":"正月十二日自房州城遇虏至奔入南山十五日抵回谷张家","dynasty":"宋","author":"陈与义","text":"久谓事当尔，岂意身及之。避虏连三年，行半天四维。我非洛豪士，不畏穷谷饥。但恨平生意，轻了少陵诗。今年奔房州，铁马背后驰。造物亦恶剧，脱命真毫釐。南山四程云，布袜傲险巇。篱间老炙背，无意管安危。知我是朝士，亦复颦其眉。呼酒软客脚，菜本濯玉肌。穷途士易德，欢喜不复辞。向来贪读书，闭户生白髭。岂知九州内，有山如此奇。自宽实不情，老人亦解颐。投宿恍世外，青灯耿茅茨。夜半不能眼，涧水鸣声悲。"}