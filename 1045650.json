{"id":"1045650","title":"雪 其三","dynasty":"宋","author":"徐积","text":"侯款诸祠方彻奠，车回五骏既投鞭。云如大练生淮浦，雪似繁星落楚天。有客弄花知乐岁，何人感物惜流年。南城病仆惟沽酒，西郭诗章但买笺。隐伏急因明处见，垢污多自夜来鲜。佣将粺谷才糊口，拾去濡薪未息肩。白面韝鹰红锦臂，乌山围兽赤缯旃。却燃灯坐疑为梦，欲上楼看恐有仙。玉镜台前侵皓月，碧纱窗外弄青烟。树头还有鸿栖否，船是寒沙水畔田。"}