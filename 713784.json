{"id":"713784","title":"长春石室","dynasty":"明末清初","author":"屈大均","text":"长春先生好吹笛，吹之裂尽华山石。一笛持来只一吹，岁用琅玕数千尺。一吹即复投岩中，笛与人间制不同。人间不见长春笛，惟闻笛声满碧空。仙人自古重音响，吹使乾坤气清爽。一曲中和致太平，遗音千载穿云上。我向先生石室栖，每寻长笛临回溪。愿作仙人笛弟子，朝朝吹彻云台西。"}