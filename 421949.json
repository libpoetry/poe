{"id":"421949","title":"吾生一首次文访韵","dynasty":"近现代","author":"连横","text":"吾生坠尘寰，匆匆过四十。偃蹇衣食中，文坛幸自立。岂不抉网罗，而甘羽翼戢。缅维桑梓乡，井渫犹可汲。大义觉沈冥，奇言排陋习。麟凤德未衰，马牛风相及。但恨罔利人，操戈起同室。愿宏悲智心，精灵亦感泣。前途虽云遥，顾影穷追急。当春扇阳和，嗟余何敢息。"}