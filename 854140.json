{"id":"854140","title":"寄题龚国录见山阁","dynasty":"宋","author":"方岳","text":"吾州百嶂千峰低，斗大山城去山咫。萦青缭碧玉四围，晓色苍寒莫烟紫。山中见山何足奇，此妙未容儿辈知。诸方不具顶门眼，宁了芥子藏须弥。我曾风月堂西醉，鞠草离离败人意。摩挲龛壁几屏篁，谁破天悭出岚翠。恨我不识今楚龚，丘壑可想崔嵬胸。凿开埋雨三三径，跳出撑云六六峰。骑䲔老仙滴诗砚，元气淋漓冰片片。翩然下视世间人，对面有山渠不见。"}