{"id":"1041260","title":"秋雪","dynasty":"宋","author":"刘敞","text":"剥候凋群阳，幽阴肆腾涌。清霜飞云初，大雪吁不凶。缤纷舞鸿鹄，细碎翻蠛蠓。北风故相资，冻雨仍更纵。泥涂绝行道，珠璧弃郊垄。峨峨九重高，兀兀双玉耸。寒光坐辉映，凛气弥冲拥。壮士歌慷慨，儒生议刑宠。长年昔未逢，噤语空多悚。皇天无私尤，德惠答虔巩。岂伊伤时和，盖亦遵顺动。况兹秋方高，民麦皆在陇。龙蛇蛰既坯，鸟兽毛亦氄。农夫乐休役，天子宽垂拱。信此丰年祥，尔曹何必恐。"}