{"id":"1110357","title":"上史魏公寿三首","dynasty":"宋","author":"孙应时","text":"清都绛阙拱慈皇，鹤驾鸡鸣起未央。父子至情如一日，国家庆事冠前王。公功实作风云旧，帝学于今日月光。天寿两宫千万岁，端留元老赞明昌。中兴大业要规模，公有初言久未孚。已喜乾坤深佑德，况逢岁月正悬弧。明时礼数尊三事，大老精神压万夫。军国平章天下望，鹰扬年德正相符。中书考已敌汾阳，神气清明骨更强。客倒壶觞弄风月，酒阑灯火事文章。传家正有书千卷，积庆真成笏一床。看取西湖共长久，年年菊会答秋光。"}