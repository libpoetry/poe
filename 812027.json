{"id":"812027","title":"阿阁","dynasty":"清","author":"孙原湘","text":"阿阁三层碧玉支，红栏刚倚绿梧枝。偷窥云母围屏薄，潜伺星妃步辇迟。隔座微闻花气息，绕廊暗想雪丰姿。明知璧月朝难见，痴对青天立几时。明明可见似银蟾，只禁疏狂逼画檐。纵少猜嫌宜引避，偶贪游戏实矜严。轻衫着后无心换，团扇题成信手拈。倘许朝朝窥素影，未妨常隔一重帘。"}