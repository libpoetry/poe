{"id":"925607","title":"八声甘州 夜读李广传，不能寐。因念晁楚老、杨民瞻约同居山间，戏用李广事赋以寄之","dynasty":"宋","author":"辛弃疾","text":"故将军饮罢夜归来，长亭解雕鞍。恨灞陵醉尉，匆匆未识，桃李无言。射虎山横一骑，裂石响惊弦。落魄封侯事，岁晚田园。谁向桑麻杜曲，要短衣匹马，移住南山？看风流慷慨，谈笑过残年。汉开边，功名万里，甚当年健者也曾闲？纱窗外，斜风细雨，一阵轻寒。"}