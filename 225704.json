{"id":"225704","title":"五岳观告成","dynasty":"宋代","author":"夏竦","text":"岳镇明神屡降康，圣心尊奉礼文扬。徽名祇薦昭殊典，秘宇钦崇报美祥。曲沼甘泉秋湛湛，浮荣嘉气晓苍苍。金釭衔壁流繁影，云雀踶甍耀采章。祇祓王灵涓吉日，密砻文杏架修梁。都人雾集鸿仪盛，帝御天临絜志彰。宸唱茂宣昭峻极，春祺纷委顯蕃昌。升平更属西成日，击壤欢谣遍井疆。"}