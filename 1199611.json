{"id":"1199611","title":"云林与众真吟诗十一首","dynasty":"魏晋","author":"杨羲","text":"驾欻敖八虚，回宴东华房。阿母延轩观，朗啸蹑灵风。我为有待来，故乃越沧浪。乘飙溯九天，息驾三秀岭。有待徘徊盼，无待故当净。沧浪奚足劳，孰若越玄井。写我金庭馆，解驾三秀畿。夜芝披华峰，咀嚼充长饥。高唱无逍遥，冬兴有待歌。空同酬灵音，无待将如何。朝游郁绝山，夕偃高晖堂。振辔步灵锋，无近于沧浪。玄井三仞际，我马无津梁。倏欻九万间，八维已相望。有待非至无，灵音有所丧。龙旗舞太虚，飞轮五岳阿。所在皆逍遥，有感兴冥歌。无待愈有待，相遇故得和。沧浪奚足辽，玄井不为多。郁绝寻步间，俱会四海罗。岂若绝明外，三劫方一过。纵酒观群惠，倏忽四落周。不觉所以然，实非有待游。相遇皆欢乐，不遇亦不忧。纵影玄空中，两会自然畴。驾欻发西华，无待有待间。或眄五岳峰，或濯天河津。释轮寻虚舟，所在皆缠绵。芥子忽万顷，中有须弥山。大小固无殊，远近同一缘。彼作有待来，我作无待亲。无待太无中，有待太有际。大小同一波，远近齐一会。鸣弦玄霄颠，吟啸运八气。奚不酣灵液，眄目娱九裔。有无得玄运，二待亦相盖。偃息东华静，扬軿运八方。俯眄丘垤间，莫觉五岳崇。灵阜齐渊泉，大小忽相从。长短无少多，大椿须臾终。奚不委天命，纵神任空洞。控飙扇太虚，八景飞高清。仰浮紫尘外，俯看绝落冥。玄心空同间，上下弗流停。无待两际中，有待无所营。体无则能死，体有则摄生。东宾会高唱，二待奚足争。命驾玉锦轮，舞辔仰徘徊。朝游朱火宫，夕宴夜光池。浮景清霞杪，八龙正参差。我作无待游，有待辄见随。高会佳人寝，二待互是非。有无非有定，待待各自归。"}