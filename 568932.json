{"id":"568932","title":"和苏长公妙高台韵","dynasty":"明","author":"王世贞","text":"佛印老秃翁，片言拄苏子。禅床咫尺间，忽掷千万里。不解弦中调，如风过牛耳。却望妙高台，嵯峨插天起。俊雕摩空没，波平四如砥。意气稍得舒，归来对隐几。卷我广长舌，避汝坚利齿。初若锥遇锤，契则针投水。欲识苏子谁，长爪梵志是。不向无智生，宁向有智死。"}