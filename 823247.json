{"id":"823247","title":"忆旧游 除夕，赠张夫人","dynasty":"清末近现代初","author":"赵熙","text":"记丁年守岁，子夜同心，人在云安。向夕沙滩下，听千峰爆竹，泪数乡园。素裙半榻同梦，江雨彻宵寒。笑汉腊催程，巴船送影，悔嫁朝官。桑田。幸留命，又四远鸡声，今夜今年。滚滚新潮大，望神州何地，横界阑干。夜堂对酒闲话，儿女集灯前。便咫尺天涯，归帆上峡山外山。"}