{"id":"420347","title":"合欢带 芦粟","dynasty":"近现代","author":"沈轶刘","text":"南薰蒸翠如麻。渐青障，结成纱。约略风鬟长夏后，正芳园、乍老枇杷。东畦雨卸，琼浆箭迸，不数浮瓜。最销魂，苇衣葭带，露边烟外丫叉。粉霜闲点佩兰茶。更葳蕤、紫穗环遮。啖黍光阴炊梦短，剩黄粱旧事些些。罗繻缓解，香津始吐，禅味微赊。漫思量、上林求蔗，草棚藤架共寻畲。"}