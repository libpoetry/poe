{"id":"518377","title":"程母朱氏亢节守志寿跻百岁李雪庵为书寿乐堂崇节堂六大字以昭山窗先生之遗泽二子白玉君玉复扁其楼曰朝阳曰拂云其孙成得请予记之乃咏次四诗云 其二 崇节堂","dynasty":"明","author":"唐文凤","text":"崇节堂中妇德全，岂期偕老不齐年。萧萧白发青霜肃，耿耿丹心白日悬。身比琼瑶应共粹，志如金石自同坚。玉堂肯与书贞节，史笔当今继马迁。"}