{"id":"815335","title":"秋梦四首","dynasty":"清","author":"赵清瑞","text":"辉辉银烛夜何其，叶落荒阶选梦迟。一片迷离蝴蝶影，满腔情绪海棠丝。露华深怯侵萝袜，月魄将圆照雪肌。细雨残荷写幽怨，不堪团扇入新诗。朅来情障絮沾泥，才入华胥路转迷。似水凉痕晴翠减，填桥幽恨夜乌啼。山行薄雨云初散，钟曳残声月渐低。正是湘帘灯欲烬，双星无奈汝南鸡。星月迢迢夜漏分，银河清浅漾成纹。仙人萼绿难追影，帝子苍梧正忆君。捣药蟾诸依桂树，锁窗鸟了罢兰薰。鸩媒未许天阊叩，一片冰心冷抱云。似闻天汉阻秋星，剩有犀心一点灵。疑是丁东来玉佩，肯从辰北会云軿。身骑玄鹤轻于蝶，影逐青燐散若萤。隙为帘波凉泼水，罡风吹堕悄然醒。"}