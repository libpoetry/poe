{"id":"291468","title":"买陂塘·重游烟雨楼","dynasty":"现代","author":"高燮","text":"二年前、鸳湖曾到，斜阳来问烟雨。那时犹记春归后，满地落花如絮。怀往古。便解得凄凉，解得伤心赋。沉吟不语。听衰柳鸣蝉，声声细碎，似识悲秋苦。休重数。更惹今番酸楚。此游兼乏俦侣。无心久向空庭玩，独倚阑干容与。君看取。剩有这、枯荷数梗临风舞。不成情绪。去败壁颓垣，几回寻觅，尚写旧诗句。"}