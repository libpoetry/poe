{"id":"125634","title":"六十五岁新正自贻","dynasty":"宋代","author":"邵雍","text":"予家洛城里，况在天津畔。行年六十五，当宋之盛旦。南园临通衢，北圃仰双观。虽然在京国，却如处山涧。清泉篆沟渠，茂木绣霄汉。凉风竹下来，皓月松间见。面前有芝兰，目下无冰炭。坐上有馀欢，胸中无交战。冬夏既不出，炎凉徒自变。荣辱既不入，富贵徒自衒。恶闻人之恶，乐道人之善。不行何趑趄，勿药何{左目右冥}眩。谁谓金石坚，其心亦能断。谁谓鬼神灵，其诚亦能贯。"}