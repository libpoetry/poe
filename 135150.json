{"id":"135150","title":"钱清王千里得王大令保母砖刻为赋长句","dynasty":"宋代","author":"楼钥","text":"书家千载称兰亭，兰亭真迹藏昭陵。只今定本夸第一，贞观临写镌瑶琼。黄閍冈下得宝墨，古人烧砖坚於石。大令亲书保母铭，况是当时晋人刻。砖虽破裂文多全，妙画远过兰亭镌。其间曲水悲夫字，駸駸欲度骅骝前。我家阿连缚虎手，更得退堂方外友。王君系出三槐家，参坐会文真耐久。田丁初来献小砚，寻见津津若微溜。细看背刻晋献之，永和仿佛在旁右。亟访田家叩所从，始知墓崩随意取。大砖支床得前段，掀倒浮屠全尾首。字为十行行十二，百十有七二字漏。交螭方壶不复见，贞石摧藏松亦朽。我得此碑喜不寐，摩挲三叹叹未有。兴宁甲子十四周，更阅三年仍乙丑。若非洞晓未来数，安知八百余年后。坡翁应未见此志，金蝉之铭何绝类。又知文章有暗合，智谋所见略相似。二王遗踪无所遗，谁知地下此段奇。三君共为成胜事，至宝呈露端有时。越山盘屈献与羲，付与耳孙世守之。烦君更为护幽竁，或恐意如犹有如。"}