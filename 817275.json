{"id":"817275","title":"暮春杂忆江乡旧事","dynasty":"清","author":"戴文灯","text":"水国轻阴为养花，小桃远近自蒸霞。雨滋上番新栽竹，风递头纲初焙茶。旧垒燕归惊有主，故人书至念无家。青丝络首青门道，客易秋霜点鬓华。初春山寺客游稀，散帙开襟暂息机。一杖探梅因月上，五更斸笋带云归。墓田丙舍空书帖，蕙纫荷纕未授衣。久溷缁尘缘底事，行吟又见柳花飞。"}