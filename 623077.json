{"id":"623077","title":"附吴越五主","dynasty":"明","author":"郭之奇","text":"钱镠肇迹繇石镜，能取越州应授杭。后楼兵变奔周宝，义胜谣成帝董昌。四月山禽称鸑鷟，痴心兔子上金床。开门节度陈师谏，闭门天子愧还乡。延恩数语堪悬日，逆首传京未缺斨。两镇既兼图保障，一楼十步几周防。所畏淮南真外敌，岂虞武勇动萧墙。廿年金鼓鱼龙跃，三纪休和黎庶康。已闻万弩驱潮水，又见长堤捍石塘。圆枕惊魂宵尚惕，粉盘记事昼宁忘。八十黄眉天下帅，累朝玉册越吴王。舒国全凭田氏婿，承家允属令公良。元璙对泣知忠顺，诸将捐仇洗肺肠。银鹿坐儿传马帐，嘉禾复税诵钱仓。雁次偶遭牛刽阨，鸰原卒止阏沉铓。筑宫治圃兄娱悦，省赋轻徭共垦荒。屯师境上俟周命，修贡庭中焚宋香。礼贤居宅誇荆汉，淮海分封耀蜀唐。所负千秋惟一事，不从罗隐讨朱梁。低头事贼羞终古，虽守蜗封亦槛羊。"}