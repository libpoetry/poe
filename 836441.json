{"id":"836441","title":"米元章墨迹歌，为张明经作","dynasty":"清末民国初","author":"陈肇兴","text":"宝晋行书世寡偶，挥毫落纸云烟走。真迹长留天地间，玉匣珍藏重鼎卣。下书元祐戊辰年，上书古诗三五首。盈笺满幅势槎拿，字字精神何抖擞！锋铓微露姿致生，出入二王变欧、柳。譬如老将练奇兵，长戈短弩屹相受；又如狮子搏狐兔，毛爪森张声怒吼。世间石刻重描摹，传者十失其八九。得此尺幅墨生光，真赝从兹堪晰剖。毋乃上帝爱颠书，鬼物神工互相守。不然相距七百有馀载，宋家台树归乌有！一十八叶乌丝笺，蟫餐蠹蚀亦应朽。那得绵延四代间，法物留传等琼玖。当时庆历诸名公，纷纷姓氏跋其后。一字千金价匪高，临摹直不数蝌蚪。一朝零落随变衰，婉转终归浪子手。田园荡尽绮罗空，携来市上图糊口。岳珂已死华亭没，世远年湮见者狃。我从君斋借一观，心摹手搥目瞪久。归来画肚十回思，胜事惊誇示朋友。自惭好古困家贫，遇古不购古应咎。长歌一曲表恂忱，寄语斯人莫尘垢。片纸文字足千秋，此是吾儒无量寿。"}