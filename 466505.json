{"id":"466505","title":"贺新凉二首","dynasty":"当代","author":"刘斯奋","text":"梦也何须说？倚秋风、连营马动，荒鸡凄烈。壮士翻腾潮水去，苦战人间未歇。待与子、醉眠明月。淬剑光寒青发竖，忍一腔冷落男儿血？暂起舞，从容别。朱弦休拚悲歌绝。羡少年、风情湖海，胆肝如雪。笑指千年奇劫后，鹰击苍溟空阔。直须把、风争云夺。一角词场重料理，向樽前、倾尽南北杰。君不见，玉壶缺。休道狂依旧。记当初、花街问卜，名垆赌酒。梦入神山探巨笔，呼起精灵相纠。漫赢得、露盈双袖。睨目词场三万里，叫南东，谁是搴旗手？看破牖、霜锋吼。青青发共垂垂柳。惊去也，西风容易，消磨什九。击碎珊瑚成百感，谁解柔肠千缕？喜君等、胆肝能剖。竞掷豪情鞭大句，倚芳樽、醉尽南北亩。他日约，问屠狗。"}