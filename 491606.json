{"id":"491606","title":"别从兄本泉教授之南阳","dynasty":"明","author":"刘崧","text":"我家兄弟犹联琚，四十年前无异居。西头下市日来往，扫石共读林间书。长成离隔风雨过，骨肉忧患何纷如。老人大父忽已远，后者忽昧戚与疏。南城府君子所祖，旧宅江上遗荒墟。兄从往年住城郭，早有二子应门闾。往从广西起荐辟，上隆职教腾清誉。公侯子孙必复始，喜见仕版开其初。衡州太守见旌节，设醴宾筵类左虚。荆衡东南忽破碎，间道潜归惊崄㠊。凄凉诸侯旧宾客，刺口论事从欷歔。蛟湖流水清绕屋，灌溉可以勤菑畬。寒风吹衣霜霰厉，子复南上辞林庐。潮阳更在万里外，我欲遮道牵其裾。安得乡园复聚处，带经跨犊随耕锄。向来总角今老大，愧我寂寞如栖苴。送行无酒不得醉，怀抱郁郁无能摅。潮水有蛟山有虎，慎尔鞭策无驱车。"}