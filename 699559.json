{"id":"699559","title":"次广西省朱郎中熙见寄韵二首","dynasty":"明","author":"袁凯","text":"万里苍梧入望长，薇垣新治日馨香。已知南去无鸮獍，更拟西郊听凤凰。谈笑定应多暇日，羁縻况复有成章。幕中还试钟王帖，书遍阑干叶上霜。衡阳南去与天长，荔子红椒处处香。明月关门无虎豹，清风台阁有鸾凰。包茅已入皆三脊，卉服新成有九章。幕下文书自稀少，醉余崖蜜啖红霜。"}