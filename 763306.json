{"id":"763306","title":"春夏两相期 将往西溪看梅夜闻风雨","dynasty":"清","author":"吴绮","text":"问西陵有谁来往。南枝约略初放。懊恨封姨，抛下一天惆怅。镂金不作护花铃，剪绣难成留春障。整整斜斜，声声点点，冷来心上。衔泥燕子谁傍。料玉奴今夜，榻闲衾浪。两叶眉痕相向，碧愁红怏。罗浮梦为晓云惊，苎萝人被东风葬。翠幕灯昏，紫陌杯寒，个侬同况。"}