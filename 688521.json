{"id":"688521","title":"哭董天士四首","dynasty":"明","author":"纪坤","text":"事事知心自古难，平生二老对相看。飞来遗札惊投箸，哭到荒村欲盖棺。残藁未收新画册，馀赀惟卖破儒冠。布衾两幅无妨殓，在日黔娄不畏寒。五岳填胸气不平，谈锋一触便纵横。不逢黄祖真天幸，曾怪稽康太世情。扫榻有时邀月入，杖藜到处避人行。料应尘海无堪语，且试骖鸾问紫清。百结悬鹑两鬓霜，自餐冰雪润空肠。一生惟得秋冬气，到死不知罗绮香。寒贳村醪才破戒，老栖僧舍是还乡。只今一暝无馀事，肯要青蝇作吊忙。十年相约谢风尘，天地无情陨此人。乱世逃禅聊解脱，衰年哭友倍酸辛。关河泱漭连兵气，齿发苍浪寄病身。泉下有灵应念我，白杨孤冢亦伤神。"}