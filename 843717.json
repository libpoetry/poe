{"id":"843717","title":"杨花五首，和沈琛笙大使原韵","dynasty":"清末民国初","author":"许南英","text":"飘零无力舞春风，回首关河落日红。随地托根生道北，漫天逐絮过墙东。至今别恨牵淮水，从古清阴荫汉宫。我尚不堪何况树？大堤愁杀白濛濛！雒马斑骓系可怜，者番风信记年年。官梅动兴闻歌咏，人柳承恩自起眠。梦去芙蓉曾作镜，飞来榆荚亦名钱。如何我独飘蓬转，绾雪随风化碧烟？玉河一样色青青，别泪长亭与短亭！鹦鹉羁栖轩外架，鹭鹚饥饿水中汀！昨宵惆怅高楼月，此世浮沈大海萍。送汝前途何处所？徒闻桂树故山馨！白头辜负好时光，收敛诗心旧日狂。未有繁华终不散，绝无才思岂能长！山中故妇蘼芜老，泽畔孤臣兰芷香。作计不如归去好，让人「福禄」注鸳鸯！落花狼藉溷涂泥，独立桥头日又西！末路论交犹泛泛，无家垂老自栖栖！新丝清白桑蚕蛰，冤血深红杜宇啼。春去已无多少日，满天风雨忽离迷！"}