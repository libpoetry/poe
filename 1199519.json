{"id":"1199519","title":"欢闻变歌六首","dynasty":"魏晋","author":"无名氏","text":"金瓦九重墙，玉壁珊瑚柱。中夜来相寻，唤欢闻不顾。欢来不徐徐，阳窗都锐户。耶㜑尚未眠，肝心如椎橹。张罾不得鱼，不橹罾空归。君非鸬鹚鸟，底为守空池。刻木作班鹪，有翅不能飞。摇著帆樯上，望见千里矶。锲臂饮清血，牛羊持祭天。没命成灰土，终不罢相怜。驶风何曜曜，帆上牛渚矶。帆作伞子张，船如侣马驰。"}