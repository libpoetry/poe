{"id":"685450","title":"赣江元夕遇雪三首","dynasty":"明","author":"邓云霄","text":"□弦当此夕，灯火万家稠。有客歌黄竹，游人已白头。花迷梁苑树，兴尽剡溪舟。尚惜千金夜，迎寒白更浮。雪色纷高下，蓬声递有无。云深寒度雁，月暗夜翻乌。冷入星桥合，光沉火树孤。酒醒怀谢赋，幽思满江湖。飞絮侵春早，投珠入夜明。金吾非有禁，鹤氅几人行。舞阁销兰焰，更楼咽漏声。入门各自媚，孤客若为情。"}