{"id":"704932","title":"黎氏旌节荣奖","dynasty":"明","author":"霍与瑕","text":"寒少衣裳饥少粱，青春茹苦守空房。三千世界贞心在，半百年华悲恨长。独鹤将雏窠朗月，慈乌傍母宿清霜。霜寒月冷秋风起，满院飘丹桂子香。戢翼鸳鸯正在梁，孤村寡妇一茅房。几穿葛屦秋风紧，独剪银灯冬夜长。清泪暗将添锦水，断魂何处堕明霜。天门此日开青眼，桂子兰花奕叶香。"}