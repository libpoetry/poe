{"id":"682762","title":"送何龙友太史赴阙","dynasty":"明","author":"区怀瑞","text":"哲人御世纷，龙见非一端。云雷在屯始，六载以盘桓。君本经纶材，蚤奋掀霄翰。文采冠金闺，宠睐天颜尊。简书宽陟屺，感卧久丘樊。谁云隔玄扃，温渥双鱼轩。忠贞殆天授，移孝溯其源。椽笔绘圣明，情局非所安。慎彼三大权，酬此两覃恩。临流怅祖生，击楫将何言。象纬剧欃枪，举世忧戎马。杞人效管窥，但虑朝与野。吝怨惨五兵，岂在榆关下。蹈海乃扬波，却笑悠悠者。洼声杂宫县，路目羞都冶。离德允若兹，秉尚躬风雅。中昃恤其孚，正直登虞夏。去去矢卷阿，此和宁应寡。咨度备骖騑，祖祝申杯斝。夙抱葵藿心，对之当谁写。"}