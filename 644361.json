{"id":"644361","title":"代赋爱莲歌","dynasty":"明","author":"释宗泐","text":"我爱莲花生净域，七宝池中开四色。其花朵朵大如轮，来者于斯孕灵质。此花不与凡花同，昼夜开合吹香风。八功德水恒充溢，碧叶旎旎花丛丛。我有爱莲癖，梦寐思见之。朝思只在莲花国，莫思不离莲花池。我心但欲与莲并，不染尘埃自清净。莲兮莲兮尔作黄金台，他年浩歌归去来。"}