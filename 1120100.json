{"id":"1120100","title":"挽中书舍人叶公三首","dynasty":"宋","author":"陈棣","text":"博学该群籍，飞声蔼上庠。巍科曾叠贯，要路遂横翔。策府登清选，铨曹得望郎。九重方简在，一鉴遽云亡。遍历清华地，星辰纪未周。雄文藏凤阁，直笔著螭头。闻望高簪绂，论思动冕旒。从班无跬步，底事却回辀。久厌承明直，遐宣使驿风。乘轺循浙右，持斧肃江东。共徯锋车召，俄惊夜壑空。传家宜令子，济物有阴功。"}