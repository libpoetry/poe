{"id":"1051794","title":"游西山","dynasty":"宋","author":"彭汝砺","text":"我少及长从公游，我今老矣公白头。渊明彭泽不归去，太史周南方滞留。爱山兴与精神聚，形骸自笑縻圭组。欲骑马去陟彼砠，空羡鸿飞在于渚。西山第一列洞天，别有日月无岁年。洪崖已成丹灶药，瑶池每赋白云篇。嘒嘒蝉噪竹枝露，斑斑豹宿颠崖雾。伯兮伯兮归勿遽，人间旱岁须霖雨。秋雨辛勤开菊花，春风取次生兰芽。我虽调公不敢易，龙驹会去超胡沙。"}