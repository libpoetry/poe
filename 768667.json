{"id":"768667","title":"百字令 其一 送陈康侯之毗陵","dynasty":"清","author":"沈皞日","text":"紫梨簪笔，正玉河、柳色倡条堪折。宣武门西樽酒在，又是歌骊牵别。水驿灯深，旗亭曲罢，冷树枫吹叶。扬鞭一去，夕阳千里明灭。留我且住无端，豆花丝雨，梦绕东风歇。谁倚梅边横短笛，芳草天涯愁绝。孙楚楼头，昭王台下，两地心同结。荇篖野店，夜来何处吟月。"}