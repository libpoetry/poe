{"id":"612990","title":"登高怀古","dynasty":"明","author":"冯奕垣","text":"九月九日西山爽，都门车马纷来往。白玉装轮流水飞，黄金作勒游龙上。帝京佳节异寻常，山间满目生辉光。峰头锦绮千层绚，坞里笙歌百道杨。五侯七贵竞繁华，步障行庖处处誇。不分开襟听觱栗，愿言停斝奏琵琶。日拥扶桑翠黛新，行人藉藉动芳尘。登山一望中原色，万里苍茫倍怆神。空传雄迈称宣武，莫叹爽鸠真乐土。风前落帽是何人，花下白衣贤地主。沧海桑田那可纪，紫萸黄菊年年事。斗酒相倾自古今，牛山何必多挥涕。"}