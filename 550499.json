{"id":"550499","title":"忆昔行题友人小像","dynasty":"明","author":"徐熥","text":"少年携手同行乐，我甫胜冠君总角。岁月悠悠去不还，眼前风景犹如昨。此日看君新画图，神情虽是颜容殊。所嗟童稚尚如此，莫怪故人成老夫。我也半生甘落魄，君亦胡为恋丘壑。高举犹怀鸿鹄心，待时且作龙蛇屈。旧事经今二十秋，披图空感昔时游。与君相见且饮酒，莫遣青铜催白头。"}