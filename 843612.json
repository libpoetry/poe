{"id":"843612","title":"题陈毓瑞诗四首","dynasty":"清末民国初","author":"王旋吉","text":"仙袂风吹雨垫巾，兴来随地可娱春。十年畿辅看花客，不及林泉自在身。解组归来暑复寒，欣逢今岁杖乡安。最难绚烂能平淡，忘却当年作宰官。莽莽燕云野起尘，不堪回首问前津。而今幸赋遂初志，寻得桃源好避秦。羡君杖履独萧闲，问柳寻花任往还。恰好称觞先上巳，图形九老会香山。"}