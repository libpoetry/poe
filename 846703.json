{"id":"846703","title":"摸鱼儿","dynasty":"宋","author":"无名氏","text":"岁华向晚，遥天布同云，霰雪轻飞。前村昨夜漏春光，楚梅先放南枝。叹东君运巧思。裁琼镂玉妆繁蕊。花中偏异。解向严冬逞芳菲。免使游蜂粉蝶戏。梁台上，汉宫里。殷勤仗、高楼羌管休吹。何妨留取凭阑干，大家吟玩欢醉。待明年，念芳草、王孙万里。归未得、仙源应是。又被花、开向天涯，泪洒东风对桃李。"}