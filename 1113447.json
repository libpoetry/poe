{"id":"1113447","title":"五家林四首","dynasty":"宋","author":"张镃","text":"放鸭成群趁暖晖，村童遮护只狂飞。多多益办真难事，半里撑船赶不归。岸转欣逢撇撇儿，蹙成千步响琉璃。没波岂但寻鱼吃，水不能濡只我知。草木敷荣怕入秋，霜天却自不穷愁。弹丸都把黄金铸，乱挂枯疏冻树头。散乱飞鸿掠快晴，嗈嗈那复苦寒声。定知已入新诗了，才过余舟便不鸣。"}