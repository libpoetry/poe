{"id":"813867","title":"菩萨蛮 咏青溪遗事画册，和阮亭韵乍余","dynasty":"清","author":"邹祗谟","text":"东风无力娇慵起。梨花开谢桃花里。绣得六铢衣。新黄蛱蝶飞。花前初瞥见。斜掩回琼扇。何日嫁文鸯。言欢节节双。疏帘密簟红蕉吐。秦娥十六调鹦鹉。长昼对挑棋。犹嗔布算迟。香闺侬国手。胜负凭檀口。绣领撚花儿。抛残玉子时。黄金合里开红雪。青丝扇底回珠月。楚楚更娟娟。鬟多半亸肩。碧窗都未倦。压损湘裙茜。底事怕传闻。花繁好避人。朱楼十二阑干近。蜻蜓翼薄撩蝉鬓。石畔好潜藏。苔阴绣雀凉。谁人花底逻。却向蔷薇躲。簌簌动南枝。红潮露一丝。香烧心字安银叶。灰温火慢烟微爇。焦尾对花弹。秋声应指寒。同心金凤串。莫作离鸾怨。梦峡与啼湘。愔愔一夜长。纱窗风飏萧萧竹。金鹅屏里抽书读。绿简最牵人。佯呼错应频。菱花刚对面。影瞥双纨扇。绣案尚低头。沉吟卒未休。梅花隔院传香雪。兰芽吐砌流芬月。扑朔逐雄雌。萧娘映柱窥。犀帘长下惯。那解郎偷看。微动眼波潮。回身罥翠翘。兰缸照出梭儿玉。流苏闲挂笙囊绿。斗帐卸钩垂。浅怜深惜时。螺铺交屈戍。尽著郎详觑。扇扇镜屏中。莺啼花雨红。"}