{"id":"603450","title":"寄题安氏西林别业","dynasty":"明","author":"崔光玉","text":"流光迅风轮，奇标密玄赏。缅彼西林幽，伊人遂孤往。川阜翕而回，云霞互相荡。背谷面嵚崟，临流眺深广。危磴非一盘，崇台得平壤。拾翠戾中州，采芳搴宿莽。?渚半芙蕖，花源杂菰蒋。野鹤卓不群，水凫宛其项。披翳竟如无，穿薄亭忽敞。林端景易昏，竹杪烟初上。信匪混喧嚣，差足供偃仰。散体随飘飖，游神极虚扩。有方情自适，无营念不爽。迨我暇日多，丘园叶嘉奖。"}