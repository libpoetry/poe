{"id":"1105134","title":"李坚甫净居杂题一十三首 静居","dynasty":"宋","author":"文同","text":"何事当清世，归来咏考槃。近闻新住处，不似在长安。米盐辞剧务，宫观得清资。自取闲官乐，争教俗客知。将何写幽意，有此古桐声。为问好弹处，谁来听蟹行。身闲无可奈，惟此度晨昏。与客正争局，闻谁休叩门。缣缃罗几格，无限有奇书。想在中间坐，浑如獭祭鱼。试品斋中画，曾无第二流。顽礓与乱筱，应挂在当头。日光明骀荡，天气暖氤氲。草木遍庭槛，清香朝暮闻。清飙动萧瑟，翠樾减婆娑。却爱夜来月，满窗寒影多。铁石枝梢劲，冰霜节目圆。净摇风苒苒，闲映月娟娟。翠羽攒何密，青丸缀实繁。谁知人与木，俱是太清孙。寒溜日涓涓，萦纡小槛前。不知明月下，谁与弄潺湲。未老先求退，题庵乃自呼。有才须进用，能保此名无。净居都葺了，馀地盖斯堂。不用栽萱草，无忧可得忘。"}