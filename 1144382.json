{"id":"1144382","title":"丁卯新正纪怀四首","dynasty":"宋末元初","author":"陆文圭","text":"懒将诗句上桃符，柏叶椒花一例无。却笑简斋元不简，舟中犹自饮屠苏。土润耕牛不受鞭，风和花鸟各忻然。老人犹记兵戈日，自后升平五十年。纷纷儿女竞新年，老去思亲独怆然。墓上只堪供洒扫，无由綵服拜堂前。鲁史曾书雨木冰，坤爻切切戒阴凝。衡门空把忧时志，无奈华轩尽鹤乘。"}