{"id":"1041609","title":"和府公观刘团练宝刀诗","dynasty":"宋","author":"刘敞","text":"吾宗宝刀清如水，东夷昔时献天子。孤光昼射沧海寒，杀声夜吼蛟龙起。上为镣琫下珧珌，粲如珠玑耀朝日。制度还存三代风，精神未是尘中物。秘藏武库人莫窥，外家将军独得之。四方升平竟未试，流落功名翻可悲。时无薛烛谁赏异，庙堂宗工诗绝世。丈夫要取万里侯，肯令神兵负诗意。"}