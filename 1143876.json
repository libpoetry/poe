{"id":"1143876","title":"次韵仁近见和怀归五首","dynasty":"宋末元初","author":"方回","text":"诸公合沓据天津，往事微茫问汉滨。老病腐儒无可意，雪霜死草有重春。散花不复来天女，中酒焉能致圣人。谁且生尘赋罗袜，吾家已恐甑生尘。轮蹄追想禁街驰，尚有君平卖卜帷。遁世久忘三接卦，怀人空赋八哀诗。敛华就实嗟何及，悟往知来尚可为。归去井梧应好在，白头江令自堪悲。日短晴窗顷刻阴，乾坤万虑入孤斟。故交剩见车逢笠，初学谁羞屋画金。菱镜岂堪朝幌觑，茗炉聊伴夜瓶吟。生平不倚心如铁，似觉难禁世故侵。万险千艰历历更，是非他日仗谁明。著书何用心徒苦，攲枕无眠耳自鸣。劫火不虞逃厄运，浮沤亦复任残生。说与稗官应末减，堂厨初未识鱼羹。端能何地脱尘寰，万壑松风梦寐间。无限三槐仍九棘，孰知东国与西山。声名赫奕终非福，滋味悠长莫若閒。马足车轮不到处，陶门惟有昼常关。"}