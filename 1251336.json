{"id":"1251336","title":"题静学斋为陈司训","dynasty":"元末明初","author":"王翰","text":"昔日武乡侯，教子著明训。嘉言载简策，千古挹芳润。我心身上衣，皦皦化为缁。我身庭中树，时时风挠之。内外受纷扰，声利何由辞。陈均古好学，逸情知缮性。不惟诵书史，迹不迈门径。理超性亦澄，物遣道自胜。跧居有馀乐，誓不叹贫病。朋侪从讲问，冠屦来相依。一朝施乐育，贤哲端可希。为国储贤才，文馆多光辉。青云终自致，白日看翻飞。"}