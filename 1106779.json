{"id":"1106779","title":"徐制参挽歌","dynasty":"宋","author":"王柏","text":"北风高兮岁律将残，望东陇兮目断旌丹。有美君子兮揽众芳而自饰，直哉惟清兮不亢不激。郁十五年之朝望兮，仅彯缨于列院。参幕府以自诡兮，乃劬劬而忘倦。宜表世而厉俗兮，曷止于斯。灵辰不留兮，祖奠载期。薤歌之一章兮，孰不孔悲。岁律残兮北风正南，渡梅花之桥兮龙㡛镳镳。有美君子兮苍梧翠竹，善继善述兮恢韦斋之芳躅。羌世道之纬繣兮，孰识夫异体而同气。惟不忘其所由生兮，合群从而一视。慨垂绝之叮咛兮，欲蜕而理融。灵人不留兮，将永閟于幽宫。再歌薤灵之章兮，号万壑之长松。北风北风兮岁律告终，岂惟岁律兮嗟世道之益穷。有美君子兮，非斯世之人物。有古人之风兮，有无我之德。我亦何知兮，托先世之馀契。两书相劳苦兮，蔼然敬爱之意。迹虽疏兮此心不忘，死生契阔兮怅十二里之高冈。歌薤露之卒章兮，有泪滂滂。"}