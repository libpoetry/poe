{"id":"1144046","title":"移具饮宾旸宅次韵二首","dynasty":"宋末元初","author":"方回","text":"垂门老柳系青骢，梦里先曾访此翁。谢朓远窗分绝景，郝隆幽腹对晴空。偕来众客无官位，拱立诸郎有父风。我寓秀山十年矣，草堂始得一樽同。六桥花絮骤嘶骢，岂料如今两鬓翁。痛饮竹林真得计，望尘金谷总成空。吾庐寂静专云岫，公屋宽凉傲暑风。东下西还俱未定，不妨时许笑言同。"}