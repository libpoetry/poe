{"id":"506896","title":"挽萧用道长史","dynasty":"明","author":"杨荣","text":"诗书崇阀阅，词藻绍弓裘。隐迹声华著，閒居行义脩。朝廷隆至治，玉帛正旁搜。擢相亲藩重，抡材宠命优。校雠开石室，忠荩彻宸旒。梁国邹枚并，西都贾董俦。四箴勤翊导，八事赞谋猷。忽罢长裾曳，俄为远塞游。一投终莫返，孤疾讵能瘳。行橐金钱少，遗编翰墨留。蓝田生片玉，蟾阙步高秋。仕路行当显，泉台惜竟休。青山新勒石，宿草旧封丘。怅忆斯文旧，哀歌涕泗流。"}