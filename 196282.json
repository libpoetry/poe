{"id":"196282","title":"过九江赠同舍陈伯秀","dynasty":"宋代","author":"吕祖谦","text":"异时夫子门，论交心独可。晨窗并几案，莫檠共灯火。同升大宗伯，道阻山砐硪。淡墨湿栖鸦，天开棘闱锁。高张三百丈，遍数不及我。咫尺判飞沈，鹏抟笑鸢堕。音尘两疎阔，岁月悉箭笴。风吹樊口帆，雨系浔阳柁。故人尚一尉，旌旗穿紫逻。相逢话旧游，拨置朱墨夥。握手忘寒温，屈指半轗轲。官居岸平湖，波涛日舂簸。饱看五老面，此计殊未左。山房旧闻名，欲往辄不果。须君发其藏，万卷书绕坐。"}