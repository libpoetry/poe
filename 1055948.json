{"id":"1055948","title":"常州感慈邦老相遇甚款聊复申叙","dynasty":"宋","author":"李之仪","text":"十年不相见，一见情愈亲。执手语半塞，但觉频沾巾。别来事多矣，未易咫尺论。感君冒雨归，知君意弥敦。邀我过其庐，灯火如春深。金碧炫境界，恍然惊一新。为我时置浴，仍为加柈飧。止我腹中饥，振我衣上尘。何劳强剪纸，已复收断魂。漆炉接膝坐，软语尤殷勤。闵我忧患馀，漂泊才此身。劝我葬且居，生死相与邻。清晨陟高座，四众如云屯。展转叙契阔，博辨河海翻。句句不妄发，信矣灵岩孙。岁暮能几何，缱绻谁我温。非君美无度，泾渭那更分。相期在来日，击节徒谆谆。"}