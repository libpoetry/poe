{"id":"609983","title":"甘露诗为马御史作","dynasty":"明","author":"韩上桂","text":"淑气通南国，祥光照北天。太平天子圣，有道帝臣贤。岁晏风常满，阳和露更妍。峥嵘列柏上，缥缈吉云边。瑞色霜威借，寒光豸绣牵。当窗流月魄，绕户引星缠。似泻天河水，因翻玉井莲。三珠琪树合，四照若华搴。风重光疑碎，烟深影复圆。非关时警鹤，岂藉候鸣蝉。试物浑无迹，霏空体自然。金茎擎汉日，宝液注尧年。德动元归圣，灵扶讵望仙。及春禆广泽，助海委微涓。细草含芳润，枯条湛碧鲜。雄文如似者，应为奏甘泉。"}