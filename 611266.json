{"id":"611266","title":"又登风度楼","dynasty":"明","author":"邓云霄","text":"朝登风度楼，城郭何绵延。城头早日出，万井开寒烟。目断千山外，心飞百代前。九原今已矣，风度尚依然。巍楼夹道衢，古墓知何处。栋宇神鬼扶，柱石英灵聚。招魂学楚歌，有泪风吹去。想像放逐时，为君三痛哭。忽闻弦管音，似听梨园曲。笑彼开元主，间关蜀道悲。临危识孤忠，去后枉劳思。欲去不忍去，危栏且复凭。沉吟白羽扇，如见赤心人。千秋鉴不磨，可以蹑清芬。"}