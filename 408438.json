{"id":"408438","title":"五月六日青溪集以沧海横流到此身分韵得到字","dynasty":"近现代","author":"黄侃","text":"禁攻无宋钘，弃知非慎到。横流满中土，微禹畴能导。行看钜野溢，何论底柱漕。寻仙乏龙蹻，辟地殊皂帽。百年辙藩杝，一旦堕宦奥。戈船海上驶，云旝城隅造。戴盆伤局促，同车思惠好。假日暂敖游，长淮溯隈隩。身微水上蓱，意乱风前纛。破愁借沈饮，醉任睫摛倒。林焚鱼脱渊，苕折雏辞抱。邦家既幅裂，辛苦求谁劳。近闻嫚书来，吹唇肆轻鷔。三表愧长策，九共凛遣诰。因思陆沈始，邦朋互猜媢。浅水蛙蟆争，昊景蜩唐噪。投骨致诸戎，骹矢繇群盗。虽闻过河泣，事后空悔懊。蒿里且毋歌，东海莫徒蹈。相徼履肝脑，积怨倘能报。上期扬武节，次亦惩吴敖。白日渐崔隤，抚事增哀悼。众宾当食起，无心对铏芼。忧端其如何，浩荡均霖潦。"}