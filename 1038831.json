{"id":"1038831","title":"感兴三首 其二","dynasty":"宋","author":"苏舜钦","text":"在昔帝舜日，光宅辟四门。所宾无凶邪，德教日益敦。末世多滥奸，九重严大阍。捍掫主讥察，谁何辨语言。一关百力士，列立甃石温。设官按尺籍，唱号于未昏。唐末稍懈怠，尝值外使奔。京城凶豪儿，奋剑闯帝藩。狂呼啸虎豹，便欲倾乾坤。赖有宰相在，不然神器翻。我朝讲制度，门籍反不存。近知贱丈夫，突入犯赤轩。陛官未暇执，呶呶何其諠。祖宗创业难，慎重在后昆。勇夫犹重闭，况乃天子尊。何罗犹宜察，况乃外寇屯。兴语一及此，舌出反自扪。吾家本寒微，世受朝廷恩。欲奏鸱鸮诗，当涂谁荐论。"}