{"id":"473981","title":"拟古诗七十首（录一十三首） 其十 岑嘉州参塞宴","dynasty":"明","author":"盛时泰","text":"苜蓿遍原野，春来马多肥。今日烽燧静，聊以解征衣。置酒召朋侣，日暮不见归。何处射猎去，貂裘间轻绯。昨日已赐爵，前时初解围。军中重胆略，无如君所为。醉拥美人坐，不惜双珠琲。门前罗金钲，庭中插羽旂。锦瑟时一弹，空侯在中帏。杯行不知算，入手如欲飞。为谢众宾客，四座多光辉。何以报天子，从今羽檄稀。"}