{"id":"1132096","title":"贺杜清献入相","dynasty":"宋","author":"戴木","text":"玉陛传呼宰相来，欢腾海内翕如雷。律身清介祁公操，佐主谋谟如晦才。梦弼已知符众望，生贤益信应三台。从容宰席调天纪，协气从头遍九垓。相公出处系安危，当务何先谅熟思。守令近民须选择，憸壬蠹国亟芟夷。精蒐边面三军帅，早建皇储万世基。纳诲进贤尤素志，伫看经济大猷为。"}