{"id":"1211491","title":"灯草","dynasty":"元","author":"萨都剌","text":"天涯何处无青青，王孙去后䕷芜深。瑶田手种绿玉发，道是无情却有心。此心未明人未识，金篦剖腹森如戟。撮将一缕玉虫儿，散作万家红粟粒。侯门珠网百面霞，秦楼玉树双头花。慧灯莫与群迷染，正性何愁欲镜遮。韩堂风露光微颤，万古圣贤对面面。但勤挑剔不惮劳，万炬金莲红药院。"}