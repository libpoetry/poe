{"id":"808388","title":"忆远行寄孙大","dynasty":"清","author":"洪亮吉","text":"波淼淼，星摇摇，约君不来暮已朝。吴帆停，越车驾，约君不来春已夏。春光九十静掩关，几年春闲君不闲。层云万里宵征路，却恨君闲我难住。十五已作同巢乌，南枝北枝名对呼。十九更作寻源鱼，晓行虽远暮复俱。东流水深，南枝有阴。千里与万里，两心同一心。朝心徘徊暮心怨，几日春魂自凌乱。莫剪疏桃入户枝，春花开上横门扇。"}