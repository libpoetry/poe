{"id":"459655","title":"除夜中班归作","dynasty":"当代","author":"卢青山","text":"急雪起前宵，此日势犹怒。似惜今年时，不忍待明举。我时长空耗，安用吝一黍？三十打草鞋，乡谚讥已预。当作清閒游，饮酒聚朋侣。公家乃不谅，催逼如枷圄。块坐观苏诗，两耳出庭户。细听万家炮，欢报团圆俎。使我动归心，一瞬驰飞步。故乡虽无家，山中尚有墓。冷落芜榛间，谁奉一盅糈？辽远莫能及，近者亦怅腑。婵娟意有无，前日尝一晤。众里难为辞，徒看双眉妩。电话捷如风，可能来片语？催魂铃作作，众皆喜无度。各有相慰者，喁喁笑不住。剩我坐寒冰，向壁如僧古。想见围火炉，亲戚贴膝聚。安有旁骛心，偶然思及汝？班尽出寒风，独返吾庐去。天荒竞鞭声，自听鞋踏路。亦欲电一嘱，转笑痴而鲁。长夜不易明，孤居甚可惧。我亦有佳方，一睡了万虑。"}