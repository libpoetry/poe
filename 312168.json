{"id":"312168","title":"沁园春·杨柳垂堤","dynasty":"清代","author":"陆求可","text":"杨柳垂堤，葡萄上架，春满南塘。却和风习习，轻云漠漠，知时灵雨，乱下高唐。斗草王孙，踏青娇女，湿透花毡对夕阳。开筵处，有蜻蜓上下，燕子颠狂。溪头双宿鸳鸯。喜春涨、平添近晓窗。更园林无数，树头红冷，枝间白嫩，洗尽残妆。好把金壶，早沽美酒，雨后看春上野航。偏成对，是蝶儿轻粉，蜂子新黄。"}