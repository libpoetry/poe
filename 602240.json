{"id":"602240","title":"寿砚亭为陈玉叔廷尉题","dynasty":"明","author":"周光镐","text":"佽飞拔剑心雄伟，直入深潭截龙尾。老骨年来化石嶙，西郊夜半啼山鬼。才子折冲尊俎旁，穷搜禹凿获琳琅。运斤雷电起倏忽，开函波浪摇洸洋。龙蟠凤翥风云变，艺苑词场共鏖战。定价无论十五城，著书已足三千卷。管城秃尽瘗山丘，墨子临岐泪不收。谁信石卿年已老，汉家仍拜寿亭侯。"}