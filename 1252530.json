{"id":"1252530","title":"八月十三夜汎姚城江二首","dynasty":"元末明初","author":"陈基","text":"画船挝鼓唱回波，皓齿青蛾不用歌。好月爱看轮未满，清秋莫问夜如何？明将织女机丝动，寒恐姮娥白发多。天上清光应更足，羽衣安得共婆娑。何年江水出姚城，转觉东南地势倾。彩月夜当河汉动，客星秋入斗牛明。一波不起鱼龙静，百谷初登海宇清。生喜太平身少壮，浩歌击楫岂无情。"}