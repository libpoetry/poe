{"id":"1144136","title":"挽山居刘侯官","dynasty":"宋末元初","author":"王义山","text":"渥洼生出此骅骝，父子当今第一流。争道老泉生二秀，最难锦水又三刘。悫亡明道碑东洛，塾死文公哭婺州。留得一家书脉在，郎君见说突烟楼。赋埒相如轧子云，词场几度策奇勋。不卑铜绶肯为宰，须是玉堂方著君。准拟日边行接武，奈何地下要修文。试将六稿从头读，羞杀时流把砚焚。雪坡仙去又山居，凋谢堪为世道悲。师鲁仅存遗集在，乐天无限故人思。追怀把酒论文日，忍读停云对雨诗。千里有书报埋玉，衔哀莫写泪交颐。"}