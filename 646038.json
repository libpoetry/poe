{"id":"646038","title":"待旦轩为指挥作","dynasty":"明","author":"守仁","text":"东方将军文且武，一片丹心思报主。主恩未报不遑宁，起坐辕门待天曙。城头落月照西营，明星烂然河汉横。披衣耿耿不成寐，南埭鸡鸣朝已盈。丈夫立功垂不朽，著鞭岂在他人后。骅骝骤去疾于风，金印悬来大如斗。击剑高歌夜气浮，剑光凛凛横清秋。长缨系取单于颈，巨杯擎出月支头。将军才华灿云锦，军中更置婆留枕。太平天子尚宵衣，我独胡为自安寝。"}