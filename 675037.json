{"id":"675037","title":"送贵州周巡按子贤还朝","dynasty":"明","author":"杭淮","text":"忆昨贵阳相见时，朱榴花开光景迟。言论侃侃见节操，边城五月清霜飞。海内相逢恨不早，忧时每见杜陵诗。夜郎西来有逆顺，苗獞亦知事锄犁。草中狐兔不足数，道上豺狼犹自肥。去年天王狩东都，不知何日还宫阙。南国地远无消息，沧海日暮空愁思。只今济时须公等，袖中短疏安所为。喜今簪笔朝天去，坐见一日新朝仪。从此鸾舆罢游幸，九重端拱问疮痍。"}