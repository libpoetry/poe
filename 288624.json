{"id":"288624","title":"齐天乐·赠程郎北归","dynasty":"现代","author":"袁思亮","text":"嵯峨不动行云碧，盘空万丝晴袅。乍断还连，将酣转咽，飞入鹍弦低绕。新声换了。恰怨蟀吟宵，嫩莺啼晓。为问周郎，古今妍唱几人到。开天遗事暗忆，记临风玉树，家世能道。彩笔题笺，兰襟散座，依旧承平风调。孤芳自葆。任尘海茫茫，赏音多少。待取重来，听歌人未老。"}