{"id":"1020800","title":"又题","dynasty":"宋","author":"释善珍","text":"李耳西游丘泣麟，战国十二终一秦。祖龙坑儒儒不死，溺冠复生赤龙子。有孙作帝痴求仙，茂陵松柏荒苍烟。瞿昙说法忉利天，下视尘世磨蚁旋。丈六身坐黄金莲，孔老仰望不及肩。魏晋隋唐如过鸟，云外高人眠未晓。坡乘刚风为奎星，白舒逸气追长鲸，渊明醉鼾犹雷声。"}