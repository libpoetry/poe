{"id":"1249524","title":"过安庆怀余青阳先生","dynasty":"元末明初","author":"刘永之","text":"淮壖古重镇，龙舒实雄冠。显显青阳公，衔命兹屏翰。文能宣皇风，武能折凶悍。仁能抚士卒，知能辑流散。孤城抗千里，一身当敌万。运否拙壮图，时屯负英算。城亡遂捐躯，仗节死国难。忠义凛霜日，声名炳星汉。我来当夏杪，延览遂兴叹！俯仰成古今，兴亡犹在眼。疲人稍归廓，买舍临江岸。午风舟舫集，夜霁灯火乱。精灵或来往，庙食俨容观。生为烈士尊，死为奸臣惮。嗤嗤吟诗台，千载污青简。"}