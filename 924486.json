{"id":"924486","title":"次韵子瞻吴中田妇叹","dynasty":"宋","author":"苏辙","text":"久雨得晴唯恐迟，既晴求雨来何时。今年舟楫委平地，去年蓑笠为裳衣。不知天公谁怨怒，弃置下土尘与泥。丈夫强健四方走，妇女龌龊将安归。塌然四壁倚机杼，收拾遗粒吹糠粞。东邻十日营一炊，西邻谁使救汝饥。海边唯有盐不旱，卖盐连坐收婴儿。传闻四方同此苦，不关东海诛孝妇。"}