{"id":"1125904","title":"戴氏鹿峰亭二首呈同游","dynasty":"宋","author":"郭祥正","text":"开亭面鹿峰，白鹿每经过。忽衔落花去，还来卧青莎。仙者不可见，孤峰但嵯峨。疏篁映秀木，好鸟鸣相和。飞泉洒天窗，六月凉气多。宾朋四五辈，饮酒朱颜酡。璆琳粲明质，芝术芬长哦。皆为廊庙器，偶会林泉阿。磻溪与桐庐，回旋竟如何。却笑晋右军，弄笔怜白鹅。未能骑黄鹤，高飞出尘寰。且来跨白鹿，隐见苍崖间。谁为鹿峰亭，名闻戴氏园。仙者去已远，捲帘对青山。秀木染深坞，鸣泉挂危栏。春风吹绿鬓，皓月颓朱颜。宾朋合簪履，昆季芬芝兰。黄鹤安足骑，白鹿不须跨。但愿有浊酒，长啸此峰下。醉醒醒复醉，黄金任高价。"}