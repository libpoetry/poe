{"id":"1111252","title":"次韵周畏知用南轩闻说城东梅十里句为韵六言七首","dynasty":"宋","author":"许及之","text":"湘西山亦既见，城东梅所未闻。急须盍簪共赏，可惜委地馀芬。广平心肠铁石，姑射肌肤冰雪。共令索笑求诗，未免婴情驾说。故人驰一枝使，诗翁筑五言城。须邀从事入幕，休唤孔方作兄。梦蝶驱除枕上，惊鸿约略墙东。石裂岩前积雪，角咽城头晓风。意了无东阁兴，句不到西湖梅。非公安得闻此，欲往何其快哉。松径晴泥欲乾，茅檐宿雪犹湿。满枝空怀杜二，夜诵谁德计十。行歌已闻落梅，寡和犹传下里。好步故难卒行，迅雷那及掩耳。"}