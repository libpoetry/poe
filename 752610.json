{"id":"752610","title":"拟陆士龙为顾彦先赠妇往返四首次原韵 其四","dynasty":"清","author":"顾瑗","text":"星辰烂繁辉，云霞发奇观。弱柳媚朝曦，芳葩摇春晏。京洛何煌煌，都人自粲粲。凤柱戛鸣筝，鹍弦起清弹。联娟约修眉，跌宕攘皓腕。自非秉金坚，畴能导冰散。遥想艳阳辰，笑语切河汉。闷瞀守深闼，对镜独铭赞。蓬首孰为容，铅华几日焕。无倚蕙兰芳，忍弃菅蒯贱。"}