{"id":"303743","title":"玉烛新·壬申秋夕","dynasty":"清代","author":"陈方恪","text":"东邻初剥枣。又片叶琤霄，乱蛩催晓。海涯倦旅新来瘦，万里西风毷氉。关山笛弄，感弃国秋蓬年少。抛不断、惟有相思，随人总如芳草。当时俊约珍盟，甚路隔仙源，信沉青鸟。岁华电埽。空赢得、镜里吴霜侵早。玄都再到。尽打叠、刘郎愁稿。眠未稳、惊起寒枝，啼乌夜绕。"}