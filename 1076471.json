{"id":"1076471","title":"寄题章汉直中虚堂","dynasty":"宋","author":"周紫芝","text":"谷以虚而应，乐以虚而出。妇姑时勃蹊，作室坐自窒。天地犹橐籥，用固不能屈。学而不见道，方寸等暗室。谁知道集虚，通一万事毕。推此以游世，于道乃其一。异哉子章子，妙悟造理窟。何止学美身，虚静了不汩。愿君师心斋，守此能勿失。室以虚生白，水以止鉴物。此意似太漫，未免遭骂诎。我亦取斯言，聊用自湔拂。"}