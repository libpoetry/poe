{"id":"1072197","title":"和胡浚明村中好客稀五字并作一首","dynasty":"宋","author":"刘一止","text":"青山为郭云当门，疏烟细雨梅花村。门前落涧泻寒溜，衮衮似是通河源。隐居二士清而通，谈道不愧将无同。何人载酒问奇字，糟床夜注时一中。天骥权奇嗟欲老，家有龙驹头尺好。孙郎并舍真可人，散乱书签共探讨。只今干戈迷所适，我亦间关暂投迹。君家鸟雀不惊人，应怪苍黄如此客。谋身已拙知遁肥，邂逅得此良亦稀。化云所愿四方逐，念绝侧翅随人飞。"}