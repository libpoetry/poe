{"id":"645030","title":"题山水","dynasty":"明","author":"解缙","text":"溪山有逸趣，苍崖凌紫烟。远峰落天半，中有飞来泉。苍茫楼观出林杪，丘园四顾居人少。夕阳往往见渔樵，古树阴阴乱啼鸟。望中峰高云锦张，如此溪山犹故乡。元坛观里三峰出，白鹭洲边二水长。碧梧翠竹连江岸，菊潭秋屿花争乱。好景偏宜白日游，年华每被青春换。寄语溪水如有情，氤氲佳气常钟灵。山中美酒置千斛，待我归来寻旧盟。"}