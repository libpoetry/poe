{"id":"880681","title":"沁园春 其二 题西宗云山楼","dynasty":"宋","author":"刘镇","text":"爽气西来，玉削群峰，千杉万松。望疏林清旷，晴烟紫翠，雪边回棹，柳外闻钟。夜月琼田，夕阳金界，倒影楼台表里空。桥阴曲，是旧来忠定，手种芙蓉。仙翁。心事谁同。付鱼鸟相望一笑中。向月梅香底，招邀和靖，云山高处，问讯梁公。物象搜奇，风流怀古，消得文章万丈虹。沈吟久，想依依春树，人在江东。"}