{"id":"1227560","title":"铜雀砚歌","dynasty":"元","author":"傅若金","text":"邺中文砖天下奇，流传为砚亦堪悲。月砌寒倾古台暮，雨犁耕出断钗时。荒凉火烧狐兔窟，金棺别葬奸雄骨。石麟暗刻魏春秋，铜雀空题汉年月。可怜此砚依浮世，曾见高筵美人醉。行迹犹沾旧袜尘，啼痕已灭新妆泪。向来登践日纷纷，即今磨洗见奇文。题诗为吊西陵树，地下曹瞒那得闻。"}