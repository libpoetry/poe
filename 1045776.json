{"id":"1045776","title":"再和胡右丞视学","dynasty":"宋","author":"吕陶","text":"士有幸不幸，所逢皆一时。道隆学自正，文敝俗亦衰。匪惟古今异，况复好恶随。观诗不观政，争议毓与基。穷经不穷法，区区论桓僖。必得大匠诲，然后圆中规。譬欲考躔度，亦先由浑仪。所以君子教，众材无弃遗。公来镇西州，为民张四维。且曰化未孚，执咎归之谁。醇醲造礼义，偷薄生夸毗。予其本庠序，动以经为师。善道易牖进，应和如埙篪。自此石室生，处躬无匪彝。勤诚戒挑达，美颂赞缉熙。屡闻讲鼓集，不见儒冠攲。远或千里至，箧笥相携持。公堂坐无地，布满东西垂。学殖务栽培，心茅悉芟夷。前瞻数仞墙，竞欲趋公扉。谓公富经术，执卷将问逵。诵公勤学篇，华柔鄙玄晖。杏坛乘春风，一日千万枝。昔公长乌台，奏囊成殿帷。药石尽晦密，世人罕闻知。今公倡儒教，群情革其非。道胜逢大壮，文明契重离。继有巨篇作，拜贶如受龟。咸韶奏清庙，音中爽与蕤。琳琅聚宝肆，亘夜腾晶辉。蛙鼓畏不鸣，鼠璞羞路岐。信矣蜀政美，声闻已四驰。海宇翘首望，天高终听卑。行闻十行诏，匪朝促公归。虽欲在泮饮，盛事安可期。"}