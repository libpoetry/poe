{"id":"810973","title":"旷庐遣兴","dynasty":"清","author":"王季珠","text":"厌住市廛思避俗，无风波处好为家。芦帘排槛遮炎旭，笺纸糊窗散绮霞。一径优容知趣蝶，四时部署近情花。置身利锁名缰外，天赐清闲敢拜嘉。兴到拈毫乱写诗，不分支派不求师。燕招风脚清尘院，蜂断花须落砚池。肝患已忘投药物，齿虚只合嗜求斯。残棋一局终须了，胜负无容计数知。嚼过黄梅与紫姜，那云酸辣不曾尝。太平犬马有馀庆，中落田园并受殃。老冉冉来情自短，事循循叙梦何长。果谁死作有名鬼，百世人犹奉瓣香。"}