{"id":"754584","title":"夫子报罢归诗以慰之","dynasty":"清","author":"席佩兰","text":"君不见，杜陵野老诗中豪，谪仙才子声价高。能为骚坛千古推巨手，不得制科一代名为标。夫子学诗杜与李，不雄即超无绮靡。高唱时时破碧云，深情渺渺如春水。有时放笔悲愤生，腕下疑有工部鬼。或逞挥毫逸兴飞，太白至今犹未死。丰兹啬彼理或然，不合天才有如此。今春束装上长安，自言如芥拾青紫。飘然几阵鲤鱼风，归来依旧青衫耳。囊中行卷锦绣堆，呼镫展读纱窗底。燕晋山河赴眼前，春秋风月藏诗里。人间试官不敢收，让与李杜为弟子，有唐重诗遗二公，况今不以诗取士。作君之诗守君学，有才如此足传矣。闺中虽无卓识存，颇知乞怜为可耻。功名最足累学业，当时则荣殁则已。君不见，古来圣贤贫贱起。"}