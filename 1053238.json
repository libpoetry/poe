{"id":"1053238","title":"同吴兴尉钱济明南溪泛舟","dynasty":"宋","author":"释道潜","text":"枇杷弄实梅欲黄，海气冥冥错昏昼。僧坊亭午隘可鄙，画舸从君逐溪溜。斗欣纷翳眼前失，但觉波光翻縠绉。蘋花洗雨白雪香，荷柄吹风青玉瘦。回看行人走南北，蠢蠢岸傍如蚁斗。一竿落日丽樵明，绕郭云山相倚构。崭崭青壁映彤霞，转盼忽惊开锦绣。好将杰句为余写，天乞君才多颖茂。锦囊玉刻厌传玩，燕尾蚕头吾未究。轻桡欲动蹇淹留，城上哀笳凄已奏。"}