{"id":"1215535","title":"为延平吴守实斋题张师夔画西楼酌别图","dynasty":"元","author":"黄镇成","text":"栎翁平生丘壑徒，笔力妙与元造俱。延陵公子远相访，为写酌别西楼图。近山嵯峨石磊磈，远水荡漾烟模糊。垂杨先霜叶尽脱，老树欲雪寒梢枯。飞楼缥缈出天外，下瞰万顷平流铺。若非浔阳浸月之江渚，即是洞庭落木之重湖。有美人兮涉远道，念王孙兮怨瑶草。思临水兮送将行，更登楼兮慰情抱。巍巍上国黄金台，迢迢一曲阳关杯。酒酣拔剑更起舞，志气上薄浮云开。人生何用伤离别，海岳神交尽豪杰。澒洞风尘不可留，千里依然共明月。还君此图歌我诗，安得与子同襟期。君不见平生鲍叔能知我，车笠鲜有相逢时。"}