{"id":"1115849","title":"明德皇太后挽歌词五首","dynasty":"宋","author":"杨亿","text":"母仪垂二纪，坤顺翊玄功。望断苍梧野，尊归长乐宫。金涂烘晓日，椒壁起香风。奄忽违尘世，攀号泣舜瞳。轩星光太极，阴教正中闱。外戚黄金穴，深宫大练衣。雀台愁雾隔，驹隙暗尘飞。贝阙三山路，飘飖仙驭归。德契河洲什，心依黄老书。濯龙规诫在，飞羽豫游疏。复土文园接，凝尘丙殿虚。蒸蒸天子孝，泣血望涂车。世载河山誓，门无恩泽侯。公桑空茧馆，仙药阻蓬丘。悯册藏幽壤，哀笳咽素秋。后宫彤管在，千古纪徽猷。阃范留椒闼，神游返玉清。鱼灯照玄寝，骑吹咽重城。运迫升仙日，人伤丧妣情。宫中旧长御，行哭尽吞声。"}