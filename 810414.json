{"id":"810414","title":"题外子蜗寄轩吟草四首","dynasty":"清","author":"佚名","text":"浇愁买尽瓮头春，陶令贫来笔有神。君具匡时好才调，如何甘自作诗人？琴德愔愔指外音，一回领略一情深。昨宵采得蔷薇露，盥手开函取次吟。自把新笺写不平，宜烟宜雨又宜晴。前生君若非明月，那得诗才水样清！萍飘梗断独伤时，忙煞寻春杜牧之。烽火连江何日息，凄风凄雨夜题诗。"}