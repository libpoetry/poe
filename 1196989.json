{"id":"1196989","title":"赠郑曼季诗四首·高冈","dynasty":"魏晋","author":"陆云","text":"瞻彼高冈，有猗其桐。允也君子，实宝南江。员规启裕，沈矩履方。泳此明流，清澜川通。陟彼衡林，味其回芳。馥矣回芳，绸缪中原。祁祁庶类，薄采其芬。栖迟泌丘，容与衡门。声播东汜，响溢南云。穆穆阊阖，南端启籥。庶明以庸，帝听式阙。有凤于潜，在林栖翮。非予之祚，孰与好爵。幽居玩物，顾景自颐。发愤潜帷，彷佛有思。予美亡此，终然肯来。企予与言，惟用作诗。"}