{"id":"759663","title":"己亥五月二日东山大忠祠祝文信国公生日 其三","dynasty":"清","author":"丘逢甲","text":"公生阅己亥，逮今十有二。公甫四龄时，头角已顿异。屠维大渊献，于时岁方次。念天生公心，畀出为国瑞。安知国多难，飘萍感身世。艰难道路间，将相名空寄。当题词东山，已表殉忠志。天倾不可拄，孔孟付仁义。溯题词距今，六百廿一岁。三豕又渡河，来公驻师地。春水和平桥，读公碑上字。东山拜公祠，红棉昼飞絮。一朵莲花峰，海风吹欲坠。落日望帝啼，血洒英雄泪。宜振者人心，宜作者士气。所愿藉公灵，斯道或不匮。寿酒跻公堂，敬表希贤意。此意良无穷，种树为之记。桂蕴九天香，松郁千年翠。夜望魁斗光，正照南离位。"}