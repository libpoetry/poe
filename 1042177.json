{"id":"1042177","title":"奉酬春卿资政给事见寄并贶法酒","dynasty":"宋","author":"刘敞","text":"王甸雄三辅，侯邦重百城。公虽纵谈笑，人自服神明。烹干元和正，陶镕庶物精。优游破馀地，洒落动高情。讼比甘棠息，居无吠犬惊。勤追頖宫学，继出汝南评。风雅移方俗，弦歌溢颂声。忘年及晚辈，与进绝诸生。预列登堂拜，陪参别乘行。襟怀向客尽，风彩照人清。弧矢亲观德，沧浪并濯缨。宴馀花烂漫，猎罢雪纵横。末节形骸外，良辰乐赏并。西曹宽吏谪，东阁借宾荣。密席明金炬，佳人出玉笙。听歌浓黛敛，看舞小腰轻。敢谓招携讯，由来许与诚。会知私坎井，未可屈长鲸。凤尾腾中诏，麟符寄别京。去思邈已远，陈迹浩难平。叩叩烦书礼，悠悠想旆旌。何时命霖雨，举世望阿衡。逸唱回春藻，深衷释吝萌。自然心醉久，那在酒如饧。"}