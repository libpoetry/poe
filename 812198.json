{"id":"812198","title":"春日游读书山怀元遗山先生四首","dynasty":"清","author":"朱云骏","text":"春烟澹欲流，禽声导客往。山行曲愈好，步窘势转上。径断溪横桥，冰消水平掌。涧瀑悬山巅，尘襟快涤荡。游历逮兹辰，传闻自畴曩。流风如可亲，对镜足欣赏。古人不可及，非徒尚词翰。出处有本性，此际良独难。高名震山斗，事定待阖棺。筮仕兴定初，天兴列史官。凋敝日益甚，簪笔涕汍澜。国亡终布衣，家训传南冠。性正气亦正，跌荡雄幽并。声名世耳食，知己惟一兄。四十五年闲，毁誉何轰轰。习俗安污流，所葆遂不贞。锱铢较利害，俯仰随重轻。所以贵壁立，君子岂好争。职本任史官，记注敢贻误？舟师忽东狩，国史请保护。时相目以迂，零落不复顾。艰危野史亭，贞节葆岁暮。身在国史在，岂难徇国祚！吁嗟绛云楼，志但希遭遇。"}