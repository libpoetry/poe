{"id":"993277","title":"答张子卿秀才","dynasty":"宋","author":"梅尧臣","text":"茫茫九土中，天网该时秀。有凤不收罗，有麟不获狩。贤豪为咨嗟，都邑诵琼琇。而我当是时，欲见恨未遘。忽过广平居，遇子乃邂逅。怀中二新篇，幸出洗昏瞀。一美韩公子，一语南方寇。铿然青琅玕，交戛风雨骤。辄用告众多，亦未甚便售。固知至珍物，不入市井贸。昨朝惊扉鸣，始悟子来扣。钜编高贮襟，细卷仍函袖。麻衣踏犀靴，再拜谨以授。因之重感怆，世德实有旧。文体古为徒，家声喜能又。其间赞愚辞，愧累将恐诟。摩拂李杜光，诚与日月斗。退之心伏降，安得此孤陋。岂能造春荣，岂解易星宿。一身犹寒饥，生未饱藜豆。高高河汉流，肯下借湔漱。虫鱼傥无施，捉撮不乖缪。聊此慰穷愁，文章终莫就。庭前枯石榴，寒雀并清昼。逍遥独咏歌，寄翼与报酬。"}