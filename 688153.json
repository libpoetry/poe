{"id":"688153","title":"次三镇国慎独斋竹轩之作","dynasty":"明","author":"朱诚泳","text":"筑得幽居类瀼西，苔痕蜗篆雨中迷。出林老干芟犹密，解箨新梢长欲齐。高咏不妨人径造，虚心似待我留题。夜阑分付闲啼鸟，莫谩喧啾搅凤栖。隙地新开水竹居，游观终日从篮舆。清阴满地和烟暝，凉影横窗过月虚。一点红尘浑不到，万竿苍玉自森如。等閒相对真成趣，不用笙歌乐有馀。"}