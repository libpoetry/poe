{"id":"667970","title":"题陈子隐居","dynasty":"明","author":"王廷陈","text":"爱君多野兴，筑室傍溪源。霜月芦花映，香风兰叶翻。卧闻春水至，坐听榜人喧。鸥鹭何多喜，龙蛇但久蟠。临流伤逝者，达命愿终焉。素业江乡在，高情栗里存。杨林垂钓艇，苔径读书轩。云叠窗中岫，霞开石上尊。苍藤齐刺壁，绿筱半遮门。岂厌渔樵侣，惟耽场圃言。园秋收芋栗，村晚纳鸡豚。岁月老将至，襟期谁与论。应知岩洞里，别自有乾坤。"}