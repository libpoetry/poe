{"id":"1239592","title":"游庐山栖贤寺","dynasty":"元末明初","author":"危素","text":"弱冠好山水，朅来庐阜阳。憩涧微雨至，入林春风香。载经三峡桥，地籁闻铿锵。解带缘石磴，爱此泉流长。泄岩凝素乳，洒树见飞霜。冷冷转空曲，湛湛涵清光。五老九千仞，巉绝天中央。紫烟射仙壑，白云冠僧坊。幽思稍愉悦，良朋共翱翔。访古慕宗向，悟玄愧裴杨。超然色界游，圆灵大无方。终当毕吾志，混迹麋鹿行。"}