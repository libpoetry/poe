{"id":"611284","title":"坐含清阁下视潇江水涨喷激洲渚雷轰雪溅泠然有述","dynasty":"明","author":"邓云霄","text":"昨夜星照泥，通宵雨达曙。潇江汇众水，欲载孤城去。触石郁而怒，冲洲益骄倨。喧豗震山麓，哀响彻官署。凭栏一纵观，雪浪排银锯。气势压吕梁，猛急过滟滪。白龙挟素虬，共捧冯夷驭。风波浩荡中，正轸垂堂虑。寄言行客子，维舟莫匆遽。"}