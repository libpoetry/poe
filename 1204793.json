{"id":"1204793","title":"沁园春 送乡人高子翔次来韵","dynasty":"元","author":"许有壬","text":"放眼芜城，北尽淮堧，东驰海门。叹故园遥隔，关山歧路，好怀深负，风月乾坤。邂逅佳人，笑谈清致，所见而今胜所闻。江湖乐，任提鹇絜鹭，翳凤骑麟。世间富贵浮云。也莫校箕山与渭滨。想抱关击柝、心期贤圣，耕田凿井，上有华勋。休道官卑，休嫌俸少，且喜诗成句句新。君归矣，问故园桃李，几度逢春。"}