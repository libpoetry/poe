{"id":"915173","title":"记张定叟煮笋经","dynasty":"宋","author":"杨万里","text":"江西猫笋未出尖，雪中土膏养新甜。先生别得煮箦法，丁宁勿用醯与盐。岩下清泉须旋汲，熬出霜根生蜜汁。寒芽嚼作冰片声，馀沥仍和月光吸。菘羔楮鸡浪得名，不如来参玉板僧。醉里何须酒解酲，此羹一椀爽然醒。大都煮菜皆如此，淡处当知有真味。先生此法未要传，为公作经藏名山。"}