{"id":"1182961","title":"和李尚书画射虎图歌","dynasty":"唐","author":"独孤及","text":"饥虎呀呀立当路，万夫震恐百兽怒。彤弓金镞当者谁，鸣鞭飞控流星驰。居然画中见真态，若务除恶不顾私。时和年丰五兵已，白额未诛壮士耻。分铢远迩悬彀中，不中不发思全功。舍矢如破石可裂，应弦尽敌山为空。杀气满堂观者骇，飒若崖谷生长风。精微入神在毫末，作缋造物可同功。方叔秉钺受命新，丹青起予气益振。底绥静难巧可拟，嗟叹不足声成文。他时代天育万物，亦以此道安斯民。"}