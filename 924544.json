{"id":"924544","title":"次韵子瞻颍州留别二首 其一","dynasty":"宋","author":"苏辙","text":"托身游宦乡，终老羡箕颍。隐居亦何乐，亲爱形随影。念兄适吴越，霜降水初冷。翩然事舟楫，弃此室庐静。平明知当发，中夜抱虚警。永怀江上宅，归计失不猛。人生徇所役，有若鱼堕井。远行岂易还，剧饮终难醒。不如早自乞，闲日庶犹永。世事非所忧，多忧亦谁省。"}