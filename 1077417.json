{"id":"1077417","title":"武夷行","dynasty":"宋","author":"李纲","text":"忆昨退朝门下省，槐影扶疏清昼永。琐窗一枕梦仙山，觉来毛骨犹清冷。谪官道出武夷山，风景翛然似梦间。碧溪九曲山万叠，况值密雪妆烟鬟。宽恩今日容归去，笑指洞天寻旧路。霜晴日暖白云深，遥望幔亭天一柱。羽人导我游仙溪，翠壁苍崖晚更奇。浩歌快饮纵回棹，星月耿耿风凄凄。晓来换骨岩中看，玉润金坚馀片片。三姝骈立映彤霞，二水交流萦素练。征鞍欲去更从容，仙境灵迹岂易逢。他日追思不可到，梦魂还过七闽中。"}