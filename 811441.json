{"id":"811441","title":"次韵陈汝臣见赠","dynasty":"清","author":"丘逢甲","text":"落魄犹留文字缘，琴音海上断成连。眼前世事饶堪醉，待续陶潜饮酒篇。梅花数点见天心，寒入山村雪意深。想见闭门人觅句，暗香疏影伴沈吟。新诗赠我灿瑶章，一读能教气一扬。自笑朗吟人已识，仙踪韬晦愧纯阳。漠漠寒云雁叫群，哀吟楚些怨湘君。乾坤牢落诗人老，何日苍头起异军？"}