{"id":"722106","title":"闺怨","dynasty":"明末清初","author":"屈大均","text":"六七鸳鸯戏一溪，愁人二十四桥西。半天书断三秋雁，万里心悬五夜鸡。蚕作百千丝已尽，乌生八九子初齐。丈人何处听鸣瑟，尺寸长垂双玉啼。桃三李四已成溪，六七花东八九西。一尺髻高愁堕马，五更衾冷怨鸣鸡。游丝百丈全难断，舞柳千条半欲齐。十二双边无寸字，鸳鸯都作万行啼。二六巫峰七十溪，千回万转八林西。频同半槁三花树，不及双飞一锦鸡。四角盘中书易就，九枝灯下影难齐。春丝百丈牵方寸，愁掩罗巾五尺啼。"}