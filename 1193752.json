{"id":"1193752","title":"南乡子","dynasty":"唐","author":"冯延巳","text":"细雨湿流光，芳草年年与恨长。烟锁凤楼无限事，茫茫，鸾镜鸳衾两断肠。魂梦任悠扬，睡起杨花满绣床。薄倖不来门半掩，斜阳，负你残春泪几行。细雨泣秋风，金凤花残满地红。闲蹙黛眉慵不语，情绪，寂寞相思知几许。玉枕拥孤衾，挹恨还闻岁月深。帘卷曲房谁共醉，憔悴，惆怅秦楼弹粉泪。"}