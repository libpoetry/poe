{"id":"1089310","title":"次韵陈大用","dynasty":"宋","author":"许及之","text":"林峦迫摇落，卉木见槎梗。物当各归根，人盍思退省。我今幸投閒，日力竞俄顷。阖户思寡过，出户忘造请。第知龟藏六，大似蛙坎井。佳客车枉门，好语裘挈领。遽发醯鸡覆，如脱孤㹠阱。见道乏新硎，导窾昧微綮。元方擅能事，转庵互规警。倡酬传五字，玩味消百眚。盘餐共粗粝，轩窗临阒静。恨方厉霜风，惜不行蔗境。何当历崟岑，相与忘畛町。江山开伟观，华盖登绝顶。"}