{"id":"577087","title":"送左卫郑指挥之任","dynasty":"明","author":"陈琏","text":"却谷富诗礼，声华著中军。祭遵事雅歌，汉庭策殊勋。论将岂专武，亦复尚夫文。竹素纪遗烈，千载扬清芬。郑君将门英，才略迥超群。替职觐天阙，复喜归南藩。承恩出都门，雨雪正纷纷。扬舲过淮泗，遥望江东云。不日度庾岭，粤山见嶙峋。旌麾耀轩墀，锦衣拜双亲。训武谅多暇，接引皆儒绅。愿言竭忠赤，于以报皇仁。"}