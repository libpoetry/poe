{"id":"1123462","title":"逍遥咏","dynasty":"宋","author":"赵炅","text":"先贤所诫恐心邪，不说神明道理耶。岂信炉中生白雪，是非汞内产丹砂。华池自有延龄药，龙虎相逢王几家。十月阴阳须满足，馀残审细勿教差。彩云轻举压天津，舞鹤迎鸾自在身。蟾影枝开三岛树，桃花风弄十洲春。相传灵异无虚说，道理分明尽是真。但信此中深护慎，修行所愿勿因循。刚柔得所自安宁，五色霞光景象清。龙倚穴吟云雨至，虎依岩啸涧风生。从容海峤非遥远，倏忽烟萝别有情。谁到真空闲密地，火轮玉阙镇常明。天非爱道许人修，学士愚迷不到头。内境拟将何所用，杳知深邃故难求。丹霞隐密堪依仗，雪月纵横入品流。消息顿然潜世虑，凡岐圣路有刚柔。逍遥里外混诸天，澹荡其中四叙间。拂拭尘埃明印月，遍驱神鬼锁骊山。装添出没何奇异，秘隐藏真未是闲。但好消详清景内，勿生疑虑动机关。口称千岁少年颜，不是天人即地仙。四海五湖皆遍历，十洲三岛去周迁。道高举措何优劣，精彩非常语更贤。物理开襟通象外，未知几许达深玄。鸾栖洞府影交加，金鼎将成岂用誇。向日迎阳炉上火，中秋望月桂开华。丹砂伏定纵横药，白雪飞腾不离家。一种为铅铅自化，灵胎母子笑天涯。离男坎女甚清廉，金鼎分毫上火炎。莫把馀心怀利用，古先学士诫无厌。深藏异宝参详理，已渐成形旋要添。运转但教经岁月，光扬溢目众人瞻。何人晓了是兼非，铅汞从凡隐圣机。福寿丹砂随日变，长生药鼎负龙威。秦皇汉武终邪见，大道神仙在杳微。学似牛毛成似角，故然堪笑两无依。逍遥抱一岂相差，方便门开智慧花。神室分形添石髓，华池巨燄隐灵砂。穹隆务实归宗旨，释意从容不是赊。滋味勿教贪过度，必然混世老天涯。龙虎刚柔隐圣方，一时和合运阴阳。周知配类无疏失，物性从来理自长。鼎里花开装五彩，心明火候制三黄。更能通得华池妙，南北东西不可当。神仙不死几人存，欲界从头是可论。真实自然归至理，狂颠逢见道须尊。分明记取依经典，消息临时度晓昏。四叙推迁由反覆，唯占日月顺乾坤。逍遥密化道希夷，宗习群流我咏之。应是有情听譬论，莫教虚度悟参差。深穷动静宜消息，测隐玄元善所为。性识更能通幻梦，恬然存相似生知。水精宫殿月华明，白玉为墙火不侵。八境风高骈羽驾，九重天上绛霞深。物情晃朗无遮隔，非是凡间比类寻。汗漫真游谁得到，桂花香洁影森森。从凡入圣作梯媒，红燄炉深岂易裁。点化纵横名大药，纳驱杂类谩成灰。真铅即是机关理，闇室皆明任众猜。未究前言劳自苦，精穷玄妙乐康哉。交结从头有顺违，方知雾散若云飞。超凡入圣含金体，抛弃迷蒙挂紫衣。细认消停无远近，分明意外隐玄机。相逢配偶为闲事，谁解调持得一归。昭宣形体思悠然，那是愚夫那是仙。不识饶教非远近，误来何事苦相悬。含容里外无诸物，象法其由语话诠。品格调高奔世界，任从他宝四周迁。知之修鍊但辛勤，若志由来离六尘。金鼎乍分红燄火，月魂高锁碧潭津。深思五岭凡间路，好作三天物外人。万里州通宽世俗，清虚境象善求真。知来秘法谕恒沙，须是铅开汞上花。烧鍊勿令伤血脉，凡情散乱损黄牙。离男合度分明说，坎女和同不用誇。大矣日中成九转，红浆一饮到仙家。还源根本杳难穷，秘密玄微造化中。白日昏迷常不见，青龙雾晓大家同。阴阳表里和烟碧，天地相鲜似火红。直要审详知道理，丹成千载上升功。"}