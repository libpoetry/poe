{"id":"1124883","title":"送表伯朱丞尉","dynasty":"宋","author":"徐鹿卿","text":"瘴岚窟里抱琴归，髭鬓青青只旧时。人道器之真铁汉，我疑方朔到瑶池。从前日月忙中过，此去山林分外宜。晚岁栽培无别计，万金良产在孙枝。十年踪迹两相望，邂逅崆峒喜欲狂。见说桥成鞭巨石，忽看水駃舞归艎。面无惭色言何恤，民有遗思味最长。故国莼鲈劳梦想，从公鸥浦弄斜阳。"}