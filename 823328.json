{"id":"823328","title":"沁园春 孙吴大泉五千泉","dynasty":"清末近现代初","author":"吴湖帆","text":"此币何来，出上虞乡，值壬子年。正圜泉一品，铜华剥落，阳文四字，土晕斑斓。制作无疑，五同五百，又合黄千之字千。应详考，惜陈书遗志，张录亡篇。新传。金错刀镌。好引证孙吴铸大泉。问曹刘谁敌，英雄安在，独留宝化，未毁风烟。李汇应羞，瞿山堪笑，搜集寻常不足言。谁藏者，溯姚江旧令，休父遥源。"}