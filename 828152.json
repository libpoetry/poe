{"id":"828152","title":"病老以自撰姬人兰婴小传寄示即书其后","dynasty":"清末近现代初","author":"陈曾寿","text":"无出非我忧，奉主自欢喜。嫡男就傅书，出入谨护视。童乌秀不实，恻怛易初旨。祷佛期抱送，茹素但蔬水。食淡宁无伤，痼疾遂不起。遗女在襁褓，老泪酸怙恃。此心固堂堂，了无世念滓。生心无所住，所住皆天理。已矣翁何悲，卓哉善女子。"}