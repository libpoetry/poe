{"id":"1057034","title":"次韵和欧阳季默观书纪事之作","dynasty":"宋","author":"毕仲游","text":"欧阳季默年三十，处世虽艰心地吉。居于颓垣坏屋偪仄之巷，而有倜傥慷慨汪洋之美质。高才横骛若飞走，横野腾山漫罝毕。吾懒居家病益生，絮帽蒙头造君室。儿童惊窥前复后，笑我衰迟见风栗。升堂发箧数百纸，烂锦繁华照初日。怒生风云与神会，怪走龙蛇堪股慄。奇踪虽在人已亡，今也源流苦萧瑟。吾家绨囊亦三四，纵有名书未充实。妻孥饥饿谓无用，谇语如蛩常唧唧。黄签青缥才数种，若比君家百无一。后会慇勤定若何，人生聚散胡能必。"}