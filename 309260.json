{"id":"309260","title":"水调歌头·癸未中秋，醉中用东坡韵","dynasty":"现代","author":"赵尊岳","text":"无地酬佳节，明月尚中天。梦外珠宫贝阙，历劫总齐年。自有乾坤清气，耐我独居深念，衾薄渐宵寒。放眼岑楼下，广厦万千间。长啸罢，浩歌敛，倦将眠。酒半酣时耳热，多事缺和圆。莫问为环为玦，消得是桑是海，樗散且能全。一笑林樾动，帘影逗娟娟。"}