{"id":"1236227","title":"东湖四景为大尹本斋王侯赋四首","dynasty":"元","author":"杨载","text":"朝来千骑出城闉，为向东湖踏早春。素练羃林云气薄，明珠穿草露华新。山花献笑开檐畔，海鸟忘机戏水滨。记取当年贤太守，及时为乐与斯民。夏月湖中爽气多，南风叠叠捲长波。渔人舟楫冲蘋藻，游女衣裳揽芰荷。脍切银丝尝美味，腔传金缕换新歌。使君用意仍深远，即此光华岂灭磨。暂停麾盖拥轻舟，此日湖山属暮秋。采采黄花登几案，离离红树散汀洲。倾壶浮蚁杯频竭，下箸鲜鳞网乍收。莫向钱唐誇往事，白苏未许擅风流。云气低藏十万家，东湖飞雪又交加。玉禾旧布仙山种，琼树新开帝所花。别浦移舟闻过雁，高楼凭槛见归鸦。侯门似有相如客，剩赋篇章与世誇。"}