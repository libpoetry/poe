{"id":"541235","title":"送洪将军参将思州","dynasty":"明","author":"叶春及","text":"将军勇略贯今古，稚子能文君好武。几年血战靖妖氛，四海芳声驰幕府。岭东昨破岑冈贼，豺狼昼号鲸鲵泣。忽闻诏下调西州，西人举额东人愁。霓旌月映三江夜，虎帐霜传八桂秋。君不见楼船昔渡蛮溪涨，铜柱今悬霄汉上。斯人寂寞已千秋，愿君早绘麒麟象。"}