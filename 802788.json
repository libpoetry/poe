{"id":"802788","title":"徐君雪村以青铜矛相示因为作歌","dynasty":"清","author":"华蘅芳","text":"叩门话夙昔，相交略形迹。置酒叙离怀，挑灯度永夕。示我古铜矛，云自土中获。两刃若剑芒，中空背起脊。权之重三锾，度之不盈尺。烂斑上花黄，惨淡血痕碧。脊旁刻镂若篆文，剥蚀无从辨笔画。披图夜览博古编，斯形不见古载籍。秦耶汉耶不可稽，玩之在手不忍释。想见当年酣战时，长兵短剑互斗格。宝刀坠地血成河，白骨纵横委砂碛。是矛埋没三千年，精气化作蛟龙眠。潜藏地下不肯出，光怪上烛星晨颠。惟君好奇洵痴绝，手置锤炉铸顽铁。四方巧匠航海来，未敢与君较工拙。灵心已招鬼神忌，上愬苍穹述神异。天公欲与君斗奇，辟启幽缄出斯器。君言此语勿乃痴，真宰冥漠岂有知。且当与我尽一卮，何必妄想徒神驰。"}