{"id":"1133675","title":"送吴立夫","dynasty":"宋末元初","author":"方凤","text":"有人储书塞中肠，不能奋发为辞章。亦有英姿限时命，坎坷名不登文场。吴子妙年即秀颖，只字过眼终无忘。文如翻水溢万斛，昼夜不舍流汤汤。于今东南聚隽彦，奭然一发能穿杨。二十脱颖客毛遂，名登十九能低昂。亦如列宿二十八，有救天毕施之行。况子平生志远游，块坐已能穷八荒。从兹北上有历览，径到洪河经吕梁。青徐平野望不极，半万里程趋冀方。君不见龙门探奇气益壮，文豪千载同翱翔。"}