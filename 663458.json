{"id":"663458","title":"送都宪梅田颜公赴召北上","dynasty":"明","author":"边贡","text":"元精钟海岳，勋业树乾坤。位极南曹长，阶迁北院尊。晴云开水寺，旭日映江门。江门水寺张高宴，旭日晴云丽京甸。天府争誇藻鉴名，乌台共识冰霜面。凉风八月桂始花，碧叶飘霜疑散霞。轼前白鹭能窥隐，冠上神羊惯触邪。神羊白鹭威千里，川后澄波净如几。百度风行草野间，群僚色动班行里。却忆武皇临御初，公居光禄礼台予。含香近切奎三象，秉笏亲陪第七车。二十年华速流电，迟暮金陵重相见。蹇劣甘投林下栖，差池岂分江皋饯。中兴天子新旧邦，须公开济启明堂。大臣忧乐先天下，记取希文记岳阳。"}