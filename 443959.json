{"id":"443959","title":"丁亥孟春与江右诗社诸君游蒋巷","dynasty":"当代","author":"熊盛元","text":"城居春踪杳，郊游旷怀深。柔荑连天际，懒云落湖心。一啸群鹜起，排云破层阴。骚客伫风露，振衣共长吟。徘徊夭桃下，幽梦驰邓林。妙质一时得，绿蚁还自斟。座中有三美，醺然堕珠簪。瑶台即在迩，何劳远相寻？骊歌莫轻唱，无奈日渐沉。驱车临歧路，小别成古今！"}