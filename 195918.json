{"id":"195918","title":"春雪有感呈王正叔束徽之","dynasty":"宋代","author":"王令","text":"彼雪晚何淫，乘时横此临。必将滋及物，自合大为霖。也道春来好，何余臈後阴。冬冥诚不道，苍帝亦何心。俗口夸同粉，愚观谓似琳。独于平处薄，火似险中深。逆吹争为力，凌寒苦助侵。落疑天未悟，压恐地难任。蛰户开重墐，冰鱼上复沉。欲开花谩妒，垂死草奚禁。短韵徒堪叹，凭君附入琴。"}