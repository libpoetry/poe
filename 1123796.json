{"id":"1123796","title":"丰城送成父弟还玉山三首","dynasty":"宋","author":"赵蕃","text":"溪上同舟送，江头独步归。秋风方落木，客路要添衣。故旧询安否，形容话瘠肥。吾行犹许远，尔去复谁依。酒薄仅饮湿，歌长欲泪垂。人皆有兄弟，我独困乖离。苦乏田园计，初非干谒资。途穷与计拙，千载少陵诗。调护山中竹，斧斤毋使侵。当门要移种，绕堑合分阴。诗去惭如锦，书来定抵金。上言说儿女，其次及山林。"}