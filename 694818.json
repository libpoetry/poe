{"id":"694818","title":"二月三首","dynasty":"明","author":"宗臣","text":"二月春华满凤城，万家杨柳共愁生。烽高紫塞愁都护，诏下甘泉议北征。昨日羁縻胡市马，西风萧瑟汉臣缨。琼衣玉札殊恩泽，早把勋劳荅圣明。蓟门芳草满长衢，是处黄金不可无。西入羽书三辅急，北方龙气七陵孤。天王按剑思临塞，大将观兵岂备胡。报主忧时今更切，敢将心事问江湖。闻道元戎出帝畿，即看远道耀军威。汉金百万朝通使，胡骑三千夜解围。塞上烽烟何日定，山中麋鹿计全非。由来天意高难问，徒自燕云滞客衣。"}