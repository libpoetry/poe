{"id":"42908","title":"二月十一日夜风月甚佳过水绘园听诸郎弦管灯","dynasty":"清代","author":"陈维崧","text":"弹地弦清，飘来笛脆，曲室诸郎歌管。他乡风月佳无比，只是中年以后，心情顿懒。遥忆故园妆楼上，镇玉臂云鬟凄断。伤心处，何事尊前，一声河满。却是绛河欲没，珠绳乍转。画角谯楼哀怨。旧事如尘，新愁似梦，可惜一场分散。奈天涯滋味，瞒不过、南归鱼雁。吮霜毫、才提还倦。莫虑春寒，罗衾红泪暖。"}