{"id":"845209","title":"别姚观察觐元用陆祁生别阮太傅韵三首","dynasty":"清末民国初","author":"缪荃孙","text":"斯文久沦寂，大雅谁扶持。诸子并百家，异说犹纷驰。拘者困桎梏，健者矜权奇。方矩用勿错，明镜照勿疲。东南树坛坫，异色生旌旗。我亦性嗜古，返躬心勿疑。敢希建轮狄，愿从谋野裨。闻声久相契，遇合亦有时。沈思犹噤齿，高论先伸眉。槃槃泰山云，郁郁浊水泥。云分相隔契，遇合匪所思。拯疴时馈药，嘘寒亦解衣。遂令拘曲儒，说公忘巍巍。青萍吐奇气，拂拭增光辉。追维知己恩，益增别后悲。浮生误笔砚，安望万里侯。但冀磨铁穿，敢辞缘木求。朔风澹白日，长城亘幽州。谈笑五千里，惯作金台游。功名谁足重，文字谁千秋。"}