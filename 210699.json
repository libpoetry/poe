{"id":"210699","title":"题杨冠卿客亭类稿","dynasty":"宋代","author":"姜夔","text":"杨侯笔力天下奇，早岁豪颜相追随。一班略见客亭槁，文采炳蔚惊群儿。长安城中择幽棲，静退不愿时人知。大书前荣号雾隐，意与风虎云龙期。人皆炫耀身陆离，见草而悦忘皋比。南山十日不下食，君子一变谁能窥。正论不作世道微，通都大邑多狐狸。惜君爪牙不得施，公超五里亦奚为。"}