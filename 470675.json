{"id":"470675","title":"子夜歌","dynasty":"明","author":"韩上桂","text":"月光欲没花含烟，岭头游客愁不眠。池中小莲新贴水，林外轻桃带露鲜。隔墙近在谁家子，婉转歌声常入耳。吴趋未下楚姬迎，玉笙初罢文箫起。银河烛影夜沉沉，宝爇兰薰香十里。共道千金买醉宵，何知孤客怜春芷。怜春芷，叹春声，惨切流莺暗自惊。关河北去人如梦，祇是相思一路明。"}