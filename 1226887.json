{"id":"1226887","title":"百步洪","dynasty":"元","author":"鲜于枢","text":"滟滪三蜀险，吕梁天下壮。我昔过彭门，舍舟步青嶂。酾酒神龙祠，凛乎不敢向。间关一叶下，号呼百人放。篙师稍失律，身入鱼肠葬。至今仆夫辈，言之气辄丧。危哉石梁洪，势与吕梁抗。一石截中流，两山束惊浪。雷霆怒轰訇，鱼龙气慄怆。轻船汎顺风，大舰必秋浪。我行有期程，稽留速官谤。惭愧双白鸥，飘然淩滉漾。"}