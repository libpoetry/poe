{"id":"1215435","title":"将离京师别李朝端陈伯奎二同年","dynasty":"元","author":"陈泰","text":"陈生射策未三十，笔箭如锋不破的。自古英雄感慨多，直比枭卢悬一掷。文章有命不论巧，得丧穷通两何惜。吾州二妙真豪放，白璧明珠炯相望。飞英已迈时辈先，通籍还兼伯兄行。霜蹄历块千里空，风采承恩九天上。我辞君归春正晚，天风吹帆落花满。青冥浩荡南极深，白日波涛洞庭远。感君惜别重徘徊，令我长歌激肝胆。云山之东佳气浓，磔裂华盖晶荧通。纷纷鸾鹄好羽翼，莫笑垂翅南飞鸿。"}