{"id":"805391","title":"台城路 秋云","dynasty":"清","author":"徐宗襄","text":"秋来不改飞扬性，天街任伊舒卷。酿雾疑烟，烘霞作绮，倏忽阴晴千变。排空势远。恁偏与西风，惯商寒煖。薄不胜情，笑人何事易生怨。应怜碧霄冷淡，纤痕微抹处，时渡河汉。隐约鱼鳞，参差雁阵，都向闲中渲染。凉宵月满。看影里山河，叠愁深浅。塞北江南，寄相思几点。"}