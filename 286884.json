{"id":"286884","title":"瑞鹤仙·生日避客，偕少滨、思本游南海，小饮瀛台酒楼","dynasty":"现代","author":"夏孙桐","text":"梦华如逝水，又唤侣来寻，壶天春色。楼台半销黯，斜阳里、一片青帘招客。危阑醉倚，境高寒、偏耐酒力。对新蒲细柳，瀛洲遍绿，事往心忆。应识。澄波依旧，露盘空映，汉阙陈迹。残金剩粉，啼鸦老，烟林寂。望濛濛、天外烽霾犹未息。羁栖同感倦翼。且流连、云水閒处，软红避得。"}