{"id":"850541","title":"至赵庄镇舍轿乘马二首 其一","dynasty":"宋","author":"孔武仲","text":"淮康望夷门，驿舍犹六七。我车嗟已劳，我马亦太逸。朝来天色好，辉焕川上日。郊原莽而苍，生意密如栉。农飧颇顺适，昼气更盈溢。抠衣就鞍鞯，前引以一卒。驰提历湾纡，林木荣枣栗。豁然就平旷，天壤合为一。稍过王务陂，陂长水波阔。惊风摇澎湃，凫鸭语啾唧。却思在江湖，双橹更轻疾。川陆虽不同，吾心两无必。匆匆背乡井，琐琐干禄秩。功名未及试，行役甘于蜜。安得摆羁牵，优游老蓬荜。"}