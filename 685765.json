{"id":"685765","title":"奉答陈三径","dynasty":"明","author":"邓雅","text":"先生寓隐南溪上，绝胜王维住辋川。袅袅钓丝閒白日，悠悠箫管醉凉天。松杉午荫门前路，鹅鸭秋盈雨外田。何必更为干禄计，咏怀时有白云篇。犬吠鸡鸣宅舍偏，武陵风物晋山川。玉堂金马知何处，流水桃花别有天。李白豪雄偏爱酒，韩公老大欲求田。向来赖寄新珠玉，报答终惭月露篇。"}