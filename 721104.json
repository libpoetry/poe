{"id":"721104","title":"新秋感兴三首","dynasty":"明末清初","author":"王崇简","text":"忆昔谁人秉国成，甘泉烽火岁频惊。盈庭聚讼惟钩党，伏阙求官藉论兵。坐使威权归北寺，遂令盗贼躏西京。五陵豪贵皆尘土，日暮青磷遍野横。殉国曾闻有数公，犯颜敢谏向来同。卫宫几见杨文义，伏辇还逢嵇侍中。荆棘荒凉悲夜月，蟪蛄哀怨吊秋风。至今箕尾光难灭，古木寒烟恨不穷。渔阳秋色照桑乾，日暮沙飞雁度难。御苑金茎迷细草，上方银汉挂阑干。西风欲诉明妃怨，千载空歌易水寒。怅望高天成太息，数声清角月中残。"}