{"id":"813121","title":"感事","dynasty":"清","author":"张洵佳","text":"久戍榆关夜枕戈，男儿意气渐消磨。閒吟河上清人赋，愁听山头敕勒歌。斗起乡邻甘闭户，衅生狼虎为争窠。边楼筹笔休言苦，骠信南侵患正多。掀天巨浪震漓江，衅起招降复杀降。可惜兵粮资寇盗，忍令烽燧接家邦。师兴枉历三年久，鼎重还凭众力扛。外患未平兼内变，杜陵忧国泪成双。忆从庚子肇兵端，膏血民间吸已完。白刃盟坛要约易，黄金土块铸成难。欲惩贪墨提中饱，先责清廉到上官。我本局中今局外，公鸡无膳一心安。"}