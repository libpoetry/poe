{"id":"722629","title":"读张公煌言满洲宫词足徵其杂揉之实李御史来东都又道数事乃续之","dynasty":"明末清初","author":"郑经","text":"十二栏干月色鲜，百花烂熳自逞妍。昭阳殿里妆初罢，喜道名王著意怜。九王旧好漫相寻，椒室沉沉月色侵。宫监忽惊见故主，频闻悲怨到更深。元旦后王入庙门，深宫寂静祀祅神。狂淫大像巍然立，跪毕登盘裸体陈。亭亭婉昵蕙兰花，毡帐承恩莫谩誇。严诏忽颁俾骨醉，铁牌前跪犹鞭挝。"}