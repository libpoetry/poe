{"id":"844812","title":"祝滇南刘谦山师七十寿言八首","dynasty":"清末民国初","author":"曹家达","text":"大雅春风座，驰皇直至今。引年方杖国，邵学得从心。驯雉无还翼，冥鸿遗远音。传闻犹矍铄，旧意感殊深。筮仕连洋日，于今三十年。慈仁新政绩，文字旧因缘。自署阳城考，还闻隽母贤。荐绅有舆颂，不敢附诗篇。业举已刍狗，当时烦细论。非公惭偃室，独立只程门。字灭怀中刺，评馀纸上痕。迩来寻旧迹，怆恍不能言。载道妖言起，髡徒汉鬼薪。沧桑今昔感，江汉乱离身。却正苦思蜀，扬雄更剧秦。不堪回首处，归路独伤神。拚卧故山去，清贫亦大难。先人汉伏腊，徵士晋衣冠。等是遭时命，相期耐岁寒。嘏词无别语，独有劝加餐。内政襄嘉德，由来命算同。馌耕推冀缺，举案得梁鸿。鸠杖会偕老，鸡窠备乃公。古稀閒岁月，想见旧家风。南望浣江曲，先生此息踪。牂柯连汉郡，碧玉锁蛮峰。企踵遥相忆，庞眉非旧容。伤心朝市改，竟作后雕松。我亦痴顽甚，乡居岁食贫。两朝羞百尔，一发系千钧。聊复颂耆耄，还悲易主臣。待将申此意，此意渺无垠。"}