{"id":"1191014","title":"会合联句","dynasty":"唐","author":"韩愈","text":"离别言无期，会合意弥重。病添儿女恋，老丧丈夫勇。剑心知未死，诗思犹孤耸。愁去剧箭飞，欢来若泉涌。析言多新贯，摅抱无昔壅。念难须勤追，悔易勿轻踵。吟巴山荦峃，说楚波堆垄。马辞虎豹怒，舟出蛟鼍恐。狂鲸时孤轩，幽狖杂百种。瘴衣常腥腻，蛮器多疏冗。剥苔吊斑林，角饭饵沈冢。忽尔衔远命，归欤舞新宠。鬼窟脱幽妖，天居觌清栱。京游步方振，谪梦意犹恟。诗书誇旧知，酒食接新奉。嘉言写清越，瘉病失疣肿。夏阴偶高庇，宵魄接虚拥。雪弦寂寂听，茗盌纤纤捧。驰辉烛浮萤，幽响泄潜蛬。诗老独何心，江疾有馀尰。我家本瀍谷，有地介皋巩。休迹忆沈冥，峨冠惭阘䢇。升朝高辔逸，振物群听悚。徒言濯幽泌，谁与薙荒茸。朝绅郁青绿，马饰曜圭珙。国雠未销铄，我志荡邛陇。君才诚倜傥，时论方汹溶。格言多彪蔚，悬解无梏拲。张生得渊源，寒色拔山冢。坚如撞群金，眇若抽独蛹。伊余何所拟，跛鳖讵能踊。块然堕岳石，飘尔罥巢氄。龙旆垂天卫，云韶凝禁甬。君胡眠安然，朝鼓声汹汹。"}