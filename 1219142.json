{"id":"1219142","title":"张彦冲北上","dynasty":"元","author":"郑元祐","text":"堂堂宛丘公，高怀罗星斗。明良之君臣，尊严之师友。皇经在胄监，而公为祭酒。英材资乐育，本公生物手。麟趾瑞物呈，蚌胎明珠剖。览辉凤凰下，击剑龙虎吼。自非学术纯，何以服众耦？乡公侨南纪，积学富林薮。青天珠玑唾，一一化琼玖。公今庙廊上，我则牛马走。食贫苋撑肠，禦腊衣露肘。于焉识张生，嗜学不少苟。自言家在汳，外家读书久。今将入成均，积分会居首。于时中吴道，岸花杂汀柳。风帆遂北上，解缆星在罶。会见生去后，才名腾众口。为拜祭酒公，桓荣汉廷叟。上探群圣秘，下溉群物朽。须令腐儒喜，行乐歌陇亩。"}