{"id":"701866","title":"再和酣黔韵二首","dynasty":"明","author":"黄淮","text":"江湖况味苦沈酣，赢得萧萧两鬓鬖。伯起四知虽自许，夷吾三北亦何堪。莫邪谩说铦为钝，岐路空嗟北与南。谁识当年渔父意，沧浪一曲起江潭。得意休誇白胜黔，几回猛省思恹恹。谋身多为儒冠误，对客休将旧事拈。萍梗未知何日定，山林应待老夫潜。兴来坐看云舒卷，风木萧萧落短檐。"}