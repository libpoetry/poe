{"id":"1130325","title":"用高僧诗云沙泉带草堂纸帐卷空床静是真消息吟非俗肺肠园林坐清影梅杏嚼红香谁住原西寺钟声送夕阳作八首","dynasty":"宋","author":"释德洪","text":"江素尘泥疏绕，泉清昼夜澄明。气入茅堂萧爽，润滋草木鲜荣。松榻独安枕簟，纸帏长隔埃尘。辉映夜窗明月，下藏梦蝶幽人。烦扰自兹深隐，寂寞相与沉冥。淡泊既谐真性，恬颐复顺生经。风月冥搜秀句，诗家肺腑同期。自古人间俗物，此心虽死奚知。舍后树林深秀，日中阴影繁浓。宴坐时来有籁，炎威欲入无从。杏实残笼金色，杨梅烂染胭脂。气味新鲜可口，清甘喉舌多时。源坞似甘西畔，精庐于此相邻。迎接喜能忘我，住山知是何人。林外鸣鸦零乱，山头落日微红。楼台迥然暝色，谷幽已答疏钟。"}