{"id":"1105566","title":"诸公和诗复用前韵","dynasty":"宋","author":"王十朋","text":"脩梁欲举綵先标，声撼春雷鼓百腰。溪蛰蛟龙欣得雨，桐栖鸾凤合冲霄。清源水接南溟阔，紫帽山齐泰岳乔。学不负人宜自勉，前贤勋业著三朝。梁脊连年姓误标，两州骚客瘦吟腰。月河月满燕贺厦，佛国佛生虹挂霄。多士颜欢歌杜老，一轮香满赋张乔。此途不止为科第，名节崔嵬看立朝。"}