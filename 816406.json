{"id":"816406","title":"齐天乐 帆影","dynasty":"清","author":"黄燮清","text":"轻帆最是无情物，年年送人天末。晕入寒烟，低摇细雨，点逗青山残雪。浮空万叶。看垂似天绅，摺成湘箑。水响菰蒲，柳梢飞过片云活。扁舟浪游倦矣，算乘风素志，犹未休歇。樯远针纤，绳横线乱，穿得离肠千结。河梁赋别。但挂起斜阳，暮愁重叠。暝宿荒邮，带来江上月。乱樯丛立回塘静，轻悬碎珠千颗。笛步潮生，瓜洲月上，浪阔天高星大。船头露坐。讶列炬燃犀，焰腾江左。睡醒骊龙，水中还认夜光堕。笙歌旧时院落，闪金支宝盖，花影云破。泪渍银盘，心焦画烛，换了篷窗灯火。莲垂万朵。散点点寒芒，照人愁卧。剪蜡西窗，夜深应梦我。枝枝叶叶萧萧响，荒汀暮寒时候。映水成云，迎风化雪，色相似空还有。萍踪浪走。问飞渡烟潮，折来能否。未了尘根，扫花留做美人帚。蒹葭霜信渐老，看搓晴弄雨，摇漾千亩。蛱蝶秋魂，琵琶夜泪，月满浔阳江口。相逢病柳。算舞絮光阴，一般消瘦。送尽离船，雁归人去后。胭脂点染天涯树，迷离变成朱紫。雁背霜痕，鸦边霁色，写出平林萧寺。篷窗醉倚。指流水空山，落霞飞起。驻得丹颜，此中应有赤松子。凭高还更极目，望江城似画，秋艳如此。锦叠华年，绯荣晚节，烂漫乾坤生气。春江未抵。笑不耐西风，世间桃李。照醒荒寒，夕阳天万里。一行低傍渔舟下，汀洲倦依芳杜。远渚栖烟，坪芜缀雪，点破昏昏寒雨。清流照取。问白水初心，向谁同语。不著纤尘，镜中怜惜旧毛羽。疏林明月琐碎，想园开寄涉，秋满庭树。海上鸥盟，江头鲤信，无限相思情素。西风唤侣。正翘足亭亭，暮云延伫。添了芙蓉，便成新画谱。飕飕万翅连云起，寒声半空围绕。秃树荒村，斜阳古寺，啼得江南秋老。萧疏画稿。趁黄叶零星，有时飞了。远影依微，数行吹入暮天小。客窗易惊岁晚，正乡心缭乱，闲数归鸟。接翼绳行，栖枝墨点，冷话西风林表。霜华信早。问前度昭阳，带愁多少。唤醒残更，月斜钟又晓。"}