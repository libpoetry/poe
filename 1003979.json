{"id":"1003979","title":"上泸州杨尚书四十韵","dynasty":"宋","author":"程公许","text":"清瑩玻璃水，巉岩石笋峰。孕才供世用，有道致时雍。阀阅宋清节，源流唐靖恭。异时先太史，司匦事光宗。忠愤排黄闼，忧危溢皂封。扶颠重立极，涉笔但司农。馀地勤菑穫，连城荐璧琮。羽毛参薛凤，头角半荀龙。赫奕誇分鼎，铿鍧响大镛。云霄才直上，时运快遭逢。袖馥麋丸赐，芸翻蠹简重。亨衢无龃龉，按辔独从容。监寺虽平进，班行叹乏供。赐茶经幄暝，濡笔殿坳彤。晓陛荷囊拥，春墀革履跫。时来如邂逅，虑远妙弥缝。霖雨睿思渴，云山归兴浓。入辞亲黼座，宣劝滟金钟。可使安耕稼，无劳访枸筇。锦衣华故里，茸纛拂遐冲。龙驾攀无及，乌号涕莫从。嗣皇初访落，达孝极思庸。故老尤纡眷，庭臣孰比踪。威名震滇僰，治体嗣黄龚。白羽閒春燕，黄埃敛夕烽。官刑惩纵暴，民气化醇醲。北定风檐敞，西来雪浪舂。凭栏聊放目，忧国若为悰。褒诏烦因任，真祠未许慵。定知频侧席，胡不趣追锋。念昔联瓜葛，游谈及菲葑。驽骀劳剪拂，矿质费陶镕。冰谷窘寒冻，石田加蕴爞。摄斋时缓缓，衔感志忪忪。世论方胶柱，人情谨护痈。迟公归燮理，为国扫蒙茸。溯日孤忠炯，飞霜两鬓松。欲酬青玉案，何有色丝胸。自笑疏顽甚，犹须砭剂攻。兔丝虽小草，千丈托长松。"}