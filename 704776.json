{"id":"704776","title":"和张都宪咏湖亭波字韵四首","dynasty":"明","author":"薛瑄","text":"湖亭面面俯沧波，一上湖亭景物多。过去黄鹂穿翠柳，飞来白鹭点青禾。乾坤上下羲皇易，日月东西织女梭。好在宪台休暇日，一樽同此养天和。亭下溶溶漾绿波，芰荷花发绕阑多。却看岭北千株柏，最爱堤南万顷禾。渔父不收沙上网，鲛人还织水中梭。坐边生意皆堪乐，云雨天时日正和。高高亭子压洪波，独占湖山秀气多。近岸还栽玄圃竹，远洲时种玉山禾。坐中造化乾坤鼎，檐外光阴岁月梭。应有仙人来过此，晚凉时节弄云和。平湖静镜不风波，最是湖亭乐事多。留客每同歌菉竹，检书还共诵嘉禾。酒酣吐论如倾海，令急传筹似掷梭。记得前时两三会，宛然风景是清和。"}