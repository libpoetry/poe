{"id":"695638","title":"别驾刘景华甫下车即署海阳篆不三月以入觐行漫赋五绝为赠","dynasty":"明","author":"林熙春","text":"有鸟飞来入五羊，梧栖始觉是鸾凰。如何千仞冲霄翮，独驾祥云憩海阳。间关蜀道苦难量，三月停车便刺装。更怪赠金君尽却，惟携岭月起明光。玄冬雨雪正纷纷，一骑冲寒不忍闻。但得五云天渐近，满头红日有馀曛。只尺龙颜一笑开，八千里外计臣来。席前若问苍生事，水旰征求未易裁。二月垂杨满地花，东人翘首望回槎。赐金一橐归来解，料得儿童拥道誇。"}