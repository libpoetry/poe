{"id":"1126305","title":"长安有狭斜行二首","dynasty":"宋","author":"曹勋","text":"长安有狭斜，劣劣通香毂。道逢二少童，问君住何曲。我家本神京，住近濯龙北。长子爵执圭，次子为相国。小生无高位，校雠在天禄。三子俱下来，游人住行足。三子俱入门，金紫照华屋。三子俱升堂，戏綵弄丝竹。大妇缝罗襦，中妇裁冰縠。小妇调鸣筝，切切声相续。丈人幸安坐，置酒奏新曲。长安有狭斜，狭斜难方轨。道逢两青衣，问君住何里。我家铜驼陌，高阁通朱邸。长子爵通侯，次子联端揆。小子事游侠，倜傥卑豪贵。三子俱入门，轩车罗甲第。三子俱升堂，光彩动阶陛。大妇理珍裘，中妇曳云帔。小妇弄笙簧，明妆拥歌妓。丈人幸留连，雅舞扬清吹。"}