{"id":"708493","title":"贺新郎  其十三 秋日蒙遣祭至唐家岭因游西山","dynasty":"明末清初","author":"龚鼎孳","text":"孤鹤云中卷。喜三回、看山奉敕，九天差遣。何处麒麟高冢客，杜宇梦回啼泫。跳不出、乾坤围茧。岸柳萧疏村菊放，任宦情、也向西风浅。邛竹杖，且施展。少豪妄意功名显。到如今、残棋拍碎，唾壶捶扁。望里关门笳鼓竞，千队射雕调犬。羽猎赋、衰慵邀免。绝顶藤萝人共坐，尽今宵、觞政更番典。尘海事，醉馀剪。"}