{"id":"672471","title":"铜雀台","dynasty":"明","author":"王云凤","text":"我走邺城道，忽忆铜雀台。台下漳河水，一去不复回。主人当途高，意气昔何健。馀狂不自禁，翠翘三十万。日日长歌舞，玉斝照琼筵。锦殿春溶漾，绮窗月婵娟。西陵七十冢，白昼妖狐踞。芦荻漳水秋，不见歌舞处。白鸟四五来，翩然飞且鸣。行人发清商，远歌如哭声。野翁向我言，物岂有长好。况此乱世雄，遗迹不如扫。土花蚀残瓦，价重珊瑚枝。巧匠凿古砚，举世嗟叹之。南望金谷园，北望邯郸楼。萋萋连宿草，漠漠晚烟浮。"}