{"id":"527592","title":"听琴篇","dynasty":"明","author":"何景明","text":"美人横琴坐我堂，酒阑为鼓三四行。灯孤月明客不发，弦悲调急秋夜长。吾家瑶琴久不拭，金徽玉轸无颜色。感君对此如有情，一弹使我三叹息。樵歌响答山涧幽，楚歌慷慨云夜愁。潇湘猗兰稍平逸，四座但觉清商流。始闻白雪停翠竹，烈飙吹我溪上屋。忽然翻作广寒游，知是霓裳羽衣曲。含宫移羽何舂容，泠泠万壑吟风松。烟岑一夕怨鸣鹤，江天何处惊蟠龙。我初好音惟好此，横笛短箫徒聒耳。平生颇抱钟期怀，四海难逢伯牙子。今夕何夕愿不违，为君击节泪沾衣。高歌雅和人世稀，河转参横君莫归。"}