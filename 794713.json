{"id":"794713","title":"疏影 前题","dynasty":"清","author":"吴茝","text":"茶烟飏碧。有疏花数点，寒照山色。寄迹瑶京，濯魄冰壶，问是几生修得。溶溶淡月江村路，却又讶、晓霜轻抹。记依稀、乍睹琼姿，拟向广寒宫阙。不断清愁缕缕，梦魂恋纸帐，灯影明灭。浅隔晶帘，冷拂铢衣，恍对谢庭香雪。素娥不惯人间住，合伴我、绿窗幽寂。恁无端、吹下罡风，领袖一春标格。"}