{"id":"699296","title":"次韵奉答印月潭讲师","dynasty":"明","author":"袁华","text":"炯然摩尼殊，照彼圆觉海。万怪形靡逃，连城价可待。夜光烛苍冥，历劫耿不改。上人心若珠，随方见五彩。流通既无著，幻化焉能浼。勖尔崇令德，优游乐寿岂。斥鴳抢榆枋，大鹏抟瀚海。所以荜门士，养志固有待。贞心如皦日，岂为穷达改。白驹不受絷，少微自扬彩。大节苟弗渝，微名岂足浼。愿遂鸡黍期，共挹南风岂。"}