{"id":"1114861","title":"送杭州使君苏内相先生某用先生旧诗方丈仙人出渺茫高情犹爱水云乡为韵作古诗十四首","dynasty":"宋","author":"李廌","text":"至人本无我，与世初无方。彊从金銮游，聊用示行藏。忠清秉全德，日月可争光。振衣千载上，临世濯沧浪。至人孰可测，跨世富英量。千龄遘治运，万古真遐想。三台接布武，万乘拱函丈。辞荣明光殿，乞身青天上。世人期公浅，云是真谪仙。愿公老台鼎，白首冠貂蝉。为之乃固有，弗为愈知贤。清风不可挹，高高薄云天。纷纷竞干禄，汩汩第谋身。先生独任重，忧道仍忧民。精诚贯白日，孤忠横北辰。求之千载上，古亦鲜若人。平生史鳅直，往岁展禽黜。青衫窜长沙，华鬓谒宣室。重光照八极，命世真贤出。奈何江湖去，独为苍生恤。道德富瀛海，百谷输浩渺。云梦吞什伯，坐映黄陂小。斯文再炳蔚，精义凌缥缈。典谟追灏噩，协气充四表。周公非汲汲，仲尼岂皇皇。吾道无若人，孰能相维纲。古今异伦轨，英风自相望。下民今喁喁，造物太茫茫。造物虽茫茫，至人自嚣嚣。虽稽具瞻意，欲全千仞高。富贵一敝屣，功名两鸿毛。独知退为乐，可怜夸者劳。公去吾道辱，公来吾道荣。生民系休戚，国势随重轻。先生如九鼎，坐折奸宄萌。天如欲平治，用舍若为情。先生如蓍龟，万事可告犹。勋业轻黄屋，得贤方解忧。念昔汇征日，民瘼庶有瘳。莫赋归去来，衮衣或能留。吴越控岛夷，东南一都会。淫风旧倡靡，懦俗无慷慨。除弊在躬行，报政可立待。类非俗吏能，千龄树遗爱。迩臣均劳逸，方面乃毗倚。细人怙权宠，补外习为耻。馀杭股肱郡，湖山真信美。意雅如望之，肯效倪若水。小人虽嗜学，岁月空屡勤。同门尽鸳鸾，登瀛校书芸。嗟余老西河，索居久离群。从龙从上下，愧彼油油云。四海李元礼，龙门多俊良。英英郭有道，一揖遂生光。画鹢凌云波，仙舟水云乡。此心徒皦皦，千里共苍苍。"}