{"id":"417539","title":"满江红　贺中华诗词学会成立","dynasty":"近现代","author":"寇梦碧","text":"易位阴阳，甚当日、柱崩维绝。空求索、扶桑揽辔，中洲捐玦。抱石何辞身九死，佩纕未抵肠千结。算萧条、异代颂离骚，心犹热。铸不尽，六州铁。流不尽，三闾血。更十年刀雨，众芳都歇。京国宏开兰畹会，燕山高挺风骚骨。正双悬、日月照天中，诗人节。"}