{"id":"443925","title":"霓裳中序第一","dynasty":"当代","author":"熊盛元","text":"凄然置怨瑟。漫挟清尊寻旧陌。高树密云炫碧。怅盈袂露零，迷魂香寂。蛩吟四壁。正夜深、残梦无迹。空相待，一庭凤竹，影曳渡头驿。词笔，醉中飘逸。奈醒罢、依前道隔。裁将愁绪万尺。荻港维舟，藕溆横笛。断鸿应记得，镜幻蜃、沧桑变易。休回首，槐花纷坠，碎瓣蚁边积。"}