{"id":"1142294","title":"岳君举用东阳法酿酒味颇蕴藉长儿携归偶得数语","dynasty":"宋末元初","author":"牟巘","text":"昔屡饮东阳，往往错认水。次公似少猛，汲生终戆耳。知我野心性，雅不便软美。契阔二十年，那复此风味。饮酒真饮蜜，直欲呕心胃。儿从南塘归，殷勤有佳遗。公等久要在，相看犹故意。曲江加蕴藉，郑公殊妩媚。一见极倾倒，吻渴不能止。正性固自存，遽莫测其际。徐觉和以诤，虽劲还可喜。酒固未易知，知酒亦非易。酩酊何适从，不夷而不惠。"}