{"id":"1105274","title":"山中用放翁韵","dynasty":"宋","author":"方岳","text":"一盂之饭一盘蔬，底用横身犯毁誉。与世无缘空落落，登山有道但徐徐。体中不快惟读易，老去更贫常典书。四海谁知今夜月，梅花飘雪缟吾庐。山畦夜雨入春蔬，此手犹存足自誉。甚爱踏青人已至，未能浮白子姑徐。有山拄颊宁须笏，无策资身不为书。莫向夕阳多感慨，百年长短一蘧庐。"}