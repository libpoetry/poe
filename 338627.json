{"id":"338627","title":"惜馀春慢·十月八日大雪","dynasty":"清代","author":"许嗣隆","text":"一带瑶阶，几棱银瓦，添得十分富贵。鸭炉烘煖，蚁盏驱寒，便是侯家风味。渺渺我思古人，郢客歌高，梁园赋丽。笑当时、冷淡无聊生活，亦徒然耳。更向晚、皓魄流辉，中边表里，素影清光无二。晶屏映外，珠箔悬空，更有琼花点缀。鹤氅何如羊裘，绿酒青灯，聊供游戏。酒醒时、放眼苍茫古屋，数椽而已。"}