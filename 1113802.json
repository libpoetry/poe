{"id":"1113802","title":"古柏二首","dynasty":"宋","author":"李石","text":"骄荣落尽雪霜浮，偃蹇空贻社栎羞。濡染东家虽借润，风烟西爽亦宜秋。皮灾已觉神明露，心在犹怀剪伐忧。铁锁何当绊龙脚，夜深雷雨捲潭湫。思人谁复念婆娑，窟室崖阴未易磨。四十围间看溜雨，三千年后数恒河。不堪与世供狙杙，尚许遗民占鸟窠。从此便名夫子树，匡人斤斧奈予何。"}