{"id":"835193","title":"八声甘州 题钱仲仙湖山感旧图","dynasty":"清末民国初","author":"冒广生","text":"问春魂彀得几回销。垂杨一千条。忆年时俊赏，桃根桃叶，打桨相招。载得一船明月，行过段家桥。依约红楼上，有个吹箫。不忍当窗理镜，怕湖心照见，丝鬓青凋。自杨枝去后，谁唱雨潇潇。镇黄昏严城凄角，拥鹅衾回梦浙江潮。无肠断三杯两盏，浊酒今宵。"}