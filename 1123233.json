{"id":"1123233","title":"菩萨蛮","dynasty":"宋","author":"赵令畤","text":"轻鸥欲下春塘浴。双双飞破春烟绿。两岸野蔷薇。翠笼薰绣衣。凭船闲弄水。中有相思意。忆得去年时。水边初别离。长淮渺渺寒烟白。凭阑人是霜台客。诗句妙春豪。风云不啻高。樽前人已老。馀恨连芳草。一曲酒醒时。梧桐月欲低。春风试手先梅蕊。頩姿冷艳明沙水。不受众芳知。端须月与期。清香闲自远。先向钗头见。雪后燕瑶池。人间第一枝。"}