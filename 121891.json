{"id":"121891","title":"再次韵·归担乍弛谁洗泥","dynasty":"宋代","author":"陈造","text":"归担乍弛谁洗泥，使君载酒携歌儿。小家卷褥当酒负，醉倒一笑眠虎皮。平生自审枯槁甚，高情顾肯振拂之。均州从事六辈来，欢喜如官浴凤池。诗筒偕拜府公赐，格律高古语崛奇。头风失去肺渴减，病夫虽病容枝持。南山侧望洁斋久，知我日诵无生诗。"}