{"id":"202173","title":"观吴正献真","dynasty":"宋代","author":"李廌","text":"次公不许画麒麟，孝宣妙选知名臣。拜公之像想风度，乃是云台子颜之文孙。元丰天子建原庙，王宇万栋临端门。累朝名臣俨冠剑，列圣御坐开乾坤。修廊秘殿锁春色，彷佛音容皆骏奔。相君相业皆元元，旗常彝鼎定书勋。仪形在殁侍神考，英气噩噩凝天阍。嗣皇方思服盛美，欲考辟公观列文。君传兹图落人世，世人遂得知瑜璠。吾知袁公固有後，能平楚狱竟无冤。召公甘棠犹不伐，卫武之德谁能谖。君不见温公之像满人间，愿广此图令并传。"}