{"id":"609062","title":"夏日濠上书怀贻二三同好 其二","dynasty":"明","author":"区大相","text":"生平多远意，中岁卧丘园。视舌新谈息，低眉旧恨繁。鲛珠翻易泪，丰剑竟何冤。下客曾三刖，中原厌七奔。祇期投薄技，何意触雕樊。自我违初服，思君阻笑言。似闻鹏激水，几见鹤乘轩。有用憎膏累，无材悟栎存。文章徒不朽，荣贱且休论。简懒放情志，忧来命绿樽。"}