{"id":"811320","title":"题康步崖中翰出塞集七首","dynasty":"清","author":"丘逢甲","text":"出关人拜令公祠，南客才名塞上知。赢得弓衣齐绣遍，春风杨柳小蛮诗。王大司空盖虎牙，英雄故里客停车。渔阳突骑都非昔，惆怅云台说汉家。寻秋独上白狼山，涕泪思乡客袖斑。匕首千金诗一卷，秋风匹马入榆关。凤阁新除侍从臣，彩毫还带塞垣春。长安不少鸡林贾，都识能诗白舍人。十载幽并跃马行，久拚关吏笑书生。云骧阁上闻鸡夜，风雪漫天梦柳城。九边烽火迫金台，客唱新添塞上哀。更筑长城防不得，鹫章南下老羌来。展卷如闻敕勒歌，登临不负好诗多。剪灯便作秋边色，夜半天风叫鴐鹅。"}