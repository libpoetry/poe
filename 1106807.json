{"id":"1106807","title":"送章明章善解官奉亲还吴中二首","dynasty":"宋","author":"王洋","text":"了知天意贵生全，南岳夫人奉化权。当日论功门户重，至今传泽子孙贤。聊书鬲上三年课，最爱杯中一百篇。君宠母恩如已报，暮云春树约他年。病卧江城五见秋，惟君向我用青眸。廪人白粟长相续，官簿青钱不用求。向日倾心今得意，犯严荐口昔徒羞。期君通籍金闺后，唤我松江共钓舟。"}