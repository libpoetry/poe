{"id":"507394","title":"神释","dynasty":"明","author":"李昌祺","text":"人生斯世间，于物亦岂殊。二仪妙参赞，政由我中居。与子虽三名，其实本一躯。出处既弗异，如何乖所趋。老氏贵不死，长生出贪愚。神仙果何物，天地尚或渝。饮酒固所好，悲愁赖其驱。从古戒沈湎，先王有遗书。学仙非吾事，痛饮岂我图。但当委大运，俟命宁忧虞。既来谅必去，此理端不诬。逍遥以乘化，荷锸徒区区。"}