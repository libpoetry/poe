{"id":"1118847","title":"谨次十七叔去郑诗韵二章以寄家叔一章以自咏","dynasty":"宋","author":"陈与义","text":"乡里小儿真可怜，市朝大隐正陶然。固应聊颂屈原橘，底事便歌杨恽田。广陌遥知驹款段，曲池犹记鹭联拳。对床夜雨平生约，话旧应惊岁月迁。蚍蜉堪笑亦堪怜，撼树无功更怫然。赋就柳州聊解祟，诗成彭泽要归田。身谋共悔蛇安足，理遣须看佛举拳。怀祖定知当晚合，次君未可怨稀迁。镜中无复故人怜，却愧谋生后计然。叔夜本非堪作吏，元龙今悔不求田。怀亲更值薪如桂，作客重看栗过拳。万事巧违高枕卧，忧来一夕费三迁。"}