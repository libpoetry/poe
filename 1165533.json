{"id":"1165533","title":"赠毛仙翁","dynasty":"唐","author":"张仲方","text":"毛仙翁，毛仙翁，容貌常如二八童。几岁头梳云鬓绿，无时面带桃花红。眼前人世阅沧海，肘后药成辞月宫。方口秀眉编贝齿，瞭然炅炅双瞳子。芝椿禀气本坚强，龟鹤计年应不死。四海五山长独游，矜贫傲富欺王侯。灵通指下砖甓化，瑞气炉中金玉流。定是烟霞列仙侣，暂来尘俗救危苦。紫霞妖女琼华飞，秘法虔心传付与。阴功足，阴功成，羽驾何年归上清。待我休官了婚嫁，桃源洞里觅仙兄。"}