{"id":"1131464","title":"得黄仲本诗再和二首以寄之","dynasty":"宋","author":"虞俦","text":"相得诗人我与兄，平生无一不真情。河梁莫恨看云别，剡棹曾经载雪行。近喜双鱼传尺素，远胜孤雁带边城。江湖老去知何用，空把葵心向日倾。樯燕呢喃浪语人，岸花飞舞苦伤情。剩穷诗眼三千界，漫鼓琴心一再行。他日湖山还帝里，别时风雨满江城。思君直欲令人老，流水沄沄日夜倾。"}