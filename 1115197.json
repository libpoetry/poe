{"id":"1115197","title":"迓使客夜归四首","dynasty":"宋","author":"杨万里","text":"去时岸树日犹明，归到州桥月已升。水与天争一轮玉，市声人语两街灯。迎来送往须成雪，索笔题诗砚欲冰。净洗红尘烦碧酒，倦来不觉睡腾腾。病后霜威不见饶，吟边月色苦相撩。重帘垂地寒犹入，画烛无风影自摇。谁遣尘埃空老去，何曾鸥鹭不吾招。坐来已是愁无奈，草露虫声政寂寥。起视青天分外青，满天一点更无星。忽惊平地化成水，乃是月华光满庭。笔下何知有前辈，醉中未肯赦空瓶。儿曹夜诵何书册，也遣先生细细听。病身已怯九秋凉，也复移樽下砌傍。只爱杯中都是月，不知身上寸深霜。清愁旧觉天来远，寒夜新添岁样长。不是傍人俱欲睡，老人无睡亦何妨。"}