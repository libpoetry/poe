{"id":"357277","title":"月华清·十六夜月","dynasty":"清代","author":"黄之隽","text":"相望红轮，仍圆皓魄，海云练练才吐。七实重修，依样昨宵琼宇。爱清光、千里君同，称二八、紧联三五。延伫。料广寒再舞，一回霓羽。漫信羲和填注。取蓂叶平分，晦期倒数。秋也才中，佳节何妨让与。问夜来、踏月娇娃，剩多少、画桥香雾。蟾免。愿从今休缩，一丝儿许。"}