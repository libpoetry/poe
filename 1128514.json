{"id":"1128514","title":"二月三日游风穴白云寺呈通判二首","dynasty":"宋","author":"葛胜仲","text":"世传三穴起长风，此理诚难识所从。觉性未能参七祖，禅扃聊欲访千峰。桃溪溯日红霞烂，麦陇酣春翠浪浓。簿领回回清兴少，乍寻岩壑愧尘容。秀野班春过梵宫，贤僚况复肯相从。风缘禦寇来幽穴，云为渊明出远峰。柳色直将波共绿，花光疑与酒争浓。一庵此境堪肥遁，寄语山灵幸见容。"}