{"id":"753787","title":"读霍小玉传","dynasty":"清","author":"张令仪","text":"兽镮锁阖青苔院，豆蔻梢头春一线。柳烟笼日翠颦轻，花雾著人红玉艳。芙蓉绣带宝奁开，风袅钗梁双玉燕。芍药裁成绝妙词，簪花小试琉璃砚。侯门白璧自无瑕，谁教青鸟偷娇面。杨花飞入惹春愁，门外王孙嘶紫骝。错认牧之非薄倖，同心缕带绾风流。画眉窗下调螺子，翡翠兰苕夙愿酬。地老天荒情不变，乌丝素盟足千秋。银筝锦瑟欢初洽，别鹤离鸾沟水头。密誓俄成乌鲗墨，新欢又占凤凰楼。萧娘骨瘦心如铁，宛转缠绵难决绝。羸卧空闺若个怜，鹦鹉窗前频叹息。访求消耗掷金钱，宝钗零落无颜色。长安三月牡丹时，契友相邀数陈说。眦裂髯张忿不平，多情感动黄衫客。鞭马羞过胜业坊，胡雏强控黄金勒。支离病骨倩人扶，晓衾鞋梦芳心接。含情凝睇薄情人，声声诉出啼鹃血。稚齿韶颜饮恨终，一恸重泉沈怨魄。精灵苦妒后来欢，数教所爱生离拆。曷不追取负心郎，贞魂化作紫鸳鸯。红珠露冷莲房老，双宿双飞向野塘。"}