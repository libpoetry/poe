{"id":"1050235","title":"谢泾川宋宰惠近诗","dynasty":"宋","author":"郭祥正","text":"不到泾上邑，倏忽二十载。环山敞楼阁，金碧想未改。长溪拖翠玉，洗月发光彩。秋声咽松杉，夜气馥兰茝。白鸟自成群，黄猿行作队。仙人控鲤去，岩下遗迹在。犹疑深云中，弹琴尚相待。唐儒工翰墨，石壁露璀璨。意有神明怜，尘藓不得浼。地胜来俊哲，宋子今出宰。公馀缀吟笔，烂漫排珠琲。又如崆峒兵，百万森甲铠。寄我数十篇，翛然起沉痗。胸中强搜抉，旧学久荒馁。欲追天马踪，蹇蹶竟难逮。抚卷怀昔游，魂魄飞?叆。何当裂云笺，看君吐江海。"}