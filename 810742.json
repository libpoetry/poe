{"id":"810742","title":"金沙江西行十首 西行","dynasty":"清","author":"牛焘","text":"西行无热客，一路傍寒流。风雨边关夕，江山落叶秋。斜阳馀战垒，野渡舣渔舟。此日田家乐，劳生得四休。落日大江头，江分远近流。华阳此黑水，塞月古梁州。沙岸晴飞雨，渔灯夜泊舟。吟诗怀往哲，万里有高楼。山拥青螺色，波环碧玉城。江流石不转，滩静月无声。路似曾经渡，人犹此岸行。残碑夕照里，回首没榛荆。片石磨寒月，五花镌赤纹。铜曾标汉柱，鼓拟篆周文。宝镜澄秋水，苍苔翳片云。摩挲开合迹，莫问故将军。岩关横绝处，石栈曲盘盘。寒月临江白，悲笳入夜阑。草枯云磴滑，叶落马蹄干。此日边亭吏，黄昏下钓竿。旧是桃源路，仙庄幸可居。人供牛米外，家有鹤租馀。石影来唐朮，仙踪托子虚。遐荒多僻事，闲话意何如。鬼斧削何平，天低一石撑。火云连蜀栈，红日拥霞城。猿狖愁宵渡，鼯鼠伏昼鸣。定知横槊客，对此怯谈兵。江水当门绿，幽栖百虑融。烟霞红叶岸，鸡犬白云中。果熟收寒栗，蔬香摘晚菘。此乡无梦寐，一夜听松风。山市霭晴岚，山光一抹蓝。春归铜柱北，花发铁桥南。风暖香抽麦，江晴晓浴蚕。鼠姑连岁好，留醉客停骖。沙岸绿沄沄，江晴暖欲曛。碧融千嶂雪，绿涨一川云。犀浦野花发，螺塘塞草薰。村村农务早，布谷趁春分。"}