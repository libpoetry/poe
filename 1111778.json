{"id":"1111778","title":"题金山四首","dynasty":"宋","author":"吴芾","text":"江上经行四十秋，今朝始得驻扁舟。老夫宁复重来日，欲去殷勤更少留。老大疏慵百不堪，倦游犹未脱征衫。君王若许投簪去，拟与头陀共此岩。北望瓜洲咫尺间，向来白骨积如山。欲论旧事慵开口，且对高僧共说闲。人言海上有三山，弱水瀰茫去路难。若欲目前寻彷佛，只须来此凭栏干。"}