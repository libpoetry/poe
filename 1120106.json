{"id":"1120106","title":"送郑舜举赴阙","dynasty":"宋","author":"陈棣","text":"书带传家饱六经，飘飘词气海东青。英名久合班朝列，丽藻行观掞帝庭。修翮抟风上阊阖，巨鳞纵壑击沧溟。投机亨会宁容发，愿报除书慰侧聆。束装西啸指长安，正是新春快活天。酒病诗愁应有梦，鸟啼花发正争妍。君空冀北今行矣，我滞周南岂偶然。东閤他时访遗逸，为言憔悴鹤溪边。籍甚声名著日边，英辞健笔许谁先。置之华省星曹上，付以赤墀香案前。好向从班光玉笋，伫膺蜜炬照金莲。此行何啻登仙去，愿拜车尘为执鞭。暂绾桐川刺史章，优优布政汉循良。凤衔初下新颁诏，鸡舌曾闻旧赐香。前席久虚思见贾，玺书增宠果徵黄。从今定展调元手，小试专城见雨旸。备员无补见丝毫，幸喜为官似马曹。每许芜音持布鼓，更容劣技试铅刀。兼收屡赐百金诺，借重终期一字褒。廊庙他时应有待，誓将么么寄钧陶。"}