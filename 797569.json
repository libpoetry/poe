{"id":"797569","title":"沁园春 题佩兰女史拈花小照","dynasty":"清","author":"孙云鹤","text":"乍卷珠帘，初离明镜，云垂翠鬟。正碧窗香细，晴添午倦，绿阴昼永，风减春寒。静听流莺，轻拈香草，小立空庭意自闲。幽怀好，正素心相契，清极忘言。东风乍识朱颜。念欲缀、芜词下笔难。况新诗风致，吟时楚楚，倦人环佩，听处珊珊。韵写乌丝，神传粉本，人在盈盈一水间。披图久，喜芬芳气味，吹上毫端。"}