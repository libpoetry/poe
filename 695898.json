{"id":"695898","title":"送茅平仲还京口因怀郭次甫陆无从四首","dynasty":"明","author":"欧大任","text":"何年五月忽飞霜，君洒燕山泪数行。去问戴公山下客，千秋堪自识行藏。蓟北归人正及秋，漕河霜后一孤舟。尔家最与三山近，日出金银阙下游。焦君祠小客星孤，江上浮云肯驻无。不待山人招隐赋，秋来张翰已思鲈。江连杨子是芜城，几向西津渡口行。客有陆机如问讯，道余萧索蓟门情。"}