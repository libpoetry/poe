{"id":"688294","title":"雩都道中遣怀四首","dynasty":"明","author":"江源","text":"倦客路迢递，残秋思寂寥。风高摧木叶，岚重没山椒。身寓江湖远，心驰魏阙遥。小诗浑漫兴，陶谢不须招。三秋孤客棹，一水两边山。近郭少佳木，急流多险滩。徒誇青紫贵，不似白云闲。试看柴桑老，焉知生计悭。乌府观风客，雩都逆水舟。怪禽啼落日，顽石激湍流。去就非荣辱，天人敢怨尤。我生只如此，萧散未须忧。终日驾危楫，何年脱畏涂。洁身固无义，恋禄亦非夫。水缩沙堆出，山寒石发枯。掩蓬坐深夜，灯影照羁孤。"}