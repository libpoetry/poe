{"id":"747087","title":"五人墓","dynasty":"清","author":"刘敦元","text":"承明殿上歌声靡，东林社中悲声起。谣传委鬼唱茄花，儿孙鹰犬纷爪牙。毅气觥觥清君侧，铁骨嶙峋三代直。夜飞缇骑响寒风，咫尺吴云黯无色。闭户非无卿大夫，挺身奋激来屠沽。满腔热血泼江水，阴霾天翳闻喧呼。杜鹃啼处山竹裂，星光惨澹凄残月。市门一击博浪椎，草痕尽染苌弘血。吁嗟乎！九枝日出冰山消，生祠瓦砾埋蓬蒿。行人终古伤前朝，摩挲四字丰碑高。"}