{"id":"1121378","title":"谢公挽词三首","dynasty":"宋","author":"欧阳修","text":"始见行春旆，俄闻引葬箫。笑言犹在耳，魂魄遂难招。天象奎星暗，辞林玉树凋。朔风吹霰雪，铭旐共飘飘。前日宾斋宴，今晨奠柩觞。死生公自达，存没世徒伤。旧国难归葬，馀赀不给丧。平生公辅志，所得在文章。乐事与良辰，平生爱洛滨。泉台一闭夜，蒿里不知春。翰墨犹新泽，图书已素尘。堪怜寝门哭，犹有旧时宾。"}