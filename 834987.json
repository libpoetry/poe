{"id":"834987","title":"烛影摇红 乙丑正月和闰庵韵","dynasty":"清末民国初","author":"奭良","text":"怕说春朝，野风摇曳欺人老。莺啾燕唧耳边新，悔不埋头早。觅取黑甜幽杳。又平林、群鸦闹晓。情恰似、嫠妇孤舟，家山梦绕。懒去巡檐，隔篱花影知多少。红稀绿暗不禁寒，秀茁墙隅草。欲觉何曾睡觉。旧巢痕、微茫尽扫。杜鹃安在，只有绵蛮，依人飞鸟。"}