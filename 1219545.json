{"id":"1219545","title":"月氏王头饮器歌","dynasty":"元","author":"郑元祐","text":"穹庐野布诺水东，大旗之下单于宫。甲光五色马如蚁，列屋层毡嘶朔风。月氏降王昔授首，圆颅启封出盛酒。金屑露刀□□□，挠以留犁不停手。汉国使者歃血盟，大邦气与虹霓争。当时老上天骄子，控弦西射金天精。数级论功溅腥血，剑花交簇阴山雪。饮至龙廷醉蹋舞，一卮倒注阳灵穴。哀王之殁同智瑶，帝阍盍遣巫阳招？魂招不来守之泣，恨结玄云贯寒日。"}