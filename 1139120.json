{"id":"1139120","title":"清明日偕赵云壁张仲实顾伯玉张见山游分韵得好字以百家衣补之赵故嘉禾宰今为学官坐中多及学校事","dynasty":"宋末元初","author":"陆文圭","text":"清明花乱开，今日风日好。吾得及春游，相期拾瑶草。城市多嚣尘，客衣日杲杲。何时一樽酒，且试开怀抱。王孙丈人行，生世何用早。为乐当及时，蹉跎觉年老。虚名复何益，弃捐勿复道。但愿崇明德，藏身以为宝。"}