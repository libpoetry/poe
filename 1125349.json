{"id":"1125349","title":"春贴子 皇帝阁六首","dynasty":"宋","author":"真德秀","text":"嘉定无疆历，才开第五春。金穰端有兆，太岁恰居申。新岁朝元使，龙荒万里来。至仁天广大，朔漠亦春台。雉扇开金殿，云韶奏紫庭。天颜知有喜，班首是前星。万宇新歌大有年，又看瑞雪粲琼田。太平和气随春转，斗米从今三四钱。东风昨夜入帘帷，便觉深宫漏影迟。一曲凉州花尽放，不须先作报春诗。阳进阴消属此时，凝旒南面盍深思。微臣自愧无规谏，愿献元朝学士诗。"}