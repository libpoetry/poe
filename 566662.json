{"id":"566662","title":"闽工某摹伯时昭君下嫁图单于亲迓之随骑士胡姬姬娇而骑与单于并狞健可畏鞟衣结束文马华旌及姬之靴帽并妍绚可爱而掌琵琶者尤胜胡决不办此李盖以意为之取悦人目马三兄投赋赋之","dynasty":"明","author":"徐渭","text":"毛奴索金嫱不予，貌取西施为嫫母。一朝远嫁作阏氏，不及宫斜一抔土。奴也貌嫱故不真，龙眠貌嫱相隔千馀春。朝风莫雪一万里，粉腮那得娇如此。故知两貌师，彼此妍媸虽各别，并是以意而为之。人生触处有不幸，东脱网罟西亦阱。汉宫颜色不及天子知，胡廷憔悴未必单于终始相亲近。琵琶小妾百双眉，是胡是汉尽花枝。老羝夜醉葡萄酒，遁入毡帷知不知。"}