{"id":"483028","title":"马陵行","dynasty":"明","author":"谢肃","text":"客行忽不乐，停车马陵间。上有悲风古树之萧瑟，下有哀壑流水之潺湲。阴深坏道馀古雪，崭岩两壁堆积铁。石面苔封劲箭痕，草头露滴将军血。青荧燐火黄昏明，呼号木魅啼山精。应羞刎颈偿断足，此气千载真难平。西流沂水东沧海，胜败孙庞两安在。为提宝剑舞尊前，落日云霞射光彩。"}