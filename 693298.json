{"id":"693298","title":"和梁公齐见寄韵三首","dynasty":"明","author":"苏仲","text":"久住蛮荒非所亲，归来依旧对閒人。山中有酒还邀客，林下贪诗共老身。乐贲丘园餐雪月，无心富贵等浮云。年来欲问长生诀，须信丹砂妙入神。野外閒居我爱亲，庙堂无分敢尤人。吟坛老将须吾子，碧水游翁还此身。杯酒不离沧海月，蓑衣长带暮山云。人生但得长无事，不是神仙亦是神。柴桑僻壤久相亲，舟辑还家问故人。松菊已荒三亩宅，江湖空累十年身。输君独把沧波钓，容我同看碧水云。笑杀归山唐李渤，又干朝政费精神。"}