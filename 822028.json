{"id":"822028","title":"宴清都","dynasty":"清末近现代初","author":"汪东","text":"按曲秦筝柱。纤腰折、恍疑鸾凤骞翥。连昌罢饮，华清倦浴，羽衣飘举。倾城自出唐宫，怕赵后、留仙未数。任旧日、宠擅梅精，长门冷寂羞妒。镫前换了青裙，桑柔细撷，行畏多露。春雷四起，银壶碎击，座中雄顾。周郎鬓丝霜尽，更为汝、青回半缕。会散时、客怨花迷，伥伥自语。"}