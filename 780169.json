{"id":"780169","title":"金缕曲 春眠 三十叠前韵","dynasty":"清","author":"叶绍本","text":"颊晕红于酒。正深更、绿窗人倦，夜情多否。钩了雕棂金屈戌，锦被熨来银斗。刚数到、佳期上九。背烛偷将罗带解，认臂痕、桂印红膏守。倭髻堕、微低首。宝炉熏麝机轮走。覆重衾、尚嫌薄暖，频翻香手。钏响轻移钗影溜，一种芳情谁受。听小语、私传脂口。昨夜鸳鸯双翅刻，只花钱、翠带姿非丑。痴云抱、西帘牖。"}