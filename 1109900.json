{"id":"1109900","title":"答朱成伯见赠四首","dynasty":"宋","author":"吕本中","text":"三年转东南，足迹不得息。新霜未压瘴，已畏贼马迫。苍黄度岭去，山路枫叶赤。慨然念平生，谬自有欣戚。交游半鬼录，在者费相忆。朱卿早闻道，一如见旧识。新诗入要妙，如射已破的。我行囊贮空，所至但四壁。岂如投异县，忽枉和氏璧。斯文得未丧，岂不系人力。出门仰高山，此道如矢直。我适苍梧野，君来洞庭岸。相逢迫盗贼，一笑未得款。欣然望眉宇，于我意自满。天寒道路长，岁晚日晷短。僧房肯再来，晴窗自妍暖。昔在中朝时，每从贤俊游。酒酣握手欢，预怀今日忧。两经岭峤春，三度江湖秋。朱卿抱奇节，好语忽见收。我无济世策，君有活国谋。相寻不相笑，夜光犹暗投。道丧师友绝，宁有民不偷。风波极浩渺，欲济能无舟。"}