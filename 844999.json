{"id":"844999","title":"落花五首","dynasty":"清末民国初","author":"曹家达","text":"营巢燕子故飞飞，日暮东风瘦蝶衣。芳草极天看不得，更谁青冢吊明妃。韶华回首鯈经过，惊破南朝玉树歌。何处朱门问王谢，夕阳影里暮山多。剑阁西来草不春，马嵬坡下土痕新。可怜凝碧池头月，又照君王夜入秦。十斛明珠枉石家，萧萧草树听啼鸦。坠楼人去无消息，红泪春来渍土花。萦绕垣衣不自由，晓凉清露湿春愁。天涯不少伤心处，暮雨凄迷莫上楼。"}