{"id":"742461","title":"慈光寺前明郑贵妃袈裟歌","dynasty":"清","author":"黄景仁","text":"山僧篝火登佛楼，登箧示我前朝物。水田一袭镂彩成，光焰至今犹未歇。岭猿睥睨山禽惊，想见一骑中官擎。当时佞佛成阃教，九莲衍得椒房名。昭华宠占六宫冠，十方建寺谁能争。是日君心眷如意，宛转星前誓神器。久看幻海漫阴氛，可柰廷臣与家事。神庙移归玉合空，百劫难添蠹余字。从可添丝绣佛龛，谁教结习犹眈眈。渐报蛾群起河北，尚闻芦税赐淮南。转眼身肥不能走，贼前请命嗟何有。可怜佛远呼不闻，有福祈来付杯酒。洛阳宫殿安在哉，珠襦玉匣飞成灰。犹余此物镇初地，空山阅得沧桑来。君不见南朝三百六十寺，至今一一荒烟里。又不见萧梁同泰何崔巍，朝闻舍身夕被围。铜驼荆棘寻常见，何论区区一衲衣。"}