{"id":"431648","title":"玉楼春    集小山词二首","dynasty":"近现代","author":"乔大壮","text":"昭华凤琯知名久。娇妙如花轻似柳。尽将红泪湿湘裙，几处睡痕留醉袖。花时恼得琼枝瘦。惟有花閒人别后。至今犹作断肠仙，怅恨不逢如意酒。珠帘不禁春风度。欲减罗衣寒未去。初将明月比佳期，试等夜阑寻别绪。轻春织就机中素。远水来从楼下路。可怜人似水东西，纵得相逢留不住。"}