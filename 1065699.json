{"id":"1065699","title":"次韵岑彦高史强本春日书怀二首 其一","dynasty":"宋","author":"苏过","text":"二豪以诗鸣，优劣孰敢分。纵横阅万卷，何忧备三邻。终年发揣摩，秀句吐阳春。谁云不菑畬，安取三百囷。汝颍素多奇，世不乏孙陈。著书效潜夫，奏赋嗤陵云。哀时无祁奚，丹书谁为焚。傥令试一割，晋盗当奔秦。德业閟不耀，天欲昌其身。定交乃余求，不贵白发新。从此杖屦数，为子扫榻尘。高谈看亹亹，挥麈落纷纷。"}