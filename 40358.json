{"id":"40358","title":"少年新婚为之咏诗","dynasty":"南北朝","author":"沈约","text":"山阴柳家女。莫言出田墅。丰容好姿颜。便僻工言语。腰肢既软弱。衣服亦华楚。红轮映早寒。画扇迎初暑。锦履并花纹。绣带同心苣。罗繻金薄厕。云鬓花钗举。我情已郁纡。何用表崎岖。托意眉间黛。申心口上朱。莫争三春价。坐丧千金躯。盈尺青铜镜。径寸合浦珠。无因达往意。欲寄双飞凫。裾开见玉趾。衫薄映凝肤。羞言赵飞燕。笑杀秦罗敷。白顾虽悴薄。冠盖耀城隅。高门列驺驾。广路从骊驹。何惭鹿卢剑。讵减府中趋。还家问乡里。讵堪持作夫。"}