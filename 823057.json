{"id":"823057","title":"凤皇台上忆吹箫 漱玉韵答辛子","dynasty":"清末近现代初","author":"赵熙","text":"虎口生涯，凤毛文采，崃山绿到天头。借好风吹送，寸版银钩。满眼雍陶句子，蛮嶂远、队队归休。芙蓉郭，春浓似病，人瘦于秋。扁舟。渡来弱水，清净四禅天，慧业人留。补杏花红处，春雨登楼。江上鲤鱼风起，双流路、盼断双眸。银蠡酒，思公子兮，代畔牢愁。"}