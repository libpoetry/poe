{"id":"1235415","title":"和友人游永古堂二首","dynasty":"元","author":"刘诜","text":"流水小桥园路迂，虚堂午憩息徐徐。山空转觉禅机寂，地胜不知人意舒。静倚修篁闻鸟语，閒寻败叶认虫书。辋川金谷馀荒址，三两园翁自结庐。胜日偶寻山寺幽，老僧石鼎沸茶沤。市穷路转得此地，人语经声在小楼。君似渊明来白社，我如苏子说黄州。雪乾沙静春晴好，出郭何妨更小留。"}