{"id":"704524","title":"风雨老嫩竹为邑宰黄昭题四首","dynasty":"明","author":"黎贞","text":"篁篥溪边夜泊，萧萧乱耳清音。堪慨子猷归去，使君谁与同心。花落黄陵庙里，独见万个琅玕。风雨连阴三月，歌残白苧犹寒。老节谁与君守，贞心孰与君同。桃李春风过眼，岁寒只有梅松。稚子锦绷才解，初篁碧玉成丛。堪笑渭川太守，扶疏千亩胸中。"}