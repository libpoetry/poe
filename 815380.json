{"id":"815380","title":"玉漏迟三首","dynasty":"清","author":"项鸿祚","text":"寄愁何处好，金奁怕展，紫箫声杳。十幅乌丝，寂寞怨琴凄调。犹忆笼香倚醉，是旧日、承平年少。憔悴早，词笺赋笔，半销衰草。最怜渌水亭荒，曾几度流连，几番昏晓。玉笥薶云，付与后人凭吊。君自孤吟野鬼，谁念我、啼鹃怀抱。消瘦了，恨血又添多少。病多欢意浅，空篝素被，伴人凄惋。巷曲谁家，彻夜锦堂高宴。一片氍毹月冷，料灯影、衣香烘软。嫌漏短，漏长却在，者边庭院！沈郎瘦已经年，更懒拂冰丝，赋情难遣。总是无眠，听到笛慷箫倦。咫尺银屏笑语，早檐角、惊鸟啼乱。残梦远，声声晓钟敲断。西风无着处，如今闲了，斜阳高树。摇落江潭，一片乱鸦飞去。客思吟商最苦，更消得、庾郎愁赋。深院宇，残萤断雁，伴人凄楚。谁怜病枕难禁，正飒飒吹来，萧萧不住。采绿前游，空有砌蛩能诉。弹指几番怨恨，怕化作、漫天碎雨。君听取，凉声又惊秋暮。"}