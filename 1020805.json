{"id":"1020805","title":"东湖行","dynasty":"宋","author":"释善珍","text":"湖埆埆，泥駮駮，千夫万夫锄剥剥。菰蒲濛濛深复凿，湖水浑黄车漉漉。朝车暮凿声不已，土山矗矗黄埃里。山成蒉土不知几，上头望见沧海水。我疑神山海外八万里，山凭鳌戴无根蒂。阳侯潜乘鳌力瘁，夜半负走倦复置。鼓紞紞，湖边市。骝马嘶，使君至。使君一犒炙千牛，酒舁银瓮糟成丘。工出农隙财出州，民肥官瘠农知不。君不见淮水头，田荒白骨无人收。僧庐箕敛供防秋，健胡长戈舂尔喉。使君告尔农，汝今一劳永不忧，汝今一劳永不忧。"}