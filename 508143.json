{"id":"508143","title":"送俞侍郎还家养疾","dynasty":"明","author":"李贤（原德","text":"明良相逢海宇清，甘盘旧学功非轻。夙资启沃不可释，圣躬有赖增高明。潜邸师臣已无几，眷注时时荷殊礼。忠言正论立朝端，帝德光辉日兴起。如何微恙苦相缠，动履艰辛淹岁年。宸衷轸念医殚术，独坐经帏徒慨然。封章恳乞还乡里，宠赉频繁情不已。优游适意谩珍调，平安早报天颜喜。片帆高挂上京船，鹏翮重看奋九天。保傅虚席待耆德，相期事业光无前。我忝同寅致私愿，临别不胜情缱绻。作歌相赠写离怀，目送飞鸿去如箭。"}