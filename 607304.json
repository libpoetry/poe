{"id":"607304","title":"送蔡僚长出守南宁","dynasty":"明","author":"卢龙云","text":"腊尽寒梅映雪敷，邮亭浊酒赋骊驹。几年南国皆清署，此日西陲暂远途。领袖纪纲原法从，度支财赋旧司徒。才堪裕国徵持算，政解宜民待剖符。南顾荒疲须共理，广询贤硕徯来苏。昆崙山下邕州路，罗秀岩前越骆区。疆理舆图犹外服，诛求榷吏已无襦。闾阎问俗恩宜普，师帅承流事岂迂。朝命双旌荣出牧，山程千骑拥前驱。共言朱毂来何暮，始信苍生望不孤。五岭春先鸣格磔，三江水暖跃娵隅。到时预卜多仁惠，奏阙行看有硕肤。汉世自应同渤海，君乡宁独美龙图。玺书特召知非远，大展生平弼圣谟。"}