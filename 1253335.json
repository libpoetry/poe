{"id":"1253335","title":"哭彭副使启殡归瑞安","dynasty":"元末明初","author":"蓝仁","text":"独振兵威百里间，更推恩信数州安。枭徒竞作操戈入，虎士翻成奉柩还。大笔特书青史在，荒祠遗像画衣残。铭旌远道收兄骨，一片归云度雁山。旅殡荒山三十春，白头执绋又何人。久知杜甫须收骨，谁料张飞解杀身。归旐已随春雨动，故丘应与海云邻。武夷野老扶衰病，楚些歌成泪满巾。"}