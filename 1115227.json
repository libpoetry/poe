{"id":"1115227","title":"送钱寺正出守广德军二首","dynasty":"宋","author":"杨万里","text":"四十专城古已稀，君侯五七更英奇。九重临遣廷尉正，千里驩迎循吏师。鸿雁同科金玉律，鹓雏先集凤凰枝。少年勇退无人会，孤竹初心逊伯夷。辛卯中书落笔年，曾陪学士堵墙间。看渠手把州麾去，故里春迎昼绣还。我似青蒿君玉树，君方绿鬓我苍颜。一尊话别休辞醉，报政归来紫禁班。"}