{"id":"748330","title":"过土木驿","dynasty":"清","author":"宝鋆","text":"黑云吹雨野烟绿，疑有前明战鬼哭。英宗底事衽金革，遗迹至今说土木。朱家累叶尊奸珰，千乘万骑成孱王。云间天子忽推落，御衣蒙遍征尘黄。伯颜欢拥北方去，饱听胡笳蒙古语。城隍雨帝妖谶符，归来位以夺门据。吁嗟明帝真贪天，于少保亦何罪愆。却将死事祠王振，定以生还德也先。陈迹荒凉四百载，张曹灵爽依稀在。出使我偕英诚公，前后头衔宛相对。今古安危迥不同，幸荷圣主德帡幪。魂魄有知应叹息，四山飒飒来凄风。"}