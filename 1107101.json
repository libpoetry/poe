{"id":"1107101","title":"菩萨蛮 其二","dynasty":"宋","author":"邓肃","text":"萋萋欲遍池塘草。轻寒却怕春光老。微雨湿昏黄。梨花啼晚妆。低垂帘四面。沈水环深院。太白困鸳鸯。天风吹梦长。飞红欲带春风去。柳丝却织春风住。去住任春风。只愁尊俎空。今朝鞭马去。又得高阳侣。半醉踏花归。霜蹄骄欲飞。帘旌不动薰馀热。高堂谁送能言雪。一笑下人间。天风袭坐寒。歌声云外去。句句苏仙语。曲罢一尊空。飘然欲驭风。廉纤细雨连天远。纱窗不隔斜风冷。花柳自生春。无聊空闭门。双双携手处。回首烟汀暮。嬉笑在高楼。知人牢落否。垂杨袅袅腰肢软。寒溪练练琉璃浅。短艇卧吹风。生涯一叶中。五湖须径去。何用若耶女。烟雨暝沙汀。花香唤酒醒。腰肢欲趁杨花去。歌声能遏行云住。杯酒醉东风。羁愁一洗空。谪仙清饮露。意在飞琼侣。未醉即求归。新词句欲飞。归心谩逐飞云去。欢情却为芳菲住。翠袖拥香风。宁辞玉斝空。主人承湛露。元是皋夔侣。早晚定遄归。商霖四海飞。一心唯欲南园去。东山著意留难住。曾惯识追风。马群今已空。金盘盛玉露。情绝鸳鸯侣。破贼凯还归。冲天看一飞。"}