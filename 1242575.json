{"id":"1242575","title":"贞妇诗","dynasty":"元末明初","author":"张昱","text":"诸暨县有吴氏女，十五嫁作蔡家妇。十六生儿夫即亡，日抱呱呱为乳哺。情知身是未亡人，善事尊嫜犹父母。尽抛妆具洗铅华，尽弃罗襦服荆布。蓬首嫠居八十年，孤子有孙孙作父。采蘋采藻供祭祀，嗃嗃家人无闲语。妇人言行止闺门，懿德何由出庭户？怜我弱孙蔡光祖，再拜请求乡曲誉。鲁恭治县车驯雉，刘昆作郡河渡虎。承流宣化物为感，况乃观风行绣斧。母今行年九十六，人寿百年馀几许？门前沧海变成田，屋后白杨堪作柱。寒鸦犹带昭阳日，铜人亦沾未央露。古传生女作门楣，贞节之褒谁不慕？圣恩浩浩如江河，母息厌厌迫朝暮。蚤将封事谒天阍，为母一击登闻鼓。"}