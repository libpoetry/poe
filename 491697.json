{"id":"491697","title":"题江村秋兴图为萧性存赋","dynasty":"明","author":"刘崧","text":"我昔棹船过横月，醉唱吴歌夜中发。鹅公岭头月东出，百尺清潭写毛发。买鱼溪口烧荻烟，回首旧游今惘然。萧君此图自新制，风物何得犹当年。两松童童立江浒，松下人家好楼宇。雁沈极浦秋水阔，僧入游峰晚钟度。伊谁闭户事书史，白发满头心未已。岂知扬雄老执戟，万言不如一杯水。幅巾美髯行者谁，潇洒似有岩壑姿。便思携酒共佐酌，更约入山寻紫芝。"}