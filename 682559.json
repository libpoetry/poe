{"id":"682559","title":"初归故园","dynasty":"明","author":"区大相","text":"祇役在淮都，事已返旧疆。旧疆八千里，乡路杳何长。清晨至里门，车徒不敢张。邻里闻我至，老稚走相望。亲族闻我至，斗酒各自将。劳慰未云毕，仓卒叙炎凉。问我何官爵，谬登著作郎。问我何职业，石渠典秘藏。问我何所就，低首不能昂。去家事明主，遭世本虞唐。出入金闺里，昕夕铜龙傍。优游文墨职，咫尺独靡遑。兹辰承嘉命，持节还故乡。故乡多密亲，谁存复谁亡。存者咸会斯，亡已归山冈。寄言宦游子，故乡安可忘。八载去乡国，今晨始得归。捷步入外闾，慷慨登中闺。既旷家园聚，转念骨肉稀。忆我骨肉亲，泪下如绠縻。宗族少前辈，邻里半成非。一出已如此，再出安可期。驱车问丘垄，松柏十数围。兔走思旧穴，鸟还栖故枝。他乡勿久滞，书此报京畿。游客久念还，道长苦难越。解缆当麦秋，到家已菊月。玉露凝寒条，金风飘素节。兴言行役久，坐叹时芳歇。四兄感今归，子侄追昔别。置酒高堂上，丝竹清音发。仕宦未极意，符瑞辉闾阀。开轩望场稼，次第桑麻说。击鲜绿沼中，时菊承露掇。自我去八载，积念隔凉热。欣兹返衡茅，节物复可悦。暂息朝市喧，终养丘园拙。"}