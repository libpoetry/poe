{"id":"810509","title":"生查子 秋夕","dynasty":"清","author":"丁澎","text":"山客殊未眠，静倚秋亭暮。蟋蟀入床头，池照移庭树。卷幔驻逍遥，石鼎烟初炷。玉露剪桐花，化作空阶雨。系艇白杨桥，门对春江渌。江雁解人怜，队队沙头浴。妾住在萧滩，郎渡浔江曲。愿作江上云，来去同欢宿。几日别君时，一夜添消瘦。无日不思君，试问君曾否。昨日得君书，今日开缄又。明日几回寻，何日能抛手。"}