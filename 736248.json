{"id":"736248","title":"茌平怀古","dynasty":"清","author":"吴世杰","text":"晋水真龙虬髯紫，天策群公攀鳞起。咄嗟马生出草间，短布单衣见天子。秘画英谋上帝侧，殿上非常动颜色。伍羞褒鄂失魏王，嵚崎历落人争识。我来君里一徘徊，雄姿倜傥绝尘埃。故宅萧条青蔓合，荒祠阒寂野烟开。英风万古情何极，如君岂合终草泽。骥尾偶附入青云，羊角终能抟紫翮。凭君吊古莫歔欷，丈夫腾上会有时。此亦当年一布衣。"}