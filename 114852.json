{"id":"114852","title":"庚寅乙未犹泊大雷口","dynasty":"宋代","author":"黄庭坚","text":"广原嘷终风，发怒土囊口。万艘萍无根，乃知积水厚。龙鳞火荧荧，鞭笞雷霆走。公私连樯休，森如束春韭。倚筇蒹葭湾，垂杨欲生肘。雄文酬江山，惜无韩与柳。五言呻吟内，惭愧陶谢手。送菜烦邻船，买鱼熟溪友。儿童报晦冥，正昼见箕斗。吾方废书眠，鼻鼾鞲囊吼。犹防盗窥家，严鼓申夜守。冶城谢公墩，牛渚荡子妇。何时快登临，篙师分牛酒。"}