{"id":"837442","title":"迷神引·饯金篯孙南归","dynasty":"清末民国初","author":"夏孙桐","text":"脉脉乡心春帆路。盼入素秋凉浦。连烽未息，且离筵阻。警西风，莼鲈愿，漫轻误。南雁随阳翼，堕烟雾。珊澥渔竿拂，问巢父。岁月编摩，槁项同辛苦。卷压归装牛腰数。史亭高筑。宝残帚，千金护。小长芦，烟波杳，唤鸥鹭。今夜当窗月，杯共注。衰杨何堪折，断肠处。"}