{"id":"1120047","title":"和孙伟卿杂言十章","dynasty":"宋","author":"陈傅良","text":"万事如浮云，可玩不可有。三年刻一叶，未就骨已朽。可怜负薪子，误有廊庙志。出门欲何之，马拙车未试。一饭腹果然，身外百不须。深知饥方朔，不似饱侏儒。堕落生死间，大患为有身。老子识未破，天地岂不仁。幽居悟前疲，寡欲得身健。筮之此何祥，厥繇无水困。有书但插架，有门亦常关。是非天下争，而我土石顽。好酒来谁家，明月得我心。把酒弄明月，醉卧盗不侵。阨穷果何尤，利达竟谁在。眷言荷锄人，妻子敬相待。或劝著子书，我恐落人世。呼儿具纸笔，一岁复一岁。人事尽乡曲，田租了王官。独于大海枯，不改古井寒。"}