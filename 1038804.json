{"id":"1038804","title":"昆山初秋观稼回县署与同寮及示姑苏幕府","dynasty":"宋","author":"张方平","text":"邑民三万家，四边湖海绕。家家勤穑事，市井商游少。荐岁逢水沴，饥劳何扰扰。我来忝抚字，见此心如捣。去秋仅有年，膏田尚停潦。今幸风雨调，皆话天时好。春喜鹊巢低，夏更蝉声早。秧船拿参差，葑岸萦回缭。艺插暮更急，车响转清晓。纺筥犹挂壁，何暇张鱼鸟。我时行近郊，小艇穿萍藻。渚长葭薍深，野沃?稏倒。孺子远饷归，閒暇颜色饱。预喜省敲笞，租赋可时了。归来轩馆静，旷荡盈怀抱。衙退人吏散，庭庑阒窈窈。露筱映孤亭，风荷动幽沼。置身木雁间，兹焉愿终老。颠蹶走荣利，况余拙非巧。鲈脍饭紫芒，鹅脂酒清醥。怅然怀友生，虚斋为谁扫。"}