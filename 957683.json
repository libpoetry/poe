{"id":"957683","title":"谢赐御书诗五言十韵","dynasty":"宋","author":"范祖禹","text":"圣志探渊学，皇慈示至仁。论经穷古训，锡燕比嘉宾。天醴尧觞举，箫韶舜乐陈。隆恩均近辅，赐札下严宸。洒墨星辰烂，飞毫日月新。聪明钦作后，气志俨如神。龙马观牺迹，延陵识圣真。受藏辉蔀屋，荣遇极儒绅。方讲三王治，思还四海淳。顾惭愚陋识，何所补涓尘。"}