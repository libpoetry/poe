{"id":"894550","title":"郡楼望嵩少作","dynasty":"宋","author":"宋庠","text":"旷荡三河阔，东西二室连。埋云峰树短，抱日岭霞鲜。黛压周南野，岚薰巩右天。峥嵘元气外，磅礴太虚前。斜麓横包壑，倾崖碧逗烟。巢荒尧客隐，笙断洛储仙。夙尚临风结，幽怀傃里县。功名青史后，才器散樗边。整顿登山屐，签题炼药篇。采芝应有路，种玉得无田。喻指存真契，如灰息世缘。寄声鸾鹤侣，千载共来旋。"}