{"id":"531847","title":"秋夜吟赠别信臣士畴二同馆","dynasty":"明","author":"黄佐","text":"霜清月皎南雁翔，海怀霞想驰故乡。登舻浩歌秋夜长，鸣琴击筑飞玉觞。葭下紫鳞低复昂，踟蹰执手上河梁，临伊望洛回中肠。与子同裯星岁多，猎精守玄栖禁坡。龙骥翼翼金盘陀，越阡度陌相经过，笑谈如天悬九河。骞鹏舞凤鸣蛟鼍，宿昔之乐今则那。南箕北斗光有烂，别子良易会日难。自从委佩辞鹓鸾，建我藩辅命自天。扬灵击汰逾江山，绿水浩浩云漫漫，岁月婉晚多苦颜。长河有洲山有薇，我徂于征忘渴饥，倚门何叹叹式微。紫燕踏云天上归，弹冠振缨志莫违。我且与子娱春晖，临岐赍咨何所为。"}