{"id":"755583","title":"述哀 其三","dynasty":"清","author":"王采蘋","text":"缅怀属纩时，死丧叠相继。舅老白盈颠，频年病惊悸。大药苦难求，骑箕竟长逝。叔也二竖侵，和缓费疗治。兀兀簿书间，食少形已瘁。一朝构闵凶，灭性难守戒。姑也体素羸，神伤益憔悴。抚兹杞妇悲，复洒西河泪。全归庶无憾，遗痛曷有既。嗟哉薄宦贫，棺衾未预置。斯时夏正中，炎热如火炽。瓦盘挹水多，葵扇招凉至。三日殓始成，惴惴胡敢懈。躄踊一号啕，惨惨日阴曀。天道其宁论，胡为酷如是。"}