{"id":"1226680","title":"题崔录事女真总马图","dynasty":"元","author":"胡长孺","text":"天恩洽骑十二闲，短策不知行路难。漠漠空川望不尽，电光掣过须臾间。蹄高高屈污沟出，骏骨隐隐隆于山。窟泉沙草不得足，劳多食薄心知惭。十年瓮牖间书瑟，展卷见图真太息。女真年少面如盘，华屋平生隔风日。青骢肉破拥尻脽，黄金校具褒缓拂。三品刍豆空自多，行见火花绕铜历。"}