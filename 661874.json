{"id":"661874","title":"画马行","dynasty":"明","author":"郑岳","text":"房星耿耿明碧落，神骏坠地走沙漠。天闲秣饲列奚官，逸气俛就青丝络。古来神骏岂易畜，遗貌至今动人目。硉兀争看骨格奇，人间万马徒多肉。汗血染成五色纹，碧蹄高踏秋空云。躞蹀嘶鸣神彩溢，此图疑出曹将军。渥洼异产今寂寞，世无伯乐何由识。但收遗骨破千金，不用按图远相索。"}