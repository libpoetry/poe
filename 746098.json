{"id":"746098","title":"闻观察使熊公方受左迁东昌太守为长歌寄之","dynasty":"清","author":"史密","text":"乱山嵬嵬雪扑天，云愁树寒寒无烟。大河欲冻不可越，路遥翅短无由前。去年遇敌桑弧鸣，贼来不近曹阳城。交亲欲致范孟博，干戈怅阻孙子荆。君今汲黯已卧守，河东季布必不久。斯饥正跻南山幽，维霰难蒙日在蔀。东北苍生今凛冽，幸逢尧舜忍决绝。但须努力爱黎元，莫使弦歌负稷契。"}