{"id":"782344","title":"妾薄命","dynasty":"清","author":"戴亨","text":"乾坤钟灵秀，绝代产殊色。容光竞明月，兰蕙萃为饰。扎扎弄机声，文锦光击射。怀贞不肯字，惧无萧史敌。老父爨下炊，母借邻灯织。拮据日不遑，不克谋朝夕。妾心怆以摧，养女不得力。含羞信蹇媒，情因菽水迫。良人同此心，一身何足惜。吁嗟轻薄儿，嘻游狎便辟。锦衾遗巧笑，好逑而摈斥。膏沐为谁施，幽房常局蹐。展转不能寐，瑶琴怨终夕。琴声一何悲，心伤柱促激。既不成婚媾，又远去亲膝。身心两不遂，悢悢不能抑。明月照我怀，挥泪长叹息。"}