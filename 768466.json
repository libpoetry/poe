{"id":"768466","title":"绮罗香 赠融谷，用竹垞韵","dynasty":"清","author":"李良年","text":"并载钿车，双眠琐柳，此乐偏君重致。八咏清才，瘦沈当年曾似。携几斛、螺子青妍，皴一抹、远山花底。讶翠衿、学语聪明，晓窗重叠唤卿字。满阶晴雪乍扫，剩有二分春色。粉云飘腻。缱绻情怀，新咏玉台堪拟。临雁纸、惯写夫人，任消却、研瓶书水。问元常、今夜香篝，可能穿翠被。"}