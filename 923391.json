{"id":"923391","title":"效范景仁侍郎次韵和君实端明长句奉呈龙舒杨守","dynasty":"宋","author":"苏颂","text":"公居幽绝谁能纪，欲到应须劳屐齿。从官出入路萦纡，况今又去藩龙舒。人在天南居在北，乡心千里云山碧。山庭不用勒移文，时乐中和归未得。他年若寻仙老会，洛下诸公尽中外。百二十坊山水间，甲第相望门巷对。过从不独赏芳珍，造适何妨谈道真。回头却望朝市里，多少思归未去人。"}