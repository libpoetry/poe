{"id":"48632","title":"上巳·暖日风雩好","dynasty":"明代","author":"杨基","text":"暖日风雩好，晴江祓禊过。径穿花底窄，春向水边多。秾艳羞桃李，轻躯称绮罗。髻摇金婀娜，鞍覆锦盘陀。曲浪留纹羽，峨峰进紫驼。游人倾巷陌，啼鸟避笙歌。坐障阴围柳，行茵软藉莎。漱酣香泛渚，涤器腻浮波。富贵唐天宝，风流晋永和。暮归车马闹，珠翠落平坡。"}