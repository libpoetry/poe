{"id":"816067","title":"再游黄山","dynasty":"清","author":"曹鈖","text":"三入黄山今又来，诸峰偏向故人开。林深夏带高秋气，瀑泻晴喧巨壑雷。烟雨半沈舂药井，云霞全护炼丹台。莫言竟日无多路，选步应知为惜苔。水自回环径自分，看山岂惜往来勤。烟鬟黯淡将梳雨，石齿崚嶒欲齧云。曲邃若非亲阅历，幽奇端不付传闻。峰峰千仞堆寒玉，初辟何人运斧斤。"}