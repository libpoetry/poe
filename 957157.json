{"id":"957157","title":"晁子西寄诗谢酒自言其家数有逝者词意悲甚次韵解之且以建茶同往","dynasty":"宋","author":"范成大","text":"我读晁子诗，十语九慨伤。长川日夜逝，鬓发空苍浪。君家出世学，无生亦无亡。乡谓法幢立，何乃槁木僵。起灭不满笑，古来共楸行。岂其捏目华，解翳海印光。我酒愧薄薄，未能煖愁肠。申以春风芽，一瀹万虑忘。慧刀傥未割，会且掀禅床。锦里有逢迎，谨避舍盖堂。居然足音跫，好在故意长。啁耳念一洗，迟君凤鸣冈。"}