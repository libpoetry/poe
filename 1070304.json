{"id":"1070304","title":"虎图","dynasty":"宋","author":"程俱","text":"山深草长郁崷崒，俯仰萧森蔽云日。于菟一啸谷风生，举头为城须为戟。藜蒿不采中梁柱，雉兔獐猿亦蕃息。它山岂无三万仞，跛䍧直上无难色。朝游刍牧行苇尽，暮投斤斧千林赤。乃知鸟兽有折冲，不独鸷翰空累百。何人写此出林态，岩电耽耽气深寂。书堂高挂走螭魅，不怒而威如有德。流传影象一如此，大胜留皮配圭璧。古来真虎不易逢，仆姑误没南山石。"}