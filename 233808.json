{"id":"233808","title":"谢崔象之示诗稿","dynasty":"宋代","author":"黄庶","text":"古乐治情性，故使风俗完。郑卫入人耳，雅正声日殚。教化走薄恶，靡靡如转丸。全音不可见，来往寂寞间。我疑至和意，独落诗人肝。或以鸣道德，或以伤忧患。存者三百篇，兴寄青与丹。至今如清风，留在乔木端。敦厚久衰落，坐见王泽乾。后世其得者，或谒道之门。失者抱大羹，竞下咸与酸。最晚李杜出，遂将风雅坛。内以康心脾，睥睨万物根。予早酷爱慕，强把屈瓠鑽。当食对藜藿，诵之若熊蹯。崔子我同好，韵字嗟璞浑。其诗长於适，意趣犹捭豚。巨轴逾百篇，抵我轻欤璠。得之忘睡眠，夜拭瞳膜昏。若游金貂市，时见太古冠。淡泊路久茀，共约锄榛菅。当结明月期，与君酌醇源。"}