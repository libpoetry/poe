{"id":"1107903","title":"棹歌九章寄彭鹤林","dynasty":"宋","author":"白玉蟾","text":"榔声击空碧，帆影浮沧浪。倚棹蓼花洲，一犬吠斜阳。鸥飞梅山前，翠中一点雪。何处钟声来，云梢推上月。碧潭藏老龙，夜半水底吟。激飞寒空露，凄动幽人心。岸上酒旗舞，寒芜生秋风。谁家六七童，手持金芙蓉。波心采莲女，流花近吾船。移船入芦荻，吹笛下晴川。朝吸西风餐，夜弄明月舞。万顷碧琉璃，下有玉清府。黄昏杳无人，孤江但翠竹。惟有白鹭鸶，伴我舟中宿。夜阑笙鹤鸣，银汀斗欲泻。可怜舟中子，散发苍山下。青山衔落日，白杨吐悲风。欲觅玄真子，沧洲云濛濛。"}