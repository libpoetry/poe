{"id":"691014","title":"罗浮山中四首","dynasty":"明","author":"李云龙","text":"雨过层峦翠作堆，天风吹袂上蓬莱。瑞烟直接观源洞，佳气常依礼斗台。瑶草一溪和露冷，琪花千树向秋开。相传勾曲云林近，曾见三茅跨鹤来。珠宫琳阙结为邻，长日云林学采真。丹灶半沉惟有碣，桃源虽在却迷津。梅花开处空劳梦，蝴蝶飞来不着身。频向羽流相借问，相逢谁是姓黄人。采药西林薄暮回，柴门遥对乱峰开。鹤归几阵松云重，猿啸一声山雨来。风径茏葱吹作管，石池清浅汎为杯。却愁秋老荷衣薄，一片流霞手自裁。洞门萝月敞秋阴，策杖寻僧过宝林。满地松云幡影乱，一帘夜雨磬声沉。空怜幽梵香台寂，欲渡玄津法海深。何日金绳开觉路，愿随罗什学吞针。"}