{"id":"812991","title":"回籍营葬时方客寄海陵二首","dynasty":"清","author":"张廷寿","text":"漂泊浮萍一叶身，天荒地老最伤神。谁知云外有归子，只恐江头无故人。璧重千金虽返赵，楼空万卷已烧秦。后来心事如麻起，独对斜晖泪满巾。元真居处本无家，风雨尘埃志可嗟。自是孤飞难及远，谁令两鬓易添华。依人漫逐浮云薄，失路须防曲径斜。剑气销沈名利去，输他渔父问鱼虾。"}