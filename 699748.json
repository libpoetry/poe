{"id":"699748","title":"尚古六首 屈同姓","dynasty":"明","author":"郭之奇","text":"三闾楚同姓，去楚将焉趋。女媭何婵媛，申申日以呼。长沙同调客，亦曰夫子辜。百年恻井食，当日忍糟餔。岂无婉娩术，溘死不忍徒。哀哉将为类，陶陶遂永徂。宁愿身后人，怀怀代相图。雒阳年少人，立谈长太息。天子议公卿，诸老逊英识。更定不少宽，绛灌驱之亟。有君如汉文，怀才良堪恻。当年稍优游，大臣可浸潗。后之君子曰，将以此为术。娩默槃崇高，养錞百无失。供奉殿上靴，能驱力士辱。彭泽腰间带，不为督邮束。拂衣归去来，时异神相瞩。高风邈何存，青莲与黄菊。柳下坐怀夜，子卿操节时。谁明邻女事，翻多胡妇疑。至人坚白处，其中良可思。三黜不恭态，非女孰相知。万死一生日，非妇孰相持。千年心迹见，女烈妇犹奇。强秦方虎视，豕羊关外侯。当时四公子，无忌独有忧。相从夷门监，解赵使秦羞。胜也敢言事，徒以豪举收。春申土木人，文亦鸡狗流。局蹐四关道，日为三窟谋。馀子既碌碌，哀哉魏自掊。信陵亦甘弃，终于酒色休。鲁连围城内，何求平原君。秦将既引却，千金等浮云。冯驩弹铗罢，一鱼便欣欣。祇堪营兔窟，鸡狗日为群。"}