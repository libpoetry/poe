{"id":"300401","title":"二小儿抬水歌八月三日为路、踊作于井上庐","dynasty":"现代","author":"单人耘","text":"我家有二儿，终日相嬉戏。其一九岁半，其一始八岁。有时好逗闹，有时好赌气。诵诗五十首，不催不肯背。放学归来早，不催不写字。昨遭我呵斥，灯下故回避。今日学抬水，井上笑声肆。买瓜待水冰，汲井姑一试。临出戒小心，慎勿使桶坠。凭窗娘儜望，耽心第一次。笑声喧未停，儿已至户砌。祖母出门迎，生恐两孙累。小儿前面走，身矮眼神媚。大儿后面行，体瘦耸左臂。我见弟兄来，心亦感奇异。拳母生锥子，阴阳一生二。二子如二蚁，共舁一米至。入室笑扶将，水已泼满地。生儿期有用，此景当一记。儿且勿嬉笑，是乃汝辈事。从兹晨夕间，老夫可安寐。井上汲水人，儿童添两位。两儿憨不答，烂熳殊可贵。驱儿齐上床，此时正午睡。"}