{"id":"698236","title":"岁暮失子应麟孤闷中和时敷妹丈除夕韵以自慰云","dynasty":"明","author":"倪岳","text":"孤闷仍惊值岁除，却怜时叙强为娱。麒麟自信非凡种，鸑鷟终期得俊雏。漫忆功名垂竹帛，且看驩笑贴桃符。壮怀落落知何似，百事无成一老夫。愁怀聊藉酒驱除，潦倒翻成一笑娱。正惜年光蛇赴壑，渐看春思燕将雏。山中猿鹤非无意，梦里熊罴会有符。自恨一身遭两误，聪明何必胜愚夫。"}