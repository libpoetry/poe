{"id":"1124963","title":"修禊后三日与仲退坐小斋煖雨初歇忽闻异香于是花事已罢春在尘土意其为草木畅茂有自然之香而卒莫诘其所从来明日仲退以心清闻妙香为韵作五诗奉次一噱","dynasty":"宋","author":"徐瑞","text":"斋居屏尘迹，读易洗我心。微风逗天香，缥缈不可寻。时时触鼻观，恍恍生空林。掩卷坐床侧，桂树交繁阴。金华太史公，隐几降心兵。濛濛香事已，吟事方施行。我方慕高致，澹境奇趣生。不知何从来，乃有如许清。异时参上乘，成种芸自薰。茫茫世界中，变幻如浮云。岂知无尽法，真修不在闻。我犹未免俗，志一谁能分。眼缬龟甲屏，耳闻蚯蚓窍。二者本无有，客感足悲吊。君看此幽芬，无情尤可笑。只作偶然观，冥冥会众妙。何年有野人，闻香未肯忘。世俗誇富贵，争费楠櫖黄。我虽一扫空，奈此风韵长。一笑与神遇，底用谱异香。"}