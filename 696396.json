{"id":"696396","title":"由瑞虹抵沿山河三首","dynasty":"明","author":"郑学醇","text":"北风吹断蓬，寒云暗四野。四野何茫茫，江流迅如马。野草被严霜，荣枯不相假。疆域日以殊，远客何为者。坎凛怆中怀，悲歌泪如写。严冬何凛冽，玄云结层阴。寒雨中夜零，游子怀重衾。愁绪本无端，展转自相寻。相彼孤栖鸟，依依望故林。行行日以远，所托惟声音。声音不可托，何用慰人心。天地本蘧庐，光阴成过客。人生惟百年，而谁能满百。良时不尽欢，容华枉抛掷。采葛怀三秋，况此三秋隔。举目尽途人，安知胡与貊。行行但来归，无为久离索。"}