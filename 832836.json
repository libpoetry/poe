{"id":"832836","title":"桂枝香 银鱼","dynasty":"清末民国初","author":"朱祖谋","text":"丁沽汛晓。正水市贩鲜，乌板船到。戢戢银刀恣跃，仨抛烟罩。长安近局销寒夜，问尊前、玉涎多少。钑盘催饤，诗馋慰否，漫吟白小。记乡味、羹调宋嫂。几停箸思量，应是归好。客话娵隅听遍，正悽怀抱。冰鲜梦断天厨赐，检食单、零乱慵草。御笺沫冷，清愁好托，玉鳞缄报。"}