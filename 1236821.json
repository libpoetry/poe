{"id":"1236821","title":"送萧万户还蜀二首","dynasty":"元","author":"郑元祐","text":"总戎西蜀几经年，从事谁令尔独贤？跃马莫矜横槊赋，闻鸡不道枕戈眠。韬藏宝剑尘生匣，爱惜雕弓夜弛弦。归到阆州三月尽，江花如锦照行鞯。百丈牵江诣阆州，旌旗拥接旧君侯。按行貔虎千岩戍，蹴踏鱼龙万里流。夺锦亭围花阵雨，离堆记积藓痕秋。平生谩有相如檄，拿手何时作胜游？"}