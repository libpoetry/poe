{"id":"688181","title":"春词","dynasty":"明","author":"朱诚泳","text":"柳丝轻亸趁东风，桃李花开白映红。燕子不来寒食近，鞦韆庭院雨濛濛。浓春如酒醉韶华，无限风光属内家。最是诗中堪画处，幽禽飞上海棠花。满院东风长绿苔，水香沙暖鸟飞来。廉纤几阵催花雨，芍药蔷薇次第开。海棠枝上鹊声乾，罗幕重重护晓寒。初日半林珠露重，脆红无数压阑干。小院春深丽日迟，暖风吹动万年枝。千红万紫雕阑外，坐看蜂衙报午时。"}