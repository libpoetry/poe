{"id":"1142066","title":"岩峰寄洪复翁","dynasty":"宋末元初","author":"方一夔","text":"岩峰孤尖来何雄，此地金紫山为宗。西行百里无去处，突起峭壁高衡嵩。一支侧走截水口，鳞甲闪闪卧玉龙。龙来苦渴噀涧水，光芒错出千丈虹。试缘石嶝步巉绝，圭笏琬琰来会同。天风回声过绝顶，波涛汹汹生寒松。银壪玉涧斲冰雪，飞雪六月声琤琮。孤撑碧落望北极，世间无此奇绝峰。其下仙人昔蜕骨，玉棺往往留遗踪。昂头欲语忽飞去，时有归鹤来辽东。住持山人子洪子，枝叶远出崖仙翁。妙年历落出尘想，幽幽桂树生芳丛。溪山佳胜属弹压，绮语异境争天工。心期不与俗子偶，移文招我来山中。剧谈抵掌振林谷，妙趣吻合比钟镛。丈夫舒卷自常事，要令丘壑藏心胸。他年蓄久极必泄，肤寸油云雨太空。"}