{"id":"808822","title":"刷池","dynasty":"清","author":"郑珍","text":"池割屋下田，水从檐上来。中有白莲花，凭空起瑶台。相看过一夏，秋来更争开。未便就衰歇，此花真吾侪。池畔列稚柳，冗密蛛丝排。瓜藤杂蒿蔚，亦复藏蛇蛙。莲心虽水言，未免嫌污莱。为费半日力，细与亲刊裁。忽然满眼光，鲜净不可揩。乃知清贵品，故以删刷佳。上有两弓地，年年种蔬鲑。欲著小茅亭，于此悬诗牌。衬点好意境，得闲即构哉。天意似怂勇，宅西出古梅。久岁没荆棘，牧童告我才。拟俟放花时，移向池边栽。又蓄数盆兰，安置颇未谐。待我亭成时，同来伴樽罍。山人素了了，此意岂复騃。小住便佳耳，百年非我怀。"}