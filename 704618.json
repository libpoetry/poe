{"id":"704618","title":"竹圃游宴诗六首","dynasty":"明","author":"黎遂球","text":"选得金钗客，屏风引碧阑。翱翔三十六，曲曲映双弯。腾鞭金埒抹，注矢绿埃涓。亭上歌声远，飞还鸣角弦。香厨临竹港，易损牡丹芽。却渡兰桡过，檀槽滴落花。春气生阶草，轻寒破腊梅。捲帘娱瑞雪，公子正多才。歌伎悬灯引，材官导马归。更移花下席，取次换寒衣。棋枰围屐齿，酒态弄貂裘。记取荆州客，人人万户侯。"}