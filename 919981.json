{"id":"919981","title":"春日怀詹梁","dynasty":"宋","author":"苏泂","text":"陈雷箭去不遗镞，后世人情手翻覆。我生二十少知己，更觉恩怨生骨肉。尘沙踪迹窘吴越，波浪奔驰走巴蜀。痴年自长习艺能，如兔之角碍人目。相公清德照宇宙，万物引领望钧轴。平生出言谨许可，爱我重我过推毂。前回识得白石生，闻韶尽美一夔足。此公所向泯泾渭，于我底里罄心腹。晨星在天萍在水，人生失意多戮辱。东归穷巷口挂壁，岂无他人不如叔。迩来詹梁亦好事，颇复顾我青眼独。吟诗造妙五七言，丑媚寒松倚新竹。时时敲门小童至，辍书倚火再三读。亦思赓和礼所尚，疲驽鞭扑随骥騄。岁寒相见愿始终，且莫嗔怪屡更仆。吾侪岂图偏党异，俗子空猜往还熟。青春飞盖城西园，画鹢低飞镜湖曲。杯行到手勿浪忧，世界坚牢等朝烛。詹梁长驱行秣驾，贱子终期老茅屋。他年官达请掉头，莫笑渠侬甘碌碌。"}