{"id":"813983","title":"澎湖杂咏","dynasty":"清","author":"陈廷宪","text":"为避尘埃到海滨，海中依旧有黄尘。风波满眼才登岸，又被惊沙乱打人。阴云忽起飓风去，雪岭银峰顷刻成。不独船中人胆落，山头閒看也心惊。偃草吹花臭味同，从来未识鲤鱼风。炉烟忽变薰莸气，疑是龙涎落鼎中。润下因何自上来，空中真有撒盐才。庖人若解为霖味，清水调羹只用梅。晓起惟闻雀斗争，夜来还有白鸠鸣。寻常凡鸟都如凤，到老何曾听一声。重驿难通异地宾，舆台陪隶是比邻。不逢徐福求仙至，那有乘桴访戴人。岛屿平铺几点沙，人从鳌背立生涯。烟波万顷天连水，得见青山才是家。终古无人见郁葱，不材榕树亦惊风。只除铁网中间觅，倒有珊瑚七尺红。莎草蘼芜见亦难，休论秋菊与春兰。前身折尽看花福，应是河阳旧宰官。天生甘薯海中餐，细切银丝日炙乾。万廪千箱居积满，不劳引领望台湾。待雨凭天插地瓜，不知秧稻可开花。若非戍米源源济，万灶几无粒食家。浪激沙团万窍穿，犬牙相错胜花砖。从兹版筑成无用，百堵皆兴不费钱。及肩墙已费经营，百堞雄关岂易成。直把澎湖当蓬岛，神仙居处本无城。裙布终身既富饶，翻嫌罗绮太轻飘。桑麻机杼浑多事，自有鲛人会织绡。近水生涯海当田，吐馀螺壳尚论钱。烧成不独涂墙好，还与舟人补漏船。一束生刍未肯烧，只缘黄犊腹犹枵。更从牛后传薪火，曝向斜阳胜采樵。海阔常多拔木风，工师故作小房栊。自家门户低头惯，行到高堂尚曲躬。拾遗全赖海扬波，捕水耕山得几何。但祝丰年生意好，不争澳口破船多。钲鼓喧哗闹九衢，一条草簟当氍毹。舳舻亦到江南地，曾听钧天广乐无。鸡林尚识香山句，沧海宁无子建才。岂是天公留混沌，不教人带锦囊来。"}