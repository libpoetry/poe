{"id":"291186","title":"长亭怨慢·瑞安林君左髓同及介石老师之门，卓荦英才，志清胡秽，居杭之岁，过从为乐","dynasty":"现代","author":"马叙伦","text":"蓦回首、十年尊酒，画里相看，鬓丝依旧。月照寒枫，夜台寥落乱风吼。最伤心处，黄叶暮蝉时候。候馆招魂，更忽听、寒潮凄咽归柩。算嶙峋傲骨，支得沈郎消瘦。临流濯足，问此意、几人知否。看旧日、燕燕归来，又王谢、堂上栖宿。倘化鹤重临，应笑山河如绣。"}