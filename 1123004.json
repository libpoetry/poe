{"id":"1123004","title":"座主赠司徒侍中宣献公挽词五首","dynasty":"宋","author":"胡宿","text":"天下中庸德，人伦正始风。立朝周鼎重，当代禹门崇。注意深黄阁，收神杳碧崧。苍生终古恨，尺璧在丘中。三陟赞枢钧，歼良昧上旻。几传分相史，终未立家臣。卫武徒虚语，巫咸不可询。空馀山甫德，流咏在烝民。门盛三鳣讲，书追两马修。朝评尊月旦，王法正春秋。革履声长绝，缁衣咏独留。从今非大醉，不复过西州。凤德衰何早，蛇年谶有开。敛衣班上衮，悯册贲中台。缘鹄空存饰，骑箕不下来。栋隆今已折，侨压可胜哀。卤簿指西州，都人助绋讴。白鸡亡谢傅，黄石葬留侯。雾薄旌铭惨，风长骑吹愁。神华何处所，流恨满山丘。"}