{"id":"694304","title":"袁侍御挽诗","dynasty":"明","author":"陈献章","text":"九载宜兴共太平，长官能事问生灵。霜台白笔宜当路，北极中天拱列星。眼底两途分淑慝，手中三尺有雷霆。却疑夜半龙川雨，直为高贤洗汗青。山斋秉烛话同游，十九年中酒一瓯。赤县敢辞乌府召，江湖先有庙堂忧。诸公不意辰星少，百计犹须晚境休。何处龙川子规乌，为君啼恨五更头。"}