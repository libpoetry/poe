{"id":"814125","title":"渔家傲  新秋即事和云臣韵二首","dynasty":"清","author":"陈维崧","text":"蜩响才将馀火送，砧声又迫秋情动。天上双丸谁播弄。閒愁重，人间白发凭伊种。一枕瑶妃斟绿瓮，骖鸾翳鹤群真哄。觉后匡床无与共。真成梦，乱云封却华阳洞。晨唤青童沿砌扫，待他一叶占秋早。浣取幽墀如镜好。秋已到，碧天万斛银潢倒。莫使秋光容易老，等閒黄了天涯草。静听跳珠荷叶闹。临流钓，忘机不怕群鸥恼。"}