{"id":"808607","title":"海忠介瑞","dynasty":"清","author":"严遂成","text":"驿吏倒悬公子怒，发橐中金纳之库。官园艺蔬日自给，尝鼎一脔以母故。长揖谒台官，伏阙策平蛮。仙桃夭药市香宝，乐游西苑建醮坛。谏书朝以入，夕诀妻子舆其棺。趣使执之母使遁，天下岂有怕死之比干。墨吏闻风弃官走，朱门丹门突而黝。白苑吴淞浚海口，剥皮囊草祖制皆当守。刚峰之刚刚过中，无欲其清与水同。布袍脱粟以此始，葛帏敝籯以此终。"}