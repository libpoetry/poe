{"id":"789251","title":"贺新郎 与虞乐行夜话，用稼轩韵","dynasty":"清","author":"王策","text":"已矣君休说。叹当年、炎精中否，星颓诸葛。三日钱塘潮不上，白雁凌江翻雪。腥血洒、触人毛发。海国孤臣偏慷慨，挽长戈、屹指金鳌月。鲸背上，风萧瑟。沧桑事远流传别。尽纷纷、阙文廋语，几般离合。只有睢阳名姓在，此外如霜战骨。谁识是、头行脰绝。好为崖山传实录，配忆翁、心史书函铁。石易烂，纸难裂。"}