{"id":"638445","title":"和一庵赠别王廷秀","dynasty":"明","author":"林光","text":"晨兴敞虚閤，何处来清吟。悠然一读之，感慨钟吾心。滚滚旴江流，胡为钓一任。念昔小陂老，灭迹穷山深。丹壁立千仞，遗踪杳难寻。圣途千万里，暮景来骎骎。元酒赊真味，扫杯谁与斟。绸缪出情素，展转来予钦。纷哉求备子，是古而非今。太虚自廖廓，白白生层阴。遂令幽隐士，旷代微知音。"}