{"id":"897645","title":"孙志康许为南酿前日已闻籴米欣然作诗以问之","dynasty":"宋","author":"张耒","text":"平生一尊酒，风月不可无。谪官将十年，一醉未易图。市岂无旗亭，官亦有酒垆。薄乃捩齿酸，一滴不可沽。英英孙夫子，臭味真吾徒。自云得异糵，乃出粳稻腴。岁久精粹出，去者乃其粗。酝酿才浃日，芳甘已盈壶。伧人喻其力，若火经茅芦。此语真野陋，殆出负贩夫。前日闻吉语，籴米已在途。每恨乏陈糯，价直如买珠。怜君久客囊，倾倒无复馀。假器走仆僮，供我一笑娱。欲为漉巾潜，请学涤器如。作诗以讯之，何日陈尊盂。"}