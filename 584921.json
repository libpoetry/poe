{"id":"584921","title":"冯河歌","dynasty":"明","author":"苏仲","text":"毋冯河，毋冯河，河水出自昆崙阿。气势倒急极砰湃，潜穿地脉摧山坡。东趋西决日千里，溃堤激石雷霆过。舟人见之惊且泣，禹鲧父子常奔波。长艘巨舰不敢渡，一苇欲济其如何。狂夫恃勇以身试，直欲求死真无他。欲求死所各有地，何必血肉肥蛟鼍。嗟哉汝不为风丧，嗟哉汝不为鬼魔。舍身殒命快不介，堪嗤午夜投灯蛾。欲求涉险须有道，雷卦圣言当钻磨。汝何遄迫行此举，岂欲千古追湘?。呜呼湘?不可效，岂如归去寻山窝。妻迎子笑相吟哦，清江绿渚披渔蓑，出门长笑春风和。"}