{"id":"1231235","title":"玉山佳处以夜阑更秉烛相对如梦寐分韵得对字","dynasty":"元","author":"李瓒","text":"日夕南窗云，水生东北汇。开筵草堂接，拄笏玉山对。泂酌兴未央，清吟心每醉。酒香鹦鹉满，琴韵凤凰碎。崔蔡有雄才，邹枚富佳制。笑谈可冥身，出处当拔萃。慨慷宁废歌，栖迟何足累。天高星汉移，夜久鸿雁逝。投笔惭鬓丝，长啸风尘际。"}