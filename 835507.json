{"id":"835507","title":"拜星月慢 和樊山七夕词","dynasty":"清末民国初","author":"王闿运","text":"绮思年年，离情处处，惯别浑成闲事。海上风波，惹新亭悲泪。料今岁，不如唐宫露盘花水，只是爆声传喜。那用乞灵，看群儿自贵。叹山中，自有悲秋意。被词人、拉入愁城底。一曲新吟，在啼螀声里。如今好久住神仙地。岂不肯、挽尽银河水。且付与、织剩余丝，织人间锦字。"}