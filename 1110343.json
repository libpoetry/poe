{"id":"1110343","title":"毗陵龚君以崇见投古风思致不凡依韵答之","dynasty":"宋","author":"孙应时","text":"驱车适古道，道古世已今。翳翳逃空虚，幸有跫然音。欢言指万里，握手再沈吟。得无霜露繁，恐复江汉深。我闻道渴者，朵颐望梅林。至味难诳口，达士多远心。天渊本旷荡，鸢鱼各飞沈。相期昆崙颠，弄月鸣瑶瑟。松柏有佳色，矫矫涧谷涯。要经鸾凤栖，岂怨人迹遐。匠石初未逢，千岁甘枯槎。万牛送明堂，亦不以自誇。奇物固落落，念此毋叹嗟。君看蒿蓬茂，正足供鸣蛙。深根忍霜雪，生意日已嘉。终然拔青云，勿虑岁月赊。"}