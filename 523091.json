{"id":"523091","title":"董公衙赏绯桃行","dynasty":"明","author":"李梦阳","text":"吁嗟董公垂老官不迁，途虽坎坷志不变。三岁提兵两列衔，此事堪伤亦堪羡。二月南风捲章水，黄昏西省开芳宴。刑司军司皆集衙，盆中絩桃俄放花。董公捋须向客誇，客起环视咸咨嗟。情酣展转移灯照，酒气扑花花欲笑。逢人合与世酩酊，衰颜若被春勾调。君不见玄都观里树，不与武陵源上殊。时来开落各异地，董公董公今宵与客且倒花前壶。"}