{"id":"650983","title":"大山樵者歌赠固始李远","dynasty":"明","author":"莫止","text":"安阳之山几千仞，势与浮光角雄峻。野人不识呼大山，复岭回崖足难进。青莲居士遗云仍，芒鞋资斧时凭陵。良材异卉俱在眼，用舍一一惟其应。来往穷绝径，烟霏长满衣。白龙池头弄明月，翠萝影里迎凉飔。静欣紫霞赏，远订沧洲期。倚松砉长啸，灭迹稀人知。迩来入三吴，又复事登陟。南山南，北山北，搜奇访古无遗力。呼笔閒施彩绘新，横琴快拂朱丝直。邂逅太湖上，一笑无先容。青春欲暮烟花空，扫花坐石开心胸。高山流水杳无际，无言默送孤飞鸿。"}