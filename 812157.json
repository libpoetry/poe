{"id":"812157","title":"出大境门沿西沟行观元宝山用陶公还旧居韵","dynasty":"清","author":"安维峻","text":"关柳已春色，出门何所归。行行见流水，呜咽鸣声悲。涓流岂无补，江河日以非。愿言激清波，顾影亦孑遗。柳腰风前折，妩媚空依依。培塿无松柏，此理宜穷推。华风渐夷俗，吾道何其衰。知音念钟子，援琴为汝挥。夕阳下山去，缓缓踏春归。欲赋王孙草，恐增游子悲。草亦报春晖，柰何人独非。顾惟苍苍者，弃我竟如遗。霄汉不得上，一枝聊可依。器之真铁汉，谬为世所推。浮云蔽白日，扫除力未衰。誓将缚大帚，为天效一挥。"}