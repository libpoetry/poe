{"id":"1245083","title":"送武昌知县潘公考满","dynasty":"元末明初","author":"丁鹤年","text":"依依武昌柳，灼灼河阳花。看花思善政，折柳送仙槎。樊川令尹今潘岳，下车朝夕询民瘼。三年德化蔼如春，政成仍与民同乐。值今考绩朝玉京，云开天霁飞凫轻。褒德曾闻封卓茂，自古朝廷重老成。河阳花，武昌柳，勿剪勿伐公知否。邑人爱护比甘棠，一岁春风一回首。"}