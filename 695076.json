{"id":"695076","title":"季秋八日发博罗数里许风雨大作因偕同游叶大夫张将军郑文学诸君子宿于张明府庄上三首","dynasty":"明","author":"林大春","text":"夜入罗浮路，朝来风雨新。多缘清祖道，应为洒车尘。六里青庄远，三秋古树春。因过陶令宅，下马尽交亲。岭表兹何地，山中别有天。徒闻星猝聚，不见月初弦。村远篝灯出，云深拥被眠。晨兴还举网，呼酒坐烹鲜。栗里惭同隐，蓬踪感夙游。君方令勾漏，予亦卧边州。疏节苍松在，清名白日流。谁知风雨夜，重对万山秋。"}