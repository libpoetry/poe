{"id":"412574","title":"飓风","dynasty":"近现代","author":"汪石青","text":"今年水旱何不匀，一淋一亢窘吾民！今日造物何不仁，千呼万吁略无闻。天公若曰此末劫，兵革之际灾宁论。秋来海上飓风作，摧坚撼密何纷纷。三日作怒号，五日肆扬尘。如大乘偈狮子吼，如元黄战群龙嗔。鲸钲鼍鼓数千里，长江流域会其鼓荡之方新。先生宛中忽大笑，如忧患之攒集苍莽奔赴而纷纭。先生阅世慨劫运，久矣持心證法轮。安得大王之风长鲸之浪席卷无畔垠，涅槃世界于净国，而度灭万劫之芸芸！"}