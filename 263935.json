{"id":"263935","title":"贺新郎·中元再和","dynasty":"清代","author":"尤侗","text":"问夜如何矣。早鸡鸣、长安门外，车如流水。争羡朝班仙仗好，老我闷怀有几。端不为、洛阳流涕。闻道地官初放赦，想魂兮、游戏应来此。又遇着，廉纤雨。归来惟有高眠耳。君莫问、吹笙击磬，南邻北里。欲向兰盆礼古佛，借我消忧幢子。更解脱、无常生死。同病最怜阳羡客，和哀弦、弹泪乌丝里。歌一曲，秋风起。"}