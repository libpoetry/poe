{"id":"1247978","title":"吕山人将来游蜀山因赋诗以要之","dynasty":"元末明初","author":"徐贲","text":"草堂窈窕乱山空，流云啼鸟路西东。薜萝烟杳青林入，芰荷雨满碧溪通。秾花芳月时时有，花月金樽长汎酒。蜀山苕水近相连，南风荡漾木兰船。閒陪钩侣芦洲外，屡觅樵童松障前。樵童钓侣行相识，吴语蛮歌自朝夕。梦魂不解齐门竿，怀抱都随谢家屐。山中风景独君知，结邻谁肯作幽期。淮南桂树秋摇落，更为重吟招隐诗。"}