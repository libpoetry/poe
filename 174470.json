{"id":"174470","title":"乘桴亭·孔子道不行","dynasty":"宋代","author":"郭印","text":"孔子道不行，时君目腐儒。乱邦难置足，遂欲九夷居。更作乘桴语，与此意何殊。一木异舟楫，波涛宁可逾。愤世有激尔，盖用警聋愚。季路犹未达，而况他人与。我生亦不辰，兵戈溷中区。两脚倦远涉，跼蹐西南隅。临深每慨叹，长江良起予。兴发撑小艇，郁堙聊一舒。"}