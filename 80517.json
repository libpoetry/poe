{"id":"80517","title":"顷岁从戎南郑屡往来兴凤间暇日追怀旧游有赋","dynasty":"宋代","author":"陆游","text":"昔戍蚕丛北，频行凤集南。烽传戎垒密，驿远客程贪。春尽花犹坼，云低雨半含。种畲多菽粟，蓺木杂松柟。妇汲惟陶器，民居半草庵。风烟迷栈阁，雷霆起湫潭。城郭秦风近，村墟蜀语参。快心逢旷野，刮目望浮岚。考古时兴感，无诗每自惭。嘉陵最堪忆，迎马柳毵毵。"}