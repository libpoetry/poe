{"id":"1119360","title":"次韵张守与润守总卿诗四首","dynasty":"宋","author":"陈造","text":"天阶玉作笋，此地合垂绅。尚戒专城驭，虚逢吁俊辰。公方阅竹马，名已荐枫宸。政恐经纶去，诸公拱后尘。渔樵送晚景，天地著陈人。涧底离奇干，人间浩荡春。峨冠才识字，何策可资身。不拟千言赋，忉忉慁大钧。残年仍旧学，平日亦新书。酒渴今司马，岩栖昔幼舆。梦无三字拜，家有五车储。但谂催诗烛，吾衰冀少徐。向我能忘势，张侯却甚真。频分代舍饭，遣濯客裾尘。长日无知己，因君爱此身。可须砭剂力，振臂起漳滨。"}