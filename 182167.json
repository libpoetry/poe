{"id":"182167","title":"题栖云阁·青山画出天台障","dynasty":"宋代","author":"胡寅","text":"青山画出天台障，溪流宛是桃源漾。一庵深著翠微间，高阁更搴云气上。道人於此几经春，七闰不作黄杨屯。孤标如松自磊砢，爽气映竹长清真。炉中寒灰与心寂，世味只今余好客。横潭一笑得烹鲜，通道三杯酬蜡屐。原君勿羡飞升天，亦莫面壁沉幽禅。问云何心不出岫，归与吾党相周旋。"}