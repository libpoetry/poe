{"id":"857288","title":"谢束丈见赠","dynasty":"宋","author":"王令","text":"贱生不自辰，亲没身孤零。家无一棱田，不得农以耕。巧智不迨人，工贾难自名。妄来觑文字，朱墨纷纵横。合穷心狂高，不肯束世程。揭欲望孔孟，今昔相招迎。去古远莫到，复今难回行。穷步匍匐归，失虎犬不成。颠倒尘土中，甚若鱼噞羹。祖死不反骨，姊寡归携甥。苍黄无为谋，叹慨私失声。叩头屋厦借，解衣锅盖赓。甔石固莫致，升掬犹时营。学左世共笑，身贱人交轻。父戒子勿效，妻引夫无朋。妄承西来招，喜色转以骍。非惟迹脱死，始有心期生。儿童相回环，朋友推弟兄。有问多无对，新闻多惭惊。自羞陋浅人，偷窃幸未黥。风窗敞清虚，饱腹摩膨脝。睡足起有书，案几交堆盈。自喜主人仁，不我贤而茕。新诗重来贶，褒扬借光荣。何以示相谢，心铭踰血盟。"}