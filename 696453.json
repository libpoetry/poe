{"id":"696453","title":"寄方参政文敏","dynasty":"明","author":"郑真","text":"相国东南第一家，床头遗笏积成车。翠茵醉卧庄台草，锦幛行看董苑花。月落西城人倚剑，云深东海客浮槎。谪居肯作寻常态，乐事浮生未有涯。世外繁华蝶梦寒，客乡消息问平安。龙文倘忆前朝赐，鸟篆犹传旧日刊。桑落酒成分宝瓮，桂花香动驻金鞍。贤郎有意承堂构，写得新诗纸上看。"}