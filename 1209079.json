{"id":"1209079","title":"题淞江夏伯和自怡悦斋","dynasty":"元","author":"张仲深","text":"高人税尘鞅，嗜此林麓居。空翠眩微旭，石气陵玄虚。淑景秘莫测，协风与之俱。燕坐澹忘虑，素怀亦自摅。外物岂我婴，内境默有愉。所以君子心，廓然弥八区。愿持济时术，与云同卷舒。起作邦家霖，坐见民物苏。穷固自怡悦，达使俱驩虞。作诗慰高人，此意将何如。"}