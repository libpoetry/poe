{"id":"1042953","title":"和王平甫韩干画马行","dynasty":"宋","author":"刘攽","text":"韩干画马出曹霸，得名不在陈栩下。诏令师栩辞不可，苑中万马师在我。王侯读书爱此言，由来能事须天然。看图作诗寄慷慨，锦文织字珠联联。乘黄騕袅久埋没，安西大宛路超忽。丹青能令千万年，不比燕人空市骨。霜蹄踣铁精权奇，耳截筒竹稍垂丝。超然抉后三十尺，一日千里御者谁。舐笔和铅人所同，尔今独成第一工。神凝意会不可料，天驷降精来此中。少陵作诗讥画肉，惋惜骅骝气凋缩。未知良工尝苦心，空使时人争贱目。九皋相马观天机，神隽不辨黄与骊。君知画手贵自我，何若相法非有师。拙工俗子纷纷是，畏避权豪如畏死。生栋湿涂多覆屋，巧书掣肘真难使。吾知公诗正如此，丈夫特立嗟已矣。"}