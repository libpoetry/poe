{"id":"683789","title":"清源杂咏","dynasty":"明","author":"王世贞","text":"绣衣柱史何昂藏，自免不复称为郎。尊前凤舞花难夜，门外乌啼月是霜。郑老揖余过郑园，卖文钱尽强开樽。那知昔日曾游赵，双璧由来祇片言。清源十日东风颠，陈家从事绝可怜。不须伏尔誇投辖，我自能停步口船。客肠郁郁谁为开，任侠何如汪秀才。仲冬霜冽不解冷，有时自挟春风来。"}