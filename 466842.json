{"id":"466842","title":"蝶恋花 和陈永正教授三首","dynasty":"当代","author":"张海鸥","text":"五月凤凰花似酒。醉了相逢，又醉分携后。楼外烟霞谁守候。年年此际铺红绉。蝶梦盈盈君记否。梦遇天台，梦醒茶依旧。夜色阑珊风雨骤。明朝忍顾伊人瘦。五月凤凰花似酒。一别经年，血色萦新牖。莫道川原浑碧透，妖娆一树开窗右。意自孤高心自厚。自在园林，自在君怀袖。一任千秋风雨骤，诗魂总伴芳魂秀。五月凤凰花似酒。大美无言，愿共人长久。不趁春风织锦绣。泼红染碧春归后。已惯白云忽变狗。无虑无营，我意君然否。岁岁芸窗勤问候。何辞小隐终林薮。"}