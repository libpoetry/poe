{"id":"796631","title":"满江红 廿年前，为人题小影，偶复见之，感而作","dynasty":"清","author":"顾贞立","text":"绣榻花关，记当日、轻涂嫩洒。曾有个、蛾眉蝉鬓，低头深拜。捧砚焚香舒小影，为他题咏增慷慨。猛回头、早是廿年前，真堪骇。清扬句，今犹在。繁华梦，今难再。破丹青留得，文魔笔债。光景尽随流水去，江山原是桑田海。算百年、三万六千场，休惊怪。"}