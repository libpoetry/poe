{"id":"1190986","title":"酬蓝田崔丞立之咏雪见寄","dynasty":"唐","author":"韩愈","text":"京城数尺雪，寒气倍常年。泯泯都无地，茫茫岂是天。崩奔惊乱射，挥霍讶相缠。不觉侵堂陛，方应折屋椽。出门愁落道，上马恐平鞯。朝鼓矜凌起，山斋酩酊眠。吾方嗟此役，君乃咏其妍。冰玉清颜隔，波涛盛句传。朝飧思共饭，夜宿忆同毡。举目无非白，雄文乃独玄。"}