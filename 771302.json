{"id":"771302","title":"内家娇•妇亡十有三年矣，适逢诞日，读大壮新词，遂同其调","dynasty":"清","author":"陈匪石","text":"雨锁高楼，云迷断屿，啼宇啸猿相继。山河剩影，儿女痴情，半萼兰缸红坠。旧梦玉台伴侣。新题太真名字。簟竟床、尚省当年度麝，魂返无自。受祉。长生朱缕系。绣户静饶佳气。想同安遗事。任短枕留仙，素衣溅泪。草草蒲觞谁主，栖栖燕巢如寄。信周甲、倏忽光阴，镜容不分憔悴。"}