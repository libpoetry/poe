{"id":"1119799","title":"寄曹载德谏议二首","dynasty":"宋","author":"陈渊","text":"不将尘土叹徒劳，白首驱驰任所遭。鸾凤尚能安枳棘，鸴鸠何敢厌蓬蒿。论材竞欲推囊颖，备物何由数涧毛。末路固穷真自许，未应延颈试鸣号。晚途无复计行藏，捶楚尘埃秪自伤。未即卖刀归买犊，自怜挟策亦亡羊。已无竿牍勤毛颖，肯为箪瓢念孔方。尤喜故人书断绝，不将栖棘戏仇香。"}