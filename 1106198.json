{"id":"1106198","title":"寓言六首","dynasty":"宋","author":"王安石","text":"父母子所养，子肥父母充。欲富搉其子，惜哉术之穷。霸者擅一方，窘彼足自丰。四海皆吾家，奈何不知农。小夫谨利害，不讲义与仁。读书疑夷齐，古岂有此人。其才一莛芒，所欲势万钧。求多卒自困，馀祸及生民。瞢瞢俗所共，察察与世违。违世有百善，一疵恶皆归。就求无所得，犹以好名讥。彼哉负且乘，能使正日微。始就诗赋科，雕镌久才成。一朝复弃之，刀笔事刑名。中材蔽末学，斯道苦难明。忽贵不自期，何施就升平。明者好自蔽，况乃知我匹。每行悔其然，所见定万一。不求攻尔短，欲议世之失。耘而舍其田，辛苦亦何实。好乐世所共，欲禁安能舍。孰能开其淫，要在习以雅。驱人必如己，墨子见何寡。惜哉后世音，至美不如野。"}