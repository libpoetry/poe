{"id":"966306","title":"题永州东山西亭","dynasty":"宋","author":"胡寅","text":"此亭得名从子厚，琬琰一篇传不朽。我来相望三百年，误使承流称太守。初无施舍慰民心，漫有诗歌諠众口。东山妓女北海尊，歌舞春风醉花柳。欲回面势直西南，更植脩篁遮培塿。卷舒云雨襟袖间，溅浣冠缨尘土后。近闻王师频奏凯，狂虏不复窥庐寿。吾君神武光宣上，将相宏略方召偶。遄归北狩定有期，开拓中原岂无手。顾予疏懒归意迫，当世功名息心久。寄言怅望独醒人，欲报厚德乏琼玖。遥山蹙黛酒如江，劝我日饮无何有。"}