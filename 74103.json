{"id":"74103","title":"齐天乐·蓟门寒食","dynasty":"元代","author":"朱唏颜","text":"青烟一夜传宫烛，朝来管弦都试。宝扇传歌，银瓶索酒，柳下骄骢曾系。怜红妩翠。任栲栳量珠，伴春俱醉。不道无情，花残春老顿容易。人生几何适意。甚前时风度，今番情味。楚褐凝尘，涛笺封泪。愁在断鸿声里。情丝恨绮。尽付与风檐，燕儿论理。不似流红，解随东去水。"}