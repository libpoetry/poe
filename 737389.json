{"id":"737389","title":"碧泉岩","dynasty":"清","author":"彭维新","text":"兹崖韫高德，不欲矜有余。盈腹贮乳水，纤罅鸣佩琚。夏润冬不缩，点滴均数疏。一线下云窦，汇入芙蓉渠。镜澄天在水，中无惊饵鱼。曾洗仙药鼎，时溅游人裾。绿苔有新意，丹壁无宿于。窄厂足容膝，可以读吾书。稚松匝戢戢，好风来徐徐。茶铛近挹取，小啜尘虑袪。流润历千劫，应有神物居。何当作霖雨，及时起焦枯。"}