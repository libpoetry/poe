{"id":"813112","title":"箧中检得败纸一束，启视则游梁时留存之要牍也。感而赋此二首","dynasty":"清","author":"张洵佳","text":"黄粱一枕幻耶真，梦去无踪枕尚存。历历雪泥曾印我，萧萧霜鬓已侵人。铁椎力重心犹怯，铜狄亲摩迹已陈。莫向开元提旧事，白头宫女易伤神。劫灰飞过又回轮，如见前身狎习人。旧调厌听巴里曲，名花空负洛阳春。朗陵辙迹浮蘋梗，盲女琵琶动陌尘。祇有怜才数知己，青灯夜雨为招魂。"}