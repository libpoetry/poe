{"id":"1127735","title":"嘉泰改元季夏中浣经从武仙尉仙袁君摄县事载酒相劳苦敬赋小诗呈似","dynasty":"宋","author":"曾丰","text":"道出武仙县，因依识尉仙。貌相交以礼，心自许其贤。学问追前辈，功名付晚年。汉庭偏用老，归路在凌烟。言别富沙士，回头五六年。试询今健否，见谓尚依然。效意倾新酿，忘怀诵近篇。尚其频记忆，曾此一留连。"}