{"id":"842989","title":"题刘云樵封翁草书陶诗","dynasty":"清末民国初","author":"陈宝琛","text":"庐山维岳孰与高？介立千载浔阳陶。寄奴未篡赋归去，寄兴于菊兼浊醪。食薇饮水抱兹独，义在桑海安所逃？杜陵讵会责子意，正似愚叟期儿曹。先生行藏颇髣髴，式谷顾欲侪伊咎。写经抗希赞五孝，此集取譬灵均骚。满楼海色昔造请，亲接杖屦看挥毫。停云同昏弥八表，何日洗甲名建櫜？报韩一击疏可惜，终佐天授师六韬。刑天精卫志故在，笑谢世士论枯膏。会携笔砚就五老，追话游迹大小劳。"}