{"id":"555050","title":"寿萱堂为宋仲和司训赋","dynasty":"明","author":"黄仲昭","text":"镜里青鸾飞去早，冰玉襟怀长自保。玄发年来变成缟，凤雏总喜风标好。欲慰慈亲跻寿考，堂前特种忘忧草。烨烨繁花映晴昊，对此慈亲春浩浩。一雏朝阳振文藻，新沐天恩出蓬岛。锦衣特访乡园道，献寿流霞倾玛瑙。日向花前申颂祷，长对慈亲勿枯槁，遐寿直同天地老。"}