{"id":"1141658","title":"送乡友林耕道往信州因寄李明通","dynasty":"宋末元初","author":"戴表元","text":"卢公全盛时，桃李何纷纷。冠盖蔽白日，谈笑起青云。林翁我乡曲，同业又同门。如何三十年，白头始相闻。全家作楚鬼，只影穷江源。起手问曲折，口涩不肯言。宁非衣食牵，犹赖齿颊存。叹此皆有数，吾书已云云。下尽浮世尘，上通先天根。事来即顺受，不得劳悲欣。我老耕破砚，百钱混人群。听之如饮醇，油油至微醺。所恨各有役，东帆复西辕。平生李元礼，归为致寒暄。"}