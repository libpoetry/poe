{"id":"1105272","title":"官满将归与同幕别平山堂","dynasty":"宋","author":"方岳","text":"鸥未寒盟傥可寻，归与雅不负登临。江南山作故人面，云北雁知游子心。淮海三年双鬓短，乾坤万里一杯深。秋风正惬莼羹腹，松菊犹存月满林。貂敝那禁塞上寒，所成何事许悲酸。雪深茅屋归巢冷，月老芦洲雁影单。官薄偶书三考满，客怀已受一分宽。秋帆但趁好风便，酒在不愁行路难。"}