{"id":"1218167","title":"送日者黄学海归江西","dynasty":"元","author":"吴景奎","text":"黄君旧饮西江水，太华黄河归眼底。移家直上黄金台，袖染天香五云里。神游碧落鞭雷霆，六丁呵护青囊经。蓝袍掩映苍水佩，剑光倒射天冥冥。前身金华老仙伯，此生还作金华客。却厌缁尘点客衣，解组竟寻山水癖。生男有室女有家，买田筑室栽桑麻。秋风吹醒故园梦，清江碧嶂天之涯。去路不辞烟水隔，骨肉相欢头雪白。千年老鹤今来归，閤皂山前令威宅。"}