{"id":"816807","title":"虞美人八首","dynasty":"清","author":"蒋士铨","text":"人生只在浮云里。过眼皆弹指。乔松偃蹇卧苍龙。阅尽浮云老树、与山翁。也知此意无人会。问也无人对。不如放眼向青天。立尽松阴我与、我周旋。历山耕者知何处。田畔山如故。女墙如带指城中。别露平畴尖翠、两三峰。依山凿佛人争拜。生怕金身坏。不知是佛是山灵。都说城南山似、佛头青。虚空台殿皆朝北。帘卷鸾旌色。天生翠壁作屏风。安放仙山楼阁、御床中。渟泓龙井甘如乳。不识人间暑。寒天石佛未能烧。却让田家山后、结团茅。城中仰看山容好。山上看城小。半城斜日二分秋。别有一分秋色、在僧楼。城南车马山前路。几许来还去。高人难得住山缘。却似鹊华相望、不相连。宦游且自浮家去。浮到何时住。亲闻甥馆两船分。明镜香奁各向、小窗陈。团乐笑语灯前共。相对犹疑梦。出城绕觉一身轻。展放劳筋百事、暂消停。衰亲弱妇多劳苦。清瘦都如许。今朝安稳谢尘缘。问馈相循不许、再牵连。秋光空阔天涵水。放眼同欢喜。全家移向画图中。领略江山不愿、满帆风。疏桐坠叶敲罗幌。疑是金钗响。小楼灯暗梦初醒。恰好哀蛩低和、雨铃声。怜他斗酒收藏久。更忍杯当手。小山业桂露应晞。几夜秋坟人唱、阮郎归。秋光好在江空处。柔橹声难住。一株残柳带庐汀。来趁天边新雁、两三声。此时听者知多少，生怕闲情搅。诗人倚棹唱婵娟。不比江枫渔火、对愁眠。"}