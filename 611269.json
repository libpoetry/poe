{"id":"611269","title":"集瓦官寺观竹酌赋","dynasty":"明","author":"邓云霄","text":"同人喜于野，素尚敦夙秉。选胜到城南，顿入清凉境。悬梦一径幽，秀竹千竿挺。不见火龙飞，但看苍玉映。微风度万叶，天籁自寥迥。青浮白氎巾，绿动金杯影。扫地坐莓苔，一片罗茵净。伊蒲行素盘，晚饭催清磬。夕阳斜透林，侧布金光竟。淹留澹爽襟，宴笑开谈柄。曰余寡谐俗，此君得吾性。游非三湘远，迹偶七贤并。陶然羲皇上，诸虑已尽屏。愿截翠琅玕，吹笙踏缑岭。"}