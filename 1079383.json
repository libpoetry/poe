{"id":"1079383","title":"谢无逸秦处度诸人皆许省试后见访冬夜有怀作此诗寄之","dynasty":"宋","author":"吕本中","text":"八年去东都，触事无一好。沈绵淹岁时，忧虞满怀抱。欲归故里闾，稀复旧耆老。悠悠岁欲尽，忽忽身向老。小堂佳有馀，所恨来不早。饥虫语夜霜，疏星乱衰草。支撑坏壁高，侧转寒木小。诗书久弃置，词林迹如扫。佳人何时来，路远音信少。庭前冬开花，扶杖起千绕。春风回马首，清尊待君倒。先期留酒钱，仍须具梨枣。"}