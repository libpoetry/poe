{"id":"642554","title":"薤露歌","dynasty":"明","author":"胡奎","text":"薤上露，何离离。人生不满百，欢乐当及时。东方三足乌，啼老榑桑枝。古来圣与贤，一去无还期。薤上露，令人悲。薤上露，何瀼瀼。蓬莱变清浅，海水漂枯桑。有生会俱尽，宁论弱与强。空馀三尺土，千年閟幽光。薤上露，令人伤。薤上露，何漙漙。朝日上陇头，叶上露易乾。乌啼松树间，相送入空山。白骨委黄壤，亲朋各自还。薤上露，令人叹。"}