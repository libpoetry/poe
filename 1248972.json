{"id":"1248972","title":"送甘允从北上","dynasty":"元末明初","author":"倪瓒","text":"翔鸿纵高姿，流水去不息。枉道别友生，扬舲望京国。婉娈前途憩，萧条馀景匿。神京衣冠会，左右金阳宅。驱马流星繁，垂轩春雾集。嘉子玉质朗，早通金闺籍。行逢明主顾，入补词臣职。束带向晨趋，陪宴终日昃。芳年易为晓，所愿崇令德。英英白云飞，渺渺青山隔。秋风应节起，万里思亲客。迟子返旧居，衔杯数相觌。"}