{"id":"645049","title":"西行示侄祯期还家","dynasty":"明","author":"解缙","text":"平生不作汗漫游，骨肉满前宽我忧。一尊时醉黄花下，万事不醒江波流。早岁攀龙客天府，浪得声名满环宇。归来自分闭门过，岂料更为名所苦。旅影西行万里遥，黄叶飘萧更无数。我向黄河似泛槎，阿宜别我思还家。一天雁影閒秋色，两地月色愁蒹葭。蒹葭苍苍露为霜，朔风吹汝征衣裳。料应一步一回首，归到家时心转伤。弟妹若相问，为言各康强。严亲且祝加餐饭，我行十月应还乡。"}