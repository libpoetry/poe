{"id":"436715","title":"送张器之北上","dynasty":"金末元初","author":"段成己","text":"匹马翩翩出汉关，春风塞草几芊绵。人怜季子貂裘敝，自誓桑生铁研穿。羊角会抟溟海上，鸿毛行遇顺风前。吾军政赖君增气，万里青云稳著鞭。眯眼风沙去路迷，又携书剑过山西。片心耿耿摧尤壮，六翮翩翩养复齐。千里会看黄鹄举，一枝休叹彩鸾栖。丈夫自有乘车日，司马桥名不浪题。"}