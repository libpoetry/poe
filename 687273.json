{"id":"687273","title":"庞雪涛至署中留酌","dynasty":"明","author":"孙传庭","text":"思君愁逐太行高，此夕芳尊任我曹。月满空庭生桂树，风翻清漏落松涛。百年道义交元古，一载天涯意转豪。多难独怜余未已，却因时事惨皮毛。中原寥落总消魂，慷慨犹怜我辈存。旧有奇文倾海舶，今皈禅思叩风幡。深谈六月炎蒸失，尽醉三更意态翻。不道梁园俱是客，十年难得此宵论。"}