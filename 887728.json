{"id":"887728","title":"瑞鹤仙 其五 寿史云麓","dynasty":"宋","author":"吴文英","text":"记年时茂苑。正画堂凝香，璇奎初焕。天边岁华转躜九重春近，仙桃传宴。银罂翠管。宝香飞、蓬莱小殿。荷玉皇、恩重千秋，翠麓峻齐云汉。须看。鸿飞高处，地阔天宽，弋人空羡。梅清水暖。苕溪上，几吟卷。算金门听漏，玉墀班早，赢得风霜满面。总不如、绿野身安，镜中未晚。"}