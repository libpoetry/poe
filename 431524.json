{"id":"431524","title":"自题诗集六首","dynasty":"近现代","author":"冯振","text":"人生鼎鼎百年中，三十功名事尚空。留得精神没用处，寒窗不免学雕虫。无病呻吟等噪蝉，情真才有好诗篇。英雄慷慨红颜怨，一样伤心为盛年。转益多师是汝师，杜陵心法不吾欺。中兼汉魏包唐宋，上有洪荒下近兹。天地文章随处是，水流花放少人知。纷纷说学风骚好，当日风骚却学谁？昨非今是两悠悠，信手书来最自由。输与少年豪迈志，苦镌肝肾博千秋。前有柴桑后辋川，瓣香敢妄望名贤。千锤百鍊归平淡，妙手文章只自然。"}