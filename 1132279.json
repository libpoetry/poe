{"id":"1132279","title":"次韵李参政见谢游龙鹤山诗","dynasty":"宋","author":"魏了翁","text":"北山尝乞草堂灵，娓娓高谈析理精。泼眼溪光无间断，入怀月色太鲜明。寒毛络石清可数，暝霭蒸山浓欲倾。相对悠然无语处，古今成败一空枰。有鸟云飞鱼跃渊，圣贤见处自天悬。流阴卒卒谩空过，斯道寥寥谁适传。人境恰逢如择地，主宾良晤岂非天。二章发我无穷思，不慊遗编对圣贤。"}