{"id":"894436","title":"诏下有感","dynasty":"宋","author":"宋庠","text":"釐席思贤久，公车下诏新。金酬燕市骨，蒲裹汉家轮。署行乡论秀，观光国有宾。台招能赋客，关识卖符人。三府催偕计，诸儒待聘珍。掞天持笔距，连袂照袍银。丹穴皆来凤，灵渊群跃鳞。请行多下客，答策有平津。荣路争高足，孤生最滥巾。一鸣方及旦，六律肯遗春。类鹄犹烦刻，成龙不惧真。纵无清夜诵，犹继壤歌民。"}