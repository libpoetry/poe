{"id":"701340","title":"效古十九首","dynasty":"明","author":"黄仲昭","text":"握手与君别，万里从此辞。悠悠道路长，恻恻中心悲。白日西山没，流水东海驰。东西各异势，会合良难期。明月有时缺，思君长不绝。茫茫春雪深，道路没归辙。驱驰力已疲，憔悴发已白。君心但自保，岂敢怨离别。浮萍逐水流，落絮随风起。青楼有佳人，自矜容色美。瑶筝弄玉纤，清歌呈皓齿。坚贞不自持，托身游侠子。一朝遭弃捐，飘飘无定止。落花委苍苔，飞絮沉绿水。荣华倏忽间，人生亦如此。今日白发翁，前日红颜子。何事长奔波，终日不遑已。驾言秣吾马，游戏长安市。层楼百花中，高阙五云里。冠盖集芳园，歌钟喧戚里。绮罗艳春风，夹道香尘起。人生俱作乐，不乐徒为尔。高堂集嘉客，济济皆同心。珍羞列绮席，芳醑倾银瓶。慷慨发浩歌，铿锵鸣瑶琴。素怀邈难写，寄此弦歌声。于中有真趣，谁能知其音。光阴急如箭，倏忽成古今。失今不作乐，白发日相侵。穷通顺吾命，任彼浮与沈。中城有危楼，万象势尽低。飞檐焕华采，杰栋凌云霓。楼中有少妇，良人久乖暌。有时歌声起，秋风共凄凄。秦筝清且哀，调与歌声齐。宛转不能已，青天红日西。眼前孰知音，弦歌徒悲悽。却羡比翼鸟，一双长并栖。岁暮群芳歇，梅花开满林。殷勤折南枝，将以寄同心。故国万馀里，寒香徒自深。引领独徘徊，青天日西沈。斗杓复建寅，生意回枯朽。轻红点槛桃，新绿上堤柳。俯仰八纮间，融融煖如酒。感此念故人，天涯离别久。忆昔初见君，论交期皓首。云泥一朝异，曾不念携手。雁飞必呼群，莺鸣亦求友。物性尚如斯，君心何独否。凤栖在碧梧，鱼游在绿水。婉娈相因依，始终长若此。初与君结好，期与君偕老。胡为弃前盟，隔绝千里道。引领望轩车，山空歌浩浩。君若方春阳，妾若幽谷草。阳光不煦妪，草色将枯槁。惟有贞白心，为君长自保。凌晨步庭外，惟见柏森森。风霜任摇落，翠色长自深。攀条寄远客，表此一寸忱。所重不在物，以勖岁寒心。皎皎织女星，独处河之澳。频年织云锦，灿烂盈杼柚。剪裁劳玉纤，将与牵牛服。欲渡河无梁，耿耿乱心曲。驰情独怅望，但见河水绿。驱车早言旋，胡为事远游。韶华如昨日，金风复飕飗。百年驹过隙，人生难久留。惟思早立身，可以传千秋。光阴苟蹉跎，倏忽委山丘。去去从此始，弩力慎勿休。秋风起天际，商声满寒谷。白露已为霜，晓气清且肃。人生无百年，奈此光阴速。去者日已多，来者日已蹙。何不畅怀抱，而乃长刺促。齐宋多名姬，罗绮生芬馥。持身良不苟，频年保贞淑。清商中夜发，激烈铿金玉。慷慨振衣裳，殷勤脂车轴。愿为高岗凤，飞向梧桐宿。瞻彼北邙下，累累总丘坟。古道翳榛莽，老树含风云。晨昏樵牧歌，来往狐兔群。白骨亦已朽，宁复有精魂。人生天地间，暂寓难久存。年命乃有限，嗜欲胡无垠。营营苦不足，东西日纷纭。一朝委山丘，贵贱宁复论。不如谢尘鞅，笑傲云水村。死者不可作，生者尚未衰。生时不共乐，死去复难追。瞻彼南山麓，丘冢何累累。感之思故国，旋归苦无期。登高独徘徊，耿耿徒伤悲。人生虽百岁，七十已云稀。如何一身微，乃为千载思。有酒即相亲，于以乐青春。区区逐微利，徒为受苦辛。君看醉乡人，乃独全其真。西风起林末，物候何凄凉。芙蕖销华泽，蘋蓼扬辉光。良人久离别，关山阻且长。新爱有佳人，旧欢从此忘。贱妾若葵花，良人若太阳。太阳虽转移，葵花长仰望。昨宵魂梦里，忽到良人傍。携手共言笑，欢乐犹未央。须臾复不见，拊心重徬徨。本期鸳与鸯，一双长翱翔。弃捐今若此，有泪空沾裳。韶华倏已去，朱火复相违。凉飙振林木，飒飒商声悲。故人天一方，数载隔容仪。忽将金玉音，远寄鳞鸿归。感此情意厚，佩服良无遗。关山既修阻，物候复凄其。佳期不可即，耿耿徒相思。故人隔天涯，万里情尚切。遗我金错刀，把玩中心悦。金环月团圆，白刃水瑩澈。刃以勖直道，环以喻不绝。佩之永不忘，畴能使离别。东风入庭树，忽动闺中思。春去今复归，游子独何之。瞻彼天壤间，万物咸熙熙。孤妾独徘徊，悠悠双泪垂。风霜但自保，会面良有期。"}