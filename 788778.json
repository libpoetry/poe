{"id":"788778","title":"宴清都 春日偕诸君重游君山饮九江楼有作","dynasty":"清","author":"周祖同","text":"十二螺鬟小。东风外、春云还自笼晓。湖山胜处，楼台画里，四围波绕。蓬瀛本在人间，认仙路，依稀再到。怅年时、想望夫君，镜中眉黛新扫。堪叹古往今来，洞庭遗迹，无限凭眺。筠斑刻露，茶香过雨，又闻啼鸟。持杯但说前欢，莫更问、闲愁潦倒。倚危阑，孤鹤遥归，夕阳下了。"}