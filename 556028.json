{"id":"556028","title":"送朱建阳","dynasty":"明","author":"唐顺之","text":"故人三十北上书，行到蓟门曾弃繻。故人今去蓟门道，双绶垂腰一何好。道旁桃李烂春晴，可怜仙令看花行。殷勤斗酒与君别，落花片片如飞雪。昨岁春花满蓟门，垂杨陌上始逢君。偶然倾盖输情素，交欢每会披云雾。春来春去脦几时，聚散匆匆各自知。把袂追攀情未已，为问闽中几千里。武夷之山天下奇，翠壁丹崖共蔽亏。可但王乔多道气，应传潘岳有新诗。"}