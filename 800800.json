{"id":"800800","title":"石田画庐山高","dynasty":"清","author":"吴廷桢","text":"石田老人笔有神，匡庐面目为写真。荦确高峰馲驼卧，蜿蜒悬瀑蛟龙蹲。更叱巨灵运神斧，削出坡陀似悬乳。哀猿下饮难攀条，寒鸟归飞愁堕羽。万古盘涡转轮毂，三叠水帘珠万斛。游人总向画图看，依稀认得康王谷。何年来游支短筇，笋舆芒屩相过从。会当洗耳万山顶，高揖五老看炉峰。"}