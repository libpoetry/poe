{"id":"688704","title":"晚秋时菊盛开复有红葵一株作花次韵俨山学士","dynasty":"明","author":"严嵩","text":"久客长安即似家，秋深开遍一庭花。幸逢枉驾同星聚，便儗携尊坐日斜。兴到总宜挥藻翰，语阑因任落乌纱。菊芳兰秀俱堪爱，长为佳人感物华。小堂幽学野人家，天上朝回日对花。最爱老葵当□赤，可胜芳菊绕栏斜。风香送斝浓薰玉，霜影临窗巧映纱。书报所知频怅望，莫将心赏负年华。"}