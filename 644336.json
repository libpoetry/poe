{"id":"644336","title":"东皋老人歌","dynasty":"明","author":"释宗泐","text":"东皋老人七十馀，眼明能读细字书。年来不肯城郭住，无事只爱东皋居。东皋所居良不俗，松竹桑榆翠围屋。前畦后圃花相映，满眼儿孙美如玉。老人心中乐闲旷，时时倚杖东皋上。乌纱侧裹酒半酣，目送飞云度青嶂。吾知老人与世违，东皋幽处无是非。吁嗟怵迫何所为，世间富贵多危机。"}