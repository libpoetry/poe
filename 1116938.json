{"id":"1116938","title":"和林丘二君会程坦之家二诗","dynasty":"宋","author":"苏颂","text":"春晚寒不已，节候差季孟。木行怯初阳，水官恣馀横。滂沱连月雨，愁叹斯民病。已紊四时和，更伤群物性。园花半零落，犹逞晨妆靓。陇麦将痿摧，况值风威劲。我愿天地心，慎举阴阳柄。十雨应太平，时丰顺睿圣。庶令疵沴消，永保寒暑正。无复三月中，惨惨行冬令。天涯人未归，飘然江海上。客心蓬任风，归路萍随浪。青云少知己，白日多罹谤。著书见穷愁，倚门知肮脏。皇皇干名禄，戚戚足羞让。岂特为身谋，所怀慰亲望。昔人在困踬，宁复论得丧。吾徒抱道义，岂不保趣向。勉希一箪贤，无慕千乘相。卷舒各有时，出处当自谅。"}