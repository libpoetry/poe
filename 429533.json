{"id":"429533","title":"戒坛","dynasty":"近现代","author":"黄浚","text":"太行北干天下雄，截山乃得祗洹宫。重楼翠阜閟霜晓，晚蹑堕叶希高踪。黄昏到寺意已肃，秋阴十丈森房栊。上方花木护幽梦，昧旦始喜瞻灵松。龙蛇偃蹇备天仗，铃铎涌动摩神穹。莲花阻远活动燬，老衲指语殊从容。鹅头开山事非远，祖典可数先唐幢。普贤后至擅传律，戒神侍墄坛恢崇。中更三姓有踵作，璇题珉碣皆丰丰。应真徙居示异兆，大兴壁记辞尤恭。由来佛法佞贵宦，涂饰宸构劳巧工。岂知阎浮有变坏，龙种今与凡人同。山中亦忆兴废事，却扫禅闼称寄公。神京北望堕何许，唯见烟雾沈尧封。回看极乐似灵壁，午气时复随斋钟。吾生所志在岩壑，登临多难摧心胸。负墙古佛但微笑，浑河如玦萦南东。"}