{"id":"564739","title":"后孤鹤行","dynasty":"明","author":"孙承恩","text":"我从前月失孤鹤，草堂独居谁与娱。园林岂无百鸟弄好语，喧啾聒耳增烦纡。朝来惊看怪事出，有物忽向吾园集。野性不愁缯缴伤，风毛犹带烟霞湿。海波微茫天宇高，蓬山方壶云路遥。九华仙人知我索寞遣汝至，不然我亦何计能寻招。意态闲雅步卓荦，俛仰不惊时饮啄。栖息亦或同鸡鹜，仙俗终难混清浊。整翼不忘云外心，戛然时复扬清音。夕阳起复山鸟散，午夜一声溪月沉。寒萝翠竹摇森爽，阶下何当紫芝长。不须华侈羡文轩，只用吟哦惬清赏。山家岁月朝复朝，吾欲与子申久要。慎无一旦弃我复飞去，使我草堂仍寂寥。"}