{"id":"1119401","title":"次韵严文炳兼简张守二首","dynasty":"宋","author":"陈造","text":"嬉游有愿自今偿，回首春容已浩茫。霁景偏迟张锦地，小园秀出卧云庄。梅林破玉香沾袂，池水摇漪渌泛堂。茶具笔床陪语笑，未妨日饮慰还乡。梅梅柳柳护深行，倦客重游眼更明。谷鸟自应寻旧约，渚兰潜欲换新萌。诗工已可醒人醉，赋就当须冰坐清。老我客渠真得计，梦魂无复凤凰城。"}