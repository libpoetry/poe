{"id":"849179","title":"和新篁韵","dynasty":"宋","author":"卫宗武","text":"竹君清绝润于玉，谱牒出自淇之澳。移根分种置吾庐，才隔樊墙即家塾。塾之所有无非书，师友摛文剪其芜。此君儿郎趣亦雅，骈头相过纷铺舒。鲜鲜绿色照邺架，骎骎宗祖可方驾。钩章题品得骚翁，倍使新篁长光价。矛甲鏦鏦看击云，未逊六千君子军。琅玕一一如椽大，此中更有风月存。巨细何异公领孙，低昂尤若主承宾。有宾如君诚可人，西窗六月暑如焚。会见为君涤除热恼来凉薰。"}