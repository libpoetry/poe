{"id":"814090","title":"南乡子 江南杂咏六首","dynasty":"清","author":"陈维崧","text":"天水沦涟。穿篱一只撅头船。万灶炊烟都不起。芒履。落日捞虾水田里。夔魍喧豗。枫根渍酒纸成灰。泽国不知山国苦。铜鼓。醉觋夜深作蛮语。户派门摊。官催后保督前团。毁屋得缗上州府。归去。独宿牛车滴秋雨。鸡狗骚然。朝惊北陌暮南阡。印响西风猩作记。如鬼。老券排家验钤尾。万艘千船。今年米价减常年。乍可宣房填蚁穴。愁绝。不愿官家言改折。笳盖从风。旌竿十丈压桯红。卜式相如争匿笑。惊告。同辈屠沽并佣保。"}