{"id":"794278","title":"兰陵王 鸡声","dynasty":"清","author":"沈鹊应","text":"梦初阁。残卷馀醒尚著。纱窗外，晴报远钟，曙色阴阴透帘幕。醒来夜情恶。更听胶胶声作。中心惊，颠倒著衣，却被苍蝇弄听错。长鸣意谁托。甚风雨凄凄，都未忘却。宁同宛转调弦索。惊茅店羁旅，金闺朝士，一例繁雄并冷落。底更促梳掠。寂寞。岂漂泊。搅无睡残更，翻依鸣柝。同声唱晓天涯各。怅问寝犹隔，栉笄如昨。干卿何事，向耳畔，触悲乐。"}