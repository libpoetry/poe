{"id":"429905","title":"三十八岁初度前一日西山作 其一","dynasty":"近现代","author":"黄浚","text":"我辰究安在，携筇叩秋山。青山为我客，朝气充松关。灵来若有喻，谓子犹朱颜。百雉皆南飞，子何辞援攀。北风发阴机，哀子独能閒。鸣蟀曲房底，胡为切云冠。汨若将不及，人生诚多艰。苦茶酬子饥，林石嘲子顽。耿耿不可答，蜷局顾自还。远闻岩桂馨，纫之归人间。"}