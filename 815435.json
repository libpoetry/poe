{"id":"815435","title":"感秋词四首","dynasty":"清","author":"夏子重","text":"飘零还足斗流霞，恁不当初占若耶。暖日融融风淡淡，淩波擎出一枝斜。越溪娇女浣轻纱，晓步平堤面面花。何似晚来风景换，淤泥不染一些些。痴情又引兴添赊，暗为芳踪问水涯。却笑风光殊不似，十分惆怅过西家。六郎不解惜年华，一晌贪将妩媚誇。争奈秋风太狼藉，易吹幽艳落平沙。"}