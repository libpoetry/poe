{"id":"641082","title":"初秋送友人之冶城赋得把字","dynasty":"明","author":"林鸿","text":"行人饮马秋城下，鲁酒千钟为君把。离亭正值雁惊寒，候馆仍逢雨侵夜。嗟予十年恒壮游，登高吊远无所忧。襟期脱略向知己，生事萧条随野鸥。南宫作吏归来久，富贵浮云我何有。三品宁论小隐资，百壶且醉平生酒。露岛烟汀岊水濆，风帆桂棹坐离分。题诗为寄渔樵友，惜别还看鸿雁群。"}