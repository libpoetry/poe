{"id":"1242555","title":"题醉墨堂，为桐江俞子中赋","dynasty":"元末明初","author":"张昱","text":"世称草圣惟张旭，气在神先从所欲。醉来捉笔走风雷，电掣长云夜相逐。健于大野战蛟龙，媚似轻波浴鸿鹄。由唐至今几百年，笔法竟尔失其传。芝翁乃若神所授，亦以醉墨题堂前。晴丝罥空王逸少，生蛇绊树黄庭坚。笔法不必问高闲，笔势不必询怀素。纵横迟疾心自知，曾见公孙大娘舞。"}