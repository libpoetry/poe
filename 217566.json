{"id":"217566","title":"念奴娇·精神俊雅","dynasty":"宋代","author":"赵长卿","text":"精神俊雅，更那堪、天与风流标格。罗绮丛中偏艳冶，偷处教人怜惜。目剪秋波，指纤春笋，新样冠儿直。高堂云雨，甚人有分消得。忔戏笑里含羞，回眸低盼，此意谁能识。密约幽欢空怅望，何日能谐端的。玳席歌馀，兰堂香散，此际愁如织。人归空对，晚阴庭树横碧。"}