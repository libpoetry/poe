{"id":"470638","title":"别莆田陈君彦质追送不及怅然有作五首 其三","dynasty":"明","author":"郑胤骥","text":"昨日与子别，子已戒荤酒。予为念冲寒，屏饮未宜久。况复羁旅间，亦须小饮否。子闻忽大笑，此言一何丑。酒徒食肉人，嗷嗷特馋口。不见学道人，终年但饭糗。但问志若为，酒乎亦何有。一饮不自持，终恐复濡首。子言故自超，使我心独疚。区区印迹泥，我愧犹株守。"}