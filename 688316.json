{"id":"688316","title":"次江太守留别韵二首","dynasty":"明","author":"江源","text":"五马翩翩出帝京，马头红日万山明。才攀杨柳何边别，便忆梅花岭外情。赵抃素琴随处好，江淹别赋向人鸣。诗成我后怜才涩，和得阳关第几声。使君惜别醉瑶京，三尺吴钩照胆明。归马想应谙旧路，淩江今已忆高情。心悬魏阙瞻齐政，道便乡关见自鸣。回首庾关逢北使，折梅千里寄新声。"}