{"id":"695403","title":"斋居感兴二十首","dynasty":"明","author":"林光","text":"一气本无涯，包罗极深广。瞬息为来今，混沌思古往。乌兔走两轮，俯观倏又仰。滚荡几千年，清浊始开朗。物物具一则，胡克亦胡罔。圣神契其机，斯道运诸掌。浑沦太极理，逼塞有无中。维持天地始，收合天地终。何处寻端倪，穿纽万化同。谁哉著数语，万古开盲聋。万化有根蒂，浮生昧枢机。实存花自落，秋老叶还飞。天君息息中，内顾安可违。支离蔽浮沉，六籍无光辉。那知六合大，关系一念微。尘氛净除扫，收拾命根归。腾空两交驰，日没月复出。谁哉主张是，以受真宰役。磨蚁有疾迟，精光照万国。云胡有薄食，风雨有箕毕。神气异转盼，光复杳无迹。试看乾坤中，不动惟枢极。有阴斯有阳，有夏斯有夷。气化有盛衰，天运有合离。来者虽莫测，逝者每如兹。治泰忽苞桑，遭屯空涟洏。扶衰仅救敝，孰与大有为。际遇旷千载，所以志士悲。翱翔数千仞，凤鸟何知机。姬辙没不返，天常绝其纲。巧辩争七雄，岂复心贤良。轲也欲何为，之齐复之梁。智力各驰骋，仁义无辉光。嬴氏巧吞噬，宁复存界疆。坑焚流虐焰，嘉鸟逝不翔。汉且提一剑，转盼收四方。岂无豁达资，王道昧不昌。脱屣勋名外，仅见留侯张。垂统四百祀，可念亦可伤。春秋议不辩，秘旨如缄封。大雅久沦寂，蔓草委王风。羲爻落俗占，孰与原吉凶。硕果不复实，但见枝叶崇。岂无匣中剑，神光射苍穹。伊谁力剪削，徐收精一功。青史揭纲维，未尽与夺公。帝秦帝隋晋，篡恶或未容。操戈频入室，侃侃临晦翁。青天白日下，岂受寸云蒙。美玉孕顽石，明珠在深渊。光辉彻幽谷，丽泽照重泉。上帝有明命，嗜欲未开先。瞬息易放失，存之入缈绵。天人本无间，此气常浩然。勿忘仍勿助，外诱胡能牵。秋阳霁朝景，幽暗生祥光。权衡一入手，万变从低昂。乾坤重担子，绵力那支当。念此不能寐，短檠宵煌煌。秋虫如会意，唧唧向我劳。出门视枢斗，幽思满遐方。不假纤豪力，潭澄水自止。良知与良能，灿然义智礼。裘葛自谙时，冬汤夏饮水。体之苟能□，□□□□□。沆瀣澄秋夜，新凉变乾坤。双眸瞩元象，仰见天之交。红轮忽东驾，转盼复西奔。谁挥鲁阳戈，息养瞬亦存。未悟元神宅，安知灏气门。贤哉展禽子，能使薄夫敦。诸儒喜著述，兀兀研谬讹。至近而神驰，精彩日消磨。赋生本有涯，无涯将奈何。元首易丛脞，试听虞廷歌。千钧弩一机，释括在往省。阒然甘寂寞，饭糗复衣絅。举世竞争地，淡然绝驰骋。圣贤有至乐，此旨或未领。豁然能自得，文章自彪炳。可大可久功，乾乾入真境。昼醒仍是梦，万化孰为根。源深流不竭，花落实自存。所操不知要，宁免尘虑昏。大易艮其背，静见动之原。皓皓曝秋阳，岩岩瞻泰山。三才等天地，万化启机关。圣贤教万世，炳炳此心丹。见龙时在田，翔凤振羽翰。千学一无成，仙术秘且难。何如得斯道，生顺死亦安。佛法本夷教，诱惑贤与愚。中国似羸病，邪气乘孱虚。悠悠数百年，医国敢谓无。彝伦既歼灭，薙发争奔趋。滔滔日陷溺，孰与拯迷涂。稊稗胜五谷，浩叹存轲书。天壤淑气交，灵毓岂无材。利在人随化，根荄尚堪培。安得真龙虎，风云自天开。倦极变莫通，鼓舞道殊乖。劝惩在明识，善恶岂无魁。承庸有伦次，安得知虞哉。炎蒸一似洗，商令肃金方。单衣理木棉，时易气自凉。闭门谢尘鞅，掩卷坐虚堂。大宾虽未接，安敢忘斋庄。铭盘启时省，千载怀殷汤。小学教事上，临下或未详。颓龄百无成，岁月去何忙。仰羡天边鸿，随阳又南翔。年年抚树腹，围尺渐至寻。元精贯息息，宁许斤斧侵。天机运无停，枢纽在吾心。人惟不加检，岂曰力不任。少年过孟浪，没齿徒沾襟。所以有志士，晦养惟山林。灵根伐多欲，至道乱浮言。渊深珠逾媚，石蕴玉自温。殉身逐影响，故纸馀豗喧。坐令岁月迈，宝鉴生尘昏。流害等异教，岂直语伤繁。悲哉媚学子，何处寻根原。"}