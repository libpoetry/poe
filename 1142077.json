{"id":"1142077","title":"七夕织女歌","dynasty":"宋末元初","author":"方一夔","text":"牛郎咫尺隔天河，鹊桥散后离恨多。今夕不知复何夕，遥看新月横金波。抛梭掷纴愁零乱，彩凤飘飘度霄汉。重来指点昔游处，香奁宝箧虫丝满。一年一度承君颜，相别相逢比梦间。旧愁未了新愁起，已见红日衔青山。当初谩道仙家别，日远月长不见接。不似人间夫与妻，百岁光阴长会合。"}