{"id":"825090","title":"端午桥中丞属题秦权拓本","dynasty":"清末近现代初","author":"郑孝胥","text":"开皇穿地證量器，隗状或作林者非。匋斋尚书出所得，始信黄门不吾欺。四钧为石云极数，先后二诏具刻辞。辞意精严书亦称，典重气欲无鼎彝。吾闻先王岁稽器，量衡律度殊等差。地官司市禁伪饰，不中不粥市乃讥。政行四方实赖此，季末杂乱风亦衰。前随后宋慕复古，悬式俄弛谁能持？今观此铸审且谨，明壹别白除歉疑。轨物垂则圣有作，坊民正俗礼所宜。儒生论秦轻诟病，对此使我增歔欷。尚书忧时近狂狷，必采隅说容瑕疵。会稽刻石彼犹取，昆山可作真吾师。"}