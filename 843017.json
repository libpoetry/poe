{"id":"843017","title":"题邓守瑕礼塔园图万松老人砖塔在宣武门内称为砖塔胡同","dynasty":"清末民国初","author":"陈宝琛","text":"辽金蒙古迭并吞，天笃圣相苏黎元。从容一录出人世，治心治国宁异源？曩寻玉泉拜王墓，岸谷暝想西刘村。岿然窣堵出廛肆，咫尺凭轼通精魂。仰山竖拂昔试手，布新涤旧降众髡。献诗乘舆寓讽谕，千里赴至师丧奔。佛耶儒耶二是一，谓可将相非溢言。三年北面得子印，评唱稽首西来恩。曹溪滴水洒六合，閟此舍利谁知尊。岷峨诗人志离垢，心恋塔影规成园。悲风一曲月正午，静泊并绝钟鱼喧。湛然集序即显诀，蘸取油盐味菜根。"}