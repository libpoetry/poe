{"id":"459144","title":"杜鹃花鸟歌","dynasty":"当代","author":"卢青山","text":"何年龙战九天高，满山怒血泻如潮。犹有龙气上摩夺霞色，龙势下俯饮江涛。桃花巧笑杏花娇，柔水所织烟所缫。零黄碎紫安足语，向尔低首如蓬蒿。杜宇蜀国来千里，肠有冰炭喉有匕。蜀无知音不能鸣，见尔一鸣如血洗。凡花落尽芳菲歇，相迎两对言语灭。从此长离毋相离，花为鸟魂鸟为骨。餐花之香饮花露，为鸟悲歌动地舞。华光日气敛温柔，飒飒春泥成冻土。吁戏杜鹃花鸟两春神，无春气息无春形，但有纵横盘礴大春心。韶光欲去不可及，颊上浓酡惨如碧。强鼓老翅弱如蝉，欲起春风势岂敌。万卉萎颤，沧海簸涨。乾坤何许，惊云浩荡。然后花飘茫茫飞血雪，鸟啸如鸱斗气绝。满山鸟骨压花尸，谁家一笛招春魄。"}