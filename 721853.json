{"id":"721853","title":"寿两广制府","dynasty":"明末清初","author":"屈大均","text":"占甫兼文武，诗多肆好风。崧高还自诵，燕喜复谁同。孝友期张仲，经营似召公。对扬称万寿，受命正无穷。元老多风雅，西京一代才。繇来大司马，诗冠柏梁台。五岭为铜柱，三江作玉杯。持将介眉寿，复有庾关梅。名世生东浙，文成复有人。天南开节钺，岭外起经纶。雷电成章早，山河入誓新。炎方永师保，天与大年春。"}