{"id":"695628","title":"孝廉李咸池就先茔结倚云庐栽竹种黍为适余同长公登憩得近体二首","dynasty":"明","author":"林熙春","text":"卜筑岩阿儗草庐，肯当清世浪居诸。白云深处思无限，绿水流时兴有馀。栽就苍筤供玉矢，培成和黍荐天厨。公车久识真人气，未许山中只著书。凤皇山麓凤皇游，五色翩翩下扁舟。幸有林泉供笑语，更饶金玉助诗喉。相携双陇占佳气，独蹑高峰领上游。桥梓已胜燕市价，可能还忆醉乡侯。"}