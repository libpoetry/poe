{"id":"668722","title":"寿东畬钱先生","dynasty":"明","author":"文徵明","text":"东畬先生古贞臣，平生耿挺标清真。廿年中外肆扬历，所至秉节宣皇仁。浮云漠漠有变幻，长岐往往多风尘。孤征方出霄汉上，一笑已脱风波身。莫言有才用未极，天地深机自消息。凭将强健博高官，留取有馀还造物。秪今优游经几年，八旬行及颜苍然。霜松雪柏涧壑边，紫芝玉树阶庭前。人世长生能有几，如公岂独神仙比。向来富贵等浮云，未尽勋名付儿子。二儿驷马日边归，捧檄升堂试舞衣，灵椿丹桂初光辉。呜呼，灵椿丹桂初光辉，千秋万岁愿无违。"}