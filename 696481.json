{"id":"696481","title":"次韵史宪副行可见寄","dynasty":"明","author":"郑真","text":"上国归来月满轩，东湖山水万家村。极知杜甫心常恋，须信张仪舌尚存。绣斧从今还使节，鼎台当复大名门。旧时太白楼前路，蝴蝶春风绕故园。往日曾过傍水轩，长桥古木蔼云村。广文尚觉襟期在，丞相多应世泽存。灯火论交重解榻，松萝托好喜登门。老来复作江湖别，花竹何如独乐园。"}