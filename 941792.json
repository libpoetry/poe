{"id":"941792","title":"贺新郎 酬辛幼安再用韵见寄","dynasty":"宋","author":"陈亮","text":"离乱从头说。爱吾民、金缯不爱，蔓藤累葛。壮气尽消人脆好，冠盖阴山观雪。亏杀我、一星星发。涕出女吴成倒转，问鲁为、齐弱何年月。丘也幸，由之瑟。斩新换出旗麾别。把当时、一桩大义，拆开收合。据地一呼吾往矣，万里摇肢动骨。这话把、只成痴绝。天地洪炉谁扇鞴，算于中、安得长坚铁。淝水破，关东裂。"}