{"id":"224696","title":"和元遗山·耕民昧帝力","dynasty":"宋代","author":"王奕","text":"耕民昧帝力，焉用典与谟。奈何降衷后，气禀分贤愚。天锡孔孟氏，一整绰有余。廓哉邹鲁地，良足容轩车。皇皇七十国，辙迹何区区。谁知百世下，流作章句儒。掌股弄神器，敝屣直弃如。遂令桐梓地，尽化荆棘涂。昏林畏馋啖，秉烛来趋隅。巫咸倘可问，为我还其初。"}