{"id":"186984","title":"同张公望湖上避暑到四圣观招柏堂月潭二道士","dynasty":"宋代","author":"姚勉","text":"清晨有客来，畏暑畏避地。凉多独湖上，一棹拍空翠。长堤舞杨柳，余雨在荷芰。炎蒸俱已失，满抱足清意。颇思孤山顶，有客具高致。扣门闻琴声，便觉洗尘累。湖边出问酒，饮兴随所至。池鲜煮珍甘，水果剥香脆。好风林外来，吹面凉不醉。清谈诣物表，绝不挂世事。画舫何人斯，箫鼓正喧沸。清游彼应笑，世味吾不嗜。尚思携枕箪，同叩竹间寺。从今日日来，莫厌惊昼睡。"}