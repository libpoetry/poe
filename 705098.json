{"id":"705098","title":"读史杂述","dynasty":"明","author":"魏学洢","text":"两吕虎负嵎，将相徒手搏。诱虎弃深窟，缚之若狐貉。飞诫闭殿门，驰节斩长乐。成败呼噏间，日出欃枪落。英雄图退步，可嗤亦可怜。驰逐威八荒，日暮求三山。手植金光草，吸露还餐烟。悲哉秋风辞，茂陵乃无年。审事贵审几，急湍迸石罅。东京横貂珰，群狼啖天下。但当歼其魁，何用苦不赦。日入慝相求，惊鸾飞下楼。徒令千载人，念之双泪流。桓郎好奇筴，百发无遗矢。嗟彼佳人儿，置之若充耳。身弃千貔貅，独行不知止。病马忽腾槽，驽马栈下死。何代无㹠犊，郦兄不欺已。烈烈南风恶，人传天下乐。浴尽簏帘香，铜驼立荆藿。当时生桓文，杨家作伊霍。伤心箭头书，吹向金墉郭。海上拾凫毛，陆离三丈长。岂不洵文采，对之神色怆。繁华少年子，三五自成行。铜驼且流血，金谷且流觞。为我问广武，天道何茫茫。剑解穿壁飞，不解斩河阳。番儿歌阿干，鲜卑山色寒。阿干歌声苦，鲜卑水酸楚。武皇虎豹威，猛力廓郊圻。骨肉快相啖，诸儿还日稀。秦川血没腕，六宫已灰飞。为歌阿干曲，曲终泪沾衣。番儿花箭强，金簳狼牙脊。单枝折如朽，十九胜千百。兄弟相为依，一如箭在笮。敦弓交驩好，角弓刺乖隔。我作折箭吟，阿干第二拍。时危保七尺，恬淡颇有馀。志扶大厦倾，那得屏人居。岌岌宋鼎折，扛者须贲诸。袁刘两骲箭，射堋安得除。青青石城月，夜夜石城闾。黄?捧玉玺，乳妪竟何如。吴翁初虎啸，顾盼生雄风。领军三十年，对之何梦梦。跛奴一朝至，探鷇还呼熊。昨日昭阳殿，今日单于宫。徒令韦衡州，热血喷长空。女蜗五色石，用之堪补天。石破天柱折，明月落长安。龙子发未燥，奇绩凌齐桓。明月照四海，如何坐愁叹。短歌闷欲绝，敲碎黄金柈。天生普六茹，梓发周家庐。刺瓜遘厄会，惜哉剑术疏。一夫叩刀入，壮士皆次且。随王有樊哙，赵王无鱄诸。白日脱惊龙，弹指空踌躇。后庭歌玉树，为乐殊未央。金貂杂蛾眉，擘笺飞琼觞。天子好风流，六宫游冶场。欢娱不终日，隋兵来醉乡。千年燕支井，破月照荒凉。"}