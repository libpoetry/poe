{"id":"144915","title":"感春·忽闻春欲去","dynasty":"宋代","author":"释文珦","text":"忽闻春欲去，园林谩游瞩。轻风散余红，细雨滋繁绿。绿繁似欢荣，经散犹僇辱。因悟人间世，万事易翻覆。贱或登青云，贵或成赤族。祸福无定端，往往相倚伏。那知今日歌，不是明朝哭。书以为世鉴，得志毋纵欲。克克如履冰，坎坎念伐幅。苟能闲此理，堪追圣贤躅。"}