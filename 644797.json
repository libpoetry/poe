{"id":"644797","title":"哭吴樗庵先生五十韵","dynasty":"明","author":"方孝孺","text":"夫子嗟沦丧，乡闾顿寂寥。百年遗老尽，一代典刑销。在昔朝廷盛，诸儒学业饶。著书磨岁月，抗论切云霄。独步才偏壮，清时俗未浇。翟门人竞集，郑驿客尝邀。冠盖来千里，牲牢具一朝。柳营嘶騕袅，茗椀捧妖娆。家酿传荷叶，溪鲜贯柳条。醉犹亲简策，乐不为箪瓢。晚节趋王命，颦眉逐使轺。将军开幕府，画诺任宾僚。燕蓟藩翰重，兵戎节制遥。宣威增国势，褫魄遁天骄。绝漠清烽火，前驱奏鼓箫。归田心恋恋，解组思飘飘。松菊犹堪理，桑榆幸未彫。散金思效广，击壤愿歌尧。纱帽长蒙首，银章懒束腰。吟哦今李杜，吐纳古松乔。胜会无虚日，清谈或屡宵。小心亲里闬，避咎狎渔樵。名美偏招谤，年高未免谣。斗牛嗔孔雀，孤鹤畏鸱鸮。媚灶惭何枉，怀沙恨莫消。事随东逝水，迹断旧题桥。素榇还家惨，缌麻聚哭嚣。可怜婴世网，本不负天朝。盛德知谁继，冤魂谩拟招。园林春黯淡，风雨暮飘飖。致远悲良骥，抟空忆皂雕。闻丧皆顿足，知己自垂髫。秀句时称赏，华筵必辱要。吟成珠满纸，坐久斗回杓。适意鱼依藻，搜奇翠映苕。剧谈衾每共，痛饮烛频烧。发为工诗白，心缘虑患焦。岂知埋玉树，常想报琼瑶。剑许何当挂，琴存久不调。巳同麟毙鲁，空待鹤归辽。官忍题朱旐，家闻卖黑貂。径荒泥蚓出，池废雨蛙跳。隆替天难问，灾祥理匪昭。圣贤从古叹，忧患几人超。女在难同蔡，身危不类脁。知音俄顷失，抱疾转无聊。蜀魄三更月，胥江万古潮。谁能名季札，应解诉皋陶。痛绝生刍奠，哀伤坏木嗂。空斋暮闻笛，挥泪向风飙。"}