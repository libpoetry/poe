{"id":"1237255","title":"南乡子二阕 四川道中作","dynasty":"元","author":"曹伯启","text":"蜀道古来难。数日驱驰兴已阑。石栈天梯三百尺，危栏。应被傍人画里看。两握不曾乾。俯瞰飞流过石滩。到晚才知身是我，平安。孤馆青灯夜更寒。十月出秦关。竟日悠悠杳霭间。直到蚕鱼开国地，跻攀。行尽千山复万山。归辔动欢颜。江路梅花笑往还。稚子候门何日到，痴顽。好把虚名付等閒。"}