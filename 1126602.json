{"id":"1126602","title":"曾仲恭侍郎惠酒以偶有名酒无夕不饮为韵谢之","dynasty":"宋","author":"章甫","text":"穷居少人事，落落仍寡偶。晨曦入茆檐，和气生户牖。拥褐还负暄，看云更搔首。閒哦陶令诗，饥肠作雷吼。力耕不逢年，岁暮百无有。小雨肥麦根，何时得糊口。百年倏已半，辛勤为升斗。赖古多若人，千载可尚友。古来称达人，不愿身后名。岂其未忘世，隤然聊遣情。我生本衰愞，于时淡无营。但得秫可酿，何劳诗有声。烹鱼多素书，问字谁载酒。寂寞淮乡居，岁月亦已久。敢希陋巷乐，但觉贫士丑。知音幸有人，此事可不朽。丹阳贤使君，高谊今所无。铃斋有馀閒，遥忆耕田夫。满船送美酒，盛事惊道途。客来即留醉，不用倩行酤。一杯复一杯，今夕知何夕。蔀屋发光怪，尊罍盈四壁。老盆还旧观，寒灯起佳色。既醉使君酒，亦饱使君德。逢人说项斯，此道今则不。使君如古人，荐善惟恐后。愿君登廊庙，搜罗到岩薮。使我击壤歌，投老安陇亩。使君开府来，京口酒可饮。公才真曲糵，留滞已再稔。江山助诗兴，草木入题品。冰霜寒正严，为国护饔寝。"}