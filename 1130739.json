{"id":"1130739","title":"晚来","dynasty":"宋","author":"韩淲","text":"晚来无处不西风，散入千岩万壑中。丛桂香边烟羃䍥，疏桐影里月朦朣。等閒散步情何限，随分微吟苦未工。秋色秋声已如许，更凭高处目飞鸿。天乃揫敛作深秋，断港回溪水亦收。明月已圆云淡薄，西风初老雨霏浮。青鞋布袜随宜过，白酒黄鸡有底愁。北客登临多话旧，只今楚尾是吴头。"}