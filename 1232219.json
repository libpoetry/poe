{"id":"1232219","title":"夏日过龙翔寺养蒙室空问琦元朴书记因读郑明德诗就韵奉赠","dynasty":"元","author":"丁复","text":"新竹满墙雨，西邻留老翁。上人虎丘虎，作客龙河龙。及室每爱玉树好，住屋少隔银杏东。日不得见夜作梦，时一过之但恐空。百年共秋草，两间同转蓬。昨日之日我发亦已白，明日之日子颜宁复红？众皆上，我固下，宋石胡卢谁售价？花缘树茂煖为冬，叶为松高寒入夏。南风西来即是秋，高歌且尔锵鸣球。一蜗举世两斗国，六鳌何处三山洲？须君界发白毫相，放我江湖之客舟。我年五十九知命，我自信之谁与證？君今语我我即闻，我且语君君乃听。僦屋得园一亩耕，煮菜作羹全无成。何如宁戚扣牛角，长歌夜夜迨天明。"}