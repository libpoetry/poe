{"id":"1191131","title":"病中赠张十八","dynasty":"唐","author":"韩愈","text":"中虚得暴下，避冷卧北窗。不蹋晓鼓朝，安眠听逢逢。籍也处闾里，抱能未施邦。文章自娱戏，金石日击撞。龙文百斛鼎，笔力可独扛。谈舌久不掉，非君亮谁双。扶几导之言，曲节初摐摐。半途喜开凿，派别失大江。吾欲盈其气，不令见麾幢。牛羊满田野，解旆束空杠。倾尊与斟酌，四壁堆罂缸。玄帷隔雪风，照炉钉明釭。夜阑纵捭阖，哆口疏眉厖。势侔高阳翁，坐约齐横降。连日挟所有，形躯顿膀肛。将归乃徐谓，子言得无哤。回军与角逐，斫树收穷庞。雌声吐款要，酒壶缀羊腔。君乃昆崙渠，籍乃岭头泷。譬如蚁蛭微，讵可陵崆㟅。幸愿终赐之，斩拔蘖与桩。从此识归处，东流水淙淙。"}