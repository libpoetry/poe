{"id":"1130736","title":"七月三首","dynasty":"宋","author":"韩淲","text":"地僻稀人迹，重林日自虚。鸟飞晨气外，蝉噪晚凉初。馀润从侵屦，浮埃倦整书。樵渔时上下，闭户又何居。木末芙蓉起，亭亭绿且青。墙犹承片瓦，窗不碍疏棂。次第花擎盖，纵横叶展屏。石丁谁主者，仙岂待沉冥。拥砌丛生菊，何关老意多。浇花惊易燥，耘草喜成科。枕腊尤宜睡，餐香岂待哦。渊明藏不尽，满把尚婆婆。"}