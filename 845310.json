{"id":"845310","title":"雨夜自感二首","dynasty":"清末民国初","author":"潘榕","text":"乱离况味已酸辛，羁此经年倍怆神。有母未承归养志，无钱难作遂初人。一篙烟水萦乡梦，四野风沙卷战尘。避世桃源今不在，渔郎何处问迷津。营营休得笑飞蝇，恨我疏慵学未能。热泪同枯风里烛，寒心久抱雪中冰。人无乐境思为鬼，家有慈亲敢作僧。夜坐雨斋空若寺，一檠如对佛前灯。"}