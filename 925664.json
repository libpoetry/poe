{"id":"925664","title":"水龙吟 其一 为韩南涧尚书甲辰岁寿","dynasty":"宋","author":"辛弃疾","text":"渡江天马南来，几人真是经纶手？长安父老，新亭风景，可怜依旧！夷甫诸人，神州沉陆，几曾回首！算平戎万里，功名本是，真儒事、君知否？况有文章山斗，对桐阴、满庭清昼。当年堕地，而今试看，风云奔走。绿野风尘，平章草木，东山歌酒。待他年整顿乾坤事了，为先生寿。"}