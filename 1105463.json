{"id":"1105463","title":"此君室","dynasty":"宋","author":"方蒙仲","text":"人兮吾与游，竹兮吾与俱。世浊此独清，室小自有馀。环堵未可轻，足稽天下事。何必晋诸贤，自是周二子。为嫌太孤高，邂逅松梅友。忽与竹同评，是遇知音不。清福造物悭，数竿自超俗。苦觅渭滨封，万此岂有足。辈行有后先，志节无今古。君看锦绷儿，楚楚已可数。不入闹园林，雅媚佳山水。君子亦党乎，贤者后乐此。直节立人懦，清标爽吾惛。岂不益友哉，人中田承君。风来声清圆，月明影婆娑。挺挺岩壑姿，时亦妩媚何。滔滔天地间，非我安知我。大儿王子猷，小儿文与可。泛菊秋始佳，爱莲夏方娱。不如交此君，清兴无时无。仆也环堵人，公也钧天居。本出元子下，岂必竹马馀。先生啸诺馀，尝欲访青士。门生可举舆，不必命儿子。此士党有挟，则不与之友。持此问秋崖，一笑见颔不。横厨先玉盘，膻荤鄙哉俗。竹谓高将军，汝手污吾足。矫矫不可羁，一节足千古。桃李闹漫山，岁寒谁汝数。千载兰亭人，所乐在山水。等闲一笑间，风度乃如此。柳以柔故重，枣以弱故惛。凛凛首阳人，何赖东皇君。不因排根人，安得兹婆娑。请赋淇奥诗，但恐居亡何。问卿自用卿，为我宁作我。道莫强项为，本见折腰可。风檐诵新句，绝胜丝竹娱。此竹古来有，此诗今时无。"}