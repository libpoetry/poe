{"id":"753669","title":"秋日寄家姊俞夫人","dynasty":"清","author":"章有湘","text":"八月秋风振山谷，黄花初放银塘菊。一枝手折欲赠君，远道茫茫愁极目。间将玉纸写新诗，新诗赋就动远思。萧萧鸿雁随云度，寂寂虬镫拥漏迟。忆昔同在翠微阁，飞文联句夸奇作。那知江海各天涯，青鸟无情双寂寞。苏合房中愁索居，尺素遥传锦鲤鱼。为问江淹五色笔，拟成团扇近何如。"}