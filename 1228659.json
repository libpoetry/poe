{"id":"1228659","title":"万户酒歌","dynasty":"元","author":"刘诜","text":"城中禁酿五十年，目断吹秫江东烟。官封始运桑落瓮，官隶方载稽山船。务中税增沽愈贵，举盏可尽官缗千。先生嗜饮终无钱，指点青旗但流涎。今年忽纵万户酿，处处争说邦侯贤。富家绕郭买秫田，小家盆盎争濯泉。开城晓避曲车道，筑室夜甃糟丘塼。便将相如旧渴吻，一吸拟尽长鲸川。老翁童稚喜欲颠，秋醉月下春花前。丰年五谷贱如土，市上游人歌复舞。歌复舞，邦侯堂有八帙母，共饮蟠桃几千度。春风吹醉九九州，公但饮醇丞相府。"}