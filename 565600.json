{"id":"565600","title":"吴趋行一首","dynasty":"明","author":"黄省曾","text":"吴都千载国，茫茫竟何陈。泰伯遗至德，季札扬清尘。芳心皓霜雪，高节凌苍旻。子游用牛刀，礼乐何彬彬。仲尼笑弦歌，武城停车轮。锦帆明绿水，蟠桃挂城闉。吴王馆娃宫，女乐娱青春。西施秀蛾眉，扬辉五湖滨。印绶怀会稽，故妻惭买臣。挥攉绮罗客，墓间曾负薪。皋君识齐眉，梁源为上宾。援琴弹五噫，怀藏席间珍。清宵蔡经宅，忽遇蓬莱人。麻姑长爪甲，行觞劈麒麟。飘飘张东曹，秋风忆鲈莼。皎皎醴陵侯，孙王拜其亲。英雄竟何在，繁华亦沉沦。冥冥黄土掩，山冢连嶙峋。因使慷慨士，见之空沾巾。人命苦弗将，乾喉且焦唇。焉得王子乔，相携向玄津。"}