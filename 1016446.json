{"id":"1016446","title":"送楼尚书","dynasty":"宋","author":"释宝昙","text":"九关何为视荒荒，鹓鹭不汝为津梁。刚风一上九万里，我岂无因来帝旁。君看玉皇香案上，臣有抹月批云章。春秋自与易表里，九师三传俱亡羊。人言夫子身九尺，我谓椽笔聊相当。斯文岂不妙一世，如御琴瑟思更张。大夫人今八十六，百拜上赐千秋觞。朱幡皂盖映华发，鼓舞万籁为笙簧。如闻民病思药石，可忍岁饥无稻粱。行行不待勤报政，会有诏书来未央。"}