{"id":"1124200","title":"到家寄季承二首","dynasty":"宋","author":"赵蕃","text":"相逢到别二十日，披览溪山驻行役。凄凉浩荡两生境，意不求诗诗自得。临分不作珍重语，顾欲倡酬诗卷觅。问君得此君何用，云比相如家四壁。杜陵囊帛解救寒，陆生越橐千金直。人言君侯真太痴，君痴不痴君自识。向来已念修途苦，还家作况初无愈。娇儿失乳索饭啼，病妻服药思鹿脯。关心药裹诗自废，无复吟哦继朝暮。与君定交且十年，相从未有如君许。信知此药莫可常，后会惊心念风雨。报侬安否比何如，莫以素书慵不具。"}