{"id":"1117881","title":"病起书怀二首","dynasty":"宋","author":"陆游","text":"病骨支离纱帽宽，孤臣万里客江干。位卑未敢忘忧国，事定犹须待阖棺。天地神灵扶庙社，京华父老望和銮。出师一表通今古，夜半挑灯更细看。酒酣看剑凛生风，身是天涯一秃翁。扪虱剧谈空自许，闻鸡浩叹与谁同。玉关岁晚无来使，沙苑春生有去鸿。人寿定非金石永，可令虚死蜀山中。"}