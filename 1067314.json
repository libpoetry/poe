{"id":"1067314","title":"食藕","dynasty":"宋","author":"谢薖","text":"人怜淤泥上，出此万朵莲。须知淤泥中，有藕大如椽。本清凝冰雪，末艳方婵娟。玲珑众窍通，蚴蟉数节连。甘寒固不数，却暑最所便。髯奴来城市，负笼至我前。开缄尚带泥，未嚼先垂涎。霍霍摩霜刀，雷雷挹涧泉。切玉堕冷冽，已觉沉疴痊。芰寔斗角紫，鸿头剥珠圆。秋盘荐此果，顿使二物捐。念此涅不缁，馀品莫争妍。而能豁忧思，令我心欢然。奇功更耐老，合作飞行仙。"}