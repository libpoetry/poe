{"id":"1123840","title":"次韵酬答陈席庆伯见贻二首","dynasty":"宋","author":"赵蕃","text":"诗成每辄肺肝愁，那与人充耳目谋。敢谓老怀千里志，故怜饥作四方游。若人尚隐南山雾，老我合从春水鸥。旧契百年谈未易，且言家共古扬州。问君有赋敌相如，谁为君王诵子虚。去岁别家今未返，有亲须养得安居。附名愿见先友记，宣布曾传太史书。清燕倘思询旧事，莫辞待诏久公车。"}