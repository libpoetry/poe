{"id":"1089306","title":"转庵再用作字韵见酬有蓍蔡休咎之语复韵为答","dynasty":"宋","author":"许及之","text":"步蹇无良行，思苦乏新作。虫声徒自切，我病有何乐。言写纾短怀，深汲难远酌。敢嗟凤兮凤，正惭貉非貉。诗家有医王，同社求句瘼。固不相短长，祇恐自鄙薄。胡为作蚁梦，乃欲谈豹略。此意诚起懦，斯言几善谑。天幸吾已数，人生归有托。居然成老丑，何者裨画诺。知予与罪予，并束春秋阁。"}