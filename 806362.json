{"id":"806362","title":"齐天乐五十首 其二","dynasty":"清","author":"端木埰","text":"万家香霭腾金阙，余寒酿成春意。爆竹催年，铭椒献岁，又是阳和将至。流光逝水，怅催老英雄，者般容易。后饮屠苏，有人犹抱少年志。平生豪气未减，记萧斋读月，长剑孤倚。碧海屠鲸，青天饲鹤，少日心情空记，新来更喜。幸留得儿时，夜灯书味。为问梅华，可容同调比。"}