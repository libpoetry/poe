{"id":"1135844","title":"为徐企题赵子昂所画二马","dynasty":"宋末元初","author":"方回","text":"相马有伯乐，画马有伯时。伯乐永已矣，伯时犹见之。长林之下无茂草，此马得无半饱饥。一疋背树似揩痒，一疋龁枯首羸垂。赵子作此必有意，志士失职心伤悲。我思肥马不可羁，不如瘦马劣易骑。焉得生致此二疋，马亦如我老且衰。破鞍弊鞯骨硉矹，狂豪敢学幽并儿。无世尘处天地阔，我后子先缓辔看山时赋诗。"}