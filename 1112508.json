{"id":"1112508","title":"次韵顾子美陪方仲兄游允仲花园后篇简允仲","dynasty":"宋","author":"张扩","text":"君看树头桃李开，化工浑在百花栽。日迟未觉堂堂去，路稳何妨得得来。定是拨忙聊慰眼，仍须痛饮莫论杯。明朝风雨便狼藉，孤负客愁肠九回。怪底主人襟抱开，小园千本定深栽。不须羯鼓催花发，却要提壶唤酒来。可但拨忙聊慰眼，会应痛饮莫论杯。诗人有戒君知否，渐老逢春能几回。"}