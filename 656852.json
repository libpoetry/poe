{"id":"656852","title":"寿刘菊庄","dynasty":"明","author":"罗伦","text":"天台老仙伯，云是菊庄翁。朱颜映华发，碧眼开方瞳。淡荡弄云海，飘飘随西风。东篱下白菊，暗满黄花丛。夕归餐落英，为我好颜容。世事懒开口，薄俗争樊笼。黄金生羽翼，飞入蓬莱宫。苍生亦何罪，遭此搥炰凶。天命且不畏，况乃悲人穷。肝肺苦焦裂，耳目昭昏聋。悠然遂独往，长啸岩扉中。金丹炼玉质，曾与安期逢。金牛卜仁里，杖屦频春风。诸昆总爱客，情深非貌恭。盘飧称丰俭，芋栗呼儿童。淹留未忍去，引剑摩苍穹。清芬散兰雪，高綵凌烟虹。鲸鲵不敢动，蚊虿若为锋。把此共君往，前山云数重。得酒辄复醉，但恨糟床空。不学张子房，长饥从赤松。冥冥抚六合，造化无全功。男儿生世间，猥琐非英雄。"}