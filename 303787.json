{"id":"303787","title":"汉宫春·为吴湖帆题仇实甫绘长门赋图卷","dynasty":"清代","author":"陈方恪","text":"金屋妆成，甚阿娇生小，争解闲愁。多情故教易怨，无那绸缪。铜铺夜永，感微凉、团扇先秋。兰烬暗、车音坠梦，几番流水宫沟。漫道琼华遗恨，指同心深院，浑算恩稠。鸳机断纹未抵，縏帨雕锼。蛾眉自昔，赚才人、一例离忧。还妙寄、蒲亭清翰，砑光粉熠银钩。"}