{"id":"197471","title":"离高邮答谢朱元弼兼简崔伯易","dynasty":"宋代","author":"王令","text":"昔来何悠悠，今去亦泛泛。岂自果进退，姑且便饮啖。三代今去辽，士食久已滥。徒死不为义，可无苟石担。平生堕百为，且就投铅椠。束身入世程，开口就人叹。怒喜有失得，眉睫烦窥瞰。野鸟或在笼，山猿有终槛。能安此为命，虽失亦何憾。予尝勇自明，磨古得前监。抱关贤所容，较猎圣或暂。庶未负初学，尚为神所监。予行人之嗟，我笑不为颔。子独辱所厚，以诗系归缆。命和始自书，狂言庶非儳。"}