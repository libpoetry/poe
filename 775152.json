{"id":"775152","title":"西洋灯","dynasty":"清","author":"洪繻","text":"西人机巧无不可，不膏不脂能吐火。一缕荧荧放电光，日暮人家燃千朵。又有玻璃覆碗明，人家争置数盏灯。或悬虚空或插案，照耀微茫白雪生。中国圣人制度备，颠扑不破传利器。流泽久长可百年，何乃世人竞为异。西洋伎巧遍天下，中华物产失其利。我叹台湾尚洋灯，一端可以验风气。安得尧舜重光出，世间还淳返朴归郅治。"}