{"id":"662242","title":"题李冬官时升墨竹","dynasty":"明","author":"石宝","text":"淇园园中万竿竹，疏如离人密如簇。清阴不逐梧桐梢，高干还来凤凰宿。长空夜寒云不流，凤凰雍雍鸣上头。娲皇倚听截笙管，一十二簧声递换。汉中郎笛秦女箫，律吕随风切云汉。君不见王子猷，此君不可一日无。又不见阮嗣宗，中林啸傲仍提壶。谪仙之裔亦爱此，高兴复与前人殊。欲劙老节纪故事，汗青滴滴秋霜孤。枝柯琐屑亦不弃，急呼毛颖濡其须。上下百千万亿载，潜光寒骨蒙褒诛。嗟哉虚心致用君子器，乘时钓宠非吾徒。为语徂徕及新甫，同盟岁晏期不渝。"}