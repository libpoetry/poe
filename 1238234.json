{"id":"1238234","title":"凤凰台","dynasty":"元末明初","author":"王冕","text":"生长当盛世，无家足遨游。行登凤凰台，纵目万景收。山川尚形胜，故迹殊可求。环滁起西南，三峰翠相缪。落日淡天阙，红尘障层楼。盈盈佳丽地，每每风雨愁。我老无所为，怀古心悠悠。俯仰四十帝，盘礴三百秋。于今竟何如？草树迷荒丘。惟有大江水，不改今古流。徘徊发长谣，感慨追前修。谪仙既已矣，少陵安可留？粲粲石上诗，凛凛霜气浮。书生往来频，抵用多唱酬。且沽数斗酒，醉倒归来休。"}