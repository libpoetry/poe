{"id":"583497","title":"题良溪诗卷","dynasty":"明","author":"王缜","text":"云水居人爱离索，买断春山半区宅。上招云影昼虚白，下浸溪水晓凝碧。溪流汩汩几千尺，吞吐乾坤淼无极。发源疑从天上出，倒排星斗俯可拾。春风媚日烟霞赫，秋雨岚光飞翠滴。鸥弄晴沙献书迹，鸟歌鱼咏波催拍。四时百卉难描画，如此溪居真可乐。有时横艇弄明月，有时濯足起坐石。酒酣耳热祇哑哑，不知人世有今昔。吁嗟人生不满百，穷年劳苦亦何益。惟有此溪溪上翁，容与溪兮乐无斁。良溪之乐伊谁识，华扁新题诗满壁。珠玑白日先光赤，寒芒夜夜映奎壁。"}