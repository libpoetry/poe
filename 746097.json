{"id":"746097","title":"自丹阳至吴门过无锡登惠山啜泉爱其清幽返舟赋此","dynasty":"清","author":"史密","text":"浮云度江来，飘然带秋色。见山即恋岫，遂如受山客。况兹嶂崿深，窈窕入幽积。苍崖荡翠微，林光瀁空碧。清气满吴关，江城正烟夕。搴萝挹飞泉，依松蹑峭迹。爱此陵缅新，怀有周旋惜。宛若情深人，初识已脉脉。回首怅峰峦，登舻杳相隔。"}