{"id":"1115190","title":"近故魏国夫人卢氏挽歌辞三首","dynasty":"宋","author":"杨万里","text":"胄出开元相，贤称魏国嫔。祇教纪彤管，不见转鸿钧。瓜葛春风里，蘋蘩南涧滨。古今书列女，仁孝几何人。唐代崔家母，升堂乳阿姑。姑言吾报妇，孙孝妇如吾。此段前无古，夫人独与俱。祇看秦国语，更恐李唐无。素节勤仍俭，清风冷似冰。秋衣孟光布，夜绩敬姜灯。拱木霜何早，同茔雪政凝。郎君一夔足，再看九霄鹏。"}