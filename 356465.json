{"id":"356465","title":"摸鱼儿·正萧疏冷枫吹尽","dynasty":"清代","author":"项鸿祚","text":"正萧疏冷枫吹尽，惊寒又掠江渚。旧时青眼曾相识，可惜年华迟暮。君看取，看堤上、高楼红袖还凭否？离愁满树，剩冉冉斜阳，罗罗远水，点点暝鸦去。春前怨，误向章台梦雨，绿窗多少人妒。如今羞见东风面，悔不学他飞絮。随陌路，吹散了、漫天漫地无寻处。断魂几许，只燕燕莺莺，者回重到，定诉此情苦。"}