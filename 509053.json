{"id":"509053","title":"世儒堂为俞山人","dynasty":"明","author":"韩雍","text":"昔承俞山人，遗我参同契。因之访南国，知是儒者裔。华胄遥遥来，传书十馀世。隐显虽弗同，守业不少替。卦探伏羲画，辞讲三圣系。践履无愧怍，著述有文艺。手泽尚如新，遗像犹未敝。山人益克肖，讲学了生计。阿母守贞节，旌书表门第。见重瀛洲仙，名堂与佳制。贤声播三吴，庆泽衍千岁。勖哉子若孙，箕裘谨终励。"}