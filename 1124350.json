{"id":"1124350","title":"和宋帅出示所送李大著诗","dynasty":"宋","author":"项安世","text":"掖垣清夜十年愁，梦绕西南处处州。忽向江陵逢太白，同嘲楚国看倡优。梅花赋就行人远，白雪歌残两桨流。日暮江空魂欲断，更题九辩说悲秋。楼前人送四前旌，楼上诗添七字成。蔽芾风中皆德意，黍苗雅里尽仁声。请回南国条枚笔，归主中朝礼乐盟。天下举安吾始乐，时哉王道正和平。病中三复舍人篇，可但才工与调妍。心在雩坛沂水上，思通归鸟岫云边。自将铁石为传授，不与风骚较袭沿。听者座中谁最喜，丹邱道士舞如颠。"}