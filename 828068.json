{"id":"828068","title":"游玄墓圣恩寺丁巳","dynasty":"清末近现代初","author":"陈曾寿","text":"青山为屏为辅佐，参天柏涌金刚座。从来寺好在山门，夷叔片言真道破。和尚坐具阔几许，一藏经数惊谁作。太湖接几光动天，帆影茶枪浮一个。明眼未逢香雪奇，目极长空忧始大。纱笼旧题翁陆洪，小人九四壁还涴。佼者滔天庸者全，未死论定安足唾。僧导佛堂看履迹，彼何人斯严自课。众惊入石趺印深，岂知念念薄冰过。吾人来游暂一饭，流转千生蚁旋磨。出门还参柏子禅，身倦津梁斜欲卧。"}