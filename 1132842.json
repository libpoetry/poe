{"id":"1132842","title":"偶成","dynasty":"宋末元初","author":"于石","text":"长剑不入英雄手，劲气摩空拂牛斗。埋光铲采今几年，匣中忽作蛟龙吼。古琴不入时人耳，断弦挂壁尘埃久。桐尾半作爨下焦，高山流水今安有。自笑长不满七尺，役役徒为牛马走。学剑学琴两无用，肯以穷困移所守。孔颜非厄，盗蹠非寿。西子非妍，无盐非丑。一时荣辱闲过眼，千古是非空挂口。何如长歌归去来，万事无心一杯酒。"}