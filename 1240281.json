{"id":"1240281","title":"听泉亭","dynasty":"元末明初","author":"叶颙","text":"枕石听山泉，看云度流水。水去动云根，泉鸣漱石齿。神清万窍风，梦破孤舟雨。彷佛中郎琴，泠泠响焦尾。中含太古音，分明合宫徵。我老两耳聋，无心论臧否。世事不愿闻，高卧茅屋底。今朝偶听泉，爽气侵骨髓。毛发为洒淅，肝胆忽磊磈。取泉三咽之，顿失平生鄙。翩然欲凭虚，乘风学轻举。岂意下劣资，悟此清净理。喜极竟忘言，徐徐与泉语。慎勿恋空岩，寒烟锁秋渚。慎勿伴高人，幽赏无穷已。旦夕赴瀛洲，奔驰日千里。长空捲雪涛，声撼天地里。潜蛟既出游，苍龙亦惊起。恩波万丈长，大洗人间滓。岂独此亭中，但涤巢由耳。"}