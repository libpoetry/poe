{"id":"712896","title":"又次前韵即事呈吴留村司马钱葭湄太常","dynasty":"明末清初","author":"陈恭尹","text":"五岭新寒浅，三更见月孤。皇华虽在越，莼菜已思吴。高宴歌吟洽，炎方景物殊。金台宵自击，火马夜能驱。吐焰千花乱，穿杨万叶枯。巧思难尽测，妙绘莫为图。幸备梁园赋，犹然幕府趋。偃师呈傀儡，西域献都卢。清晏承边计，雍容想远谟。人同陆贾使，地异老夫娱。庾亮南楼兴，曹参相舍呼。疏狂惭授简，不恸阮生途。"}