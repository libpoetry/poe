{"id":"130407","title":"元夕病中·家贫近市常喧啾","dynasty":"宋代","author":"方岳","text":"家贫近市常喧啾，灯夕无灯冷於水。罢参法喜深炷香，示疾维摩低隐几。梅花相亲不余负，酒盏成疏竟谁使。一生甘作痴冻蝇，百方莫趁追奔螘。颇闻捷奏箭飞书，想见升平作市。醉吹笙篴舞蛾眉，春入鼓鼙腾马耳。落钗歼荡少年事，弹铗悲歌游侠子。宁种松风眠隐居，自斸芝田餐甪里。掉头尘土谁枉尺，过眼纷华不盈咫。吾生如月浪中翻，人情得蜜刀头舐。内观各自普光明，顿悟中生大驩喜。紞如三喜雨声寒，睡思正浓姑舍是。"}