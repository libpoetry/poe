{"id":"446172","title":"摸鱼儿 辛卯初冬游沪上龙华寺，与杨君启宇、逸明、张君青云茗坐，用彊村同调词咏龙华桃花原韵志感","dynasty":"当代","author":"刘梦芙","text":"洗尘襟、暂凭清茗，丛林闲系征骑。小园曲径通幽处，篱畔落英如绮。疑故里。似旧日书斋，掩映修篁里。钟声乍起。叹孽海浮沉，几人顿悟，愿作隐居计。风云幻，幻出寰间儿戏。不知今世何世。楼台劫后金重塑，转瞬百年兴废。栏共倚。听词客联吟，都是哀时意。斜阳下矣。正槛外凉飙，纷飘万叶，红洒古来泪。"}