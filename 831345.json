{"id":"831345","title":"疏影 梅花","dynasty":"清末民国初","author":"林朝崧","text":"瑶台曾遇，问春风，萼绿何处沦坠？倚竹无言，缟袂障羞，憔悴软红尘里。多情我是孤山客，共索笑檐前休避。乍殢人，枝北枝南，疏影似迎还拒。这是高标出众，比夭桃艳杏，多少矜贵？放鹤亭边，纸帐迎来，明月照人欢喜。林间翠羽惊残梦，怕转瞬绿阴容易。好慇勤檀板金樽，夜夜为花沉醉。"}