{"id":"749057","title":"以辽参饷姚先生媵以长歌","dynasty":"清","author":"孙周","text":"帝车之尾瑶光星，降为神草蒙茸生。秋来结子大如豆，熟者深红生者青。背阳向阴椵树林，三丫五叶何菁菁。玄泉天醴此孕毓，千岁化作婴儿形。有时月中恣跳舞，有时地下呱呱鸣。紫团白条种各别，人衔鬼盖纷其名。结队斸取蛇虎穴，铜炉乃与糖霜烹。岂独开心益神智，久服能使身躯轻。辽阳真井最堪重，句骊上党难争衡。近来采者利速售，深山未许留句萌。又或揠苗出移植，田园灌溉同春耕。云间先生武功后，含咀经史穷华英。江湖游倦两鬓雪，偃蹇归卧扃柴荆。百城坐拥勤著述，兀兀毋乃摇其精。况复晚境不如意，忧时涕泪纷纵横。得非于此病根伏，渐致腰脚艰于行。怜公衰老赠数茎，虬枝铿作金石声。奇功异勋不可说，咄咄肯伍松根苓。先生服此益矍铄，力将四海风骚撑。鲁殿灵光屹然峙，长为圣代歌升平。"}