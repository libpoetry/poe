{"id":"306535","title":"贺新郎·那有埋忧地","dynasty":"现代","author":"黄咏雩","text":"那有埋忧地。好家居、纤儿撞坏，他人酣睡。过雨空巢漂摇也，可奈刁调聒耳。予尾乱、翛翛犹理。偌大刀轮诸天转，更修罗、暗换人间世。宁郁郁，久居此。玉虬叫月银軿逝。挟双鸾、吹箫归去，步虚声里。汗漫卢敖原有约，抗手若人来矣。恒沙劫、我闻如是。待挽龙湫千尺瀑，注愁肠、和泪为云水。浇下界，漫尘起。"}