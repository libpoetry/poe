{"id":"1236501","title":"送平章喀喇公子山之官浙省三首","dynasty":"元","author":"周伯琦","text":"宸心简注久金瓯，分陕东南第一州。夙望遂谐多士愿，先声已解远人忧。百年版籍承平久，故国城池景物幽。周翰暂纡申甫步，虞廷终待益皋谋。讲帷启沃寸心丹，赤舄居东鼻吸酸。家学于今扬世美，庙堂自昔叹才难。湖山时雨沾封内，锦绣春风散履端。知己三生唯晋国，大书勋业肯惭韩。中庭玉树戏斑衣，红药阶前对紫微。铁石广平新赋就，风流太傅一枰围。六经议论回天地，平日情怀在布韦。环召固知前席近，高名留共浙山巍。"}