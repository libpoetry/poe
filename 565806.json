{"id":"565806","title":"朱来鸟歌一首","dynasty":"明","author":"黄省曾","text":"南方朱来鸟，绀羽何翩翩。蛾眉纤手啖玉屑，春风衔花灵沼边。金华纸上心经传，万回泣笑诗百篇。此水双珠血满川，青牛赤虎太平年。仙机莫识玄中玄，仓卒鸾舆幸奉天。君王玉殿斩狻猊，宝剑白日生苍烟。数尺光明黄屋前，琥珀匣碎君恩全。蛇不为龙鼠非虎，田父之语非徒然。汉高堕阱在彭原，酂侯火迫真堪怜。"}