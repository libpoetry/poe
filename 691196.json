{"id":"691196","title":"送田成叔侍御还朝便道过里","dynasty":"明","author":"李孙宸","text":"春风先到庾关梅，奏报登车气色开。一疏九天回雨露，三年五岭净氛埃。爱同冬日留棠芾，法肃秋霜满柏台。过里彩衣欢舞处，雁行新起陆机才。骢乘六传入长安，卧辙倾都恋豸冠。百粤疮痍膏雨沐，中朝风采法皇寒。城边仙去空留石，江上人归暂采兰。闻道柏台班落落，朝阳谁不快飞翰。"}