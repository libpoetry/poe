{"id":"1125812","title":"雪中招徐子美秘校饮二首","dynasty":"宋","author":"郭祥正","text":"冰澌合砚漫书空，密雪飘馀晓色通。万里云光同浩荡，四边山影隔溟濛。明明月窟迷惊兔，阵阵桑林叫朔风。不惜金龟将贳酒，欲招南郭苦寒翁。霏霏皓雪翳长空，南郭缘何有径通。访戴船归清兴逸，姓袁人卧冷光濛。欲倾樽俎延高盖，忽得篇章迈古风。四十年前除夜乐，如今相对两衰翁。"}