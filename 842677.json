{"id":"842677","title":"沪上晤苏盦出视新刊考功词并海藏楼诗卷感赋留赠","dynasty":"清末民国初","author":"陈宝琛","text":"苏盦诗如人，志洁旨弥夐。世儿昧真源，孟浪赏奇横。鲁连天下士，宁屑仪衍竞？我读述哀作，声泪一时迸。深谈因感旧，悲哽语难竟。考功抱古心，得子足后劲。熟闻过庭训，佛理杂儒行。遗著今刊行，绮语总见性。文章有嫡乳，心地先扫净。吾衰百不就，对子愧提命。卅载三四面，此会何日更？时艰恃节坚，俗薄忌名盛。子诗固自云：英气能为病。"}