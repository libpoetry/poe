{"id":"622887","title":"季秋晦日暂厝五节百宜山中作秋招诗五首 其五","dynasty":"明","author":"郭之奇","text":"魂兮舍我翔，何为乎四方。四方及山水，谅非魂所喜。魂兮莫之东，终风多噎濛。魂兮莫之南，炎土蔽飞岚。魂兮莫之西，流沙千里迷。魂兮莫之北，烛龙衔霜逼。魂兮莫之山，深林恶兽顽。魂兮莫之海，巨壑狂波在。魂兮从我归，百岁岂相违。魂兮归去来，胡为令我哀。"}