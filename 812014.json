{"id":"812014","title":"续前韵再寄循良先生四首","dynasty":"清","author":"孙思敬","text":"悟彻浮生一转篷，养花种竹舍西东。逍遥公得长生诀，到底神仙风致同。春到江南不几时，高山流水寄新思。闲来小憩松阴下，一局围棋一首诗。跳出红尘不复求，相逢尽是采芝俦。飘然尚有凌云气，不道何人高也不。自叹蹉跎几度秋，繁华又到水山头。摹他雨意兼晴意，撚断吟髭坐小楼。"}