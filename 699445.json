{"id":"699445","title":"石淙","dynasty":"明","author":"袁宏道","text":"一区崖壑洗深清，傍崄随夷置酒鎗。石是米颠怀袖出，景如摩诘画诗成。游人恰好中央坐，怒水常穿四壁行。若把卢岩来比较，卢岩虽胜少幽情。陂陀行尽见幽奇，想得川融山结时。大辟嵩高知第舍，小分烟岭即园池。崩云倒沬森森立，枕石听泉事事宜。胜迹几人曾到此，摩崖碑上有娥眉。"}