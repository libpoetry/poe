{"id":"1144052","title":"大衍易吟四十首","dynasty":"宋末元初","author":"方回","text":"卦下观一彖，卦中求六爻。今人仅知此，著眼未为高。太极元无极，先天异后天。今人不识此，读易岂其然。谓今三画卦，不自偶奇生。便指三为八，徒劳口舌争。乾坤用九六，义例析为三。朱子申欧说，开编请细探。阳爻极六位，进退贵因时。德则何忧亢，神而不可知。六阴升已极，坤下战乎乾。建亥阳生处，居然复卦前。用九不为首，阳画位屯初。百八十五变，刚爻可舍诸。十年女乃字，守节以胜情。凡诸卦用六，观兹利永贞。屯初康险难，蒙上觉昏童。开辟乾坤后，君师大有功。德盛时逢险，乾刚坎在前。谚云姑少待，乐饮岂徒然。讼吉观西伯，师中验太公。得人师不战，反己讼无终。小畜过无坎，胡为以雨云。互观藏兑泽，止水亦兴云。履若蹈虎尾，五刚亨厥躬。乾三独柔变，是以咥人凶。盛夏靡草死，岁寒松柏贞。泰须防陂复，否有大人亨。大有同人盛，离柔寓戒辞。无威斯近弱，不广即为私。谦卑六位得，豫乐四爻非。庄敬与安肆，冥冥祸福几。泰变即为蛊，否变仅为随。元祐绍圣事，至今心骨悲。俯下知临吉，其如仰观何。相孚不待荐，一盥已为多。离明用狱四，噬嗑贲旅丰。中孚夹离卦，两画玩虚中。剥三与复四，皆处五阴中。自拔弃其类，吾推道是从。仁道成已极，体元乾长人。独休不远复，当且学回仁。午月至子复，书云七日来。六日七分说，观天何隘哉。无妄均所与，大畜患不多。性岂无知者，心如未尽何。艮上戒舌驷，震初羞指鼋。细观颐内外，口是祸之门。大过本末弱，厄运逢瞒奴。文举有死耳，渊明其归乎。习坎德天险，重离文日新。明内始照外，亨心方发身。咸取男下女，恒言妇事夫。始感终当□，君臣其谨诸。姤阴进不已，吾遁其奚言。阳壮过于泰，□虞羝触藩。夜闇勿遽戚，昼光无疾行。自昭惟进德，用晦岂伤明。一女卦反对，不同而后同。始知天下事，苟合最为凶。在险惟反己，出险即及人。让夷急病者，蹇解二忠臣。损其不善者，惟善则益之。自然获天祐，可受十朋龟。五王复唐祚，不杀武三思。苋陆察爻义，惜哉张柬之。六籍火未熄，龙兴芒砀云。呼韩朝渭上，已纳王政君。原筮而后比，无疑方可升。不食匪井患，有言奚困亨。震动对艮止，革故继鼎新。饮啐随时义，天机信屈伸。屡厄未济旅，难逢既济丰。巽谦能自降，蹇困讵为穷。易乃一量秤，铢铢分重轻。百千亿万事，义理是权衡。全卦定凶吉，逐爻殊否臧。顷刻有变易，纵横无典常。凶人凶其吉，吉人吉其凶。曳轮能自信，揲策勿求通。"}