{"id":"701705","title":"期西轩少保游东岩寺承以诗见酬次韵奉答四首","dynasty":"明","author":"黄衷","text":"年华饶野适，秋兴付郊行。定梵闻蝉语，晴山度雁声。酣馀催转令，豪至听谈兵。小立斜晖久，岩姿晚更清。出郭仍高会，烦襟散早凉。白沙迷近溆，红树报新霜。道合耆英雅，声流汗竹香。从前閒适日，随地足恩光。共嗟山相逸，却讶地仙行。密座惭联璧，投诗乏报琼。忘机林鸟过，照眼水云生。谁道江湖远，悠悠世上情。招提宛近郊，樊径候方袍。花映闲衣履，风生旧节旄。道心时闭阁，明目夜挥毫。何必华山上，林堂即养高。"}