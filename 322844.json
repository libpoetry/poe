{"id":"322844","title":"高阳台·和若绮妹咏菊","dynasty":"清代","author":"张绉英","text":"淡月帘栊，轻阴篱角，一枝欲擅秋光。倩影欹风，谁怜三径幽芳。梅英销尽春如梦，恰亭亭、独傲清霜。记年时、香袅云鬟，酒泛瑶觞。天涯回首空怊怅，纵凭高凝睇，云树苍苍。却羡清吟，心情耐得凄凉。秋深一例萧萧雨，恐相逢、错认啼妆。更消它、几度凉飙，几度斜阳。"}