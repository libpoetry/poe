{"id":"263861","title":"满江红·倦游初归顾庵绎堂处实既庭枉集草堂用顾庵原韵","dynasty":"清代","author":"尤侗","text":"梅雨廉纤，问昨夜、小池微涨。漫一笑、征衫乍脱，故园无恙。翠箨移来石径侧，黄鹂啼到桐阴上。更村村、烟火起农歌，田家饷。报有客，扁舟漾。看满座，兰亭唱。喜酒徒相对，欲倾家酿。却暑但挥蝉雀扇，登高请进蒲桃杖。向西山、指点夏云生，多奇状。"}