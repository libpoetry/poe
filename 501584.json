{"id":"501584","title":"和理梦中作","dynasty":"明","author":"林弼","text":"神山三岛高嵷嵷，弱水万里流淙淙。紫贝为阙珠为宫，仙人环侍金玉童。我侯好生德弥隆，帝令下与民阜丰。漳南庙祀优褒崇，一壶灵药康济功。千秋香火神感通，应物无心霜铿钟。及人有泽云从龙，幽赞造化冥漠中。先后送子大小冯，功参司命渺莫穷。我来对越加敬恭，翛然尘虑空心胸。授我吉梦烦神聪，有炜二简词藻雄。觉来清明气在躬，山青月淡烟空濛。恍惚仙佩声璁珑，春风一笑出王公。采芹泮水波溶溶，安得插翮追长松。"}