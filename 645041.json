{"id":"645041","title":"枯木竹石","dynasty":"明","author":"解缙","text":"高堂白石风雨起，怪石苍苍势埼礒。丛深野竹动猿哀，疑在湘江层叠里。举头却见青天青，老树偃蹇虬龙形。盘根九土比金石，势与五岳争风霆。丝萝引蔓自蒙翳，苔藓附丽相纵横。霜繁露重日慄冽，坚冰积雪时亏盈。栋梁之姿不易得，天意岂肯随飘零。新条旧发更修直，老干轮囷更错节。翠帷密叶膏沃光，云景芳华重结实。扶桑倚注启明东，峥嵘载捧青霄日。"}