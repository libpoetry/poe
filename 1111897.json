{"id":"1111897","title":"寿范漕","dynasty":"宋","author":"吴泳","text":"春山蕨方芽，春院桐始华。暄风荡红紫，还似绿幄遮。老仙坐鹿园，净眼阅岁华。会须乘五羊，结佩凌飞霞。豫章富人物，山谷人中豪。虽从老坡来，颇服舂陵高。泰和善鼓琴，涪水不拟骚。安知百世士，于此还一遭。入窗月疏疏，满坐春盎盎。事机尽盘错，收入经济藏。鱼方在沸鼎，独以袽沃涨。静言平寇功，当置裴李上。鹰鹯好弹击，自谓居使之。凤凰不鸷搏，群狡亦莫欺。但使德意多，何用风采为。西台十六州，人自春熙熙。方朔谩窃桃，安期苦尝枣。世间长生诀，自致元有道。硕果终是香，灵根不曾老。作诗颂僖公，俾尔弥寿考。"}