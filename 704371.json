{"id":"704371","title":"燕京书事","dynasty":"明","author":"黎民表","text":"河堤新筑洞仙宫，八骏经游向此中。绛节拂云遥驻鹤，赤阑驱石已成虹。丹书见说曾亲授，紫府还闻有梦通。十里穗杨风日丽，几时轩驭过崆峒。日上苍龙雪正消，太清宫殿转空寥。案前宝鼎斟明水，仗外华灯烛庆宵。关塞只传青海捷，佩环空散紫宸朝。可怜方朔金门待，听得霓裳杂凤箫。一夜瑶池集绛鸾，六花飞舞下云端。兰台未许誇清冷，黄竹徒劳咏閟寒。爽气萧森连玉树，晓光零乱拂铜盘。谁能和得阳春曲，长奉君王万岁欢。西宫瑶草日芳菲，珍馆春深碧浪围。朱字署成华露湿，紫泥封进鹤群飞。履随虚步瞻依切，帘隔天颜笑语稀。不见平津开阁待，经旬休沐始言归。朱楼迢递接平沙，叹息深闺有丽华。青鸟几时随阿母，綵鸾今夜属良家。桃栽碧海多成实，桂贮长门自落花。寄语采桑南陌女，莫将颜色向人誇。"}