{"id":"458819","title":"岧峣","dynasty":"当代","author":"卢青山","text":"岧峣似死云压压，招魂窄陇风刮刮。登之遣怀怀如石，举手扪天天欲塌，低首寻人人尺尺。忽有长雾迷九垓，散尺千形闭尽阖。山鸡独出翘长尾，一声高叫惊秋鬼。其音锐厉有如猫嚎春，亦似狼唳不可闻。我拽身躯方欲避，雾中嘈有万人音。俱呼此叫是凤鸣，百世不一遇，河清乃得临。跄跄鸟兽披彩错，熊执笙竽狐握琴，拍耳击节共相吟。赤松冲电为巨雨，中有明星和玉女，长袖宛转纷作舞。神鳌远负三山来，琼树金花眩目开。飞出萧史和弄玉，闻鸡掷管誓不吹。我闻颤颤不敢语，心肺鼗荡欲裂腑。昏然一睡已三日，起来三日不饮食。乃听天籁俱寂寂，延医问巫皆不及。医云聋矣不可药，自此终生毋听乐。"}