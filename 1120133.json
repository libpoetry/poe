{"id":"1120133","title":"挽知军刘公三首","dynasty":"宋","author":"陈棣","text":"种学三冬富，禔身百行兼。文章昆玉瑩，政事莫邪铦。才赡荣登早，心休进取廉。典刑今已矣，遐想泪空沾。屡赞红莲幕，初分翠竹符。五迁恩始浃，三已愠曾无。冠剑空幽壤，仪容俨画图。传家有馀庆，接武看诸孤。昔我先君子，期公泰茹连。索文姑作贽，拂袖遽言旋。伟节人难学，高风史逸传。邕碑谁秉笔，愿采入新篇。"}