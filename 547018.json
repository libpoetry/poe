{"id":"547018","title":"夜发杨柳青望天津海口","dynasty":"明","author":"于慎行","text":"夕泊大堤口，雨气侵肌骨。舟子不得停，鸣桨中夜发。闻道海门近，惊栗不敢越。渔灯隐遥浦，箫鼓声未歇。人语烟中村，舟横沙上月。岸接远流平，树入回波没。不睹潮涨奇，安知溟渤阔。喔喔天鸡鸣，东望苍烟裂。霞生赤城峤，日出扶桑窟。胧胧五云里，欲吐金银阙。钟鼓罗宫廷，百辟修朝谒。整衣顾我仆，神情坐超忽。"}