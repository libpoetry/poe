{"id":"1048207","title":"新泉","dynasty":"宋","author":"韦骧","text":"美泉在山人不知，美泉出山还有时。琅邪之东幽谷西，公来发此清涟漪。搜寻土脉示山叟，霜钁入土荆榛披。逡巡方丈露澄瑩，十目争看青琉璃。一之二之来觱沸，岭猿惊啸溪禽飞。呼工丛手甃白石，玉匣宝鉴生光辉。自从开凿贮寒碧，朝云夜月常迟迟。春华将近天气爽，公携宾从何逶迤。回环栏楯照丹碧，颠倒旌旆浮葳蕤。飞觞弄翰不胜乐，梅柳恨不先芳菲。此时玩泉爱清切，异日饮德钦规为。甘香润泽济枯槁，源源难绝滁人思。"}