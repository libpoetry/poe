{"id":"691817","title":"赠康修撰二首","dynasty":"明","author":"李梦阳","text":"晨步城西冈，遥望终南岑。荆棘高蔽天，白曜翳以阴。鸡食鸾凤饥，蛾眉谗妒深。葑菲遗下体，一别成飞沉。出门眺四郊，莽莽悲风吟。海水有可测，伤哉谁谅心。少阴盛霜雪，崎阻鸿雁饥。荷斧入林谷，日暮谁共归。林树窈冥冥，径路多虎罴。北斗横塞岑，邰野风振悲。欲往河无梁，念子忽如迷。荣耀在须臾，亡没谁复知。思附玄鹤翼，从子以高飞。"}