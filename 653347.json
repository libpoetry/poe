{"id":"653347","title":"送茌平王秀才","dynasty":"明","author":"张宁","text":"忆昔春闱赴京邸，落日停车马周里。风尘客路一相逢，空谷足音殊可喜。下第南归各一天，重来又是六经年。君家兄弟情如旧，呼酒张灯开夜筵。明朝再唱阳关曲，屈指韶华今十六。琐闼追思日似年，碧云怅望人如玉。渭北江东白雁疏，屋梁残月暮窗虚。天涯消息有时有，梦里神交无处无。对床风雨今何夕，一见令人动颜色。但觉情怀只旧时，不知岁月非前日。盍簪未已又言归，椿树凝霜雁影微。阳和乍入官桥柳，寒气偏多游子衣。难兄已荷轩裳贵，嗟尔年来尚衿佩。秋风八月桂花时，准拟都门重相会。"}