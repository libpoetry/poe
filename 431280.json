{"id":"431280","title":"西江月四首·西江月调，宜于慷慨悲歌。水浒传宋江题反诗用此调，极其致矣。十五年重五日，张宗昌至北平。余以奔走革命，颇为人属目，乃亟避居东交民巷法国医院，孑然无俚，亦作此调四阕以见意","dynasty":"近现代","author":"马叙伦","text":"身世真如蓬转，客中几过端阳。艾旗蒲剑忆江乡。云水重重惆怅。朝里七零八落，民间十室九空。今年节景异寻常。满眼车骑甲仗。宋子空谈救斗，墨家乱说非攻。如今拥众便称雄。愧我无拳无勇。敢比望门张俭，原非投阁扬雄。走胡走越且从容。权住东交民巷。背后风波渺茫，眼前云狗苍黄。谁秦谁楚总都忘。只是群儿相王。却为天公沉醉，便教长夜未央。一卮浊酒荡胸肠。杀尽魑魅魍魉。暑往寒来奔走，朝三暮四纵横。赵钱孙李不须详。都是一般混帐。楚馆秦楼面目，城狐社鼠心肠。有官捷足去投降。幌子居然革党。"}