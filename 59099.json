{"id":"59099","title":"雪佛碑·天花阴坠空","dynasty":"明代","author":"程本立","text":"天花阴坠空，平地忽三尺。异哉西方神，现此水精域。胎非托摩耶，意叵劳刻画。乃瞻白玉相，安用黄金饰。一洗热恼心，悉依清净力。红日起扶桑，终焉化无迹。其无本非空，其有亦非色。君看东逝波，沧海不可测。我来凤凰溪，古寺久荆棘。摩娑雪佛碑，碑断字莫识。金石亦已坏，况非金石质。万事等幻影，感之三叹息。"}