{"id":"871791","title":"送李生谒张侯","dynasty":"宋","author":"石介","text":"李生长七尺，栖栖长自吊。一饮酒一石，常怀酒瓮小。一食牛一腔，平生未曾饱。负剑出门去，满眼荒榛道。行行何所适，泪下沾襟袍。李生且收涕，不足苦悲悼。非无咸池音，夔旷世所少。不识伯乐氏，飞黄遍牛皂。我闻张侯者，其人非草草。六经探精微，九流得指要。荀况或言兵，杜牧曾深考。纵横文武术，难以寻常较。磊磊公侯器，可以镇浮躁。子将丈二矛，试向伊前掉。见子伊心喜，扶子出泥淖。王济牛心炙，李生应得咬。"}