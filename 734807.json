{"id":"734807","title":"循北山历虎跑登南高峰","dynasty":"清","author":"叶燮","text":"壁峭悟径穷，岩开忘蹊转。杂篁修涧鸣，幽葩石栈展。逶迤不知疲，曲折互迎遣。啾啾鹍鸡音，呦呦麇麚纂。朝曦跃重湖，晶光凌绝巘。谷窅响易哀，林委指靡显。迅瀑激木末，笙镛互流衍。穷瀛揽带间，悬象措掌辨。轻举谅爽期，沈忧藉暂免。知音贻同怀，良贶岂云浅。"}