{"id":"701137","title":"奉和大师序翁二考复职是日内阁盆莲初开漫兴二首","dynasty":"明","author":"符锡","text":"西掖鸣珰散晓风，帘钩初上藕花红。云霄自庆遭逢异，草木何知点缀工。函疏引香浮帝座，石池澄影拂瑶宫。清平物象缘非偶，夹辅从看两献功。谩誇垣药竞春风，亦有盆莲出水红。种植几年缘石傅，品题今日属宗工。日华疑对仙人掌，御气长邻紫极宫。岂谓一时传盛事，直期麟阁纪元功。"}