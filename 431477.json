{"id":"431477","title":"浣溪沙","dynasty":"近现代","author":"邓嘉缜","text":"镇日珠帘一桁垂。嗔人燕子语多时。向来春日只迟迟。扑蝶爱寻经过路，摘花拚赌最高枝。任他春水皱春池。玉貌花容莫更论。一般时态喜温存。浅颦轻笑始销魂。悔拒画工行远塞，愿酬词客赋长门。更谁十万聘天孙。转绿回黄路又歧。看朱成碧枉相思。鸳鸯烟水对迷离。锦幛春风常避面，袜罗秋水却通辞。一般心事两参差。月姊璇宫静主章。白榆历历各分行。箕风毕雨得安常。每测玉绳瞻紫极，况经银汉是红墙。何来匹练逞秋光。"}