{"id":"562700","title":"寿纳言许惺初七帙","dynasty":"明","author":"董其昌","text":"鹤驭与鸾骖，宁闻剑履参。何如铉鼎贵，更发蕊珠函。今日矶边吕，当年柱下聃。鸣琴单父记，飞舄尚方谙。骢马金台骤，蝉貂柏府簪。羊肠曾不顾，龙颔直教探。如矢心何壮，颓纲力拟担。因怀扇枕恋，不逐饱帆贪。乐志长衡水，论才自杞楠。枫宸思太岳，霜镜凛寒潭。九列恒虚左，千寻立斗南。景先真巨手，玄度故清谈。鲁囧毛成锦，秦淮柳正毵。纳言虞典重，优诏主恩覃。漫尔前薪积，何妨晚蔗甘。永贞爻用六，不朽事兼三。兴替关黄绮，逍遥足翠岚。登高大夫赋，中酒圣人耽。谢傅庭生玉，陶公舆是篮。云林馀硕果，火宅现优昙。卿月秋光迥，文星爽气含。麻姑能擘脯，青女亦传柑。仙长颁真箓，天书降蔚蓝。荣观四朝盛，雍拜五更堪。有客咸歌郢，纷吾亦步邯。宝刀情不浅，琼玖报犹惭。开社香山后，论交若水涵。蒲轮将有劝，莫倚挂瓢憨。"}