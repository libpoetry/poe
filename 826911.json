{"id":"826911","title":"霜叶飞·稚威游华山归而病，谒医上海，沈顿月余，以立秋日不起。行念逝者，不觉言之悽黯也","dynasty":"清末近现代初","author":"金兆蕃","text":"藓阶惊坠。枯桐叶，彫残何与人事。少微江夜敛寒芒，魂返高阳里。叹矍铄、如君更几。藏山游岳宁天忌。忆小极藜床，忽入听跫音，自远携筇而起。回念总角论文，萍粘絮散，旧迹丝乱重理。壁閒图尽少文游，酒答侯芭字。遽寂寞、人生到此。浑金璞玉都销碎。点茗瓯、危阑侧，何啻黄垆，有人沾涕。"}