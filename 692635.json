{"id":"692635","title":"长至宿斋中写怀奉承同署诸君子","dynasty":"明","author":"杨起元","text":"宇宙何廖廓，尘襟未必然。徒希来复后，不悟伏羲前。默默吾何有，冥冥帝象先。泰然修大定，谁数小乘禅。复见心天地，谁将夜气参。大同徵好意，特立识儿男。静夜须茎软，中天月色蓝。尧天如可接，玄酒未妨酣。逝水谁能止，人生贵识真。与其希令闻，何似养元神。两关名利结，万劫死生津。只在寻常处，超超自上人。虮虱营衣絮，苍庚恋柳条。宁知廖廓外，还有大鹏摇。露时谁千结，浮江自一瓢。看来无巧拙，惟适是逍遥。学术千年事，惟存刹那间。灯花开我席，城鼓报更阑。炯炯看元化，茫茫识大还。顿超泃沫外，无语忆姚安。"}