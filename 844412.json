{"id":"844412","title":"舟至嘉兴界道梗不前二首","dynasty":"清末民国初","author":"金武祥","text":"只身转徙乱离间，中道徘徊涕自潸。阮籍穷途惟痛哭，杜陵閒道望生还。泽嗷鸿雁情谁恤，藩触羝羊遇更艰。翻悔当时轻作别，不应撇手去乡关。伶俜何处一枝安，搔首长天思渺漫。世乱却伤为客早，囊空但觉告人难。虫沙正值苍生劫，鸡黍偏逢野老欢。回首烽烟犹未息，何时归去话团圞。"}