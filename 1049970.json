{"id":"1049970","title":"嵩山归送刘伯寿秘监","dynasty":"宋","author":"郭祥正","text":"松荒菊老嵩山秋，翁将归兮邈难留。幅巾短袖骑黄牛，翛然自作山中游。山中游，谁与伴，两姬窈窕吹牙管。千岩万壑鸾凤吟，嫦娥侧耳冰轮款。五音和畅王道成，不是嵇康广陵散。问公此曲谁为之，曲曲新翻公自为。古人今人不到处，能与阴阳四序相推移。我知公心通造物，岂止人间妙音律。天子呼来换旧章，乐成四十有五日。奏之明堂奉祖宗，天地清明和气溢。至尊宠赐腰横金，自谓荣华非本心。再拜辞魏阙，扬鞭归故林。故林在嵩山，白云幽径深。濯我衣上尘，重泻山水音。只应王子晋，跨鹤每相寻。"}