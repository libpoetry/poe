{"id":"1105942","title":"何处难忘酒十首","dynasty":"宋","author":"王令","text":"何处难忘酒，君臣草昧初。谋臣偷贼胆，力士斡凶锄。日月明将霁，乾坤害欲除。此时无一盏，何以壮雄图。何处难忘酒，天心渴太平。焚山急贤出，拔草恶奸生。议尽刍荛口，歌回雅颂声。此时无一盏，何以快舆情。何处难忘酒，登贤入用初。一身兼禹稷，四海再唐虞。去圣千年恨，明时一日舒。此时无一盏，何以酹亨衢。何处难忘酒，王朝四海中。鱼鸢上下乐，羌狄朔南通。万玉丛丹陛，千簪合辟廱。此时无一盏，何以乐成功。何处难忘酒，君王宴豫年。群谋安一统，无口议将然。闲暇开元后，优游大业前。此时无一盏，何以慰遗贤。何处难忘酒，王臣立荩方。群邪终自直，万死不摧刚。社鼠旁难塞，龙鳞逆易伤。此时无一盏，何以洗忧肠。何处难忘酒，穷边壮士歌。寒弓弯未试，秋剑拔新磨。月落阴山暗，沙昏伏甲多。此时无一盏，何以陷前戈。何处难忘酒，欃枪世不平。孤儿未胜甲，孀母送为兵。气绝心肝裂，号穷血泪横。此时无一盏，何以活馀生。何处难忘酒，穷才世不知。出门无直道，开口碍当时。白发无端速，青山不忍期。此时无一盏，何以慰忧思。何处难忘酒，亡君复旧游。黍离经故国，麦秀悼前羞。远目何胜尽，行车逆自留。此时无一盏，何以谢悠悠。"}