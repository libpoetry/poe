{"id":"1059092","title":"寄题孔先生行歌亭","dynasty":"宋","author":"邹浩","text":"仁皇御宇作太平，朝廷玉立森贤英。岩耕溪钓日寂寞，何独先生歌滍城。遭世不比徐孺子，设心不愧司马承。唐虞垂拱岂不盛，巢由亦自非公卿。冥冥三圣妙相遇，六爻一半曾吞并。倏遗象数入天籁，无声之中端有声。有时鼓腹散秋步，有时击壤舒春情。他年野叟得不尽，独与杖屦同纵横。故知造物有深意，凤凰来仪治功成。凤凰飞去定难久，直使先生为凤鸣。先生道德初不死，先生歌声犹可听。微风淅沥动草木，幽禽上下喧阴晴。可怜双耳不到此，龙山滍水空危亭。"}