{"id":"759404","title":"说潮五古十七首 其九","dynasty":"清","author":"丘逢甲","text":"道学倡东南，维潮亦兴起。卓哉郑与郭，学为晦翁喜。题诗飞泉岭，想见侍杖履。晦翁生南度，志锐雪国耻。登朝曾几日，侃侃论国是。斯岂腐儒能？何乃丛众毁？宋亡于道学，妄者尚集矢。安知翁之徒，磊落多国士。斥逐未能用，炎精乃不祀。统在道自尊，人心终不死。鸣泉落汉声，至今震里耳。平生愧失学，用晦契微旨。何当搆拙窝，吾从子朱子。"}