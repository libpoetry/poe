{"id":"1077630","title":"游落星寺","dynasty":"宋","author":"李纲","text":"一气升沉谁所肇，陨星为石古不少。群川会处渺无涯，坠此精坚镇江表。坐令释子开梵宫，栋宇规摹浮玉小。窈窕楼台四面通，汹涌波涛千柱㒟。我来端是好幽奇，一叶飘然陵漭渺。初疑牛女在银潢，更讶灵槎经毕昴。星房月殿夜沉沉，水色天容秋杳杳。恍如清梦到天门，欲驾飙轮憩蓬岛。尘世喧嚣那易得，幻境去来何日了。心閒境寂付幽人，衲被蒙头任昏晓。"}