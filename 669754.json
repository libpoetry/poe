{"id":"669754","title":"王明君吟","dynasty":"明","author":"李攀龙","text":"我本良家子，承恩入汉宫。光彩射绮罗，语笑生春风。君王希召幸，在远谁为通。汉宫三十六，处处种梧桐。美女八千名，各各分当熊。黄金买颜色，丹青多益工。宁知佳丽人，不出所图中。黄金犹粪土，丹青复何功。颜色非可恃，粉黛故难同。因念长门赋，夙昔亦相蒙。君王宠自娱，贱妾以和戎。岂惜贱妾去，但惜长门空。涕泣顾长门，从此逐秋蓬。"}