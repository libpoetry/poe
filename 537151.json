{"id":"537151","title":"癸酉冬余迁岭右阻大风江上武陵梦玄子于信夫轻舟过访剧谈三宿而别甲戌冬余领襄汉节甫之镇而信夫书至矣余且将有太和之登信夫能修江上故事蹑屩从我乎歌以招之且纪旧事","dynasty":"明","author":"王世贞","text":"北风吹江浪黏天，岭南方伯夜不眠。床头啾啾泣龙渊，忽睹一叶凌苍烟。中有虬髯赪颐鲜，鹖冠鹿裘当风翩。人乎鬼欤非耶仙，武陵居士于梦玄。两为循吏嘉隆年，眼中不挂石二千。归来拍手桃花颠，自云百愿早已捐。唯不忍割龙门缘，剧谈三昼舌本穿。骊龙颔珠乱唾船，缓颊坐夺冯夷权。我自鼓柁吴淞边，君亦西归渡沅川。三方鹊印书生悬，此事岂足秦人传。芳洲兰芷若可搴，青鸟衔送麋台巅。今我太岳寻真诠，倘有乘蹻飞我前。虬髯赪颐人依然，把臂并驾双虹軿。毒龙脱衔饱老拳，叩阍且上天公笺，乞汝十顷耕芝田。"}