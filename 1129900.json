{"id":"1129900","title":"和圭首座二颂","dynasty":"宋","author":"释清远","text":"祇论亲切不论时，回笑诸方陷虎机。一句未容开口对，片帆先逐便风归。头头有路堪行履，物物无差莫弃违。不见黄梅足奇士，卢公却得祖师衣。愧尔相求识岁寒，不嫌危磴路千盘。归堂一剳曾亲访，闭户深山肯自瞒。月下篇章应独和，壶中天地共谁看。临机大用全收放，何必区区握雪团。"}