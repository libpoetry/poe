{"id":"450787","title":"贺新郎 重游二首 其一","dynasty":"当代","author":"黄绮","text":"尔我何由至。占人间、今宵一聚，月明千里。短草寒螀秋声早，为报边烽方起。谁敢说、无非无是。祸福而今弹指见，复奚为、太息伤豪气。君何待，可行矣。危崖风紧孤身倚。列华灯、波摇闹市，令人决眦。出入重围跨轻骑，炮火乱星如此。得与失、审乎大计。岂有沙场容醉卧，论纵横、犹小天和地。歌达旦，陋生死。"}