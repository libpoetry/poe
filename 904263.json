{"id":"904263","title":"喜贼退","dynasty":"宋","author":"李处权","text":"父母之邦岂复雠，人情至此乃可忧。刺史县令方坐视，久矣肉食无远谋。崇墉可当天设险，烟火惊奔无一点。可怜缩手俱就毙，不见一夫来袭掩。清晨诸家好音至，说贼回戈马回辔。玉帛子女既充牣，捆载而归乃真退。妻孥向来便伸眉，将军凯旋亦班师。身长八尺剑三尺，缓带轻裘有设施。"}