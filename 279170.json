{"id":"279170","title":"月下笛·长江故县明月山贾浪仙祠，用玉田体","dynasty":"现代","author":"周岸登","text":"明月诗仙，长江谪宦，古祠高岫。携尊酹酒。憎命文章世偏寿。孤情合证维摩诘，想浣笔、冰瓯雪窦。共江山胜迹，长留诗卷，几曾虚负。知否。屠龙手。早遁迹空王，梵云华首。郊寒是友。苦吟终让君瘦。我来恰值繁霜节，试唤起、精魂似旧。更长啸、叩微茫，还恐推敲未就。"}