{"id":"518082","title":"重脩安湖书院","dynasty":"明","author":"唐文凤","text":"崇冈若盘龙，兹地极高爽。何令临是乡，政教昔攸掌。周回廊庑成，宏深殿庭敞。搆屋鸠良材，买田收沃壤。训迪师有方，教育士有养。朝夕勤弦歌，春秋严祀享。皇恩雨露多，圣道日星朗。迄今百年馀，隳废盈草莽。我来重谒拜，遗像愧瞻仰。碑碣载雄文，丝竹留馀响。识此风化源，六经期再讲。矢言力兴脩，述诗告吾党。"}