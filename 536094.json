{"id":"536094","title":"乐府变十九首 其五 将军行","dynasty":"明","author":"王世贞","text":"娄猪化为龙，头角故不分。贪狼长百兽，那不食其群。有何短老公，自称大将军。从兵三十万，华盖若飘云。尺一丹棱箧，细刺蛟螭文。一署臣某字，直入铜龙门。忽开青天笑，雷公不得闻。前驱碧眼儿，惯骑大宛驹。与公同卧起，锦带貂襜褕。朝令谒天子，暮令拜单于。单于开箧看，中有尺一书。织成紫?毹，恰恰覆穹庐。犀毗黄金造，密嵌珊瑚珠。团龙五色帛，百匹为一角。单于大欢喜，亲为割肉炙。小妇弹琵琶，大妇奉羊酪。手取一束箭，墨文何错落。为语而将军，物微意不薄。箭锋但相近，各各相引却。归还告将军，将军大欢喜。今年敌却去，好复开茅土。幕府上功簿，两两对金紫。鬼伯何催促，将军向蒿里。严霜一夜零，华堂遍荆杞。翩翩执金吾，缇骑类貔虎。急为发其私，丞相下御史。支磔将军骸，分枭十二边。车裂两分张，刬肉施乌鸢。红颜夫人妇，悬首映旌旃。白面羽林郎，含咽向重泉。小女配人奴，歌舞侯家筵。田园亿千彊，各自称新阡。生为众人恨，死为众鬼怜。寄语二心臣，贻臭空万年。"}