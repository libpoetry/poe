{"id":"199705","title":"自叹·巴蜀久雕敝","dynasty":"宋代","author":"晁公溯","text":"巴蜀久雕敝，伤哉远朝廷。大道舞狐狸，嘉谷困蝗螟。我尝行其野，所在闻惟腥。叹息莫能救，熟视涕泪零。今年不自意，属当按邦刑。平时语云何，敢遽忘生灵。拟于万仞渊，挠以一寸筳。贤者相告戒，安坐看空囹。愚者顾之笑，谓我不自宁。我非恶静乐，独行苦伶仃。糜费廪中粟，奔走合前铃。恐如执金椎，而诵麦青青。果欲中世用，诸公乃仪型。"}