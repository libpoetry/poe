{"id":"1128265","title":"秋雨三首","dynasty":"宋","author":"程俱","text":"细字忽难读，松窗失朝晖。开帘视天宇，屯云凝如黳。霏微乍喷洒，翕忽看淋漓。斯须建百川，中庭即方池。秋雷亦动地，势汹万鼓鼙。虚檐忽无声，苍狗变白衣。飘摇露穹碧，凉飙洗蒸炊。雨师真解事，作止适所宜。十日丽辰次，如环了无端。人言秋甲子，畏湿不畏乾。向来谯门道，旁立三尺坛。故勤壁间缘，一起泥中蟠。青衣跃且躁，有如沐猴冠。先声忽洒道，直此辰与干。迩来未旬浃，三见急雨寒。黄流抺河草，连樯度平澜。良苗有佳色，未觉千亩宽。时旸亦须早，无使江湖翻。华首三不遇，求田亦良图。莫嗔湖海士，豪气故不除。扶犁本吾事，二顷终胜无。绕舍生蒿蓬，闭门种英芜。从渠百尺楼，笑此蜗牛庐。吴中久卜邻，会从故人居。荆溪一廛地，傥与求羊俱。屠门过大嚼，一雨喜有馀。正恐二三子，联翩蹑云衢。空令千里驾，怅望黄公垆。"}