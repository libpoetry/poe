{"id":"685047","title":"饮少登伦贤侄桂花居时菊品盛开诗以纪之","dynasty":"明","author":"王渐逵","text":"阳月偶过公子宅，菊辰叨宴桂花居。帘珑细细调文琯，行队森森列佩裾。历径未谙迷曲院，传珍不辨笑迂儒。巡檐莫更催银烛，满挹清光对望舒。两酌寒花对主人，鲜妍群煦座中春。不将丽色誇名族，独与高贤作近邻。漏促每深残夜兴，朋交同有廿年真。恨来理棹归山速，不即携壶更一亲。美酝奇葩式燕多，雪园云洞意如何。芬芳不数金盘露，窈窕应怜玉树歌。浮白儿童知爱客，净空星月不生魔。绯桃紫杏依相妒，戏蝶狂蜂莫浪过。"}