{"id":"481943","title":"赋得吴航渡送赵少府之京","dynasty":"明","author":"高柄","text":"君不见吴航渡，河上萧萧多古树。树根积石长青苔，应是昔人繫舟处。寂寞寒潮自往还，关河北望空云山。天浮百粤荣光歇，海接三吴霸气寒。吴王城阙几千载，舸舰何年到闽海。危樯峻橹逐飘风，今日吴航名尚在。江上年年春草新，城头车马往来频。野鸟不知惊候吏，垂杨空自送行人。"}