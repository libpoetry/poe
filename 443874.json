{"id":"443874","title":"诸暨枫桥访王冕、杨维桢、陈洪绶故居","dynasty":"当代","author":"熊盛元","text":"地灵钟神秀，云深萃高贤。流风渐衰歇，泪共雨绵绵。野桥梅花落，墨痕淡生烟。九里山下冢，宿草何芊芊。书楼今已圮，竹枝韵犹传。空际闻铁笛，何处觅散仙。惝恍疑化蝶，蘧蘧画中眠。续命三分酒，拱手拜老莲。古今应难接，魂梦或可牵。休嗟身无托，会心即林泉。"}