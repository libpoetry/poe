{"id":"509034","title":"作朱中书文徵犹子字说兼励以诗","dynasty":"明","author":"韩雍","text":"云间有华族，世德乡闾推。隐君德弥彰，六子生绝奇。芝兰间玉树，森森列阶墀。头角皆崭然，奚止称白眉。伯也干父蛊，克家礼无违。次虽少长殊，立身率能知。长者向文学，场屋事可期。少焉就外傅，取友能得师。进修不怠荒，成人理无疑。我悉命以字，走笔摛文词。厥字义孔深，诸子当潜思。荀氏十龙驹，窦老五桂枝。联芳载典籍，千古家声垂。勉旃踵遗休，图报明盛时。"}