{"id":"695266","title":"渡江二首","dynasty":"明","author":"林光","text":"潮声汹涌傍山眉，万里江流海吸之。两眼未谙风节候，片帆低挂日中时。云藏瓜步偏疑画，景会金山忽有诗。衡鉴斯文能不愧，天机地轴果谁知。八字金焦豁两眉，江中风景尽归之。寻常过往知如今，饱饫游观是几时。老去一官催白发，兴来千首欲留诗。蒲帆小趁南薰力，明日阴晴未可知。"}