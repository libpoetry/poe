{"id":"1109295","title":"次韵王介甫金陵怀古四首","dynasty":"宋","author":"刘攽","text":"虎踞群山带绕江，为谁为国为谁降。高台麋鹿看无数，废沼凫鹥去自双。万里朝云随逝水，百年西月过虚窗。白门酒美东风快，笑数英雄尽一缸。楼船西下势横江，元帅旌旗就约降。旋报前师覆张悌，亟传单骑馘王双。燕焚正自当烟突，蚁溃何堪值水窗。回首三军欢奏凯，万牛行炙酒千缸。楚贡来迟诡问江，汉收群策士心降。一言已重黄金百，再见仍蒙白璧双。漂客脱身甘马革，老儒投笔谢书窗。岂知三阁酣诗酒，浩唱庭花倒玉缸。颓垣落水半平江，乔木风呼不易降。耕出珠玑时得一，道逢麟凤不成双。潮声半夜来寒渚，月色深秋照旧窗。唯有鱼盐城下市，樯乌想望集瓶缸。"}