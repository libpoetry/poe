{"id":"1084267","title":"纪申提学高行","dynasty":"宋","author":"孙松寿","text":"忆昔儿童饱梨栗，斑衣偃伏先君侧。每闻正色说我翁，口口奇奇长太息。先君墓草今芊芊，尚想遗言过庭日。恨无佳传掬芳馨，洗我肝心百非僻。一朝幽镌晃入手，刓忍如怀夜光璧。男儿大节要奇伟，一日成就天所锡。我翁当年鸾鹤雏，一别旧巢无处觅。桑弧射处掩蓬蒿，独把窅窊飞俊翮。杨宗不绝仅如线，大义欲归归不得。凝香夜半祷灵空，愿杨有子归宫室。果然天助两飞鸿，翁喜当兴子云宅。绛霄回首拟归来，抚我恩深重嗟惜。弃官十载营旨甘，送死养生无一失。寸心安矣指白云，百拜双亲泪濡席。茅檐虽陋生处所，此心不以万钟易。几年夜泪湿衾裯，今作儿啼情自适。登堂悲喜动行人，里巷喧呼手加额。珠还合浦已无憾，老蚌沙泥忍遗逸。穷檐忽见相抱持，孺慕丹心始云毕。一子来归咏白华，三家孝爱融春色。雍容去就良可观，无乃扶持有神物。始知造化惜颓波，畀以难能令一出。玉堂丈人风教手，一日得之几折屐。何不荐之陛下圣，蜀有孝子声藉藉。奇人异行感至尊，凤诏褒华宠其实。人间一日传万口，坐使浇风四方激。佥谋方欲置廊庙，病卧王州嗟易箦。短生梦幻何足悲，此念未随生死隔。百身莫赎叹朝露，端合天公任其责。真人慨念录其孤，椽笔大书光史策。丈夫乃尔亦何憾，鬼哭人号空怨忆。萧萧绿野长安道，万里羁魂动行客。只今四海归宗议，字字秋霜凛寒日。一言我欲招翁魂，香骨有灵宜可格。圣朝当今以孝治，好树丰碑旌洁白。磨崖百丈置岩阿，当有山灵夜呵诘。诸郎况是足风规，请叩帝阍为此策。长使千秋孝子碑，屹与岷峨对翁室。"}