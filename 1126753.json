{"id":"1126753","title":"桂阳宰胡达信同年见赠三首次韵","dynasty":"宋","author":"黄公度","text":"场屋声名识子初，气吞杨孔况其馀。十年流落犹州县，千里往来祇简书。卧雨餐风从鞅掌，昂霄耸壑正权舆。割鸡久屈屠牛手，洗眼天涯看诏除。谁能了了学痴儿，身世从教事事违。百不如人甘鹢退，朅来此地看鸢飞。低徊共受微官缚，早晚要须三径归。赖有故人相慰荐，霏霏玉屑坐生辉。万事人人咨伯始，他年文采动词场。轩墀喜色回天眄，鞍马青春照地光。社燕宾鸿催日月，乔松翠竹饱风霜。丈夫勋业莫嫌晚，良骥由来老更骧。"}