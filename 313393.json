{"id":"313393","title":"汉宫春·吾家海山仙馆在半塘荔子湾，为南汉昌华苑故址","dynasty":"现代","author":"潘飞声","text":"零落神山，认昌华故苑，丹荔湾头。荒塘绿荷涨晚，荡夏成秋。三潭印月，比西湖、潮定风柔。都换了、断桥废馆，画图收拾芳洲。回眄海桑全幻，便齐云结绮，曾几来游。乌衣旧时堂榭，让与閒鸥。金题锦贉，有丛书、人去名留。吾老矣，青蓑办否，归时重理渔舟。"}