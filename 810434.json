{"id":"810434","title":"群仙册一十八首 谭元","dynasty":"清","author":"胤禛","text":"胜境邀仙侣，飞軿访上真。瑶华拂星佩，沆瀣湿云巾。饵玉颜含彩，怀丹气自春。长生探秘诀，守寂炼形神。移种瑶池畔，今看实压枝。香含红熟透，露湿碧荣滋。七颗盛盘日，千年乂摘期。朝来谒金阙，甘美献天墀。翠盖千重合，冰华万古清。人寰夸玉井，仙露胜金茎。质秀香尤异，波凉暑不生。逍遥蓬岛内，未拟赴瑶京。树树花如雪，层层玉作天。芝栽成五色，鹤养已千年。云帔来真侣，霞浆饮上仙。和歌新制曲，宝瑟奏冰弦。白鹿充仙驭，青禽识羽童。期朝太素帝，约会上清宫。草拾瑶池畔，笙吹郁岛中。更倾琼液酒，一醉寿春红。翠凝松万岁，香发桂双柎。地接三清境，天开五福图。童颜如冠玉，仙佩总垂珠。行满虚皇召，骖鸾立可须。凌霄丹嶂迥，行处彩霞飞。独角仙家骑，双童鸟羽衣。遨游三岛遍，俯瞰九河微。南极寻前约，云边启玉扉。青猊原瑞物，长养属仙家。迟日呼童子，春风试爪牙。食惟衔露草，卧为护丹砂。好献通明殿，天衢驭帝车。碧海长无浪，红云不作秋。月槎飘一叶，莲瓣荡扁舟。竞向银河渡，还从星渚留。年年赓帝寿，元鹤记添筹。圣人长驭世，仙子启灵踪。秘结千龄饵，香腴万载松。雪霜凝珀质，龙虎护云封。酿酒充尧斝，春光驻鹤容。铅砂和药物，松柏绕云坛。炉运阴阳火，功兼内外丹。光芒冲斗耀，灵异卫龙蟠。自觉仙胎熟，天符降紫鸾。根盘红日近，枝耸碧云高。阆苑邻青李，瑶池映翠涛。偷须防曼倩，熟拟宴仙曹。莫讶如瓜大，甘香胜玉膏。绛雪呈奇瑞，琼枝花遍开。昆仑银烂漫，碧落玉崔嵬。粉蝶凌风舞，霜禽接翅来。海天长不夜，真境识蓬莱。太乙须眉古，虚皇冠佩尊。元初参得一，天地论归根。琼液卮卮满，琪花处处繁。欣看前种桧，老干已龙鶱。遥指蓬山麓，轩临弱水濆。鹿驯眠细草，沙暖覆香云。石亦含灵气，泉皆发异芬。呦呦鸣未已，林外每呼群。一派箫璈涌，歌声云外飘。青童擎羽盖，翠扇执垂髫。晓籁鸣环玉，天风拂粉绡。双鸾王母使，传简下层霄。白羽裁为氅，丹砂结作鬟。九皋长啸后，华表复飞还。岩洞烟霞侣，蓬瀛供奉班。放教随意去，切莫恋尘寰。太上乘龙降，群真曳佩参。灵科宣玉简，秘箓发金函。传诀开丹鼎，焚香结紫岚。侍仙通古篆，援笔录元谈。"}