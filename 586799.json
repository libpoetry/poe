{"id":"586799","title":"王掌科乃翁","dynasty":"明","author":"钟芳","text":"大海之隈五岭东，幽栖无闷南庄翁。混迹钓叟谐樵僮，课种谷粟亩数钟。不与琐尾争雌雄，牙签锦带垂房栊。检点艺苑迪童蒙，所忘远大非近功。上窥姚虞陋雕虫，凤毛养就飞翀翀。桂花开遍嫦娥宫，一枝先折扬秋风。长安金榜日瞳昽，琐闱密勿收人龙。吁嗟庞德潜昭融，生前困抑身后荣，班班鸾诰下九重。"}