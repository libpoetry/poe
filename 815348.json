{"id":"815348","title":"飞花","dynasty":"清","author":"赵熊诏","text":"枉教辛苦费天工，此别何由返故丛。落水沾泥判未得，为君珍重舞回风。惺忪无奈晓风催，抵死空阶去复回。伤别有人慵未起，又随蝴蝶梦中来。色香销尽剩清凉，羞逐东风度短墙。断送一春空爱好，有何心绪嫁王昌。地老天荒梦里身，东西未卜去来因。不如一片随流水，犹有渔郎解问津。"}