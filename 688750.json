{"id":"688750","title":"详定试卷上命中官赍赐丁香花一枝并金筒簪之恭纪四绝","dynasty":"明","author":"严嵩","text":"丽色繁香簇绛霞，中官擎赐御园花。欲知簪处君恩重，看取金筒压帽斜。宜春苑里丁香树，带露笼烟锦作团。不是天家亲折赐，何因得借一枝看。御苑名花万树开，重重金屋锁楼台。忽报风香来满鬓，欢从天上戴春回。四十年前射策人，晚遭明圣宠恩频。宫前手把花枝看，复似琼林醉后春。"}