{"id":"694696","title":"秋兴四首","dynasty":"明","author":"周郁","text":"芦滩蓼渚弄生涯，吹面金风遍万家。莲怯晓霜深匿藕，菊盈晚节盛开花。床头有酒添诗柄，梁上无钱剩画叉。霄汉飞鸿应的的，白头坐看白鸥沙。井梧昨夜剪西风，原草分明渐减芃。岁月如流天易老，心情还少貌成翁。一颠柳絮缘诗白，两颊芙蓉倩酒红。效取马周成独酌，宛然身世在新丰。扰扰尘飞马足间，有钱难买此身閒。草蓑独钓严滩水，木屐追寻谢老山。洛社共陪红友醉，薜萝犹胜锦衣还。老怀浪忆惊人句，野坐时拈竹管斑。破却閒愁旧累城，瑶琴一曲膝前横。丹砂已就千年药，蜗角何须万古名。流水高山谁共赏，嘲风弄月独怡情。黄鸡白酒农家乐，醉听波涛泻玉声。"}