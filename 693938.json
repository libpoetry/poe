{"id":"693938","title":"促织吟","dynasty":"明","author":"陈约","text":"促织何唧唧，一片秋声满虚碧。昨夜啾啾语床下，羸妇咿呜泪流臆。妇言上有翁，痴女未解栉。丈夫昼作田，何以事促织。促织胡尔为，促织胡尔悲。空阶月白风凄凄，岂不闻高楼女儿画双眉。春来秋去蚕不知，越罗蜀锦花满枝。促织何唧唧，我闻妇言重于悒。叹生不逢尧舜时，天下干戈未休息。且无八百桑，又无二顷田。江湖事笔砚，卒岁衣裳穿。促织有灵性，促织聆我言。江天木落秋无边，胡为夜夜啼我前。不闻民间征输急星火，里胥鞭笞泪盈把。"}