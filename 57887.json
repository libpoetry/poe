{"id":"57887","title":"代美人春怨","dynasty":"明代","author":"李蓘","text":"行行下长浦，玉手把荷叶。昔日妾似花，今朝花笑妾。妾年十四盛铅华，不数城南大道家。蜀锦吴绫耀朝日，兰闺一步犹嫌赊。人言嫁向儿家好，不悟儿家重金宝。当时学得十三腔，只今遗落如风扫。易州青铜碧窗内，照去照来自不爱。琼佩鞶囊若有知，羞向侬家腰下带。曲槛蔷薇袅袅新，池亭明日委芳尘。东邻少妇常悲泣，不怨儿家轻薄人。"}