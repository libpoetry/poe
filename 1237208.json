{"id":"1237208","title":"暮春用唐寿卿韵二首","dynasty":"元","author":"曹伯启","text":"一天晴碧日迟迟，暑气蒸人力自微。幽径雨馀芳草合，小园风急乱花飞。卧思沂上歌诗去，梦到山阴祓禊归。还忆去年乘小骏，西湖游罢北山围。流水年华去不穷，眼看浓绿换芳丛。半溪浅碧春前雨，满地残红午后风。客舍萧条唯感物，壮心寂寞谩书空。吟诗羡杀唐公子，兴在三山碧海东。"}