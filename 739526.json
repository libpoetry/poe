{"id":"739526","title":"雪度井陉关与周石帆学士同用渔洋韵作歌","dynasty":"清","author":"金德瑛","text":"蓬莱宫出祭纸黄，秦晋蜀使车联行。滹沱渡后望险阻，渐觉山谷生苍凉。燕赵古称多节义，齿冷隙末羞陈张。唐藩幽镇互割据，晋阳东面锁钥详。阴云似凝古壁垒，玉屑忽洒征衣裳。群仙跨鹤羽节幢，浮空游戏乐未央。舆夫轩前又轾后，滑汰侧足频堤防。旧关据隘尚中路，新关矗翠堆雷硠。角声缥缈出雉堞，飞白点点旌旗扬。山农旧冬苦无雪，今喜麦陇滋不荒。高低凿坏露门窦，一穴岂辨堂与皇。石田春冷迟垦作，枯草迸罅如针秧。嗟尔谋生太局蹐，惭我传食随翱翔。不逢争战不耕戍，但骋笔墨含风霜。峰回渐失韩信帜，出坎更吊兴唐王。"}