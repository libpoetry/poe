{"id":"680305","title":"贾客乐","dynasty":"明","author":"陈䞇","text":"向来贾客西江多，江湖来往惯风波。船䑸多泊下江口，白昼算缗夜饮酒。吉日行程预有期，同来船伴勿相离。解缆津头秋雨歇，落帆浦口夕阳迟。行遇乡人说乡语，早晚当过云梦渚。黄鹤楼前住几时，醉酒倡家逢旧侣。荆南未已复江东，岁岁年年羁旅中。若论骨肉长相守，不及沧江垂钓翁。"}