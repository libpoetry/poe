{"id":"1002402","title":"寄题兰陵郡斋梅露堂","dynasty":"宋","author":"曾协","text":"兰陵为郡更齐梁，地望卓荦闻四方。清班诜诜储材良，相踵往佩太守章。宪公遗爱初未忘，当时瑞露今名堂。于兹辽辽几星霜，此邦复得尚书郎。政似古人天降祥，揭榜华屋遥相望。使君燕寝东西厢，岭梅林林分两傍。春事已退堕渺茫，调羹有实升庙廊。叶间奇葩忽芬芳，缥白异状中有香。襞绩千叶成花房，天公好善善必彰。故出瑞物非其常，此花颜色见未尝。浴以沆瀣宵瀼瀼，炯如珠玑缀琳琅。蜂房割蜜蔗流浆，邦人欢呼走且僵。我公中心念丁黄，抚摩凋瘵还耕桑。天锡嘉瑞不肯当，尽掇钜美归圣皇。公岂我留返鹓行，但有盛事存甘棠。"}