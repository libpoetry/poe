{"id":"417424","title":"寿楼春　春暮微雨醉天来共小饮","dynasty":"近现代","author":"寇梦碧","text":"偎孤尊闲斋。正檐花暗坠，丝雨如塺。灯晕扶魂来去，画帘低垂。炉萼冷，销香煤。一寸心、相思成灰。记饯梦高楼，寻春古苑，环兽锁葳蕤。芳游冷，年华催。喜西泠旧侣，来共深杯。同抱吴葵身世，楚兰襟怀。今古恨，难推排。盼夕晴，姮娥奁开。又残笛江城，门前落梅红没鞋。"}