{"id":"854780","title":"次韵时瑞见寄","dynasty":"宋","author":"方翥","text":"吟诗夜半霜月白，胡床梦作乘槎客。醉中入月捉玉兔，手摵桂枝鸣策策。风吹天河银浪高，月边星宿相周遭。五色机头索云锦，天孙一笑颜如桃。天河下接武陵溪，重觅仙源路却迷。五更波上回烟棹，半空飞雨落凄凄。羽衣稚子双瞳方，伴我清江老严光。落日还收钓筒去，芦风起处暮天长。"}