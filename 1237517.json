{"id":"1237517","title":"京城閒居杂言四首","dynasty":"元","author":"揭傒斯","text":"朝从猎城南，暮从猎城北。白马喻飞翰，轻裘如膏泽。尘起知兽骇，风高验鸟疾。只箭落双鹙，千金出俄刻。归来拜恩宠，乐饮过一石。僮奴增意气，宾客改颜色。常恐文法士，轻薄多瑕擿。高门临广衢，秋风上荆棘。朔土高且厚，民生劲而彊。榆柳虽弱质，生植益繁昌。桃李大于拳，枣栗充糇粮。谁谓苦寒地，百物莫得伤。青青云梦竹，宿昔傲雪霜。移植于此庭，不如芥与杨。竹性岂有改，由来非本乡。眇眇寒门士，客游燕蓟城。上无公卿故，下无旧友朋。裘褐不自蔽，藿食空营营。四顾灾沴馀，但闻号哭声。日负道德懿，敢怀轩冕荣。节食慎所欲，聊以厚我生。高步览九州，谁独无与亲。同室不相喻，矧彼途路人。诱诎更驱迫，巧诈日眩真。共美为善乐，莫知与善邻。未足保厥躬，已谓贻子孙。一言易为义，一恩易为仁。世无鲁东叟，何以慰心神。"}