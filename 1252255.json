{"id":"1252255","title":"复次前韵述怀寄前人二首","dynasty":"元末明初","author":"叶颙","text":"匕尺长躯卧老槎，白云飞处是吾家。虚窗竹影侵琴榻，石鼎茶香袭帽纱。北阙无书难献策，东门有地易栽瓜。秋风半世空山梦，惊醒池塘月夜蛙。身似江湖不系槎，青山是处尽堪家。手挥云翰千番纸，鬓里霜髦一幅纱。时事固然轻土苴，吾年哀矣叹匏瓜。何当脱屣人间世，不杂喧哗井底蛙。"}