{"id":"925411","title":"送范比部持节广东","dynasty":"宋","author":"苏籀","text":"羊城使者神仙中，苒苒叱驭凌云踪。绣袂吾徒强掺执，解手一举南飞鸿。君侯烜赫标肉谱，文正烈祖忠宣父。典刑付托呼所钟，经国风规俨如故。伤时嗟我思古人，遗直茂勋君世嗣。春秋主盟由范氏，不战屈人从范智。备尝世故无难易，出入淹回俱掌计。世推汲偃似长孺，共怀下惠贤展喜。鸟言夷面吾氓耳，岂弟公清渠自理。声华本实警蛮貊，锋颖天然加峭利。转粮遵海爰究度，并按三河应不避。追车少日便还朝，首出儒林冠循吏。"}