{"id":"1108525","title":"次韵二首并呈仓使","dynasty":"宋","author":"刘克庄","text":"晚雾徐收月色鲜，承平物态尚依然。断无飓母起吹海，应有蚌胎还媚川。远俗熙恬犹乐土，孤臣流落谩忧天。夜归听得舆人语，且愿新年胜旧年。归念常如危柱弦，春来梦绕白云边。不知新雪添头上，但见繁星满目前。即事有诗聊记节，救时无策但祈年。二公语妙堪传远，严杜何因可共编。"}