{"id":"502412","title":"江都行","dynasty":"明","author":"刘炳","text":"芜城繁华天下美，处处离宫斗红紫。綵女龙舟锦作帆，内官凤苑花裁绮。芍药珠帘十二重，杨柳御堤三百里。鼓车巡幸翠华留，夷夏梯航觐冕旒。县邑贡真三祝献，诸侯称寿万年酬。盘游酒色何穷侈，宴安鸩毒亡邦祀。西苑歌钟午夜游，东辽辎重三军死。宝成殿上奏鸾栖，晋阳城外飞龙起。故国伤心非昔时，五云宫阙草萋萋。东风寂寞雷塘路，月暗秋阴鬼火啼。"}