{"id":"1217699","title":"武陵饯别刘元朗府推","dynasty":"元","author":"陈镒","text":"河水日下流，客子倦行役。东西南北间，飘荡无终极。君候我邦来，万里问乡国。放舟桐江濑，系马虎林驿。讵意天一陬，邂逅得良觌。江山几席间，把酒连日夕。春光倏云晚，梨花已飘白。况此羁旅中，别离转悽恻。穷通虽异途，出处宜努力。相思有好音，愿寄南飞翼。"}