{"id":"576612","title":"梅关行","dynasty":"明","author":"黎贞","text":"梅关高层崖，叠巘多岩嶅。怪石撑空临绝顶，古松当路翻翠涛。梅关长山溪，石径云苍苍。行人往来几千古，炎州宾贡来篚筐。我昔闻其名，今朝睹其实。兴怀却忆曲江公，建此千秋万祀之奇迹。想当凿石通道时，风云庆会人神依。遂使文明播南海，椎髻桀鷔馀风改。贤才络绎赴中州，神乐衣冠一都会。曲江公，在何许，万古声名遍寰宇。五羊书客拜荒祠，旷世感公泪如雨。谁知不在宾兴游，空对梅关叹楚囚。禅林深夜寄行迹，月明千里心悠悠。曲江公，在何许，我今披云上天去。若问回首在何时，笑指梅花是归路。"}