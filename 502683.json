{"id":"502683","title":"赠凤阳王将军时镇平津","dynasty":"明","author":"王恭","text":"王将军，凤之雏、骥之子，武弁承家佩金紫。春风早食金琅玕，昨日长鸣渥洼水。玉帐遥临剑水清，少年白晰又专城。尊前醉墨歌千首，案上军书论五兵。故园久别临濠路，忽忆先茔感风树。鼎湖龙去凤西飞，扳鳞附翼今何处。君家叔父爱文章，风流亦羡紫罗囊。须知七叶功名在，应继三槐德业昌。"}