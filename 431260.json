{"id":"431260","title":"水龙吟 扬花和忍寒用东坡韵二首","dynasty":"近现代","author":"丁宁","text":"乱莺啼遍池塘，好春多逐轻云坠。沾衣欲住，窥帘似怯，依依愁思。怕引游丝，暗牵幽恨，寂寥门闭。任蜂嗤蝶怨，禅心自警，更何意，因风起。屈指大堤春晓，正蒙茸、茜黄初缀。岁华莫绾，柔枝催老，碧匀琼碎。微雨清宵，断魂千里，梦随流水。溯前因，待问浮沈，洒不尽，飘零泪。峭风一夕催春，柳绵似雪濛濛坠。低回拂槛，轻盈当路，无聊情思。春老枝空，云归梦杳，苔荒门闭。又斜阳暗澹，幽怀浩渺。歌未了，城乌起。不恨凄烟楚雨，恨虫丝、漫萦轻缀。软红十丈，孤根缥缈，芳心凄碎。怕问三生，懒寻陈迹，绿阴如水。剩伶俜倦影，穿窗度幕，赚愁人泪。"}