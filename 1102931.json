{"id":"1102931","title":"北山四时招隐辞 其四","dynasty":"宋","author":"周密","text":"风栗栗兮云黄，梅事动兮贞芳。纷白月兮广野，屑宝璐兮平冈。云可怡兮日可献，野可撷兮水可湘。拾樵苏兮野爨，储橡栗兮山粮。竹房深兮云暖，芸几净兮春芗。官无徵兮村静，年屡有兮金穰。我今不乐兮岁迟暮，处嘉遁兮徜徉。击鲜拊缶兮聊以卒岁，谁争子所兮乐其乐兮无央。"}