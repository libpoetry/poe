{"id":"213809","title":"泉·宋兴古刹今长干","dynasty":"宋代","author":"王安石","text":"宋兴古刹今长干，灵曜喜殿荒檀栾。二泉相望弃不渫，西泉尚絫三石盘。其流散漫为沮洳，稍集小砾生微澜。车泉土梗久蔽塞，穿治乃见甃甓完。道人慈哀波及远，沟荡两取合土山。山前灌输各自足，辘轳罢转井口闲。取遥比甘觉近美，与旧争冽知新寒。爞爞夏秋百源乾。抱瓮复道愁蹒跚。疾倾横逗势未足，嗟此善利何时殚。虑长易脆有大檀，伐坚羌庐窟孱颜。金多匠手肯出巧，风水千里安知难。没羽之虎行林间，箨龙失赋因藏跧。循除静投悲瑟瑟，映瓦微见清潺潺。三年营之一日就，有口共以成为欢。论功信可侈後观，何似当时万竹蟠。"}