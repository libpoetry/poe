{"id":"640117","title":"送蔡元善之官铜陵","dynasty":"明","author":"汪广洋","text":"白面黄华使，朱衣紫府仙。仪容追典雅，进退合周旋。捧檄长观国，宣威每到边。风尘双鬓㡳，江汉一帆前。上相怜多艺，诸公念独贤。铜陵开旧治，玉案喜新迁。拜命兼恩宠，躬行在勉㫋。好扳潘岳驾，莫后祖生鞭。旦日催鸣佩，春华簇舞筵。从来枳棘地，鸾凤岂留连。"}