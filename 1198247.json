{"id":"1198247","title":"杂诗","dynasty":"魏晋","author":"棘据","text":"吴寇未殄灭，乱象侵边疆。天子命上宰，作蕃于汉阳。开国建元士，玉帛聘贤良。予非荆山璞，谬登和氏场。羊质服虎文，燕翼假凤翔。既惧非所任，怨彼南路长。千里既悠邈，路次限关梁。仆夫罢远涉，车马困山冈。深谷下无底，高岩暨穹苍。丰草停滋润，雾露沾衣裳。玄林结阴气，不风自寒凉。顾瞻情感切，恻怆心哀伤。士生则悬弧，有事在四方。安得恒逍遥，端坐守闺房。引义割外情，内感实难忘。"}