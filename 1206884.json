{"id":"1206884","title":"木兰花慢 和史显甫左丞韵略顾平日所长兼道比年区区之怀老疾互攻苦无佳思祈相望一笑","dynasty":"元","author":"曹伯启","text":"羡紫芝眉宇，正台阁、济时人。况公是公非，知常知变，乐道安贫。案前簿书旁午，抱丹诚一点伴青春。偶遇科条隐密，不辞辨雪殷勤。德星今日是乡邻。癃老阻蹄轮。喜陆地神仙，山中宰相，词语清新。河滨预沽佳酿，待幽花相对乐情真。幸有清风皓月，何须翠袖红巾。"}