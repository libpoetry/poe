{"id":"742304","title":"河间道中遇雷雨作","dynasty":"清","author":"王念孙","text":"连山走云气，掣电相追飞。风吹白草短，雨卷黄埃来。霹雳迸我前，嵯峨为之隳。驱车石梁下，惝恍精魄迷。漠漠斗神鬼，惨惨横蛟螭。腾翻曜躔坼，陟落银潢低。苍昊不可仰，孤光激轮啼。百谷同一声，下上争喧豗。移时吐羲魄，斜曛暄湿衣。长虹驰远景，飞挂荒城西。行行日已暮，仆马同疲饥。谢尔朱门子，高堂戒勿垂。"}