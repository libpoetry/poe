{"id":"196082","title":"辛丑孟夏甲申日得雨","dynasty":"宋代","author":"赵孟坚","text":"物理寓乘除，天存好还道。去年夏迄秋，旱枯苗尽槁。繁霜打麦根，疗饥兹已兆。逾春秀葽葽，修翠摇旌葆。黄云割未尽，赤日仍时杲杲。秧针方刺牙，还忧水泉少。正深伤弓虞，曲成由大造。耕雨刈欲晴，从来难两好。来牟迨既登，甘霖乃方到。甲甲占久雨，古语信可考。首夏际兹辰，其应孚未祷。繁声喧若注，阴云阵如扫。入夜听檐溜，滴沥响到晓。蝗螟腐翅翼，蛙黾喊池沼。从兹雨未艾，调润知可保。一亩数石收，麦秋功已告。千仓而万箱，应占富禾稻。匪藉天功然，人力宁尔巧。端由政致和，天示贤侯报。不死见丰年，鼓腹归醉饱。末掾与农氓，熙熙歌昊昊。"}