{"id":"1193206","title":"九日与敬处士左学士同赋采菊上东山便为首句","dynasty":"唐","author":"戴叔伦","text":"采菊上东山，山高路非远。江湖乍辽夐，城郭亦在眼。昼日市井喧，闰年禾稼晚。开尊会佳客，长啸临绝巘。戏鹤唳且闲，断云轻不卷。乡心各万里，醉话时一展。乔木列遥天，残阳贯平坂。徒忧征车重，自笑谋虑浅。却顾郡斋中，寄傲与君同。"}