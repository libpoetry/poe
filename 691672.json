{"id":"691672","title":"春日寄题崔学士后渠书屋七首","dynasty":"明","author":"李梦阳","text":"草阁临何地，花天想后渠。傍墙应植柳，俯岸几跳鱼。好撰王褒颂，休亲郭橐书。改元新礼制，侧席待相如。石白云花瑩，湍青水叶香。野情鸥鸟足，纱帽世涂忘。问字船能过，听莺客不妨。无言浑是暇，当有草玄忙。鲍客春还邺，崔渠遂盛传。水溶漳岸日，草碧魏城天。径竹竿竿秀，汀花朵朵鲜。但无醒酒石，物物胜平泉。敞敞渠边屋，煇煇座右铭。竹琴晴愈静，萝烛夜还青。洹水明卿月，陈家聚德星。泥中虽近戏，仆隶解谈经。是否龟蒙鸭，将无逸少鹅。内官聊一戏，道士敢烦过。自坐莆矶饮，谁攀桂棹歌。绝弦知不易，白眼向山河。赋笔多崔瑗，朋车愧吕安。碧渠何日到，云树一春看。南果枇杷活，西郊苜蓿宽。觅君终系马，舣棹是何滩。且养岷山鸟，休焚学士鱼。穷通不在我，水竹漫成居。绿薜深藏屋，丹花浅映渠。几时朝圣主，人拟治安书。"}