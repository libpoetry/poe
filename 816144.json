{"id":"816144","title":"次广文吴友山台阳怀古杂咏元韵","dynasty":"清","author":"章甫","text":"半月江城随月鼍，鲲沙鹿岛并罗罗。中原地尽梯航接，边塞天闲锁钥多。东拂扶桑先吐日，西连弱水不回波。前王犹未开荒服，化外羌苗漫逞戈。红毛据海镇王城，蛮语埋冤旧日名。错认打猫为射虎，惊占来鳄即奔鲸。若寻战垒经烧劫，或泛仙槎可步瀛。借地牛皮何处是，渔翁指点渡安平。乘水雄师纫甲鼍，恢恢网岂漏疏罗。江山总要还来旧，财宝凭教载去多。万里封侯归靖海，重洋朝译不扬波。辟开日月洪濛处，大武真堪擅止戈。珊树环村竹绕城，承天古郡久更名。北流直下沉渊獭，东去终消拔浪鲸。四省屏藩围岛屿，万家烟火出蓬瀛。东西早晚飞航便，风信天然水道平。丰年不待兆鸣鼍，地道菁华万宝罗。西北通津财货足，东南望气土田多。海疆辟国二千里，澎岛分流卅六波。终古海邦输贡赋，来王宁复指天戈。章天云汉照边城，星野双分牛女名。七日蔚文成变豹，百川倒峡吸长鲸。由来观海难为水，即此登台便是瀛。士气蒸蒸看日上，弦歌长唱泰阶平。"}