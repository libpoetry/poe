{"id":"489855","title":"送人之番禺","dynasty":"明","author":"袁华","text":"秋风夕起鸿雁翔，金井露凉梧叶黄。揽衣待旦不遑寐，明月皎皎夜未央。问君客游向何方，言往百粤穷炎荒。浪波沄沄一苇杭，西溯彭蠡越章江。舆轿踰岭梯重冈，仆夫下上如鸟䀪。番禺在昔财赋疆，尉佗称王兵力彊。百年五世巳陈迹，荒台草露沾衣裳。野芳涧卉吹天香，蛎房柱蠹罗椰浆。飞鸢跕跕海气苍，览古冯高兴慨慷。蹇予局促马在枊，安能与子同徜徉。罗浮勾漏令乞得丹砂烦寄将。"}