{"id":"707634","title":"老乞翁","dynasty":"明末清初","author":"卢若腾","text":"老翁号乞喧，手携幼稚孙；问渠来何许，哽咽不能言。久之拭泪诉，世居濒海村；义师与狂虏，抄掠每更番。一掠无衣谷，再掠无鸡豚；甚至焚室宇，岂但毁篱藩。时俘男女去，索赂赎惊魂；倍息贷富户，减价鬻田园。幸得完骨肉，何暇计饔飧；彼此赋役重，名色并杂繁。苦为两姑妇，莫肯念疲奔；朝方脱系圄，夕已呼在门。株守供敲朴，残喘岂能存！举家远逃徙，秋蓬不恋根；渡海事行乞，冀可活晨昏。我听老翁语，五内痛烦冤；人乃禽兽等，弱肉而强吞。出师律不肃，牧民法不尊；纵无恻隐心，因果亦宜论。年来生杀报，皎皎如朝暾；胡为自作孽，空负天地恩！"}