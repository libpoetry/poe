{"id":"405254","title":"菩萨蛮 齐齐哈尔客舍","dynasty":"近现代末当代初","author":"金启孮","text":"诺尼江畔惊秋早。卜魁城里秋将老。孤馆一灯明。夜寒听雨声。更深还淅沥。枕侧檐流急。明日进榆关。客心愁未阑。故乡何事劳相忆。枝头又见春消息。岁月易蹉跎。恼人情绪多。幽燕成阻隔。梦绕蠕蠕塞。纵得梦还家。落残桃杏花。荒原一片沉沉白。蟾蜍乍升榆林塞。才隐暮云端。便觉风露寒。经年长做客。羁旅颜非昨。极目又平沙。明朝可到家。嵯峨一丈阴山雪。凄凄拂晓黑河月。何处是家乡。枕边幽梦长。梦长留不住。又逐金风去。路远故人疏。近来音信无。"}