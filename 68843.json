{"id":"68843","title":"盘车图·忆昔常过居庸关","dynasty":"元代","author":"王冕","text":"忆昔常过居庸关，关中流水声潺潺。雪花飞寒大如席，白色粲烂西南山。山家野店隐烟雾，水榭云楼有幽趣。　汉家封侯已消磨，秦时长城作行路。天险不设南北通，风俗一混归鸿蒙。今人不解古时事，使我感慨心忡忡。滦水城头无苜蓿，马驴尽食江南粟。八月九月朔风高，更有饥鹰啄人肉。太平时节无烽尘，金舆玉辇从时巡。关南关北草色新，四海贡赋来相亲。大车连属小车侣，雪地冰天无险阻。玉帛谷粟取不穷，诛求那信人民苦。书生潦倒家无储，凄凉忽见盘车图。侧身怅望长嗟吁，天子亦念东南隅。"}