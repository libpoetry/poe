{"id":"843741","title":"和施耐公感兴原韵","dynasty":"清末民国初","author":"许南英","text":"景皇先后咏罗天，师弟榕坛翰墨缘。公自马融专一席，我曾羊祜将群贤。毁家尚未忘前事，亡国何堪值暮年！凤泊鸾飘无处所，买山犹涩阮囊钱！浮沈薄宦走天涯，谣诼何来鬼一车！在我虽非尘外骥，于人未免井中蛙。斑痕春雨湘妃竹，瘦影秋风帝女花。甘作黄冠归里客，种瓜门榜故侯家。笑人儒腐尚之乎，我已书城日就芜。不信穷途同阮籍，行将老圃学樊须。故人门第依牛、李，贱子声华让骆、卢。寂寞芙蓉江上冷，一竿烟雨访吾徒。未肯清泉混浊流，长安换取烂羊头。衔杯倦眼天何醉？击剑雄心气已秋。不舞已成羊子鹤，无文自笑郑家牛。肚皮不合时宜久，傲骨狂名到处留。八叉七步萃骚坛，老眼无花仔细看。知味人应鸡取蹠，闻腥我愧鼠遗肝。红颜莫作长门怨，白首如歌蜀道难。此是雕虫称小技，漫呼屈、宋作衙官。似闻双鹤九皋鸣，雏鹤悠扬老鹤清。抗手籍、咸齐引重，知音群、纪不相轻。风尘相士金篦刮，月旦论才玉尺衡。世有伟人扶汉鼎，南阳诸葛自躬耕。玉案御香烟已冷，中书老矣秃头公。科名惨绿杜荀鹤，文字杀青陆士龙。霜信未归秋后燕，冰心不语夏时虫。故人厚禄知何许？自逐京尘十丈红。书生惯说是艰辛，阅历风尘六十春。可许管宁终处士？大呼仓葛本主人！此生已受虚名累，到死难医傲骨驯。令与维摩寻解脱，能诗岛佛證前身。"}