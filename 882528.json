{"id":"882528","title":"越问 其十二 句践","dynasty":"宋","author":"孙因","text":"昔句践兮思报吴，问国政兮五大夫。辟田野兮实仓府，访疾苦兮字幼孤。抱冰兮握火，置胆兮坐卧。采蕺兮与葛，侧席兮闾左。觞酒豆肉兮必均其施，乐不尽声兮食不致味。鸷鸟匿形兮踰一十祀，吴无稻蟹兮越有地利。一朝兴师兮三战得志，姑苏既墟兮横行淮泗。伯东诸侯兮贺贡毕致，赫然隽功兮又何可议。客曰，异哉兮彼长颈而乌喙。如其可与其乐兮，何鸱夷之远避。"}