{"id":"409304","title":"江云卿画梅歌","dynasty":"近现代","author":"黄锡朋","text":"盘空势与蛟螭竞，落落疏柯力逾横。能以气胜无妍姿，风骨依然强项令。江侯画梅如画松，形貌虽异精神同。当其四顾屏凡想，忽若遥情远势来自罗浮烟雨中。我与江侯早携手，愁闻玉笛思亡友。昔在筠州颇结文字缘，为我挥笔心拳拳。移宰南昌政声起，怒潮乍沸章门水。衔愤捐躯天下惊，凄凉纸帐西风里。常山舌，睢阳齿，寥寥数人炳青史。造物惜名尔爱名，呜呼尔竟以名死。荒山回首哀复哀，一枝莫寄空徘徊。扬州何逊久尘土，东阁官梅安在哉。重展此幅识尔心如铁，尔形已化，尔迹不灭。云月之夜或疑逋仙魂，谁知惨澹模糊乃是苌宏血。"}