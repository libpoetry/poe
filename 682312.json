{"id":"682312","title":"送王益谦之京二首","dynasty":"明","author":"乌斯道","text":"笑看车马去堂堂，玩愒人间岁月长。文似健兵能力战，才如良贾只深藏。烟波一钓非无具，花柳孤村自有庄。沧海遗珠留不得，随龙飞起落清湘。东归三载别湘潭，岂料都门重解骖。风近香车清阁道，云移宫树拂朝簪。高台气转鸣丹凤，叠巘春浓滴翠岚。老去客怀倾未尽，更期朱绂在江南。"}