{"id":"544896","title":"司马汪公伯玉拉余过海上访两王先生适司马张公肖父同日至留集弇园者三宿澹圃者再实一时之盛事因成七言四律纪之 其三","dynasty":"明","author":"胡应麟","text":"飞仙环佩入蓬莱，木落霜清万象开。宇宙文章传四子，东南名胜属三才。丹成鸾鹤中天下，乐奏鱼龙大海来。七十二峰云雾里，凭将奇句勒崔嵬。"}