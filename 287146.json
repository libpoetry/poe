{"id":"287146","title":"赠杜子良太守","dynasty":"现代","author":"夏孙桐","text":"不为良相为良医，仁术惟期济世耳。杜君荦荦医国才，早屈士元治百里。嘘枯润瘠苏疲癃，待擢黄堂政声起。景皇忧国昔倦勤，徵医云集稀称旨。前席敷陈洞癓结，颔颐屡见天颜喜。吁嗟治病如治国，杂投并进果谁是。反令贤者叹掣肘，纵有扁仓亦徒尔。西子湖边山水清，白蘋洲上风日美。我忆同官初定交，投契真如乳与水。每从肘后乞神方，更向橘中观弈理。当日簿领尚从容，未料沧桑遽如此。朅来羁旅共呴沫，时时呼酒长安市。君才犹为世所需，卖药韩康漫相拟。膏肓废疾皆苍生，日日活人难自已。耳鸣阴德宜食报，何待延年啖芝杞。作诗自寿殊旷达，碧简初香泛绿蚁。人生但得开口笑，知早尘埃视朱紫。视君寿世自有在，出则循良处方技。"}