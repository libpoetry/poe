{"id":"494014","title":"西征凯旋雅","dynasty":"明","author":"湛若水","text":"皇天眷德，全畀所覆。至于海隅，薄广左右。惟兹两广，实惟荒遐。顽氓聚啸，互相爪牙。屡廑南顾，屡简重臣。顺抚逆戮，均之圣仁。韩公用武，以严厥始。朱公用文，克和厥中。文武并济，将在今公。既和而玩，治久而隳。习为姑息，如病痿痹。天子神圣，天子曰嘻。顾兹不振，畴克振之。惟尔萧卿，懋兹六德。仁信智勇，文武是克。惟兹六德，乃懋厥功。率时六馆，奏尔鼎镛。公拜稽首，对扬天休。臣罔于家，聿来胥谋。惟时桂林，爰始兴事。贼方跳梁，将骄卒敝。公始下车，不遑煖席。亲秉旄钺，勇气有激。智以先之，仁以结之。信以成之，我军张威。六月于征，载穷其巢。俘获十千，凯旋告劳。广人有言，昔若奄奄。中丞是作，顽懦有廉。广人有言，昔尚萎靡。萧公来严，士皆作气。文武严和，成自公今。侯谁记之，守臣周任。周侯记之，太史文之。以奏成功，以告鼎彝。"}