{"id":"1200701","title":"赠黄梅谷","dynasty":"元","author":"胡天游","text":"高人卒岁守穷谷，自笑谷中无一物。何年招得玉妃魂，夜半挥锄种明月。蓬莱么凤不敢窥，白云锁断横斜枝。水边篱落岂无地，空谷自是佳人居。幅巾杖藜憩寂寞，玉颜对坐两不恶。长吟蹙额亦何伤，谷有甘泉梅有萼。琼玑漱玉充诗肠，岁寒与尔同风霜。阳和一返冱阴室，长铗已在煌煌堂。山深谷绝谁为主，樵斧伐柯乌啄子。北风吹面君始归，正恐梅妃有嗔语。君家仙人石作羊，山头石牛卧如床。何如叱起耕云雨，锄去孤根种禾黍。"}