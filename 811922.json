{"id":"811922","title":"东符象芝","dynasty":"清","author":"多隆阿","text":"净扫堂阶不受尘，嘤鸣好鸟送声频。三韩云树思吾友，两晋风标想此人。但蓄奇书资博雅，莫愁宿债损精神。园亭定有花如锦，作赋吟诗正及辰。不藏泉货祇藏书，满架牙签啸一庐。择友从宽规我傲，评诗近刻笑人疏。西窗怀旧春归后，东阁愁新月上初。同辈莫将乡愿比，四时气备有谁如。沧桑迁变此情长，一纸传书又沈阳。祇赖宾鸿通信息，生憎客燕语温凉。小桃花发明书幌，老树阴浓护讲堂。莫谓交情宜水淡，醇醪饮后想周郎。"}