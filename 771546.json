{"id":"771546","title":"抵家大水","dynasty":"清","author":"许传霈","text":"一棹计归程，半月熟梅雨。河梁碍舟车，羁旅愁閒阻。家门拓地开，流水浸环堵。解缆服窗棂，傍阶搁篙橹。闻说撼海塘，昨决丈尺土。翻潮入内河，浩瀚不得禦。朝倾东家墙，夕淹西邻宇。奥堂鱼鳖乡，城市蛟蜃户。有客住高楼，招我我心许。极目慨汪洋，郊原而江渚。高田无豆麦，遑云插禾黍。流民才赋归，又嗟空轴杼。日暮遇相知，蹙頞从头语。钱塘浪接天，靡烂尤荼苦。松楸破鲸流，苍黔无鸠聚。海若知未知，使我痛肺腑。"}