{"id":"709639","title":"丹青引为朱二文晖题真","dynasty":"明末清初","author":"陈子升","text":"芙蓉侧理瑩鹅毛，翡翠回波濯兔毫。画成如玉应名玠，不觌甄妃讶姓曹。拂石有声聆泗磬，种兰将采问湘皋。名士何妨矜独立，画师惟肖羡同袍。同袍袍色华春草，同心心结娇文褓。待聘逢君席上珍，迷邦笑我怀其宝。怀宝席珍从屈伸，光仪物色总传神。扇中鸾影秦王女，阁上麟图汉代臣。臣是素丝还绣像，女贻彤管用书绅。奇字近耽扬子宅，微辞回动宋家邻。宋邻扬宅才情出，花屿芗林保昭质。谁复罗胸有众星，谁能晞发临初日。养德曾如纪渻鸡，植根肯变淮南橘。风流将尔乐衡门，年少何从奏宣室。宣室兰台意不忘，琅玕绕屋坐江乡。千秋必向青云附，什袭还看宝轴装。"}