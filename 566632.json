{"id":"566632","title":"雪","dynasty":"明","author":"徐渭","text":"暮天宝色珊瑚紫，海气结云云不蕊。瑶阙重关金锁寒，枕席无欢帝妃死。百神走马散曹吏，马蹄踏空神各视。天孙纤手裁素罗，穗帐横施九万里。鲛人丝色光海波，海犀输织一万驮。神人罛赙不足用，长鬟散缟呼诸娥。世人不解天上苦，罗帐锦筝围日暮。换取貂襕拂玉鞍，起向山南射黄兔。"}