{"id":"519455","title":"梦萱为新斋兄赋","dynasty":"明","author":"朱诚泳","text":"当年堂北萱花开，慈亲正少儿提孩。今日慈亲竟何逝，忽惊风雨萱花摧。谁道吾家风景好，慈闱寂寞萱花老。罔极常思鞠我恩，未应唤作忘忧草。长夜沈沈宫漏迟，氤氲宝篆销金猊。神游天上隔风雨，今夕分明梦见之。醒来感叹情何极，举目茫茫泪沾臆。伤心不忍睹兹花，尘满北堂空伫立。徘徊我亦绕花傍，仙源一脉同天潢。七龄慈母早见背，此恨相为天地长。"}