{"id":"722533","title":"七夕词","dynasty":"明末清初","author":"屈大均","text":"天帝金钱货不还，二灵长隔绛河间。终年织锦成何用，泪洒支机石尽斑。渐及斜阳渡恐迟，河边似见凤軿移。未教乌鹊迎仙佩，先遣蜘蛛送巧丝。细犊朝朝耕紫烟，宫中未有馆甥年。应知帝亦怜儿女，不遣天孙去馌田。何妨天妹耦耕来，隔水如闻机杼哀。饮尽银河应有日，牵牛不用月明回。莫道人间有恨人，双星天上更酸辛。若教精卫填河汉，清浅而今已作尘。相思相望老年华，一宿欢娱未有家。织女何殊双顾兔，牵牛亦是一匏瓜。人间不复见神娥，岁岁佳期一度多。最是黄姑生命好，不须身自渡银河。相逢早巳慰参商，此夕何劳玉漏长。绝胜月中垂两足，蟾蜍相与作鸳鸯。"}