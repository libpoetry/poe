{"id":"695741","title":"秋风","dynasty":"明","author":"欧大任","text":"萧瑟秋风天雨霜，年来书剑半摧藏。画眉京兆颇相笑，舞袖长沙空自伤。客计未应羞马牧，宦情谁肯薄淮阳。心知不待题麟阁，犹得诙嘲陛楯郎。清切遥看西掖垣，几人荐引登金门。龙渊池出斗牛气，凤诏天垂云雨恩。醉白渐多嵩洛梦，草玄已老蓬蒿园。飘零短褐秋风客，睥睨心期惟酒尊。"}