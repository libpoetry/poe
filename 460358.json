{"id":"460358","title":"沁园春　秋兴呈胡遐之先生","dynasty":"当代","author":"卢青山","text":"破石巉肩，冷露飘衣，独立巨峰。正鲈莼渺渺，嗟无季子；江潭落落，尚想桓公。大野摇星，空山放月，谁主秋边百世雄？中怀热，要小箫吹起，万壑松风。人间百感飘蓬，笑宛转留春数叶枫。问长缨短梦，真能系日？深苔古涧，或许潜龙。我卒安持，民将有喜，轧语明朝乱夕红。高歌止，答孤怀唯有，满地惊蛩。"}