{"id":"464123","title":"贺新郎 五十自寿","dynasty":"当代","author":"陈凡","text":"五十终何有。镜中看、艰难岁月，居然皓首。断烂文章千百数，只怕徒供覆瓿。虽偶亦、自珍吾帚。少惯疏狂歌共剑，恃肝胆、傲对悠悠口。真与伪，辨妍丑。强如人意唯襟袖。到如今、清风一片，剩他双手。不悔情深兼骨硬，热血男儿依旧。或可对、平生师友。漫说入山抑入木，说这些、还有长时候。妻与子，为添酒。"}