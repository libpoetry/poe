{"id":"522184","title":"寿石为杨阁老赋","dynasty":"明","author":"顾清","text":"左掖连蓬岛，南山直上林。具瞻隆一代，寿域启来今。参井垂光厚，岷峨结秀深。精英应霄汉，呼吸有晴阴。紫阁淩遥跂，丹梯极峻临。为云霈膏润，作柱定崎嵚。夕雾濡文豹，朝阳集瑞禽。芝兰春掩映，松柏晚萧森。入昼星分彩，登歌玉振音。朋来崧华并，礼绝省台钦。不转惟恒性，长存是古心。永宜邦国殿，未受雪霜侵。功业岐阳鼓，文章泗水金。终期荐韶轸，一奏午风吟。"}