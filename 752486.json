{"id":"752486","title":"赵尧生招同法源寺看丁香","dynasty":"清","author":"曾习经","text":"游心难再羁，迫此青阳暮。投鞭事初地，把臂获良晤。沉沉大雄殿，丁香覆两庑。峭茜资文字，香润及巾屦。连檐竟晻霭，久坐宛清曙。固知佛日长，稍觉天倪露。平生赵御史，补正匡王度。似尔风霆手，正要玉雪句。入世有生老，随缘无迎拒。长年眇欢悰，及春理芳绪。馀花今未歇，陈迹昔已屡。初非两眸计，似深一宿悟。达生幸能托，净义略可树。春芳固外物，且任腾腾去。"}