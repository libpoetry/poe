{"id":"610753","title":"西湖排律三十一韵","dynasty":"明","author":"邓云霄","text":"名湖天水阔，游客驭双凫。出郭纷弦管，登舟俨画图。湖山无俗吏，文物果仙都。楼台云外出，鱼鸟镜中趋。白波披縠练，红蓼湛珊瑚。青雀兰为楫，黄头锦作襦。列羞皆海错，奏曲半□吴。缥缈十洲近，微茫三岛孤。棹歌催掷雉，鸟语劝提壶。烟景浓疑淡，岚光有乍无。西施宁比丽，苏小亦名姝。放鹤波逾迥，攀梅萼未敷。柳堤张帐幕，花岸簇氍毹。芳杜闲堪采，轻鸥狎可呼。莲筒初泻酒，蒪菜适逢鲈。妙舞盘氍毹，新声唱鹧鸪。菱舟喧妓女，翠袖映菇蒲。洛浦看留佩，阳台欲解繻。情同开合蕊，惯宿去来乌。晚眺吐山月，还如照夜珠。琉璃浮万顷，金碧晃千区。鲛室冰绡灿，蜃楼彩幄殊。冯夷来击鼓，龙女出吹竽。佳丽风方盛，英雄世与徂。金舆嗟暗徙，铁马想长驱。坐对岳坟泣，因悲宋殿芜。山川非异境，兴废岂同涂。吊古余双泪，匡时耻一株。笙歌虽扑地，豺虎正交衢。泽国动摇易，长城俊杰须。莫随游冶子，饱食类侏儒。"}