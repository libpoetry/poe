{"id":"783330","title":"留赠长清何明府淡园二十韵","dynasty":"清","author":"戴亨","text":"大邑抡才子，长清擅胜形。万山朝泰岱，一水会沧溟。寺著图澄迹，人传石虎灵。云来常入牖，鸟浴不离汀。十里松前月，五峰山后屏。林峦挥丽藻，政治发新硎。操苦尘生甑，风移户不扃。慈祥深雨露，刚断走雷霆。骐骥驰周道，雕鹏振紫冥。循良真父母，经济待朝廷。愧我遭颠覆，伊谁辨渭泾。乞涂怜白壁，埋狱惜青萍。脱难悲张俭，归耕慕管宁。世人皆欲杀，君眼独垂青。赋笔惭鹦鹉，原情类鹡鸰。解骖深缱绻，周急免伶俜。饱德心方洽，分襟泪欲零。间关萦梦寐，望月缅仪型。陋巷安初服，嘉音伫远听。他年功业就，端不负钟铭。"}