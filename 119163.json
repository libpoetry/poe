{"id":"119163","title":"同子瞻次过远重字韵","dynasty":"宋代","author":"苏辙","text":"孟子自夸心不动，未试永嘉铁轮重。弟兄六十老病余，万里同遭海隅送。长披羊裘类严子，罢食猪肝同闵仲。大男留处事田亩，幼子随行躬釜瓮。低眉语笑接邻父，弹指吁嗟到蛮洞。茅茨一日敢忘葺，桑柘十年须勉种。来时邂逅得相携，归去逡巡应复从。莫惊忧患尔来同，久知出处平生共。虽令子孙治家学，休炫文章供世用。颍川筑室久未成，夜来忽作西湖梦。"}