{"id":"1121484","title":"和子贤途中九绝","dynasty":"宋","author":"欧阳澈","text":"懵腾醉眼未全醒，厌听田鸦达旦鸣。款段踏穿杨柳月，快人拂面晓风轻。暂停双桨傍蘋洲，矶上渔翁雪满头。钓破烟波深得趣，生来不识世间愁。凉飙未夺火云权，烁石炎曦势欲燃。妄意拟寻河朔饮，狂歌烂醉太平年。旗亭贳酒醉淋浪，赢得林间一味凉。倒著接䍦还信马，只忧蹊径似羊肠。巴陵崒嵂试跻攀，胜概全归指顾间。笑倚松风聊洗耳，隔云好鸟语间关。麟阁功名属少年，笑他皓首只翛然。闻名虽未披云雾，勉力期攀鲁仲连。索寞襟怀不奈秋，雕镌佳句且忘忧。行行恰过桥南路，一片芦花映碧流。黄粱餐罢倚危亭，茗枕琼花助解酲。旅况吟魂正潇洒，拂鞍迤逦又登程。桐圭柳带正凋疏，匹马区区倦远途。肠断不堪回首处，寒云影里雁声孤。"}