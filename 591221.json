{"id":"591221","title":"美人叹","dynasty":"明","author":"欧大任","text":"妾家长安陌，深闺畏人识。耻同宋家东，羞过李城北。照日爱同心，迎风思比翼。琴瑟向户弹，机杼当窗织。织成锦字正怀春，弹罢金垆待薰夕。不分朝霞洛浦中，岂随暮雨巫山侧。对镜时矜绝代容，临池自爱倾城色。倾城绝代人罕知，三五二八怜芳姿。幽兰颇诵美人赋，彤管闲吟静女诗。正当二月繁花日，已见三星在户时。匏瓜织女几回看，世无蹇脩良独难。皎皎轻烟停水际，娟娟明月出云端。纵然台上逢萧史，愿向山中待伯鸾。讵惜盛年鸳偶少，自怜中夜凤楼寒。"}