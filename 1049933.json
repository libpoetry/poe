{"id":"1049933","title":"灵芝宫","dynasty":"宋","author":"郭祥正","text":"灵芝宫，乃在沧海之上，白云之中。楼阁缥缈金间碧，玉花露湿香随风。寒光长瑩别有月，笙箫间作春冲融。来时不记梦中路，觉后唯闻长乐钟。神仙谁云与世隔，暂游复返精诚通。倏然物化岂真往，举杯彷佛声传空。蓬莱异馆信非妄，罗池庙食今犹丰。仕途机阱了可畏，天地虽广身不容。低催至死寄僧榻，旷达一念超樊笼。挥毫不似人间世，想见光焰如长虹。"}