{"id":"313970","title":"沁园春·题李艾山先生像","dynasty":"清代","author":"陆震","text":"吾邑人文，实自先生，再起词场。当永嘉之末，犹闻正始，杜陵而下，不愧襄阳。伯仲相师，朋交迭倡，日坐先公旧草堂。閒高咏，与卧游宗丈，探讨微茫。不知底事心伤。长北望、神州意激昂。纵杯中酒热，焉能遣恨，风前泪落，只使沾裳。土室卑栖，牛车稳卧，多少遣民此遁荒。今安在，总云飞星散，人去琴亡。"}