{"id":"901094","title":"岁晚樊口解舟","dynasty":"宋","author":"张埴","text":"武昌夏口之山川，天寒不见吹箫船。短篷推枕酒半醒，斑斑雨里茸茸烟。沙头白鸟闭目立，上下掠火交乌鸢。修蛇赴壑了弗顾，苟且一白春风前。我亦长吟上汉水，夜来参到梅花禅。一枝似铁忍寒冷，一枝如玉生温妍。老人无以饯岁事，只掉此舌为辰筵。江湖落魄又五年。"}