{"id":"496298","title":"苏武慢 次虞韵，写怀一十二首 其九","dynasty":"明","author":"夏言","text":"淮口洪涛，海门巨浸，几度片帆飞过。北上太行，南游越巂，鸟道林深箐大。楚水吴山，长途倦客，愁对江枫渔火。笑平生、岐路风波，此日依然还我。觉今来、梦寐无惊，心神俱定，麋鹿任兴吾左。醉后放歌，闲中度曲，聊学吴歈楚些。却杖登山，挥毫对客，白首有谁能那。不问他、秋月春花，适意四时俱可。"}