{"id":"489848","title":"岁寒图为孙惟善陈彦廉赋","dynasty":"明","author":"袁华","text":"泉南诸山何㩻䧢，清原洞天仙所都。赤明开劫风气舒，玉检丹书閟神符。重楼复阁山之隅，鸟道百折非一涂。云旂昼下猩猿呼，钩辀格磔啼鹧鸪。松风谡谡吹笙竽，芝兰荪蕙春芬敷。巴且花黄荔子朱，羽人飞行天为徒。或跨白鹿骑于菟，侠以鸾鹄从双凫。东穷弱水窥方壶，越有莆田列仙儒。以鞭鞭石石受驱，长桥横波龙脊痀。下通舟航上轩车，流木一发云外孤。蛮蜑出没乘舳舻，南金大贝犀象珠。川倾山积来委输，九日特立青莲柎。秦君屏迹贾不沽，闭门著述与世疏。有唐宰相陈谏书，谪宦南迁鸟在笯。室家既远身乃瘉，为卜兹山藏其躯。感怀友义增欷戏，尚存茶灶亭己芜。山川清淑气郁纡，维孙陈君生绝殊。提孩嬉笑共里闾，翩若丹穴双凤雏。下览德辉瑞唐虞，又若汗血天马驹。奋迅岂与驽骀俱，南游百越北燕都。偲偲切切相友于，志坚金石矢弗渝。管鲍陈雷张范如，宁竞锥刀较锱铢。朅来娄江住斯须，城南新僦宅一区。前槐后柳荫屋庐，草蔬同饭步同趋。嘅彼末俗肆觊觎，附势逐利情愉愉。刎颈之交汉耳馀，反面仇敌良可吁。以柳易播忠诚孚，高风千载敦薄污。岁寒松柏知后枯，好事绘写开新图。我作歌诗匪从谀，愿子善保慎厥初。"}