{"id":"1252121","title":"题洛社耆英图","dynasty":"元末明初","author":"王佐","text":"洛阳山水多佳致，春日迟迟景明媚。耆英乐此恣遨游，古刹名园无不至。庞眉鹤发金玉相，衣冠济济相辉光。功名事业付青史，解官林下同徜徉。翠阴深处云屏敞，閒理丝桐寄清赏。桃花乱落红雨飘，一?天风送遗响。雍容相与临楸枰，昼长消此烟霞情。手谈但适橘中乐，胜负宁为蝠燕争。或来扫石题新句，笑撚吟髭觉幽趣。或来共阅无声诗，清思满怀无着处。观泉策蹇兴何多，长松落落蟠烟萝。小桥水滑拖冰练，远峰矗矗浮青螺。人生得志贵知止，脱屣如公曾有几。争知宦海多风波，何必栖栖恋金紫。君不见香山九老人中仙，卷舒与道相周旋。又不见急流勇退称明哲，士论铮然重风节。吁嗟世事能几何，朱颜转眼双鬓皤。会当仰止前修德，乐游莫遣空蹉跎。"}