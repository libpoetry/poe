{"id":"807616","title":"拜星月慢  余不到玉峰三十馀年矣，乙卯清明与植斋、竹逸重游是间，赋词感旧","dynasty":"清","author":"陈维崧","text":"花朵擎来，柳丝飘到，一阵卓金车子。百五韶光，衬卖饧天气。半山上，多少苍松翠槚，掩映舞裙歌袂。绀岫赪崖，有从风罗绮。扪颓峦、划损苔成字。忽暗省、三十年前事。几遍侧帽思量，记不全头尾。怪夭桃、仍旧红如此。刘郎鬓、不禁星星矣。问今夜、细雨棠梨，肯替人愁未。"}