{"id":"266161","title":"买陂塘·戊社六六雅集于厚师斋中奉命填此","dynasty":"现代","author":"王理孚","text":"倚朝霞、龙门天半，九凰山色如染。鸥盟不背江南北，又见文章坛坫。星点点。怪白发尊前，未许风怀减。酒波潋滟。记日与年长，思如潮涌，绮语夺花艳。此间乐，不受形骸拘捡。堆盘争取瓜芡。是谁错记花生日，惆怅晚风菡萏。吾岂敢。当夜禁森严，醉把金吾犯。星稀汉淡。绕白水东城，青灯小阁，风味荔支啖。"}