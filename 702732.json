{"id":"702732","title":"九江道中二首","dynasty":"明","author":"董纪","text":"吴头之西楚尾东，路分川广此俱通。水来彭蠡滔滔白，树对浔阳的的红。司马泪多衫易湿，翰林才逸句何雄。风帆且莫匆匆过，瀑布香炉在望中。湖口路分如曲叉，山连吴楚水无涯。行舟破浪十双橹，野店傍桥三四家。负炭急呼招渡客，悬罾逆上洑流槎。南方地暖春偏早，开遍寒梅一树花。"}