{"id":"621770","title":"楼之外为台黄岐当其右紫陌环其左致有爽气则西颢居前也","dynasty":"明","author":"郭之奇","text":"与楼相下上，并立而矜秋。岐陌如环拱，岩烟则远投。自非飞鸟翼，孰与云光酬。云光飘暮色，独对乃悠悠。市嚣虽不染，缅绪已难收。何意登眺处，各有古今愁。临风望不极，明月倚东浮。清景来人世，初晖自我楼。既照火魂久，方开物象幽。百际俱以寂，前思讵可留。"}