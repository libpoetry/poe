{"id":"581659","title":"题松竹梅图","dynasty":"明","author":"苏葵","text":"霜风凄凄百卉残，贞姿夜战霜风寒。苍虬腾跃翠蛟舞，下有百尺青琅玕。玉龙远自罗浮山，飞来直就苍虬蟠。香涎散作蕊珠灿，时骇鸣鹤惊栖鸾。可怜社栎先登坛，荒山野水甘阑珊。含虚藏明作何用，无人更问调羹酸。凭君莫讶伯夷操，苍髯欲谢秦封官。师雄梦寐唤不醒，希音且付瑶琴弹。乾坤物态有定分，各自气候无循环。碧桃红杏千万树，和风甘雨春漫漫。"}