{"id":"688004","title":"双照八咏 西畴归牧","dynasty":"明","author":"成鹫","text":"陇上何人读汉书，长歌叩角来徐徐。清溪笑杀巢居父，不识沧浪尺半鱼。住山人访住山翁，相见生涯别也同。冷淡门庭煨芋火，炎凉世界卖松风。绿水青山白板扉，蒲团长日坐披衣。独嫌褦襶频相过，领略南薰不细微。曲径花光裛露漙，拥衾争爱夜珠寒。经归法藏禅归海，物外何人不受瞒。老树无枝不记年，养成雏鸴几翀天。无情也入那伽定，顶上安巢更宛然。圆音疏节出空山，早晚重门未易关。萝月松风留不住，却随流水到人间。芰荷香散雨初收，词客临池觅胜游。折取碧筒无用处，侍儿珍重代诗筹。幽篁寂寂水泠泠，茗色平分竹叶青。三拜下风思谂老，不妨从此废茶经。"}