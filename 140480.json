{"id":"140480","title":"三爱吟·有手须把酒","dynasty":"宋代","author":"张镃","text":"有手须把酒，有口须吟诗。更留未老脚，上山当及时。我生除此百不爱，尽着余年了三债。一岁纵教醉百回。三日始一眉头开。百年藉使吟万首，十日得三果何有。足健且长閒，当能遍岩薮。君不见王逸少，誓墓不出穷名山，谓宜以乐终，不愿缚足名宦间。又不见陶渊明，快饮不负头上巾，嗤笑鲁中叟，弥缝阙失成灰尘。又不见杜少陵，作诗饥冻犹忘愁，未得惊人句，自言到死不肯休。人生三物间，所愿常周流。此身已复专林壑，赋诗饮酒须行乐。"}