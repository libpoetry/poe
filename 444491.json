{"id":"444491","title":"宴清都 辛巳仲春与淑萍、盛元、连珠小集京华紫竹院，同赋此调","dynasty":"当代","author":"王蛰堪","text":"翠竹催春箭。侵寻疾、岁时重讶轻换。清明差近，欢娱暂属，冷鸥残雁。芳华一刻千金，恰嫩柳、惺忪睡眼。渐肆虐、满目沙尘，和花酒魄吹乱。南来北往匆匆，人间那识，焚后馀爨。寒宵梦里，斜阳影外，结琴箫伴。同将十分幽愤，尽付与、离长聚短。念别怀、记取深杯，冰心一片。"}