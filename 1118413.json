{"id":"1118413","title":"致仕后即事十五首","dynasty":"宋","author":"陆游","text":"休官拜命不胜荣，墨湿黄新照眼明。络绎交亲来作贺，羊腔酒担拥柴荆。敕过鸾台凤阁来，清晨初拆驿书开。绣箱香案迎门拜，身著朝衫止此回。山村处处晴收麦，邻曲家家午晒丝。正用此时身得谢，十分寿酒不须辞。白发三朝执戟郎，赐骸偶值岁丰穰。村东已种千畦麦，舍北新添百本桑。老民一日脱朝衣，回首平生万事非。赤脚婢沽村酿去，平头奴驭草驴归。一生病鹤寄樊笼，此去鸿冥万里空。未论莼羹与羊酪，新粳要胜太仓红。沉绵分已饯馀生，造物苛留未遣行。今日下床还健在，一编来就小窗明。清静全胜欲界天，逍遥不减地行仙。众中莫怪人嫌老，十五年前本命年。一盂麦饭掩柴关，坐久不堪腰脚顽。拖得瘦藤闲信步，小桥东北望螺山。问门前客元无迹，谀墓中人本不工。犹有邻僧能送米，未妨窃比玉川公。归耕所愿杂民编，乍脱朝衫喜欲颠。但得吾儿能力穑，不请半俸更超然。湘湖莼菜胜羊酪，项里杨梅敌荔枝。八帙开来今过半，一杯引满若为辞。不嫌鸡瘦浊醪酸，草草杯盘具亦难。食指忽摇方窃喜，小儿来请赛鄱官。甑中白饭出新舂，瓮里黄齑细芼葱。一饱坐兼南北美，始知造物念衰翁。多事车前要八驺，老人惟与一藤游。未教变化为龙去，更踏人间万里秋。"}