{"id":"788751","title":"齐天乐 秋塞","dynasty":"清","author":"杜贵墀","text":"龙堆雁碛黄云里，摇落一痕残照。曲怨明妃，笳悲蔡女，同是漂零怀抱。牛羊短草，认树秃平沙，路迷飞鸟。故国东南，朔风吹去，梦难到。无端磨盾草檄，傍零钲断角，鼓冷茸帽。马革还尸，羊羹烂胃，身世商量谁好？归期误了，算枉惹莼湖，鸥嗔鹭恼。又换征衣、寄衣人暗老。"}