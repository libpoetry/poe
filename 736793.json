{"id":"736793","title":"罗山柴桥老尼歌","dynasty":"清","author":"马潜","text":"肩舆偶憩柴桥旁，茅庵老尼面槁黄。头垂齿豁手摇杖，延客举止殊安详。问渠合是良家子，塞默久之纷涕泗。君不尼询尼不言，知君欲识沧桑事。尼生神宗最末年，阿舅总戎威北边。夫婿翩翩美冠玉，雄才逸藻挥云烟。犹记于归百两时，烛花溢路照旌旗。甲第连衢田越境，家僮三百供指颐。尔时邑号繁华窟，桥下千艘联万筏。翠幰金鞍涨昼尘，娇丝脆竹嘈宵月。一朝旬始莽纵横，治世王与紫薇星。衔枚夜半登陴再，火光烛天血刃腥。吁嗟乎狂贼凶残越千古，君若闻之泪如雨。老瘠鲜烹解甲羹，小儿脔贮登鞍脯。可怜尼臂断霜锋，匍匐深藏白骨丛。偶然不死彼苍酷，家破夫亡一梦中。迄今八十人谁识，寒无结鹑饥无食。菀枯不敢忆从前，卅年老泪对君栻。"}