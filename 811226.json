{"id":"811226","title":"用前韵赋答人境卢主见和之作","dynasty":"清","author":"丘逢甲","text":"无物消愁且举觞，自拚千日醉程乡。谁张仙乐迎金母？漫诧神兵下玉皇。竭井难医狂国病，剪灯空吊女宫殇。白莲飘尽黄莲死，惆怅尊前说酒王。百二河山未定都，金鳌戴主谶原诬。日回旧驭长安远，月送残更太白孤。钩党重翻十常侍，玺书新款五单于。群公休守偏安局，推背犹存一统图。"}