{"id":"1004164","title":"青山高为宋郎中德之作","dynasty":"宋","author":"程公许","text":"青山高，六六峰。瑶镌嵽嶪千万仞，斗起西南天半空。蒸岚喷薄不得泄，翠屏掩霭深几重。不知丹梯委曲到何许，飞楼杰观缥缈疑神功。丈人天上足官府，爱此叠嶂高巃嵷。奏疏白玉京，此山上帝之离宫。臣请为帝守宫钥，检课列仙功行之异同。帝凭玉几颔其奏，导以绛节双青童。岳灵嶪峨远奔命，其下渎鬼趋濛鸿。丹书校录晓继夕，朱衣执侍严且恭。赤明龙汉屈指今几劫，珠幢羽帔可想不可踪。云璈铿鍧洞天晓，步虚寥亮阊阖风。有时山空夜永斗柄出复没，眩眼千炬煜煜灯吐红。呜呼青山高兮六六峰，丈人宫阙兮远层穹，飞仙来往兮安得逢。山中人兮媚幽独，烜山绪兮雪溪翁。形癯霄汉舞皓鹤，神茂晴峦森老松。三生曾侍丈人之左右，出入孔老竺乾之学该以通。把茅山间二十年，幽栖活计那讳穷。白云四壁兮风月窗栊，玉泉如饴兮柏实可饔。丈人悯世日混浊，敕遣下山开瞽矇。被发鞭麒麟，驾霆呵灵霳。高冈一鸣众鸟瘖不吐，修门再入九虎狞以攻。飘然整我飞霞佩，佳山水处挟册从。仙槎尚有楼突兀，荡漾万顷风涛中。酒酣浩歌蕊珠三叠之险韵，出没蛟蜃悲鱼龙。道逢仇池老仙伯，握手一笑蟆鼻烟溟濛。混成庵中据梧默数息，明霞阁上弹铗看飞鸿。丈人嗔不归，鸾歌凤舞瞻听慵。我闻至人离世不忘世，肯学山泽之臞块独守此虎豹丛。欧子来自神清洞，乐天故栖蓬海东。手携天孙云汉之机杼，下与世俗一洗组纂之拙工。后先相望几百年，帝命何独私与公。青山之阻烟霞浓，六时滴水声玲珑。猿鹤何知强悽怨，祝公不用思??。我愿飞章夜扣丈人九仙之宝室，世路荆棘人心蓬。洗氛涤祲待雨露，惊聩醒醉须笙镛。乞公且住千百岁，要使民有司命儒有宗。色丝不尽今古胸，帝衮何阙须弥缝，笑谈变俗为时雍。青山青山长好在，洞天气物何曾改。归来瑶简朝丈人，坐看桑田变沧海。"}