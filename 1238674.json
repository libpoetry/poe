{"id":"1238674","title":"艾师行赠黄中子","dynasty":"元末明初","author":"杨维桢","text":"艾师艾师古中黄，肘有补注明堂方。笼有岐伯神针之海草，箧有轩辕洪炉之燧光。针窠数穴能起死，一百七十铜人孔窍徒纷厖。三椎之下穴一双，二竖据穴名膏肓。百医精兵攻不得，火攻一策立受降。金汤之固正捣穴，快矢急落如飞鸧。梅花道人铁石肠，昨日二竖犹强梁。明朝道人步食强，风雨晦明知阴阳。老师药劵不受偿，何以报之心空藏。施药胜施羊公浆，会有仙人报汝玉子成斗量。"}