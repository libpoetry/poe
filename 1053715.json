{"id":"1053715","title":"还杨秘校赋","dynasty":"宋","author":"孔平仲","text":"杨君示我赋一编，读之百复不能已。新词琢就若瑶琨，故实织成侔锦绮。可怜苦心自少年，近日改科无用此。虽然此才颇富赡，贯穿纵横惟所使。有如安车驰大道，左骖骅骝右騄駬。东西南北皆可往，但顾欲适何如耳。勉旃力习以待举，尺一伫闻招特起。他时名望压卢骆，阔步青云此焉始。"}