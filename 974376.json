{"id":"974376","title":"梅花用东坡惠州韵呈子进昆仲","dynasty":"宋","author":"赵蕃","text":"春风未著江南村，梅花有方先反魂。斓斑初疑霜集晓，烂漫忽若月挂昏。孤山寺下林逋宅，松风亭前东坡园。想应照水自愁绝，谁复好事来相温。我今居閒百无念，夜半始寝起及暾。欲拈堕蕊每攀树，要看落影长开门。东南文士推诸孙，妙处不在工语言。要于险韵出奇峭，敢云小技未为尊。"}