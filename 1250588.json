{"id":"1250588","title":"灵槐诗","dynasty":"元末明初","author":"宋濂","text":"难谌惟帝，厥命孔赫。鉴于九有，显相有德。先宋九君，既南而微。微不遂倾，世臣毗之。世臣之家，鄮山之下。岁时来归，旗节车马。冯轼而趋，衮衣佩璜。其绶伊何，将相之章。雄城渠渠，黎庶如雨。相臣戾止，耄倪咸喜。岂无公侯，孰能后昆。三相二王，国存与存。谁其尸之，其德有始。既受多祜，又有孙子。钜海汤汤，朔风荒荒。不沦于危，不显其光。孰云菑播，而不有穫。天将昌之，嘉徵允灼。崇堂有庭，其左有槐。匪植而生，惟德是培。天实培之，或戕于人。人力虽劳，其能胜天。南园膴膴，有萌期蘖。其本如达，靡有摧害。始轧而卑，忽拔而穹。其兆斯何，宜卿宜公。明明天子，俊乂是使。矧兹世家，王公之嗣。嗟尔君子，天休汝膺。何以占之，灵槐在庭。"}