{"id":"1125624","title":"咸淳庚午冬大雪遗安抚潜侍郎","dynasty":"宋","author":"贾似道","text":"腊前又放玉园林，一片花飞一片心。瀌奕端由人所召，燮调多愧病难任。乾坤浩浩无偏处，田野穰穰更自今。但得诸贤成此乐，擢舟我欲去山阴。玉立堂堂君子林，由来彦圣好于心。时和定是占书岁，贤居奚须更难任。上瑞以人誇自昔，太平有象适当今。莫令一片花飞却，留取春光到绿荫。穷年枯坐似禅林，为喜祥霙写我心。归去来兮怀靖节，不能者止愧周任。西园佳话从知旧，东国诸贤复见今。满斛明珠逾美瑞，定应摹刻遍碑荫。"}