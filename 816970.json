{"id":"816970","title":"次韵樾村冬日感事六首（选三）","dynasty":"清","author":"雷钟德","text":"愁眼乾坤暮，寒城竟夕心。楼台浮雾色，鼓角入天阴。醉里仍弹剑，忧来欲碎琴。只应朋旧在，时寄楚江吟。难发竟谁先，血诚哭夜鹃。误拚孤注掷，莫办哄廷贤。牛斗妖星入，幽燕杀气缠。衣冠随步辇，忍忆广明年。漫掩遗民泣，犹闻上相能。铜驼卧荆棘，铁驷辇金缯。敢诎蛾眉效，能无鱼目升。人才国本在，冥漠竟谁凭。"}