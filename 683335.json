{"id":"683335","title":"答张助甫三首","dynasty":"明","author":"王世贞","text":"吾家兄弟好，犹恋旧绨袍。迢递赪鱼尾，参差彩凤毛。世宁宽此道，天未厌吾曹。若作求羊访，吴山处处高。褰帷何处是，云雨暗衡巫。岳色云堪借，江声雨自扶。一官知长物，千古失穷途。倘及渔樵侣，飞扬意不无。物态工流落，时才负隐沦。星能为处士，雪许和迁人。自爱藏名手，遥怜折节身。古来文苑客，强半在风尘。"}