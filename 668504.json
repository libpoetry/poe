{"id":"668504","title":"不寐","dynasty":"明","author":"文徵明","text":"欹枕数寒更，漫漫不能旦。天寒鸡再号，灯昏鼠窥案。药垆火已微，群儿睡方鼾。清风自何来，泠然动虚幔。病眼苦不眠，循床发遐叹。人世百年短，吾生已强半。况此贫贱躯，时为小儿玩。一卧五经旬，形消发垂灿。神情日以摧，志业交凌乱。岂不怀明时，流光榻中换。平生二三友，雅志在霄汉。下寿曾不满，半逐浮云散。感此念微名，悠悠何足羡。明月度孤音，霜华满庭院。"}