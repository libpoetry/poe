{"id":"1105551","title":"李怀安拥麾入蜀道出鄱江见赠二诗依韵奉酬","dynasty":"宋","author":"王十朋","text":"不肯随群慕鹤轩，慨然丹陛吐危言。坐看蜀道平如地，可见忠臣勇似尊。驷马桥边驱弩矢，杜鹃声里拥旂幡。要须入境询风俗，首访严遵李仲元。一麾出守楚东城，邂逅论交愧孔程。元礼仙舟行色好，子猷雪棹去心轻。虎符稔服君家世，雁荡行逃我姓名。酒盏诗篇话时事，江湖何日更寻盟。"}