{"id":"1131896","title":"杂兴三首","dynasty":"宋","author":"鲜于侁","text":"幽居观物变，天道固虚盈。炎取日方炽，微阴一已生。凉风动野草，桃李先飘零。蜩螗集高柳，络纬响空庭。愁心独耿耿，宵梦竟难成。一气斡元造，为功未尝烦。群生自委化，天地亦何言。凫胫不可增，楮叶不可镌。欲益固为损，劳心非自然。不见平阳侯，醇酒聊终年。三王贵养老，取重在乞言。酒醴副佳肴，黄发斯皤然。朝廷本忠厚，风俗亦变迁。岂意汉道微，侍中惟少年。耆旧无备问，李公所以难。"}