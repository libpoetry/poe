{"id":"668357","title":"次韵荅子重东城见怀之作","dynasty":"明","author":"文徵明","text":"愁云薄层汉，北雁鸣羁栖。天寒霜雪繁，零叶被长堤。远洲宿修莽，曲路纷留荑。南窗梦佳人，觉来隔山溪。幽期不得将，日暮闻莎鸡。秋风日已至，兰舟一何稽。忧思无能解，起行涉荒畦。独言畴与晤，樽酒为谁携。终然无所适，归来对青藜。素书自何来，展读情更悽。人生贵恊志，何用悲秦齐。结交不从中，对面分云泥。"}