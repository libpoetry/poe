{"id":"711995","title":"朱廉斋以张穆之画册索题为作磨痒马歌赠其象郡之行","dynasty":"明末清初","author":"陈恭尹","text":"铁桥老笔多生趣，画马解作痒磨树。三足作力一足拳，短鬣萧萧首回顾。兰筋不动尾丝垂，竹耳双高目光怒。吁嗟神物宜千里，散放平皋独何故。战士场中不一嘶，瑶池可到谁为御。虽辞衔勒得天真，未免蹉跎损高步。古今万物一马也，朱公索我为长句。顿觉风生尺幅间，疏林叶脱天霜露。海头一州大如斗，骏足骖驔岂堪驻。何不负图自出圣人前，何不籋云直上高天路。世间岂无伯乐与王良，为君歌此画马章。"}