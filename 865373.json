{"id":"865373","title":"送思道福唐","dynasty":"宋","author":"邓肃","text":"狂风一过天如洗，四卷阴云空万里。高楼月色三更寒，鱼歌相应起寒苇。一樽初对谪仙人，只用澜翻细论文。半夜拂衣翩欲往，飘飘逸兴凌秋云。破浪扁舟一叶细，问君去去端君意。笑言演峡隘心胸，要观闽海浩无际。顾我齑盐尚泮宫，安得化云便从龙。好景欲观今未遂，凭君驱入锦囊中。"}