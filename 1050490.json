{"id":"1050490","title":"郑致国宣义见过小山留饮叙旧","dynasty":"宋","author":"郭祥正","text":"一见翰林子，怅然怀昨游。尽为泉下鬼，犹有水中沤。屏迹今虽久，惊魂恐未收。残年唯伏枕，几月不登楼。促榻开青眼，论诗慰白头。岭云遮薄暑，江雨湿新秋。蔬饭惭无味，星轺强少留。会难真可惜，老去只添愁。明岁闻官满，高才副帝求。功名随会遇，阀阅畅源流。养大应知损，安卑且尚柔。不孤将有托，吾说肯虚投。"}