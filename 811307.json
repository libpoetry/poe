{"id":"811307","title":"梅州喜晤梁辑五光禄话旧五首","dynasty":"清","author":"丘逢甲","text":"重向程江续坠欢，八年潦倒别长安。中天列宿寒无燄，等是中朝冗散官。当君读礼归田日，是我哀歌渡海年。一副千秋家国泪，不堪齐洒岭云边。一笑全输此局棋，神州苍莽欲何之？虬髯红拂无消息，身愧三原李药师。如画江山古敬州，潭龙殿虎各千秋。孤城角冷梅花月，慷慨谈兵客倚楼。恩仇未了剑无光，迫窄乾坤论莫狂。尚有神仙容退步，待将丹诀问云房。"}