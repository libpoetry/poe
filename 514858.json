{"id":"514858","title":"题盛舜臣所藏颜秋月钟馗出游图","dynasty":"明","author":"程敏政","text":"青天下白露，古道吹阴风。窅然绝人迹，野怜招摇红。老馗跨长耳，出眺咸阳东。前驱役厉鬼，歘若尊元戎。睢盱砺霜刃，急脚鸣青铜。挝鼓或弄篴，皂旆扬其中。誓剪六耗孽，祛尔百祟凶。相期卫良民，振旅还幽宫。侃侃达上帝，冥冥策其功。何哉虎榜人，不乐鼠辈同。颜生号秋月，妙染非常工。水墨不惮劳，幽冥忽相通。貌之岂无意，愧彼生王公。寒窗日卓午，瓦研冰初融。聊题一转语，未觉双眸空。"}