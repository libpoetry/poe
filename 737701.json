{"id":"737701","title":"琴意诗 其二 白雪","dynasty":"清","author":"张梁","text":"抚冰弦之皎洁，扣玉㢩之玲珑。叹曲高而和寡，溯遗音于郢中。恍飞霙之来下兮，忽烟霭之溟濛。乍回旋兮，舞鸾鹤于仙岛。俄散漫兮，屑琼瑶于帝宫。沾璧槛，洒珠栊，皎兮若梨花之带月，翩兮似柳絮之因风。萧萧兮疏竹，谡谡兮劲松。喜清光兮照眼，快颢气兮蟠胸。乃知声音之微妙兮，移造化之功。顾兹曲之冷淡兮，琴每罢而座空。独余情其爱悦，抱幽素兮忡忡。"}