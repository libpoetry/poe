{"id":"106194","title":"题会真道堂","dynasty":"元代","author":"方回","text":"八客一道士，临风举茗盏。孔老业不同，同具看山眼。其六惟坤珍，三实吴楚产。稟气殊东西，粹美无可柬。景仙幻斯堂，土阜高{左山右蹇}{左山右产}。飞来九叠云，城阙不可限。泉贝似神助，草棘使鬼划。有官颓厥府，视此得无赧。秘录诵琅函，芳字纪玉版。他时千柱宫，咄嗟了鸠僝。吾侪昔英妙，文采炳虓{左虎右戋}。暮年阅世故，豪气就磨铲。愿超栩栩梦，不受俗网绾。未信结邻楼，尚隔剑门栈。壁间鬼谷像，怪睛一何睅。似与堕圯履，粉饰增著撰。滋长事为心，予欲刊蠹简。春色浮汀洲，荻笋初可馔。"}