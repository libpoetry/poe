{"id":"1222666","title":"烈妇行","dynasty":"元","author":"赵孟頫","text":"客车何焞焞，夫挽妇为推。问君将安去，言往枣阳戍。官事有程宿车下，夜半可怜逢猛虎。夫命悬虎口，妇怒发指天。十步之内血相溅，夫难再得虎可前。宁与夫死，毋与虎生。呼儿取刃力与争，虎死夫活心始平。男儿节义有如许，万岁千秋可以事明主，冯妇卞庄安足数。呜呼猛虎逢尚可，宁成宁成奈何汝。"}