{"id":"693902","title":"辛未重九前四日以封册至自滁太仆徐翁夜深载酒赋诗","dynasty":"明","author":"陈仁锡","text":"论交十载上公车，携手邮庭月色华。颇牧久高青镇闼，夔龙先借课骝骅。间吟昔赋春梅赠，司鼓重将秋菊挝。商略龙兴建置意，救时应泛丈人槎。梓里同朝事圣君，秋山暮色细论文。三生石上曾留句，双井楼头好宿云。孳牧万群来渥马，屯田千里覆黄馧。月明载酒重扶醉，市口岩边数马勤。"}