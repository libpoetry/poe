{"id":"375471","title":"贺新郎·展卷嗟行旅","dynasty":"清代","author":"蒋士铨","text":"展卷嗟行旅。写牢愁、碧波千里，一枝柔橹。不击虚舟天浩渺，漂泊何年才住。算中酒、阻风情绪。十五年来淮海客，扣舷声、中有伤心语。青篷下、听寒雨。天涯兄弟离心苦。记当时谢家山馆，对君凄楚。得丧纷纭真偶尔，相见鬓丝如许。数点雁、两行秋树，不用重寻石城艇，遣繁忧、只此堪凭据。载一鹤、渡江去。"}