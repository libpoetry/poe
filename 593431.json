{"id":"593431","title":"莆田陈比部怡老园其子中允君索赋","dynasty":"明","author":"欧大任","text":"昭代西曹彦，儒林起大名。业从漆简授，法以竹书精。鲍氏骢堪继，于门驷可行。挂冠神武蚤，卜筑木兰清。乐志园初辟，尊生世已轻。相才推叔向，家学得玄成。紬史衣簪盛，囊经侍从荣。人传彤管事，天适白鸥情。宪老歌三寿，临雍召五更。谁知沧海上，南极一星明。"}