{"id":"238518","title":"题钱可则芡雪庵","dynasty":"宋代","author":"高斯得","text":"我家雪山下，结茅几度秋。一朝劫火燎，身堕江南州。相逢芡雪君，感慨不能休。我今如丧狗，狂走长包羞。子幸成小筑，廓岩可夷犹。何不学孔明，草庐傲王侯。何不学袁安，高卧绝行辀。鵷鸾恍入梦，猿鹤凄生愁。逋客亮非然，谁其执怨仇。山茅自高洁，得雪逾清修。三白待君足，毋为垢氛留。"}