{"id":"1230156","title":"宣圣墓","dynasty":"元","author":"张起岩","text":"迢迢鲁城阴，长林肃秋色。修门负平冈，重墉屹玄宅。交柯矗云霄，文楷开苍柏。翁仲俨仪卫，斋厅厂虚白。境土自清旷，密茂不容隙。巢居绝禽鸟，郁茁无寸棘。苔藓带坚埴，草露湿寒碧。肃躬款崇关，屏气前踧踖。高陵遂瞻仰，素愿惬平昔。圣裔偕守长，联翩来接迹。罗列仪雍容，奠拜助登陟。慨然渺深思，辞容宛如觌。徘徊凝睇久，景慕遂叹息。缅想万世功，纲常赖扶植。林林区宇内，孰不沾圣泽。宜哉子孙枝，蕃衍挺圭璧。百代如一日，附垄守宗泽。欲归重踌躇，历览抚碑刻。崇文际皇元，新庙再修饬。风厉示多方，镌铭有穹碣。"}