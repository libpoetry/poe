{"id":"796268","title":"金缕曲 次韵，和湘江吟社探梅词","dynasty":"清","author":"沈珂","text":"遥指罗浮坞。却依稀、烟笼雨润，杏林桃渡。闻道江南风讯早，花著窗前几树。是红豆星星初吐。破冻含娇将蜡送，岁寒心、不改冰霜度。酬白雪，阳春赋。板桥驴背寻诗去。忆当年、孤山旧梦，从头记取。茅舍竹篱甘寂寞，不耐人间徵羽。寄相思、魂销驿路。试问几生修得到，结兰因絮果癯仙侣。卿怜我，侬怜汝。"}