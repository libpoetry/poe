{"id":"419841","title":"贺新郎 迷藏","dynasty":"近现代","author":"邓潜","text":"歇了秋千戏。步轻轻回廊，转过暗藏花底。又恐花枝遮不住，低把湖山石倚。更结束杏红衫子。怪底茜裙偏逗露，砑金边时被风掀起。防女伴，蹑来矣。人间诡密多如此。到而今寻声避影，猜防无计。请看群嬉描小样，有个雏鬟偷指。悄说到那厢才是。隔著晶帘偷瞥见，影姗姗潜绕苔阶避。忙捉住，笑难止。"}