{"id":"1063657","title":"高氏钓鱼台","dynasty":"宋","author":"释德洪","text":"当时吕望要周室，渭水垂纶恣遗佚。后来严陵傲汉家，七里滩头钓月华。二贤一旦辞隐沦，当年平步升青云。至今踪迹耀经史，千载何人能继此。宜阳高人真贤族，构亭仍以钓鱼目。时人尽咏钓鱼诗，独我来歌钓鱼曲。君不见吴山青，湘水绿，唯爱夏弦春诵声相续。以轲雄百氏为丝纶，以周孔六经为饵属。遇时伸，不时缩。人言君钓鱼，我言君钓禄。盛代儿孙满场屋，前春举手得鲸鳌，犹恐主人心不足。"}