{"id":"432677","title":"城南六首","dynasty":"近现代","author":"庞俊","text":"雨晴新燕拂江城，桥下春波失鬓青。剩就花前对娇女，百年肠断此清明。花吟茗坐小徘徊，只拟乘閒独自来。驻屐微香还忍泪，雪芽零落为谁开。花市无花觚不觚，道人犹诧旧玄都。旗亭尽有销魂客，还忆遨头故事无。不论铁石并僧繇，长物荒残客自收。也比东京相国寺，夕阳红入靖康愁。明日阴晴定未知，轻衫半臂晚相宜。郭家车子斜阳外，只乞啼鹃驻少时。酒罢新亭草眏沙，萋萋今日隔天涯。春风有泪无挥处，溪柳髡枝看到花。"}