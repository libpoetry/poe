{"id":"313605","title":"沁园春·玄武湖晨与东野偕侃儿游","dynasty":"现代","author":"卢前","text":"几日商量，且自抛书，向湖上来。趁拂凉初晓，朝阳未起，飞轮奔走，如挟风雷。弟谓晴湖，晨游最好，百亩莲花一夜开。出城后，果碧荷满眼，锦绣千堆。当年我寓南斋。记日日来游不计回。对鸡鸣古寺，钦天废阁，沉思往事，但觉伤怀。招手扁舟，一时容与，小饮何妨借酒杯。儿无忘，倘东头日出，汝莫徘徊。"}