{"id":"1208472","title":"寄题水木清华亭","dynasty":"元","author":"宋褧","text":"僻地开三径，荒山住一翁。栖迟瞰澄澈，结搆倚葱茏。画槛穿黄蝶，芳塍散白豵。云湫龙恍惚，月砌鹤氋氃。破晓孤村日，号秋万壑风。溪流明见底，岩树润通中。曳杖行霜果，褰衣检露丛。稻花香入户，杉叶势侵栊。穫罢平川迥，樵归狭路穷。岚迷峰上下，泉合涧西东。陂养鱼千石，秧移地百弓。收成防雀鼠，种植聚奴童。薯蓣登秋课，禾麻验岁功。要宾如郑驿，遗子似庞公。物外心何远，朝中信不通。坐从书帙乱，饮?酒尊空。景物樊川似，生涯辋口同。嬉游未可到，赋咏或难工。"}