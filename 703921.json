{"id":"703921","title":"南安恭闻光宗哀诏有感","dynasty":"明","author":"韩日缵","text":"午朝方罢拥千官，昼漏沈沈玉几寒。九塞投戈同挟纩，一时铩羽尽弹冠。鼎湖北望遗弓杳，辽左东防故垒残。辛苦平章诸老在，委裘垂拱万年安。玉殿颁来雨露新，梯航九译奉王春。普天共庆讴歌日，四海旋为遏密辰。即位争看新甲子，改元犹是旧庚申。周南此际嗟留滞，虚愧三朝侍从臣。"}