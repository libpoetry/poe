{"id":"489607","title":"送秦文仲归崇明拜祠墓诗","dynasty":"明","author":"袁华","text":"维秦氏先，裔本颛帝。玄鸟诞祥，爰洎大费。汤汤洪水，佐禹平治。赐姓曰嬴，是为柏翳。下逮非子，主马汧渭。厥马蕃息，赏延于世。助之土田，锡以爵位。自岐徂酆，奄有其地。以国命氏，子孙蹶蹶。冉相非商，从学洙泗。卒业圣门，身通六艺。三辅万石，汉称循吏。曰绵曰族，曰举曰系。或栖岩穴，或推孝义。文鸣淮海，肇自观始。疏派盐城，丁宋之季。南迁海隅，相宅天赐。懿自山父，威仪棣棣。玉立长身，清庙茂器。授经于方，力求源委。朝斯夕斯，黾勉弗替。贡于通州，诗冠多士。粤有仲子，才德粹美。肥遁居贞，行端学邃。蔚彼凤麟，为邦家瑞。讲道乡里，垂四十载。一裘一葛，不事华靡。高爵荣名，视若敝屣。沈潜理域，仁经义纬。性命道德，经史传记。孜孜讨论，由内及外。立言垂宪，先正是嗣。后生小子，为所矜式。殁有门人，孝友表溢。崇川之阳，木栱墓隧。揭示素履，有隆斯碣。伟哉张君，恂恂岂弟。以仁教养，以德抚字。下车省俗，振举淹滞。表里旌贤，风化所系。呜呼先生，匪爵而贵。上陈道统，乃白有司。翼翼新祠，翚映泮水。约承家学，继志述事。兢兢业业，罔敢荒肆。春雨既濡，勾萌丛萃。顾瞻桑梓，油然孝思。驾言遄归，乘桴海澨。䲔波砥平，云帆宵济。展墓拜祠，聿脩厥祭。何以将之，旨酒肥彘。言言高门，列戟周卫。七贵五侯，充车结驷。不学亡术，崇殖货利。未及百年，子孙皂隶。闻先生之风，胡不少愧。沧溟滔滔，奔流东驶。有如秦氏，世泽罔既。于千万年，祀事不坠。我作歌诗，昭示来裔。"}