{"id":"924938","title":"郭纶","dynasty":"宋","author":"苏辙","text":"郭纶本蕃种，骑斗雄西戎。流落初无罪，因循遂龙钟。嘉州已经岁，见我涕无穷。自言将家子，少小学弯弓。长遇西鄙乱，走马救边烽。手挑丈八矛，所往如投空。平生事苦战，数与大寇逢。昔在定川寨，贼来如群蜂。万骑拥酋帅，自谓白相公。挥兵取其元，模糊腥血红。战胜士气振，赴敌如旋风。蚩蚩毡裘将，不信勇且忠。遥语相劝诱，一矢摧厥胸。短兵接死地，日落沙尘蒙。驰归不敢息，马口衔折锋。谁知八尺躯，脱命万死中。忽闻南蛮叛，羽檄行匆匆。将兵赴危难，瘴雾不辞冲。行经贺州城，寂寞无人踪。攀堞莽不见，入据为筑墉。一旦贼兵下，百计烧且攻。三日不能陷，救至遂得通。崎岖有成绩，元帅多异同。有功不见赏，憔悴落巴賨。已矣谁复信，言之气恟恟。予不识郭纶，闻此为敛容。一夫何足言，窃恐悲群雄。此非介子推，安肯不计功。郭纶未尝败，用之可前锋。"}