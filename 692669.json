{"id":"692669","title":"梅杏桃李 梅花","dynasty":"明","author":"杨基","text":"落莫香魂绕旧宫，讵知色相本来空。笛声黄鹤高楼上，诗句孤山小店中。晓树烟霜千万点，晚篱松竹两三丛。相思只尺凭谁寄，目断天南字字鸿。当时庭馆醉春风，客里相逢意转浓。只恐胭脂吹渐白，最怜春水照能红。一枝争买珠帘外，千树遥看小店中。惆怅先生归去后，江南烟雨又蒙蒙。深深翠竹映婵娟，湘女梳妆立晓烟。流水落花成怅望，舞裙歌袖是因缘。也无人折休相妒，才有莺啼更可怜。却忆东阑碧千叶，暖风香雨为谁妍。忆与卢仝共看来，花光月色两徘徊。江村远处长相识，风雨寒时已早开。霁雪玲珑愁易湿，春冰轻薄笑难裁。江城二月城西路，谁惜柔香满翠苔。"}