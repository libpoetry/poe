{"id":"1105279","title":"上冢","dynasty":"宋","author":"方岳","text":"烟水初平稳放阊，解缨聊复濯沧浪。每年上冢天无准，是处下田春正忙。岁月可惊寒悄悄，贤愚同尽绿茫茫。早知识字能为祟，不废吾翁百本桑。一杯麦饭洒悲辛，不尽烟芜旧与新。地下岂无担板汉，世间但有乞墦人。荼蘼芍药几何日，寒食清明又一春。自是老怀多感慨，非干芳草负蹄轮。"}