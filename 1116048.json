{"id":"1116048","title":"次汉英教授示和尹少稷韵四首","dynasty":"宋","author":"汪应辰","text":"五车拄腹成何事，空受才名二十年。一壑生涯长龃龉，迩来行李已三迁。渊明心远自无尘，岂必山涯与水滨。云气日佳飞鸟乐，寥寥此意付何人。畴昔持心欲见贤，肯容闾巷快争先。岂知咫尺隔千里，空诵白云长在天。頖宫夫子日扃门，厌听儿曹说怨恩。犹念贫交无与乐，时流妙语到荒村。"}