{"id":"816302","title":"开化八景诗 笠渚奇石","dynasty":"清","author":"黄辉","text":"愿将踪迹寄沙汀，岂为阴晴肯乞灵。波撼不胜牵荇紫，岁深赢得长苔青。风流仅许渊明醉，磊落难供德裕醒。重念渔樵归去后，漫凭烟月认居停。绿蓑青笠钓丝寒，立尽船头岁月残。芦苇有缘栖泽国，江湖无梦到邯郸。一声欸乃风波险，几处歌声妇子欢。网得巨鳞沽浊酒，其求相慰蓼花滩。河阳不必数繁华，空谷于今有异花。已学倩妆临涧壑，自余香艳带烟霞。投闲雅称幽人赏，避俗宁寻高士家。最是燕莺情寄好，松花梦里报蜂衙。不记潺湲几度秋，一泉泻出四山兜。穿沙屈曲淘金碛，触石纵横漱玉毬。瀑布谁能登峻岭，浣纱人岂过山沟。仙家信息宜珍重，莫遣飞花向外流。溪头冲急锁桥门，掩映晴川绿树村。日射水光翻石壁，卅行波面动山根。桃花雨后红潮涌，杨柳风前碧浪温。独羡矶边闲钓叟，每留鸥鹭伴晨昏。彤云密布朔风吼，尽把琼英撒野皋。点缀乔松银作树，平铺寒谷玉为涛。寻梅但觉留香味，放鹤从何辨羽毛。只有山中高卧客，六花飞舞兴逾豪。娱情石上坐相宜，领略余晖景更奇。叠叠远山横锦绣，层层清浪泛胭脂。烟笼晚树栖禽稳，彩漾归帆入港迟。莫笑野人凭眺久，暮霞零乱动幽思。新月涓涓影尚孤，渐移天际倩谁扶。片轮碾破秋千顷，永夜虚悬玉一壶。映渚易求丹桂种，沉波难觅水晶图。姮娥似念诗怀润，赠我清光满五湖。"}