{"id":"220937","title":"陈子植草庐成求予赋","dynasty":"宋代","author":"林景熙","text":"老矣杜陵客，草堂倚江干。故人相幽筑，皇天悯生还。君家付楚炬，结构当时嘻。谓得风雅力，竹木供大官。城边夜归鹤，杳杳发长欢。朱甍昔峨峨，碧草今曼曼。何去荫白茅，容膝有余安。我哀丧乱余，人烟半凋残。风凄狐兔警，露重星斗寒。丈夫坐一室，此念驰九寰，所以草堂人，安得千万间。"}