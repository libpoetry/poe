{"id":"1075773","title":"与同舍郎观潮分韵得还字一字江字三首一字江字为坐客作 其二","dynasty":"宋","author":"周紫芝","text":"烈风惊洪涛，浩荡吹海立。迅雷忽翻空，掩耳嗟不及。汉兵百万骑，已夺秦关入。击石惊倒流，势若三峡急。沧波忽喧豗，众目俱骇慄。人言海潮来，昔为子胥屈。谁当语冯夷，四海今已一。王春会涂山，白玉执万笏。江河及乔岳，祠祀已咸秩。海神会当知，万岁拱帝室。"}