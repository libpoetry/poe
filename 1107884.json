{"id":"1107884","title":"题武夷","dynasty":"宋","author":"白玉蟾","text":"不见虹桥接幔亭，空馀水绿与山青。客来剔出些奇胜，五曲溪头大隐屏。龙骧仙掌岩头水，鹤唳幔亭峰上云。但得明窗尘一匕，跃身去谒武夷君。芳草暗分流水绿，老松刚借远山青。独拈铁笛溪头立，吹与洞中仙子听。显道真人去不回，幔亭不见旧楼台。曾孙倚著寒松立，日落风悲猿自哀。山耸千层青翡翠，溪流万顷碧琉璃。游人来此醉归去，几个亲曾到武夷。"}