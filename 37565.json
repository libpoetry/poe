{"id":"37565","title":"和毛学士舍人早春","dynasty":"唐代","author":"贯休","text":"陋巷冬将尽，东风细杂篮。解牵窗梦远，先是涧梅谙。茶癖金铛快，松香玉露含。书斋山帚撅，盘馔药花甘。雅得琴中妙，常挪脸似酣。雪消闻苦蛰，气候似宜蚕。密勿须清甲，朝归绕碧潭。丹心空拱北，新作继周南。竹杖无斑点，纱巾不着簪。大朝名益重，后进力皆覃。至理虽亡一，臣时亦说三。不知门下客，谁上晏婴骖。"}