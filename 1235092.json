{"id":"1235092","title":"和章守","dynasty":"元","author":"元振","text":"华堂存绘事，昭代得仪刑。迹与莓苔古，名争兰茝馨。清风无远近，乔木未彫零。今日斲泥手，依然瘦鹤形。千里有馀刃，一堂聊赏心。庭虚延远吹，檐敞受繁阴。休吏帘初下，忘怀机自沉。人间足尘土，无路到清襟。飞楼跨危堞，云雾晓披披。形胜供临眺，公馀来燕宜。江横睥睨阔，山入绮疏奇。风月本无价，君侯况有诗。"}