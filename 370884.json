{"id":"370884","title":"沁园春·心","dynasty":"清代","author":"厉鹗","text":"一寸通犀，脉脉难窥，含无限情。记针才棘刺，捧时尤媚，镇馀银液，扪罢偏惊。小恰容怜，芳能飏恨，莫近弹棋最不平。罗襟掩，叹几曾灰尽，半为琴声。覆莲状未分明。爱慧性玲珑在目成。乍欢娱著处，怦如危柱，别离催就，乱若悬旌。门里轻挑，秋来暗合，閒闷閒愁特地生。花前见，算除非换得，方表深盟。"}