{"id":"780200","title":"秋霁 即景","dynasty":"清","author":"叶绍本","text":"凉雨初收，听殷地惊飙，瑟◆林杪。乱飐荷塘，轻摇荻岸，触耳商声激謞。天容皓皓。碧虚不许纤尘到。看窗外。远岫攒青，云絮一时扫。回首却忆，水国西风，蒹葭苍茫，江上残照。挂蒲帆、雁汀凫渚。秋痕点点在红蓼。菰叶蛤蜊渔艇小。十五十八，待寻万斛银涛，一奁霜镜，丛桂香好。"}