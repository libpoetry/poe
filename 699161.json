{"id":"699161","title":"小游仙十首","dynasty":"明","author":"桑悦","text":"胸藏星宿是天文，暗坐光腾五岳云。侵晓清都挥彩笔，欲书制诰赐茅君。日轮赫赫起东溟，真火抽添养白庭。汤谷萧萧万竿竹，裁书少昊借秋声。第一修文是子渊，五云阁吏敢争先。谁传玉诏宣长吉，天上才华黜鬼仙。仙童惊报笔生花，万丈长虹缬彩霞。独进词头三百卷，承恩常醉玉皇家。仙班济济侍宸官，袖拂红云跨彩鸾。笑约玉皇香案吏，禹余宫里借花看。钧天寂寞帝悲伤，下界文章日月光。欲召昌黎归侍从，特宣玉诏遣巫阳。彩霞公署玉楼前，上界尊严紫府仙。偏记诗仙闲过失，长庚谪后又庭坚。云浮碧落似轻尘，散步闲过析木津。莫讶神光生两舄，天行是处蹑星辰。白云为被彩霞毡，高枕常凌倒景眠。却怪两灯常下照，不知日月丽中天。浮鹄山深尽水仙，席红似向火中眠。春闲置酒邀龙女，新截珊瑚造海船。"}