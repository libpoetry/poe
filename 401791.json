{"id":"401791","title":"浣溪沙 五首","dynasty":"民国末当代初","author":"朱庸斋","text":"浅掠云鬟坐晚凉。绿罗衫底暗闻香。一回追忆一回肠。细细湖波流乍断，依依柳带恨偏长。可怜燕子尚成双。转眼欢情冷似冰。西窗孤守自沈冥。恼人天色易阴晴。怕对红炉思往事，再燃情焰待他生。两年恩怨总难明。湖水清波漾翠纹。一双清影两难分。怜伊原是似花人。秋色供愁初入暝，柳条垂老未全髡。几时重拥鬓边云。夜色沈沈渐满阶。如潮往事未能排。何时重得见伊来。云是薄情轻聚散，心因无主费徘徊。月华空照玉人怀。新怨偏从爱极生。掬心矢日料无凭。玉人应是未分明。曾说柔情应似水，只今红泪欲成冰。华年难遣恁凄清。"}