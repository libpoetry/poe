{"id":"746382","title":"偕彦山从子游卧樟楼观古樟循城闉访春草池次日由谢客岩登舟即以留别 其二","dynasty":"清","author":"朱葵之","text":"甘霖霁颓阳，屐齿未云惫。雉堞纷四环，瞻瞩随所届。差鳞市廛胪，陟足泉石怪。仰看山果垂，侧听林禽话。纡行转陂陀，十笏画境界。明明谢公池，源流汇众派。堤柳碧尚鲜，涧荷红未败。依然春草塘，茏葱恍披薤。想其下笔时，同心磁取芥。一蓼忽千秋，诗成喜清快。亭台渺云烟，林峦俨图画。平生仰止心，于兹泯介介。惜哉谢客岩，未展石丈拜。行行语仆夫，明发途当戒。"}