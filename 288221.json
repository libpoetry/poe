{"id":"288221","title":"白苧·周节母篝灯纺读图","dynasty":"现代","author":"徐树铮","text":"周节母篝灯纺读图，养安咨议属赋。愧馀生，背孀母，孤儿默泣。哀哀寸草，未报春晖百一。黯风尘，卅年轻换鬓丝白。城北。旧家山，料尚有，儿时居宅。朦胧乌桕，微颤东溪月色。曾几番，抱书愁傍寒机侧。凄恻。永负慈恩，外家闻见，还说依稀记得。记柳岸霜疏，夜乌啼急。秋卢耐晓，正淹梭泪尽，血飘残织。望断南云，墓草林楸，空剩荒寂。待更牵衣，索乳何从觅。"}