{"id":"1105507","title":"清平乐 其二","dynasty":"宋","author":"毛滂","text":"重芳叠秀。风约仙云皱。椿不争年松与寿。共出皇家忠孝。仁深枯冷皆蒙。托根不倚东风。日照恩光万里，暖生塞草丛中。九茎为寿。千叶前无有。叶叶年年看不朽。天与君王意厚。君恩雨露无边。玉筵暖接非烟。马向华山烽冷，人安草亦千年。锦屏夜夜。绣被熏兰麝。帐卷芙蓉长不下。垂尽银台蜡灺。脸痕微著流霞。瞢腾越恁秾华。破睡半残妆粉，月随雪到梅花。银河秋浪。遥出昆崙上。忽变澄澜添碧涨。可道升平无象。黄云浊雾初开。荣光休气徘徊。试觅当时五老，金泥玉检将来。天连翠潋。九折玻璃软。回抱金堤清宛转。疑共蓬莱清浅。吾君欲济如何。唐虞风顺无多。自有松舟桧楫，一帆三代同波。娟娟月满。冉冉梅花暖。春意初长寒力浅。渐拟芳菲满眼。当时吉梦重重。间生天子三公。付与人间桃李，年年管领春风。瀛洲春酒。满酌公眉寿。日照沙堤春傍柳。恩暖朝天衮绣。东君著意丁宁。芳酸先许梅英。要就生平滋味，待公来进君羹。雪馀寒退。唯有青松在。春不加荣寒不悴。用舍如公都耐。流肪磊硌龟蛇。会留红日西斜。欲助我公寿骨，蟠桃等见开花。"}