{"id":"737456","title":"中卫","dynasty":"清","author":"张谦宜","text":"山势东南尽，河流西北斜。旋风高折树，烈日下蒸沙。斥土无萤火，炎天有柳花。田淤香稻叶，水冷细芹芽。虎迹连荒车，驼鸣急暮笳。孤城开四术，板屋列千家。烽接临洮塞，星冲北望槎。青酥三接酒，紫雪九烝茶。马市雕题译，浮屠驯象车。佛曾分舍利，龙亦载袈裟。礼视和亲重，装如报聘奢。降王收部曲，堠骑射亭鸦。四姓归都护，三边付押衙。秦兵方嚄唶，齐客正咨嗟。倚剑崆峒外，垂纶瀚海涯。壮心愁岁晚，秋色上蒹葭。"}