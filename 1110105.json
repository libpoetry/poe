{"id":"1110105","title":"答道先难交困新知二首","dynasty":"宋","author":"吕南公","text":"难交困新知，触事得晚悔。人方趋势富，我独居老大。悠悠强衰颜，耿耿堕末界。岂无相于迹，襟腑殊恶爱。羞同复多嫌，乐与翻自坏。谭高递互笑，饮勇周旋怪。嘉荣徒染濡，程孔肯倾盖。闭门当止矣，非敢事閒退。孤坐念平昔，悽然垂涕洟。他乡二十游，故里四十归。父老略已尽，后来异襟期。卑躬揖我进，反顾问我谁。譬彼古器物，形模漫瑰奇。尧冠落战国，不贵理亦宜。嘿塞习蹇吃，迟徊避横飞。秋风吹我须，萧飒近素丝。多感属暮齿，难交困新知。"}