{"id":"504318","title":"赠蔡正伯二十六句","dynasty":"明","author":"李昱","text":"石井田边读书处，好山绕屋青无数。寻常俗客不到门，自得平生隐居趣。中山蔡君清有馀，拄杖冲寒忽相遇。升堂磬折延上座，挥麈悬河发谈助。酌君射洪之渌酒，煨以岷山之紫芋。取琴为我弹赤璧，如此英雄大江去。起看星斗光阑干，天风萧萧袭衣屦。方今四海频戈鋋，与君飘蓬同旅寓。藤床对月谈未了，清晨告别何匆遽。惜君岂不苦挽留，肯伴山间白云住。岂无鲍叔知管仲，亦有陈蕃下徐孺。临分握手情依依，聊复挥毫赋长句。君能别后重相寻，记取门前两槐树。"}