{"id":"1002783","title":"送人移知贺州","dynasty":"宋","author":"曾巩","text":"溪石胶船秋濑微，南山巉空势峨巍。风露气严花草腓，天色㵳㵳初雁飞。君子往守东南圻，旟旝綵错如翔翚。象茜照地荣笏衣，先后隶从何颀颀。初君治县参德威，吾人涵濡乐以肥。念今夺去失所依，出者遮行居者希。我思群公坐天围，心与星斗争光辉。荐贤绌否言无违，迅若发石乘高机。何此茂器时所稀，噤无一语为发挥。敢作此什传王畿，旦暮玺书来敕归。"}