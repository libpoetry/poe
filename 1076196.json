{"id":"1076196","title":"无住庵主为余写真报之以诗","dynasty":"宋","author":"周紫芝","text":"骅骝固绝足，韩干真画者。傥欲万口传，当画千里马。吾才如跛鳖，子不解腾跨。初无籋云姿，何劳人摹写。支郎妙人物，名声遍日下。事苟不当急，操笔有用舍。一逢菘韭翁，终安陋朴野。无盐元自丑，强欲相纷赭。至技不可名，厚意徒久假。我欲报之诗，有作非大雅。"}