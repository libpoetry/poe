{"id":"788829","title":"绮罗香 废园","dynasty":"清","author":"周祖同","text":"蝶避凄清，莺来放诞，几处荒台零甃。三面围墙，随意野花如绣。除残照悄地相寻，只冷月觉来都瘦。碎莓苔上了纱窗，隔窗两树水杨柳。销沉金碧似梦，闻道颦歌艳舞，芳春前后。红粉青衫，料也一般非旧。怅沿阶难觅遗钗，想题壁定欹吟袖。问分明隔巷人家，胜游曾见否？"}