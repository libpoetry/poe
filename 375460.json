{"id":"375460","title":"贺新郎·咄咄真堪怪","dynasty":"清代","author":"蒋士铨","text":"咄咄真堪怪。习彫镂、文人余事，如斯狡狯。切玉昆刀君才似，不管铜章鱼佩。执寸铁、腕如风快，造化镌镵天欲泣，刻琳琅、字字垂金䪥。力岂但、透纸背。静观云鸟虫鱼态，说文为古之小学，而今皆发。却使壮夫工篆刻，秦汉风规犹在。在何震、文彭而外。不入明诚金石录，志名家、赖古堂应载。两生晚、亦无奈。"}