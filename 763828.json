{"id":"763828","title":"念奴娇 其四 和羡门韵寄赠","dynasty":"清","author":"董俞","text":"咄咄奚为，把毛锥拗折、陶泓摔碎。不艳石渠年少客，翻羡羽林诸尉。一叶何来，江边渔父，苦劝三闾醉。拂衣归去，农桑生计偏遂。看他傀儡排场，科头跣足，容我狂而肆。白苎丹枫时忆女，尝取郎官鲜鲙。杯底罗浮，胸中云梦，奇句堪惊鬼。浮生老矣，且图快饮浓睡。"}