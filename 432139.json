{"id":"432139","title":"越南阮鼎南来书订交并寄其所著《桑海泪谈南枝集》为题四律兼以作答（选二）","dynasty":"近现代","author":"张瑞玑","text":"破窗风雪夜萧森，远道书来百感深。湖海无家多逐客，文章亡国有哀音。残山剩水遗民泪，倒日挥天壮士心。旧史不堪回首读，中原霸业久消沉。落拓穷途百劫馀，谅江风雨近何如。四方奔走张元节，一卷沧桑龚圣予。战史陈黎馀血泪，功名阮郑半邱墟。死灰总有飞燃日，盼断天南报捷书。"}