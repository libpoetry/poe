{"id":"702880","title":"次韵游湘山二首","dynasty":"明","author":"蒋冕","text":"寺背城闉客到稀，白云终日锁禅扉。几人冒雪寻僧话，何处凌空有锡飞。西域路遥惟葬履，南华岁久不传衣。三生石上谁同坐，说着无生忘却归。来游我尚记孩提，塔顶分明鹳雀栖。法自黄梅传岭外，人从郴水住湘西。九天月照千江白，一树花开五叶齐。多少古碑遭劫火，姓名何用壁间题。"}