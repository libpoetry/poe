{"id":"424655","title":"绿意","dynasty":"近现代","author":"张采庵","text":"馀寒寂历，漫一程恨水，春有行色。春未成归，如此芳时，愔愔过却寒食。平芜远笛天涯路，望不到，相思残驿。看百花，开后风晴，别是一番消息。容与堆烟柳院，滞人如梦魅，勾引沉忆。襟上春痕，楼上春阴，想见杜郎当日。而今隔叶黄鹂老，早撇下、高情歌拍。只奈何、丁字帘前，一点小桃红滴。"}