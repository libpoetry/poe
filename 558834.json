{"id":"558834","title":"哭耿子庸 其二","dynasty":"明","author":"李贽","text":"我是君之友，君是我之师。我年长于君，视君是先知。君言吾少也，如梦亦如痴。去去学神仙，中道复弃之。归来山中坐，静极心自怡。大事苟未明，兀坐空尔为。行行还出门，逝者在于斯。反照未生前，我心不动移。仰天一长啸，兹事何太奇。从此一声雷，平地任所施。开口向人难，谁是心相知。"}