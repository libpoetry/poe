{"id":"694691","title":"新春次黄恪翁韵","dynasty":"明","author":"周讷","text":"谋身长以百年期，身外閒愁总不知。静掩重门惟听雨，旋拈秃笔谩敲诗。鸟啼隔树初调舌，花发当窗渐满枝。笑对阳春歌一曲，深杯同乐太平时。懒散何心与世期，春风先及野人知。千葩万蕊都成趣，语燕啼莺总入诗。风静捲帘看草色，日晴携酒醉花枝。恣情远逐游蜂去，浅水桥边缓步时。"}