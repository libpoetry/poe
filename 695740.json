{"id":"695740","title":"十月虏警书事三首","dynasty":"明","author":"欧大任","text":"朔气初飞万树霜，惊传胡马过渔阳。从军岂乏三河少，度漠曾招六郡良。鸣镝月寒窥雁塞，射雕云暗散龙荒。皇威赤羽劳诸将，不似周王拥白狼。甘泉烽火到长安，阙下衣冠立马看。北转储胥刍粟富，西来骠骑雪霜寒。观兵帐外期超距，拜将庭中议筑坛。细柳已屯江总制，月明羌笛满桑乾。关塞秋阴暗白登，飞狐道上羽书仍。云屯汉卒徵三辅，风急胡笳过七陵。暂向太原称薄伐，已知吉甫佐中兴。书生亦有燕然颂，待勒恒山第几层。"}