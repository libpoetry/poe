{"id":"814290","title":"庚寅秋感","dynasty":"清","author":"周恩绶","text":"早见妖星作作芒，惊心烽火照伊凉。风悲草木千山月，野肃貔貅万灶霜。笳角试凭刘越石，旌旗谁识郭汾阳。飞刍挽粟筹非易，牛马还应忆武乡。筹边终日倚危楼，此错如何铸六州。贾谊文章真可哭，杜陵戎马易生愁。虎头都护心空壮，猿臂将军老不侯。见说天山已飞雪，谁从中夜晃兜鍪。纵鸽声中起鹳鹅，羽林兵讵贵多多。尚凭大树留冯异，莫怪明珠谤伏波。落日平沙嘶铁骑，西风寒水渡银驼。大裘万丈三军纩，黄竹于今总不歌。莽莽河流万里源，洗兵安得挽昆仑。已闻怯走歌舒翰，可复生禽吐谷浑。金甲肯销犹恨晚，玉关思入总辜恩。何当寄语征西将，宵旰忧劳独至尊。"}