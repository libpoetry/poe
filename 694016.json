{"id":"694016","title":"赠别刘近之四首","dynasty":"明","author":"陈吾德","text":"尊酒平生意，与子别河梁。顾瞻寡俦侣，道路阻且长。越鸟依南栖，塞鸿向北翔。羽翼各有适，胡能不参商。君子慎厥终，下士反其常。羲驭无还轨，荏苒悲流光。勉矣即前路，引领迟成章。送君龙溪渚，弥楫五羊城。五仙行问讯，胡为事遐征。言从海上来，探历已周星。归装非陆贾，行笥异边经。玄珠媚赤水，瑶草冒丹庭。言资九鼎重，方价千镒轻。采之当谁遗，逝将献承明。挂帆从此去，长揖谢仙灵。驱车庾关道，上有文献祠。飞甍依绝壁，磨藓认穷碑。梅亡岭尚名，猿去洞还疑。不念去者寡，宁知来者稀。金鉴悟唐帝，朗照识胡儿。改容谢小友，软美非所宜。朅还展二忠，千秋良并兹。违荣十二载，梦寐见芝山。下有素心人，华发映朱颜。密修不愧影，独行无改辕。伊余昔承乏，一榻常昼悬。南州称高士，而我非陈蕃。高深悟太极，短浅窥半班。春风吹岭表，桃李复何言。"}