{"id":"673894","title":"杭东卿佥宪邀至西湖四贤堂小饮","dynasty":"明","author":"谢廷柱","text":"前日游湖诗压船，今日来游无一篇。巧匠傍观我缩手，诗翁方耸双吟肩。须臾笔落如流泉，骊龙之珠堕我前。燃犀牛渚万怪走，胸中云梦飞云烟。岩风飘飘度铁笛，江月皎皎闻湘弦。湖波无风自击撞，两高踊跃为争妍。诗成朗诵惊四贤，湖中无此三百年。游人正败乃公意，一破孤寂皆辴然。诗翁脉脉似未快，渊泉万斛来涓涓。直从湖中了公事，尽吐险语人间传。"}