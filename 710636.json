{"id":"710636","title":"天街饮马行","dynasty":"明末清初","author":"邝露","text":"汉家双阙卿云边，葳蕤玉钥青璅连。雨露九霄长献瑞，衣冠万国更朝天。龙盘玉柱空中见，螭纽金丝云外悬。别有金井朱城下，七珍作收琉璃厦。皇恩湛秽涌神瀵，王侯将相来饮马。紫微东畔玉衡加，绛帻南楼唱蚤霞。历落星轺趋禁篽，招摇云盖动仙家。俱听高阁鲸音怒，催逐长干象尾斜。天槽元宰黄龙骑，御史中丞白鼻騧。此时金吾搢霜刃，辘鲈催转雷声震。已看丞相入千门，祇候参军休八骏。暂过银床绿耳嘶，旋倾朱干乘黄润。玉陛晓鞭雷作声，金根迢递返蓬瀛。昭容缓退双鸾度，侍从班辞万骑鸣。柏台画省甫交揖，笑任如龙沧海吸。青骢白马骄不前，□□拉?争相及。皓腕轻笼煖玉鞍，葱佩时联翡翠袭。各行买酒长安市，亦散寻花雒阳邑。拂拂疏槐辇路旋，依依垂柳玉河烟。逐客酂侯权勒辔，欢儿京兆乍停鞭。同看珂勒骓如豹，共指犀渠人似仙。五陵冠盖本豪雄，青虬紫燕出离宫。一过金门委双佩，皆攀玉甃饫飞熊。绣镫铮铮齐乳虎，连钱唼唼乱秋鸿。倍长精神上驰道，飞邀歌舞弄春风。七香车盖朝还暮，百宝丝缰西复东。意气英雄几历年，雕舆翠盖灼轩然。侧见车中旋皓首，渐看轭下改奇权。已袭朱轮骕骦鞟，或更赤族的卢鞯。故相鸱夷东海水，贰师神骏渥洼泉。再来饮马复豪奢，台上黄金底用誇。笑牵太厩龙媒种，射夺将军狮子花。也响井栏争日月，谁知井上旧烟霞。买骨讵留燕郭隗，飞龙不合晋张华。可怜当日天马来，追风蹑电响人开。素练如惊到潮汐，芙蓉饮恨闭泉台。九方买尽骊黄去，千里空闻汗血回。粉面霜蹄同下泪，桑田沧海不胜哀。玉泽萧萧遁十州，州前苜蓿几经秋。长羊伏枥供饥渴，白骨吞声那得休。"}