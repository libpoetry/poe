{"id":"761309","title":"金菊对芙蓉  层云阁阴，春寒不休，年年梅子黄时，客怀如是","dynasty":"清","author":"蒋春霖","text":"日澹还收，云低不落，轻寒轻暖轻阴。正珠弦响涩，宽褪湘琴。兽炉潮晕香迟起，似泼水庭户愔愔。疏帘影里，昼长人懒，都恋香衾。费尽春深春浅，把春人酿作、梅子酸心。怕东风去后，梦更难寻。近来天亦愁如睡，锁山眉、雨意沈沈。无端送别，絮飞花落，偏是而今。"}