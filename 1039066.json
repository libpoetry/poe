{"id":"1039066","title":"康乐园","dynasty":"宋","author":"韩琦","text":"惟人生多艰，康世岂易偶。服业罔不勤，乐事岂常有。朝家恩泽宽，宣布在封守。体民当有时，使得遂仁寿。时而无所适，是不守之咎。相署虽有园，狭陋日已久。州人岁节游，若度一筒口。至则无足观，叠迹但虚走。遂令欢赏心，归去成烦呕。有圃隔牙城，广袤半百亩。我来辟而通，高户敞轩牖。其中完废台，雄壮卑培塿。城野四望间，万景如在手。疏池育莲芰，表道植杨柳。粪壤悉反除，桃李换葱韭。成时寒食春，观者惟恐后。人一变壅阏，旷若在郊薮。或相携以歌，或相醉以酒。知为太平民，叹语竞聚首。曰非时之康，还得此乐不。予因揭是名，命意安敢苟。凡兹屏翰贤，一境实父母。必与众同乐，斯地肯藜莠。作诗告来者，庶可传不朽。"}