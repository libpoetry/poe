{"id":"814745","title":"觉林八景 晓钟唤渡","dynasty":"清","author":"金科豫","text":"晓月没云霄，疏钟传水曲。隔岸唤舟人，立久明朝旭。一叶入中流，棹破江烟绿。莲峰向晚开，馥郁凝香雾。夜半月华明，隐约垂仙露。滴滴慧珠圆，飘落应无数。一水驾长虹，依稀通月穴。三五桂轮圆，照耀波纹缬。水月自年年，清光流不绝。孤厦倚云开，修椽如笔立。何年铁铸成，挽运凌层级。髣髴欲书空，濡染烟霞汁。花落自缤纷，泉流足悠远。幽香逐水来，九折缘莎阪。汲取日烹茶，甘冽倾兰畹。远山列画屏，翠积青如淀。晴开万壑烟，林木浮葱茜。悠然见鸟飞，坐对几忘倦。丹崖似削成，瀑布千寻落。明如素练悬，寒漾水晶箔。纷纷溅沫馀，无数珠交错。依依连理枝，涧底饱霜雪。不畏岁寒侵，永作同心结。清阴自足珍，何必花如缀。"}