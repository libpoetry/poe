{"id":"1072486","title":"题秀光亭壁饯刘世臣刘仲美","dynasty":"宋","author":"王庭圭","text":"飞雨洒檐角，车骑散岩隈。临池张翠幕，众贤会高台。坐中蟾宫客，再占北斗魁。复有南巷阮，少年负英才。两公俱博雅，胸臆天所开。明春试殿陛，笔力翻风雷。胪传姓名出，声闻落九垓。今宵且尽醉，须覆掌中杯。朝来得好语，仍闻小人灾。请观卢溪老，谈笑消奸回。见敌未尝动，坐令敌倾摧。庸儿不量力，自倒非人推。举此卜二友，否极终泰来。"}