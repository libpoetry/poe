{"id":"566586","title":"避暑豁然堂大雨","dynasty":"明","author":"徐渭","text":"梅候苦歊蒸，幸得五日霁。凉风驱湿魑，奏功未全济。眷言高山颠，有堂敞西翠。松篁作籁竽，萧飒爽神智。乃偕二三子，挂絺于其地。买酒穿市中，炮鳖腥道器。止取醉饱为，安能谨趋避。袒跣择树依，叫号枕砖睡。郡邑迫东厢，狂来忘逻逮。冉冉日将倾，理邸方即迈。雷雨自西来，初尚杂晴蜺。一言未及终，振瓦落檐外。冲风捎健鹘，寸进得丈退。高景殊卑观，窜鸟在眉际。本言逃炎苛，翻令咏奇致。百事兼熊鱼，往往非著意。"}