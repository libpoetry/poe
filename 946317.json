{"id":"946317","title":"和孟阜老梅韵 其一","dynasty":"宋","author":"陈傅良","text":"朝游山南莫北隅，脩竹之下手所披。五步一顾立不趋，柔枝弱干千万馀。粲然笑倩多新奇，岁寒安用众稚为。惊嗟怪怪丈人行，缟衣蓝缕冰斲肌。莓苔雪片冻不飞，玉饰其末玑衡攲。藐姑之仙下缥缈，苍虬为驾羽葆希。三闾大夫从女须，枯槁婵娟却并驰。张子爱之亦既痴，人不得觑以我归。我生自视梅孰如，沧江独立儿女嗤。年来稍稍学折枝，柰何复与此老期。"}