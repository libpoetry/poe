{"id":"688774","title":"大江东去和东坡词三首 忆旧游呈陆俨山学士","dynasty":"明","author":"严嵩","text":"记得当年，携客棹、曾览吴淞风物。黄浦矶边芳草径，因叩朱门素壁。宛似游仙，真同忆戴，夜泛山阴雪。挥觞觅句，不让一时才杰。秪今遥指江云，重吟海树，高兴依然发。四十年来同宦侣，不觉飙驰星灭。槐省垂鱼，凤池鸣玉，相对俱华发。君恩报了，五湖重访烟月。玉署仙翁，缘底事、身病偶须药物。杜老吟诗因太瘦，却忆寻山面壁。世事浮云，利名蜗角，去住怜鸿雪。荆州争夺，空叹昔时豪杰。只须满引金尊，高弹锦瑟，四座燕歌发。秉烛观游聊此夕，莫问人间兴灭。松柏凌寒，桑榆收晚，勋业看黄发。木天兰省，正要平分风月。蚤岁相逢，知风骨、自是玉堂人物。二十年来官未调，兴在丹崖青壁。云海为家，柴门拥褐，高卧袁安雪。青宫华省，一时登用才杰。好似鹏鹗乘风，骅骝骋步，得路争先发。共喜虞廷逢圣治，关塞虏尘新灭。幸接仙寮，欣披藻翰，森爽清毛发。寅供三礼，光近九天日月。"}