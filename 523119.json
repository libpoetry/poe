{"id":"523119","title":"赋得姑苏台送李推官士允","dynasty":"明","author":"李梦阳","text":"少年何官骑白马，秋日经过古台下。回瞻远虑意搣促，下马行歌泪盈把。猗嗟筑此谁为台，千年弃土犹崔嵬。屧廊娃馆瓦砾积，美人白骨生青苔。枯蒿虫吟莽飒飒，飞云叫雁双徘徊。当时金屋玉起楼，岂谓台成麋鹿游。宝钿黄金裹瑟瑟，雨时濯出樵人收。李生豪士扶风俦，悲歌久抱流连忧。世家各读日一过，独废吴越伤春秋。复思鸱夷气益奋，怒目每送长涛流。抉眼东门事巳往，兹台再过君休上。日暝烟波湖水深，范归恐有同行桨。"}