{"id":"814878","title":"苏幕遮","dynasty":"清","author":"俞士彪","text":"樾阴微，池草细。才说春来，打点伤春意。花暖昼长浑似醉。没甚心情，镇日和衣睡。到如今，思往事。江北江南，都是伤心地。几曲阑干频徙倚。断尽柔肠，只在东风里。臂红轻，眉黛浅。髻上春幡，两个人谁健。寂寞昼长幽梦短。閒倚红楼，袖冷雕阑暖。别情深，诗思倦。剩酒残脂，和泪浇花片。春色不教来小院。谁捲珠帘，放入双飞燕。"}