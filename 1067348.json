{"id":"1067348","title":"成德不面逾月仆以病暑未能出谒辄和所寄藁字韵诗奉寄兼柬子中","dynasty":"宋","author":"谢薖","text":"门前蓬藋无人埽，客去墙阴藜苋老。我家城北君城南，相忆何其挂怀抱。不闻叔宝方外谈，澄也何因令绝倒。知君不作避暑饮，闭门亦深荒径草。钩章棘句日吟哦，玉轴牙签时探讨。迩来闻草鹿脯帖，盛湘十日虚蘋藻。掺掺丸药恐不免，俗客纵讥何足道。恨我犹嫌褦襶嘲，不敢热行唯梦到。君收奇功翰墨林，笔阵可埽龙驹岛。愿言不学司马公，万事逢人尽称好。我诗燕石初不如，浪欲珍为夜光宝。残暑促装行造请，晓来凉气迎秋早。定邀邻舍广文公，同听诵诗倾腹藁。"}