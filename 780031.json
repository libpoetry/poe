{"id":"780031","title":"水龙吟 咏柳絮，用坡公杨花韵","dynasty":"清","author":"曹贞吉","text":"千红万紫谁留，频惊暗里韶光坠。飞来何处，漫天香雪，撩人情思。才过平桥，又穿小径，柴门深闭。任蜂须燕嘴，交衔不定，三眠了、还三起。记得鹅黄初撋，等闲间、又成虚缀。晓风乍引，离魂难定，杜鹃声碎。飘泊无心，轻狂有态，恨抛流水。愿年年常傍，永丰坊侧，看伊清泪。"}