{"id":"1105779","title":"哀汤与立父","dynasty":"宋","author":"王之道","text":"薄俗久不竞，丘园多逸民。闻君轻去世，令我重沾巾。一梦苕溪晓，千年石堵春。人情不能已，南望哭江滨。一门今七世，谁复似君家。盛事追公艺，高风映伯华。板舆方就养，玉树遽兴嗟。叔子今何在，魂应到马牙。尚记宣和末，贤科擢阿戎。义方传辇下，士誉走江东。贺厦心虽切，披云意自忡。思君想眉目，悲咽对西风。"}