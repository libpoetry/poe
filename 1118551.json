{"id":"1118551","title":"夜投山家四首","dynasty":"宋","author":"陆游","text":"蓦沟上阪到山家，牧竖应门两髻丫。葑火正红煨芋熟，岂知新贵筑堤沙。夜行山步鼓鼕鼕，小市优场炬火红。唤起少年巴蜀梦，宕渠山寺看蚕丛。生草茨庐荆作扉，数家烟火自相依。大儿饲犊舍边去，小儿捕鱼溪口归。房栊深深绩火明，垣屋萧萧砻谷声。作官觅饱最缪算，羡尔为农过一生。"}