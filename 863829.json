{"id":"863829","title":"官酝","dynasty":"宋","author":"王禹称","text":"为郡得官酝，月给盈三斛。地僻少使车，时清罕留狱。老大复迁谪，吾怀颇幽独。婵娟楼上月，烂漫池边菊。东院与西亭，翛翛风弄竹。对此不开樽，骚人应恸哭。独酌入醉乡，陶然瞑双目。醒来成浩叹，胡为事口腹。彝酒书垂诫，群饮圣所戮。汉文亦禁酒，患在糜人谷。自从孝武来，用度常不足。榷酤夺人利，取钱入官屋。古今事相倍，帝皇道难复。吾无奈尔何，更尽杯中渌。"}