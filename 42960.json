{"id":"42960","title":"咏马贵阳画册","dynasty":"清代","author":"陈维崧","text":"极北龙归，江东马渡，君臣建业偏安。天上无愁，宫中有庆，声声玉树金莲。点缀太平年。更尚书艳曲，丞相蛮笺。月夕花朝，那知王濬下楼船。华清月照栏杆，怅多时粉本，流落人间。可惜当初，丹青妙手，如何不画凌烟？风景极凄然。写一行衰柳，几处哀蝉。展卷沉吟，昏鸦蔓草故宫前。"}