{"id":"814408","title":"香山口防堵作","dynasty":"清","author":"林占梅","text":"警报纷传乱未平，戒严此地设防兵。鲸鲵跋扈狂翻浪，鹅鹳成军密结营。一片旌旗摇月色，五更刁斗答涛声。书生小试筹边策，不负雄心是请缨。报国生平矢效忠，毛锥一掷便从戎。世无俞、戚谁筹策，贼是孙、卢易建功。壮志欲除蛟虎害，近灾莫谓马牛风。海门潮急欃枪闪，剑气冲霄已化虹。"}