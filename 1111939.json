{"id":"1111939","title":"雨中对梅寄何户曹","dynasty":"宋","author":"吴惟信","text":"颇爱连山雪映溪，南枝休笑北枝低。扬州有客同吟咏，湖上何人更品题。云未商量春后雪，花先零落雨中泥。清愁一点无归着，回首东风起杖藜。休说登山与绕溪，林间曾见入檐低。尽开花去浑如雪，忽有香来即是题。九客不容同气味，六宫回首隔云泥。策勋商鼎何愁晚，幽意分明在短藜。"}