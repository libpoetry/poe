{"id":"807915","title":"贺新郎  夏日为代菊岩催妆","dynasty":"清","author":"陈维崧","text":"乳燕飞晴昼。凤城边、灵符刚换，女儿节后。报道侯门方合卺，预酿菖蒲花酒。待醉也、玉钗才溜。更喜石榴开几簇，小阑前、要与猩裙斗。一般样，胭脂透。檀奴才在温邢右。羡催妆、昨宵烛下，填词立就。耳畔依稀闻郎字，似说东篱比秀。惹一笑、玉人回首。且俟秋来黄菊院，捲帘人、同倚西风口。问果是，谁清瘦。"}