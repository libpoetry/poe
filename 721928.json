{"id":"721928","title":"喜周南美同诸子枉顾沙亭","dynasty":"明末清初","author":"屈大均","text":"吉甫多诸友，君来燕喜同。花愁银烛照，酒畏玉壶空。孝友先张仲，神仙后葛洪。叨陪殊未已，卜夜更秋终。浙东山水地，最忆鉴湖桥。汝宅当梅市，人来必画桡。相逢问耆旧，尚在几渔樵。杯酒淋漓绝，悲歌答此宵。白驹嘉客返，良马大夫来。尔作同车客，人知入幕才。拜亲孤婺出，见子二雏催。著作吾何敢，凭君玉尺裁。"}