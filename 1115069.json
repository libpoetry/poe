{"id":"1115069","title":"和阳秀才惠诗七绝","dynasty":"宋","author":"杜范","text":"半菽生涯志九霄，诗篇妙处压刘曹。朵颐钟鼎人都错，自有灵龟价最高。夜光那肯暗投人，至宝何须借所因。袖有明珠来遗我，荷君此意重千钧。区区敢计一身存，剥尽皮毛尚有根。有客款门歌慷慨，清风为我濯尘裈。百年坠典一朝行，疾痛谁知赤子情。劳瘁何曾沾小惠，追呼蚤已困苛征。载籍重脩旧额存，从今便可养胚腪。只愁均赋无良法，巨室逃杨复放豚。事已垂成虑正长，民风安得反醇庞。交征上下方旁午，何以为谋淑此邦。三载尘埃积寸心，空斋暗锁一床琴。忽闻宫徵相勾引，聊整徽弦发旧音。"}