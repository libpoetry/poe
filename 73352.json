{"id":"73352","title":"山西涧过龙岩途中瞻眺","dynasty":"元代","author":"周砥","text":"适意穷山水，览物春时候。兰薄迷烟孕，桐林仰云逗。却立驻幽躅，前临纵遐覯。谷鸣振嘤嘤，川响复浏浏。冲飚激高竹，晴曦艳寒溜。崖复翠羽戢，石触金鳞皱。妙合理无遗，心怡兴难究。逼仄缘石磴，岧峣陟云构。岂惟庐霍期，揽此岩崿秀。素履非行险，逸想仍冒诟。遥遥此中情，庶以谢纷揉。"}