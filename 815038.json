{"id":"815038","title":"南辕杂诗","dynasty":"清","author":"姚燮","text":"崇封昔将相，今为居者田。子孙已皂隶，表字犹如椽。樵斧及松栝，凉荫愁夜鹃。其下禾芄芄，风色故相妍。松栝无根株，禾叶过人肩。盛衰视气化，安问愚与贤。二鼓黄垒堡，三鼓香城村。旋风飐轮角，沙叶为蔽昏。大河莽东注，石闸西营屯。奔蹄不受役，纵性杀沄浑。巡卒互讥盗，击柝催闭门。巷火渐稀灭，防肃及犬豚。居常慎动止，一息堪自扪。麟虎各山薮，于我何仇恩。仰面月如水，一泻千里明。照君楼上头，照我沙中行。楼高一延望，莽莽山川横。不愁阻汝目，但愁阻汝情。汝梦偿能来，吾梦兹伶仃。北为乐陵县，南为交河城。朔风送征马，飘瞥来郓州。揽衣惬朝爽，纵目城南楼。白云在梁父，零乱不可收。海烟动云隙，岳上青浮浮。汴京屼西控，谁云风马牛。天门划徐泗，指顾通南邮。梁唐割其险，乃弱东诸侯。悲歌吊台辅，利病今谁筹。"}