{"id":"819961","title":"乙亥秋九月至旧京视散原先生日与心畬叔明立之伯夔君任羹梅过从寥志强志贻先询先诸弟自津沪来旧藏五十馀年陈酒由杭至京连日聚饮赋诗属和 其一","dynasty":"清末近现代初","author":"陈曾寿","text":"开眉今夕是何夕，群季故人俱眼前。行歌早已觉春梦，饮酒犹能回少年。长统埋忧宁有地，渊明试酌忽逢天。鸡鸣喔喔谈未了，三丈日高仍醉眠。"}