{"id":"1223450","title":"次王士容经历赋广东二十韵","dynasty":"元","author":"贡奎","text":"巨镇雄江表，炎州介岭巅。通津波险涉，接驿路高缘。土贡来遐远，舆图按末颠。犷民疲斗蚁，狡吏攫饥鹯。蛊念山多瘴，蒙知地出泉。黄浮乌影淡，红晕蜃光连。石老苔成藓，崖阴笋作鞭。翠屏开近嶂，素练杳回川。禽弄千般巧，花分四序妍。九重严政治，六辔选时贤。喜际风云会，同沾雨露天。胜谈莲幕内，妙句药阶前。苦味槟榔好，清香荔子悬。罕逢苑北马，富聚海南船。古迹荒城碣，晴炊野墅烟。行经韩子窜，蛮耻越王偏。贾客财常万，僧尼寺或千。整絺冬亦尔，乘屩俗依然。人物生唐相，儒风盛孔编。快心时小憩，过眼境频迁。发兴超言外，销愁向酒边。入朝应报最，何得赋归田。"}