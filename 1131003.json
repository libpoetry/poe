{"id":"1131003","title":"神宗皇帝挽歌三首","dynasty":"宋","author":"韩维","text":"立政追王体，修文迈古风。汉仪遵别庙，堂典备新宫。却号追前美，更元记屡丰。龙髯攀不得，号绝抱遗弓。庠序尊儒术，梯航走德辉。玉龙何地驻，金雁不时飞。圣治归帘幄，欢讴奉衮衣。未嗟轩御远，犹仰百年威。奥并商宗学，雄趋汉武才。难回九清驾，空湛万年杯。旂旐翻风远，箫韶度阪来。臣民仰遗像，血书有馀哀。"}