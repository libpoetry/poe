{"id":"1126082","title":"次韵刘友鹤端午三首","dynasty":"宋","author":"高斯得","text":"昔经屈原坂，寒湍下悲鸣。又渡汨罗江，洐记曾输诚。慨彼幽乱国，成此湘累名。彫胡不受腻，淆予膳膏腥。离骚二十五，往往言其清。招汝千载后，来乎不来灵。桐江五月凉，波上抟层飔。伤屈念已怆，怀严濑逾滋。维彼不逢世，如斯良遇时。怀沙与钓濑，异节同光辉。故人去奚伤，宗国逃惧非。精义贵有质，圣远咨从谁。笺天欲移病，心与孤鹤飞。苔青弁峰秀，遥昔梦佳期。恬鳞慕深藻，倦翮怀安枝。焉能系浮名，翚翔辰升霏。已约东里伴，无烦北山移。他年倚涧门，望子蹁跹衣。"}