{"id":"681207","title":"答陆鼎仪诲言","dynasty":"明","author":"李东阳","text":"少年被缨冠，侧身群贤后。狂悖寡自持，多言众所咎。繁辞剧无益，欲制已出口。有时歌诙谐，触目遭诋诟。虽言不为谑，于德实有疚。三复白圭篇，令人重颜厚。愧无请益辞，负我直谅友。陆君多雅怀，指我以瑕垢。翻然为起敬，竦立敛双肘。退之喜嘲狎，籍谏终不受。才高使之然，嗟我实未有。书绅古人戒，敢不佩左右。感子期重陈，终焉报琼玖。"}