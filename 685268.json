{"id":"685268","title":"哭逊之振之兄三首","dynasty":"明","author":"王鏊","text":"吾生终鲜甚，尚赖两三君。故国多时别，凶音隔岁闻。天涯相顾影，日暮独怀群。南望无穷泪，青山空白云。饯送望亭驿，栖迟震泽堧。回思如昨日，少别遂终天。转觉人生隘，空滋客泪悬。小楼风雨夜，不忍读残篇。少小嬉游熟，中年隔绝多。兄今长已矣，吾此复如何。书至犹疑信，悲来欲啸歌。惟馀寸心在，岁晚谅无他。"}