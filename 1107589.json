{"id":"1107589","title":"徽宗皇帝挽歌词五首","dynasty":"宋","author":"叶梦得","text":"制作三王旧，忧勤一纪馀。岂惟成礼乐，真欲混车书。黼扆犹丹陛，飙轮忽紫虚。帝乡归路稳，无复顾楼居。帝业承瓜瓞，天伦映棣华。千年垂接统，四海自为家。毕郢终何恨，苍梧邈已赊。庙壖惊指顾，行路泣悲笳。脱屣初无恋，遗弓故不忘。金盘徒自耸，玉椀且深藏。付托归真主，经营有旧章。柏城森渭水，空愧寝中郎。卜宅轩台近，因山禹穴深。缀衣惊在匣，黄屋本非心。海阔青云隔，天高白日沉。秋风无马迹，惆怅属车音。浴殿陪书诏，甘泉忝侍臣。虚传游帝所，不复从时巡。效死终何日，馀生漫此身。攀髯如已矣，挥涕洒江滨。"}