{"id":"415490","title":"国武兄倒叠铁船峰歌前韵，奇文共赏，辄贾勇次和，不知所云","dynasty":"近现代","author":"俞律","text":"铁船峰高吾何低，绝似童子对期颐。浮生碌碌阅世少，作事每教古人笑。邹衍自有谈天口，老去肯废两茧手。有手莫愁满面皴，皴是天上五色雯。好借东风一展翅，高飞心地无狡狯。下视巨船骨铸铁，但止不行空奇崛。去年我来其下游，问渠何以失自由。太息白驹不可驭，千秋一瞬今来去。魂兮无乃已安息，空教日月转黑白。世间物大心则微，微者白驹可使回。今年我又杖于此，气血灵台畅无已。不辞岁岁登此山，十指为犁砚作田。仁者乐山智者水，从此胸中释块垒。踏遍千峰又百崖，千峰百崖唤我来。虽然手无缚鸡力，犹能火中取炙栗。日日酒边舞手蹈足笑此船，谁谓云里雾里青天在上不可攀。"}