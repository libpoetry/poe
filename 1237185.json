{"id":"1237185","title":"用韵叹冬雨回集大三首","dynasty":"元","author":"曹文晦","text":"湿云连野树，流水绕孤村。两月无来客，终朝闭小轩。冥冥山气重，㶁㶁涧声繁。认作清明景，红芳惜不存。迢递接关塞，阴遥送岁年。百川黄潦合，四野黑云缠。映竹疏还密，如麻断复连。无由同夜话，一榻独萧然。久厌冬深雨，长吟屋漏诗。凄凉乔木下，想象熟梅时。水没江边鹬，雷翻水底螭。天时犹尔变，人事得无移。"}