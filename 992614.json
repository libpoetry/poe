{"id":"992614","title":"庙子湾辞","dynasty":"宋","author":"梅尧臣","text":"我之东来兮过彼雍丘，舟师奏功兮浊水湍流。历长湾兮势曲钩，倾高斗折兮若奔虬。潜伏怪物兮深幽幽，发作暴涨兮为潮头。土人立祠兮在彼沙洲，老木苍苍兮蝉噪啾啾。输卒引繂兮蓬首裸体剧缧囚，赤日上煎兮胶津蹙气塞咽喉。胸荡肩挨同轭牛，足进复退不得休。竟持纸币挂庙陬，微风飘扬如喜收。我今语神神听不，何不归海事阳侯。穹鱼大龟非尔俦，奚必区区此汴沟。惊愚骇俗得肴羞，去就当决何迟留。"}