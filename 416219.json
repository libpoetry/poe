{"id":"416219","title":"金缕曲","dynasty":"近现代","author":"汪精卫","text":"别后平安否。便相逢、凄凉万事，不堪回首。国破家亡无穷恨，禁得此生消受。又添了、离愁万斗。眼底心头如昨日，诉心期、夜夜常携手。一腔血，为君剖。泪痕料渍云笺透。倚寒衾、循环细读，残灯如豆。留此馀生成底事，空令故人僝僽。愧戴却、头颅如旧。跋涉关河知不易，愿孤魂、缭护车前后。肠已断，歌难又。"}