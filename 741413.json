{"id":"741413","title":"蒲褐山房图题句次东坡韵","dynasty":"清","author":"王宸","text":"苦吟咽秋蛩，旅梦冷秋雨。隘巷白板扉，常掩西山雾。先生对门居，谈言起幽慕。老屋拥蒲褐，妙解坡仙语。花时设芳樽，招列户外屦。冰梅入座清，恍然释尘虑。烹茶起瓶笙，细响疏林度。萧然寄此身，随地得闲处。涤砚绘斯图，下笔生远悟。愿从杖履游，时领安禅趣。"}