{"id":"1123911","title":"喜晴","dynasty":"宋","author":"赵蕃","text":"雨脚昏昏扫不空，柴门未觉有春风。晚晴骤喜窗明处，犹倚蒲团附火红。梅花已逐冻泥空，留得馀香傲晚风。春事十分财入手，只愁病眼眩青红。扫除诗癖未能空，从使人讥手病风。事业深虞一无就，壮颜都有几时红。两公贤比道州阳，总为勤民鬓已苍。喜雨喜晴俱有赋，乐忧宁止为诗昌。"}