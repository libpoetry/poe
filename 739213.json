{"id":"739213","title":"雨过净慈寺契原山堂听岭云上人弹琴","dynasty":"清","author":"杭世骏","text":"萧条桫椤林，一雨转清绝。颖师净名室，孤影澹行迹。棱棱木叶衣，瘦骭遮不没。余事出声闻，结想渺林樾。散作一指禅，触响动超忽。七条泠泠弦，不与山水隔。晚花萎无香，幽径艳还灭。天高风露澄，戒缚破枯寂。潭潭木石心，钩拨见古拙。老猿蹑月听，遥峰堕空碧。"}