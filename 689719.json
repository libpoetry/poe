{"id":"689719","title":"陆川六景 温泉潴暖","dynasty":"明","author":"张子翼","text":"三台山下沸温泉，泉上芳亭夕照悬。宝鼎香浮浓带雨，石泓春暖瑞生烟。炎荒气候原多热，寰宇洪炉信有天。不用邹生来协律，融融生意足蓝田。云气秋深薄鹭汀，春风岸柳拂沙明。山从穿石分源迥，水入空江到海清。九曲菁茭诸派合，三台楼阁远峰迎。粤南到此真形胜，如带关河拱帝京。后阳山上郁岑岑，万籁松篁接洞阴。城市烟云相结带，山河表里尽交襟。金汤虎豹横关塞，玉柱风岚变古今。谁道陆川非陆海，凭虚回首一登临。文芒星宿列三台，鳌极方舆控海开。画案云横青嶂合，锦屏天远碧峰回。灵洲已向南中出，间气遥从北极来。自古嵩高能毓秀，笃生申甫济时才。高岗西望产梧桐，仪羽婆娑讶许同。象郡有山皆拱北，凤台无日不朝东。彩悬苞竹千寻起，云拥扶桑五色笼。并峙云龙终不改，遥看剑阁淬天雄。昆崙源水碧嶕峣，瀑布千寻界鹊桥。原有锡飞生羽翰，扔怜仙掌出云霄。琪花未老桃先实，瑶草方苓杏已条。自是山灵通望气，嵩呼千载祝唐尧。"}