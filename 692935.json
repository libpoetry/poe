{"id":"692935","title":"登恒岳五首","dynasty":"明","author":"杨巍","text":"恒岳来何所，正当北极中。早年闻胜迹，老我谒玄宫。雷雨流晴壑，松杉撼晚风。灵山瞻礼罢，怀古意无穷。南去临全晋，北来控朔方。千年形胜在，万壑松云凉。上界金银阙，悬崖薜荔房。乾坤回首处，冀野路苍苍。不览群山遍，宁知北岳尊。于今归圣代，自古障中原。日月递明晦，烟云互吐吞。秋高临瀚海，万里辨清浑。昔人巡狩地，风景有无殊。恍惚危峰堕，阴森古殿虚。夕阳岩五色，虎峪柏千株。依旧玄天月，泠泠照玉除。层崖独立处，万木秋风寒。水作玲珑听，山如菡萏看。卢敖元有杖，殷女尚留丹。宝箓肯相授，明朝即弃官。"}