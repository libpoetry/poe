{"id":"688352","title":"甲辰仲冬十日会同年周世祥于杭酌酒联句五首时世祥已致仕矣故云","dynasty":"明","author":"江源","text":"故人邂逅盖重倾，敢忘看花十载情。对酒不说天上事，作官休恋世间名。林泉有分招新隐，鸥鸟多情是旧盟。牢落此心君自见，百年天地总浮生。他乡重喜故人逢，倾倒何妨酒百钟。南北心情怜契阔，去留踪迹任从容。时将小至风兼雨，老逐流光秋复冬。明日钱塘又分手，孤舟南去水溶溶。宴别南宫十六春，那堪世态转头新。饱谙得失几多事，冷看炎凉无限人。万里还家仍恋主，十年为客颇知津。寒风细雨杭州会，对酒何妨觅句频。故人霄汉念同年，对酌忘情浙水边。栗里解官□靖节，汉庭奉使识张骞。雨寒未放梅花早，风急如催木叶颠。莫道无诗浑漫兴，曾驱佳景入新联。廿载驱驰鬓欲斑，尊前相对且开颜。清唫□□孤山兴，真趣应追靖节闲。过雁不传闽地信，湿云随度越中山。满怀愁绪不成赋，可是诗囊得句悭。"}