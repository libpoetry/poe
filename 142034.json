{"id":"142034","title":"次韵陈勉仲登群山观","dynasty":"宋代","author":"王之道","text":"十年放江湖，亲朋益疏散。不知跬步间，游览有奇观。因君寄新诗，心目益凄断。东城俯荻洲，下有鱼鸟乱。想见江南山，终日对书案。小立筇杖倚，兀坐葛巾岸。高情渺云外，竑议涉唐汉。嗟予衰且老，儿辈逼婚冠。岂复敢言诗，观诗重增叹。舂容来大轴，玩味起顽懦。穷愁欲谁知，富贵当自断。探虎愧吕蒙，思鲈抗张翰。别来能几时，鬓发暗凋换。养成杜甫懒，甘作元结漫。"}