{"id":"431023","title":"疏影","dynasty":"近现代","author":"刘鹏年","text":"霜风射眼。渐一林黄叶，零乱吹遍。斜照归鸦，犹绕寒枝，芳菲那许重恋。残山剩水无人管。听画角、声声悽怨。待新来、莺燕商量，田海已怜三变。回首年时初见。微波通款曲，盟坚金钿。雨覆云翻，乍合还离，恩怨模糊难辨。相看一例惊憔悴，又几处、怒潮高卷。望江南、渺渺予怀，化作冷云千片。"}