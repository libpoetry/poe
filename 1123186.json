{"id":"1123186","title":"摊破木兰花/木兰花","dynasty":"宋","author":"贺铸","text":"南浦东风落暮潮。祓禊人归，相并兰桡。回身昵语不胜娇。犹碍华灯，扇影频摇。重泛青翰顿寂寥。魂断高城手漫招。佳期应待鹊成桥。为问行云，谁伴朝朝。芳草裙腰一尺围。粉郎香润，清洒蔷薇。为嫌风日下楼稀。杨柳青阴，深闭朱扉。枉是尊前调玉徽。彩鸾何事逐鸡飞。楚台赋客莫相违。留住行云，好待郎归。"}