{"id":"852381","title":"呈李坚甫中舍","dynasty":"宋","author":"文同","text":"往年曾忆过长安，短纸书名诣门下。君时延我坐终日，洒扫东轩留看画。横图巨轴不知数，但见匣中时一把。甲犹未竟乙复作，门类著番开满架。使人叹羡不能已，只恨有门归隔夜。归来兀坐想精绝，念此荣观若为谢。就中寒林两大幅，此物世间谁敢价。倏然一别十五载，常向人前盛誇诧。因君奉使临敝邑，见先问此馀不暇。君能为我再讲说，座上不容人俗话。如君所蓄更谁有，有亦未能无笑骂。况君累世尽清职，摹本敢来前弄诈。君今还省正擢用，异日须求作邻舍。峨巾曳屦日相谒，更欲重烦开几帕。待寻前辈用心处，款曲应须频假借。每厨阅讫当便还，不敢奉欺言羽化。"}