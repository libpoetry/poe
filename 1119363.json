{"id":"1119363","title":"寿皇圣帝挽章三首","dynasty":"宋","author":"陈造","text":"孝俭超千古，初终秉一心。时前未央酒，每惜露台金。遗范天同久，湛恩海与深。攀摧恸夷夏，悲泪作秋霖。受授光尧禹，规摹陋汉唐。皇图开寿域，国步坦康庄。检玉方慈范，乘云忽帝乡。华夷均孺慕，矫首涕滂浪。慈俭遵先志，刚明肖上乾。题期千一遇，跻治五三前。他日山藏壑，终天泽漏泉。稽山穿望眼，松影五云连。"}