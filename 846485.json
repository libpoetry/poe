{"id":"846485","title":"贺新郎 括东坡后赤壁","dynasty":"宋","author":"无名氏","text":"步自雪堂去。望临皋、将归二客，从余遵路。木叶萧萧霜露降，仰见天高月吐。共对影、行歌频顾。月白风清如此夜，叹无肴、有酒成虚度。闻薄暮，网罾举。归而斗酒谋诸妇。便携鳞载酒，相从旧追游处。断岸横江寻赤壁，不复江山如故，但放舟、中流容与。客去冥然方就睡，梦蹁跹、羽衣揖余语。相顾笑，逐惊寤。"}