{"id":"1112641","title":"元忠学士八兄耒离京师远蒙追送许惠服丹法托故竟未惠及赋五绝句","dynasty":"宋","author":"张耒","text":"身逐孤舟似断云，故人追送尚殷勤。秋城夜泊西风岸，落叶悲虫独自闻。衰柳苦催空壁月，悲虫真吊短檠光。无情少壮抛人去，只有穷愁气味长。欲盗羲和一点春，五更注想隔重云。如何但欲独不死，分我刀圭未费君。昔见将军破虎鞯，玉堂曾共扫千言。功名老去皆蹉跌，相见谆谆劝学仙。无复颠狂似少时，逢君犹自说蛾眉。玉堂旧事君休念，两袖啼痕又送谁。"}