{"id":"202988","title":"杨叔武北堂夜话","dynasty":"宋代","author":"蔡襄","text":"岁晏物景薄，层阴向晚饶。轻云隐微月，残雪栖枯条。夫君有高适，顾我慰寂寥。潇洒开北堂，拂榻延良宵。前几陈古书，坐见千载遥。间亦发新句，幽思含九韶。神明静外照，念虑醉中消。扬雄戎丹轂，颜子安一瓢。良玉不火变，翠柏宁霜彫。此心固独往，声利讵得招。罏灰寒更劃，灯灺落仍挑，相看数漏板，后会诫重要。"}