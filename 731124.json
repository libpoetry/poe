{"id":"731124","title":"翠云砚歌","dynasty":"清","author":"弘历","text":"松花江水西北来，摇波鼓浪殷其雷。波收浪卷滩石出，高低列翠如云堆。蜀相八阵此其种，江间水流石不动。日月临照皛光华，波涛濯洗如璧珙。长刀槎丫绳脩蛇，刀割绳缚出滩沙。他山之石为之碬。毡包车载数千里，远自关东来至此。横理庚庚绿玉篸，长方片片清秋水。爰命玉人施好手，质坚不受相攻剖。磨砻几许砚乃成，贮以檀匣陈左右。龙尾凤咮且姑置，铜雀旧瓦今何有。自憙得此迥出群，锡以嘉名傅不朽。"}