{"id":"694597","title":"苏武慢 下第时作以下共四首，俱用虞邵庵韵。","dynasty":"明","author":"陈霆","text":"竿袅长虹，钩弯新月，几向禹门垂钓。掣碎鳌头，踏翻桃浪，壮志已乖年少。龙虎飞腾，风雷际运，梦想玉堂书诏。挺乌纱、豪气填胸，长剑欲摩天表。回首处、数亩苍烟，半窗红日，依旧野花啼鸟。登山临水，弄月吟风，舒啸响惊云杪。雪案经书，萤窗灯火，历览古今俱了。看明年、雷动皇都，驰马杏园春晓。涧水流瓢，桃花夹岸，路入神仙寰宇。芍药比容，芙蓉如面，缥缈霞绡云缕。障风袅袅，隔水盈盈，兰麝欲薰芳语。俏多情、天遣相逢，总是飞琼俦侣。方信有、物外乾坤，壶中日月，身在蓬莱洞府。百鸟啼春，紫箫吹月，留我花间居住。业火未消，尘缘相误，一别顿成今古。待重来、烟水茫茫，惆怅乱红如雨。手卷珠帘，眼穷云树，楼外远山凝碧。篱菊黄时，水枫丹后，人在天南地北。一日三秋，寸心千里，难借凌空双舄。背斜阳、流水寒鸦，往事黯然今昔。当此际、罗带分香，红绡封泪，梦绕玉窗瑶室。离恨悠悠，愁怀耿耿，谩有拍樽云液。雁足难凭，马蹄无准，谁与远传消息。对西风、愁损菱花，潘鬓嗟非前日。"}