{"id":"505002","title":"送阐禅师住芦山四十韵","dynasty":"明","author":"乌斯道","text":"东汉风声靡，西来气脉长。祖庭森穆穆，人物俨跄跄。宝座严龙象，穷崖冒虎狼。驺虞纷晋宋，优玺盛隋唐。宋季犹堪传，今时只可伤。有才能卓立，无地不悬望。公独嗟流弊，僧中益自强。受经依落石，执册傍閒廊。素履殊清苦，冥搜极杳茫。佳篇追鲍谢，楷画粲钟王。祖父尤明哲，师模亦老苍。剑光生砥石，钟韵响秋霜。到处闻英发，凌霄爱激昂。六藏岩户静，三应石云凉。归去听鶗鴂，飞腾羡骕骦。暂游灵鹫岭，竟往独龙冈。短榻淮云表，孤筇蕙帐傍。詶僧唯一默，倦客谢诸郎。隽味时时得，徽名日日扬。吾军真足张，季女且深藏。故里虚禅刹，耆年上荐章。鱼肠期破竹，羽括果穿杨。琴瑟收桐梓，林峦宿凤凰。桑门成矩矱，天牖岂寻常。曹洞花开久，芦山草欲荒。祥辉重煜煜，软语定浪浪。神鬼逐奔走，鼓钟谐鞳鞺。疗人应扁鹊，敛赋肯弘羊。我获叨莲社，神交想竹房。往来虽已久，别去未能忘。里闬闻高蹈，闾阎借末光。天人全友道，地主只吾乡。旧有三生愿，今当一苇杭。炉烟分茗盌，松吹坐藤床。心尚惊猿境，身犹逐鹿场。刀铦宜为斲，弦缓冀更张。已觉如鲲化，伊谁敢雁行。祗愁离此处，翘举又殊方。万里皇图壮，千年道运昌。愿言终自重，说法助王纲。"}