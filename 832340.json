{"id":"832340","title":"瑞龙吟 庄头村花田自五代迄今，盖亦地之韵者。余既来游，感叹今昔，托之于音","dynasty":"清末民国初","author":"陈洵","text":"是何世。依旧占水耕花，就桥通市。朝朝簪约裾盟，有情未免，多才尽费。凝愁睇。情共露晞平晓，梦痕清泚。分携敛日垆畔，步波皱损，娇尘漫委。偏称天涯芳怨，眼中今古，秋声还起。谁惜故山衰迟。吟畔憔悴。鲛绡罢织，愁迸蛮珠碎。伤心到、无人为省，荒村年岁。换劫，鬘华坠。海风卷尽，宫斜废隧。须信吾乡美。终未比、仙源桃花春水。感时倦客，空抛铅泪。"}