{"id":"586740","title":"赞治堂为宗伯桂洲夏公题","dynasty":"明","author":"钟芳","text":"辅世际熙运，皇猷恢远彝。龙楼不虚侍，谠论结主知。宗伯古秩宗，上应文昌辉。北门带新衔，清秩殊等夷。越自有国来，兼授实所稀。君才万斛舟，咳唾流珠玑。枢莞践台斗，礼乐兼夷夔。礼本天地中，乐范天地和。至和胚化原，调燮功弘多。忆昔唐虞盛，凤凰在檐阿。吾皇此属意，乔望郁嵯峨。鸣球有遗音，为续明良歌。"}