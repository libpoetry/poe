{"id":"844827","title":"为张雄伯写梅用渔洋秋柳韵四首","dynasty":"清末民国初","author":"曹家达","text":"漫天霜月绊花魂，人立苍苔静掩门。早岁春光催及半，残宵寒梦去无痕。香浮江渚难寻渡，酒熟山家别有村。我亦西湖老居士，莫将檀板细评论。归鸦啼后一林霜，疏影涓涓照野塘。宰相风流心是铁，小姑居处玉为箱。山中雪满思高启，江上花开送蜀王。何事早春催过眼，柳丝杏雨斗鸡坊。晓寒深透五铢衣，屑玉为尘作聘非。何逊诗馀清兴在，羊权老去旧情稀。红颜临镜易成妒，翠羽惊人相背飞。谁道名心作羁绊，故园常使素心违。雪压风捎不自怜，冻香撩乱玉生烟。言从团扇歌桃叶，肯让馀春到柳绵。驴背野桥思往迹，乌啼江店又经年。閒来诗思君知否，近在寒云落照边。"}