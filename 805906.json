{"id":"805906","title":"贺新郎五首 其二","dynasty":"清","author":"奕绘","text":"离垢仙人境。认依稀、素衣缟袂，缤纷交映。十二玉楼春正好，万点轻琼相并。又离合、神光不定。雪溅烟霏香露滴，笑世间、桃李成蹊径。春睡起，晓妆靓。明珠翠羽朝临镜。韵憨憨、疏花隐叶，柔枝出梗。冷游情怀娇态度，不奈迟迟昼永。更不奈、雨多风猛。碧水红栏幽艳处，问个中、风味何人领。请看取，画中影。"}