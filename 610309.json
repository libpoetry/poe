{"id":"610309","title":"飞燕","dynasty":"明","author":"何荆玉","text":"朝飞燕，暮飞燕，出入雕梁人莫见。常托平阳公主家，偶然飞入昭阳殿。青锁犹惭柳作腰，建章差可花为面。弱舞惊风掌上回，清歌欺雪喉中转。日上金砖未起来，昨宵长夜曾开宴。日去朝来乐未央，转日为年犹恨短。无复阶前笑却车，或闻箧里悲捐扇。不愁宠有别人争，只怕恩为亲娣换。愿效双头取并怜，难教并蒂成双恋。兄弟新欢未见加，夫妻旧爱俄惊断。世上人情最易更，浮云不足方其变。泰山作势片时颓，沧海为波一朝浅。昨日欢成今日悲，九回肠起千回怨。秋水凝时望眼悬，春山低处愁眉敛。脂销馀粉腻全乾，泪界残妆痕一线。锦茵寂寞梦初回，玉漏迢遥夜方半。已恨秋宵永似年，岂堪秋月明如练。御辇明朝或复来，一朝辄去惊奔电。未到长门绝幸时，已成金屋稀恩渐。莫言骨肉聚来欢，骨肉虽欢情意闷。专房之地无至亲，妒宠之情能杀眷。寄语今朝长信人，区区陌路何难贱。"}