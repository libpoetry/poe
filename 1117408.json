{"id":"1117408","title":"鹧鸪吟二首","dynasty":"宋","author":"邵雍","text":"人间重者是黄金，谁道黄金无处寻。不著闲辞文雅意，更将何事悦良心。远山四面供清润，幽鸟千般送好音。无限春光都去尽，请君听唱鹧鸪吟。翠竹丛深啼鹧鸪，鹧鸪声更胜提壶。江南江北常相逐，春后春前多自呼。迁客销魂惊梦寐，征人零泪湿衣裾。愁中闻处肠先断，似此伤怀禁得无。"}