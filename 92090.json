{"id":"92090","title":"初秋玩月·月华只是寻常月","dynasty":"宋代","author":"杨万里","text":"月华只是寻常月，如何入秋顿清绝。泼在中庭满地冰，飞上寒窗一堂雪。今霄无雨风亦无，凉气却如风雨余。九州四海几人看，作意独来寻老夫。仙人餐霞燕朝日，老夫不顾受此术。不如掇月入杯中，酒浪月波供一吸。老夫病肺怯清秋，对酒不饮月莫愁。老夫未眠月未落，相伴且到三更头。"}