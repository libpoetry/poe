{"id":"911075","title":"闻女子疟疾偶书二十四韵寄示","dynasty":"宋","author":"李觏","text":"昨日家人来，言汝苦寒热。想由卑湿地，颇失饮食节。脾官骄不治，气马痴如绁。乃致四体烦，故当双日发。江南此疾多，理不忧颠越。顾汝仅毁齿，何力禁喘噎。寄书诘医师，有药且嚼啜。方经固灵应，病根终剪灭。但恐祟所为，尝闻里中说。兹地有罔两，乘时相罥结。嗟哉鬼无知，何于我为孽。我本重脩饰，胸中掬冰雪。祸淫虽甚苛，无所可挑抉。疑是饕餮魂，私求盘椀设。尽室唯琴书，何路致荤血。无钱顾越巫，刀剑百斩决。徒恣彼昏邪，公然敢抄撮。吾闻上帝灵，网目匪疏缺。行当悉追捕，汝苦旦夕歇。慈爱早有加，忆念今逾切。尘劳差可畏，归计又云辍。所生能劬劳，祖母矧聪哲。羸卧纵未苏，抚视谅非拙。勉勉多自安，风来信勿绝。"}