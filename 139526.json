{"id":"139526","title":"木兰花慢·记薰风殿上","dynasty":"宋代","author":"魏了翁","text":"记薰风殿上，曾当暑、侍君王。看绛服临轩，白袍当殿，流汗翻浆。今年诏书催发，趁槐庭、初夏午阴凉。瘦马行时腊雪，叠猿啼处年光。大科异等士之常。难得姓名香。叹陋习相承，驹辕垂耳，麟楦成行。平生学为何事，到得时、遇主忍留藏。看取杏花归路，身名浑是芬芳。"}