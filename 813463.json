{"id":"813463","title":"兰亭四首","dynasty":"清","author":"李寄","text":"逸少流觞处，嗟余费屐痕。藓苔花飞墄，禽鸟咏晨昏。禊事偶然集，风流千载存。旅怀偏易感，俛仰不无言。上巳当佳节，群贤集茂林。咏觞飞逸兴，泉石感清音。是日何风惠，斯文感至今。不知荒涧上，遥企亦何心。寻常脩禊事，兹地以人传。急湍清流在，崇山峻岭然。帖空争赝迹，诗幸罄名篇。我入兰亭会，高吟肯后旃。当年游未尽，今我补兹辰。寂赏酬名胜，孤筇逼古人。浅深罗远色，左右写清粼。幸待今三月，犹然及暮春。"}