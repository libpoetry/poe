{"id":"365926","title":"摸鱼儿·腰站题壁和支少鹤同年清彦韵","dynasty":"清代","author":"黄燮清","text":"甚花朝、等闲过了，天涯凄断芳讯。琵琶不作无情响，弹醒绮罗幽恨。眠未稳。算春在江南，但有思量分。愁脂怨粉。便残月闻歌，寒灯说艳，长夜怎消尽。西泠路，冷落秋娘翠鬓。同心空铸私印。蝶裙如梦经年别，赚得销魂诗本。人瘦损。想镜里朱颜，只许鹦哥认。离怀暗引。问桃叶因缘，杨花知遇，痴约几时准。"}