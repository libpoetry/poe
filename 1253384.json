{"id":"1253384","title":"书怀十首寄示小儿泽 其一","dynasty":"元末明初","author":"蓝智","text":"昔我南涧来，遂谋西园居。萧萧桑柘阴，下有比屋庐。交枝啭黄鸟，澄波跃文鱼。花香入户牖，草色连阶除。衡门闭白日，高咏古人书。目送远山云，心游天地初。贫贱固可乐，富贵将焉如。我生本贫儒，家无担石储。寂寞三十年，徒有数卷书。朝从圣贤游，暮与猿鹤居。啸歌对南山，屡空恒晏如。于道固有适，与世良亦疏。山妻幸知此，怡然共蓬庐。家贫颇好客，客至无所具。嘉蔬不待求，浊酒须尽醉。顾我非痛饮，古人有高致。好鸟流清声，柔条擢新翠。物当天地春，人在羲皇世。客去自长吟，聊为醉乡记。平生文字癖，斑白无所成。遂启青囊秘，稍知草石名。医国非良工，活人术颇精。汝性诚鲁拙，志勤愚则明。卖药当市门，聊以代躬耕。杏林春雨多，橘井秋露清。谅非屠龙技，庶广及物情。德由孝悌立，身以勤俭持。君子贵闻道，小人幸乘时。夭夭桃李花，落落青松枝。霜雪一以降，始知岁寒姿。苦学志虑耗，深耕筋力疲。书以尽性命，耕以充朝饥。南山多流水，中有二顷田。深耕倘及时，亦足待丰年。军兴百敛加，在理有固然。笔耕可糊口，卖药亦有钱。所重先人业，未敢轻弃捐。我今远行役，在汝宜勉旃。荷锄白云下，驱牛春雨前。竭力奉租税，无厌粥与饘。敝箧积尘埃，中有所读书。我书虽不多，圣言则有馀。上下数千年，直窥结绳初。所贵性命精，岂徒章句迂。芸香幸未老，时得辟蠹鱼。暮年思寡过，归来守玄虚。閒居学种药，遂买南溪园。甘辛十数品，爱惜同兰荪。青苗春雨滋，绿蔓秋露繁。采掇俟其时，洗濯清水源。取徵神农经，载考方士言。既资汤液功，庶保性命原。我出亦已久，荆榛塞柴门。愿加芟薙勤，无使迷本根。勿谓草木微，养生古所论。贵贱命所定，贤愚习乃成。德以穷困立，知由忧患生。五鼎非所重，一瓢非所轻。落落天地间，圣哲垂其名。少有文字癖，稍称乡曲英。中间竟汨没，十载寒饥并。常恐志虑衰，不闻至道精。在汝宜努力，幸勿坠家声。两端慎所择，慰我远望情。我今去汝远，微宦极南荒。少小读书时，立身必名扬。中岁涉忧患，始知少年狂。结托渔樵徒，放歌水云乡。竟烦天子召，玉阶觐清光。持节越江湖，轻舟溯衡湘。桂岭虽炎蒸，清严惟宪纲。职当厉鹰鹯，下搏豺与狼。常恐孱懦姿，未能效风霜。岂复念家事，于汝宁暂忘。愿汝学古人，黾勉耕与桑。田庐倘有托，垂老慰所望。"}