{"id":"1111505","title":"次山房韵","dynasty":"宋","author":"何梦桂","text":"天教龙马现河图，尽把先天授伏羲。三极都从九里出，六爻只向一中推。易如可毁乾坤熄，神本无方昼夜知。三圣有忧辞已赘，寥寥千载复何时。易寂无为有感几，几存万物未生时。阴阳理向极中看，天地心从复处知。潮上海门探月窟，日回地户濯咸池。何时骑鹤研朱露，共勘经图叩古羲。西狩事非文殆丧，舂陵书出道宁孤。六经有舌存先圣，千古留心付后儒。杲日丽天随处见，逝川行地几时无。斋居珍重赓歌意，即此全吞太极图。"}