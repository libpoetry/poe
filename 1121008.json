{"id":"1121008","title":"贺高中书兼崇政殿说书三首","dynasty":"宋","author":"岳珂","text":"谹议通三府，高名动四聪。凤池仍旧渥，虎观册新功。昼日槐方翠，秋风枣已红。直须先抗议，莫待入云中。日月熙明地，风云际会辰。紫宫瞻象逼，丹扆喜情亲。逊志贤谟在，仔肩圣德新。耕莘须负鼎，从此学商臣。迩联咨夕访，清问切辰猷。博学今中垒，遐征古上游。齿寒当预计，身履即良筹。颇牧岂云远，隐忧其有瘳。"}