{"id":"1020850","title":"祭崇福肇老","dynasty":"宋","author":"释善珍","text":"兄主两山，无顷刻暇。踆踆走俗，类古普化。人始不识，睢盱猜讶。徐察情真，有朴无诈。翕然同声，真本色者。未几废宇，耽耽大厦。昔瓶无粟，今廪多稼。松弯易地，筋力已谢。犹命肩舆，日谒百舍。车殆马烦，途远将夜。一身破甑，万事飘瓦。追惟何及，抚事悲吒。飞书别我，历举昔话。云何良友，天不少借。一香永诀，老泪盈把。"}