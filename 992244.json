{"id":"992244","title":"花娘歌","dynasty":"宋","author":"梅尧臣","text":"花娘十二能歌舞，籍甚声名居乐府。荏苒其间十四年，朝作行云暮行雨。格夫气俊能动人，人能动之无几许。前岁适从江国来，时因宴席相微语。虽有幽情未得传，暗结殷勤度寒暑。去春送客出东城，舟中接膝已心倾。自兹稍稍有期约，五月连航并钓行。曲堤别浦无人处，始笑鸳鸯浪得名。尔后频逢殊嬿婉，各恨从来相见晚。月下花前不暂离，暂离已抵银河远。青鸟传音日几回，鸡鸣归去暮还来。经秋度腊无纤失，爱极情专易得猜。前时南圃寻芳卉，小忿不胜投袂起。官私乘衅作威棱，督促仓惶去闾里。萧萧风雨满长溪，一舸翩然逐流水。忽逢小史向城来，泣泪寄言心欲死。愿郎日日致青云，妾已长甘在泥滓。更悲恩意不得终，世事难凭何若此。郎闻兹语痛莫深，天地无穷恨无已。我今为尔偶成章，便欲缄之托双鲤。"}