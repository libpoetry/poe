{"id":"1053824","title":"寄王彦昭教授","dynasty":"宋","author":"孔平仲","text":"别君已经年，相见如一日。分教淮南生，中路忽相失。我志如柳惠，何尝厌三黜。君才如叔夜，犹苦不堪七。趣向大抵同，离合何不一。轻装入隋堤，正值柳阴密。仓庚交交飞，布谷命其匹。壮岁甘远游，岂暇念家室。永城去亳近，马足翩翩逸。我往何时还，君处不能出。新诗近应多，烂漫排古律。黄花不可见，谁为子鸣瑟。交游固难得，会面那易必。作诗寄秋风，以写胸中郁。"}