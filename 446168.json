{"id":"446168","title":"齐天乐 辛卯中秋怀持社友人","dynasty":"当代","author":"刘梦芙","text":"照人蟾魄圆如梦，今宵碧天如洗。宝瑟慵弹，芳尊暂酌，招手月中仙子。回栏自倚。正风色清凉，袷衣新试。祇惜流光，六龙奔辔永难系。紫霞西望万里，岷峨曾有约，高咏同醉。散发江湖，搴裳薜荔，空忆羲皇时世。生涯倦矣。便叹凤嗟麟，大寰酣睡。夜已阑珊，蜃楼嘘雾起。"}