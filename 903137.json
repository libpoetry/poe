{"id":"903137","title":"中秋后一夜观月","dynasty":"宋","author":"张镃","text":"昨夜月色佳，孤坐不及赏。深叹一岁中，此景无复两。冒冷试出户，雾气方漭沆。金行既中分，宇宙萃澄漺。堂堂大圆镜，倒摄山河像。或云有桂树，强作枝叶想。畴能穷兆朕，聊尔付惚恍。曾无惊鹊飞，但听悲虫响。气舒厌偪仄，望极增叹仰。今夕看尤好，流光透帷幌。祗欠些子缘，照物尚晶爽。盆池局墙角，刺历认菰蒋。病馀不举酒，安得诗思广。何当揖浮丘，跨鹤离尘坱。"}