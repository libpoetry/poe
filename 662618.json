{"id":"662618","title":"再游灵谷同陈大理崇之月下散步","dynasty":"明","author":"石宝","text":"乘月下钟岳，山深气增爽。高松偃万盖，幽涧逸清响。扣关碧云隈，适与棘寺往。纵啸起岩鹿，狂吟搜象罔。金磬杳霭间，瑶台郁森上。客去主未发，天游意徒攘。名都富佳丽，一代列宏敞。依龙地尽湿，向日木先长。风鸣万年干，瑞出九华杖。漫与林僧谈，馀兴入苍莽。"}