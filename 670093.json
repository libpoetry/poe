{"id":"670093","title":"赋得金谷园障子","dynasty":"明","author":"李攀龙","text":"谁将金谷传毫素，座上无人不回顾。乍展旋惊涧水流，才开已识河阳路。四壁真看片锦围，中庭如见双鬟度。移席休临坠妓楼，解衣欲挂沙棠树。彷佛明妃出塞吟，听来未必梁尘误。诗成酌我我岂辞，便过三斗无论数。绿珠安在恰当垆，似留且往势可呼。意惨昆崙紫䆗窱，色寒沧海红珊瑚。君家富贵合如此，此时那知有障子。纵然客散掩空堂，犹闻夜夜春风起。"}