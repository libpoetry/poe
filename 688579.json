{"id":"688579","title":"文邑八景 三江夹洞","dynasty":"明","author":"邢之显","text":"壮矣城南一洞天，三江环绕夜沦涟。澄波没岸凝秋雾，空翠飞檐挂紫烟。一粒明珠浮镜里，半钩新月映帘前。依稀欲写沧洲景，到处逢人话辋川。人间何处有丹丘，花落鸟啼景自幽。鲛室玲珑浮翠岛，冰壶潋滟贮瀛洲。孤峰半落青天外，二水中分大地流。搔首问天差足慰，扁舟拟作武陵游。"}