{"id":"560519","title":"代送王都司还浙江","dynasty":"明","author":"徐庸","text":"自古将门应有将，虎头燕额封侯相。功名载入凌烟编，姿颜写作云台像。多君任子传世勋，平生攻武还攻文。三千门下麟凤客，百万阃外貔貅军。犬羊梗化黔黎苦，奉命总戎居督府。钱塘江上晓吹笳，天目山前秋击鼓。金兰契有陈元龙，荆州旧幕今喜逢。从容未久又分别，表章要进蓬莱宫。一麾东返承恩宠，南壮风霜王事重。赠行欲表岁寒情，折得梅花向高陇。梅花折得舍□先，雪香乱飘溪上船。绿衣小鸟啼不歇，美人忽去心悬悬。老我龙钟头已白，无才敢拟平原客。勉赋新诗荐祖筵，一笑樽前醉欢伯。"}