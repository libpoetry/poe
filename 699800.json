{"id":"699800","title":"乙未除夕为稽古诸传未竣漫吟五律","dynasty":"明","author":"郭之奇","text":"岁云暮矣暮怀多，老病相从似小苛。蒿目千秋供探索，抽思一管付编摩。禹阴夙继无终食，汤日新铭有寤歌。此际骊珠凭独采，人间驹隙漫相过。半百明朝动晓晖，孤心五夜漫依违。诗书旧业随荒旅，柳竹新阴护小扉。忧悔何年真寡悔，知非有日更除非。且从岁序时观我，长使贞人作遁肥。颔下骊珠何处寻，灯前独对转沉沉。然犀所见休惊怪，罔象相逢莫羡歆。便使六经皆注脚，方知百世有同心。请伊暂释怀中卷，糟粕安能尽古今。岂谓前言即赘疣，薪传火尽倩谁留。鬼神易泣鸿荒字，龙马难开叔季眸。纸外馀声须嘿取，个中玄理赖冥搜。此时再索衢花照，一室犹堪万古收。眼中蜗触尚纷纷，谁使龙威出大文。自古支倾凭异石，祇今收烬赖同群。六三韬略人奚往，百二山河势几分。且向车南留一指，终持冥北奉吾君。"}