{"id":"103468","title":"次韵和刘原甫游乐郊赠同游","dynasty":"宋代","author":"梅尧臣","text":"积岁阻颜色，何以慰我思。闻初游乐郊，颇慕登望诗。下车未几日，倏见白露滋。月弦不常满，星毕屡已离。幸无风雨晦，时从寮寀嬉。大喜酒客难，莫顾尚书期。独守诗书愚，未悟朝夕疲。引领君子风，东首自忘移。但当观鱼鸟，辟去旄与麾。优悠民亦康，何必苦吏为。"}