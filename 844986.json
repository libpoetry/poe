{"id":"844986","title":"夕阳四首","dynasty":"清末民国初","author":"曹家达","text":"嫩晴草色半曛黄，高杵斜飞渐渺茫。小立帘前惜光景，一双蝶影上东墙。棋消清昼卷帘栊，荷沼新凉一线风。正是雨馀芳树绿，云阴漏处看残虹。长烟轻素带遥岑，穷巷羊归敕勒吟。薄暮西风数行雁，乱山黄叶一时深。一片荒塍冻草殷，江鸦乱捲北风还。晚来扶醉向何处，十里寒云雪后山。"}