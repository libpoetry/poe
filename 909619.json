{"id":"909619","title":"贺新郎 其三 自和酬书院诸丈","dynasty":"宋","author":"李曾伯","text":"梦觉闻鸡报。问岘边、晋家城郭，旧邦新造。谁遣平明旌旆入，人说当年草草。犹幸把、腥埃俱扫。对越老苍方寸在，任酋渠、远度龙堆道。还又过，一春了。少年意气轻三表。到如今、名惭小范，功卑前召。赖有把茅归去是，乘此抽身须早。何苦受、天来烦恼。报国丹忠虽未泯，奈长卿已病文渊老。聊把酒，仰天笑。"}