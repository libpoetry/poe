{"id":"698208","title":"九日游陈氏西园即席次镜川杨学士韵","dynasty":"明","author":"倪岳","text":"左掖候朝回，西溪共客来。陶翁思对菊，杜老慰登台。山近秋屏列，池清晚镜开。似忘红日堕，犹欲尽馀杯。红叶明孤屿，黄金媚一川。山童供午饷，野老刈秋田。归鸟高还下，閒云往复旋。试看村社日，扶醉说丰年。穿岩结疏屋，接陇布秋菑。出郭路非远，还家心自迟。最宜春雨后，又近夕阳时。彷佛青溪曲，悠然千里思。酣馀步远塍，暮景自清澄。篱菊未堪摘，溪鱼犹可罾。竹间挑晚稻，荷底拾秋菱。欲尽登高兴，攀崖更一层。"}