{"id":"1053857","title":"二十二日大风发长芦","dynasty":"宋","author":"孔平仲","text":"张帆风尚小，出口势愈急。扁舟已中流，前后无所及。侧看岸旋转，白浪若山岌。磔砉时有声，百罅水争入。危樯听欲折，柁柄脱操执。我有常病妻，素羸多不粒。及兹益愦乱，卧喘气吸吸。婢姥半北人，兹险未尝习。苍皇面深墨，呕哕皆胆汁。可怜儿女辈，往往相聚泣。出门强指挥，飞沫溅衣湿。江豚踊吾前，猵獭作人立。意如骜吾嚱，出没相百十。呼神掷楮泉，祈佛启经袭。是时正月尾，于节甫惊蛰。云气作冥晦，气候变寒涩。日中仅得止，性命危若拾。纷然方寸乱，魂干久不集。官期幸未迫，安用苦汲汲。官兵勇贪程，一震当少戢。何如彼居民，生不出井邑。吾田虽旷瘠，饘粥粗可给。劳生嘿自慨，茅舍行且葺。"}