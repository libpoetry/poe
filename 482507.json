{"id":"482507","title":"蒋陵儿","dynasty":"明","author":"孙蕡","text":"蒋陵健儿身手捷，青年好游仍好侠。锦衣绣帽彩丝囊，绿鬓葱茏映朱颊。春风二月蒋陵西，柳暗秦淮花满堤。窈袅金鞍摇日出，轻盈紫陌踏花嘶。佳人纨扇和诗赠，上客金瓶带酒携。上客留连正及时，佳人妙舞斗腰肢。舞回璧月当空见，歌罢杨花似雪飞。杨花似雪纷纷落，酣醉人前誇浪谑。自然不分揖金张，况肯低头拜卫霍。意气由来凌七贵，豪华岂必资三略。五侯宅里听啼莺，廷尉门前弹罗雀。扬雄寂寞掩柴扉，草得《玄》成鬓若丝。岁岁年年书阁底，惟应羡杀蒋陵儿。"}