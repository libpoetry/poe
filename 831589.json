{"id":"831589","title":"次幼春韵呈绍尧","dynasty":"清末民国初","author":"林朝崧","text":"君胡为者发鬅松，求诗驱疟檄愈风？凋残文集覆酱瓿，丛杂药裹填筠筒。听君悲吟似有意，毋乃蒂芥盈心胸。大贤自古困陋巷，栾布贱时曾卖佣。何况平生慕嵇阮，寂寞政可养惰慵。眼前无数首阳岭，随地尽有桐庐江。食鱼茹蕨不饿死，何用富与程郑同？忧能伤心语不妄，少年一宿成老翁。劝君强起加餐食，收悲敛涕牛衣中。战国干戈斗未已，七雄胜负纷鸡虫。但闻苍梧远巡狩，未见舜陛鸣笙镛。人间可哀非一事，愿君毋为药店龙。"}