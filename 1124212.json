{"id":"1124212","title":"用斯远韵寄赵湖州三首","dynasty":"宋","author":"赵蕃","text":"窜迹穷阎底，求交四海中。为怀黄阁老，长咏白蘋风。远禄宁堪藉，吾身未适终。何山道场麓，政尔属君公。薄暮雨如驰，中宵月半规。真成忆玄度，不是突西施。蝉堕风枝急，蛩鸣露草垂。不眠还索句，自笑欲奚为。别去虽天外，书行每便中。昼吟宵不断，夜梦晓还空。时用有显晦，交情无达穷。看公与徐孺，宁复计违从。"}