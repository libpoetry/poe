{"id":"704397","title":"游茅山","dynasty":"明","author":"黎民表","text":"绛节云中下列真，山椒宫阙斗嶙岣。烟霞半杂龙池气，芝术深连柳谷春。天上投壶多玉女，殿前持盖总才人。十年曾奉金门诏，不种桃花学避秦。清磬疏钟警夜遥，梦回偏忆紫宸朝。云移三岛联猋驾，月冷千峰闻洞箫。药饵岂劳天府给，弓旌谁待鹤书招。揽衣一宿空山里，万壑烟花坐寂寥。高蹑罡风上翠微，鸾骖相遇待晨归。金环委地无人拾，毛节随云到处飞。兄弟尽通仙籍少，利名真觉畏途非。朱门九锡应无分，尘海冥冥悟息机。玉晨宫观起参差，云际三峰坐不移。萧帝恩深颁虎尾，秦庭高会闪龙旂。衣藏荒冢香垆出，碑卧长廊薤叶披。浮世桑田共如此，仙人骑气欲何之。"}