{"id":"1119031","title":"湖上晚归寄诗友","dynasty":"宋","author":"陈师道","text":"髭发难藏老，湖山稳寄身。却寻方外士，招作社中人。霜叶深于染，秋花晚自春。无人还有碍，诗卷莫辞频。蓑笠宜多病，衣冠错致身。清愁偏待客，白发解禁人。江月深留雪，山梅探借春。兴从湖上发，诗为道人频。功名违壮志，戒律负前身。刘德长欺客，王融却笑人。残年增受岁，病眼怯逢春。杖屦知何向，知公未厌频。红绿羞明眼，攲斜久病身。年龄不待命，湖海却留人。点滴花间露，新鲜柳上春。情怀将底用，诗外不须频。"}