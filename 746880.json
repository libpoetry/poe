{"id":"746880","title":"伤歌行","dynasty":"清","author":"黄文琛","text":"朱门日出锁未开，内批已遣金吾来。驱逐妇女出门走，惊妆欲竟频相催。屋屋检视谁复问，大索十日收赀财。膏田连栋不可算，吴绫蜀锦纷成堆。深藏宝赂发光怪，海物充积高崔巍。以车曳载入内府，街头杂沓奔如雷。宾客逃避家僮散，相公始自炎州回。番禺珠翠果何有，愁肠轸转心寒灰。小侯寄食长不饱，妖姬掩袖啼红腮。梦中旌纛犹在眼，锒铛夜半声喧豗。中朝达官忍弃我，风檐惨淡私徘徊。浮云变幻亦常事，如此颠折非人灾。门前一雨生莓苔，亲戚嗟叹行人咍。不记手抉大河水，鱼龙镵嚼天为哀。"}