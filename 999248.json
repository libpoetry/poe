{"id":"999248","title":"同从兄季弟游香山追和东坡端午游诸寺韵","dynasty":"宋","author":"喻良能","text":"前车惟伯氏，后乘载阿连。相携青莲界，共开白社筵。黄梅雨初歇，红榴花正妍。净境聊莞尔，妙兴真悠然。偈言溢四方，经卷馀五千。长廊含清风，古潭摇苍天。幅巾既萧散，青鞋亦轻便。登临自晨曦，谈笑穷暮烟。衡宇开卷坐，僧房借榻眠。却忆苏州语，喧静两皆禅。"}