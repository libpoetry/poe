{"id":"1114631","title":"哭李少微三首","dynasty":"宋","author":"李彭","text":"应刘玉山陨，之子尚玙璠。未握论交臂，俄招去干魂。茂陵有遗藁，健妇解持门。何日生刍奠，人琴恐或存。评阙汝南旦，穷嗟校尉途。故交非浪哭，吾道恐成孤。往在谈文处，还能步屧无。秋风聊倚杖，草树日疏芜。我客齐安岁，君官汾上春。安知濒鬼录，不作定交人。炀灶中郎满，斗鸡开府频。如何令王济，清血染衣巾。"}