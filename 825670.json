{"id":"825670","title":"沈乙盦挽诗","dynasty":"清末近现代初","author":"郑孝胥","text":"污世安足留，及尸犹一哭。盖棺事遂已，相逼意何速。宣南旧朋侣，志叶付鬼录。惟君命稍达，又际世翻覆。苌弘力违天，定鼎继郏鄏。丹心岂可灭，摧折遇殊酷。病中加愤慨，祈死若饮毒。多生證佛果，难脱忠义梏。百年身遽尽，千载名安属？相期后死责，剥极行当复。"}