{"id":"957150","title":"除夜感怀","dynasty":"宋","author":"范成大","text":"松楸百年哀，霜露终岁悲。天地岂汝偏，鬼神谅无私。孤穷罪当尔，我今怨尤谁。噎绝梦自语，伶俜影相随。岂无一经传，政坐五鬼嗤。凿枘共龃龉，榛荆费耘耔。付畀踰丘山，奉承劣毫釐。生男九族欢，所愿作门楣。时命有大谬，生男竟何裨。匏瓜谩枵腹，蒲柳无真姿。蹙缩高颧颊，萧骚短髯髭。贫病老岁月，斗杓坐成移。晓风凄以寒，帘幕相纷披。月星炯我冠，雾雨泫我衣。焄蒿奉祠事，苦泪落酒卮。逝者日已远，生者日以衰。羸骖驾九折，日暮抱长饥。岐路正巉绝，耿耿谁当知。"}