{"id":"695167","title":"林亭书怀三首","dynasty":"明","author":"林大钦","text":"林下春晴生事微，芳亭野色静年晖。桃花照日伤心丽，鹤鹭和风傍晚归。浪迹祇今频自得，甘情太古寂忘机。卧龙跃马终何事，故傍青门曳薜衣。百岁生华转眼中，四时清兴与人同。渐将诗律酬杯酒，故着云衣舞薜空。僻地每宜开尺籍，幽禽长自语花丛。风清最爱春光好，直道无忧任转蓬。木栏亭子并清幽，浪迹云馀迥不愁。谩把钓竿从许子，羞将服食拟浮丘。卉巾葛服春相问，碧水丹山时独游。看玩晴光移白日，好将吾道付沧洲。"}