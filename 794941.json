{"id":"794941","title":"金缕曲 寄外三叠前韵","dynasty":"清","author":"屈蕙纕","text":"送别仍南浦。黯消魂、春波渺渺，飞花无数。绿遍天涯芳草色，迷却来时旧路。空凝睇、关河修阻。云水千重山万叠。便模糊、梦影寻还误。情脉脉，敢轻诉。药阑红瘦春光暮。倚东风、玉杯谁赏，绮琴谁抚。闲煞窗前青玉案，静掩碧纱如雾。重爇取、博山炉火。密绪缠绵缄尺楮。押银泥、小印重重护。拈旧韵，写幽愫。"}