{"id":"690114","title":"妾薄命","dynasty":"明","author":"张乔","text":"朝花易值风，暮花难照水。时人重颜色，贱妾非不美。发绀尚高髻，袖长拖艳紫。似可君心怜，初疑群伴耻。谁知宠易衰，玉颜徒为尔。寂莫无人看，看将明镜里。得时众所羡，薄命终何以。贱妾贱亦宜，眼看荣贵时。君前易为态，空房谁复知。泪痕损眉黛，愁心伤鬓丝。即使重相对，宁与朱颜期。如彼遭际人，双脸芙蓉脂。"}