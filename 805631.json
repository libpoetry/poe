{"id":"805631","title":"东风第一枝二首 其二","dynasty":"清","author":"史承谦","text":"冷月交辉，暗尘迷路，令节新年重借。沉香慢火薰衣，绣幕明灯打马。合欢堂后，算几度、逢迎欢冶。到而今、尽化愁心，空忆那时元夜。且慢理、银筝翠斝。更莫问、钿车罗帕。情牵金凤屏边，人在玉梅花下。春城不禁，笑一任、飘过浓麝。纵年时、有约湔裙，只怕归迟春社。"}