{"id":"470585","title":"送程孟阳游楚中","dynasty":"明","author":"李流芳","text":"我昨劝君为楚游，喜君翻然即掉头。今日置酒与君别，见君行色我始愁。平生心知两莫逆，人言君痴我亦癖。村扉城郭嫌疏索，那能别此长为客。去年送我扬子湄，焦山落日江逶迤。岂意今年复送君，楚云湘水劳相思。君家书阁秋山中，千山万山松入风。我亦买山梅花里，诛茆卜邻期子同。惜哉此意不得遂，连年飘泊徒西东。人生万事常相左，饥来驱人欲谁那。君今新得贤主人，相将且拽寒江柁。江月山花远趁君，诗囊画本留贻我。"}