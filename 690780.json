{"id":"690780","title":"山中初度，用子木韵","dynasty":"明","author":"张煌言","text":"曾向洪崖乞大还，朅来烟火混人间。几回掷剑横青海，一笑携瓢挂碧山。煮石似应消壮气，斫苓尚欲壮颓颜。峰头紫气朝如盖，为问犹龙可渡关？赋罢初衣往复还，伊人宛在翠微间。幸无白璧枌榆价，可有丹名桐柏山？种似麒麟徒掩泪，舞同鸲鹆且开颜。尊前草论浮云态，回首风烟满汉关。日辔崦嵫去不还，客星惨淡五云间。自非和、扁难医国，谁似巢、由易买山。百谷烟霞怜马齿，二陵风雨识龙颜。桑弧半老成何事，只合壶天独掩关。倦飞玄鹤亦知还，白石苍苔咫尺间。车马自然多易水，衣冠原只在商山。云浆夜酌金人掌，黛色朝披玉女颜。已觉閒身堪羽化，何须八翼梦天关！"}