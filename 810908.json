{"id":"810908","title":"兵车行","dynasty":"清","author":"王汝骐","text":"客且去，客且去，村店高房健儿住。朔方调来十万兵，兵车满道村人惊。停骖且致问，主人告予病。店家三月当官差，有肉无鱼众兵忿。青州大吏操军符，遣官督兵兵怒呼。我侪出身冒白刃，安能饥饿为驰驱。昨夜天南望烽燧，贼氛已近兰陵地。官军何日出山东，道傍布席摴蒱戏。驱黄犊，驱黄犊，黄犊牵车汗流腹。车中列列森刀枪，健儿畏死心怏怏。乡村已虚耗，频年苦徵调。羽书忽到县令忙，官吏索车虎狼暴。前驱出境后队迎，数十万钱送一程。大车折轮牸牛死，车长被挞空哀鸣。里正敛钱到乡曲，乡民无钱卖其屋。租庸事重衣食轻，补疮剜却心头肉。"}