{"id":"713326","title":"王川南使君紫诠招同李宫詹山公袁通政密山梁太史药亭蓝山人采饮游灵洲予以事不果往诸公分韵及之仍同游韵八首 其一","dynasty":"明末清初","author":"陈恭尹","text":"目送轻帆出越城，灵洲西去趁潮平。山环野寺天中断，水绕高台月四明。荷叶采为酣饮具，梵钟和入苦吟声。髯苏诗石苍苔上，不获同君蹑屩行。"}