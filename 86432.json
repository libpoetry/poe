{"id":"86432","title":"关仝骤雨图","dynasty":"宋代","author":"刘克庄","text":"四山昏昏如泼墨，行人对面不相觌。凄乎太阴布肃杀，暗然混沌未开辟。千丈拿空蛰龙起，一声破柱春雷疾。我疑人间瓠子决，或是天上银河溢。异哉烟霏变态中，山川墟市明历历。茅寮竹寺互掩映，疏舂残磬渺愁寂。叟提鱼出寒裂面，童叱牛归泥没膝。羊肠峻坂去天尺，驴饥仆瘦行安适。林僧卸笠窘回步，海商抛矴忧形色。纵览鲲鹏信奇伟，戏看凫雁亦萧瑟。乃知画妙与天通，模写万殊由寸笔。大而海岳既尽包，细如针粟皆可识。向来关生何似人，想见丘壑横胸臆。呜呼使移此手为文章，岂不擅场称巨擘。"}