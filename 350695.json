{"id":"350695","title":"沁园春·美人乳","dynasty":"清代","author":"董以宁","text":"拊手应留，当胸小染，两点魂销。讶素影微笼，雪堆姑射，紫尖轻晕，露滴葡萄。漫说酥凝，休誇菽发，玉润珠圆比更饶。开襟处，正粉香欲籍，花气难消。当年初捲芳髫。奈坟起、逾丰渐欲高。见浴罢铜洼，罗巾掩早，围来绣袜，锦带拴牢。逗向瓜期，褪将裙底，天壤何人吮似醪。幽欢再，为娇儿抛下，湿透重绡。"}