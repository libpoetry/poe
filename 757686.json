{"id":"757686","title":"南浦 秋水用前韵","dynasty":"清","author":"王倩","text":"一色远连天，最销凝、江上月斜烟晓。倒影浸芙蓉，澄鲜极、岂待鲤鱼风扫。枫湾柳巷，星星红露渔灯小。惆怅楚魂招不起，零落几多香草。者回梦度潇湘，讶沙清石浅，比前退了。打桨入芦花，野桥断、偏有鹭鸥寻到。予怀渺渺。浮家人去烟波悄。那更霜浓洲渚冷，渐渐采菱船少。"}