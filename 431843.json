{"id":"431843","title":"步韵和傅作舟壬申生日述怀","dynasty":"近现代","author":"朱帆","text":"一生难得几良辰，莫对名花又负春。万里艰危千里马，十年辛苦百年人。五车尽读君称富，三顿无忧我脱贫。老眼尘寰观世事，醒时昏眊醉时真。不见寒梅发早枝，岭南春色有谁知。天生戆气磨难尽，人予狂名受莫辞。旧瓮好储千日酒，破囊勤拾几行诗。东坡四载黄州住，赢得文坛一代师。"}