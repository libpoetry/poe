{"id":"959175","title":"适得卤蛤颇佳遣饷菊坡因记曾作蛤子诗有文身吴太伯缄口鲁铜人之句戏缀前语代简","dynasty":"宋","author":"郑清之","text":"文身太伯甘斥卤，缄口铜人舌微吐。借资墨客富濡沫，骨醉唇香登燕俎。半熟含酒老饕赋，此翁仅可闯堂户。班班隽永带神液，入室真味翁未睹。菊坡风裁黄豫章，如食蝤蛑江?柱。盘餐尽废太瘦生，格远调高自清苦。子蛤遣汝到眉案，努力去为酒中虎。末下咸豉有何好，犹侣莼羹傲伧父。海之介夫此小儿，鸡肋见笑杨德祖。前身曾作水解仙，飞入珠宫饮甘露。能令齿吻策馀烈，一鼎松风漱寒乳。"}