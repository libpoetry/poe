{"id":"611010","title":"吴会湖山歌为中秘刘君寿","dynasty":"明","author":"邓云霄","text":"吴会诸峰何巑岏，湖水平吞震泽宽。山光湖色摇倒影，青螺颗颗浮银盘。余占花洲称傲吏，六年啸咏湖山里。玩弄兰舟片月流，逍遥蜡屐雄风起。手把芙蓉眼倍青，回望吴门气常紫。岂徒授简召词客，直欲吹笙揖仙子。别来燕月隔吴云，夜夜湖山入梦频。涧中瑶草浑如旧，岛外琪花别有春。姑苏才人刘玉受，笔端收尽湖山秀。戏彩今看锦作衣，驱车更羡游方昼。而翁官级近蓬莱，绿发青瞳本鹤胎。湖水变成云液酒，君山遥捧紫霞杯。岁岁人间多乐事，何须重去问天台。"}