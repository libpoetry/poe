{"id":"691509","title":"和陶诗 拟挽歌诗三首 其一","dynasty":"明","author":"李贤（原德","text":"人生百年中，日月何迫促。但恐无实行，后世不足录。死生如夜旦，荣悴同草木。昔闻子产死，郑人多巷哭。惟知生时情，非望死者觉。从今归大化，更无荣与辱。役役久在世，此心何时足。光阴瞬息去，安得久举觞。食味虽满案，吾唇不能尝。但念琴尊友，何忍舍我傍。名节幸不失，简册生辉光。自惭吾之善，何以盖一乡。寂寞泉台闭，长夜殊未央。才看周六甲，素发已飘萧。况馀几寒暑，不复恋乐郊。空祝南山寿，南山自岧峣。草木虽零落，春阳发枯条。人没不再生，日暮还复朝。日暮还复朝，逝者其如何。魂气将安之，岂复还其家。哀哀执绋人，薤露徒兴歌。惟有清宵月，流辉照岩阿。"}