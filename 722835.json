{"id":"722835","title":"从建平王游纪南城诗","dynasty":"南北朝","author":"江淹","text":"恭承此嘉惠，末官至南荆。敛衽依光采，端笏奉仁明。再逢绿草合，重见翠云生。江甸知礼富，汉渚闻教清。君王澹以思，树羽望楚城。年积衣剑灭，地远宫馆平。锦帐终寂寞，彩瑟秘音英。丹沙信难学，黄金不可成。迁化每如兹，安用贵空名。流岩惨中怀，凝意方自惊。愿借若木景，长照忧人情。"}