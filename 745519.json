{"id":"745519","title":"早游宝月台望七星岩","dynasty":"清","author":"张岳崧","text":"侵晨发城隈，篮舆陟曾阜。朝曦散乌雀，澹霞薄林薮。依冈一再成，俯池六九亩。密林映石发，澌流涩溪口。延台循旧术，瞩壁削新剖。阡旭荡平旷，岩云郁昏黝。青碧嵌巉岩，梵宇杂户牖。于外宫厜㕒，叠复骈指拇。造物工雕锼，登临得幽眑。归途发遐心，愿从烟霞叟。"}