{"id":"1106247","title":"寄惠安吴簿明辅子良权南安宰二首","dynasty":"宋","author":"王迈","text":"南安只是旧南安，敏手为之便好看。事办要先心肯办，才难须信县无难。锦遭伤后从新制，琴不调时改旧弹。见说笑谈理繁剧，公馀何惜筑诗坛。邑人见说渐相安，更把西山作样看。有社有民行志易，不宽不猛得中难。设施新法须明允，掩盖前愆莫纠弹。便作真王何用假，安排旗鼓即斋坛。"}