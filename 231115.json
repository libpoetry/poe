{"id":"231115","title":"答熟庵·昨宵约有临西池","dynasty":"宋代","author":"陈起","text":"昨宵约有临西池，冰蟾不至鹑火飞。归来一室白于昼，乃是新诗光陆离。当年应剖琼蚌腹，不然何以明于烛。细窥字字欲走盘，三复庵名悟圆熟。一片情田万古耕，有年能得几书经。小疵终是未全稔，孰若先生耨获精。南窗寄傲遂初欲，移石畦兰更纫菊。茶烟细杂玉炉沉，研影净涵金井渌。林下今才见一人，却疑图任思旧臣。自昔东山岂终隐，似闻鸾诏下苍旻。"}