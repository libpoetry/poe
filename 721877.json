{"id":"721877","title":"哭殇女悦","dynasty":"明末清初","author":"屈大均","text":"乳莺才出腹，毛湿未曾乾。耳畔啼方咽，怀中肉忽寒。初胎怜母小，少泪使亲安。辛苦蜉蝣似，承来路恐难。天寒长在腹，手战汝啼时。少乳愁珠母，无眠累雪儿。华灯长不息，绣褓亦重施。四十馀朝夕，匆匆不肯迟。姜酒香难已，方收满月筵。家人将锦剪，邻女把珠穿。囱髻寒难戴，摇篮煖尚悬。无端来诳我，孩笑在堂前。诸殇教涕泪，六度复而今。累以清贫重，情因老大深。有身才及尺，方鷇未成音。小小曹金瓠，婴魂何处寻。葬从兄与姊，三尺及泉黄。户外烧文葆，坟边奠乳浆。无知难识路，不哭已沾裳。物化徒劳尔，休为蝶与庄。"}