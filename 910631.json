{"id":"910631","title":"送刘尉","dynasty":"宋","author":"李新","text":"斗南无两刘，弟子半分鲁。传法得其人，只履便西去。天章蜀家世，生女如士虎。我叔亦不痴，最宝刘家妇。道通而为一，何得区文武。子路冠雄鸡，初不妨学古。西山厌魑魅，造化儿并苦。老者方谒医，少者遽搀举。碧鸡金马间，遍我见诸父。定当怜小阮，指与税驾所。勿数大刀头，碧云合已暮。富贵鄙白首，长安在何处。"}