{"id":"713744","title":"寻墓诗为徐护卫作","dynasty":"明末清初","author":"屈大均","text":"嗟君何不怙，十一丧而母。四十不知墓，匍匐来陇首。珠江当其前，龟峰在其后。蔓草既已平，牛羊满林薮。号泣依旻天，水浆恒不口。神明欲告人，不向蓍龟取。蓍龟亦不知，精诚自相偶。白骨忽踊跃，潜寐黄泉久。浅土二尺中，待儿陈絮酒。孝思所凝结，玉红自不朽。心作漆灯光，耿耿悬培塿。一穴乍明灭，莓苔积已厚。蝼蚁所盘旋，咫尺劳相守。昏绝忽僵仆，山鬼牵左肘。肘下即瓷棺，阙地大逾斗。刳血何淋漓，涓滴归无有。白骨忽复肉，生气怀中走。幽明一呼吸，生死相为寿。薰用都梁香，惊精返窗牖。西王好戴胜，麻姑未蓬首。喜见出腹子，丈夫顷而黝。才气世无双，豪杰效奔走。显亲始羽林，养志胜肥牡。石奋性恭谨，厕腧昔在手。老犹孺子慕，仁爱及诸舅。灵爽所凭依，重封庶不苟。锦绮裣纵横，芳香相杂糅。重招先考魂，嫡妣同樽缶。黄沉雕琢之，血花涂左右。高作马鬣形，合葬仍兹阜。泪作一泓泉，身为白杨柳。阴风长萧萧，石马助悲吼。行人纷掩泣，看尔土亲负。赐祭会有时，汤沐百馀亩。"}