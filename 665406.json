{"id":"665406","title":"游张公洞二首 其二","dynasty":"明","author":"郑善夫","text":"乘槎阳羡湖，延览铜官山。山气何氤氲，飞崖郁而盘。西南有乳窟，窈窕青云关。倏忽启灵秘，传闻赤符间。七日混沌死，鬼凿永不刊。神窍通十洲，清浅呈琅玕。玄阴伏其下，六月冰雪寒。仙鼠与石燕，倒挂风雷坛。仙人度羽去，尚留九成丹。爰有好事者，里粮澹忘还。冥搜了无得，怅然回波澜。余亦采芝徒，九载勤登攀。九载在旦夕，皓发凌朱颜。尚子既毕娶，坡翁复营田。至人贵遗形，细故恶足牵。"}