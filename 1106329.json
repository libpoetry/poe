{"id":"1106329","title":"送程给事知越州二首","dynasty":"宋","author":"王伯虎","text":"会稽归去两朱轮，青琐恩辉笑买臣。箫鼓放船才汴岸，壶浆迎马即乡民。夜撩诗胆邪溪月，昼拨茶浮禹井春。器业伫闻裴自荐，莫将清兴为吴莼。长云千里海边城，两粤今传惠爱声。帝载待咨唐岳牧，郡符还屈漠公卿。天墀面拜恩纶重，江国人瞻昼绣荣。府掾尘埃归未得，乡心先已逐双旌。"}