{"id":"1220746","title":"代作旸谷丹室","dynasty":"元","author":"周霆震","text":"扶桑之境沧溟通，六龙整驾朝王宫。大明皇道自兹始，天开旸谷嵎夷东。方春万物尽妍美，发生亹亹来无穷。谁与敛之就一室，欲与造化争成功。空虚庭除纳草莽，窈窕户牗基鸿濛。金沙伏火夜气碧，紫雾升鼎朝光红。乾坤阖辟在方寸，收拾生意归壶中。从容得之乃吾友，秘旨定传河上翁。拄杖敲门慎勿厌，与子一笑论参同。"}