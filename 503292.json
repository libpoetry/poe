{"id":"503292","title":"漫歌行","dynasty":"明","author":"王恭","text":"君不闻丰山钟古铜，裂缺追蠡虫。霜华满天激清响，夜夜龙鸣西顶中。君不见丰城匣中三尺水，凛凛神光射眸子。蜿蜒已没秋海空，落落寒星气犹紫，烈士英灵亦如此。黄金散尽游下邳，四海萧条人竟欺。男儿岂负报国愤，此心感激谁能知。悲歌击筑来燕市，易水秦原几千里。鼓刀屠肆心可凭，慷慨夷门为谁死。青袍买酒上林春，衣上徒香京洛尘。五侯宾从少知己，羽林年少轻才人。山中布衣取卿相，太后穰侯不相让。入门长揖隆准公，致身歘在青云上。狐裘柘弓那可期，长楸走马行射麋。何须白发鲁中叟，转数黄须塞上儿。以兹却羡归来好，驱车便发青门道。青门柳枝三月春，飞絮愁人不肯扫。石门山水青如苔，与君闲来日几回。宁无禄米二千石，莫弃黄垆三百杯。"}