{"id":"466438","title":"满江红　山居遣兴六首","dynasty":"当代","author":"卢青山","text":"画地为牢，处一室、居然潇洒。人不到、观鱼梁上，陈尸松下。短锸刘伶犹在否？庄周之蝶无归也，两寻来、秋梦窄如舠，惊摇灺。花占壁，真粲者；山拥牖，如车马。甚凡尘抵死，蜂喧蝶惹？相识已多不烦复，扣门偶许殷勤鹧。道清泉明月各躬身，待余驾。转瞬浮生，功过似、灰飞叶洒。君不见、将军归处，城门已下。百战单于无一面，人生之憾无过也。便封侯、不过梦醒时，烛光灺。岂不是、射虎者？岂不可、夺胡马？试思量千古，从头恨惹。行路悠悠终失路，不如归去惊呼鹧。我自来、袖手看崎岖，盐车驾。搔首一樽，问靖节、竟谁潇洒？椎尽菊、孤怀盘礴，湍堧瀑下。漫怪群山长蛰伏，隐而不发跃如也。陡风来，澎湃海潮生，千舟驾。浑莫听、刀刀者，要破舞、驱阵马。笑秋威八面，不堪一咤。败叶馀花飞尽了，空塘冷月森刀射。唤山灵、小笛共羞眉，消魂夜。残卷一篇、灯一盏，清清长夜。谁正在、肉砧之上，淩烟阁下？不肖与贤唯自处，我宁曳尾泥涂也。看无边、风雨总多情，沿窗打。秋欲住，霜将泻；秋欲去，终难舍。笑去来何必，万般牵挂。山上浮云朝暮变，山中黄菊年年谢。但伴余、不语有苍山，千秋者。对菊疏怀，两各是、羲皇之亚。且盘礴、灵狐拜遍，丹荑采罢。我觉苍山如莽海，山看老子犹龙也。要天公、更放薄云来，容驱咤。山上雨，伊人话；山上雪，伊人帕。问伊人竟在，谁家帘下？雾幕岚纱撩不尽，润林如靥合开乍。最难堪、旖旎小箫声，吹禅舍。美酿不须，奈几处、秋泉无价。杯倘在、妇人之语，不堪听也。松盖可当秋被拥，明月真如秋雨泻。诧醒时、雨果列归涂，催诗者。山寂寞，鸟来话；林凄苦，岚来嫁。只先生两袖，清风相射。偶有牢骚能决眦，奴僮顽石点头谢。转回头、乱翠拥蜗居，开门迓。"}