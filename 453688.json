{"id":"453688","title":"偕江南雨游世界公园","dynasty":"当代","author":"傅义","text":"九州复九州，谈天惊誇侈。阅后三千年，居然果如是。芥子纳须弥，玄谈富妙理。今以科学观，缩微差可拟。地球何庞然，一园而已矣。万国诸名胜，粲然列眼底。处处皆琳琅，华彩耀朱紫。既观营建巧，又睹山水美。行行见白帆，已至悉尼市。堂皇歌剧院，奇构世无比。亲历忆前游，仿佛今重抵。五洲二小时，悉印吾布屣。选景摄其影，藏之行囊里。出门相顾笑，世界竟如此！"}