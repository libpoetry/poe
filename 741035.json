{"id":"741035","title":"玉山草堂歌","dynasty":"清","author":"程芳铭","text":"杨柳萧疏拂绮窗，芙蓉烂漫开秋江。凉月娟娟露华白，渔歌欸乃歌轻艭。玉缸香泛流霞席，搊筝小伎来迎客。素手高擎鹦鹉杯，朱唇低按《霓裳》拍。此时月色明秋河，芗泽微闻酒更多。麻笺已度《花游曲》，苍玉重翻铁笛歌。纪昔流传玉山第，舞榭歌楼绵藻丽。更筑幽居号草堂，奇禽珍玩开清閟。桐帽棕鞋去不还，余钱买郭惟青山。鸳鸯弹尽《骊驹》曲，鸂?空栖流水湾。几年佳处题名改，旧址犹留玉峰在。赐第新开菉竹堂，忠贞并入青编载。三百年来忆胜游，渔庄台榭成墟丘。芙蓉落尽红颜色，杨柳飘残过客愁。马鞍山前十里路，禾黍秋风起烟雾。学士徒瞻顾相祠，行人但识归公墓。文庄旧宅已苍凉，郑氏园林亦久荒。茜泾西望界溪水，湘湖云树俱茫茫。"}