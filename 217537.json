{"id":"217537","title":"永遇乐·宵露珠零","dynasty":"宋代","author":"赵长卿","text":"宵露珠零，溅冰花薄，凝瑞偏早。月练轻翻，风刀碎剪，青女呈纤巧。微丹枫缬，低摧蕉尾，不觉半池莲倒。最好是、千林橘柚，轻黄一村封了。佳人指冷，暗惊罗幕，一夜斜飞多少。怕倚银屏，愁看玉砌，金菊鲜鲜晓。伤嗟傅粉，佳期还未，何处冷沾衣透。争知人、临鸾试罢，与梅共瘦。"}