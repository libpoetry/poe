{"id":"626929","title":"寿邹仪生","dynasty":"明","author":"梁宪","text":"乙卯二月花朝节，自起湖头看花发。欲持春酒寿故人，理棹东湖妨道滑。题诗达寄去仙城，春酒故人请自倾。春光烂漫珠江上，好听春莺唤友声。忆昔合涌同为客，慷慨高歌相击楫。事去踉跄患难馀，廿载别来头各白。君为幕府坐上宾，我入罗浮作野人。东湖邂逅重相见，出拜妻儿情倍亲。姚菊里，张禹公，相对经旬志念同。隐显此心皆不就，几回挥涕洒东风。怅望美人天一方，烟波浩渺湘水长。荆榛满道蛇虺怒，山鬼群呼白昼黄。我欲从之双剑短，短发麻衣不掩骭。感此重歌行路难，四体无由生羽翰。因君降辰作长歌，不觉言长感慨多。爱君祝君长寿考，早际风云佩玉珂。"}