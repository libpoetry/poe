{"id":"1050236","title":"寄杭州天竺辨才大师","dynasty":"宋","author":"郭祥正","text":"我闻辨才师，解空称第一。病子得摩顶，其疾顿若失。救物运真悲，了心非幻术。声名动寰宇，退身性愈密。峨峨龙井峰，篁竹不透日。终朝无来宾，筇枝自横膝。此道何寥寥，差肩佛摩诘。无生无不生，一以贯禅律。安得两羽翰，归飞参丈室。稽首慕高风，天地相终毕。"}