{"id":"1105809","title":"次韵元发弟秋日德馀庵书事二首","dynasty":"宋","author":"王之道","text":"饱谙世事转疏慵，投老犹能向佛宫。危坐遂移桑荫日，清谈仍对菊花风。凭君为我追欢伯，自此游山作醉翁。闻说秋来足佳句，暮归应念锦囊空。十载江湖叹断蓬，梦魂时到帝王宫。珠帘高捲虾须日，宝扇斜开雉尾宫。勿诮赵尧刀笔吏，须怜窦巩嗫嚅翁。儿童来告黄花熟，可喜樽中酒不空。"}