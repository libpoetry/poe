{"id":"1205848","title":"【双调】湘妃怨","dynasty":"元","author":"阿鲁威","text":"楚天空阔楚天长，一度怀人一断肠。此心只在肩舆上，倩东风过武昌，助离愁烟水茫茫。竹上雨湘妃泪，树中禽蜀帝王，无限思量。夜来雨横与风狂，断送西园满地香，晓来蜂蝶空游荡，苦难寻红锦妆。问东君归计何忙。尽叫得鹃声碎，却教人空断肠，漫劳动送客垂杨。"}