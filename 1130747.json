{"id":"1130747","title":"梅","dynasty":"宋","author":"韩淲","text":"雨边烟际总凄凄，已对灵山更玉溪。尽日凝情临野渡，几回乘兴步荒蹊。点红嫩蕊休攀折，带白新花费品题。多少岁寒孤绝处，空斋终夜听猿啼。今年全未作梅诗，与向花边浪品题。不分雪霜摧剥尽，尚须天日照临之。静看冷蕊无人会，閒绕孤根只自知。犹有幽禽解鸣舞，为予酬酢殆移时。肯同桃李强搀春，自占空山野水滨。老气却因高树得，清姿不待数花新。本来澹泊难从俗，纵入纷华亦绝尘。最爱夜深霜重处，冷风吹起月精神。山间梅已十分开，只欠襟怀与酒杯。细玩芳条珠错落，远迷高树雪培堆。喧迎晓日艳争发，寒度晚风香自来。安得幽人同一醉，长吟花底重徘徊。繁花高树最宜晴，细雨横枝亦奈阴。色薄半开都有态，香浓初谢转伤情。水边却恨无多子，山嘴尤怜太瘦生。驿使折来春信早，单于吹罢角声清。腊后春归草木初，谁知芳树绕吾庐。风前有恨香仍远，月下无人影自虚。可是酒杯能慰藉，尚须诗句与消除。西湖东阁今何似，愁绝飞花过眼疏。"}