{"id":"1101345","title":"赋陈新伯秋潭","dynasty":"宋","author":"萧立之","text":"人间四时秋最清，九秋之水寒潭明。先生奇骨二难并，十指忽忽风涛生。麻姑山前书满屋，读书夜长跋见烛。汪汪陂度牛医儿，未抵寒潭一泓玉。我家崖前十丈冰，敲冰夜作玻瓈声。爱君有此秋一潭，璧月下照琉璃城。从来负舟须积水，置杯坳堂安足拟。期君渺渺泛天津，万斛龙骧才一苇。"}