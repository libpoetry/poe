{"id":"761081","title":"水龙吟 送秋","dynasty":"清","author":"郑文焯","text":"故国从此无花，可怜秋尽谁家苑。连城江气，伤心一白，飞蓬梦远。鹤老云孤，虫悽天瘦，岁寒空恋。怪西风容易，者般摇落，争留待东风转。不信江南肠断，放哀歌、楚声先变。山川犹是，英雄安在，登临恨晚。野戍残燐，江烽危照，苍茫望眼。但愁波，到海何人，借与快并刀剪。"}