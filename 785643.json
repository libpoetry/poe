{"id":"785643","title":"游箱根 其三","dynasty":"清","author":"黄遵宪","text":"举国无名川，一湖何滉瀁！环抱三百里，下窥五十丈。神武开辟来，亘古无消长。氿泉日穴出，洑流失归向。一碧湛空明，万象绝依傍。昂头只日月，两轮互摩荡。我来驾一舟，杳茫迷所往。谓是沧溟游，乘风破巨浪。何图众山顶，乃泛海荡荡。关东昔豪杰，割地争霸王。汤池据此险，漆城莫敢上。迩来司农官，又作填海想。凿脉乾此湖，可得千沃壤。纷纷校得失，尧桀我俱忘。且作烟波徒，容与打双桨。"}