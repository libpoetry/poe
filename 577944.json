{"id":"577944","title":"平胡诗","dynasty":"明","author":"邓林","text":"永乐壬寅秋七月，大选车徒将校猎。俄报边城得虏谍，遂蹂其巢捣其胁。百万貔貅心力协，雷霆震惊电火烨。擒胡山高平步蹑，饮马河深投箠涉。势若风长卷枯叶，东突西奔不相摄。巨酋面缚首蒙氎，男女为俘泪流颊。振旅班师归献捷，凯歌四起声相接。旌旗连云笳鼓叠，万马长鸣鼓其鬣。风入霜蹄轻踥蹀，漠南之山势巀嶪。回首胡天云帖帖，秋霜既严春雨浃。阴惨阳舒慎调燮，九州四海皆臣妾，万岁千秋隆帝业。"}