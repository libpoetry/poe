{"id":"144937","title":"运有荣枯行","dynasty":"宋代","author":"释文珦","text":"运有荣枯，道有隆污。吉凶福祸，相为乘除。历览旧载，变灭纷如。或以贫残，或以逼诛。莫知其端，为之长吁。予少愚蠢，不能奔趋。翛然物表，与古为徒。彼是两忘，乃道之枢。庶几中庸，匪疾匪徐。不事王侯，不游国都。高尚其事，猗那其居。烟霞冲澹，松竹扶疎。来往忘机，山泽之癯。荷裳芰制，可曳可娄。竺坟鲁诰，可卷可舒。逍遥林壑，宁畏简书。临清坐茂，洽比禽鱼。自守玄默，死生弗渝。安时处顺，其乐只且。"}