{"id":"810601","title":"望江南","dynasty":"清","author":"文廷式","text":"游侠好，结客过邯郸。孔雀罗裙擎玉盌，鹅儿锦帕覆雕鞍。骑出万人看。游侠好，远出不须粮。偶忆蒲萄过大宛，閒寻芝草渡扶桑。何处是他乡。游侠好，不愿执金吾。宝瑟歌成三妇艳，银鎗舞急万人呼。赌酒更摴蒱。游侠好，雄剑动星文。易水行时虹贯日，扶馀王后气成云。此局未输君。游侠好，纵猎玉骢骄。金弹戏抛林外雀，珠弓曾射水中蛟。千里极萧条。"}