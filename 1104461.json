{"id":"1104461","title":"菩萨蛮","dynasty":"宋","author":"无名氏","text":"天威乱糁琼蕤密。一光吞尽千山碧。梅与雪争妍。孤香风暗传。玉骨从来瘦。不奈春僝僽。羌管一声残。水乡生暮寒。黄昏月暗清溪色。帘垂小阁霜华白。一夜玉玲珑。横斜水月中。小行孤影动。生怕惊花梦。半夜得春归。屏山人未归。霜天不管青山瘦。轻云浅拂修眉皱。烟树隔潇湘。隔帆吹异香。影残春恨小。淡墨敧斜倒。无处著消愁。笛寒人倚楼。"}