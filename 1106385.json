{"id":"1106385","title":"洞霄宫","dynasty":"宋","author":"王学可","text":"天柱峰高万壑分，故留九锁限尘棼。泉飞窗牖长为雨，日上冈峦半是云。洞擘阴崖通远岫，石生暗晕作奇纹。圣朝每为民祈福，绝笈求仙汉代君。历遍江湖几万重，岂期方到洞霄中。山翻九锁天分出，洞彻三茅地透东。夭矫龙蛇幢节影，晶荧日月御香风。茫茫世上寻云汉，何必仙宫胜此宫。"}