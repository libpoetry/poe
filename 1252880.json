{"id":"1252880","title":"临池清兴为张敬惟作二首","dynasty":"元末明初","author":"王翰","text":"夷山山下有行窝，池水经春绿似萝。佳客到门常载酒，道人求字不笼鹅。树连别院莺声滑，苔长閒庭鸟迹多。自是心传有家法，莫忘三折始成波。梁园杂沓市尘红，中有幽人趣不同。门掩绿苔行白鹤，窗开苍雪落青松。晴泥汨汨蟠蚯蚓，春水深深见活东。好似高情陶靖节，求工元不在丝桐。"}