{"id":"467999","title":"秋暮登高五首","dynasty":"当代","author":"熊东遨","text":"重阳过后补登高，小踏微霜气亦豪。红叶寄情于岁月，白头还梦与风骚。藏山事业天应许，绍古精神浪不淘。除却自由惟此大，一襟来去任吾曹。浇尽乡愁酒一瓢，重阳过后补登高。枫如故旧还相认，名本虚无不用逃。老子何能生世末，英雄埋骨在山腰。从今做个诗人也，霜雪多情到鬓毛。水村空负酒帘招，询遍黄花未见陶。半月之前曾订约，重阳过后补登高。麓边礼佛钟初响，湘上归渔梦已遥。体会先驱求索意，云端倚树诵离骚。惯听秋风自解嘲，暮云亭畔竹萧萧。欲归家已遭迁拆，垂老心难免动摇。孤抱当前惟复古，重阳过后补登高。明知道死江河废，犹待寒蛩破寂寥。奇峰七二立层霄，云幕撩开一一瞧。能量正传天以北，极光斜跳树之梢。文章海内惊何有？车马江干驻漫劳。不与时人争道路，重阳过后补登高。"}