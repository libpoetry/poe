{"id":"778564","title":"满江红  李方山归自滇中喜而有赠二首 其二","dynasty":"清","author":"宋琬","text":"抱瑟归来，叹游子、飘零南国。君贺我、商瞿有子，狂歌浮白。大者才能呼父执，黄鸡绿酒娱今夕。但无如、琼树倚阶前，誇双璧。吹玉笛，长干陌。携蜡屐，江淹宅。曰身将隐矣，北山之北。远害且寻麋鹿伴，那能老作诸侯客。况竹溪、六逸尚堪招，徂徕侧。"}