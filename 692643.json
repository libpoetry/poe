{"id":"692643","title":"风雨驻太湖作茶池亭记又诗四绝","dynasty":"明","author":"杨起元","text":"三春过一尚征途，风雨留人宿太湖。手记茶池谢仙令，千年堂树指碑趺。芭蕉几树萎阶楹，已遇深春寒未生。却喜嘘枯有时雨，不妨征幰暂停行。紫极遥从直北望，板舆劳役楚天长。八千里路平分里，不为君亲有底忙。昨日临江走瑞州，半途风雪半途休。舆人冻瘁慈亲念，谨视阴晴定去留。"}