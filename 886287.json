{"id":"886287","title":"开庆元年二儿自白水之江陵閒作数语送行且劝归也","dynasty":"宋","author":"阳枋","text":"举家出三峡，去乡二千里。卜筑罄囊资，苟全留白水。诛茅炊赤稻，䄺稗日嵌齿。芥根充鼎实，屡空啜清泚。残编发空箱，矮窗聊复尔。昼诵夜无灯，早寝接晏起。江国多雪霜，木火谢司燬。冻冱袭重茅，刮肌复侵髓。瓶储斗升粒，食聚三百指。子行其谓何，艰难急生理。轻财性则然，苦节此时矣。荆江萃交朋，酬答宁容已。长语废百事，频游迷短晷。接䍦防倒著，拍手儿童耻。食息在顾养，交抨系金柅。有怀赵乙囊，勿错孟尝履。泉竭云自中，风惊吹戍垒。廪粟不可縻，市门亦难倚。我老惊太衰，孙稚要提耳。来岁属庚申，上旬逢丙子。人事顾天时，沟壑虞近止。梅腊早还家，浊醪同酌兕。"}