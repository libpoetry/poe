{"id":"1092912","title":"寄文叔合肥令","dynasty":"宋","author":"韩淲","text":"桓伊三弄笛，犹足战淝水。谈笑麾秦兵，所向皆披靡。追击至青冈，坚亦中流矢。不经事少年，其壮乃如是。宜乎谢东山，喜甚折屐齿。只今所城邑，历代几迁徙。君怀霸王略，宰邑当念此。南北虽坚明，风尘未遽起。士岂无奇气，叱咤有摩垒。一从辛巳年，海陵扰北鄙。因循再结好，宁不有所俟。又三十八载，恐渐忘昔耻。吁嗟靖康变，北客思故里。君今临淮垣，访古欲何似。长啸朔风寒，晋人亦人耳。"}