{"id":"692874","title":"和联翁看花诗","dynasty":"明","author":"杨爵","text":"纷纷眼底今何时，闷到还看此数枝。欲向花前发浩叹，飘然未入古人思。雨多雨少颜如故，风去风来根不移。安得此花知世事，常开听我赋新诗。惹得诗人有所思，为怜墙下两三枝。孤忠暗与赤心合，直干应看白首宜。戏蝶游蜂闲作伴，朝云暮雨漫相滋。寄语少年休浪采，要留真品接东篱。看花不厌往来频，花色常从雨后新。赤白总非由造作，卷舒端是露天真。自赢犴侧七门锁，却少坊间异样尘。此地看花关世道，后来还有好看人。"}