{"id":"1194099","title":"杂曲歌辞 浪淘沙","dynasty":"唐","author":"刘禹锡","text":"九曲黄河万里沙，浪淘风簸自天涯。如今直上银河去，同到牵牛织女家。洛水桥边春日斜，碧流清浅见琼砂。无端陌上狂风急，惊起鸳鸯出浪花。汴水东流虎眼纹，清淮晓色鸭头春。君看渡口淘沙处，渡却人间多少人。鹦鹉洲头浪飐沙，青楼春望日将斜。衔泥燕子争归舍，独自狂夫不忆家。濯锦江边两岸花，春风吹浪正淘沙。女郎剪下鸳鸯锦，将向中流疋晚霞。日照澄洲江雾开，淘金女伴满江隈。美人首饰侯王印，尽是沙中浪底来。八月涛声吼地来，头高数丈触山回。须臾却入海门去，卷起沙堆似雪堆。莫道谗言如浪深，莫言迁客似沙沉。千淘万漉虽辛苦，吹尽狂沙始到金。流水淘沙不暂停，前波未灭后波生。令人忽忆潇湘渚，回唱迎神三两声。"}