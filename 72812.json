{"id":"72812","title":"陈桥行·唐宫夜视邈佶烈","dynasty":"元代","author":"张宪","text":"唐宫夜视邈佶烈，忧民一念通天阙。帝皇下射甲马营，紫雾红光掩明月。殿前点检作天子，方颐大口空诛死。重光相荡两金乌，十幅黄旗上龙体。中书相公掌穿爪，不死不忍秘鸿宝。画瓠学士独先几，禅授雄文袖中草。君不见五十三年血载途，五家八姓相吞屠，陈桥乱卒不拥马，抚掌先生肯坠驴。"}