{"id":"1039003","title":"寒夜十六韵答子履见寄","dynasty":"宋","author":"苏舜钦","text":"风雨夜寒新，空斋感慨频。诗书穷不放，灯火静相亲。眺听时怀土，低摧动畏人。漫书成咄咄，远吠厌狺狺。念昔罹忧患，唯君共苦辛。漂流数千里，会合十馀旬。各闵伤弓翼，聊同煦沫鳞。谁知公冶罪，众笑伯龙贫。隔绝今一水，暌离将再春。喜篇数为贶，尺牍亦相珍。倚伏时难定，屯亨理亦循。剑埋犹有气，蠖屈尚能伸。邦国方登俊，江湖且放神。不忧知在命，任重莫如身。白首襟期远，青云志业均。陶然任元化，慎勿损天真。"}