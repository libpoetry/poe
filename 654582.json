{"id":"654582","title":"十楼怀古 其七 建国楼","dynasty":"明","author":"何乔新","text":"银枪已降铁枪死，建国楼倾土花紫。午沟王气澹秋烟，始信太原真有子。唐家季叶如乱蓬，茫砀云深蛇化龙。初从剧盗旋纳款，授节赐名恩宠隆。西摧强晋东迁洛，雪满纥干冻死雀。穷凶极恶甚阿瞒，况复墙茨恣淫乐。气盈志足誇成功，翚飞杰阁凌苍穹。封丘门外晋王至，阿儿血溅雕楹红。惜哉未按王敦例，剖棺戮尸示当世。何人献谄误庄宗，欲借太阿斩全义。"}