{"id":"519008","title":"游龟峰","dynasty":"明","author":"胡居仁","text":"我来游龟峰，䇄然在青苍。欲穷此理妙，应难尽其详。太极本无极，动静生阴阳。阴阳有变合，五行自相当。造化自此成，阖辟乃其常。穹窿须有际，磅礴非无疆。清泉流碧涧，奇石何高昂。水得阴之盛，周流无定方。土本得冲气，体具柔与刚。石乃刚之质，壁立千仞强。人皆览形色，此处诚茫茫。我从同类士，行行入其乡。目遍心多感，理趣深且长。物物有太极，此说非荒唐。"}