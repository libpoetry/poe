{"id":"683472","title":"送归熙甫之长兴令","dynasty":"明","author":"王世贞","text":"泪尽陵阳璞始开，一时声价动燕台。何人不羡成风手，此日真看制锦才。若下云迎仙舄去，霅中山拥讼庭来。莫言射策金门晚，十载平津已上台。墨绶专城可自舒，应胜待诏在公车。春山正好时推案，化日何妨且著书。到县斋宫留孺子，诘朝车骑请相如。客星能动郎官宿，白雪阳阿兴有馀。"}