{"id":"1227075","title":"题董承旨野庄图","dynasty":"元","author":"张伯淳","text":"古人志道义，但觉利禄轻。朝市亦足隐，何必求郊坰。论心不论迹，乃称人物评。董公廊庙器，一门富簪缨。石张汉世冑，崔郭唐家声。笔下翻波澜，胸中韬甲兵。黄阁政柄举，乌台公道行。征谋与治法，和气与威棱。随施无不宜，因物以赋形。词林日月閒，班高地望清。公馀扫俗轨，窗草阶苔青。楼台虽无地，诗礼胜金籯。田园虽荒薄，松菊还欣荣。有诗论国事，胆张目增明。使公遁江湖，秉心亦朝廷。所志真在隐，非必身归耕。野庄视绿野，他年定齐名。"}