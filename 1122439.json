{"id":"1122439","title":"山园四咏 雅志堂","dynasty":"宋","author":"姜特立","text":"谢公有雅志，颇爱东山游。坡仙得其心，妙语寄清讴。苍生事未了，已了还即休。彭泽小邑宰，其事固不侔。等閒一墨组，未死谁肯投。况此大功业，声名天壤流。始末终不渝，盛事古鲜俦。信知山林乐，不贵公与侯。岩壑有廊庙，搢绅或戈矛。而况此老躯，日月不少留。汲汲尚不足，岂容复悠悠。揭榜慕前贤，驽马睎骅骝。死者如可作，把酒起相酬。万物冒春晖，红紫竞芳节。唯此玉井莲，迥与众品别。雅受冷风吹，复爱露华洁。亭亭立波上，晚意颇愁绝。疑是姑射仙，半夜集瑶阙。清虚不染尘，潇洒更宜月。我惭穷陋质，对此冰与雪。安得谪仙人，超遥俯清澈。把酒一高吟，玉色相映发。苍然者为烟，呀然者成壑。赖此十八公，与之相领略。中间制小亭，面势巧安著。千山攒脩眉，一水环青玉。勃图映高标，觚棱翼飞角。夜深或沈沈，月澹还漠漠。趺坐者谁子，草衣复芒屩。素发照晴昊，飘萧如野鹤。傥非违世者，何以有此乐。向夕下坡陀，清兴寄寥廓。此境真可画，此意终难貌。昔人醒心处，唯恐玉山颓。我今醒心亭，正与醉为媒。醒心非醒酒，所醒遗形骸。如病得大丹，如梦忽惊回。如闇秉巨烛，如蛰发春雷。有时酩酊中，蘧蘧自形开。下视名利场，昏晓走尘埃。醒处元不醒，醉时良可哀。嗟哉我何人，颠倒有至怀。不求醉中醒，却醉醒中杯。"}