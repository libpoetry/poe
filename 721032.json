{"id":"721032","title":"拟古诗十九首","dynasty":"明末清初","author":"王夫之","text":"临歧送远道，春草生道旁。春草生有时，远行去无方。逝水无西归，游子怨流光。高台多夕风，平原足晨霜。去者日益永，留者情益警。元云迷四郊，方望不得逞。思君褰罗帏，灭烛无馀影。弃置良独难，没生誓幽秉。东园桃李花，南国蛾眉女。灼灼相矜悦，遥遥动心语。清歌不再发，舞袖无双举。昔为弦上思，今为梦中聚。芳菲非我春，为欢复何许。灼灼三春风，萦萦杨柳色。年少去我徂，芳菲不再得。迟我心所钦，良书寄怀忆。迢递千里间，神皋有仙宅。朱凤遗清音，青天回羽翼。玉轸动鸣琴，素月辉相即。髣髴垂丹梯，云签降消息。愿言欣相从，含情无终极。殷勤重殷勤，置酒遥相期。华烛摇虚慵，流光动哀丝。中觞促密坐，欲言还自疑。怀情不忍戢，劝勉当及玆。为欢托荣观，结爱在新知。飞蓬非久要，胡为守枯枝。词终起相谢，微生命有涯。客从淇水来，导我游朝歌。广陌聚高居，冠盖彯绮罗。良夕奏哀弦，繁声惊素波。师延亡千载，遗怨何其多。黄鹄感其音，群飞以阿傩。高楼离思女，长夜颦青蛾。闻者无厌情，歌者益以和。清琴有希音，吾心将如何。日南有归客，问讯珊瑚枝。海水深不测，飘零无反时。相见既无端，相忆无与知。唯持憔悴心，毕命以为期。太阳敛西晖，纤月出云际。夕风改晨色，群星相连缀。征鸟怀故栖，遥天方远逝。巢燕依梁宇，流萤漾池砌。念我结发游，纳交相砥砺。去者日以疏，遗我成孤赘。宵露不及晨，馀霜无久丽。自非金石心，谁能永匏系。梧桐生井干，桐叶落井中。结缡事君子，飞蓬附秋风。秋风有息时，飞蓬委荒阡。间关逐君行，中道悲弃捐。依君日苦短，别君日苦延。伤哉惊飙集，吹此雨绝天。日没群星出，长夜未有端。桂树萦晨霜，芳滋久不渝。采之无所赠，不忍置路隅。怀袖经岁年，中心良自殊。殷勤自畴昔，谁为爱斯须。涤涤秋宇清，泫泫华露滋。冉冉弦月微，杳杳双星期。良辰既不屡，终夕亦有涯。脉脉相视间，为欢还自疑。未必经年中，绸缪无转移。日落登崇冈，顾望青天高。四维何茫茫，浮云但萧骚。群动既非一，吾身若秋毫。自非精诚彻，蠕动徒巳劳。精魄无固存，奄忽成焄蒿。及今百年内，何者终吾操。所思不可见，所怨不可移。忽如飘风集，贸贸何所之。平生交与好，长逝相追随。中野飞燐光，白日为之迷。函意以永世，千载将谁知。南山崔以嵬，上与浮云连。俯视何浩浩，飞鸟翔其间。延眺须臾中，心目凄以闲。置身如流波，旦夕空百端。焉能役心志，随物增忧烦。畴昔遨大梁，结交多英贤。千里不相弃，良书托归翰。宝玦白玉光，系以双金环。佩之四座惊，旁徨发长叹。所叹非偶尔，白璧当自完。阳春二三月，缘草被修路。青林无鲜华，啼鴂亘晨暮。凄彼泉下人，不知春风度。驱驱无返辙，谁者为新故。往古既复然，非我独忧惧。天物各推迁，胡为滋惊怖。虑苦不得甘，蚤计良巳误。灭性以求真，浮光栖月露。鼎鼎百年中，含情抱贞素。古人不可期，今人当奈何。对酒乍相忘，援琴发清歌。适意方在兹，忧患徒相如。愤世而忘己，吾生亦有涯。商山采芝人，迹迩心自遐。和月春巳徂，林鸟有馀声。落英无返顾，流览怛中情。宝刀垂鞶带，昔我何所营。中宵不自戢，髣髴感精灵。邂逅良人姿，执手相徂征。心好自旖旎，随风飘长缨。虽非思所臻，乍觏亦不惊。愿言托白首，畴云中路倾。绸缪不相释，屡顾念平生。怀抱申此夕，感之双涕零。白月流素天，微霜满空际。开轩极远目，清霄何迢递。仲秋元鸟归，季秋阳雁至。染丝弄机杼，纵横成锦字。上有永别离，下有金石誓。不知将寄谁，绸缪结封识。经年藏宝箧，置之不忍视。昔我游日南，中道至合浦。池水碧以寒，叆叇莫能睹。得此径寸珠，云自鲛人所。缄以金泥封，藉之龙文组。中夜投君怀，当知寸心苦。清风吹华镫，明星启东方。起步中庭间，形影相旁徨。夙昔志远游，迟暮迷津梁。灭烛从假寐，欲罢固难忘。浩叹以彻旦，不知泪沾裳。"}