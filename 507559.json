{"id":"507559","title":"葵轩","dynasty":"明","author":"李昌祺","text":"春光阑珊群卉空，别有佳植开庭中。堪怜朵朵知向日，晨瞻夕仰随西东。从根著叶庇炎景，逐节茁蕊承薰风。苞迎朝旭盏欹侧，萼媚夕照杯玲珑。大哉化工运亭毒，胚腪秀淑归芳丛。名虽不离庶草类，性却解与纯臣同。种之固已寓微意，人心亦似倾阳恭。非徒玩物实自励，亲当致孝君当忠。一身两尽家国事，且复托此明深衷。为询世上簪绂者，若个看花无愧容。"}