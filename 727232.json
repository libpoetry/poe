{"id":"727232","title":"释奠应令诗","dynasty":"南北朝","author":"陆倕","text":"□□□□，□付规矩。乃据石稚，言藏金斧。方□深雪，载调淮雨。乐驾中和，诗同下武。巍巍储后，实等生灵。克岐克嶷，夙智早成。无论岳跱，岂匹泉淳。桂宫恧誉，兰殿惭声。鼓宗式训，成均戒典。将弘四术，且陈三善。周胶聿建，虞庠载阐。博习方亲，离经向辩。硕学如市，高生间出。济济横经，祁祁负帙。文参孔囿，玄游老室。先易后难，功倍师逸。奠采贻诰，器币有章。紊维既弛，绝典还光。庭陈宿设，阶列周张。礼充羁偶，物盛员方。景属遵暮，惟时栗烈。夜露方涂，朝流己折。铿锵萃止，肃雍在列。顾省无庸，徒然浮窃。"}