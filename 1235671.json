{"id":"1235671","title":"赠江行父二首","dynasty":"元","author":"许谦","text":"有朋远方来，倾盖语已契。纷纷燕雀间，听此孤鹤唳。中扃湛渊水，窥测渺无际。接人气虽和，自律言颇厉。为言君子交，相与期晚岁。珠玉生光辉，顾我形颇秽。海为百川归，流派各有源。清浊岂不异，皆可观其澜。威仪动三千，意象非一端。要知霄壤隔，乃在毫釐间。毕公勤小物，垂训古不刊。"}