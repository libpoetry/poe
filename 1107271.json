{"id":"1107271","title":"和刘明复再游剑州东园二首","dynasty":"宋","author":"冯山","text":"孤城寥落万山围，惟有东溪景最奇。拥传使华寻旧赏，满园春色待多时。援琴故故弹流水，隐几萧萧听竹枝。摆脱风光情不尽，停车门外欲行迟。危亭飞阁照寒溪，重到依然杜宇啼。好事且看韦守记，补亡思觅义山题。频来已免山移诮，久坐翻为水乐迷。一宿有情非雅素，他年嵩洛是真栖。"}