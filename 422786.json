{"id":"422786","title":"水龙吟 陶园席上逢黄旭初主席，时桂林陷二月，旭初大病初起","dynasty":"近现代","author":"卢前","text":"当时独秀峰前，断垣残瓦今何地。全州锁钥，曾无一战，湖山轻弃。北府深谭，南窗过客，情犹挥涕。况半生心力，使君廿载经营苦，归流水。前事聊同儿戏。且开樽、发吾英气。云胡避酒，非关衰病，三花难致。卷土还来，明年百色，义旗重起。看卢生醉后，为公摇笔，写平西记。"}