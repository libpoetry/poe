{"id":"780380","title":"新雁过妆楼 琴砚是宾石所赠","dynasty":"清","author":"周之琦","text":"晕墨凝香。诗魂化、犹依片玉琳琅。半规蕉叶，凉信暗剪秋霜。泪眼研愁书懒寄，更无梦约紫泉庄。黯情伤。广平似石，特地回肠。红丝当时共炙，借锦笺镂笔，写怨宫商。断纹何许，年少惯倚疏狂。而今赏音漫索，但目送西风归雁行。相思处，在翠蟾铅水，盈盈一方。"}