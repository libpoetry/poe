{"id":"1126368","title":"故殿撰侍郎赵公挽章三首","dynasty":"宋","author":"曹彦约","text":"惠国垂芳久，泸南锡第初。诗书今有此，衣钵正关渠。业大喧朝野，儒酸羡里闾。只言三桂盛，五桂尚权舆。边锁求良牧，京华倚重臣。抚摩中有备，发擿静无尘。效著龙颜动，班疑豹尾真。讣闻遗憾见，进秩有明纶。早岁灯窗密，中年宦海遥。相看嗟落寞，晚复共渔樵。已矣耆英会，居然一叶凋。岂无朋友念，人物叹公朝。"}