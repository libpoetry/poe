{"id":"470914","title":"题江月图赠建昌梅子庾（名庆生）","dynasty":"明","author":"程嘉燧","text":"弄月燕子矶，江水明见底。归客中夜分，橹尽钟逦迤。至今白玉光，眼花时欻起。醉吟秋钟诗，此图聊借耳。心开恍月皎，客好如酒美。画师隔前身，习气现弹指。眉宇何微茫，兀傲乃似子。坐客急捋须，此处不凡矣。放笔亦自笑，一戏复尔尔。平生澹荡人，饥饿仅免死。樽罍遥可呼，瓶罂先见耻。天公怜寂寞，突兀来快士。破垣行宝彝，空庖出乾胏。歌仍落金石，管欲迷宫徵。不辞笑脱颐，应防怒切齿。此语久欲吞，凭君吐终始。"}