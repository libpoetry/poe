{"id":"222476","title":"夏夜露坐偶书且勉同学子","dynasty":"宋代","author":"陈文蔚","text":"人生邂后如岐路，南北东西忽离聚。渊明本赋归去来，保社乃今随所寓。读书不杂嚣尘声，好在园林最幽处。朱桥跨出林阴外，一水绕庭将绿护。有时小立凭危栏，临风不忍空归去。矧逢暑夕远灯火，杖策月林时散步。更深每与二三子，辍寐每为清景驻。山高望望北斗低，花香拂拂南薰度。拟将胸次涤河汉，不管衣巾湿风露。清谈未必真废事，言下应当有微悟。不妨俯仰更观察，此意直须起训诂。郊墟次第新凉入，自可灯窗穷入暮。凡人努力在年少，老大悲伤欲何诉。嗟予学古虽有志，蹭蹬独为一生误。鸢鱼性分信机浅，风月情怀乃天赋。归哉要结园绮徒，清夜团栾绕庭树。"}