{"id":"829708","title":"人日进呈三首","dynasty":"清末近现代初","author":"郑孝胥","text":"竖子乱中原，适为英雄资。英雄何足道，贤圣难同时。皇清昔御宇，汤武其庶几。三王家天下，家法孰逮斯？战战以兢兢，十朝迄今玆。辛亥纲纪绝，大臣为奸欺。伤哉亿兆人，投畀虎与貔。剥极行当复，天道奚所疑。我皇实英武，明断由天授。锐意废中官，微行脱狂寇。处约能自宏，知新兼存旧。隐然恢复气，河源出星宿。汉武乃中主，仁义如黼绣。不思戢多欲，汲直岂能救。秦王方十八，龙飞年亦富。苟知矜细行，孰敢议童幼？本朝法至严，极盛难为后。舜禹诚可师，一洗汉唐陋。举世丁文敝，夏道宜尚忠。为臣良独难，所习利与功。嗟彼东周后，异端久争雄。丘轲道不施，千古多妄庸。天开地将辟，孰能当其冲？浩气塞两间，黜名且隳聪。一介不取与，圣任在尹躬。愚暗空欣慕，衰迟得固穷。用舍亦何心，沈冥老书丛。"}