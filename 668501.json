{"id":"668501","title":"追和王叔明溪南醉归诗","dynasty":"明","author":"文徵明","text":"荆南山前花满溪，山空独有春风知。春风几度吹花落，溪上花飞春亦归。溪女歌残桃叶渡，相思几绿江南树。思君欲济川无梁，千片桃花溪路长。春风桃李秋空月，人生易得头如雪。万里才看北雁来，一樽又与东风别。对酒当歌秋月明，摘花酿酒春杯冽。溪翁不见草堂閒，无限春光付啼鴂。"}