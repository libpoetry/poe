{"id":"967194","title":"东吴乐/尉迟杯","dynasty":"宋","author":"贺铸","text":"胜游地。信东吴绝景饶佳丽。平湖底，见层岚，凉月下，闻清吹。人如秾李。泛襟袂、香润苹风起。喜凌波、素袜逢迎，领略当歌深意。鄂君被。双鸳绮。垂杨荫，夷犹画舲相舣。宝瑟弦调，明珠佩委。回首碧云千里。归鸿后、芳音谁寄。念怀县、青鬓今无几。枉分将、镜里华年，付与楼前流水。"}