{"id":"1126483","title":"次韵和景彝省闱宿斋二首","dynasty":"宋","author":"梅尧臣","text":"昼日南宫雨后凉，斋严官重静于常。庭前斗雀堕还起，栏下秋花落自香。看尽云容天漏碧，读残书帙卷披黄。九衢尘土莫能到，萧瑟微风叶响廊。新月斜光依约见，夜蝉高树有时鸣。曲眉不想西家样，馁腹还思二子清。迭代物华何足较，古今荣辱岂须惊。静来应觉能閒少，人事区区逐日生。"}