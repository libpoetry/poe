{"id":"663434","title":"嗟克明为段佥事惟勤乃翁作","dynasty":"明","author":"边贡","text":"孰谓弟无子，兄子为后与子同。孰谓天有知，三子夭以殇，无后翻在躬。嗟而克明，为子克子兄克兄。吴人至今传，为吏公且平。嗟而克明，葬以一命服，祭以五鼎烹。有子官度支，出典邦国刑，铁冠白笔纡银青。过家上冢泣，所生以三尺。孙嗣宗祊，谓天无知，天竟有知，嗟克明。"}