{"id":"687424","title":"沔阳志感二首","dynasty":"明","author":"孙承恩","text":"早岁从亲此宦游，重来五十四春秋。更无耆老询前事，尚有邦人德故侯。吏治渐闻随俗变，汉江终古抱城流。州前老桧当时物，笑我垂髫今白头。古复名邦汉水堧，依稀往事记当年。甘棠父老犹能护，风木孤儿秪自怜。舆论已徵良史笔，新词深荷长官贤。迟留不尽王程系，回首重来意杳然。"}