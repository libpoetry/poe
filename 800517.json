{"id":"800517","title":"古风三首","dynasty":"清","author":"赵俞","text":"弧矢用威敌，还为奸宄利。苍姬六典书，莽新实阶厉。国息既薮慝，况乃肉刑议。后圣师前古，专在行仁义。本同末则殊，沿革随时世。孟轲今复起，亦不讲井地。未闻书契作，仍可结绳治。圣人大法天，亦行所无事。鸿纤列万品，一一自禀赋。削觚使就规，涅缟忽失素。变本乃为奇，矜新众所骛。人于大块中，果蓏一虫蠹。吾欲追淳朴，各各安其故。因物付物间，斯理则已具。斯螽夏切股，翰音晨引吭。彼岂能自主，时至乃翕张。测天凭仪器，俄已易躔次。测晷以刻漏，时亦乖启闭。夫岂圣人作，而顾谢物智。任人斯有为，任天故不二。"}