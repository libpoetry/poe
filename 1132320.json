{"id":"1132320","title":"和虞永康梅花十绝句","dynasty":"宋","author":"魏了翁","text":"蓬蒿已逐晓霜眠，玉立孤标汉绮园。月澹风轻云欲压，精神千古对羲轩。不随妖艳竞花期，叶落惟存老树枝。林下水边时一见，相逢颇恨几年迟。天然标韵耸高寒，觌面松筠取友端。直截语人人不解，等閒只作好花看。远山云抹半横簪，野色昏明水浅深。庭外沉沉人不到，凛然玉雪对疏林。轻寒玉蓓试新妆，已识微酸一点黄。生意溶溶无间断，何须闻笛为沾裳。重阴浩瀚渺无滨，草木摧残见本真。谁识江南一枝信，明年春事正催人。沧江卜室数年间，畚筑栽培仅息肩。生色油然已如此，个中自有不须禅。树花禽语恰逢时，真意相关两绝奇。独坐黄昏先得月，呼僮点笔和梅诗。幽光冷艳照前坡，花下期君不啻过。木落江空岁年晚，此诗朋友望西河。世间无物可谈空，开落荣枯实理同。百树好花一编易，主人立处俨当中。"}