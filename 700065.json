{"id":"700065","title":"许吾野观竞渡诗二首索和为次之","dynasty":"明","author":"陶益","text":"龙船出海竞相催，击楫中流亦壮哉。猛气已随飞浪急，雄心争喜夺标回。投湘角黍仍堪具，吊屈辞章未易裁。江畔往来人扰扰，不知谁负洛阳才。乍雨初收潮欲平，遥闻隔浦有歌声。湖边过客依依望，桥上游人故故惊。忽见鹢浮波浪出，俄喧龙跃海涛生。酒阑尽日不归去，采采芙蓉还濯缨。"}