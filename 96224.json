{"id":"96224","title":"子肃以古风见还诗轴颇述归田之乐次韵答之","dynasty":"宋代","author":"赵蕃","text":"春风忽满目，感叹离群居。郊行竟何之，野蔓徒侵裾。仰看岭头云，片段随卷舒。悠然若有得，似我心地初。乃愧学道晚，何时悟真如。自兹稍鞭策，齿发及未疎。有儿幸成丁，可以亲犁鉏。要同商州民，穷功治山畲。王租及时了，优游伴樵渔。时乘少游马，或卧渊明舆。所过辄就醉，其他焉取余。此计傥遂心，谁能更淫书。公诗胡为哉，指南实前车。事贵在勇决，駸駸岁将除。"}