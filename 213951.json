{"id":"213951","title":"寄吴冲卿·物变极万殊","dynasty":"宋代","author":"王安石","text":"物变极万殊，心通才一曲。读书谓已多，抚事知不足。与君语承华，念此非不夙。恨无数顷田，归耕使成熟。当官拙自计，易用忤流俗。穷年走区区，得谤大於屋。归来污省舍，又继故人躅。相逢只数步，吏桉常填目。切嗟非无朋，阻阔嗟何速。孤危失所助，把卷常恨独。虚名终自误，谬恩何见蹙。清明有冲卿，奥美如晦叔。时谓当选升，屈指尚五六。揆才最不称，饕宠宁无恧。殷勤故人书，纸尾又见勖。君虽好德言，我自望忠告。易称动不括，传论大明服。进为非成材，罪恐不容赎。岁残东风生，陕树尘翳麴。何缘一杯酒，谈笑相追逐。"}