{"id":"538077","title":"秋夜省直同李申二子登白云楼分韵得秋字","dynasty":"明","author":"王世贞","text":"何当白云吏，同上白云楼。海月分余坐，天风揽客裘。语来高岭失，曲罢片鸿愁。刁斗期门夜，流黄永巷秋。玉绳寒不落，金掌净堪收。未数陈登卧，聊为王粲游。他时念历落，非土怅淹留。岁月孤踪并，乾坤万象稠。尔曹珠炯炯，珍重欲谁投。"}