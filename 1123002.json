{"id":"1123002","title":"太尉文肃郑公挽词三首","dynasty":"宋","author":"胡宿","text":"西北谋元帅，东南出隽儒。上前曾借箸，阃外复投壶。见器同安国，忧边得亚夫。如何溯黄壤，不及播洪炉。公业关东望，夷吾天下才。辞锋横剑戟，诗笔走风雷。帅节行边去，氐酋献地来。荣华一朝尽，埋玉使人哀。将钺徽联重，公槐贲典加。哀荣班襚衮，亏痛轸投瓜。朝露沾崇旆，秋风咽迥笳。英灵不可问，宰树有栖鸦。"}