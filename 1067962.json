{"id":"1067962","title":"听了公孙弹琴","dynasty":"宋","author":"李彭","text":"商飙吹菰蒲，船官双停桨。中有陈太丘，堂堂道弥广。容我拜床下，凛然增妙想。碧洞名家儿，侍立资开爽。取琴为我弹，襟怀自恢朗。兰芽弄徽弦，岩谷发佳响。乃翁琮璧姿，风气日豪上。一言犯台鼎，放逐金波涨。郎君翠眉低，沉忧杂悲壮。沧海连三山，攫醳共消长。生雏有如此，十年违色养。推手且罢休，夕岚横莽苍。"}