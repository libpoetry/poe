{"id":"284279","title":"百字令·自题《留云洞》传奇后","dynasty":"现代","author":"洪炳文","text":"名山深处，羡神仙多暇，搜罗材士。列宿云台今再见，武达文通而已。九转还丹，一龛入定，富贵今来矣。人生如梦，卅年岁月如驶。行见东慑扶桑，北通渤澥，更南穷交址。从此戎羌臣服尽，无复风尘飙起。水截蚊鼍，陆剸兕虎，足了中原事。滔滔天下，洞真仙子谁是。"}