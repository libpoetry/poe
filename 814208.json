{"id":"814208","title":"玉漏迟 夜话尹竹农同年署斋","dynasty":"清","author":"周之琦","text":"夜寒莲漏悄。纹疏静掩，铜荷低照。迅羽光阴，心事漫传青鸟。梦里长安片月，更愁里、天涯芳草。还自恼。云窗雾阁，庾尘谁扫。何处唤酒银釭，听小管清声，素弦凄调。艳冶追寻，争似寸笺吟好。计日东风破冷，又相对、春山一笑。芳信早。梅花几枝开了。碧空圆镜展。无端幻出，交柯零乱。望里阴阴，占却广寒庭院。自倚阎浮树影，怎禁得、吴郎偷眼。尘雾卷。丁丁玉斧，等闲飘散。遥睇露脚斜飞，似坠叶霜林，峭风轻剪。唤作天香，终是药娥愁见。记否王孙去久，且归咏、淮南秋怨。清漏转。霓裳旧歌重按。片帆人万里。琴歌兴在，仍搴吟袂。过雨秋容，侵晓越娥妆洗。漫拟西湖镜影，也休认、南屏烟翠。还信未。桐江一路，好山如此。三载惯约清游，叹饮渌题花，顿成前事。醉拍征衫，空惜酒痕红渍。旧垒芹泥换尽，更谁识、归舟天际。兰棹倚。魂消画眉声里。"}