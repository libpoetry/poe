{"id":"922011","title":"送黄师是赴两浙宪","dynasty":"宋","author":"苏轼","text":"世久无此士，我晚得王孙。宁非叔度家，岂出次公门。白首沉下吏，绿衣有公言。哀哉吴越人，久为江湖吞。官自倒帑廪，饱不及黎元。近闻海上港，渐出水底村。愿君五裤手，招此半菽魂。一见刺史天，稍忘狱吏尊。会稽入吾手，镜湖小于盆。比我东来时，无复疮痍存。"}