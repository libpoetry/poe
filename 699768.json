{"id":"699768","title":"空山十首 山有云","dynasty":"明","author":"郭之奇","text":"山中何有，云在其中。以光为影，以色为空。我观其变，变乃无穷。以今萧索，出古鸿濛。用汝作霖，汝昌厥功。在山者独，在天者同。斯晨斯夕，向谷舒情。何石堪语，有松自鸣。玄霜独抱，景风是迎。山泉竞落，海潮罢行。我闻其远，潜真遗荣。悠悠人世，孰求此声。我思诸泉，首标正直。嗟兹一勺，涵山之德。虽无异源，亦表殊色。高人可漱，下民所食。回壑奔溪，宗海是力。谓彼百川，同此无息。山鸟维何，山经匪一。缅彼殊姿，空俦凡质。何翮冲天，奚羽拂日。风去雨还，烟栖雾昵。蒿篱之下，尚可类悉。我念冥飞，终非尔匹。空山有花，空山自誇。空山护惜，幽人叹嗟。从风从雨，映日飞霞。花光相继，山色相赊。花开花落，莫我心遐。谁堪远赠，念此微华。六月徂暑，火将流夏。朝闻鴃鸣，暮愁芳罢。王孙未归，虞姬欲化。维此幽山，青青莫卸。烟合雾凝，时多豫暇。远意堪留，光颜日借。东山有樵，采薪翘翘。西山有樵，刈薪萧萧。南山有樵，束薪百条。北山有樵，负薪逍遥。薪之槱之，暮暮朝朝。行歌相答，出入相招。东山有牧，驱牛出屋。西山有牧，驱羊入谷。南山有牧，青峰是逐。北山有牧，白云可宿。牧子相邀，牛羊相目。牧兮归来，牛羊满腹。幽山之内，尔声最宜。响流千谷，心同一枝。居高闻远，应节鸣时。韵繇天纵，清畏人知。已洁其身，仍蜕其皮。秋风欲至，尔独何思。有客有客，空山杖策。索彼清幽，位我虚白。手制烟霞，心鍊天石。日月不淹，时光易掷。愁闻稽啸，懒为谢屐。有客瞿瞿，分阴自惜。"}