{"id":"903143","title":"王荆文公有客至当饮酒篇姜邦杰广其意赋诗见示有云有客固当饮无客饮更歌有客与无客颓然同一科仆因和荅一首","dynasty":"宋","author":"张镃","text":"客至当饮酒，客去亦饮酒。有客与无客，酒杯不离手。昔贤立意固可嘉，今贤广之尤足誇。人生都无四万日，炊黍未办鬓巳华。功名富贵软铁汉，四万日中先太半。稚衰忧病睡工夫，馀剩不能供瓮算。何当筠笼罩住兔与乌，请渠同道黄金壶。皇王帝霸果何事，醉眼一觑皆虚无。春风今年春雨粗，池中水通门前湖。垂杨洲旁系板舫，艳杏桥上行巾车。才晴肯放此乐缓，客有与无俱不管。诗成书纸或书墙，后五十年坟草长。"}