{"id":"1228649","title":"赋杜氏秋晚红梅用友人韵","dynasty":"元","author":"刘诜","text":"君不见绿珠吹笛意态閒，画楼百尺垂阑干。红妆千年不复识，今日忽见春风村。又不见景阳丽华唱璧月，酡腮半露钿花繁。酒酣妙舞未肯散，一笑婉娩宫井寒。馀妍尚可眩一世，绿空化尽难为完。坐令前身白玉质，施朱作艳娇能言。颇疑守宫点臂痕不灭，又疑如意伤颊血未乾。凄风澹月疏竹外，幽香著客能返魂。同根霜雪魁百卉，未有早秀争秋兰。煌煌庭院生晓色，一树变作扶桑暾。我欲呼坡仙，叩门共醉诗清温。我欲唤东野，长安一日走马看。向来酒禁今已释，莫遣顷刻无罍尊。"}