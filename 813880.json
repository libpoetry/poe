{"id":"813880","title":"解语花 送李云田往吴门迎侍儿扫镜暂还白下，和龚少君韵","dynasty":"清","author":"邹祗谟","text":"吴云不断，楚雨偏神，珍重相怜意。绣帏私倚。乌丝句、偷写樱桃小婢。学梳时髻。才做出、妮人情思。问何时，持楫相迎，笑看银灯蕊。寄语鱼笺仔细。但身如弱柳，三眠倦起。泪痕如水。几番验、都在越罗衫底。为伊屈指。也算得楼中萧史。更莫教、好梦轻圆，胜业坊前李。桃花庙口，鹦鹉洲边，谁写离人意。插天剑倚。肯回顾、多少橘奴鱼婢。黛峰如髻。空目断、骚人遗思。忆当年、汉浦投珠，莫负同心蕊。一片云浓烟细。想漠漠江天，悲秋顿起。吴山越水。好收拾、偏贮锦奚囊底。风流举止。应只有萧然图史。到他时，黄鹤搥翻，都识青莲李。"}