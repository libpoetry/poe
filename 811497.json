{"id":"811497","title":"菊枕诗","dynasty":"清","author":"丘逢甲","text":"蓉裳薜荔衣，骚人有奇服。饥来谋夕餐，落英采秋菊。我居东山阳，黄华绣秋麓。云昔仙人种，入药尤明目。幽芳俯可拾，日采动盈掬。平生抗古怀，食息两难俗。固应抱秋心，花食兼花宿。采之囊为枕，奚止香生粥！梅花裁作帐，芦花持作褥。幽人此高枕，魂梦流清馥。荣枯谢槐蚁，得失泯蕉鹿。将花共隐逸，安享睡乡福。至人安曲肱，浮云谢非望。我生罹百忧，魂梦鲜舒畅。何当高枕卧，心境两平旷。眷怀陶靖节，赏菊倾清酿。北窗寄傲时，自谓羲皇上。采采黄金英，清华谢天贶。盈盈古锦囊，高雅绝时尚。曲屏深幌间，夕静幽香飏。因之参睡禅，无尽秘密藏。万缘付消磨，一梦任疏放。相期保晚节，古谊吾何让？宁须作警枕，重拥将军帐。"}