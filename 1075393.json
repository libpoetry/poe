{"id":"1075393","title":"题徐伯远渚堂","dynasty":"宋","author":"周紫芝","text":"徐侯当登瀛，结屋在幽渚。于焉穷心迹，无乃异出处。西风肃高秋，黄鹄时一举。自谓可过之，丘壑出肺腑。俗眼殊未高，此意吾窃取。长卿少倦游，征衫涴尘土。羞陪漉酒翁，共作斜川语。鱼鸟杂冠巾，蒲莲暗樽俎。江湖满天地，置身岂无所。黄帽与青鞋，造化久见许。平生钓饵兴，临老尚龃龉。兹怀固泯默，感激聊自吐。安得载笭箵，孤蓬听秋雨。"}