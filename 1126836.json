{"id":"1126836","title":"呻吟斋睡起五首呈世弼","dynasty":"宋","author":"黄庭坚","text":"棐几坐清昼，博山凝妙香。兰芽依客土，柳色过邻墙。巷僻过从少，官閒气味长。江南一枕梦，高卧听鸣桹。学省非簿领，卧痾常闭关。雨馀楼阁静，风晚鸟乌还。赏逐四时改，心安一味閒。古人虽已往，不废仰高山。疏食吾犹饱，曲肱哦古今。酒倾因好事，弦绝为知音。妒檗长春木，争巢喧暮禽。长怀阮校尉，北望首阳岑。已把社公酒，春寒那得严。厌听鸿啄雪，喜有燕穿帘。璞玉深藏器，囊锥立见尖。儿时爱谈道，今日口如钳。墙下蓬蒿地，儿童课剪除。蔓莴随分种，杞菊未须锄。河水传烽火，交州报捷书。无能落閒处，惭愧饱春蔬。"}