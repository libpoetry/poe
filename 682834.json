{"id":"682834","title":"诞日柬同社过酌","dynasty":"明","author":"区越","text":"草荐轻车一路深，小楼温酒望同斟。菊英未落梅香吐，小雪才过诞日临。万变风云随着笔，一流松竹矢同心。看花许续千年话，拜舞花前领醉吟。盥栉朝来寒渐深，紫霞杯小量情斟。也知北郭人稀到，为探南枝日再临。长揖诞辰陪贺客，小烹牛鼎献穷心。白云篇什堆纷乱，点检晴窗共细吟。"}