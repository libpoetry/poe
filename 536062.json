{"id":"536062","title":"轻薄篇","dynasty":"明","author":"王世贞","text":"末俗誇轻薄，轻薄生有馀。骄意盘眼睫，贵骨满头颅。仲氏二千石，伯兄千户侯。小弟颇妍好，出入尝奉车。大母脩成君，女姊班婕妤。问我汤沐邑，鄠杜最上腴。问我无名钱，敕赐蜀山垆。从奴衣火浣，下客蹑真珠。丸金弹飞鸟，椎铁击珊瑚。挥霍和氏璧，蹀躞大宛驹。臂鹰出长楸，斗鸡绝九衢。帟油雨击鞠，席绮寒摴蒲。调笑采桑妇，阑入酒家胡。腰间雌雄剑，双双玉辘轳。一日不出匣，中夜自呜謼。破壁藏翁伯，骂坐轻灌夫。七贵为低眉，将相薄不图。不礼关都尉，可怕执金吾。道逢谈天者，复矜意气殊。千秋若指掌，九州不足居。一言无骚雅，只字夺典谟。李耳老秃翁，仲尼亦竖儒。謦欬细旃表，立可成唐虞。飞书招越裳，挟箠鞭匈奴。宁必卿曹子，饮啖类屠沽。相睨不相下，异路请各趋。扰扰两蜉蝣，自贵亦自愚。宁知青门土，贤豪始同途。"}