{"id":"708374","title":"念奴娇 其一 和雪堂先生感春","dynasty":"明末清初","author":"龚鼎孳","text":"凭栏无赖，受东风冷暖、瞒人情绪。一夕梅魂芳雾散，把酒频浇黄土。露浥金铃，烟笼粉幔，似听酴醾语。啼鹃初瘦，月高谁作花主。分付弱柳千条，小阑干外，替两眉辛苦。薄醉浓香帘幕，又是风流莺梳羽。玉管横吹，霞绡痴写，怕到酸心处。五侯亭馆，当年何限歌舞。"}