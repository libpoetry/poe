{"id":"812679","title":"咏史 南齐","dynasty":"清","author":"吴氏","text":"六贵同朝激虎彪，横江勒马下秦州。银枪酒市春双靥，玉屟莲台月半钩。赵鬼《西京》谙汉赋，阿兄东阁压通侯。谁知讲武旄头入，芳乐笳声碧麝秋。同泰一人归佛地，寿阳千骑渡江波。盟成自取金瓯缺，蔬绝空陈鸡子多。五月谁勤君父难，七官先反弟兄戈。江淮废后襄阳促，秋草台城放橐驼。"}