{"id":"1032448","title":"贺新郎 落星寺","dynasty":"宋","author":"黎廷瑞","text":"帆影斜阳里。与芦花、分风飞过，落星遗此。瓦老苔荒钟鼓陋，斑剥，残碑无几。想此处、阅人多矣。天上白榆犹落去，况人间、一瞬浮花蕊。问五老，笑而已。仙翁当日曾挥麈。拍阑干、浩歌音响，振鱼龙耳。九十馀年无人问，遗韵半江烟水。慨宇宙、风涛如许。安得六丁移此石，去横身、作个中流砥。长唱罢，冥鸿起。"}