{"id":"409984","title":"读程少门观察拙庵诗草题句寄呈","dynasty":"近现代","author":"苏继祖","text":"拙庵先生须如铁，尝从宦海凛风节。少年曾上贾生疏，入世誓埋洛中辙。海内悠悠识者谁，逢人捧出赤心热。天为老材但著书，高斋时谱阳春雪。不管人世爱与憎，我陶我真乐泄泄。窍凿混茫吐元音，风雷在空声自烈。汗流籍湜元白僵，羌予那不挢其舌。爽然细绎先生诗，乃其经济之馀屑。君不见晚翠轩前苔痕齧，抱膝沈吟高稷契。饥溺未遂予心结，吾道非耶将焉说。无怪先生屡蹉跌，士人尚黠不尚直。无怪先生草诗阕，不取其巧独取拙。"}