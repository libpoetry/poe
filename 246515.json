{"id":"246515","title":"八声甘州·梦旻庵兄觉后追忆梦中情景怆然赋此","dynasty":"现代","author":"王翼奇","text":"是先生远出恰归来，满室问经人。乍掀帘半面，眉间倦意，犹带风尘。漫讶中郎有女，拂榻为铺茵。觉后思颜色，无限伤神。记得论文樽酒，在柳泉花坞，携手吴陈。耐几番追忆，雨夕更风晨。起中宵、何堪回首，竟坐看、斯疾夺吟身。凭谁问、中年哀乐，昨夜星辰。"}