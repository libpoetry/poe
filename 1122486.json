{"id":"1122486","title":"上茶使赵伯川","dynasty":"宋","author":"度正","text":"六阳浩荡奏薰风，白雨肥梅纂纂红。学到狼胡心湛湛，性同麟趾步融融。已锄汉戚更王化，行建周宗辅圣聪。师友一源端复振，世间从此卜兴隆。几年题笔决文围，妙手元堪补衮衣。不讦不谀持正大，能经能济洞几微。天高且作茶星现，地迥行亲海月辉。万岁池塘神兴逸，总教西子赋东归。"}