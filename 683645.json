{"id":"683645","title":"题张复画二十绝","dynasty":"明","author":"王世贞","text":"山坳滃白云，天外挂红日。于中得少趣，翻嫌去帆疾。借彼容足地，寓此无穷目。别岫写远青，微波皱新绿。树树鸭头绿，溪溪鱼鳞白。欲觅酒家胡，云深断行迹。千岩去不尽，一瀑断还连。踟蹰不忍别，且伴鹿麑眠。科头长松下，垂钓清波里。借问渔者谁，不语亦不起。中天插怪石，半壁界飞湍。欲识溪桥路，前林枫叶丹。白云封不住，碧树吐奇滋。相看两无语，各是会心时。疏林带远色，危石激清籁。时有远钟声，窣堵在云外。参差佛头山，迤逦鲛人室。但许日高眠，何妨气萧瑟。犯汉峰巉巉，溅流石齿齿。中有一渔舟，疑是玄真子。高梧翳长空，骄阳安在哉。绿蕉携石色，复自墙头来。孤亭卓危岫，下临千刃溪。不识琴中理，萧条空自悲。怪石露山骨，乔松吸云根。于焉聊一憩，可以清心魂。着藓石逾丑，欺霜树成颓。写此无声诗，摩娑亦不俗。列岫引船头，千林羃墙角。看着此中佳，此中人不觉。一带孱颜岭，苍黄晻霭间。浮云忽中断，界出米家山。高岩如被蓑，纷纷挂藤薜。下有青葱树，直上斗秋色。不受奚官秣，嘶鸣恨自深。念君非伯乐，安知千里心。蹇卫不肯前，千山尽成缟。唯余数株柏，不与山同老。插天两乔松，下有两翁语。异日坐松根，还能具鸡黍。"}