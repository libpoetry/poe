{"id":"1081174","title":"冯元用九日约白云寺登高以追昔年都城望津之会偶以事不往蒙示长篇次韵","dynasty":"宋","author":"陈渊","text":"与君都城别，星霜屡变易。每怀望津游，怅然如有失。此生羁旅中，岁序惊心魄。还家几何时，自愧不煖席。建溪古渡头，短棹凌虚碧。掀篷忽见君，恍若梦中得。相携定舍馆，石径走迂直。危亭至如归，坐午及昏黑。黄花笑东篱，未许蓬蒿没。咫尺白云楼，坐阻造毫逸。人生正似兹，有志谁能必。当时连鳌手，至今犹挟策。高才真楚璞，末技同齐瑟。无心效骞腾，自分投闲僻。望津傥同登，意气那复昔。"}