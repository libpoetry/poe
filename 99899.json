{"id":"99899","title":"岐亭·酸酒如虀汤","dynasty":"宋代","author":"苏轼","text":"酸酒如虀汤，甜酒如蜜汁。三年黄州城，饮酒但饮湿。我如更拣择，一醉岂易得。几思压茅柴，禁网日夜急。西邻椎瓮盎，醉倒猪与鸭。君家大如掌，破屋无遮幂。何从得此酒，冷面妒君赤。定应好事人，千石供李白。为君三日醉，蓬发不暇帻。夜深欲踰垣，卧想春瓮泣。君奴亦笑我，鬓齿行秃缺。三年已四至，岁岁遭恶客。人生几两屐，莫厌频来集。"}