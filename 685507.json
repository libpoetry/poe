{"id":"685507","title":"镜园秋集同用闻山二字　白露前二日","dynasty":"明","author":"邓云霄","text":"落日高台对晚醺，芳尊同调自为群。红尘水外隔朝市，清籁林间净听闻。野鹤迎秋新警露，远山横翠半沉云。可怜一片空明界，塞北江南■未分。鸥鸟还输隐吏閒，馀酣矶畔漱潺湲。坐来白石清流里，疑到三湘七泽间。夕网鱼虾翻几案，秋风蒪脍忆乡关。扁舟径可如张翰，词赋何须学子山。"}