{"id":"992287","title":"依韵吴正仲广德路中见寄","dynasty":"宋","author":"梅尧臣","text":"匆匆车马鸣，趁此天新晴。归逢暮春月，正值气候清。久已念行迈，遂往不计程。吾贫莫具酒，祖席愧群英。美䏑割肥鹅，大觥酌冰琼。虽无绿琴奏，尚有青松声。日昃君未醉，眷眷愁将行。视景不可驻，渐向西林倾。去无儿女悲，慷慨怀抱明。明当发野馆，跨鞍犹宿酲。故人桃州守，走吏来相迎。道傍蔷薇花，自引蝴蝶轻。随风香袭人，乃觉离思婴。求友彼黄鹂，绕树啼㗀嘤。言会且未涯，返睇还顿惊。始忆康乐言，赏心良难并。不见水鸭飞，但起野鸳情。向来东溪上，相望何盈盈。扬鞭动悲吟，复恨隔高城。高城在何处，春云漭然平。白醪瓮已熟，紫线莼已生。聊寻父老饮，况是溪鱼烹。"}