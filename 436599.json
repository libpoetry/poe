{"id":"436599","title":"赠李彦猷郭伯达二首","dynasty":"金末元初","author":"王寂","text":"才气无双家世，中朝第一名俦。茂蔼登龙士誉，醉挥倚马词头。南郑囊封倜傥，西昆诗律深幽。自古卜邻识面，与君正合交游。豪气从来角出，雄文未易肩俦。学骥翻输牛后，点蝇误失龙头。经火初惊玉美，饮风久识兰幽。他日相期林下，幅巾与赤松游。"}