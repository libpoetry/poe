{"id":"175506","title":"霜叶飞·谁能留得年华住","dynasty":"宋代","author":"黄裳","text":"谁能留得年华住。韶华今在何处。万林飞尽，但惊天篆，半空无数。望消息、霜催雁过，佳人愁起云垂暮。就绣幕、红炉去。金鸭时飘异香，柳腰人舞。休道行且分飞，共乐还一岁，见景长是欢聚。大来芳意，既与名园，是花为主。翠娥说、尊前笑语，来年管取人如故。向寂寞，中先喜，俄顷飞琼，化成寰宇。"}