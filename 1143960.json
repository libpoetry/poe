{"id":"1143960","title":"后天易吟三十首","dynasty":"宋末元初","author":"方回","text":"万古未来事，先天逆已知。卦中无不有，却要后天推。位须分对待，气即验流行。羲体兼文用，俱由造化生。世治常无乱，民安永不危。尚须西伯演，羲画可无之。易名缘变易，周义取周流。出震始终艮，当于此处求。震位东方木，胡为以帝言。一芽观出处，主宰见天根。万物皆相见，文明午日中。圣人南面立，品汇各亨通。兑泽何言说，秋成看水田。黄云万万顷，滋润作丰年。天一实生水，冬藏坎次乾。精神要休养，酝酿出春天。万物天为大，中间地次之。成功付诸子，父母似无为。雷风火泽水，独艮不言山。朔易指方位，万形消息间。君知已似嗣，音义古来同。万物生相续，南薰鼓巽风。役物至未极，分明土王时。嗣火孕金气，秋成方在兹。阳生在十月，亥谓之天门。战乎乾者物，乾实战于坤。八列方隅位，四周分至时。画疆兴庶务，地矩囿天规。宗庙蒸尝礼，朝廷觐见仪。无穷天下事，不过似农时。细玩文王卦，如何法地方。田从一井起，乡遂及要荒。观身不见背，动体悉由心。向阳负阴处，离坎细推寻。次谦终以巽，九卦至三陈。圣人有忧患，何况是凡人。元亨犹利正，始可用纯乾。未了一贞字，何由保性天。亨到离时见，贞从坎处来。归根培养熟，方解鼓风雷。背于身不见，亦不见庭人。物我俱无与，方知止处真。乾坤始开辟，六坎首经纶。士不知忧患，焉能免世氛。始屯终未济，世故信多艰。维坎刚中吉，周旋险难间。彖辞六十四，三十四言贞。干事匪正固，难求心外亨。亨嘉谁不愿，贞固士之常。乾体充刚健，坤爻认直方。祖考精神散，子孙能聚之。淫祠祭非鬼，萃涣义何居。卦之凶者五，否剥未济三。如姤与归妹，深防女败男。易经之下卷，何以始恒咸。贞女家人利，如诗有二南。二五时难遇，沈沦下位多。乾潜与坤履，退谨养天和。学者欲学易，当观羑里时。如何是敬字，恐惧畏忧危。"}