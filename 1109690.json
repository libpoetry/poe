{"id":"1109690","title":"楚风四首","dynasty":"宋","author":"刘敞","text":"三楚多秀士，从古谓之然。接舆既髡首，三闾复沈渊。大屈备时玩，白珩为世传。秕糠凤鸟歌，瓦砾离骚篇。已矣德既隐，孔车为回旋。严严章华宫，灼灼高唐观。庆吊随俯仰，离合异昏旦。人生讵能几，物化每交乱。千秋万岁后，寂寞江与汉。宜僚乐市肆，叔敖荣寝丘。不恶渔钓卑，吾闻公阅休。颠冥天地间，世与我悠悠。岂悟多种橘，可齐千户侯。唐侯两骕骦，夙昔困多难。蔡国双狐白，岂知反为患。世衰道为遹，服美自取间。敝缊可终身，鸿飞谅何篡。"}