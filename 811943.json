{"id":"811943","title":"寒夜偶成","dynasty":"清","author":"多隆阿","text":"案左摊书子细寻，俗缘全向静中沈。三冬月色三更淡，一往诗情一夜深。勉向时途尝学步，难将古调遇知音。当年自恃年华富，那想蹉跎直到今。狂风顿起吼庭槐，蓦地惊人倦眼开。句得枕边随梦去，心从静后触思来。言能实践殊关学，悟到虚元不算才。光射纸窗天欲曙，残灯犹映读书台。"}