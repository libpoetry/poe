{"id":"699730","title":"游滁山二十咏 闰正前望冯邺仙大正邀游醉翁亭","dynasty":"明","author":"郭之奇","text":"十载游心抱白云，醉翁亭记醒中文。分明庆历当时事，五百年馀独付君。醉醒惟许二能翁，兴废难移百代风。若道水山无定属，今之健者岂惟公。留得丰山故主人，诸贤后死始堪怜。当年醉意今如在，但掬清泉似饮醇。峰回路转尽繁阴，独立萧然见古心。为问诸宾从太守，何如禽鸟乐山林。不愧梅花是此人，环山得一永为邻。冰心独壮千秋雪，老干还滋万古春。潺潺泻出两峰间，刮尽云根破石悭。香冽寻尝归众口，清辉独洗醉翁颜。千年唐宋文章价，江海潮如此亦然。淘泻心胸存底物，盈科万古视原泉。水山幽至便通灵，云壑虚生动窈冥。一自天言河汉落，龙渊千载尚留形。雨作山游兴以心，良知一炬照云林。忽然夜半求真觉，独有春山动古吟。春薄难分千树色，台幽独剩数梅新。林泉付与公馀乐，鱼鸟繇来择地亲。丰山幽谷共清泉，千载惟馀永叔篇。遮莫山灵容刻露，几多残碣费磨刬。醉时乐事醒时心，异代空将耳目寻。惟有山泉供俯仰，幽芳作意劝登临。光烟一缕导游心，回马盘纡出秀深。庶子泉流寒石动，玉皇殿倚碧霄临。着意探山山见情，无心出谷谷相鸣。独惭车马喧幽寺，可有文章答友声。危阶根向青冥底，古刹烟浮淡薄中。鸟聚龙参真法界，泉飞竹舞下虚空。冥漠中窥小有天，蛟螭徙窟让游鞯。奇山信有玲珑骨，不遇奇人腹自坚。千里川原似一毡，胸中丘壑转悠然。及兹心目方无障，何处云峰欲比肩。蟠龙见首百峰收，神物依人出旷搜。日落春风鳞甲动，云归夜壑爪牙浮。山从游熟转相深，十日钩玄满素心。赢得诸峰难偃蹇，春云无数绕衣簪。风光初与醉游颜，半是春情半是山。颇怪林泉如故识，自今清兴每来还。"}