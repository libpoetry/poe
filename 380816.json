{"id":"380816","title":"台城路·文卿阁学奉使泰西海上赋别","dynasty":"现代","author":"郑文焯","text":"卧龙腾啸三山走，嘘成海天云气。北斗重斟，西溟一吸，何羡安期高誓。乘风万里。载侠士仙姝，剪波同济。回首蓬莱，指弹楼阁拓空起。当年汎槎汉使，怪星边凿空，窥破天咫。铗毂飞霆，艨艟掷火，泄尽千秋机事。沧桑影底。看鳌背英雄，几回如此。百感茫茫，碧霄长剑倚。"}