{"id":"368784","title":"木兰花慢·雷峰落照","dynasty":"清代","author":"杨玉衔","text":"倒挥天外笔，巨灵手，写春晴。看定后枯僧，残萝衲影，怖鸽铃声。摇旌。乡心枨触，欲登临、无路认归程。夕照寻碑瓦砾，碧油车坠钿簪。林坰。逗我诗情。烟紫合，嶂青凝。纵湖山无恙，黄妃春梦，空付流莺。城闉。数声画角，待归鸦、虚掩侯潮门。南北高峰月对，何愁树暝烟昏。"}