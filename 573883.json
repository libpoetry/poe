{"id":"573883","title":"次吴匏翁谢冯廷伯送惠泉韵","dynasty":"明","author":"邵宝","text":"我爱冯龙厓，视山如画屏。视泉复如酒，有量元泓渟。竹炉效僧海，一煮尽一瓶。朝朝亦暮暮，相对双眼青。细酌入肺腑，洒然涤膻腥。北燕又南粤，观水记所经。惠通万里外，不似渭属泾。昔人作水记，高调声泠泠。水行大地中，有穴无人铭。君行一尝饮，却忆漪澜亭。梁溪带蓉湖，飘然昼扬舲。痛饮三百杯，醉向泉头停。携垆试煎法，如酿新春醽。饮罢更须汲，一童负双瓴。回视世间物，洪波泛轻莛。高情漫为戏，题诗谢园丁。夕斋待明月，禅灯坐青荧。试诵卢仝歌，山僧或来听。竹枝弄云影，松花递风馨。石床独高卧，月上人初醒。尝闻黄河源，有海名为星。于江复于海，一泻不计龄。悟泉未为悟，惺泉未为惺。烦君奠山堂，陆羽故有灵。"}