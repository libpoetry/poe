{"id":"1218606","title":"辛卯秋旱已极至八月晦天大雷雨","dynasty":"元","author":"成廷圭","text":"八月晦日雷怒号，大雨如注风萧骚。捷如鬼神撼山岳，涌若江海翻波涛。屋茅平卷一重去，河水忽涨三尺高。惊鸿翅湿飞不起，散乱中泽呼其曹。云龙有意洗兵甲，下与苍生舒郁陶。浮云收敛赤日见，天宇廓远无纤毫。岁年不逢亦偶尔，吾将种麦耕东皋。"}