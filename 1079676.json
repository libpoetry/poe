{"id":"1079676","title":"久雨路绝宾客稀少闻后土祠琼花盛开亦未果一往也","dynasty":"宋","author":"吕本中","text":"卧闻更鼓湿不鸣，晓窗但有摧檐声。云横不放山入坐，风怒欲倒江冲城。东家酒熟花烂漫，折简唤客留娉婷。街头泥潦一尺许，意虽欲往无由行。儒生活计亦不恶，蒲团坚坐到日落。映窗香穗触凝尘，过眼文书开病膜。明朝新晴有佳处，稳看小槛翻红药。无双亭下一枝春，玉洁霜清未寥廓。闭门懒出君莫笑，看汝多愁吾独乐。故人无事倘能来，为君试举舒州杓。"}