{"id":"468251","title":"琅琊台歌","dynasty":"明","author":"谢肃","text":"谁谓客行倦，怀古方悠哉。清风吹逸兴，飞上琅琊台。琅琊台临东海碧，西直嵩高莫霞赤。半厓皎月分会稽，别岫凝云低碣石。天高地回形势雄，越王曾驻旌旗红。九霄宫榭瞰中国，今日辇路无行踪。更有秦皇并汉武，恣意干戈毒天下。岂不豪䧺盖一时，俯仰乾坤亦奚?。偶来观日出，即置黔黎三万家。也复祠四时，万八千里飞龙车。劳民耗国有如此，中夏外夷咸怨唾。柰何二君不觉寤，欲火内烈无垠厓。莫贵於天子六合今巳一，莫寿于仙人更冀长生术。楼船采药泛沧溟，桂馆候神凌太清。纷纷方士有何验，去去童女无归情。几度登临徒骋望，缥缈蓬瀛隔烟浪。银阙珠宫不得游，骊山茂陵那免葬。君不见金人去国泪滂沱，颂德之名石以磨。琅琊台，高嵯峨。"}