{"id":"1106812","title":"和周仲嘉再示三篇","dynasty":"宋","author":"王洋","text":"旧日衣冠说武林，风流曾不减山阴。百年人物千山秀，万里功名天下心。族姓人人誇盛事，溪山处处称高吟。后生欲听清商曲，莫学无弦只抚琴。花有芳丛竹有林，春来各竞趁光阴。妍媸等是目前事，冷淡方知异日心。十二里山长隔面，一帆风地每传吟。高山流水人知否，绿绮窗间自晓琴。长篇大轴势如林，慰我穷愁正结阴。数首娱忧兼寓物，几人对面便知心。多求笔吏供濡墨，剩买筠筒给浩吟。闲静心情如此少，能听贺若是知琴。"}