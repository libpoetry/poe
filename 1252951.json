{"id":"1252951","title":"次韵和石末元帅见赠二首","dynasty":"元末明初","author":"刘基","text":"雨过前溪晓色新，山城草木静埃尘。殊方负固犹蜗角，此地偷安赖虎臣。高阁绿萝相对晚，画阑红药不胜春。谁怜衰病兼疏拙，标泊东西一旅人。元戎玉帐拥旌麾，武略文韬并出奇。构厦可堪无大匠，安邦曾见活危棋。此时山斗归民望，他日龙螭简帝思。我辈迂狂垂世务，趍风执御更何疑。"}