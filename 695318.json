{"id":"695318","title":"三过曹侍御见庞亭叠韵二首","dynasty":"明","author":"林光","text":"豸冠高挂已多年，兴寄孤亭落翠烟。庞老风情先我得，鹿门山色向谁妍。诗寻碧嶂千峰拱，心洗长江一练悬。吏隐安知无二仲，更开池阁醉花仙。匾山三过阅三年，仰止庞亭罩绿烟。汉水却来开眼界，鹿门终不为诗妍。辍耕羡彼辞明府，纳拜何人解倒悬。老我罗浮归未得，梦魂空迓铁桥仙。"}