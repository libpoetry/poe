{"id":"915350","title":"饮酒","dynasty":"宋","author":"杨万里","text":"今日偶不饮，无事亦有思。偶然举一杯，事至我不知。岂独忘万事，此身亦如遗。此酒本何物，秫先曲还随。饭秫祗醒眼，嚼曲无醉时。秫曲偶相逢，清泉媒妁之。不知独何神，幻出忘世姿。庄周不须周，惠施不须施。贵贱与死生，不齐元自齐。我本非搢绅，金华牧羊儿。祗坐读诗礼，一出不得归。归来今四年，似早其实迟。海中无蓬莱，蓬莱在酒池。今夕一杯酒，乘风驾云旗。犹遭世缘缚，未挂神武衣。"}