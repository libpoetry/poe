{"id":"700859","title":"夜泊汾水闻邻舟琵琶","dynasty":"明","author":"梁以壮","text":"四空岑寂不知归，散入金沙茉莉围。错愕汉宫无地住，一声浮海有明妃。幽思无邻白鹭汀，流云化水月泠泠。苍龙天外飞何去，恨逐蘋乡在渺冥。此心流出玉壶欹，惊起鸳鸯不欲知。刀剪为谁停子夜，露将哀怨侍边儿。白头吟谱绝凄清，半入空虚半入苹。不怕聪明招嫉妒，阿谁红豆赠卿卿。花丛夜合恐惊残，似向相思一树弹。春恨肯埋洲上井，鹅黄小袖不知寒。"}