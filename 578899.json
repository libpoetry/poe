{"id":"578899","title":"荔枝香","dynasty":"明","author":"王佐（汝学","text":"荔枝香，此是开元旧乐章。开元天子醉太平，梨园法曲频更张。更小部，缀新行，八千红袖舞霓裳。玉环娇笑倚新妆，自言初度今晨良。将进酒，献君王。君王亿万寿，欢乐且无央。万里南海荔，奔腾来上方。金盘荐御筵，新乐声锵锵。何当名此乐，彼美荔枝香。荔枝香，乐中歌曲断人肠，莫传歌曲到渔阳。"}