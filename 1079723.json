{"id":"1079723","title":"首夏二首 其一","dynasty":"宋","author":"吕本中","text":"生平寡嗜欲，颇愿得少闲。尽读未见书，遍寻云外山。往来二十年，昔者盟未寒。妻子见驱迫，低头言作官。朝翻朱墨案，暮对藜藿盘。岂无一亩宫，令汝得少安。向来栖息地，苔竹奉馀欢。何时二三子，共驾牛车还。汝实江海人，误令尘土干。旧游在彷佛，欲往当不难。但去眼界窄，自然心地宽。"}