{"id":"1011912","title":"数珠歌","dynasty":"宋","author":"释印肃","text":"如是数珠祇一颗，离垢摩尼光不破。佛说刹说众生说，三世一切说这个。未了人，休将过，成佛人希念佛多。却将妄念数如麻，念来年久却成魔。假慈悲，当什么，顺时吉，逆时祸。行住坐卧似风牵，诳谤佛法如行货。木槵子，麻穿过，假名一百单八个。和酒和肉耀心光，谁觉死来连汝堕。心念肉，口波波，业识如是怎奈何。灵府未清徒念佛，身心净土自弥陀。旃檀成，来惠我，拈起连天笑一和。自家不比这般人，黄叶止啼元是我。聪明人，犹较可，二乘闻说心如火。几百劫中用数珠，今日教人都诀破。善男子，不恁么，法无断灭言无过。一人道假百千虚，何不学西来达磨。不立文字无唱和，寂灭光中神护佐。九年面壁没人知，直指人心少林坐。雪齐腰，割臂堕，犹自惺惺不放过。徵诘神光勿得心，忽然解悟方担荷。报参玄，休懡㦬，决择身心是什么。虚空何物可相当，体得一如闲打坐。十方诸佛念珠同，法界圆明无两个。"}