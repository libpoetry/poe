{"id":"227174","title":"荆门行·去年曾问荆门途","dynasty":"宋代","author":"赵汝鐩","text":"去年曾问荆门途，鸡鸣狗吠民耕锄。摇鞭重来意惨澹，前日井邑今丘墟。云昏雨涩草堆碧，四野荒荒人迹疏。深山扶携皆露处，骨肉荡没况室庐。老农无力倚林卧，少定举首来向余。官人且坐待侬说，未说泗涕先横裾。老夫老岂识兵革，忽见远近皆狂胡。悬崖绝壁鱼贯进，飞马上下争驰驱。吾军非是无身手，未鼓弃甲先奔趋。时平廪帛官不计，战胜爵赏官不辜。进怯锋镝退焚掠，虏既难堪堪汝乎。独来未暇正其罪，官有金币还招呼。老夫莫晓军旅事，但闻败衄深嗟吁。我听其言为蹙頞，含凄独下西山隅。金莲似恨膻风染，蒙泉未洗血水污。九秋半破明月夕，照我孤愤行绕壁。"}