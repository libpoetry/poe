{"id":"1144495","title":"中庸","dynasty":"宋末元初","author":"陈普","text":"毛发肌肤总道充，面前无处不相逢。为何南北多岐士，动隔江山千万重。一人各有一安居，方寸归藏尽有馀。颜子一春常不出，他人日日去其庐。三纲五典不用学，旦气清时在枕边。未出母胎无不具，何须万里役楼船。巨鳌山更在头上，骊龙珠犹寄颔边。何似一身千万善，流行充满地中泉。穆王八骏鱼千里，汉武末年狐首丘。驰骛崩奔何日了，灵台咫尺不回头。"}