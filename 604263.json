{"id":"604263","title":"茜云歌再为钱唐马稚彬赠妓赋","dynasty":"明","author":"张萱","text":"觥筹交错麝兰熏，请君听我歌茜云。霜风昨夜吹香氛，冉冉飞落珠江濆。芊绵草色日初曛，化为云兮碧氤氲。儿名茜云美无伦，我言云儿天之孙。儿言云是花之魂，兰心蕙质清且芬。意近体远浓淡匀，戏着临邛犊鼻裈。梭齿偶折逢谢鲲，懒向人间剌绣纹。徵歌逐舞日温黁，双莲微动湘波裙。留身顾影何逡巡，沽娇笑弄榴花尊。欲别不别时谆谆，憨声颤语谁忍闻。马明生即云中君，云兮同归老姥墩。白头太守王右军，有诗不赋鹑之奔。掘头船子两桨分，不如归去寻桃根。"}