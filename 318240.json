{"id":"318240","title":"琐窗寒·走马兰台","dynasty":"现代","author":"饶宗颐","text":"走马兰台，苍苔印屐，冷梅窥户。江山信美，赢得寥天零雨。换东风、一阳渐生，碧纱枕外轻雷语。惜夜灯怯剪，春衫慵试，异乡羁旅。朝暮。移情处。待写入琴丝，紧弦二五。声声未苦，尚有成连音侣。怕重斟、翻泪急觞，断魂此际知返否。倚危栏、但有斜晖，伴客留尊俎。"}