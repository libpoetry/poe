{"id":"1065990","title":"寄左四十","dynasty":"宋","author":"许景衡","text":"小左真奇才，童稚已颖悟。读书一十年，胸臆日充饫。时时吐所有，落笔不肯住。长江吞巨壑，白日破昏雾。雄辞何纵横，妙理争发露。骅骝始汗血，万里犹顷步。嗟嗟驽骀辈，安用苦猜妒。而我何为者，江海久飘寓。得子稠人中，磊落真瑜璐。文章岂易工，识者尤难遇。哀弦有三叹，要非俗所谕。往还几岁月，会面辄忘去。萧条抱膝吟，浩荡登高赋。迷途子所怜，正我欲到处。我观古人文，何曾事章句。至音本澹泊，太羹异凡具。君看桃李花，纷纷竞春莫。终焉适众口，了不在红素。子兮更深探，吾言亦其粗。"}