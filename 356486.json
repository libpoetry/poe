{"id":"356486","title":"忆旧游·记衫笼翠羽","dynasty":"清代","author":"项鸿祚","text":"记衫笼翠羽，袖拂乌丝，浅醉闲吟。步屧西村近，正毵毵细柳，摇飏春阴。画阁有人垂手，香袅绣帘深。只燕子还来，应从那日，看到如今。重寻旧游地，剩一树樱桃，落尽红心。罗袜花虫蠹，况歌纨舞绮，事事销沈。莫倚夕阳栏槛，愁黛蹙遥岑。待梦绕烟芜，娟娟月上寒又侵。"}