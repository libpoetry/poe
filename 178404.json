{"id":"178404","title":"程伊川赞","dynasty":"宋代","author":"陈长方","text":"道如皎日，丝毫不隔。人自迷之，转南为北。寥寥千载，{角戢}{角戢}百家。精罢力惫，言多道遐。惟吾夫子，神交累圣。一念全德，千差尽正。发古关键，推与人同。学焉得此，作圣之功。浩乎无倪，体之甚迩。力扶斯文，仆而复起。我瞻遗像，非没非存。传之后裔，愈久弥尊。有功生民，不下神禹。非知道者，将谁告语。"}