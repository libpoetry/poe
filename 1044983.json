{"id":"1044983","title":"芰荷歌","dynasty":"宋","author":"徐积","text":"孔雀团花翡翠钿，青皇抛尽买花钱。渌鱼飞胆大如拳，琉璃瓦坠紫微天。湘妃曲谱谁可传，彩毫不动斜卷笺。我家食客常三千，杯槃一样青瑶圆。麻姑下来寻水仙，不见波澜只见烟。昨夜秋风吹洞房，起来先著碧霞裳。半含笑面齐斗妆，家家院落绀为墙。不道采花人在傍，贪看飞来白纻郎。亦有美人贞且良，独在碧绡帏下藏。"}