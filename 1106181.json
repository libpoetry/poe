{"id":"1106181","title":"送裴如晦即席分题三首","dynasty":"宋","author":"王安石","text":"飘然五湖长，昨日国子师。绿发约略白，青衫欲成缁。牵舟推河冰，去与山水期。春风垂虹亭，一杯湖上持。傲兀何宾客，两忘我与而。能复记此饮，诗成酒淋漓。十月颍水冰，问君行何为。行不顾斗米，自与五湖期。平生湖上游，幽事略能知。此后君最乐，穷年得游嬉。彩鲸抗波涛，风作鳞之而。鸣鼓上洞庭，笑看红橘垂。漠漠大梁下，黄沙吹酒旗。应怜故人愁，回首一相思。邂逅君子堂，一杯相与持。便应取酩酊，万事不足惟。平明蔡河风，回首成差池。独我漫浪者，尚得行相追。磨刀鲙严冬，宿昔少陵诗。还当捕鲈鱼，载酒与我期。甫里松菊盛，洞庭柑橘垂。文章为我唱，不数陆与皮。"}