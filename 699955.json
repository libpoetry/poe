{"id":"699955","title":"感秋","dynasty":"明","author":"郭槃","text":"镇海楼高锁暮烟，清愁兰桂自媗妍。美人漫忆看花地，仙子犹传化石年。千里梯航求翠羽，万金悬市购龙涎。那堪回首空肠断，徙倚山城眺远天。一自烽烟销客魂，况惊多难不堪论。鲸鲵畏是冲波险，鼓角愁兼下濑喧。地涌洪涛翻白昼，天摇寒浪暗黄昏。商声萧瑟怜孤翮，直欲排云叫帝阍。玉露零零报早秋，凉飙初布火星流。南园词赋俱寥落，北海宾从漫去留。爱月每思王粲赋，怀人还上李膺舟。感时蓬鬓嗟迟暮，樽酒论文不自由。"}