{"id":"1039071","title":"中秋对月送姚辟教授南归","dynasty":"宋","author":"韩琦","text":"去岁中秋安帅并，今岁中秋病守相。并筵极口詈浮云，终久蟾光被遮障。相台此夜天如水，露压凉风秋气王。有客轩然襟义高，直自睢阳来一访。相与僚贤共兹赏，坐看玉轮从海上。皓色疑专白帝权，晴舒万宇俱澄旷。斜汉昭回列纬繁，收缩精神乌敢放。有如大臣得时用，上化恢宣贤业畅。千官戢伏任施设，默默坏陶从巧匠。金波渐转落金樽，酒色映空寒动荡。一宵清景换尘寰，自得诗人难拟状。时挥大白目婵娟，意入杳冥搜绝唱。勿嗤幽圃陋吾邦，吾乐不知昆与阆。人生聚散固难必，明年此会知何向。相逢对月复开怀，诗笔斗豪杯斗量。不然千里起相思，百尺楼高同一望。"}