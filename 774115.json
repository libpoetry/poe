{"id":"774115","title":"中东感事","dynasty":"清","author":"洪繻","text":"忆昔中原汉道恢，宸游直过琅琊台。海西白狄占星至，关上青牛望气来。益地图从王母送，受降城向武皇开。祇今九叶思前事，无复经纶草昧才。世界方今号共和，英雄才岂老瞒过。华夷獶杂衣冠尽，人物萧条制作多。玉牒空移秦历数，金瓯谁补汉山河。可怜海外珠崖郡，付与东荒作逝波。血雨腥风处处流，蓬莱真个作蓬邱。万家痛哭仍苛虎，九海孤穷更聚鸠。罗掘一空兵不厌，怨仇交积主无忧。管宁穿榻辽东地，懒把馀生计去留。兵气漫天日月昏，深山大泽亦风云。凯旋酒犒花门队，鏖杀戈来輴板军。麛鹿毁胎方扫穴，貔貅见馘忽亡群。洞黎亦有枭雄辈，请与中原猛士闻。"}