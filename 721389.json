{"id":"721389","title":"次和王惠州子千己巳岁除杂感韵四首","dynasty":"明末清初","author":"陈恭尹","text":"少壮犹惊节序忙，白头那得不心伤。山家宿岁仍荆俗，正月书年凛素王。爆竹接邻催落日，老梅横槛送馀香。遥知五马行春客，北望迢迢献寿觞。大傩闻赋自东京，五鬼年年送不行。安望风云生绝足，谬从屠钓寄馀生。三山路近春宜早，四百峰高政独清。欲学童儿骑竹马，使君来去得郊迎。一宵迎送漏偏遥，鸡黍邻家每见招。钟度楼台风浩浩，星移银汉夜寥寥。诗成卧后频支枕，酒尽灯前欲弃瓢。拂拭尘书入新节，东南初日上山腰。时来疏放百无能，知有龙门未拟登。孟德功成悲老骥，仲翔身后托青蝇。百年尚剩三分日，两岁同归一夜灯。车笠虽殊皆有叹，和章遥寄剡溪藤。"}