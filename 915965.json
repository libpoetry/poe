{"id":"915965","title":"赠写真水鉴处士王温叔","dynasty":"宋","author":"杨万里","text":"我不如森森千丈松，我不如濯濯春月柳。髯疏鬓秃已雪霜，皮皱肉皴真老丑。叶生画时颜尚朱，王生画时骨更臞。一生爱山吟不就，两肩化作秋山瘦。君不见褒公鄂公图凌烟，腰间羽箭大如椽。君不见浣花醉图粉墨落，日斜泥滑驴失脚。贵人寒士两相嗤，画图犹在人已非。王生王生且停手，不如生前一杯酒。"}