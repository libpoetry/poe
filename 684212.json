{"id":"684212","title":"洛社八景 池边涤砚","dynasty":"明","author":"王永积","text":"千载兰亭迹，空留砚石存。时来洗残墨，付与细鳞吞。龙跳与虎卧，临池称绝笔。一鹅何足观，羲献从中出。竹柏影参差，正市长桥下。何处无月明，谁似予闲者。山头曙色开，静听疏钟起。道人春睡酣，声声入梦里。盘盘樵牧地，何年字马盘。数声牛背笛，不用跨雕鞍。放舟芦花滩，月明不能宿。自理沧浪歌，惊起双飞鷇。一日百里程，来往纷如织。愿乘般若舟，无藉篙师力。二月芳堤媚，轻风漾碧丝。行人莫系马，恐有断肠诗。"}