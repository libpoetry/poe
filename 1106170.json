{"id":"1106170","title":"车载板二首","dynasty":"宋","author":"王安石","text":"荒哉我中园，珍果所不产。朝暮惟有鸟，自呼车载板。楚人闻此声，莫有笑而莞。而我更歌呼，与之相往返。视遇若抟黍，好音而睍睆。壤壤生死梦，久知无可拣。物弊则归土，吾归其不晚。归欤汝随我，可相蒿里挽。鸟有车载板，朝暮尝一至。世传鵩似鸮，而此与鸮似。唯能预人死，以此有名字。疑即贾长沙，当时所遭值。洛阳多少年，扰扰经世意。粗闻方外语，便释形骸累。吾衰久捐书，放浪无复事。尚自不见我，安知汝为异。怜汝好毛羽，言音亦清丽。胡为太多知，不默而见忌。楚人既憎汝，弹射将汝利。且长随我游，吾不汝羹胾。"}