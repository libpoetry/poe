{"id":"940083","title":"次韵苏公西湖徙鱼三首 其三","dynasty":"宋","author":"陈师道","text":"诗成笔落骥历块，不用安西题纸背。小家厚敛四壁立，拆东补西裳作带。堂下觳觫牛何罪，太山之阳人作鲙。同生异趣有如此，瓶悬瓽间终一碎。流水长者今公是，雨花散乱投金濑。人言充庖须此辈，慈观更须容度外。赐墙及肩人得视，公才槃槃一都会。有怜其穷与不朽，我亦牵联书玉海。"}