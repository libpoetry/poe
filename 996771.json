{"id":"996771","title":"观崇德墨竹歌","dynasty":"宋","author":"黄庭坚","text":"夜来北风元自小，何事吹折青琅玕。数枝洒落高堂上，败叶萧萧烟景寒。乃是神工妙手欲自试，袭取天巧不作难。行看叹息手摩拂，落势夭矫墨未乾。往往尘晦碧纱笼，伊人或用姓名通，未必全收俊伟功。有能蓺事便白首，不免身为老画工。岂如崇德君，学有古人风。挥毫李卫言神笔，弹琴蔡琰方入室。道韫九岁能论诗，龙女早年先悟佛。弈棋樵客腐柯还，吹笙仙子下缑山。更能遇物写形似，落笔不待施青丹。尤知赏异老苍节，独与长松凌岁寒。世俗宁知真与伪，挥霍纷纭鬼神事。黄尘污眼轻白日，卷轴无人得觇视。见我好吟爱画胜他人，直谓子美当前身。赠图索歌追故事，才薄岂易终斯文。所爱子猷发嘉兴，不可一日无此君。吾家书斋符青壁，手种苍琅十数百。一官偶仕叶公城，道远莫致心惨戚。我方得此兴不孤，造次卷置随琴书。思归才有故园梦，便可呼儿开此图。"}