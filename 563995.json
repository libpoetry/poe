{"id":"563995","title":"送张之训","dynasty":"明","author":"孙承恩","text":"长风起天末，游子念高堂。高堂不可见，累疏陈明光。曰臣有老母，孀居凛秋霜。一别十载馀，甘旨不得将。区区乌鸟情，一念惨衷肠。皇心悦其孝，允子还故乡。锡以金泥书，云汉昭天章。稽首叩帝阍，长揖别友生。归兴逸难遏，心与云飞翔。春日方皞皞，春风亦扬扬。行哉莫迟迟，白头正相望。"}