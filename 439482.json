{"id":"439482","title":"春游四首","dynasty":"金","author":"赵秉文","text":"草荒一径抱村斜，日暮初归拜扫车。犹有饥鸦来攫肉，觇人飞下杜梨花。无数飞花送小舟，蜻蜓款立钓丝头。一溪春水关何事，皱作风前万叠愁。树藏修竹竹藏门，门外清流几股分。行过小桥人不见，背阴花气隔墙闻。烟外丝丝风柳斜，春光也自到天涯。太平有象村村酒，寒食无家处处花。"}