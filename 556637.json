{"id":"556637","title":"有所思","dynasty":"明","author":"宗臣","text":"有所思，乃在大海南。海路一何长，海水一何寒。迢遥千万里，上有蓬莱山。山中有真人，颜色如渥丹。青霞为君衣，紫霞为君餐。桂枝夹道旁，上长青琅玕。群仙三五人，游戏青云端。赤螭为前驱，苍龙护其关。月下散瑶步，玉声何珊珊。我欲往从之，道路阻且难。中心怅有违，慷慨起长叹。"}