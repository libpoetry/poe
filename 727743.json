{"id":"727743","title":"别赋","dynasty":"清","author":"柳是","text":"草弱朱靡，水夕沉鳞。又碧月兮河粱，秋风兮在林。指金闺于素璧，向翠幔于琴心。于此言别，怀愁不禁。云泫泫兮似浮，泉杳杳而始下。抚檐幄之霏凉，拂银筝其孰写。重以伭花之早寒，玉台之绛粉。既解佩而邅延，更留香之氤氲。揽红药之夜明，怅青兰而晨恨。会当远友，瞻望孤云。于是明河欲坠，玉勒半盼。化桃霞兮王孙马，冲柳雪兮游子衣。离远皋之木叶。牵睛[晴]雾之游丝。度疏林而去我，隔江水之微波。本平夷而起巘，更通达而成河。妍迹已往，遗恩在涂。掩电母而不御，杂水业而常孤。思美人兮江溆，触鸾发兮愁余。并瑶瑟之潺湲。共风吹而无娱。念众族之皎皎，独与予兮纷驰。谁径逝而不顾，怀缥缈而奚知。诚自悲忧，不可言喻。更若玄圃词人，洛滨才子。收车轮于博望，荡云物于龙池。嘉核甫陈，骊歌遽奏。折银蕊于陇上，骄箫馆于池头。之官京洛，迁斥罗浮。观大旗之莫射。登金谷而不游。叹木瓜之溃粉，聆悽响于清辀。或朔零陵之事，或念南皮之俦。咸辞成而琅琅，视工思而最愁。又若河朔少年，南阳乳虎。感乌马兮庭阶，击苍鹰兮殿上。风戋戋兮渐哀。筑摵摵而欲变。仁客敛魂，白衣数起。左骖殪兮更不还，黄尘合兮心所为。忽日昼之晻暧，睹寒景之侵衣。愁莫愁兮众不知，悲何为兮悲壮士。乃有十年陷敌，一剑怀仇。将置身于广柳，或髡钳而伏匿。共衰草兮班荆，咽石濑兮设食。逝泛滥于重渊，旷霅煜于窋室。酒未及潺，餐末及下。歌河上而沾裳，仰驷沫而太息。若吴门之篪，意本临岐。大梁之客，魂方逝北。当起舞而徘徊，更痛深其危戚。至若掩纨扇于炎州，却真珠厂玉漏、恩甚兮忽绝，守礼兮多尤。观蒻羽之拂璧，慨龙帷之郁留，念胶固而独明，惟销铄之莫任。垂楚组而扰倚，絙凤绶而遣神。盼雉尾于俄顷，迥金螭之别深。日暮广陵，凭栏水调。似殿台之清虚，识宜春之朗曼。乃登舟而呜咽，愁别去其漫漫。又若红粉羽林，辟邪独赐。同武帐之新宠，后灞岸之放归。紫萧兮事远，金缕兮泪滋。更若长积雪兮闭青冢，嫁绝域兮永乌孙。俨云蝉于万里，即烟霓之夕昏。雁山晓兮断辽水。红蕉涩兮辞婵嫒。至若灵娥九日兮将梳，苕蓉七夕兮微渡。月映晰而创虹缕，露流澌兮开房河。披天衣之霄叙，忽云旗之怅图。亦有托纤阿于淄右，期玉镜于邯郸。甫珊瑚之照耀，亲犀珞之缠绵。悼亭上之春风，叹上巳于玉面。本独孤之意邈，绕窦女之情娟。至有虾蟆陵下之歌，燕子楼前之雨。白杨萧萧兮莺冢灰，莓苔瑟瑟兮四陵上。怆虬膏之水诀，淡华烛而终古。顾骖驔之奠攀，止玉合之荐处。岂若西园无忌，南国莫愁，始承欢面不替，卒旷然而不违。君歌折柳于郑风，妾咏蘼芜于天外。异樱桃之夜语，非洛水之朝来。自罘罳之雀暗，怜兰麝之鸭衰。据青皋之如昨，看盘马之可哀。招摇蹀躞，花落徘徊。结绶兮在平乐，言别号登高台。君有旨酒，妾有哀音，为弹一再，徒伤人心。悲夫同在百年之内，共为幽怨之人。事有参商，势有难易。虽知己而必别，纵暂别其必深。冀白首而同归，愿心志之固贞。庶乎延平之剑，有时而合。平原之簪，永永其不失矣。"}