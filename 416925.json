{"id":"416925","title":"声声慢 江亭重到景物都非感赋此阕","dynasty":"近现代","author":"詹安泰","text":"高林脱叶，坏壁留题，平波千里迢遥。一负孤亭经年，风色慵敲。吹花旧曾驰马，换荒凉、艳冶难描。凝望久，有霜禽惊坠，啼向青霄。知是谁方哀怨？又黄昏、箫笛凄紧帘腰。拥鼻微哦，和愁写上蛮蕉。休长惜春无梦，梦春归、到底无憀。寒信急，好心情、分付去潮。"}