{"id":"212224","title":"晚泊同安林明府携酒相过戏集杜陵句为醉歌行","dynasty":"宋代","author":"黄公度","text":"疾风吹尘暗河县，去马来牛不复辨。黄昏始扣主人门，置酒张灯促华馔。夜如何其初促膝，人生会合难再得。簿书何急来相仍，且将欵曲终今夕。腐儒衰晚谬通籍，射策君门期第一。天门日射黄金榜，自怪一日声辉赫。三年奔走空皮骨，足茧荒山转愁疾。未有涓埃答圣朝，途穷反遭俗眼白。怀抱何时得好开，生前相遇且衔杯。儒术於我何有哉，黄帽青鞋归去来。"}