{"id":"51176","title":"偶见元李希籧提举遗墨乞归宾之盖希籧其先世","dynasty":"明代","author":"吴宽","text":"遗墨持归走僮仆，想见开缄重薰沐。百年珠玉慨沉埋，袖拂蛛丝光夺目。遂令短纸一尺余，价压书巢三万轴。乞邻与人真自惭，艺苑酬功百言足。夜归解带不成眠，海月亭亭当矮屋。琅然乌鹊忽惊飞，月下新篇已堪读。湖湘文种传一家，前有希籧后怀麓。吴人再结文章缘，几上分明留此幅。锦囊收贮莫教迟，俗子无知将手触。后世诸孙更好文，还向吴人获珠玉。"}