{"id":"1007612","title":"清夜偶成","dynasty":"宋","author":"董嗣杲","text":"东林与西林，祗有矮墙隔。远永共家风，各自立茅棘。我游难尽兴，入眼眩金碧。孤塔插空斜，万树屯云窄。香炉拥烟紫，莲花照亭白。未闻海潮音，多时坐饥迫。淮僧心胆粗，迎送勤朝夕。疾趋谓有礼，健论本无益。谁誇绝俗高，反事望尘役。逆料达者性，冥心灭踪迹。日西乱鸟啼，俯仰阅今昔。清游未遽返，忍冷坐寒石。"}