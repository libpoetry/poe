{"id":"752598","title":"庚子春初自兴义按试回雨雪载途连日大雾道经关索岭适值开霁俯仰流连偶然有作","dynasty":"清","author":"傅增淯","text":"昆仑地脊控八方，南方一干支夜郎。上薄昆明下五岭，中间脉络纷开张。迸地突出罗万菌，攒天拥簇森千枪。到此划然成巨堑，滇黔锁钥真金汤。我行积日苦堕雾，今日顿觉神飞扬。试登绝顶一怅望，如辟混沌开天荒。禹迹晦昧遗疏凿，厥宅殷土尤茫茫。二盘源处近黑水，三危傅会同荒唐。磨岩强被诸葛碣，将军名岭谁能详。却思当关据形胜，一夫足使千夫僵。鸡岭对峙殊险易，纡筹坐令输批吭。朅来承平二百载，芟夷荆棘成康庄。阆风蹀马同下视，仿佛华碧河流黄。四十三盘穷践跞，拟坐眢井窥天阊。墨客争摩晒甲上，白云不使红岩藏。灞陵一勺山一垤，省识擘画资维纲。耕凿相忘陵谷险，田流㶁㶁皆琼浆。犵鸟蛮花各自媚，那知世外多沧桑。大坡顶上重回首，但见野鹘凌风翔。浮空万象随变灭，白日欲赤青天苍。"}