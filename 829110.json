{"id":"829110","title":"将归国述职，承侨校教师李根香等赋诗送行，步韵答谢二首","dynasty":"清末近现代初","author":"吴妍因","text":"风姨海若證经行，去影依然天水清。儿女累人姑遣散，雪霜点鬓更分明。装箱犹是苏卿节，入蜀非缘张翰羹。祇觉无才益衰老，遄归难以答升平。三秋亡命苦多端，一局枯棋散满盘。饥饿奔逃今觉易，残馀收拾早知难。愧无掬水苏乾辙，喜有清辞付冷官。多谢诸君情意厚，归航沾得露珠漙。"}