{"id":"416708","title":"水龙吟 允甫出示所绘安石榴大桢，属为倚声","dynasty":"近现代","author":"谢觐虞","text":"晚烟吹散闲庭，轻红帘薄因人启。明珠百琲，朱嫣翠裹，十分纨绮。沈醉仙源，灵槎归路，当年应记。只高楼西北，海波休舞，更不用、鲛人泪。羡说徐郎才地，染丹青天池清丽。梦中彩笔，分明笺叶，朝云曾寄。金谷瑶情，几番浅笑，春风又起。便谢阶我亦、题诗惭愧，要罗囊系。"}