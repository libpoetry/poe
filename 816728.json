{"id":"816728","title":"临江仙 秋晚","dynasty":"清","author":"董元恺","text":"客路不归秋又晚，孤舟日暮行迟。绿潭红树影参差。荒城临古渡，惊月练梳枝。隔年拟待春消息，花开花谢相思。莫愁还自有愁时。寸心言不尽，一种乱如丝。好去出门休落泪，津头日日人行。晚添山雨作江声。几回惊妾梦，十里断孤城。总然一夜风吹去，秋河怅望平明。多情却恨似无情。空馀庭草色，不遣柳条青。闻折海棠看更撚，前欢休更思量。小钗横戴一枝芳。野芜平似剪，鸾镜掩休妆。画堂昨夜西风过，银蟾影挂潇湘。欲凭危槛恨偏长。罗帷愁独入，红蜡泪飘香。因想玉郎何处去，渡头三两人家。但凭魂梦访天涯。愁匀红粉泪，帘捲玉钩斜。一饷凭阑人不见，芙蓉苑里看花。闲池初涸草侵沙。金盘珠露滴，山掩小屏霞。风里落花谁是主，江潭春草萋萋。严妆初罢啭黄鹂。似应知妾恨，更与尽情啼。终是疏狂留不住，与郎终日东西。门前杨柳绿阴齐。征帆何处客，惆怅暮云迷。"}