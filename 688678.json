{"id":"688678","title":"九日金陵城西泛舟同顾中丞","dynasty":"明","author":"严嵩","text":"蘋洲荻浦水云长，素舸筠帘冰雪光。霞气入江明岛屿，浪花沾席净琴觞。伴人泛泛鸥何逸，媚石辉辉菊自芳。非是龙山吹帽客，还将幽意寄沧浪。龙河西渚石城隈，九日风烟霁色开。帝苑楼台云里见，澄潭凫雁镜中回。青溪渡转桥横木，朱雀航空月映苔。千古风流今独胜，中丞与客泛舟来。"}