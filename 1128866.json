{"id":"1128866","title":"颂古七十六首 其六","dynasty":"宋","author":"释士圭","text":"种谷不生豆苗，蒸沙岂能成饭。大通智胜如来，一个担扳底汉。破瓶岂复作瓶事，焦种不因生糵牙。如彼灵空槃大子，毛轮垂法翳花开。大海波涛阔，小人方寸深。海枯终见底，人死不知心。狸奴白牯念摩诃，争似南泉打破锅。虽然佛法无多子，天下丛林不奈何。茱萸这里无一滴，赵州无言便走出。春去秋来三百年，拄杖至今犹倚壁。镇州出大萝卜头，师资道合有来由。观音寺里有弥勒，东院西边有赵州。大地是眼何处屙，天下不奈雪老何。赵州寄个锹子去，方得此语圆来龙去堶堶。宣德门前过，回头便招祸。若要无事时，且归堂里坐。殿上唤来先应诺，不知业识太茫茫。虽然功德已成就，争奈当初不放光。娄罗须要逞聪明，金榜何曾得挂名。捋下幞头归去好，莫骑驴子傍人门。到老不曾开语路，临行回首却叮咛。深深海底犹嫌浅，直向金刚水际行。雷火光中休草草，剑轮锋上莫忉忉。等闲放却全身入，终不当头犯一毫。睦州只爱锥头利，这僧不见凿头方。直饶转得百千藏，这般供养也寻常。寒时寒，热时热，无寒暑处天然别。绵州附子汉州姜，打刀须是邠州铁。洞山老子不瞒人，亲传当面藏身诀。二十年前此地游，木兰花发院新修。如今再到经行地，树老无花僧白头。南无观上音菩萨，补陀岩上红莲舌。不知成佛是何时，打刀须是并州铁。二乘菩萨何言尽，诸佛凡夫早晚休。世事但将公道断，人心难似水长流。燕尾大虫难傍近，近前便是伤人命。除非目解据虎头，自然头正尾亦正。只要拔楔抽钉，为人解粘去缚。如何洞山老人，先自螣蛇绕脚。拈起竹篦子，□□便到家。秘魔若不会，随后却擎叉。十年湖海觅冤雠，不得冤雠未肯休。芍药花开菩萨面，棕榈叶长夜叉头。锯解秤锤浑似铁，大愚老子曾饶舌。水流涧下太忙生，云在岭头闲不彻。官路无人独自行，自家公验甚分明。路傍偷贩私盐客，草里蹲身过一生。猛虎当路坐，游鱼脚下过。不学子湖老，便打刘铁磨。三脚驴儿忒杀好，长放后园教吃草。等闲牵去向人前，踼倒湖南瞎长老。杨歧老人锁口诀，万里长城一条铁。斫牌禅客知到来，不动金锤脑门裂。"}