{"id":"695489","title":"赠次峰次阳明韵","dynasty":"明","author":"林俊","text":"假寐官斋作晚晴，雷阳何意动先鸣。眼间世事秪如梦，海上风涛故未惊。沃壤不殊忘在客，好山无数重兹行。圣皇孝理崇尧舜，驿使传来是吉声。如面人心岂尽齐，危微精一属参稽。四儒殁后留遗响，七圣途穷待指迷。海邑言游今礼乐，越裳职贡旧航梯。桃源此去无多路，老爱相从是建溪。"}