{"id":"1227077","title":"挽杨忠斋","dynasty":"元","author":"张伯淳","text":"五年新召綍，六馆旧儒冠。枌社年来好，棠阴种处难。家贫书簏富，居隘酒尊宽。郡府多咨问，阎闾遂妥安。少游乡誉蔼，老杜士心欢。盘屈千军笔，迟回四品官。使车将秣马，仙驭已鞭鸾。忆昔亲师范，论交在岁寒。离群虽苦早，为善每相观。顷日留班著，临风欠羽翰。嗣音无间断，满纸话辛酸。归恨幽明隔，时将简牍看。殊方悲宿草，馀庆属庭兰。身世谁能驻，声名死不□。涉江传楚些，有泪湿毫端。"}