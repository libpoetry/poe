{"id":"713830","title":"题山阴祁五祁六藏书楼","dynasty":"明末清初","author":"屈大均","text":"夙闻治水经，银泥封绿字。龙威丈人招我游，林屋洞中探玉笥。白云瀰瀰洞庭波，七十名峰奈乐何。长风吹我至禹穴，猿啼虎啸依藤萝。秦皇碑爱虫文古，夏后书愁鸟迹多。平生窃慕柱下史，列国宝书求未已。开君家书万卷馀，欲向琅函作蠹鱼。志在春秋希鲁叟，才堪辞赋薄相如。迩来颇究太公符，每恨荆轲剑术疏。筑坛天目步珠斗，一龙一蛇左右趋。闻君藏得鍊剑图，时时风雷起座隅。慷慨肯授英雄无，鉴湖之水多芙蕖，日捲珠帘楼上居。天下战争犹未已，请君亦读孙吴书。"}