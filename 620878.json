{"id":"620878","title":"同声歌","dynasty":"明","author":"黎遂球","text":"今夕是何夕，侧身奉君子。明明银烛花，绸缪细相视。罗帐画芙蓉，映面芙蓉紫。绣被横鸳鸯，正与鸳鸯似。仰望牛女星，迢迢不如此。感君方寸恩，报君何所是。愿为白藕丝，藏君心窍里。愿为衵衣带，抱君双腋底。乱发缠君心，柔肤印君齿。四时愿皆春，愿作新花蕊。永夜明月光，团圆愿初起。节候有盈亏，中怀长不毁。咿喔鸡既鸣，婉娈未能已。"}