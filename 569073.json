{"id":"569073","title":"咏诸功臣像二十六首 其十三 故光禄大夫少保太子太傅兵部尚书赠太傅于肃悯公谦","dynasty":"明","author":"王世贞","text":"熙世孽祸萌，妖竖擅天纲。时危巨公出，赤手障八荒。三十官司马，奄有梁晋强。煦若凌冬日，凛若亢夏霜。惟时帝蒙尘，群议沸蜩螗。独公屹不摇，大都自金汤。九重借嚬笑，百辟羡飞扬。所以杀机发，委命燕市场。人定天亦回，骨腐名更香。"}