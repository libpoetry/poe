{"id":"403683","title":"惜黄花慢 梅","dynasty":"近现代末当代初","author":"白敦仁","text":"试萼梅梢。是绛纱旧影，来伴无聊。旧檀着梦，新悰罢酒，供愁短景，随分长谣。坠欢零落霓裳侣，更何意、裁剪冰绡。记万条。缟空瘦雪，寒冱金貂。仙城去鹤难招。奈岁华又到，彩燕盘椒。素娥回盼，冷香换骨，繁忧自在，云意墙腰。荡春邻笛寻常拍，怕无计、留汝妖韶。怨霜飙。腻尘未上兰翘。"}