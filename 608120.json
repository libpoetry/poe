{"id":"608120","title":"送友人还山歌 其一","dynasty":"明","author":"区大相","text":"君处世兮清穆，忽捐佩兮何促。风尘灏洞兮不可以久游，返予驾兮初服。既不理兮多口，复无意兮横目。思清流兮濯缨，惧迷阳兮伤足。杨何心兮歧泣，阮何见兮途哭。揽桂兮崇冈，搴兰兮幽谷。慕鲁连兮辞侯，钦介推兮逃禄。君不留兮奈何，拊黄鹄兮高歌。欲从君兮未得，徒怅望兮岩阿。"}