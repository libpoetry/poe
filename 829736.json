{"id":"829736","title":"哭熊味根烈士","dynasty":"清末近现代初","author":"柳亚子","text":"抉目悬门大可伤，头颅万里走沙场。芳兰自为当门忌，广柳谁能复壁藏。贯日白虹天黯淡，授书黄石事荒唐。家居苦被纤儿坏，化鹤归时更断肠。寿春倡义闻天下，今日淮南大有人。辽海烽烟多故鬼，皖江风雨泣遗民。辍耕陈胜思张楚，函首于期竟入秦。莫问虹桥旧时月，衣冠梅岭也成尘。"}