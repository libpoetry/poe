{"id":"1059038","title":"次韵崔光先见简作诗催春色","dynasty":"宋","author":"邹浩","text":"春游有客忘朝暮，酷似经星好风雨。岂知仲蔚长蓬蒿，寂寂儒宫裁一亩。新诗故委黄耳来，舌在惊疑为频吐。鸿钧觅运扫辙踪，万物终然归鼓舞。去年枯槁欲樵苏，今已蕃鲜媚农圃。我家吹律信参天，苗裔非才阒无睹。族寒官冷自离奇，安能仰赞娲皇补。庙堂燮理皆少年，伫见囊金罄花坞。"}