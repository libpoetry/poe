{"id":"306941","title":"乙丑述乱·畏兵如畏虎","dynasty":"现代","author":"涂世恩","text":"畏兵如畏虎，畏匪如畏鬼。虎无不食人，鬼犹可祷尔。匪来有其的，寒畯宁挂齿。兵来无所择，一过室如洗。妇女无妍媸，遇无倖免理。四出捉肥羊，往往及瘦豕。搜财无不竭，斫物恐不毁。狞笑出铦刀，人项以为砥。一言喜怒间，杀之如蝼蚁。痛哉吾民言：遇兵宁遇匪！"}