{"id":"1117205","title":"熙宁壬子八月于洛阳妙觉寺考试举人及还道出嵩少之间至许昌共得大小诗二十六首 登嵩山十首 石径","dynasty":"宋","author":"苏辙","text":"苍壁上参天，微径随流水。聱牙石齿乱，纷薄黄叶委。牵攀不得上，颠仆几将止。勉强终此行，更老知难至。岩窦有虚明，昽昽发晴晓。真人无俦匹，窗下晨妆早。门开秋雨入，室静长风扫。绝迹杳难寻，朱颜未尝老。玉女云为衣，飘摇不须捣。空传岩下石，夜杵知谁抱。清泉供浣濯，素月铺缯缟。人世迫秋寒，处处砧声早。上山苦饥渴，中道得寒泉。举瓢石窦响，入口烦痾痊。洑流去不见，落涧声锵然。莫归复相值，相从下平川。重重山前峰，上上终非顶。行登众岭彻，始得山门迥。高风惨多寒，落日侧先暝。却视向所经，眇如在深井。登封事已遥，大碑摧风雨。灵坛久销秃，古木中梁柱。峰峦至此尽，苍石无寸土。俯视万仞高，悲辛但狂顾。飞桥走岩居，茅屋今已破。何年避世僧，此地常独卧。秋风高鸟入，夜月寒猿过。自非心已灰，静极生悲惰。肃肃避暑宫，石殿秋日冷。凛然中庭柏，气压千夫整。风声答万壑，云色通诸岭。材大难为工，甘与蓬蒿屏。浮埃古壁上，萧然四真人。矫如云中鹤，犹若畏四邻。坐令世俗士，自惭污浊身。勿谓今所无，嵩少多隐沦。神夫化黄熊，神母化白石。婴儿剖还父，涕泣何暇恤。尔来三千岁，往事谁复识。惟有少姨存，相望居二室。"}