{"id":"899546","title":"甘州/八声甘州 赵文升索赋散乐妓桂卿","dynasty":"宋","author":"张炎","text":"隔花窥半面，带天香、吹动一天秋。叹行云流水，寒枝夜鹊，杨柳湾头。浪打石城风急，难系莫愁舟。未了笙歌梦，倚棹西州。重省寻春乐事，奈如今老去，鬓改花羞。指斜阳巷陌，都是旧曾游。凭寄与、采芳俦侣，且不须、容易说风流。争得似、桃根桃叶，明月妆楼。"}