{"id":"303482","title":"丹凤吟·已是青春将半","dynasty":"现代","author":"黄侃","text":"已是青春将半，絮影翻窗，桐阴侵阁。残红无赖，飞过数重垂幕。栏干倦倚，掩关寻梦，静日香微，余寒衾薄。试把来书细展，暗损佳期，还念人在天角。漫记别时意绪，近来料得情倍恶。醉里年光老，算朱颜空好，容易销铄。几番风雨，日日生愁花落。更恐人归，春去了，泪涔涔盈握。满怀远恨，知是谁见着。"}