{"id":"1050239","title":"送胡子企大夫还台","dynasty":"宋","author":"郭祥正","text":"联镳出梅山，倏然二十载。君尝佐天府，我遂泛云海。音书鱼雁绝，梦寐想风采。营车忽来过，笑语珠璀璀。故交悉相忘，而君独不改。天王尧舜资，化柄付良宰。网罗收鸿鹄，台阁茂兰茝。君归必殊显，发策救民痗。形容入凌烟，丹青永无浼。使我观太平，白首甘冻馁。"}