{"id":"535885","title":"皇哉之什十一章","dynasty":"明","author":"王世贞","text":"奕奕国枋，累累如冈。九有茂明，郁积融昌。帝念蒸氓，以笃孝皇。孝皇皇哉。皇统俶纂，时于婴冠。默黜千嗜，渊穆有灿。惟函惟璞，惟琢惟瓒。孝皇皇哉。帝曰宰恕，毋即而家。予蓍蔡是趣，恕拜稽首，对扬休谟。佛逆为愉，罔言不俞。斋宫甍甍，皇肃厥容。爰屏厥明，爰塞厥聪。上帝居歆，百神类从。辟雍济济，皇肃厥珥。爰辟厥听，爰廓厥视。有来青衿，是则是媚。惟苑在西，勿剪芜莱。皇戒于离，哕哕鸾輗，喈喈鹍丝。皇奉太母，式燕以嬉。无已太康，遄言旋归。惟苑在北，勿剪芜棘。皇戒于逸，宛宛醇䮥，煌煌金镝。皇奉太庙，式狩以猎。无已太康，遄言旋息。峨峨诤冠，有廌其颜。沈沈讲帷，有鸑其端。彼美翱翔，既衎且闲。皇曰有三老，皇曰有司马，皇曰有御史。爰庇爰启，爰父爰子。密勿共体，佐予于理。皇曰司会，女其予治，毋析民之脂。茹俭服素，是积是资。亟赐赋租，惠我蒸黎。皇之既徂落，百辟卿士，爰逮四海。讴吟思痗，若丧考妣。爰配覆载，爰配我祖。令闻不已，为亿世轨。"}