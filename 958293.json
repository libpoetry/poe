{"id":"958293","title":"相识有遗予以紫石砚者谓是下岩石名曰玉斗予自湖南再转之岭畏行李重滞旧所用委弃不存正以无砚为窘得之喜甚且爱其名捧而戏之曰亚父后尔尚无恙耶为赋此","dynasty":"宋","author":"郑刚中","text":"眼如鸲鹆色如肝，此语传闻谩有年。李观匣中方念往，范增撞后岂知全。临池欲试曾亲滴，把墨重看未忍研。何幸却同郴笔句，贮云含雾到封川。"}