{"id":"741267","title":"度梅岭","dynasty":"清","author":"戴文灯","text":"乱崖苍苍划地户，中穹一脊雄南邦。是谁凿破混沌界，前有梅鋗后曲江。我生三十始得到，山寒冬涸空徒杠。冻蛟背踏玉雪树，苍龙鳞脱枯槎桩。沙虫人影视空外，倏忽缘上都卢橦。古院有云封，飘落随幡幢。僧言新州此说法，指点衣钵泉淙淙。径转得关门，玉女闲窥窗。承平兵革销不用，惟见老树堆空腔。呜呼秦尉窃帝号，一夫足敌九鼎扛。称臣奉贡屈辞说，更历数世非心降。楼船忽见下杨仆，伏波更出湟溪泷。乃知在德不在险，悠悠天堑徒崆㟅。返思前度始安峤，平流如掌才容艭。以兹作镇界扬越，南讹平秩功无双。夜投逆旅慰心悸，烧春满注烧瓷缸。浩歌坐见烛花跋，东山远寺昏钟撞。"}