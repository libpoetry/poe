{"id":"531706","title":"奉使鼓吹曲四首 其四 昆明曲","dynasty":"明","author":"黄佐","text":"浩浩昆明池，乃在点苍山阳，旁有罗施故邦。蚁附蝉联，賨僰蛮髳，参错其间。宣父居九夷，道大无不容。白日灼幽崖，穷发渐华风。浇讹反天经，由余谅非戎。髬髵着裲裆，砺刃驰且都。投刃拜中丞，呕吟挟诗书。嫉巫信医，日和以愉。芃芃彼荠麦，秽我兰亩。培灌其勤，荠麦亡嗣有。循圣贤长道，屈此群丑。臣心不负陛下圣，上有仓浪之天，下有孩提黄口。"}