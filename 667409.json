{"id":"667409","title":"题丹阳贺氏采桑饲蚕图","dynasty":"明","author":"俞泰","text":"一从西陵育蚕始，开我万世资生原。五亩桥边树桑柘，衣裳乃服由轩辕。王泽寖衰不下究，弃置田庐作园囿。闾阎无复采桑人，却欲重重被文绣。吁嗟皇妃躬祀夫人缫，岂敢恶逸为勤劳。公桑蚕室古来重，里罚有布惩不毛。崇阳拔茶易桑植，乖厓卓有先几识。四野阴稠桑作林，襄城歌舞忠宣德。上有作者民斯从，三吴非复当时风。一花一木务珍玩，饲蚕树老烟芜丛。兹图宛然含讽意，彷佛东郊劝蚕事。桑阴筐篓去复来，屋里妇姑忙不寐。簇箔层层候起眠，窖蚕缫丝说去年。却叹官租犹未了，莫教重贡八蚕绵。"}