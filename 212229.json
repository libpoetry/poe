{"id":"212229","title":"贺吕守用中","dynasty":"宋代","author":"黄公度","text":"紫帽山颠秋色高，刺桐城头风怒号。乾坤冲融忽异态，千里和气生旌旄。昂星之精来瑞世，要令致主唐虞际。骨相诞锺嵩岳灵，风流不泯磻溪裔。怀香握兰今几春，琐闼画省曾弥纶。他年揽辔探禹穴，平反所活凡千人。南土分忧宽主顾，棠阴好在来何暮。儒风郁郁蜀文翁，德量汪汪黄叔度。相种由来多山车，蝉联八叶属我公。百年耆旧歌里，万里可指顾中。声名合沓盖九州，人物中兴第一流。风云变化固有待，苍虬宁许池中留。青衫腐儒趋幕府，香火祝公如卫武。夹辅皇家不计年，长将朽质入陶甄。"}