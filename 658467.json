{"id":"658467","title":"送温生廉还江西","dynasty":"明","author":"王鏊","text":"温生颖迈仍好修，问事不休贾长头。负墙请十不酬一，使我愧尔东家叟。诗家不比春秋学，三传犹闻束高阁。夫何笺注斗纷然，混沌那堪七日凿。子今去矣我一言，为问乃翁然不然。古人亦读三百篇，政也可达使可专。只今屈首穷心力，郢书燕说滋纷惑。镂冰刻棘巧何为，名成至比敲门石。不知清庙有遗音，讽诵要于言外得。兹行不用感别离，归而求之有馀师。"}