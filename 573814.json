{"id":"573814","title":"寄题钱水部诗冢次沈石田韵","dynasty":"明","author":"邵宝","text":"钱翁作诗冢，粤惟己巳年。厥地乃旧游，山水相延缘。翁诗出翁心，混混真源泉。譬诸山泽臞，勤修欲成仙。载赓阳春调，剩读秋水篇。知音孰云少，三叹闻朱弦。嗟予遇君晚，纵言及前贤。官衔列水部，诗名亦由天。投簪谢明主，瀼西视琴川。点检手所笔，清兴常飘然。天机忌独泄，穴置还幽玄。行将化为石，万古存贞坚。寻常有匡山，头白归青莲。韬光伺来哲，古道君有焉。"}