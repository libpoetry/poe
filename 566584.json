{"id":"566584","title":"鼍矶研","dynasty":"明","author":"徐渭","text":"向者宝端歙，近复珍鼍矶。在海感蛟蜃，文理多怪奇。白者为雪浪，星者黄金泥。碎者银作砂，角者丝缠犀。举手摸其理，索索铓响飞。分符军石乡，庸以鏖隃麋。曩者辱新乐，远寄青州来。一夕忽失守，仍召顽滑资。一字十研磨，一行百推移。淹此斫阵马，羁控不得驰。乃者董文学，匣有方尺储。举以为我赠，与新乐不殊。"}