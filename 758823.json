{"id":"758823","title":"沁园春 白燕","dynasty":"清","author":"殷秉玑","text":"莫讶红襟，此日重逢，相看已非。笑主人帘箔，换来银蒜，旧家门巷，褪了乌衣。柳絮池塘，梨花院落，飞入丛中影欲迷。穿花去，共寻芳蝴蝶，到处相依。水晶怎捲风微。问何处、衔泥带月归。喜拖馀半颈，玉钗绰约，舞残双剪，雪羽差池。夕照都沉，粉墙不隔，休向佳人鬓上飞。喃喃语，与雪衣娘子，共话依稀。"}