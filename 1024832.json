{"id":"1024832","title":"禅人求偈","dynasty":"宋","author":"释慧空","text":"禅家流，悟自己，开眼曹溪十万里。况行机路守心空，病渴移家阳燄里。渴转渴，水又非。抬头不觉雁南飞。文殊堂里万菩萨，大唐国内无禅师。或行棒，或行喝，棒喝交驰如电掣。不容眨眼入思惟，忽把虚空敲出骨。地神恶，天神悦，陕府铁牛得一橛。且等东山睡觉来，大掌连腮咄咄咄。"}