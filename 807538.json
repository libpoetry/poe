{"id":"807538","title":"念奴娇  送周求卓之任荥阳","dynasty":"清","author":"陈维崧","text":"荥阳京索，是当年、刘项旧争雄处。虿紫蜗红缠碎碣，略辨几行秦楚。泛水重关，敖仓剩垒，苍莽空今古。西风夕照，老鸦啼上枯树。君到试问当初，郑虔故宅，三绝犹存否。赢得儿童和笑说，文采周郎独步。故国情亲，新凉节物，送尔驱车去。休轻百里，此间巩雒门户。"}