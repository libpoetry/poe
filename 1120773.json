{"id":"1120773","title":"次韵黄文若春日山行过秦德久六首","dynasty":"宋","author":"周紫芝","text":"百金聊作杖头沽，旋剪春苗荐野蔬。便可且倾陶令酒，未须真忆季鹰鱼。眼前风物一番新，江上桃花恼杀人。可笑草玄窗下客，满庭吹絮不知春。阶前春草唤愁生，屋上鸣鸠报晚晴。忽有好诗来照眼，似逃空谷听人声。不作林间曳履行，老来春日总无情。还惊柳上风催燕，又见花边雨弄晴。樱桃花下小窗扉，闻说婵娟是柳枝。茗椀已烦罗袖捧，篆香仍借好风吹。鸟啼花发未春阑，日饮无何意自闲。更唤小蛮娱醉客，主人风味似香山。"}