{"id":"704914","title":"春日泛湖漫兴","dynasty":"明","author":"霍与瑕","text":"匆匆春似水，滚滚向东流。细草时迎棹，飞花故傍舟。天孙传好句，帝子莫多愁。更鼓寻芳楫，光风在隔洲。阔水飘银浪，芳汀浸绿云。迟迟江柳色，蔼蔼岸花芬。旭日渐加永，凉风欲变薰。暮春千古意，谁共此微醺。望湖情落落，天远碧萋萋。绿树新黄鸟，青山旧锦鸡。五风随鹢舫，三户傍渔堤。处士高栖在，移舟更水西。谁开姑射镜，人在镜中行。映草船船绿，垂杨岸岸明。西山云外影，南浦日边声。吟弄从吾好，空青一鹤横。"}