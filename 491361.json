{"id":"491361","title":"赋白马祠送曾照磨领兵防龙泉寇","dynasty":"明","author":"刘崧","text":"将军骑白马，朝出西门道。初日射旂竿，秋风动原草。问君此何之，鞍马甚光仪。新承大夫命，去逐红巾儿。笳鸣武溪曲，鞭指石州路。手持白羽箭，却射林间虎。深行五十里，提卒三千人。定摧中军帐，独清西北尘。丈夫誓杀贼，老剑耀如雪。箫鼓城南楼，归来宴明月。送君白马祠，因吟白马篇。殷勤折杨柳，赠比珊瑚鞭。"}