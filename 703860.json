{"id":"703860","title":"别刘觐国时初成进士","dynasty":"明","author":"韩上桂","text":"携来双龙精，并是丰城物。雄者干青云，雌者藏秘室。显晦虽异趋，精神原共匹。风雨一夕来，悲鸣如自失。茂先旧有言，神物终当合。处则为卞璞，出则为璠玙。贵贱有时别，精光永不渝。再刖非所叹，雕琢深足虞。大物戒小用，盛德贵若愚。愿言珍廊庙，毋为佩环需。登高易为呼，润下易为泽。丈夫际风云，水击恣远翮。温饱何足言，所志在驱策。盛业绘云台，馀辉留竹帛。努力副明时，敢以效肝鬲。"}