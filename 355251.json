{"id":"355251","title":"百字令·赠周冈生日","dynasty":"清代","author":"董俞","text":"当年公瑾，早三五文社，誉蜚龙腹。滚滚毫端誇丽藻，不数江潘海陆。探得灵珠，夺来花簟，久侧时贤目。沉冥埋照，一杯常满醽醁。回想玉勒京华，侯鲭分饷，华馆燃红烛。赋罢凌云词客老，空赏谈天炙毂。笔傲千秋，丹成九转，长啸须眉绿。官衙昼静，春风吹动苜蓿。"}