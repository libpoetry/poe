{"id":"484325","title":"君莫疑赠薛起宗","dynasty":"明","author":"杨基","text":"有弓莫朝射，有剑莫夜舞。舞剑空惊半夜鸡，射弓须射南山虎。当年意气双白虹，三尺宝剑两石弓。平沙软草马蹄疾，仰面射落南飞鸿。归来面皱头雪白，鱼皮包剑弓挂壁。逢君一笑杯酒空，怜我衰颜手无力。手无力，眼有眵，作歌赠君君莫疑。英雄老去众所薄，何独区区杨去非。先生年五十，更名曰去非。"}