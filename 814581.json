{"id":"814581","title":"七月一日宴七里香花下作","dynasty":"清","author":"范咸","text":"唐昌玉蕊无踪迹，后土琼花再见难。官阁独馀春桂影，婆娑长得月中看。小叶荼蘼一丈馀，花开五出袭琼琚。生怜青琐无消息，难觅吹箫紫凤车。琼台原不在人间，素艳何来绿玉鬟。长见蕊珠宫里雪，只缘地近补陀山。聚仙也合依稀似，玉质秾香总不同。欲向通明上封事，弹文先斥妒花风。幸留七里香名在，认取山矾为写真。寄语世人休聚讼，冰姿原不藉前尘。瀛壖合是洞仙家，宴赏贪看玉树花。赋罢新诗消受得，春风何处七香车。"}