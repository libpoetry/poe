{"id":"811267","title":"秋怀次前韵","dynasty":"清","author":"丘逢甲","text":"三十登坛往事过，英雄儿女两蹉跎。他乡白发愁边满，故国青山梦里多。末劫文章龙起陆，孤星涕泪鹊填河。弓衣绣坼秋魂冷，休唱尊前旧楚歌。东去辽城鹤不归，南来汾水雁犹飞。玄黄残血三灵哭，苍白浮云万念违。入世功名貂尾贱，过江风物蟹螯肥。干戈满地吟梁父，未合隆中老布衣。丘墟只在百年间，京雒风流渺莫攀。同化胡先亡李耳，抱头人反笑严颜。扫除孛彗天边宿，梦寐金银海上山。不信欢愁全不管，白云无恙道人閒。美人消息碧云迟，甲帐珠襦未有期。江上青山名大别，穴中朱鸟号长离。谈经鹦鹉多新语，添色芙蓉变旧姿。欲采縻芜何处是，乱峰无际夕阳时。鸾受鞭笞凤受囚，眼中烟点失齐州。掀翻成案无三古，抖擞群材出九流。历历星辰天市夕，冥冥雷雨海山秋。两头北极还南极，不在云霄最上头。北斗横天天汉斜，支机残石落天涯。万灵雨泣三元改，六道轮回一念差。洪水馀波湮息壤，故宫遗玉刻苕华。瑶池欲吊西王母，簪遍人间白柰花。青骨钟山蒋子文，白头郎署杜司勋。英雄潦倒耽声色，神女荒唐送雨云。弹指顿成新世界，化身曾现大将军。年来学得观空法，谢绝人天百不闻。大旗落日马萧萧，更遣轮飞海上飙。百戏鱼龙残局短，一军猿鹤故山遥。收雷入地藏阴火，呼月升天起怒潮。别撰修罗新战史，钩陈兵气未能消。"}