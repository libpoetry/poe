{"id":"494328","title":"赠周世清表弟省祭还南海诗十六韵","dynasty":"明","author":"湛若水","text":"尔之慈亲家，乃我表姨母。一体姑舅亲，譬之左右手。我幼依尔家，直至十八九。读书学尔叔，深衷自天诱。微此谁开先，终作田舍叟。及我显翰林，尔家运不偶。一兄罹祸罗，二老宵奔走。尚愧我力微，不能解纷纠。尔时在弱劣，讵意振周后。爱尔谨慎姿，贞此三尺守。怜义不怜钱，狱掾于公厚。三考入神州，通藉登选部。省祭归山田，衣冠贲幽牖。谁莫薄为吏，委吏宣圣受。曹参以封侯，安期以不朽。高卑不高卑，太山等培塿。"}