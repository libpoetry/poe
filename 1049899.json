{"id":"1049899","title":"投别发运张职方","dynasty":"宋","author":"郭祥正","text":"萧萧乾叶欲辞柯，晓来更奈严霜何。明知飘泊不得已，请君试听离人歌。生平学尽经济策，宗工大匠亲琢磨。三入长安献不售，困鳞怅望西江波。感君聊借一杯水，六月炎蒸免枯死。高谈雄辩为我倾，古恨今忧对君洗。卖薪给家妻子羞，淮阴胯下未封侯。故人骑龙不相助，子陵自欲追巢由。拔山力尽真可伤，江湖安得重相忘。恩仇必报乃壮士，如今孰是韩张良。玉手纤纤把金盏，更听新声碎瑶板。醉乡酩酊万事休，功名难成岁华晚。噫吁嚱，秋风已老白云飞，乡关咫尺未能归。倚瑟而歌悲帝子，南山遥望泪沾衣。愿君闻此颇矜恻，许借长帆还泽国。他日尧阶荐姓名，投老犹能奉鞭策。"}