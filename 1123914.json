{"id":"1123914","title":"呈潘潭州十首","dynasty":"宋","author":"赵蕃","text":"西江亭上东风客，鸥鸟重来似亦驯。买得小舟连夜发，不知肯别定留人。江边石上白皑皑，远对难分李与梅。因是欲占春早晚，桃花一树有新开。梅花初出炯如冰，未许馀花似我能。太息天公不加意，放教风雨苦侵陵。楚国固多兰与荃，长林野水若何边。樵夫政自不知贵，采卖何曾直一钱。微官本欲救饥寒，欲逭啼号政尔难。不是贤侯任吾耻，未容陋巷乐瓢箪。犯雪渠乘访戴舟，不逢安道便归休。我今一月春风里，纵复回舟匪浪游。昔者湘西借榻眠，自嗟老眼负青编。虽然旧识山中趣，绝爱松风泻百泉。少陵已入严公幕，徐孺还为仲举宾。自愧无诗复非隐，况堪谋食更忧贫。满城游女竞纷纷，柳岸桃蹊昼复曛。不道贫家有机杼，夜窗灯火尚加勤。臂膝真成具老形，每逢趋走叹伶仃。故园松菊幸亡恙，何日扶藜得屡经。"}