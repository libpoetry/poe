{"id":"433409","title":"为杨千里题张倾城夫人所赠茧庐摩印图","dynasty":"近现代","author":"黄浚","text":"压帘寒雪护春光，佳画初披冻欲忘。惊代文章尊刻玉，寸珍金雁逐翱翔。杨侯馀事工摩印，追琢清新洗瘦顽。钿阁知音韩约素，风流还遣落人閒。雕戈虫鸟法无传，意匠矜规九府泉。争似排窠留尺幅，精庐閒品小花笺。江南花尽佳人暮，瘦马京华日易斜。惆怅雕龙好身手，蟹膏淬刃刻杓窊。"}