{"id":"665151","title":"送费钟石庶子考绩入京","dynasty":"明","author":"林文俊","text":"忆昔同登科，相好如弟昆。回首祗昨日，倏更廿寒温。中间几聚散，风雨最销魂。今我偶南来，而子复北辕。临岐重执手，恻恻夫何言。祖道值春晚，落花拥篱根。何以赠远行，采拟思芳荪。夫子玉堂英，词赋陋文园。今去定承宠，重上金马门。同时持橐入，借问今谁存。江水日东注，羲和忽西奔。愿子早登庸，捐躯答至尊。俊也下驽才，恐负海岳恩。别来各努力，馀事置勿论。"}