{"id":"108624","title":"木之彬彬","dynasty":"宋代","author":"黄庭坚","text":"木之彬彬，非取异於人。可宫室则斩则伐，可笾豆则捋则撷。草之茸茸，非求显於世。中刍牧则刈则鉏，中医和则剥则枯。非以其材故耶。是非之歧，利害薰蒸。嗟人道之多患，彼草木尚无情。吾尝观於若人矣，巧於辨人，拙於自辨。好动乎天机，不周乎时变。罪莫惨於德有心，祸莫深於心有见。罪不在德，心其蟊贼，祸不在心。见其髠箝之人也，皦皦自鲜，行於众污之前；嶢嶢不让，立乎众埤之上。积小不当，是以亡其大当。悲夫！羿注矢以当物，十尝中其七八。引镆鋣以自残，骇兕虎之窃发。祸集於所忽，怨栖於荣名。易其言则害智，用其智则害明。为君子则奈何，独见晓於冥冥。"}