{"id":"1112128","title":"哭郭仲微三首","dynasty":"宋","author":"宋祁","text":"仓卒闻婴疾，何辜遂没身。哭筵同产子，霜寝未亡人。冢有邢山旧，天为京兆邻。想君赍志恨，不使白杨春。我作鱼符守，君司凤诏文。他时谈笑罢，今日死生分。怨涕翻荥浪，悲魂引郑云。山阳怀旧笛，肠断不堪闻。谢氏虽多女，中郎竟乏儿。人生忽至此，天道果无知。一代英才往，千篇故稿遗。生平同翰墨，不及镂丰碑。"}