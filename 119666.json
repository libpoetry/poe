{"id":"119666","title":"大雪复用前韵呈王尚书","dynasty":"宋代","author":"陈造","text":"密雪何自来，雨襧云其祖。史臣纪上瑞，外此可无语。帝岂为诗设，偏为诗人取。梁园谢家庭，丽句传今古。玄冥老更事，厥职甚修举。属者甫见白，今者复接武。赋形想像殊，玉田琼作圃。定知怀璧人，蹍足不向楚。天孙事遨嬉，开关叱九虎。剪冰几何时，下土均付与。群仙燕青冥，酒所未彻俎。狂撼白榆花，笑看风处舞。林峦带城堞，变灭眩所睹。安得鹤背游，一览了九宇。颇烦孟光请，杯覆诗不吐。海图折曲折，儿女粗纫补。明年麦秋好，落磨收鹅羽。盍赓屡丰谣，少慰田家苦。嘉应自丘祷，不待书闵雨。饱饭对翻飞，此惠仍地主。"}