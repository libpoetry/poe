{"id":"816983","title":"种花","dynasty":"清","author":"鲍桂星","text":"薰风送灵雨，一夕燕山绿。晓闻卖花声，幽梦不肯续。自起呼买之，倾箧餍所欲。纷然杂红紫，亦颇娱心目。奚奴荷锸前，一盎莳一束。须臾十薮盎，鳞次相委属。中庭有乔柯，老碧衒新沐。笑比支离叟，儿孙绕其足。吾友王秋曹，教我种花术。其术艰且勤，老懒不暇悉。然以当佩韦，古义足可述。四时春气在，一语能事毕。东菑过朝雨，台笠破烟出。登麦虽已迟，插禾未为失。况我卤莽人，鉴此变气质。吟成种花诗，花者犹生笔。"}