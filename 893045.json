{"id":"893045","title":"进幸南园观刈宿麦诗","dynasty":"宋","author":"宋祁","text":"农扈方迎夏，宫田首告秋。嘉生拥瑶县，蕃穗遍天麰。肃雨津茎浃，薰风猎颖浮。登成告田畯，省敛徯王游。紫宙凝神暇，丹书访道休。天行九五健，岁取十千求。洪洞开金狄，连蜷按玉虬。尘清属车豹，枪密羽林驺。芝覆依丹旭，旌门倚绿畴。先驱护绵野，后骑隘长楸。涤圃初开地，腰镰竞劝收。田趋农帝耒，塍错夏王沟。褒栗攒周甸，茨梁属舜眸。籞长包圈虎，箱重载星牛。九扈开灵圃，三辰驻綵斿。劳农差有赐，置酒酌言酬。鸣爵知年稔，为鱼告梦优。云雷一日泽，钟鼓万人讴。帝醉钧天阕，仙归紫气留。明馨资寝庙，足食焕缇油。"}