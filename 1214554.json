{"id":"1214554","title":"送胡伯衡归庆元","dynasty":"元","author":"黄玠","text":"朝看江水平，暮看江水倾。江水朝暮流，游子东西行。与子同自出，相依在飘零。君归逝不复，我行乃睘睘。上有白发亲，下有黄吻婴。晨餐累百指，日食几无赢。风霜所匽薄，忧患况靡宁。旧学旋废遗，岂足希世荣。买田临清流，筑室依近坰。绕园莳果蔬，亲戚有合并。此乐何渠央，此志终莫成。勿为苦悲歌，悲歌怆人情。艰难望骨肉，岁月如奔星。悠悠南去云，跂踵怀先茔。"}