{"id":"870031","title":"和梅圣俞咏昌言五物 缚虎图","dynasty":"宋","author":"司马光","text":"孙生非画师，趣尚颇奇伟。为人少谐合，不肯畜妻子。时时入深山，信足动百里。萧然坐盘石，尽日曾不起。精心忽有得，纵笔何恢诡。万象皆自然，神工相表里。流传落人间，万金易寸纸。君家缚虎图，用意尤精致。虽云锁纽牢，观者犹披靡。昔闻刘纲妻，制虎如犬豕。系之床脚间，垂头受鞭箠。孙生傥未见，画此亦何理。明知非世人，羽化实不死。愿君佗日归，置之成都市。必有乘槎人，庶几能辨此。"}