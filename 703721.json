{"id":"703721","title":"悼崔石师四首","dynasty":"明","author":"释函是","text":"独坐山房意黯然，濛濛秋雨瘴南天。海门浪涌分淇水，水上人家空可怜。远别沉吟古墓边，伤心曾忆五年前。何人重觅鸾溪上，才问崔郎已渺然。身心久已拚空门，在欲行禅未易言。惭愧老僧辜负汝，绿萝庵里待招魂。珍重峰头谒老翁，当年谁共听朝钟。死生如对秋山雨，悲喜何曾入画中。"}