{"id":"197935","title":"上巳成季召会于西溪会上赋诗须多韵仍用故事","dynasty":"宋代","author":"李复","text":"华林园中千金堤，铜龙吐水天泉池。八公山下刘安台，城郭周围杂花开。流金宝剑为秦出，彩鷁羽觞浮洛来。著处祓除务是日，西关千人万人出。脩脩美竹带林高，激湍远照崇山碧。主人济南旧词伯，芸阁铅丹事书册。载酒展席俯长流，一饭未尝留俗客。拂地低回舞袖翻，萧管哀吟动魂魄。天晴初暖云自娇，风柔徐动花无力。气酣倾倒不自惜，屡顾空尊有愁色。岂学飞蚊一饷乐，论文清心听鸣镝。诗坛誓众军令严，立表不漏不容刻。神意惨淡諠谑寂，叠简摇毫辞举白。欲徵故事入新语，挚虞追叹惭束晰。山阴衣冠交履舄，千载风流传不息。茧纸墨妙龙凤飞，远近家鸡皆敛翼。明年此会恐难得，俯仰之间已陈迹。来者兴叹感斯文，后之视今今视昔。"}