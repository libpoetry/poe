{"id":"811714","title":"题织图二十三首 第一图","dynasty":"清","author":"玄烨","text":"豳风曾著授衣篇，蚕事初兴谷雨天。更考公桑传礼制，先宜浴种向晴川。柔桑初剪绿参差，陌上归来日正迟。村舍家家帘幕静，春蚕新长再眠时。红女勤劬日载阳，鸣鸠拂羽恰条桑。只因三卧蚕将老，剪烛频看夜未央。春深处处掩茅堂，满架吴蚕妇子忙。料得今年收茧倍，冰丝雪缕可盈筐。连宵食叶正纷纷，风雨声喧隔户闻。喜见新蚕瑩似玉，灯前检点最辛勤。爱逢晴日映疏帘，新绿如云叶渐添。天气晴和蚕事广，移筐分箔遍茅檐。桑田雨足叶蕃滋，恰是春蚕大起时。负筥携筐纷笑语，戴鵀飞上最高枝。频执纤筐不厌疲，久忘膏沐与调饥。今朝士女欢颜色，看我冰蚕作茧时。蚕性由来苦畏寒，深垂帘幕夜将阑。炉头更爇松明火，老媪殷勤日探看。自昔蚕缫重妇功，曾闻献茧在深宫。披图喜见累累满，茅屋清光积雪同。冰茧方堪作素纨，重绵亦藉禦深寒。就中自有因材法，拣取筐间次第观。一年蚕事已成功，历数从前属女红。闻说及时还窖茧，荷锄又向绿阴中。炊烟处处绕柴篱，翠釜香生煮茧时。无限经纶从此出，盆头喜色动双眉。蛾儿布子如金粟，水际分飞任所之。莫令茧丝遗利尽，来年留作授衣资。劳劳拜簇祭神桑，喜得丝成愿已偿。自是西陵功德盛，万年衣被泽无疆。绿阴掩映野人家，每到蚕时静不哗。一自夏初成茧后，篱边新听响缫车。从来蚕绩女功多，当念勤劳惜绮罗。织妇丝丝经手作，夜寒犹自未停梭。无衣卒岁早关情，寒气催人蟋蟀声。茅屋疏篱秋夜永，短檠相对络丝成。织纴精勤有季兰，牵丝分理制罗纨。鸣机来往桑阴里，已作吴绡匹练看。凝膏比洁络新丝，传得仙方色陆离。一代文明资贲饰，须教五采备彰施。巧样争传濯锦纹，堪怜织女最殷勤。云章霞綵娱人意，自著寻常缟布裙。手把齐纨冰雪清，秋衣欲制重含情。逡巡莫谩施刀尺，万缕千丝织得成。已成束帛又缝纫，始得衣裳可庇身。自昔宫庭多浣濯，总怜蚕织重劳人。"}