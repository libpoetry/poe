{"id":"837720","title":"高阳台","dynasty":"清末民国初","author":"吕惠如","text":"夕照山川，惊涛世界，何堪更感流年。雪霁荒郊，匆匆换了桑田。人间那有欢娱地，问销魂、春在谁边。但苍茫，一棹寒潮，万柳风烟。浮名早付行云去，笑谁将腐鼠，犹忌雏鹓。料理琴书，襟怀且自悠然。梅花懒续东风梦，抱幽香、自老青天。只难忘，万里春愁，托与啼鹃。"}