{"id":"721408","title":"西湖送春次王紫诠使君韵十首时积雨八旬矣四月朔日积雨偶晴故有此作寄余索和十首","dynasty":"明末清初","author":"陈恭尹","text":"一春飞电不停光，谁纵群阴共闭阳。出谷野云笼树白，漫堤湖水入江长。莺辞青帝啼犹湿，燕得晴天喜欲狂。想到六如亭下路，屐泥封尽落花香。春来何处去何归，世上关心者亦稀。老景渐知前路逼，新花应又一年违。桥边激激催流水，塔外层层透落晖。深羡使君闲此日，野人经月未开扉。借却今朝补昨旬，历书新纪祝融神。金乌落尽无晴日，蜀魄啼衰有恨身。星火尚传羲叔宅，箫韶曾是帝虞巡。从他节序相流易，四百罗浮只自春。欲送归云不可寻，读君诗句费沈吟。春无白日常疑浅，水到沧溟未是深。野竹生来饶苦节，渚莲开后见同心。最怜犀带桥头月，他夕分明照客襟。菱花荇叶匝双湖，丽日曈曈百里铺。羲驭久应回北陆，渑池休恨失东隅。鹅群逸少非无帖，犊鼻相如别有垆。一咏一觞聊自足，好留春鸟劝提壶。青泥亭子石阑干，高冢累累照水寒。泉下朝云何处所，偈中如露未曾乾。蝇能远道因随骥，草有馀香不让兰。试问钱塘苏小墓，清明寒食几人看。已歇黄塘昨夜雷，寺南新筑定曾催。花名踯躅春长发，竹有茏葱手自栽。元凯勒铭传在德，左司为郡号多才。千秋也是寻常事，日月行天似磨推。青阳归去不蹉跎，闰岁曾无一日多。柯斧烂时才顷刻，触蛮争处又干戈。馀生合付丹砂久，壮志其如白发何。阿阁凤巢知在迩，春来竹实满前坡。千丝垂柳拂长堤，才见东风日已西。蚁垤一春鸣老鹳，山童三月报新鹂。将收蜂蜡供游屐，欲积蚨钱买醉泥。首夏清和全未得，朝来阴雨倍凄凄。莫道工诗遇必穷，使君曾不问穷通。千年自梦生花笔，一郡同归偃草风。杳杳邮筒来昨日，堂堂旗鼓建晴空。风流宋玉今摇落，谁和阳春入郢中。"}