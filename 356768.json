{"id":"356768","title":"水龙吟·秋暮悼退盦，时没且三月矣，用稼轩体，以代大招","dynasty":"清代","author":"冯煦","text":"秋兮灯晕虚堂些，愁兮絮寒螀些。谁招楚魂，香凋酒殢，碧山荒些。说剑谈玄，疏髯如雪，忆南冈些。奈乘风归也，鹤装烟驾，萧萧振，衰杨些。春尽兮空江些。相逢共、御离觞些。白沙黄竹，重寻断梦，冷残阳些。退笔埋云，哀弦咽雨，剧凄凉些。朗吟兮夜壑，百年过翼，齐彭殇些。"}