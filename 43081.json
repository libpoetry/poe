{"id":"43081","title":"澳亚归舟杂兴","dynasty":"现代","author":"梁启超","text":"长途短发两萧森，独自凭栏独自吟。日出见鸥知岛近，宵分闻雨感秋深。(归时三四月之交，实南半球之秋末也。)乘桴岂是先生志，衔石应怜后死心。姹女不知家国恨，更弹汉曲入胡琴。拍拍群鸥相送迎，珊瑚湾港夕阳明。(澳洲沿南太平洋岸，珊瑚岛最多，亦名珊瑚海。)远波淡似里湖水，列岛繁于初夜星，蘯胃海风和露吸，洗心天乐带涛听，此游也算人间福，敢道潮平意未平。蛮歌曲终锦瑟长，兔魄欲堕潮头黄，微云远连海明灭，稀星故逐船低昂，绳楐梦耶觉，冰酒沁骨清以凉，如此闲福不消受，一宵何苦为诗忙。苦吟兀兀成何事，永夜迢迢无限情，万壑鱼龙风在下，一天云锦月初生，人歌人哭兴亡感，潮长潮平日夜声，大愿未酬时易逝，抚膺危坐涕纵横。"}