{"id":"690687","title":"寄赠邢子愿太仆","dynasty":"明","author":"张萱","text":"严飙厉商气，纤枯肃寒坻。衔羽鸣周周，玄云郁嵯峨。俯彼洪河流，四运忽若兹。朝辞京辇尘，夕宿沧洲湄。崩波发轻棹，遥遥将何之。结交满四海，谁为久要期。踯躅寡所欢，长讴伐木诗。仰视高冥鸿，哀鸣求其侪。亹亹走圹兽，噭噭失群悲。所宗慎厥因，古人有明规。褰裳遵枉渚，采采江上蓠。感物惜芬芳，将以贻所思。投分托金石，副此长渴饥。渴饥亦已长，结交亦相当。声气诚应求，胡为天一方。显显君子德，追琢充明堂。束发即登朝，天路独翱翔。奏赋凌紫虚，揽辔澄八荒。恋此一日养，长揖谢轩裳。矫志在玄邈，冥搜穷羲皇。逍遥翰墨林，高步东西京。咳唾成珠玑，毫素奴钟王。万卷当百城，谁能问夔龙。所嗟怀至宝，无乃迷其邦。时事亦孔棘，冯翼资贤良。峨峨头上冠，弹之向良朋。不朽昔有三，君其爱景光。景光洵可爱，富贵非所求。志士实荣名，哲人慕前脩。念彼麻中蓬，断金在良俦。所以绛灌朝，徒令贾生羞。伫立望东国，空谷维白驹。形影不得亲，何以投漆胶。既无凌风翮，道路阻且悠。临川结遐想，永叹增劳忧。迢迢参商乖，忡忡窹寐逑。所托声与音，万里效绸缪。神交自昔然，何必抚尘游。君卧东山岑，余归南海头。一矢期代兴，努力共千秋。"}