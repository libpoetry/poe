{"id":"775907","title":"三月二十五日渡海纪所见","dynasty":"清","author":"范咸","text":"海门峡如束，放舟还趁潮。岛屿渐以远，仰视惟云霄。天与水为一，远帆同秋毫。极目杳无际，意气惨不骄。问程藉指南，出海称人豪。亚班揽篷索，上下等悬猱。巨浪拍天起，比似桅樯高。龙骨从上过，一落轻于毛。远望峻岭矗，水沸山岳摇。柁师噤不语，谓是鲲鱼尻。喷沬散作雨，十里闻腥臊。转瞬无所睹，但觉心旌愮。晚霞日初落，星斗何迢迢。夜黑青燐生，非鬼亦非妖。燄燄千万点，谁将十斛抛。此景洵奇绝，坐看过中宵。鸡鸣天欲曙，华彩掀波涛。天吴与紫凤，野火春风烧。万顷荡金碧，蛟鼍争潜逃。动心复駴目，快事倾醇醪。幸逢圣御宇，海宴无飘飖。生平见未见，恣意誇同曹。得藉沧溟力，永静番俗嚣。归将画蓬壶，游仙足解嘲。笑语金华人，局蹐虚鸣镳。"}