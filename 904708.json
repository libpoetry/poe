{"id":"904708","title":"送范颖胄","dynasty":"宋","author":"李石","text":"君之家为夔龙氏，龙之威神爪牙利。岂肯因人下求食，拿攫风雷随所嗜。问君世学今几传，翰墨诸仙侈名位。后来诸孙颖与路，元祐衣冠相整治。春秋大易蜀有师，我获升堂时问义。江边乔木殊未改，重来忍唾成都地。感君遗文远相访，凛凛高风今不坠。梅花道路宽作程，瓠叶杯盘同此味。少年赤手弄霜雪，想见倚门迟岁馈。还家莫道囊橐空，客子夜寒仍少睡。"}