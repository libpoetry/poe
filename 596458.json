{"id":"596458","title":"池轩壁上","dynasty":"明","author":"卢宁","text":"谁开幽径窥鱼鸟，素椽掩映芙蓉沼。傍栏锦鲤镜中游，渡岸紫烟屏下绕。冷滟高涵翡翠明，清涟净濯琅玕岛。高人藻雪池沼中，芳心与水同纾皦。平以不流隐约多，静自无波冥会少。百年福泽付儿孙，两膊经纶归杖筱。激鱼炊黍会亲邻，开轩一醉都了了。醒来子夜月中天，水色山光长是晓。"}