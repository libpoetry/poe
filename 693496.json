{"id":"693496","title":"松风阁追次莫东川韵二首","dynasty":"明","author":"邵宝","text":"倚天松不受风摇，白鹤回翔似有招。何处客来忘此阁，故人诗在忆同朝。采苓每带云双屐，供石时添水一瓢。莫道山中无语者，老僧送罢又逢樵。石畔青梧正有华，白云深处问僧家。壁葭梦远犹疑画，垆竹盟寒不为茶。绣岭峰回松起籁，黄梅时尽雨如花。流泉东入蓉湖去，遥听滩声走碧沙。"}