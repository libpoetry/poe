{"id":"1236178","title":"自得","dynasty":"元","author":"李道纯","text":"打破鸿濛窍，都无佛与仙。既非心外妙，不是口头禅。尽日优游过，通宵自在眠。委身潜绝境，万事付之天。一切有为法，般般尽是尘。穷通诸物理，放下此心身。随处安禅定，趋时乐至真。每将周易髓，警拔世间人。得造无为妙，终朝不出门。机缘全绝断，天理自然存。日用天行健，平常地势坤。警提门弟子，复命与归根。打透都关锁，天然会大同。龟毛元自绿，鹤顶本来红。可道非常道，行功是外功。些儿真造化，恍惚窈冥中。自得身心定，凝神固气精。身闲超有漏，心寂证无生。乌兔从来去，乾坤任变更。廓然无所碍，独露大光明。日用别无事，维持一己诚。静中调气息，动则顺人情。晦德同其俗，含华不显明。真闲真乐处，常静与常清。静抱无名朴，尘情了不侵。汞铅镕作粉，瓦砾变成金。觌见羲黄面，参同释老心。顿空超实际，无古亦无今。"}