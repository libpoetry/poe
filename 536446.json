{"id":"536446","title":"拟古七十首 其六十一 崔员外颢游侠","dynasty":"明","author":"王世贞","text":"东风五陵畔，恣意少年游。鲁酒银凿落，宛辔金雕锼。狂童舞拍张，妖女弹箜篌。酒酣万事出，横披宫锦裘。尺八铁匕首，能令都市愁。避雠从车骑，结客取凉州。北断匈奴臂，西斩月支头。论功独第一，天子赐旌斿。图貌在麒麟，英风冠九州。笑谓故所知，功多罪不忧。当时杀人者，今日海西侯。"}