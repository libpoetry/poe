{"id":"1144133","title":"挽云屋徐侍郎","dynasty":"宋末元初","author":"王义山","text":"阖朝奔逸荡无关，夜半潇潇风雨寒。世乱争先寻活路，时贫输与做穷官。平生自谓学无事，一死谅非君所难。到此徬徨犹不忍，国亡那敢计身安。雁塔题名墨尚鲜，九州四海此同年。故人直上青云路，凡俗那能白骨仙。不善巧图真个拙，祇因方处久些圆。万钟不博箪瓢乐，有命何如有性焉。"}