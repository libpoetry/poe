{"id":"861632","title":"和谢安国求砚","dynasty":"宋","author":"王炎","text":"灵均葬鱼腹，贾傅问服臆。挽我来访古，穷鬼信有力。敢恨客毡寒，私喜无吏责。稍稍集韦布，时时论文墨。濯缨湘水清，拄笏湘山碧。陶泓耐久朋，笑我玄尚白。今代谢叔源，人物居第一。诗来招石友，愿费黄金镒。冰丝固希有，雾縠亦罕得。何以报明珠，更觉意羞涩。回首歙溪上，寂寞子云宅。当求玉堂样，特来献词伯。胸中五色丝，一用可华国。视草须若人，携之上文石。"}