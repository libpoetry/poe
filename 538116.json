{"id":"538116","title":"自天津南所经由亡不陆沈者聊成短述兼志忧年得十六韵","dynasty":"明","author":"王世贞","text":"脉涌中原破，堤平万穴趋。青天回碣石，大壑播方壶。甲子尧年偶，庚辰禹佐殊。向来分水陆，兹往混江湖。远舍晨都鳄，危樯夜宅乌。鸥行饶道路，桧偃夺菰蒲。急瀑千珠溅，宽流一镜铺。縠文寒茧栗，锦色昼模糊。紫凤疑来往，天吴或有无。?驱惊倏忽，帆迫乱喧呼。怒激钲声废，微争线力扶。身轻仍燕雀，势定始妻孥。瘗马祠空白，看龟目易朱。客程兹地险，民力几时苏。沈灶生涯尽，投薪骨髓枯。茫茫上帝远，吾意欲招巫。"}