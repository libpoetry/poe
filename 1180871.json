{"id":"1180871","title":"观怀素草书歌","dynasty":"唐","author":"贯休","text":"张颠颠后颠非颠，直至怀素之颠始是颠。师不谭经不说禅，筋力唯于草书朽。颠狂却恐是神仙，有神助兮人莫及。铁石画兮墨须入，金尊竹叶数斗馀。半斜半倾山衲湿，醉来把笔狞如虎。粉壁素屏不问主，乱拿乱抹无规矩。罗刹石上坐伍子胥，蒯通八字立对汉高祖。势崩腾兮不可止，天机暗转锋铓里。闪电光边霹雳飞，古柏身中?龙死。骇人心兮目眓{目臭}，顿人足兮神辟易。乍如沙场大战后，断枪橛箭皆狼籍。又似深山朽石上，古病松枝挂铁锡。月兔笔，天灶墨，斜凿黄金侧剉玉。珊瑚枝长大束束，天马骄狞不可勒。东却西，南又北，倒又起，断复续。忽如鄂公喝住单雄信，秦王肩上?著枣木槊。怀素师，怀素师，若不是星辰降瑞，即必是河岳孕灵。固宜须冷笑逸少，争得不心醉伯英。天台古杉一千尺，崖崩劁折何峥嵘。或细微，仙衣半拆金线垂。或妍媚，桃花半红公子醉。我恐山为墨兮磨海水，天与笔兮书大地。乃能略展狂僧意，常恨与师不相识。一见此书空叹息，伊昔张渭任华叶季良。数子赠歌岂虚饰，所不足者浑未曾道著其神力。石桥被烧烧，良玉土不蚀。锥画沙兮印印泥，世人世人争得测。知师雄名在世间，明月清风有何极。"}