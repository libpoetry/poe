{"id":"701569","title":"八美诗八章章八句美同馆八君子也分携眷恋聊宣别情云尔 张侍御","dynasty":"明","author":"黄佐","text":"水南鸾凤姿，栖心向丹霄。兰台聊大隐，尘埃视金蜩。诒我一束诗，灿灿英琼瑶。容辉在寤寐，鄙吝犹自销。龙湖蕴神奇，豪爽绝今古。性不缨垢氛，啸傲对圭组。存身贵深蛰，偕时乃施普。炳炳金艧言，铭之在衷腑。魁山冀方杰，博雅能沉几。振缨愿匡济，握镜通玄微。申章吐芳讯，焕烂云霞飞。行矣掩瑶瑟，知音良已希。洪洋秉清真，胸次无尘滓。高卧烟山春，倏为苍生起。裁诗最清绝，秋月照寒水。临岐怀好音，轸念林居子。方城甲天下，灵气钟神州。蹇谔斥奸佞，谦光遇王侯。青冥翔健翮，白日县方猷。喟焉伤别促，采萧咏三秋。廖子谢白鹿，英声振金马。掞天摛雄词，星辰纮九野。凫藻竞驰目，骊珠遂盈把。嗟余蹇且拙，末由追大雅。郑公不胜衣，见义奋直前。日月勤献纳，忠愤思回天。芸阁昔讲肄，器重余独先。诵抑师卫武，终身知寡愆。兰陂何温温，璠玙美无度。遇事类迟钝，潜心绝驰鹜。六籍究万微，绩学日宏富。燕郊独送远，离情满豪素。"}