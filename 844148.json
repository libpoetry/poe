{"id":"844148","title":"别台咏怀","dynasty":"清末民国初","author":"易顺鼎","text":"敢云忠信涉波涛，海阔天空任所遭。五两风轻双鸟羽，三千水弱一鸿毛。南窗朱鸟贻书札，东国青童畏佩刀。为念君亲思效死，渡泸往复不辞劳。炎荒十日小盘桓，皂帽依然返幼安。照汗青诗文渡海，满江红曲岳凭阑。遑求泽国持龙节，颇负边人望豸冠。犹有伏波横海志，书生戎服一登坛。使越何曾计橐资，远游心事楚骚知。麒麟凤鸟为先戒，翡翠鲸鱼入小诗。送别五千人槜李，压装三百颗离支。白云黄竹瑶池路，穆满重来定几时。墨绖麻衣岁两更，空悲万里请长缨。蛮烟瘴雨添行色，海水天风和哭声。马革死输鸱革死，龙工生胜鸟工生。虚空已卜年馀到，不向人间更纪程。"}