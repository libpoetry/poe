{"id":"675465","title":"古怨行 其五","dynasty":"明","author":"田登","text":"幽衾当永夕，兰膏焰不扬。抚兹夙夕心，迂我九回肠。辟门值暝夜，皎皎星河光。林杪下悲风，偃草栖寒霜。昔为比翼鸟，双双水中央。今为失群鸿，分飞郁未翔。志愿岂容谬，会遇不能忘。君有万里行，妾无百岁长。流光过奔电，春草秋复黄。人生在契合，沈溺岂云望。临渊羡鲂鲤，徜徉得真常。"}