{"id":"501585","title":"题秋浦捕鱼图","dynasty":"明","author":"林弼","text":"秋风吹溪溪水寒，长枫落尽枝头丹。渔郎举罾得双鲤，烹鱼煖酒欢妇子。江亭有客秋望遥，青烟漠漠山迢迢。沙头落日呼渡急，舟子无言倚篷立。谁其画此老稚川，使我一见心茫然。依稀舣棹涔阳浦，髣髴开樽采石渡。安得坐我茅亭中，葛巾相对三老翁。买鱼沽酒烧野荻，拚与渠侬醉终日。"}