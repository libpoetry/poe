{"id":"350328","title":"玲珑四犯·篷窗独坐，天末予怀，倚白石腔，用纾离愫","dynasty":"清代","author":"程颂万","text":"浦口断虹，湾头归棹，客襟凉意如许。苹香吹上了，一幅销魂句。江郎鬓凋倦旅，漫断阕、拥衾慵赋。暝色凄魂，薄寒支病，无限倦怀苦。遥天髡尽离树。理篷窗旧曲，凄绝筝语。怕吹龙笛晚，喷起前滩雨。汀洲窈窕人何在，怅遗佩、拂尘兰浦。涛雪舞。诗愁被东流卷去。"}