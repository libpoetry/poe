{"id":"1213204","title":"乙酉暮秋朔旦偶会陈鲁彦先生辅伯贤理问崔鼎新太守孟子周佥司于汴梁客舍数分携之期凡四十寒暑矣嗟岁月之遄迈思薄宦之徒劳惊喜相对恍然如梦因述怀呈诸公","dynasty":"元","author":"曹伯启","text":"一别依稀四十年，染园簪盍共凄然。席间老眼无青白，身外虚名有后先。故旧半为泉下土，音容浑是梦中天。相期努力加餐饭，涧柏岩松老更坚。"}