{"id":"611296","title":"长安明月篇","dynasty":"明","author":"邓云霄","text":"琉璃碾破碧云堆，仙子银屏次第开。淡扫蛾眉安玉匣，高悬鸾镜下瑶台。蛾眉鸾镜舒清眺，东海冰轮送秋晓。雾幌初褰七宝妆，琼章早报三青鸟。霓裳天乐沸云流，此夜群仙尽出游。绿发吹笙遥跨鹤，紫箫骑风晚登楼。曾从天路招灵鹊，更隔明河笑女牛。女牛灵鹊佳期暮，天上人间几相误。怅望停棱已可怜，凄凉抱兔应难度。苍茫云水广寒空，叹息红颜闭六宫。莫问涂黄羞满月，只将团扇怨秋风。铜龙夜咽天河水，玉辇征歌乘月起。流素偏归凝碧边，扬辉只在昭阳里。五侯七贵竞繁华，风月宵宵赵李家。红锦缠头调宝瑟，银钿击节奏琵琶。潘安卫玠千金马，韦娘苏小倾城价。锦帐流苏不放春，铜盘吐蜡消长夜。荡子倡楼日易迷，归来明月已沉西。但矜楼上冰姿好，不惜闺中玉箸啼。别有空房二八女，征夫远赴辽阳戍。月暗斜笼夜合花，流萤乱点相思树。绣户秋深冷疑茵，沙场落月闪青磷。受降城外风前笛，无定河边梦里人。挥杯试问天边月，含情细向嫦娥说。处处柔肠叹合离，年年香魄嗟圆缺。合离圆缺异悲欢，才子佳人怅各天。既催牛渚乘流句，又落江州司马船。可厌尘寰多意绪，寒蟾为我调霜杵。乞将灵药蜕凡胎，飞仙挟去云为侣。"}