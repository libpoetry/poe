{"id":"1144576","title":"即事八首","dynasty":"宋末元初","author":"郑思肖","text":"举头云苍莽，何以喻吾怀。白眼世无偶，青天路可阶。湘兰终恋楚，吴橘不踰淮。龙卧未雷雨，池塘空沸蛙。栖迟破屋下，书史自徜徉。道不嫌清苦，人皆笑独狂。晚花亏雨露，老树惯风霜。莫望阖门北，愁云天外长。一说乾坤事，无愁鬓亦斑。心飞空阔外，身堕乱离间。日落经何国，归云识故山。凭谁扣冥漠，天道几时还。徉狂全性命，守死混樵渔。道否怀才老，心高涉世疏。掌中筹地理，灯下论兵书。愧我非诸葛，何人顾草庐。山川不可望，荒草苦何深。故国英雄泪，终身父母心。清池函瑩玉，落日堕圆金。休问愁多少，芳年雪上簪。薰风吹不透，热恼苦无涯。时异生深恨，云飞动壮怀。醉谈天下事，清坐月中阶。此意有谁解，儿童自听蛙。大地尽戎马，皇皇奚所之。此身犹梦里，无处问天涯。鸟影惊飞弹，蝉声避过旗。愿言仍旧贯，生死太平时。独闭衡门坐，无言意极长。赤心怀赵日，绿鬓染吴霜。火正当阳地，风来自午方。连宵验天象，心宿炳明堂。"}