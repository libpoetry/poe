{"id":"543630","title":"围棋歌赠黄生应魁","dynasty":"明","author":"胡应麟","text":"嘉隆奕者师鲍髯，敌手燕台惟小颜。琅琊门下角程李，斧柯欲烂天东南。四明岑乾出稍后，自说髫龄遇神授。一时诸子皆偏师，何能突过颜鲍右。迩来国手归维扬，方生日新最擅场。天马行空绝蹊径，喧啾百鸟鸣鸾凰。会稽黄生名较晚，负局携家傍天苑。蹇驴破帽春明门，落落乾坤孰青眼。当时奕道颇有声，十年贾勇争时名。一朝神理洞仙著，骅骝独步长安城。落子潜思动移日，梦入巴邛四仙窟。有时大敌交中原，往往一枰竟秋夕。兵锋所指无群雄，铮铮剑戟摩苍空。虚堂棐几对剥啄，晴天雨色交长虹。猛若重瞳战钜鹿，奇如邓艾收西蜀。槎山通道捷有神，斩壁开关恣腾逐。即当死地偏用奇，背水援桴号令驰。俄看赤帜树高垒，股弄强敌如婴儿。倏忽长驱走雷电，太白经天助鏖战。全齐陡下七十城，雄赵一坑四十万。长安五侯不乏材，连云甲第朱门开。高轩驷马竞延致，争先结袜黄金台。黄叶盈庭仆夫卧，风雨萧萧烛花堕。斧柯几烂局未终，不觉晨钟彻高座。唐时供奉誇积薪，生岂冢嫡繄后身。荒丘仙妪姑若妇，九枰口诀留千春。丈人耽奕自蚤岁，飞将词林绝无对。茂弘五品输江郎，遇尔那能不心醉。嗟嗟黄生意气豪，岂徒覆局兼含毫。上书无路谒明主，狂吟易水风悲号。世人沾沾事酒肉，高盖峨冠耀流俗。生徒工奕仍工诗，老向金华走碌碌。黄生黄生歌莫哀，三公九列俱尘埃。不见东南八万仞，寥天石室青霞开。奕罢两奁收白黑，局上亏成总虚掷。乘云且逐胡先生，跨鹤鞭龙访太乙。"}