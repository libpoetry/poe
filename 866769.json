{"id":"866769","title":"沁园春 其四 用前韵谢魏菊庄","dynasty":"宋","author":"冯取洽","text":"举世纷纷，风靡波流，名氛利埃。有幽人嘉遁，长年修洁，寒花作伴，竟日徘徊。餐荐夕英，杯迎朝露，世味何如此味哉。扬扬蝶，尽弄芳来往，我又奚猜。双溪约玉林梅。拟真到庄门一扣开。奈衢山风急，勒教回驾，横塘水弱，未许浮杯。恨结停云，神驰落月，白雪风前忽堕来。教儿唱，侑蓑翁一醉，无闷堪排。"}