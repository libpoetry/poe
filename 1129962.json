{"id":"1129962","title":"偈颂一百六十九首","dynasty":"宋","author":"释智朋","text":"不立孤危，了无藏覆。掉臂因行，推门入臼。佛身无为，不堕诸数。土块泥团，灯笼露柱。凤栖不在梧桐树。北郁单越，西瞿耶尼。有利无利，不离行市。一灯分灯灯无尽，一处明处处齐透。闹浩浩中一法不舍，静悄悄处一尘不受。灯明如来，一场漏逗。事同一家，万别千差。云门糊饼，赵州吃茶。何似南山鳖鼻蛇。未举先知，未言先领。赵州无关，玄沙有岭。万别千差一印定。卒风暴雨，鼓荡无前。石裂崖崩，回避不及。总教丧尽生涯，方见时清道泰。功不浪施。秋雨凄凄，秋云黯黯。修成八万四千斧，不比寻常三五圆。日卓午，夜半子。千门万户俱开，一声两声砧杵。流沙浪阔，葱岭无路，达磨何曾归去。大地皆冻锁，遍界热如火。时节不放过，衲僧多蹉过。不蹉过，深雪之中有一个。伶利衲僧，动无思算。合水和泥，田头地畔。搆得完全，只得一半，穷坑难满。楖?木卷而曲，回天关转地轴。群阴时时剥尽，一阳日日来复。为甚罗汉山中冷门难向，不是苦心人不知。全身坐在正觉山中，要行便行要用便用。明星现处路头通，十倍慈悲成脱空。旧岁昨宵去，新年今日来。灯笼与露柱，不觉笑咍咍。达磨面壁，云门念七。黄面老子性命，今日落在朋上座手里。扶起放倒，不为差事。达磨西来，卦文不识。胡卜乱卜，传至今日。佛日等是开个铺席，敢向朕兆未分已前。端平元年正月一。桃花烂熳红，灵云眼中血。不是断肠人，此恨向谁说。胞胎才出播殃尘，直至如今毒害人。一杓兰汤无限恨，腕头何止重千斤。禁足安居，一句直举。匝地普天，四月十五。一叶落，天下秋。回避不及底眼睛突出，窥觑无门底南州北州。有来由处没来由。冬不寒，腊后看。酸风刮地，冻破泥团。毗卢楼阁前，少林深雪里，谁知犹隔万重关。滞货无价，烂钱无索。咬定牙关，将错就错。天将以夫子为木铎。提折脚铛，各出只手。释迦不先，弥勒不后。妙用临机，如盘珠走。鼓腹笑复歌，面南看北斗。六载将身草里埋，当时有眼几曾开。果然见得明星现，未到门庭冷似灰。坐底坐杀，立底立杀。不知谁是赤须胡，转身句子活鱍鱍。节届元宵气象新，笙歌竞奏汉宫春。满城灯火暄和气，车马往来人看人。四十九年蹲坐处，无明荒草几多愁。一朝得意春风里，活却从前死路头。黄檗棒头，马祖喝下。家家春风二三月，处处绿杨堪系马。诸佛出世，标拍荒郊，达磨西来，冢添新土。保福今日，向拜扫无门处打开一路，冬至寒食一百五。暮春初，修禊事。少长咸集，群贤毕至。数树松花，一溪流水。知惭愧底足以畅叙幽情，无摸索底正好顿张意气。不舍诸道法，而现凡夫事。万人游仰处高挂锦标，千波竞起时要须好手。还如曾斗快龙舟，一度赢来方始休。动弦别曲，落叶知秋。普天匝地，骑牛觅牛。心月孤圆，光吞万像，起模画样。光非照境，境亦非存，收拾不上，光境俱亡。得力句子，全身担荷。水长船高，泥多佛大。西风雁字新，东篱菊花老，四十九年谈不到。行路难，有何难。不见陶渊明，采菊东篱下，悠然见南山。彼此丈夫，莫受人瞒。多言丧道，多歧亡羊。浑无颗粒，别甑炊香。惊起暮天沙上雁，海门斜去两三行。一国之中，圣主最尊。四民之中，君恩最重。衲僧居四民之外，正当今日如何报恩。万年松顶拂云高。错步入雪山，茫茫谩寻讨。鬼眼忽撑开，草窠里蹲坐。见底是明星，悟底是什么。瞿昙瞿昙，未敢相保。天寒人，寒彻骨，迥无依倚。拳到踢到当机，贵得峥嵘。眼里无筋，韩獹逐块，皮下有血，杓卜虚声。冻云垂野，掠地冲风。乾坤把定，凡圣潜踪。堪笑神光曾断臂，至今埋在雪堆中。向上机，活人句。石火电光，葛藤露布。灵踪更在猿啼处。尘劫事，只如今。向这里瓦解冰销，如水入水，似金博金。未知年穷岁尽在，三年一闰。大无外，细无内。斗换星移，明珠绝颣。权实不到处，宾主历然时，佛祖无门著眼窥。尘劫至今，堂堂丈夫。无毫发许，盖覆得渠。觅之转失，亲之转疏。不论圣凡，说甚贤愚。直饶放下屠刀，衲僧门下未敢相许。分明见彻，开口犹难，蓦过重关，转身无路。只这拙处，作么生去。不得有语，不得无语，发机须是千钧弩。履践平实道路，倚门傍户。敲磕崄峻门庭，接响承虚。无师智，自然智。推倒大梅峰，一举九万里。保福缓缓向道，伏惟安置。东开西闭，滞在门庭，左出右入，重添途辙。新香山有条活路，与诸人共行去也。礼自己佛，烧自己香。容颜甚奇妙，光明照十方。老僧轩前黄菊花，不可胜数如恒沙。谁在画楼沽酒处，相邀来吃赵州茶。雪山六载自欺瞒，耿耿明星碧汉间。开眼更无回避处，普天匝地黑漫漫。古今日月，古今星辰。若教频下泪，沧海也须乾。此大楼阁，无住无去。此楼阁门，无开无闭。作者同归，不劳弹指。七佛前引，维摩后随。但知逐队随邪，脚跟何曾点地。雪窦与么说话，要瞒诸人则易，埋没诸人则难。出门见山水，入门见佛殿。武帝高悬圣鉴，要见缁素分明。大士觌面当机，且非索盐奉马。检点将来，只知卖贵，不知卖贱，可惜武帝当时放过，随后好与一拶。非僧非道非俗，管取口乾舌大。一不得向，二不得讨，廊下闲行，堂中打坐。眼里耳里，观世音，胡达磨，过。握骊颔明珠，秉金刚宝剑，日日禁足安居，个个心空及第，犹是衲僧寻常行履。双林乍入院来，不敢背俗违时，下座且与诸人普同作礼。悲愿海，四生海。出没卷舒，圆融自在。善慧大士来也，石火电光，且过一边。拟欲抬眸，龙华会里。半夜三更，天昏地黑。赤肉团边，捉得个贼。正好朝打三千，暮打八百。天得中，星辰罗。地得中，阴阳和。衲僧得中，罢却干戈。随寒逐暑，徒自波波。一夏九十日，今日是中夏，诸人未举先和。因甚问著如何是汝心，却又不会，拄杖子到此，也不得无过。是汝诸人，还知痛痒么。圣制安居处，凡夫路不同。过去不可得，现在不可得，未来不可得。掀翻毗卢楼阁，只在顷刻。天上无弥勒，地下无弥勒。老木成乔林，秋空见明月。芥子之中入正定，须弥山中从定出。过去佛，现在佛，未来佛，无物堪比伦，教我如何说。灵龟未兆之际，黑豆未芽已前，道得一句，盖地盖天，犹未是无师句自然句。秋风高，秋空阔，雪峰何曾桶底脱。天上星，夜夜现。眼豁开，方始见。黄面瞿昙，脑后拔箭。寒时寒杀，热时热杀。诸方普请寒暄。双林寒时热杀，热时寒杀。且非别换条贯，大士从来头戴冠。三界无安，犹如火宅。良医之门，愈多病人。傅大士打失鼻孔眼睛，至今寻讨不见。胡相公偏要向高高峰顶起殿，不管盐贵米贱。春风一阵来，花开三五片。达磨大师挨拶不入，忽携只履返西天。一处通，千处万处绝罗笼。青山常在，知识难逢。威音王已前，犹是坐家致仕。衲僧气宇如王，沩山笠子，志公拄杖。大海一沤，未发已前。坤六段，乾三连。拟欲眨眼，驴年驴年。双林树下生，双林树下灭。生死不相关，彼此是途辙。正旦令晨，物物咸新。衲僧应时纳祐，不是和光同尘。柏树子，麻三斤，死柴头上放阳春。一冬晴暖，梅花尽开。林下道人，折得一蓓两蓓。但见清香可爱，不知结调羹子未得，犹有雪在。寂然不动，感而遂通，癞马系枯桩。寂而常动，不感而通，四方八面绝罗笼。不下禅床，一喝耳聋，不妨游戏人事海中。一切声是佛声，一切色是佛色。三分光阴二早过，普天匝地逐春忙。辜负春光，肠断春光。杏园啼百舌，谁醉在花傍。是药非药，信手拈来。杀人活人，风生八极。任是文殊维摩，也少这一服不得。兜率宫中把不定，松山山里借场开。普天匝地皆泥水，那更当生补处来。头顶天，脚踏地。闻鼓声上来，减多少意气。他杀不如自杀，参他不如参己。森罗万像，是汝诸人知识。森罗万像，是汝诸人自己。堪笑嵩山破灶堕，既是泥土合成，又要破也堕也。金圈栗蓬，炉鞴镕镕。吞得透得，钝铁顽铜，百丈徒誇三日聋。分皮分髓诳盲聋，污却嵩山熊耳峰。只履携归葱岭去，贼身何处不相逢。透脱言诠，铁山横卧。截断言诠，通涂荒草。自小持斋今已老。莺老花残，春事已过。明眼衲僧，多是蹉过。楝花信风，不肯放过。万户千门，一时俱过。筑著磕著，是谁之过。转换不得，也要验过。杓柄人人入手来，莫随颠倒自沉埋。普天匝地无回互，黄面瞿昙出母胎。九日无白醪，饱餐黄栗糕。孤峰绝顶，两眼弥高。不觉不知，忽然帽落。秋风恶，秋风恶。碌碌复碌碌，良马白日足。咬定牙关，掀翻地轴。神不敢呵，鬼不敢哭。世尊入地狱，调达出地狱。入无穷，出无尽。把定要津，头正尾正。收则大地全收，展则大千俱覆。黄面瞿昙，隐身无路。千圣顶?打开，三涂地底把住。是汝诸人鼻孔，总在山僧手里，一时穿却。金刚圈，栗棘蓬。识得衲僧公验，便是造化炉中。前峨嵋峰，后碧玉盘。一字字，一句句，且非草本相瞒。坐断毗卢顶，不禀释迦文，且在下风。雪窦头上锥，脚下劄。拍拍是令，成就一切世界。兴化打克宾，种谷不生豆。虽然费栽培，也要人知有。悬崖撒手，藉草眠云，四方八面，移南作北。佛祖不历处，古今不到处，如何行履。三九二十七，篱头吹觱栗。旃檀林，狮子窟。蹲坐不得处，正好翻身，片片烟消时，方堪拈出。不是心，不是佛，明眼衲僧莫轻忽。吴宫烟冷水迢迢，当日齐腰雪未消。腊月今朝二十五，今朝未是拜年朝。岁之元，月之元，日之元。元正启祚，万汇发生。达磨西来，直指人心，见性成佛。一花开五叶，结果自然成。两段不同，收归上科。坐一走七，横三竖四。大力量人，全身担负。普化铃铎，杨岐驴子。自古及今，灯灯相续。匝地普天，灯灯无间。助发实相义，今朝正月半。当年一曲脱空歌，急水滩头鸟作窠。知是翻誊经几手，没誵讹处有誵讹。寒则普天寒，热则普天热。透出寒暑关，何曾离窠窟。木落千岩，秋空如洗。向这里转得身去，可以移星换斗，转位回机。百尺竿头，纤尘不立。向这里进得一步，杀活纵擒，纵横自在。须弥无顶，沧海无底。迦叶三昧，阿难不知。闻名见面，剑去久矣。拽杷拖犁较后先，杨岐鼻孔没半边。人人自有光明在，看时不见暗昏昏。这个岂不是光明，一一闻见分明。天地发祥，圣人诞降。恩沾四海，德被万邦。林下道人，坐则禅板蒲团，用则拄杖拂子，无非仰答圣恩。今日赞祝一句，又作么生，此心心外更无心。田库儿，甚奇怪。一下锄头，打破土块。尽大地老和尚，髑髅粉碎，坐一走七，圆融内外。青松下，明窗内，玉殿琼楼未为最。分毫定斤两。涓滴见沧海，拄杖子话在。三转法轮于大千，其轮本来常清净。平江出灯道地，诸人尽知灯明。如来在诸人眼里耳里，转如是轮。虚空迸绽，山岳起舞。拔舌犁耕，罪恶俱露。真灵无功，功超造化。真圣无相，相包虚空。从权摄化，正按旁提。风行草偃，玉转珠回。使人人向这里饱食味法味，惭愧。看楼打楼，东涌西没。入水入泥，穿皮透骨，十字街头石敢当。忽会转身句，便笑辽天鹘，达磨大师眼睛突。无用之用，其用甚大。无功之功，其功甚博。自然如龙得水，似虎靠山，壶中春色异人间。爰从耳门，圆照三昧。缘心自在，东倒西擂。异中现同，小中现大。只如不涉眼色耳声，甚处与他相见，婺机罗，川纸会。伶俐衲僧，讨甚巴鼻。著脚处寸草不生，著眼时佛祖扫地。且道以何为据，不爱南山爱鳖鼻。毗蓝园里，活中觅死不可得。双林树下，死中觅活不可得。脑后一锥，是活是死。南州北州，万绪千头。钓丝绞水，纸撚无油。鹤神飞上天，土宿骑黄牛。大海有十件奇特事，未曾说著。海底蓬尘起，千江水逆流。维摩丈室，有三万二千狮子座，收。放下身心，仁义礼智。黄面瞿昙，捞天摸地。四月十五，唤作结制，东行不见西行利。正不立玄，偏无所附。三十年异类中行，末后句月圆古渡。夜船拨转琉璃殿，白鸟飞宿无影树。肤寸生层云，已具瀰漫势。尽瞩晴空目，且非烟雾比。首座行脚，首座来也，落在第二。看看，云行雨至。孤峰顶上无出身路，十字街头亦无向背。临济老瞎秃，明州憨布袋。正令不行，东倒西擂。平地起堆从古有，青天霹雳避犹难。杖头自有通方眼，风月一天非等闲。木骨金妆，似则也似。瞬目扬眉，西天此土。倒卓须弥，揭翻大海。鱼龙变化，禽鸟欢呼。且放佛祖出头。象王行处，狐兔绝踪。水月现时，风云自异。齐进退，正纪纲。提向上事，建光明幢。大方无外，大圆无内。是凡是圣，同此安居。淈淈??，瞒瞒盰盰，富不足而乐有馀，是马何曾唤作驴。立中就中，渗漏难尽。不见一法，始是半提。向上全提，诸佛诸祖。明不出，标不起。龙女献珠，狼藉净地。三处度夏，开拓封疆，眉毛在么，抱赃叫屈。柏山今夏，逢人不得错举。三回四度，不曾入得径山门。万恨千愁，今日落在弟子手。只得欢喜忍受。旃檀林，无杂树。拈出片片皆香，收来枝枝显露。门头户底一等打开时如何，吃茶去。一月普现一切水，一切水月一月摄，从上佛祖不出这影子。只今雨暗乾坤，月明如昼，衲僧眼目，瞒他一点不得。柏山高，秋风高。打失登山屐，吹落炙脂帽。应节应不及，登高登不到。造化寒暑，有来有往，衲僧火炉，有开有闭。寒暑往来，火炉开闭。非实非虚，非如非异。散为器者，乃道之漓。适于变者，乃法之弊。衲僧家，如何是事事无碍底句。济北老秃兵，明州憨布袋。人天眼目，渥洼真产。踏杀天下人，今古何曾间。马师不曾过去，衲僧自生隔远。不隔远，蜀旱不旱，蜀有彭汉。依时及节，岁岁元正启祚。葭管灰飞，勾芒布令。春牛头黄，岁稔年康。衲僧相见，或彼或此。水出龙宫，云生岳坞。壁立千仞放行，合水和泥把住。仁义道中是第几句，举。双林示灭诳何人，无际真空净法身。活向春风里埋了，万年千载不成尘。爱圣憎凡，蜗牛上壁。凡圣情尽，独鹤下田。向外驰求，乡关转远。百尺竿头进得一步，脚跟下正好一锥。如是我闻，一时佛在。罢拈金锡，七尺军前。今春看又过，何日是归年，辜负春山啼杜鹃。樊将军向补陀山上礼观音大士，不知不觉，在五台峨嵋见文殊普贤。柏山小小丛林，安居九十日。五日不升堂，隔日不入室。与么承当去，已是拗曲作直。吹糠著米，无赃考贼。沛公斗智，项羽斗力。南无甚深般若波罗蜜。护生杀生，遍界刀鎗。柏山结也如常，解也如常。如常恰似秋风至，无意凉人人自凉。草舍家风，少富多贫。牙根齧定，七纵八横。有炉无火烧杀人，有火无炉走杀人，说甚杨岐鬼眼睛。黄檗归本位坐，陷虎机深。保寿打推出僧，钓鳌力巨。一举三山连，未称全提处。把断要津，辉腾今古。人情浓厚道情微，道用人情世岂知。盐咸醋酸，阿谁不知。只要熟处放教生，生处放教熟。道用人情日久，自然打成一片。犹是蹲坐在净地上，要得大方独步，柏山与你草鞋。七日来复，宫添一线。衲僧分上作么生，石笋抽条，冰河发焰。柏山拄杖子，放一头低，与你相见。雪山中，夜半子。眼见星，丑恶露。四十九年分疏不去，儿孙千古遭涂污，腊八年年是一度。一棒一喝，疾雷破山，一提一唱，崩空峭壁。诸佛傍观有分，诸祖拈掇不出。只如入已还闭。安居禁足，护生杀生。无依倚处，百匝千层。柏山手里有乌藤。不知月之大小，不管岁之馀闰。黑牛卧死水，癞马系枯桩。三年一闰，五年载闰。衲僧须经得与么时节过，方可成自己岁功。门掩衰颓又暮春，这些病痛与谁陈。百城若有归来者，方见文殊一臂伸。如何望岱岳，仁心普周被。难与衲僧角，换却鬼眼睛。归源性无二，方便有多门。棒如雨点，喝似雷奔。衲僧门下，无著这破草鞋处，经律论又向什么科中收。移高就下，有个商量。白昼长，松风凉。火就燥，水流湿。问十答百，问一答十。达磨是甚老臊胡，临济未是白拈贼。今日为汝一划划断，且道既是冬瓜，为什么夏里吃。秋气澄清，秋空如镜。万籁沉寂，明月一轮。尽大地人彻晓竞观，不知昧却自己光明。德山棒，临济喝，拗曲作直。云门饼，赵州茶，特地周遮。威音那畔，毫发不差，山中是处有黄花。至尊至贵，无去无来。体若虚空，迥绝安排。即心是佛，非心非佛。东涌西没，穿皮透骨。十字街头，孤峰绝顶，是离窠臼，不离窠臼。丛林圣制，有解有结。透脱重关，红炉点雪。三脚驴，圣箭子。放行则大地全收，收来则千差一举。握土成金，握金成土。转如是轮，不可量数。秋云捲尽见晴空，瘦耸西湖千万峰。水鸟树林南宕寺，老胡曾未到其中。贫到无锥，正好进步。王舍城中，有条活路。一声金锡，千门万户。全放全收，全宾全主。多宝如来，何曾过去。会则一似等闲，不会则千难万难。岂不见陶渊明采菊东篱下，悠然见南山。到这里转身有路，不妨入廛垂手。明头暗合绝安排，莫厌红尘拨不开。不见当年分庵主，一声江上侍郎来。溪山虽异，云月是同。透脱声色，任自西东。十里西湖九里松。把定乾坤正此时，衲僧犹未副全提。普贤不顾弥天罪，甘自浑身陷铁围。言之者失其真，知之者反其愚。有之者乖其性，无之者伤其躯。俊鹰摩霄，岂重云能碍。六马奔腾，岂朽索能系。如其不然，转身吐气。久雨不晴，云门道劄。信脚行，信口道，缺齿老胡，不是达磨。酸风刮地，泥团冻破，有什么过。通身是病通身药，病去依前药自除。木落秋空山骨露，何须一默对文殊。夜半明星，打失眼睛。胡人多诈，未可全凭。遭他冤害，始报不平。西天此土，十万馀程。胡言易会，汉语难明。桃花水，榆荚雨。一点忽来，千花竞吐。头顶天，脚踏地。开口吃饭，鼻孔出气。死尽活，活尽死。百尺竿头更进一步，未梦见衲僧巴鼻。达磨迢迢西来，葱岭迢迢归去。白首儒生困路歧，残杯冷炙饱还饥。一朝得意春风里，便把驴儿作马骑。"}