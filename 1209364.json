{"id":"1209364","title":"和许昌张彦升见寄","dynasty":"元","author":"耶律楚材","text":"真人休运应千载，生知神武威中邦。杜绝奇技贱异物，连城玉斗曾亲撞。兵出潼关渡天堑，翠华杂映驺虞幢。生民鼓舞叹奚后，壶浆箪食辕门降。偏师一鼓汴梁下，逻骑饮马扬子江。良臣自有魏、郑辈，死谏安用干与逢。少微昨夜照平水，清河国士真无双。壮岁游学力稽古，孜孜继晷焚兰釭。新诗寄我有深意，再三舒卷临幽窗。安得先生赞王室，委倚奚忧庶政庞。堪笑纷纷匹夫勇，徒誇巨鼎千钧扛。何日安车蒲轮诏，公入北阙，葡萄佳酝烂饮玻瓈缸。"}