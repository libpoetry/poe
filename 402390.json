{"id":"402390","title":"六州歌头 偕慧素登峨眉山绝顶","dynasty":"近现代末当代初","author":"张伯驹","text":"相携翠袖，万里看山来。云鬓整，风鬟靘，两眉开，净如揩。独秀西南纪，镇梁益，通井络，齐瓦屋，蟠岷嶓，接邛崃。绝壁坪深洞古，神龙会、隐蓄风雷。听下方钟声，烟雾起芒鞋。飞瀑喧逐，挂丹崖。又神灯灿，佛光幻，卿云烂，锦霞堆。开粉本，图鳞甲，砌琼瑰，绝尘埃。玉立千峰回，银色界，雪皑皑。渺人海，笑万事，等飞灰。阴壑阳岩苍莽，看缥缈、双影徘徊。载将西阁笔，直上睹光台，一扫昏霾。"}