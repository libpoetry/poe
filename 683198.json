{"id":"683198","title":"和抵澄二首","dynasty":"明","author":"王天性","text":"何事天孙懒弄梭，孤臣有感鬓双皤。心悬日下黄金阙，梦断风前白玉珂。香幕未嫌连蜃气，仙槎犹喜近天河。浮云世故那能料，肯向樽前学怨歌。千载高人际太平，铜章墨绶凤凰城。蛮乡何意来韩子，宣室几时召贾生。海月偏凉宜载酒，粤山多秀好题名。看君身在虚舟上，任挂风帆驾浪行。"}