{"id":"755933","title":"闻雁","dynasty":"清","author":"俞庆曾","text":"风清月瘦露华白，但闻寒虫啼切切。徙倚红楼看暮云，鸿声嘹唳来天末。影落潇湘杜若洲，天涯何处稻粱谋。玉门秋色羁臣感，归梦刀环少妇愁。银屏烛暗凭阑立，炉鸭香销莲漏咽。一声叫破万家秋，河汉无波人寂寂。伊人消息远长安，迢递关山路渺漫。无语举头天际望，暗将离思寄霜翰。"}