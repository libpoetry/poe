{"id":"743097","title":"井陉道中山色甚佳前游未之奇也","dynasty":"清","author":"戈涢","text":"昔畏井陉道，乱石如猛虎。今爱井陉山，遥峰如静女。前岁与今岁，所历非有殊。今乃下心意，昔但忧驰驱。譬如读异书，聱牙初不免。既深遂忘疲，文奥义自显。紫翠非一状，烟峦逾千重。延绵不可极，转转相为容。是岁秋雨足，宿麦有万亩。环山一剪齐，绿若春初韭。既以增妩媚，弥用清心神。又如画功妙，设色多于皴。翻恨迫长途，不得恣幽讨。何当万峰巅，一览群山小。同行无朋侣，谁与赏此奇。顾笑语僮仆，顽石亦解颐。"}