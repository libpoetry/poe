{"id":"1128537","title":"次韵钱伸仲见贻兼送别二首","dynasty":"宋","author":"葛胜仲","text":"四年五度访郊村，苜蓿羹稀不厌贫。清韵喜逢须展戟，奥篇仍睹笔书银。一筇岩壑幽栖地，五两江湖自在身。他日愿陪鸡黍社，贵邻应不买增珍。郊居牢落似东屯，剥啄欣闻客叩门。笔下波涛文贯道，胸中瑜瑾学逢源。西余未遂谐清赏，南浦俄惊黯别魂。金菊万株秋露重，此时重复望来辕。"}