{"id":"137810","title":"送黎生下第还蜀","dynasty":"宋代","author":"欧阳修","text":"黍离不复雅，孔子修春秋。扶王贬吴楚，大法加诸侯。妄儒泥於鲁，甚者云黜周。大旨既已矣，安能讨源流。遂令学者迷，异说相交钩。黎生西南秀，挟策来东游。有司不见采，春霜滑归輈。自云喜三传，力欲探微幽。凡学患不强，苟至将焉廋。圣言简且直，慎勿迂其求。经通道自明，下笔如戈矛。一败不足衂，後功掩前羞。"}