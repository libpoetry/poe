{"id":"575517","title":"甬东吕山人自蓟复游晋，因览天海，骊歌有赠","dynasty":"明","author":"戚继光","text":"道辟在重华，道隐在素王。其流蔚无尽，散之丘壑旁。抗志倘弗徇，草木增芬芳！卓哉吕家二，又称四明狂。一与五岳盟，托瞩殊未央。论交齐显遁，和歌叶宫商。少微丽中天，海宇挹精芒。长啸断虹霓，坐客慨且慷。逸驾不可攀，白云载翱翔。孤竹留丛祠，千里携椒浆。清风飒然来，参差开君裳。三叹怀伊人，圣贤亦摧藏。枯卉带寒澌，古碛啼蛩螀。事去能复征，山川郁相望。余愧老抱关，投袂暂徜徉。蚤岁阻越徼，暮龄逢燕疆。遂此平生欢，十日为持觞。但识径寸丹，无嗟颠毛苍！愿言往从之，王命或靡遑。铅椠大有权，戈戟分余光。行游固莫偕，欢燕诚难忘！出门歧路多，雨雪纷河梁。还问御者期，离合岂必常？所至猿鹤迎，何异归旧乡？婚嫁谅已毕，松菊任其荒。顾谓向子平，遐举非柴桑。为君赋骊驹，君马玄以黄。"}