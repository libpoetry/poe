{"id":"624215","title":"辞夜郎","dynasty":"明","author":"许国佐","text":"我来夜郎时，不知夜郎好。我今去夜郎，去来何草草。夜郎令人壮，夜郎令人老。亦有石笋峰，亦有桃源岛。雒源不可问，夜郎退愁恼。亦多名古人，班班而可考。我之去夜郎，如离我村堡。父老牵我衣，含涕不能道。不识圣人心，此行明月皓。旗帜列于前，大将军怀抱。平时云上官，此时亦浩浩。一尊又一尊，不觉欲潦倒。青青诸子衿，教告以有造。应恨去官迟，勿羡入官蚤。勿吟我诗篇，勿读我房稿。我罪积如山，我名贱于皂。我之二白楼，其中有至宝。俟子素心人，可以恣寻讨。一桥犹未成，何以完障保。小子唯唯退，曰今失襁褓。一人持一觞，一醉宽苍昊。"}