{"id":"685155","title":"次林员外新店驿壁间三首","dynasty":"明","author":"王越","text":"谏书佛骨表，滇海即潮州。正气三千丈，斯文第一流。故交无客送，公道有人留。慨想逢迎辈，闻风死亦羞。漫漫南去路，随处纪山川。齐鲁云连树，秦淮水接天。乌栖吴苑月，人牧楚陵烟。莫道交州远，姚安已近边。道经新店驿，梦落楚山中。王化虽无外，乡音较不同。石屏清入画，水镜净涵空。回首南天远，三呼祝圣躬。"}