{"id":"755","title":"奉使自蓝田玉山南行","dynasty":"唐代","author":"张九龄","text":"征骖入云壑，始忆步金门。通籍微躯幸，归途明主恩。匪唯徇行役，兼得慰晨昏。是节暑云炽，纷吾心所尊。海县且悠缅，山邮日骏奔。徒知恶嚣事，未暇息阴论。峣武经陈迹，衡湘指故园。水闻南涧险，烟望北林繁。远霭千岩合，幽声百籁喧。阴泉夏犹冻，阳景昼方暾。懿此高深极，徒令梦想存。盛明期有报，长往复奚言。"}