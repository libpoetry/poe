{"id":"167685","title":"和姜景星·瓦霜砖日合寒晴","dynasty":"元代","author":"仇远","text":"瓦霜砖日合寒晴，最爱幽窗远市声。懒去著书追管葛，闲来读易玩周程。劳心未必能齐物，寡欲才堪论养生。蓍久不神何用卜，了知身世遯而亨。开遍梅花腊渐残，又传新历岁更端。书生爱日惟愁晚，稚子敲冰不怕寒。酒压蚁篘醅可拨，诗题蜡纸墨难干。宦游得似家居乐，一枕三竿梦寐安。"}