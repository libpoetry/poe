{"id":"766830","title":"解连环","dynasty":"清","author":"俞士彪","text":"春愁易惹。叹少年碌碌，韶华难借。又况是、孤旅天涯，对溪柳参差，山桃艳冶。疏雨潇潇，才晴了、片时还下。恨王孙流滞，芳草没情，绿遍平野。小庭日长閒暇。检旧时纨素，独坐重写。早自闭却重门，但花照孤眠，慵拨香灺。弦冷尊空，更说甚、春宵无价。恁凄凉、谁念此情，不如归也。"}