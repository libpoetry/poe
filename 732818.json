{"id":"732818","title":"答无可","dynasty":"清","author":"马之瑛","text":"军府迎降先署状，仰视飞鸿剧惆怅。彦回名士寿偏多，子卿足下归无恙。故国千峰可寄家，兜鍪原不妒袈裟。金陵旧恨空沈锁，宰相新堤自筑沙。国成谁秉邦离析，党祸亦由君子激。林宗何必独仙舟，宾硕谁能共复壁。烽烟几载历江湖，万死全凭佛力扶。游子尚堪依母隐，仇人俱己伏天诛。素心自指井中水，任是波澜风不起。入社何妨有白衣，误人不信皆青史。我亦云林学驾车，风流翻令业因加。为语山灵休见拒，从君还一转莲花。"}