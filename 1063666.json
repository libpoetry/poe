{"id":"1063666","title":"余方登列岫爱西山思欲一游时皋上人来觅诗作此","dynasty":"宋","author":"释德洪","text":"西山层翠长倚天，我来正及社燕前。城中高阁时纵倚，妙语已复凌芳鲜。方将结伴未有侣，而子乃敢犯众先。会当披云乱峰顶，却下濯足寒涧边。遥知笑语山答响，诗句时作何必编。就岩折桂亦细事，海棠烂熳烧晴川。归来仰屋念清境，夜未央兮犹不眠。此诗未到已如见，戏为图画人间传。"}