{"id":"699604","title":"南平社六人各一首 外大父方伯公","dynasty":"明","author":"袁宗道","text":"风神只似壮龄时，鹤发丹颜古接䍦。此日南平白社长，当年中土紫薇司。灯前历历蝇头字，箧里翩翩近体诗。江月江花时共赏，非仙非隐使人疑。少年经术兼词学，中岁空门又道家。服药前身应许逊，博闻宿世定张华。怀中明月珠堪售，望里神仙路不赊。只恐凤池须彩笔，难从勾漏问丹砂。懒慢人间惟叔夜，闲居膝下似安仁。云霄调外沈冥客，花月尊前感慨身。圃学东陵瓜欲结，家通北渚蕙堪纫。长卿此日游将倦，醉月吟风幸托邻。前年羽猎献长杨，归去三湘问雁行。作赋丽如袁彦伯，通经精似蔡中郎。角巾领袖高阳侣，麈尾凭陵侠少场。梦草真堪对小谢，种花无那去河阳。却怜射虎人难偶，只觉雕虫技益工。白日悲歌燕市筑，青春失意楚人弓。陇西不愧称金友，仆射从今避火攻。如此无官穷亦得，高名谁复杜钦同。"}