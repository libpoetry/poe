{"id":"1118153","title":"天申节致语口号三首","dynasty":"宋","author":"陆游","text":"宫殿红云捧紫皇，河清电绕拥休祥。壶中常占青春在，物外方知浩劫长。昼立龙旗风不动，晓开琼笈远飘香。尧年岂特封人祝，动地驩声遍万方。广殿遥闻警跸音，觚棱晓色尚沈沈。半空瑞霭炉香馥，一点红云黼座深。夷夏驩声归羽舞，乾坤和气入薰琴。欲知圣德齐尧舜，溯阙争倾万国心。嘉会千龄岂易逢，佩声俱集未央宫。九重凤阙曈昽日，百尺龙旗掩苒风。奇瑞屡书图牒上，太平长在咏歌中。区区击壤虽无取，意与生民既醉同。"}