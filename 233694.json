{"id":"233694","title":"醉歌·得让酿法乃尔佳","dynasty":"宋代","author":"敖陶孙","text":"得让酿法乃尔佳，连引数杯极口夸。须臾忘物亦忘我，是非荣辱不可加。儿童相随拍掌笑，阿翁醉也扶归家。平生故人赵半刺，遗骑折送园中花。饮酒不待劝，夜如何其月欲斜。倒著接（上四下离）自起舞，笛声趁拍鼓三挝。陶陶兀兀意有得，小姬在傍双髻丫。驱令磨墨具氏笔，满幅大草飞龙蛇。妇云汝醉当止矣，明日酒醒不愧耶。"}