{"id":"1026004","title":"贺新郎 十三日，小园梅枝微红点缀，便觉可句","dynasty":"宋","author":"韩淲","text":"梅蕊依稀矣。岁华深、翛然但把，杖藜闲倚。山绕荒林红叶下，落日孤城烟水。意兴寄、云何则是。底事疏枝横绝峭，未吹香、便与花相似。不忍折，为之喜。寒鸦万点霜风起。正人家、园收芋栗，小槽初美。欲醉阿谁同一饮，拟赋才成又止。老态度、浑侵发齿。摸索孤根春在否。任红红、白白皆桃李。空烂漫，岂能尔。"}