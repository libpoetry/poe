{"id":"797720","title":"金缕曲 题秋雨怀人图","dynasty":"清","author":"袁绶","text":"夜静商飙起。战梧阴、叶飞愁碧，雨声敲彻。点点丝丝还飒飒，作弄深秋天气。悄不管、逗人幽思。搅碎离心搀清漏，甚长宵、酝酿凄凉味。寻旧梦，渺天际。坠欢约略从头记。叹尊前，酒从云散，共谁吟醉。寒逼西窗灯晕绿，懒向危栏孤倚。空目极、乱云千里。欲倩赪鳞传远讯，怕涛笺、不尽缠绵意。盟未冷，恨难寄。"}