{"id":"1110489","title":"和刘守林宗喜晴二首","dynasty":"宋","author":"孙觌","text":"禾头生耳釜生鱼，去马来牛迥不殊。飓势驱云千嶂合，雷公载雨百车输。长堤一决无完块，高树纷披有积苏。赖有娲皇补天手，一时争诵鲁真儒。涤地愁霏欲变鱼，毗耶问疾有文殊。拟将十万回天去，且罄丹衷伏地输。忽听风声传画角，徐看日影上流苏。曲穷不用号眢井，呫嗫瘦词笑小儒。"}