{"id":"1234468","title":"天游亭","dynasty":"元","author":"贡奎","text":"凉秋马肥健，山行快閒心。斜阳众峰出，岂待穷追寻。兹亭独崔嵬，超然散尘襟。瑶汉湛虚碧，灵飙荡幽阴。滉漾连沃野，苍茫俯乔林。真游本无驭，妙道悟匪深。麻姑去何年，楼居集华簪。栋宇墠高下，薜萝径萧森。玄蝉解新蜕，嘒嘒高树吟。物理感时迁，世辙徒骎骎。怀哉学仙术，孤云度遥岑。"}