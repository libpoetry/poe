{"id":"700366","title":"雪中和王存约刑侍五首","dynasty":"明","author":"顾璘","text":"杪岁呈三白，农谈喜及时。麦传全稔信，松挺后凋枝。海冻愁龙伯，沙寒泣雁儿。唯有袁安舍，高眠竟不知。积素明幽馆，为祥表盛时。风回先带霰，气煖不封枝。被鹤无高士，悬鹑有冻儿。君王忧四海，多少自应知。天地云同色，江山皓一时。梅狂花覆野，柳困絮黏枝。鱼蛰坚冰壑，鸦迷返哺儿。侯门炙朱火，寒透不曾知。璚楼无尽地，玉树不移时。地脉消氛祲，园容发故枝。裘轻飞猎骑，酒碧?歌儿。灞涘许情好，惟应野客知。南国穷阴候，东楼独坐时。兴牵孤棹水，情绕野梅枝。爱酒閒中圣，慵书卧遣儿。衰年疏懒意，还赖故人知。"}