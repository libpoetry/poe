{"id":"42907","title":"客有言西江近事者感而赋此","dynasty":"清代","author":"陈维崧","text":"说西江近事最销魂，啼断竹林猿。叹灌婴城下，章江门外，玉碎珠残。争拥红妆北去，何日遂生还。寂寞词人句，南浦西山。谁向长生宫殿，对君王试鼓，别鹄离鸾。恐未歌此曲，先已惨天颜。只小姑端然未去，伴彭郎烟水月明间。终古是，银涛雪浪，雾鬓风鬟。"}