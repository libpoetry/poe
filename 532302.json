{"id":"532302","title":"题九霄菊卷","dynasty":"明","author":"朱浙","text":"海上白纶巾，爱此黄花晚。借问开茅堂，屏列饶百本。今年春夏交，霖潦佳苗损。谽谺苍石孤，丝茸绿葹蹇。凉飙惊节换，独酌情未遣。偶此见华姿，熠熠满芳苑。生态各低昂，幽馨任舒卷。暮对及宵缸，晨窥废朝饭。忽若尘虑遗，顿觉道心远。桃李漫葳蕤，摧落易朝菌。荒径拂松霜，移根自持畚。"}