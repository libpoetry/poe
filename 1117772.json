{"id":"1117772","title":"杂兴六首","dynasty":"宋","author":"陆游","text":"散步持书卷，闲眠枕药囊。驯獐随几杖，痴蝶入衣裳。病起年光速，身闲日景长。为怜红树好，久立向西厢。客问维摩疾，人哀范叔寒。诗囊负童背，药笈挂驴鞍。野果攒眉涩，村醪捩齿酸。老鸡殊可念，旦旦报平安。爱物停垂钓，劬身自荷锄。时从邻父饮，日授稚孙书。尚弃登山屐，宁须下泽车。平生双不借，投老伴归欤。平生独何幸，命若与人谋。疲懦逃深责，空疏得早休。位卑轻得丧，迹远少恩雠。莫怪归耕乐，文园久倦游。倒橐得千钱，从人买钓船。秋风宿村步，暮雪醉江天。得意鸥波外，忘归雁浦边。平生笑严子，犹有姓名传。泽居忧下湿，老病觉中乾。违俗恐不免，倚天聊自宽。受规如获药，喜退甚弹冠。不是憎勋业，心知骨相寒。"}