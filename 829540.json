{"id":"829540","title":"河渎神","dynasty":"清末近现代初","author":"周岸登","text":"卵色暮天低。匝堤芳草萋迷。谁携白酒唱黄鸡。应惜王孙不归。尽日灵风羊角转，搅人离恨千万。魂逐旌幢遥远，梦回愁理春管。烟重雨霏微。杜兰香去移时。花宫瀛杵野鸦飞。王母风翻桂旗。帝子苔滋湘竹院，按歌珠落尘旋。青鸟不来春晚，断云犹恋铜辇。樯橹阵鸦飞。灵旗冉冉来时。丁香丛竹杜鹃啼。帝子魂归路迷。入梦蘅芜尘劫换，记陪灵妩春宴。宫草心红花茜。绣漪桥下愁见。愁绿带烟吹。二妃祠下春时。黄陵鱼浪鹧鸪啼。湖上花迎羽旗。欲赋神弦幽梦断，去帆遥共湘转。瑶瑟凄凄送晚。泪波谁验深浅。"}