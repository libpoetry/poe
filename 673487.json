{"id":"673487","title":"竹","dynasty":"明","author":"刘珝","text":"自古高人偏爱竹，常向轩前看未足。眉山苏子笔如神，洋州老可曾相熟。东鲁藩垣有卯君，等閒濡染生烟云。俨然如到嶰谷上，金刀截断苍苍纹。莫说淇园春雨霁，此君在在增佳致。帝子啼痕色尚斑，丹阳径造留深意。三更月上照寒阴，孤稍化出虬龙吟。世间草木敢相抗，直节清风照古今。"}