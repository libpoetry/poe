{"id":"1078355","title":"许崧老赋三友篇以遗东林圭禅师余尝次韵和之未几余被命宣抚荆广崧老复以诗来曾未一岁间闻吴元中薨于柳崧老东归薨于虔余方罢帅事屏居长乐圭禅师自江西见过阅箧中得崧老二诗相与读之怆然因复追和其韵 其一 次孙字韵古风","dynasty":"宋","author":"李纲","text":"胡尘暗神州，宝玦悲王孙。六龙转淮海，荆棘生中原。时危赖耆俊，引手开雾昏。廓清天宇间，复见咸池暾。跨海斩长鲸，驱石驾鼍鼋。悼心失良策，至今声尚吞。二公直以方，象在六二坤。英英鸾鹄姿，超然脱笼樊。才雄一世表，学贯万象根。皇天不慭遗，三友独我存。去岁适湖湘，戈甲照旗幡。龙城得吴书，心契久益敦。襄陵寓营道，诗句来清温。回头失良友，谁能诘其源。我老卧江海，病鹤栖荒园。娱心岭白云，濯足溪流浑。幽人幸见过，握手得晤言。从来心地法，半偈已觉繁。愿磨习气垢，坐觌出世尊。喟彼泉下人，何由复轩轩。"}