{"id":"694917","title":"花鸟图","dynasty":"明","author":"岳正","text":"路入仙源世已迷，洞门霞绕碧天低。刘郎不解春将老，只为思归日夜啼。侍宴归来簇绛云，夜深冷露透猩裙。阿环唤醒纱橱梦，间拂菱花照宿醺。霜染平江翠欲飞，波心夜半度灵妃。可怜一掬苍梧泪，拭遍当年旧制衣。姑射仙人跨翠鸾，风前环佩响珊珊。玉箫吹彻江南意，孤梦回时月正寒。"}