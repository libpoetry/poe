{"id":"920878","title":"送颜复兼寄王巩","dynasty":"宋","author":"苏轼","text":"彭城官居冷如水，谁从我游颜氏子。我衰且病君亦穷，衰穷相守正其理。胡为一朝舍我去，轻衫触热行千里。问君无乃求之与，答我不然聊尔耳。京师万事日日新，故人如故今有几。君知牛行相君宅，扣门但觅王居士。清诗草圣俱入妙，别后寄我书连纸。苦恨相思不相见，约我重阳嗅霜蕊。君归可唤与俱来，未应指目妨进拟。太一老仙闲不出，踵门问道今时矣。因行过我路几何，愿君推挽加鞭箠。吾侪一醉岂易得，买羊酿酒从今始。"}