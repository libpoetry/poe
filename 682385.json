{"id":"682385","title":"中秘黎公挽词","dynasty":"明","author":"区大相","text":"一代词宗丧，三朝侍史荣。芸香馀旧草，风雅变新声。宦路终蓬阁，归魂必玉京。茂陵求见及，犹想禅书成。晚节慕丹丘，长生事可求。谁言已年梦，竟作岱宗游。海暗千珠色，山空八桂秋。平生知己泪，零落向西州。山中朝沐罢，地下忽修文。日黯炎洲树，江寒桂水云。风松吟旧馆，露草泣孤坟。欲拟招魂些，泉台恐不闻。此别成千载，浮生感七哀。吟诗推我过，把剑觅君来。溟海鹏初息，罗浮凤不回。岁寒问耆旧，松柏是新栽。"}