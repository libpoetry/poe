{"id":"536091","title":"乐府变十九首 其二 白日引","dynasty":"明","author":"王世贞","text":"白日烛天被八方，穴凤薮龙来游翔。三事庶尹万友邦，靡尸不鳏徵俊良。将作少府六局坊，一切报罢诸不详。封墓式闾直谏彰，四门大辟晨煌煌。皂囊白简纷纵横，单于谷蠡左右王。解辫顿颡称恐惶，鲸鲵戢甲波不扬。公卿上寿报举觞，隆庆天子坐明堂。"}