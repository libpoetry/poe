{"id":"687970","title":"李广文斗山谒选北行舟过大通赋诗留别并出丹霞题咏见示用韵赠行","dynasty":"明","author":"成鹫","text":"高挂蒲帆出大通，抱琴埽石就松风。携将六月薰风去，散入三春雨露中。望气君应追柱下，救时人尽识姚崇。何堪一笑溪桥别，每见莲花便忆公。曾留丽句在丹霞，词客登临羡作家。一去篮舆谁继轨，重来粉壁见笼纱。程门剩有齐腰雪，潘县添栽满眼花。雪后花前相忆否，春风何处不桑麻。"}