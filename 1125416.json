{"id":"1125416","title":"春日杂兴十首 其二","dynasty":"宋","author":"秦观","text":"结发谢外好，僶俛希前修。缪挟江海志，耻为升斗谋。齞历难刻画，贱贫多衅尤。发轫背伊阙，解骖憩邗沟。丹铅费永晷，曲糵驱深愁。璧月鉴帘栊，珠星络梧楸。泯泯渠水驶，霏霏花雾浮。公子怅何许，抚膺徒离忧。吴会虽褊小，海滨富奇峰。天鸡一号叫，剑戟明遥空。溪谷相径复，深林杳攒丛。猿吟虎豹啼，云气迷西东。中有遁世士，超然閟孤踪。被兰服明月，起坐松声中。夜锻吸沆瀣，朝琴庇青葱。骑星友元气，巢许安可同。俛眄区中人，飞埃集毛锋。问津或不缪，从子游鸿蒙。东方有美人，容华茂春粲。抱影守单栖，含睇理哀弹。声意一何切，所欢邈云汉。徒然事膏沐，孰与徂昏旦。微诚浪自持，嘉月忽复晏。巧转度虚棂，飞红触幽幔。岁岁芳草滋，夜夜明星烂。合并会有时，索居不必叹。寝瘵倦文史，驾言从遨嬉。飔风举遥溆，规日丽清漪。含桃粲朱实，杜若怀碧滋。娉娉弱絮堕，圉圉文鲂驰。明霞廓远瞩，哀禽搅离思。缛草天际合，孤云川上移。宽闲绝轮鞅，重复多路歧。信美难久伫，归欤从所治。艺籍燔祖龙，斯文就沦丧。帝矜黔首愚，诸隽出相望。扬马操宏纲，韩柳激颓浪。建安妙讴吟，风概亦超放。玉绳带华月，艳艳青冥上。奕世希末光，经纬得无妄。儿曹独何事，诋斥几覆酱。原心良自诬，猥欲私所尚。螳螂拒飞辙，精卫填溟涨。咄咄徒尔为，东海固无恙。鹓鸾日彫灭，黄口纷冗长。投袂睇层霄，兹怀谁与亮。"}