{"id":"900884","title":"喜迁莺 其一 题郭南仲庵壁","dynasty":"宋","author":"张继先","text":"深源密坞，问牧竖樵童，俱迷方所。蓬藋纵横，龙蛇出没，玉峡搀空无路。不恋雁塔荣名，解守鱼渊寒素。这勤苦。但坚心自有，神灵呵护。猛悟。无回顾。一点虚明，万劫无今古。胎息根深，灵泉穴秘，静里运调阳火。莫问地久天长，管取收因结果。休轻负。把天谷真机，与君说破。"}