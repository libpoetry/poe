{"id":"1224222","title":"赠裴秀才","dynasty":"元","author":"范梈","text":"江边见立春，花老问征人。物色随乡异，风光逐候新。朝廷方贵士，经术足谋身。举世皆腾踏，如君独隐沦。鸣山应鸑鷟，在野决麒麟。已用遗经试，宁辞累牍陈。飘飖行李别，缱绻酒杯频。四海多英俊，诸公自等伦。云霄开大道，溟涨接通津。百啭仓庚近，双飞蛱蝶匀。款留俱酝藉，归到莫逡巡。肯薄传家赋，犹堪博钓纶。"}