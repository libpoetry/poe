{"id":"829478","title":"感怀","dynasty":"清末近现代初","author":"陈曾寿","text":"晨寤室幽幽，稍见日影侵。万物未入眼，千忧已入心。我琴忧为轸，我剑恨为镡。广陵既绝响，荆高不可寻。魑罔未为灾，乌堇未为毒。乌堇尚可解，魑罔尚可逐。我无箕文德，明夷入左腹。斯人乐久生，嗣祖诚为福。我佛有至言，烦恼即菩提。我非此境界，窃谓佛见欺。颇疑顽钝者，受用佛与齐。愿得安心方，期不到死迷。日难具两粥，有弟羁天南。我今颇丰腴，有时味不甘。丧心莫此甚，高语宁勿惭。躬行未有得，圣语良非谦。阿龙富天机，琐玩皆精致。茹苦有至甘，淡处能得意。奈何醲春怀，酷入冰雪气。区区不汝容，何与苍天事。午君幼禀弱，积健为豪雄。蹇途无窘步，第一能固穷。早完向禽愿，弥勒一龛同。何似庞居士，偕妇證莲宗。觉子癖灵药，刚制良可贺。但愁茶烟馀，寂寂无客过。寅君繁食指，日日忧寒饿。送穷具舟车，反揖仍上座。馀潜两弱弟，异母早失鞠。为馀强择妇，客死殉反目。潜也逃督教，一去迷行躅。径情行直遂，贻悔不可赎。老去万端空，赖存兄弟乐。移心入枯枰，暂得破寂寞。胜负事小小，几人悟死活。分当推枰起，全局覆一著。今日如昨日，今生悟来生。当前不努力，宛转无留停。人生实苦相，何所逃天刑。吁嗟此道场，古德未曾经。"}