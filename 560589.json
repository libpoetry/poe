{"id":"560589","title":"苓轩为徐彦敬医师作","dynasty":"明","author":"徐庸","text":"贞松生长泰山巅，移种南洲旧宅前。翠叶高低浓似黛，香脂凝结大于拳。托形变化神功秘，为物收藏岁气全。刀出昆吾脩益利，器成陶冶煮相便。涧泉屡汲鱼翻目，石火频烧鹤避烟。精洁可供三岛客，声名不下九疑仙。加餐岂独求康健，分惠还能济大颠。白雪满头期换黑，清风两腋谢参玄。金芝瑶草难充腹，黑黍胡麻敢并肩。铜狄再摩容易事，姿颜不老遂长年。"}