{"id":"175913","title":"莱孙歌·屯田词","dynasty":"宋代","author":"刘子翚","text":"屯田词，考功诗，白水之白锺此奇。钩章棘句凌万象，逸兴高情俱一时。耆卿骨朽士特死，涧谷错莫无晶辉。后生俊秀何其寡，吾宗喜有莱孙者。双瞳点漆面如水，一见使我心神写。读书已通经，学赋已知律。只今年十三，吐气成五色。骊珠出海夜生光，突笴流弦追莫及。人材有价谁能私，不妨乃翁聊誉儿。囊中彩笔今付汝，往继二妙声名驰。"}