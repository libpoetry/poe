{"id":"753072","title":"夜宿山响楼","dynasty":"清","author":"邓方","text":"危楼据绝顶，雨歇烟空濛。檐际缩馀溜，林杪悬长虹。入门僧罢参，袅袅西堂钟。洗药供白佛，㸐蔬饭青童。谭久溅花雨，坐深吹竹风。时闻百泉响，远出西涧中。群喧转成寂，众象皆为空。夜明山鸟惊，月挂前溪松。澹澹香霭没，微微殿角东。孤吟烛隐绿，短睡镫留红。愿言谢尘鞅，常此对支公。今宵石床梦，梦过东西峰。"}