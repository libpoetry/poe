{"id":"845","title":"下桂江县黎壁","dynasty":"唐代","author":"宋之问","text":"放溜觌前溆，连山分上干。江回云壁转，天小雾峰攒。吼沫跳急浪，合流环峻滩。欹离出漩划，缭绕避涡盘。舟子怯桂水，最言斯路难。吾生抱忠信，吟啸自安闲。旦别已千岁，夜愁劳万端。企予见夜月，委曲破林峦。潭旷竹烟尽，洲香橘露团。岂傲夙所好，对之与俱欢。思君罢琴酌，泣此夜漫漫。"}