{"id":"1252362","title":"五府驿代杨左丞留题二首 其一","dynasty":"元末明初","author":"张昱","text":"免冑日趋丞相府，解鞍夜宿五侯家。玉杯行酒听春雨，银烛照人如晚霞。受命敢忘军旅事，抚时又过掖垣花。汉家未可轻韩信，尚要生擒李左车。束发从戎十五年，战回平地血成川。英雄生世有如此，忠孝报君当慨然。俶扰弄兵俱赤子，中兴有道自皇天。猖狂暂假姑苏息，系颈终须拜马前。"}