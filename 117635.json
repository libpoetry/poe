{"id":"117635","title":"次韵子瞻颍州留别","dynasty":"宋代","author":"苏辙","text":"托身游宦乡，终老羡箕颍。隐居亦何乐，亲爱形随影。念兄适吴越，霜降水初冷。翩然事舟楫，弃此室庐静。平明知当发，中夜抱虚警。永怀江上宅，归计失不猛。人生徇所役，有若鱼堕井。远行岂易还，剧饮终难醒。不如早自乞，闲日庶犹永。世事非所忧，多忧亦谁省。放舟清淮上，荡潏洗心胸。所遇日转胜，恨我不得同。江淮忽中断，陂埭何重重。紫蟹三寸筐，白凫五尺童。赤鲤寒在汕，红粳满霜风。西成百物贱，加餐慰贫穷。胡为复相念，未肯安南东。人生免饥寒，不受外物攻。不见田野人，四壁编茅蓬。有食辄自乐，谁知富家翁。"}