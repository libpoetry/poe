{"id":"683218","title":"过秋曹后怀棘寺旧欢寄谢诸丈人","dynasty":"明","author":"王世贞","text":"棘寺饶期集，怜予齿最卑。暮云催握醑，秋雨听弹棋。攀附多先达，风流并我师。不堪今咫尺，相望即天涯。兴爱提壶语，归从款段催。落花风后径，芳树雨中杯。禄薄存交谊，官閒见吏才。未愁西省隔，折简即能来。忆尔郫筒酒，来从蜀客船。开尊须尽日，促席解忘年。懒即隗俄坐，酣仍鼓跌眠。只今云省夜，茶椀对残编。"}