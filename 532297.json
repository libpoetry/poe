{"id":"532297","title":"为谭二府乃祖母节孝卷题","dynasty":"明","author":"朱浙","text":"茑萝依长松，枯荣永相保。结发为夫妇，契阔誓偕老。燕尔未三春，诀别何太早。谈笑入重泉，一死复何道。所念乳下孤，咿嚘守襁褓。身疑众楚咻，家祸百忧捣。置此欲安之，雪泣向穹昊。抱依亲骨肉，归来奉蘋藻。婉娩意不违，姑嫜严自好。老子复长孙，宗祏凛再造。离居六十霜，脩眉攒不扫。严风入深闺，寒日白皓皓。生平铁石心，至今祝邻媪。千载柏舟诗，遗音尚可考。"}