{"id":"1058990","title":"秋蝇","dynasty":"宋","author":"邹浩","text":"秋风快如刀，着木木欲折。蕃鲜转凄凄，入眼无一悦。青蝇独何为，飞鸣犹未灭。造化本无私，尔生亦偶窃。念方三伏中，日车午停辙。下照人世间，何异红炉热。劲鸟倦戢翼，狞兽喘吐舌。惟人于此时，体懈剧疲薾。虚堂幸可逃，枕簟随意设。好睡边韶同，素懒稽康埒。更此值清凉，酣寝谓须决。双睫才欲交，汗肤遭尔齧。营营不绝声，宛类谗口呐。使我寝不安，欲息还复挈。况如一箪贫，未能万钱歠。园蔬荐脱粟，杯盘殊灭裂。双箸才欲拈，咀嚼遭尔餮。适从何处来，食饮污修洁。使我味不甘，欲咽还复噎。驱除付疲兵，祗足增跛蹩。宜哉孙权弹，为尔情激切。期望秋风回，一扫无馀孽。偶此延朝昏，勿谓风不烈。气候侵凝凛，龙蛇且藏穴。尔形大豆然，岂能坚如铁。"}