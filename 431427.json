{"id":"431427","title":"深秋杂咏四首","dynasty":"近现代","author":"王益初","text":"莫待无花空折枝，即堪重读杜娘诗。三秋桂蕊香初褪，十里芙蕖影久离。落雁纷纷迷远目，沈鱼尾尾动神思。故园风物雕零尽，何处东篱访素知。依然玉立傲霜枝，谁向高门乞好诗。幽谷鸣禽声婉啭，画梁舞燕影迷离。青楼梦迹嗟何在，绿野仙踪系艳思。醉卧花间君莫笑，欲寻往事已无知。缤纷五色上林枝，京国风流咏菊诗。独秀峰前歌缓缓，双清寺畔影离离。樽开北海全成艳，翠绕昆湖启恋思。罗老孙髯相继去，凄凉剩我有谁知。曾向江城折几枝，也还乘兴赋新诗。风光荏苒空飘瞥，身世萍踪感合离。谢墅明珠眩里巷，陈园碧玉足寻思。十年乡梦浑如许，欲采琼葩报所知。"}