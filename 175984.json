{"id":"175984","title":"有怀·溪石磊磊出","dynasty":"宋代","author":"刘子翚","text":"溪石磊磊出，溪光失溶溶。呼童理新堰，小驻万折东。素杙竞骈立，苍皮堆已重。谁裁一道天，忽堕顾视中。远渌送凫鹜，余兹上杉松。微波且勿摇，照我澹有容。炎曦为变色，爽气排高空。怀哉所亲爱，此适未遽同。徜徉孰为伴，惟有溪头风。时来翻素书，颇似惊我慵。骚骚复策策，涉猎味正浓。久而寂无声，无乃意逢融。却泛碧沧浪，鳞鳞散遗踪。我亦隐几酣，那能辨雌雄。"}