{"id":"131266","title":"书范景山先丈逸事","dynasty":"宋代","author":"陈著","text":"朅来范公亭，闻昔范老子。盛德自有铭，逸事有来纪。如彼沙汇坟，实葬外舅氏。累累冢十四，谁计后不祀。怀券售之人，枯骨吸掷弃，公心恻恻然，能忘我先妣。猛捐十倍价，复此不毛地。至今上冢饭，免为若敖鬼。又如域西山，寸山寸金置。山人已过望，我怀不自已。当公未死时，而适山人死。顾斥眠牛冈，欲葬惟其意。夫先妇随后，同穴坟隆起。世降俗日薄，安识仁与义。先世未百年，来者已弗记。况于外氏家，代尽子孙事。买山未一刻，卖者不敢视。况容卖主葬，为人重于己。中心所乐为，焉有一毫伪。死者岂无知，造物非块尔。公虽不求报，感应乃常理。后嗣何其贤，相与继前志。范氏其兴乎，吾无閒然矣。"}