{"id":"522946","title":"安南歌送许给事中天锡","dynasty":"明","author":"李梦阳","text":"芳阡藉文毂，垂杨绾鸣珂。使君且勿发，听我安南歌。安南古夷隩，岭屿蔚陂坨。炎原吼象兕，溟窟豗鼋鼍。爰自秦汉降，憯怛寻干戈。天皇操化枢，环海无惊波。永执臣妾礼，稽首心靡他。珠犀走北陆，翡翠供虞罗。王臣乘匹骊，駊騀金盘陀。朝济白藤江，暮涉富良河。白日破蛮雾，铜柱孤嵯峨。雕题睹汉仪，芭舞何傞傞。皇仨罄所宣，纡征采民哦。使君聆我词，慷慨不顾家。仆夫杖明钺，绛节拂林华。楼船下烟溆，鼓吹达海涯。"}