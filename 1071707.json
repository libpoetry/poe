{"id":"1071707","title":"食煮菜简吕居仁","dynasty":"宋","author":"韩驹","text":"晓谒吕公子，解带浮屠宫。留我具朝餐，唤奴求晚菘。洗箸点盐豉，鸣刀芼姜葱。俄顷香馥坐，雨声传鼎中。方观翠浪涌，忽变黄云浓。争贪歙钵暖，不觉定碗空。忆登金山顶，僧饭与此同。还家不能学，永费烹调功。硬恐动牙颊，冷愁伤肺胸。君独得其妙，堪持饷衰翁。异时闻豪气，爱客行庖丰。殷勤故煮菜，知我林下风。人生各有道，旨蓄用禦冬。今我无所营，枵腹何由充。岂惟台无馈，菜把尚不蒙。念当勤致此，亦足慰途穷。"}