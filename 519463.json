{"id":"519463","title":"寿伯汧阳王六十","dynasty":"明","author":"朱诚泳","text":"乾坤万里来春风，天开寿域天昭融。天人降诞乃今日，葱葱瑞气腾苍穹。吾藩尊行惟吾伯，锡爵汧阳绵世泽。忠孝贤声彻帝聪，文章令誉光先德。群仙入贺启华筵，龙管鸾笙声沸天。宗室儿孙今万亿，遐龄同祝三千年。维王乐善慕东平，遥遥相望真齐名。却笑刘安困金石，时人浪说终飞升。吾爱吾王何所祝，努力加餐休辟谷。长生不老对南山，日日平安膺五福。"}