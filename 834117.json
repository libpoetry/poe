{"id":"834117","title":"声声慢 与蒋次香夜话江南，感赋","dynasty":"清末民国初","author":"易顺鼎","text":"春雨飘镫，秋星拥被，难忘水上楼高。守着欢娱，思量怎到今朝。谁料筝篷酒醒，向蛮天独听寒潮。才提起这江南两字，已彀魂销。闻说青溪月冷，便君家小妹，住也无聊。何况清游，偶然吹过红箫。一幅布帆摇曳，认分明不是鸳桡。寻梦去，到垂杨二十四桥。"}