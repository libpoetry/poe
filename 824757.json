{"id":"824757","title":"雨淋铃 八月二十三日即事，索无隅师同赋","dynasty":"清末近现代初","author":"袁克文","text":"笙歌迎暮，骤惊鸿起，缥缈来去。胡弦渐进凄响，低声唱里，教人凝伫。暗识红裳绿鬓，胜金粉无数。试问讯、门巷儿家，咫尺云深不知处。空街小醉忘多露，正访寻、漫趁香车住。登楼乍看妆面，依约似、昔时眉妩。却恼西风，剪遍、柔情万叠千缕。算省得、灯遣回眸，似送心头语。"}