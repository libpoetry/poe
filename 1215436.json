{"id":"1215436","title":"朔方歌","dynasty":"元","author":"陈泰","text":"朔方大野何寥哉，悲风惨淡从天来。初如巨壑吼阴浪，忽似晴空行怒雷。严风吹霜石为裂，淅沥飞沙砭人骨。万里书生二十馀，匹马来为朔方客。朔方之人胆如斗，不斗才华斗身手。无复悲歌慷慨声，犹能使气屠鸡狗。凭高仰视太行山，山气空濛紫翠间。东西日月自吞吐，今古烟云相往还。太行势尽西山起，凤舞龙蟠耸神伟。昨夜燕山雪作团，散落飞花汉宫里。朔方猛士气凌云，白首防边未策勋。马上相逢泪如泻，嗟我何为朔方野。"}