{"id":"694906","title":"羊城秋忆","dynasty":"明","author":"屈士煌","text":"陆贾城边肃晓霜，满林秋意动悲伤。荣枯梦冷槐安国，笑泣声残郭秃场。何处剑灰沉泮水，多时凶器伏萧墙。凭高莫弄山阳笛，徙倚西风一断肠。戟门开处士如云，玉帐雄驱虎豹群。秦戌已能忘二世，楚歌谁为散三军。床头宝剑藏秋水，壁上彤弓挂夕曛。海岛义旗倡五百，几人殉难独从君。翩翩朱履集西园，此日惊惶出掖垣。弹铗客依新幕府，曳裾人返旧衡门。称藩未尽狂生策，伏剑宁忘国士恩。亚父不留时已去，彭城空锁夜归魂。三千红粉泣仳离，鬓乱钗横下翠帷。一叶已难逢范蠡，千金谁为赎文姬。含颦柳叶销残黛，覆额梅花冷旧枝。谁肯坠楼轻七尺，绿珠千古是男儿。电击雷轰瘴海边，满门朱紫集貂蝉。南溟水激三千浪，北斗城高尺五天。重锡土田符已剖，未离襁褓绶先悬。何堪转盻成朝露，黄木湾头泣逝川。市廛何地不征求，悉索东南尚未休。几处铸山穷绝域，频年煮海截长流。波斯特献珊瑚树，陇右遥供翡翠裘。早悟多藏容易散，内庭何苦夜持筹。万家倾橐筑禅房，绣幕辉煌映大江。舍利暗藏金凤塔，上方深锁玉龙窗。三城热血涂丹壁，十郡冤魂结宝幢。借问羊城饥饿魄，曾从只履到莲邦。见说浮生事可哀，英雄无计避轮回。军前白刃肠犹热，殿上红罗骨已灰。送殡山前门客少，营斋江寺野僧来。生前恨不疏夷狄，莫向穷泉更酹杯。全家阁泪出仙城，牧马南来又北征。五夜管弦金屋梦，一天风雨玉关情。衰年落寞悲慈母，远道提携仗阿兄。孤寡莫嗟行路苦，闾阎离散久吞声。画阁雕轩映彩霞，还兴土木筑章华。穿帘巧语遐方鸟，匝槛交垂上苑花。金埒夜深调蹀躞，玉楼春暖听琵琶。于今冷落谁为主，几树斜阳噪暮鸦。戈船南下靖风尘，铜柱功高属老臣。岂谓三分犹系汉，却怜二世已非秦。放还鹦鹉偏能语，劈碎珊瑚不敢嗔。底事到头差一着，满盘赢得属他人。凄凄寒月照宫门，十二钗环掩泪痕。露草不沾仁义血，秋花空怨弟兄魂。逆奴岂是封侯骨，烈女何曾解讼冤。子弟八千徒有力，青天无路报恩人。霏霏凝露滴残秋，叶底螳螂计已周。不谓利才奴有辈，讵知入蜀已无刘。迷楼肉阵悲姝子，隋苑吴宫惜莫愁。十斛明珠徒买恨，夜来台地觅风流。日冷江空走暮烟，霏霏吹叶下平田。荒城月淡夜无色，翠幕凉生秋可怜。铜雀台高悲楚殿，彩虹桥断咽秦川。伤心惟有香山树，作客归来一惘然。怪风吹雨入松窗，数万王师返桂泷。肯信泮池为止水，敢云珠海是乌江。十千酒债赊蛮市，八百钟声渡海幢。悔不知情凉幻化，火坑无路毒龙降。何堪事事忆前朝，芳草王孙马首骄。镜破乐昌终有会，珠还合浦已无聊。巢空岂见遗完卵，树老曾无发旧条。十二阑干秋水碧，月明犹记教吹箫。拈花谁识忏轻肥，日暮君王共辇归。庭曲听来风景在，霓裳歌罢主人非。蛛丝落落寻窗织，萤火茫茫傍水飞。不敢笑啼空有泪，灯前悲湿旧罗衣。知无不散是华筵，梦破巫山十二尖。宰相读书知国号，老奴相见认香奁。红楼燕子坭空落，绿野蜂儿腻不嫌。得失漫劳孤寡怨，好还天道自应然。"}