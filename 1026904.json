{"id":"1026904","title":"答范景仁叹花花在相国寺近舞场","dynasty":"宋","author":"韩维","text":"佛宫金碧开朝霞，游人杂遝来正哗。危弦促管竞繁咽，罗袖对舞春风斜。子时投閒一往步，正见绿树团丹花。举头惊看不忍去，却视姝子犹泥沙。稍开欲谢各自好，似为悦己为容华。归来想像入秀句，刻缀玉佩锵珩牙。尚嫌独赏不尽意，邀我共赋雄其誇。欲将奇警谢妍丽，力竭未有锱铢加。急须取酒趁残艳，犹胜落尽乾咨嗟。"}