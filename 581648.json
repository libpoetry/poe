{"id":"581648","title":"雪夜饮黄门李克昭第以阄马较胜负约以五败者兼罚诗一首用以塞命","dynasty":"明","author":"苏葵","text":"雪花满地狐裘轻，美人不来门昼扃。欲起坡公试白战，拥炉谩作虫吟声。敲门何处青衣至，口传谏议邀宾意。会中云有秋官郎，三人并是同年契。忻然揽辔登膺门，马下两阶宾主欢。诙谐不俚春风溢，射覆传觞忘夜寒。一时败北谁最多，苍髯具史颜先酡。举觥至五罚佳句，佳句不成将奈何。李杜笑人千古下，奚奴又报三更罢。一天飞雪尚漫漫，比置雪中旋我马。入坐焚膏招祝融，砚池勺水藏蛟龙。翻涛叠浪墨云闪，造化顿在霜毫中。眼前万事嗟悠悠，谁解阳春白雪讴。敲推莫怪吾才劣，贾岛一吟双泪流。十年胶漆君怜我，或者见诗轻许可。能容鱼目混明珠，后饮何妨吾再输。"}