{"id":"1117982","title":"露坐二首","dynasty":"宋","author":"陆游","text":"旋削甘瓜进酒卮，断云漠漠斗离离。北临积水风来壮，东恨长林月上迟。秋近不堪闻急杵，夜凉已复怯轻絺。天孙老抱河梁恨，岂独人生事可悲。岸帻临窗意未便，又拖筇杖出庭前。清秋欲近露沾草，皎月未升星满天。过埭船争明旦市，蹋车人废彻宵眠。齐民一饱勤如许，坐食官仓每惕然。"}