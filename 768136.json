{"id":"768136","title":"梦横塘 菱","dynasty":"清","author":"李符","text":"镜花昼合，丝蔓秋肥，角尖凉触波底。一道香绳，早拦截、半塘秋水。断浦歌沉，夕阳人远，采残烟际。唤双桡并拨，就买湖边，船头载、蘋风起。蟾蜍股叠晶盘，付尊前素手，轻擘红碎。嫩玉分尝，便雪藕、也输甜脆。过重九、吴娃都散，蝶叶参差剩寒翠。更煮浮根，鼎娥传送，当园蔬销醉。"}