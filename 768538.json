{"id":"768538","title":"渡江云 送叶元礼之睢州","dynasty":"清","author":"沈岸登","text":"小寒才过也，天风断柳，萧瑟冷河桥。正千金卖赋，何事匆匆，岁晚出燕郊。荆高酒伴，向垆头、且赏松醪。纵笑拥、双鬟同醉，未抵别魂消。迢迢。征途此去，脩竹荒烟，是梁园旧地。吟不尽、愁云马首，积雪山腰。羊车叔宝风流在，问洛阳、红袖谁招。空忆汝，相思折取梅梢。"}