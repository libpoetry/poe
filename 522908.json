{"id":"522908","title":"袷祭颂述","dynasty":"明","author":"李梦阳","text":"呜呼大圣人，肇迹或渔樵。苍龙戢其角，志固无丹霄。德祖始侧微，浚叶开皇朝。礼盖视后稷，面南统群昭。大哉九庙仪，亲尽敢不祧。再迁及皇熙，世室閟以寥。袷辰复来集，凤凰鸣箫韶。惟皇率百辟，孔祀自今朝。白日照实旂，御气如绛绡。将将磬筦鸣，飒飒灵旗飘。恍惚帝醉饱，诸王亦飘飘。下有开国勋，偃蹇罗金貂。愚臣叨对越，精魄为之摇。鼓钟送群公，玉户风萧萧。唐侯昔践位，十八号神尧。皇实秉敦默，龙性无逍遥。道合天人际，志与神明超。降祉倘冥漠，四海无征徭。"}