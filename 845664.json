{"id":"845664","title":"显仁皇后上同发引三首 其二 六州","dynasty":"宋","author":"无名氏","text":"中兴运，孝治格升平。回騩驭，弭凤驾，册宝初上鸿名。龙楼问寝候鸡鸣。更翻莱戏彩衣轻。坤躔夜照老人星。金觞上寿，长愿燕慈宁。乘云何处去，愁断紫箫声。追思金殿，椒壁丹楹。又谁知、勤俭仁明。风行化被宫庭。佑圣主，底明时。阴功暗及生灵。离宫晚、花卉娉婷。甲观高、潮海峥嵘。往事回头忽飘零。空留嫔御，掩泣望霓旌。会稽山翠，永祐陵高，而今便是蓬瀛。"}