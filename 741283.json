{"id":"741283","title":"欲再登孤屿潮急不得到遂至馆头","dynasty":"清","author":"孙永清","text":"江上变气候，金风被兰渚。归淙偶回沿，中川眷琳宇。仙舟幸同携，晓吹韵笳鼓。瀰瀰沈石华，离离出竹祖。是时回怒潮，榜人喑无语。声喧千石钟，势挽万钧弩。超越匪尺寻，端倪辨铢黍。方蓬失罡飙，何必弱水阻。翻忆前度来，目成渺何所。心逐虚舟游，迹谢短筇拄。修涂果安穷，噫气空尔怒。稍忻即次安，已慰登陟苦。寄谢海上鸥，忘机久予取。"}