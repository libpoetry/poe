{"id":"807440","title":"万年欢  赠宋子犹先生七十次朱致一原韵","dynasty":"清","author":"陈维崧","text":"碧海青天，叹横江下濑，楼橹非昨。贝阙龙堂，弹指绡宫乾却。枪卧绿沈休拓。任半世、凤飘鸾泊。閒排纂、世史长编，朱黄细界疆索。菰芦景略谁知，向窗前讽呗，肆上丸药。老兴淋漓，一笑人间轻薄。身亦北山猿鹤。只一语、临风相托。嘱渭水、好把纶竿，藏舟且付春壑。"}