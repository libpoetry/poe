{"id":"312776","title":"金缕曲·湖海归来也","dynasty":"现代","author":"刘永平","text":"湖海归来也。数当年、高歌击筑，孰如卿者。天下英雄君与我，冲浪逐流潇洒。奋椽笔、凌云声价。大块文章惊耳目，看虞初、新志留佳话。付逝水，存风雅。四凶放逐沉冤泻。望梁苑、烟笼河柳，花盈原野。自古词人多不幸，谁吊汨罗屈贾。庆谪仙、夜郎获赦。初度良辰来喜报，酌金罍、昂首临风把。身外事，休牵挂。"}