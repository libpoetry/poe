{"id":"588038","title":"赠别王肖溪户曹郎 其二","dynasty":"明","author":"王渐逵","text":"人谋此云逐，相见动欢剧。星堂深燕歌，慰我好颜色。值此三春候，天气亦朗适。遥堤缀缃枝，密叶栖绿翼。为乐曾几何，离别复在即。骊驹鸣远道，使我心转恻。转恻复何为，别取不可止。征人向江津，游子归故里。怀贤弗能忘，伫立洲之沚。明时策殊勋，褒宠日伊迩。令德崇以昭，芳馨冒神喜。眷恋儿女间，岂以望君子。"}