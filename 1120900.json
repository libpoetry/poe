{"id":"1120900","title":"食瓜二首","dynasty":"宋","author":"周紫芝","text":"酂侯昔微时，刀笔一小吏。起依日月光，勋业高百世。道大原不容，功高亦为累。所以韩彭徒，累累就庖胾。萧何于是时，身任天下寄。坐安刘帝心，赖有东陵计。东陵固明哲，避地有深意。此物原不凡，世俗岂知味。此味当自知，未可语儿辈。元和数才子，例指到元白。香山诋中奄，进寸辄退尺。元侯躐要涂，崔子实卵翼。两公贤与愚，何啻白与黑。二武有直气，诋评恣呵斥。苍蝇从何来，污我盘中食。想像怀昔人，抚几三叹息。"}