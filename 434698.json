{"id":"434698","title":"送诗人李正甫","dynasty":"金末元初","author":"元好问","text":"阳和入枯株，霭霭含芳津。山头太古石，不与万物春。朝从木客游，暮将山鬼邻。紫芝仅盈掬，幽兰不克纫。青云入长吁，肝胆空轮囷。我尝读君诗，天趣触眼新。秦游得豪宕，晋产馀真淳。怒虎不受唾，骇鹿未易驯。安坐谁不如？半生走逡巡。苍苍不可问，藐藐谁当亲？青山碾为尘，白日无閒人。空歌东野曲，不救西州贫。"}