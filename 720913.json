{"id":"720913","title":"念奴娇 午日旅思","dynasty":"明末清初","author":"尤侗","text":"葵花艾叶，依然是、前度端阳家数。菰米兰桡问甚处，吊望楚天云树。乳燕初飞，流莺三弄，几阵黄梅雨。飘零湖海，何堪萧寺孤注。遥念寂寞纱窗，菖蒲剪了，黯停杯无语。别恨离愁添几许，鬼病恹恹情绪。整日沉眠，梦魂无赖，不到长洲路。除非借取，画船竞渡归去。江山如梦，叹眼前、谁是旧京人物。走马兰台行乐处，尚记纱笼题壁。椽烛衣香，少年情事，头白今成雪。杜陵野老，风流独数诗杰。更听法曲凄凉，四弦弹断，清泪如铅发。莫问开元天宝事，一半晓星明灭。我亦飘零，十年湖海，看雨丝风发。何时把酒，浩歌同送明月。百年弹指，奈头颅渐秃、肝肠如碎。飞将高皇时不遇，却遇灞陵亭尉。感慨何为，不如归去，也学糊涂醉。文章九命，此生万事难遂。眼看世态悠悠，西江有水，不到枯鱼肆。脱了青衫披绿箬，且饱银丝鲜脍。弃蚁亡羊，于鱼得计，吾读徐无鬼。人间不乐，相忘惟一回睡。先生休矣，叹元龙豪气、俯同群碎。借问史公牛马走，岂苦烂羊都尉。满座貂蝉，狗偷鼠窃，偶尔乘天醉。何如寻取，当年初服堪遂。君见入市者乎，朝来骈足，日暮成空肆。损益盈虚都似此，所以步兵思脍。紫绶耶叉，绯衣罗刹，群小皆名鬼。署门谢客，主人今日鼾睡。忽闻长啸，是苏门鸾鹤、遗音清绝。弹铗归来櫑具剑，更铸山田耕铁。手拍浮丘，吾庐偕隐，漫卷君卿舌。署门谢客，白云无处停辙。回首花月扬州，几年梦醒，暂赋芜城别。骑鹤吹箫人在否？笑看迷楼烟热。垂老生涯，首阳柳下，计较谁工拙。迟君赠我，三十二峰寒雪。古人安在，总上场优孟、下场翁仲。天壤之间存我辈，聊尔一觞一咏。伧父左思，老兵阮籍，歌辨衙官宋。当杯行令，戏猜三两横纵。酒后耳热狂呼，濡毫呵壁，欲把天公控。趁取吴宫春未老，甘与梨花同梦。银烛方长，铜壶初滴，路近东西弄。诸君且住，床头尚满青瓮。疏帘清簟，正高卧、南面百城书屋。丘壑夔龙权寄傲，勾当午桥松菊。白袷论兵，深衣习礼，总付渔樵曲。东山未起，中年聊写丝竹。今夜河朔开樽，止谈风月，醉扫愁千斛。咫尺长安君不见，顷刻浮云翻覆。紫禁宣麻，黄扉视草，早叶金瓯卜。江南野老，梦留东阁桦烛。回车哭罢，忽仰天大笑、冠缨索绝。大抵长安局似弈，正打辘轳双劫。东阁除书，西台弹事，早暮分凉热。一言以蔽，无财不可为悦。君看游客纷纷，吹芋鼓瑟，槐柳森齐列。何异乞儿争向火，转眼灰飞烟灭。或问先生，何为至此，仆亦无言答。掉头归去，闭门独卧寒雪。是何年少，向长城饮马、沙场结客。台上呼鹰垆下醉，尚弄数行题墨。投笔归来，东山射虎，大羽犹能没。画图留取，黄云万里秋色。我亦蛮府参军，短衣长剑，喜逐将军猎。回首卢龙成旧梦，变作阳关三叠。仰屋看书，叩门乞食，恨少朱家侠。相逢痛饮，头颅如许堪惜。尚书堂上，忽鸾飞凤舞、花枝分亚。起剔银灯相视笑，认得米家书画。木偶儿郎，弓腰仕女，游戏无真假。针神妙手，恰从阿堵传写。正是月满千街，星移万点，天放元宵夜。遥想汉宫传蜡烛，光照彩楼缥瓦。玉漏停催，琼箫慢弄，暂醉珠帘下。燕台胜景，剪灯重谱新话。世间奇事，看木公金母、合成百岁。夫妇平分大衍数，阳进因而阴退。进若有余，退非不足，损益刚相配。乃生男子，美哉则百之端。以是名曰百龄。在百家姓上，百官图内。好似百花兰桂发，百鸟鸾凤出类。书读百篇，财盈百宝，百禄天生备。贺君百喜，百壶索取同醉。"}