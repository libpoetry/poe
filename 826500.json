{"id":"826500","title":"大酺·重检瑞士柏林意大利萨克逊图画，忆欧西旧游","dynasty":"清末近现代初","author":"潘飞声","text":"话蜃楼高，麟洲迥，天外谁为游客。神鳌同载首，有仙真云际。霎然飞鸟，五岳真形，三山虚境，指点峰头曾识。萍踪依然在，但愁看鬓影。卌年重忆。况人老凌波，佩环声隐，坠欢难觅。惊鸣还倚，侧丛珍重，薇浣佳人笔。尽酒畔灯前，传唱泪涩。琴弦总销沈，素鸾双翼。待唤华鬘步，凭梦约、翠楼今夕。劝黄鹤，携瑶瑟。明月江上，蛮调沾衣犹湿。画图旧痕咫尺。"}