{"id":"1142337","title":"景定甲子理宗尝以颜曾传道配飨下问词臣越咸淳丁卯昉以曾子子思升侑孔庭盖推本先意也先臣所被宸笔藏之私室会军学撤旧庙崇新阁愿得摹刻其上而某固未敢也府教张君遂诗以成之后之观者将有考于斯文谨用韵以谢 其一","dynasty":"宋末元初","author":"牟巘","text":"在昔前朝帝问颁，龙楼当日正承颜。曾思参侑褒崇后，尧舜相传密勿间。遹骏先猷昭若日，于皇吾道重于山。老臣独抱乌号痛，不及临雍扈从班。"}