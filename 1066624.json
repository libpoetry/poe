{"id":"1066624","title":"和陈简斋韵","dynasty":"宋","author":"葛胜仲","text":"马鞭虽长不及腹，山林朝市两角逐。华堂谁挂元吉獐，坐使朱门变林谷。龙章凤姿自有种，山野头颅未为辱。长沙写真得天趣，下视冯尹皆奴仆。君不见青州刘幡得异草，能遣死麇骨再肉。又不见广平射麇变浮屠，因罢校猎投金镞。两幅陵陂槲叶香，俦侣共乐春草长。昂头妥尾无所畏，窘拘知胜触藩羊。"}