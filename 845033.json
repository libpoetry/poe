{"id":"845033","title":"陈少蘅自南菁告假旋里诗以送之二首","dynasty":"清末民国初","author":"曹家达","text":"秋风起河梁，野烟寒欲霏。送君出城郭，临流淡忘归。伫立倏已暝，仰看鸿雁飞。星汉耿夜碧，参辰判夕晖。素怀自可亮，不恤知音稀。使心如明月，随照归人衣。贫交羞赠行，一掬衣衫尘。将归劝拂拭，厚意犹相亲。拂拭岂无厌，当我怀故人。寒云蔽秋树，欲涉河无津。青山江上屏，肠中千辐轮。"}