{"id":"703429","title":"哭英卓今","dynasty":"明","author":"释今沼","text":"庭阴叶摇摇，不知此何舍。灵立故人名，恍忽恸哭罢。惟是供病作，棂轩敞清夏。织簟犹未成，参差若倾卸。犹馀两僮仆，龃龉廊庑下。达士信所归，庶以及物化。独有柩前灯，炯炯如辰夜。畴昔与我言，贞脆各有终。会须出三界，静以观诸空。奈何抱志没，所愿弗获从。新诗日懒成，行书暂能工。弱冠弄柔翰，当世罕其踪。予方师尔书，犹恨失所宗。天椓自天丧，咄嗟吾道穷。"}