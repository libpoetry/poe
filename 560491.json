{"id":"560491","title":"梅鹤为邹仲和作","dynasty":"明","author":"徐庸","text":"染溪溪上梅千树，千树海花最深处。花下高人事隐沦，布袜青鞋自来去。花开早占天下春，纷纷香雪沾衣巾。东阁郎官解吟咏，西湖处士同清真。养驯老鹤长为伴，每玩花时亦陪看。几番飞舞入花中，梨云白云影相乱。九皋一唳林月明，岂比翠禽啁唧声。莫教惊堕万葩萼，枝头青子期调羹。"}