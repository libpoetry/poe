{"id":"1129501","title":"楼大参嘱珣起宗索孤山旧藁","dynasty":"宋","author":"释居简","text":"旧赋梅花欲反骚，效颦徒自不偿劳。未寻处士孤山梦，误得先生一字褒。剪剪衰兰甘草莽，朣朣华月在林皋。从来平地神仙脚，咫尺钧衡步武高。乡来文字汹涛澜，淼淼回渊搅不浑。鼎鼐饱参梅子熟，雪霜不见竹枝蕃。愧无攻处心尤小，力丐归时德更尊。云静八纮天在水，华风煖处见春痕。"}