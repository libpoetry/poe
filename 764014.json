{"id":"764014","title":"夜半乐 题元人画韩熙载夜宴图","dynasty":"清","author":"邹祗谟","text":"当时江左风味，玉笙吹彻，天许轻狂暇。有北海韩郎，才名潇洒。玉鸾视草，铜螭署敕，更闻弟畜徐铉，客呼舒雅。行乐地、歌舞争兰夜。铜盘绛蜡耿耿，芳樽细浪，长鲸倾泻。香雾暖、满堂玉人如画。宛转搊弦，激昂挝鼓，沉沉月隐花明，鱼脂飘灺。交翠舄、花冠暗中卸。到此不觉，缨绝履遗，良宵无价。那羡南朝官仆射。动君王、恰赢得虎头偷写。看明月、梅岭冈前者。谢公墩畔风流话。"}