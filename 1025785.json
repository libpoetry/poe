{"id":"1025785","title":"满江红 其二 自鹿田山桥小集潜岳寺，坐中酬陈子象词","dynasty":"宋","author":"韩元吉","text":"寂寞山城，春已半、好花都折。无奈向、阴晴不定，冷烟寒食。莫问花残风又雨，且须烂醉酬春色。叹使君、华发又重来，人应识。丹井畔，山桥侧。空翠里，烟如织。便直教马上，醉巾沾湿。丞相车茵端未惜，孟公好客聊无客。算明年、溪路海棠开，还相忆。"}