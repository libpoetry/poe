{"id":"518077","title":"登镬岭","dynasty":"明","author":"唐文凤","text":"朝登镬岭巅，午下镬岭趾。山脉自兹分，水源由此始。衍散千万支，逆流十五里。滔汨螺滩平，濑浅石露齿。开豁锦里宽，地夷树攒荠。我来询遗老，施政尚德礼。人心险于湍，王道坦如砥。当脱鼎镬危，应习衣冠美。禾黍被郊原，牛羊散汀沚。昔年谢征南，功业传国史。至今祠庙存，祀飨荐芳芷。慨古怀斯人，九原呼不起。"}