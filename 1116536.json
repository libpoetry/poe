{"id":"1116536","title":"孔长源挽词二首","dynasty":"宋","author":"苏轼","text":"少年才气冠当时，晚节孤风益自奇。君胜宜为夫子后，林宗不愧蔡邕碑。南荒尚记诛元恶，东越谁能事细儿。耆旧如今几人在，为君无憾为时悲。小堰门头柳系船，吴山堂上月侵筵。潮声半夜千岩响，诗句明朝万口传。岂意日斜庚子后，忽惊岁在巳辰年。佳城一闭无穷事，南望题诗泪洒笺。"}