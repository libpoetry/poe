{"id":"1126398","title":"次韵隆庆杨使君送别之章","dynasty":"宋","author":"曹彦约","text":"倾盖星桥忆去年，官联预说使君贤。别来风送空中月，此去云开剑里天。治效龚黄方侧耳，交情嵇吕好差肩。相逢便作阳关曲，数日销魂正黯然。细读君诗字字新，巧将盐豉入羹莼。也知世路催行客，更遣工歌劳使臣。千里身心空晤对，五经怀抱想纷纶。他年宛水昭亭外，把玩犹能绝点尘。"}