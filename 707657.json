{"id":"707657","title":"哀烈歌，为许初娘作","dynasty":"明末清初","author":"卢若腾","text":"哀矣乎！哀妇烈；烈妇之操霜比洁，烈妇之骨坚于铁。烈妇之冤天地愁，鬼神环视皆泣血。幼承闺训本儒风，长遵礼义无玷缺。结发嫁得名家子，有志四方远离别；别婿归宁依父母，晨夕女红忘疲苶。世乱穷乡靡安居，豪家搀入争巢穴；瞥见如花似玉人，多衒金珠买欢悦。不成欢悦反成嗔，罗敷有夫词决绝；夜深豪客强相逼，拒户骂贼声不辍。一时喧哗邻里惊，客翻赖主勾盗窃；举家拷掠无完肤，女呼父母从兹诀：我死必诉上帝知，莫患仇家怨不雪！千箠万棓不乞怜，甘心玉碎花摧折。哀矣乎！哀妇烈；夫婿归来讼妇冤，妇冤不白夫缧绁。道路有口官不闻，半畏豪威半附热。我欲伐下山头十丈石，表章正气勒碑碣；我欲磨砺匣中三尺剑，反缚凶人细磔剟。时当有待志未伸，慷慨歔欷歌一阕。哀矣乎！哀妇烈。"}