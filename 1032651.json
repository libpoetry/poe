{"id":"1032651","title":"纪梦曲","dynasty":"宋","author":"薛师石","text":"夜梦佳人姱且长，星冠霞帔云衣裳。双眉浅淡画春色，两耳炫耀垂珠珰。细步逡巡倏相近，世道人情不敢问。敛容正笑发一言，不识巫山云雨恨。自从十五学仙经，今年二十身骨清。天上有籍升其名，长声短声歌紫琼。紫琼之章词宛转，永与人间风调远。馀声未竟钟鼓鸣，雾散烟收人不见。"}