{"id":"429511","title":"泰山纪游四首 其三","dynasty":"近现代","author":"黄浚","text":"岱游选佳胜，二桥固称最。云步揕岩腰，若束紫玉带。得名抑已夙，山水适相会。倾湍虽幽绝，峻隘毋乃太。吾爱东西桥，回峦映朝霭。泉流取遥势，万笏拱其外。沿桥张翠幄，了不杂松桧。嘉名锡柏洞，郁郁建天旆。徘徊数石齿，寒意出微濑。颇如行韬光，密竹作遮盖。流莺时一闻，远涧爽清籁。雄深含幽茜，乃见泰山大。"}