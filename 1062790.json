{"id":"1062790","title":"蔡兴兵曹谢曾秀才见和梅花诗复此韵为谢","dynasty":"宋","author":"赵鼎臣","text":"诗如病疥歇复发，最忌春花与秋月。袖中缩手苦禁之，技痒不堪时一掣。彫肝琢肾神何苦，故令眼乱心愁绝。我生酒外百无能，病不持杯被磨折。暗香浮动正黄昏，独坐悲歌唾壶缺。粗官岂合赋梅花，冷撰不惭中允热。更烦属和骋妍词，句怯虽殊才调别。见轮学斲三十年，十指淋漓漫流血。忽逢匠扁过吾前，心悟微言口难说。冥搜角逐遂经旬，不觉纷纷堕香雪。尚堪火急醉其旁，卜夜直须令晓彻。"}