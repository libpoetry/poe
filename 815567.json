{"id":"815567","title":"续和唐人惠山诗","dynasty":"清","author":"秦松龄","text":"出郭见山色，日夕一青苍。清泉来玉洞，更上漪澜堂。绠汲无寒暑，冠盖纷游翔。沾洒若春雪，岩石生幽光。始知耳目异，旋觉心脾香。济物固其性，尘垢能相忘。春风吹山麓，回塘集游人。山容自终古，物情时与新。草木何华滋，水石亦粼粼。罗绮照楼阁，白日凝香尘。夕磬下林杪，翠羽归青旻。此时幽居者，萧然绝比邻。白鹤来何方，草堂多深樾。清唳时一闻，林峦自杳绝。水槛开素书，坐看暮云灭。石磴落红满，山头吐明月。风籁一壑清，道心中夜发。莫使花尽扫，高人有车辙。"}