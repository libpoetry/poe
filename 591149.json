{"id":"591149","title":"独漉篇","dynasty":"明","author":"欧大任","text":"独漉独漉，摩肩击毂。但欲去速，不忧车覆。有狐绥绥，阪田之垂。我欲疾驱，手无戈殳。煌煌黼裳，翩翩四牡。出入道途，称者盈口。敝裘毁车，谁知贤愚。珠玉在途，瓦砾何殊。原也悬鹑，于彼蓬蒿。端木驷马，举世贤豪。嗟念古人，竭力躬耕。一日及养，三公匪荣。富不可求，荣不可冒。我岂不闻，我不敢告。富而可求，智者媚灶。从吾所好，卿勿复道。"}