{"id":"271509","title":"曲游春·咏燕","dynasty":"现代","author":"吕小薇","text":"掠水初来也，正飞花乱絮，春去如翼。渡陌穿帘，遍天涯、那更芳菲时节。待与从头说，应怊怅、江南消息。怎新巢挈侣将雏，忘了旧家风物。曾忆，海尘扬劫。有盈野哀鸿，深树啼鴂。卷地罡风，但楼空泥落，矶荒江咽。千古恨难雪。羞再绕、垂杨竞腰折。剩呢喃、对诉兴亡，还惊羁客。"}