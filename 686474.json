{"id":"686474","title":"感事","dynasty":"明","author":"申佳允","text":"借箸偏曹濮，长城失太行。黄榆飞潞泽，王屋下邢襄。骨悸闻风鹤，魂腥逐刅铓。大河千百里，莫谓惜鞭长。烽火连辉济，横尸覆野蒿。金钱明主诏，斨斧大军劳。精悍矜三捷，纵横问六韬。彤弓方郑重，敌忾自同袍。洪流天堑折，防渡胜防城。楼橹寒涛断，旗帆落日横。此中大泽险，到处野狐鸣。莫但愁河北，三湘亦弄兵。羽檄夷梁震，兵荒患剥肤。饱腾催市骏，匍匐问蠲租。战捷功方上，仳离骨已枯。将军驰露布，愿附监门图。"}