{"id":"54511","title":"田家乐寄张师孟","dynasty":"明代","author":"刘炳","text":"田家乐，今年庄农好秋作。蛰龙蜕骨桔槔悬，五谷咸登时雨若。官家更忧民力疲，公田折布能轻赍。小姑携筐懒梳洗，拾得绵花如雪肥。大姑轧轧催机杼，疏帘树影寒蛩语。鬓云笼雾扬西风，眉月生凉褪秋暑。山径牛羊下夕墟，萧萧榆柳草堂虚。野老杖黎邀小酌，诸孙灯火读残书。"}