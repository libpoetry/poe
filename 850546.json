{"id":"850546","title":"初秋大热","dynasty":"宋","author":"孔武仲","text":"金神整霜仗，昨日从西回。谓当有爽气，吹荡沧溟开。谁知祝融军，执热䟃?来。六龙驻长安，无风动浮埃。窗筠气烜赩，庭鹤羽摧颓。向晚蚊声号，轰轰渐成雷。径思去尘嚣，登临千丈台。披襟迎清飔，俯听惊鸿哀。仆羸不能驾，我马亦虺隤。闭关吟愁云，履迹乱苍苔。炎凉自交战，我辈能忘怀。"}