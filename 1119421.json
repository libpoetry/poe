{"id":"1119421","title":"祷雨凤凰山二首","dynasty":"宋","author":"陈造","text":"跨凤西来得好山，千年人与凤俱还。本规法席专崭绝，先遣山灵凿捍顽。闻道碧泓严水印，试携清醥闯云关。此心炯炯龙应识，莫遣归涂更厚颜。人心神理未交孚，敢爱微躯走道涂。云气满山空梦永，秧畦夹涧就焦枯。罢羸眼看号庚癸，感格吾犹愧鼓桴。老去忧民心易折，龙公高卧得知无。"}