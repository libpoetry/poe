{"id":"536932","title":"捣衣篇","dynasty":"明","author":"王世贞","text":"惊乌扑速起空林，辚辚雕轮过渐沉。此时何处青楼女，此际无限塞垣心。青楼小女字莫愁，织得流黄锦并头。记别狂夫辞故里，昨传书信在凉州。机头金剪三四转，灯下玉箸一双流。荧荧青灯轧轧机，还理狂夫箧中衣。宛转涕泪新痕积，约莫腰肢旧带非。杵影高低尚自双，茕然贱妾伴空房。捣成白练浑如雪，愁得蛾眉已似霜。规月苍黄低落雁，商飙悉律和鸣螗。意怯腕弱夜还赊，谁能闻罢禁咨嗟。疑是梁州砧响绝，十年零落不思家。"}