{"id":"982602","title":"次韵答张文潜病中见寄","dynasty":"宋","author":"秦观","text":"与君涉世网，所得如钩温。念昔相乖离，俯仰变寒暄。把袂安可期，寄书嘱加餐。三年汝水滨，孤怀谁与言。末路非所望，联镳金马门。校文多豫暇，玄谈到羲轩。孰云笭箵小，史书垂后昆。匪惟以旧闻，牴牾良可刊。比枉病中作，笔端淮海奔。亟驾问所苦，兀坐一室闲。晤对不知夕，归途斗星翻。平时带十围，颇复减臂环。君其专精神，微恙不足论。恺悌神所劳，此理直如弦。"}