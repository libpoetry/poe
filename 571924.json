{"id":"571924","title":"三教堂诗为杜总戎日章","dynasty":"明","author":"袁宏道","text":"支公好骏马，俗以为不韵。头陀手铦戈，标格乃白俊。将军起马上，铁腕风雷迅。朝踏雪山冰，夜眠青冢燐。豁然悟无生，心花见锋刃。辟如担夫争，见者笔意进。关捩偶相触，石火不容瞬。归来读诗书，如暗得灯烬。堂堂三圣人，同宗偶异胤。刻影求飞鸿，雾耶自生晕。白水涌冰轮，千江同一印。"}