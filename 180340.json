{"id":"180340","title":"得小麑因戏作","dynasty":"宋代","author":"李流谦","text":"倾江酿斗秫，未啻俗之醨。向来故疎慵，重此百忧罹。杜门不复出，出亦将从谁。山氓过予言，刈樵得雏麑。适我薮泽念，亟买不论赀。断乳无几日，疎毳未傅皮。槛牢异林壑，恐作南冠累。解缚非予靳，弱质叵自持。罦罗竹节稠，失脚悔可追。冷冷溪流甘，蔚蔚庭草肥。人生一饱耳，八荒吾庭帏。我自不乱群，尔能忘土思。驯狎不违性，长大傥有期。充庖断勿忧，巾车薄劳之。南山与北涧，伴我歌紫芝。张陈慨中画，管鲍谬已知。新交不更添，岁寒端自兹。"}