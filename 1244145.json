{"id":"1244145","title":"赠王仪","dynasty":"元末明初","author":"郭钰","text":"晓日照射碧海之珊瑚，我思君兮文采殊。明月飞光万顷之秋水，我思君兮情调美。朝骋望兮朱户，夕夷犹兮綵舟。回棹双溪花雨暝，捲帘万壑松风秋。昨日偶相遇，池馆邀我住。我有閒愁千万缕，挂在落日寒烟之古树。抽刀割之断，掷向东流去。丈夫磊落天地间，倾人意气移南山。干戈满眼吾道丧，今日见君多厚颜。君莫哂，垆头酒压黄花脂，典衣且复从君饮。悲歌击剑，晴光吐虹。跨海斩鲸，谁知雌雄。半天飞雨，万里长风。夜窥玉匣，双龙腾空。"}