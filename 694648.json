{"id":"694648","title":"都台黄门诸先生寄赠倡和严韵见示敢窃效颦并希呈正二首","dynasty":"明","author":"陈繗","text":"名公两地各停骖，越岭东头海峤南。君命远传皆不辱，夷心柔服总能堪。吟间风月情如一，天上台星应兆三。共整峨冠登宰辅，唐虞治理日高谈。使节皇皇驾铎骖，法星朗朗照天南。心清似水原无累，任重如山也自堪。国士抡才应寡二，台臣极品仅饶三。预看反命朝金阙，恭奉纶音进伟谈。"}