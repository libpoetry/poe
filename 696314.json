{"id":"696314","title":"赠戴翠坡二首","dynasty":"明","author":"范震","text":"徵君小筑碧云窝，座对莲峰拥翠螺。挺秀修篁森绕屋，生香细草软连坡。岚光黛色供吟趣，鸟韵泉声和醉歌。好似鹿门庞老隐，几时公暇一相过。云庄百亩列沟塍，一室萧闲养性灵。龙穴南瞻春意绿，鹅山西顾晓鬟青。庭梧岁长鸾凰干，径竹时添翡翠翎。珍重主人多爱客，玉壶终日酒如渑。"}