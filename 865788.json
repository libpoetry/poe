{"id":"865788","title":"西河 饯钱漕仲耕移知婺州奏事，用幼安韵","dynasty":"宋","author":"丘崇","text":"清似水。不了眼中供泪。今宵忍听唱阳关，暮云千里。可堪客里送行人，家山空老春荠。道别去、如许易。离合定非人意。几年回首望龙门，近才御李。也知追诏有来时，匆匆今见归骑。整弓刀，徒御喜。举离觞、饮釂无味。端的慰人愁悴。想天心，注倚方深，应是日日传宣公来未。"}