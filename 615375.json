{"id":"615375","title":"赠唐寅仲先生","dynasty":"明","author":"李孙宸","text":"君不见，严陵披裘大泽中，蒲轮三反至帝宫。汉家天子不能屈，自言远慕巢由踪。富春山中把钓去，高风千载何轩举。凤凰自是淩霄姿，肯与鸣鸮争腐鼠。先生一代之人伦，高致严陵可共论。早制荷衣返初服，翛然挥手谢时人。平生侠气更无伍，睨傲不趋丞相府。将军折柬不能招，俗吏一挥何足数。年来嘉遁在青门，身隐名藏道逾尊。经翻柱下五千字，草拟玄亭几万言。吾生自叹时已后，风流先辈多彫朽。橐鞬今得奉先生，犹向前修识领袖。流水钟期调未遐，及门文举是通家。石床读罢西游草，松林如起赤城霞。十载登龙恨不早，宁得交欢还草草。眼前世事未堪论，杯底清言且绝倒。吁嗟人生万事总浮尘，蜥蜴为龙恐未真。呼马呼牛何足问，先生定是千秋人。"}