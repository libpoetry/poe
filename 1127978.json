{"id":"1127978","title":"拟玉溪体赋醴泉墅海棠二首","dynasty":"宋","author":"程公许","text":"东皇张饮锦周遭，华艳偏宜望处高。结绮楼深迷玉树，销金帐暖醉羊羔。先驱瑞节眩秾李，近侍舞衫环茜桃。乞得巫云来芘护，蜚廉作横未应饕。濯锦波光绕百遭，夜寒秉烛更须高。恨无丽藻供摛翰，聊复重裘索俊羔。长笑董仙痴守杏，可怜曼倩坐偷桃。若教入侍红云殿，应悔从前俗虑饕。"}