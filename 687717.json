{"id":"687717","title":"寄奉吉水周先生","dynasty":"明","author":"庄昶","text":"十载师生义，千年父子恩。投桃真可报，没齿岂须论。白首沧江远，青天泰岳尊。平生衣钵梦，长绕鉴湖村。几年仁水望，别恨不蹉跎。一老应谁似，诸郎过我多。春寻扶过子，酒醉舞东坡。不得亲藜杖，其如感愧何。稽颡西江使，今年又手书。先生真会面，弟子喜何如。坐问犹消息，缄开数起居。自怜鞭策远，痴钝老难除。一仕开曾许，当年本未能。回头非自爱，多病果相仍。把钓浑孤艇，摊书又几灯。冰兢他日地，切恐误师承。"}