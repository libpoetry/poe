{"id":"1207800","title":"度泽过关山","dynasty":"元","author":"范梈","text":"单车度大泽，有似游梁山。初飞雁鹜徒，辱在葭苇间。季冬阴风盛，雨霰纷珊珊。念我离大府，行役何时还。朝临昌邑浦，夕指鄱阳湾。冲泥赴农村，老屋夜不关。然薪设供帐，风味犹百蛮。蒸烘湿衣裳，徒御相回环。极知道路难，犹念奔走艰。传餐逮明烛，饥渴未容悭。春和理税驾，且以慰衰颜。"}