{"id":"746947","title":"尽日行桑畴稻陇间用放翁瑞草桥道中诗韵","dynasty":"清","author":"黄琮","text":"曹事方竣偶乘暇，果下生驹稳可跨。出城沟水细生縠，入夏山岚浓似画。甘蕉长叶半舒卷，野蔓生花斗嫣姹。南阡三面栽小桑，时雨一宵茁新柘。嘉禾去莠工始毕，芳草如茵软可藉。瓜花乍见黄垂檐，豆叶早看碧满架。村童却趁农事间，牵牛放向绿阴罅。蚕麦有收望秋获，旸雨应时天所借。有耦好伴桀溺耕，循田可返王丹驾。瓦盆新酒如肯酤，便拟穿林间茅舍。"}