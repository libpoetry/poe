{"id":"1195565","title":"李万州挽诗","dynasty":"唐","author":"唐年","text":"仙李来南日，熙宁去国人。一身辞赤芾，四世尚朱轮。桑梓推前辈，葭莩接世姻。伤心挽耆旧，不独为情亲。令子裒遗事，而翁亦大奇。治安真有策，经济遂无时。黄壤人间恨，斯文我辈推。生传汉中什，死著十哀诗。灵輀朝出祖，属綍泪争挥。慕子啼玄草，慈亲哭綵衣。敬斋书秩秩，退国物菲菲。华屋生存处，千年遂不归。公今南面乐，我自涕滂沱。十载还乡社，三君逐逝波。乐郊荒水槛，巢室閟烟萝。前辈风流尽，吾生奈老何。"}