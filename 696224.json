{"id":"696224","title":"次韵储柴墟少宰除夕感怀病起自慰","dynasty":"明","author":"罗钦顺","text":"使宅清如学士厅，一灯除夕烱寒星。春风细入炉烟紫，食案高将菜缕青。曾有嘉谟参禹益，况馀新制敌孙丁。从前只欠维熊梦，闻说维熊梦始醒。大成门左辟寒厅，华毂来趋晓戴星。坐久玉山疑乍倒，笑回银海觉全青。登庸正儗光雌甲，陪祀还应戒上丁。神相高明诸福在，得沾醇酊几人醒。"}