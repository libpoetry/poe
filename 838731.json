{"id":"838731","title":"南社同人在醉仙楼开欢迎会，酒后放歌","dynasty":"清末民国初","author":"许南英","text":"昔为此邦人，今为此邦客。一瞥沧桑十八年，蜃楼海市变化成陈迹。我从人海乍回头，飘泊身如不系舟。过海收帆问亲旧，凋零大半令我多悲忧！吁嗟乎，双丸跳掷疾如驰，死者不生生者死！独留天水老诗豪，高踞骚坛执牛耳。须眉尚认老邱迟，争誉杨修是小儿。谢傅诸郎森玉树，林逋处士茁新枝。元龙未除湖海气，仲雍断发居吴地。黄粱梦醒一卢生，仍在人间作游戏。风流倜傥余君屏，孤高落落胡南溟。若论肆应强人意，座中推让蔡兰亭。玉树风前连氏子，寄傲园林称佳士。黄、洪俱是旧通家，眼中诸人吾老矣。孰料馀生逢世变，乃与诸君重相见！南部粉黛北胭肢，醉仙楼上开诗宴。莘莘一辈济时贤，岂特能诗结夙缘！他日梦魂南社远，不知斯会复何年？"}