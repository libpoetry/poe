{"id":"303790","title":"琵琶仙·次韵和青萍居士毗卢寺扶桑十一面观音丈六瑞像","dynasty":"清代","author":"陈方恪","text":"十丈旃檀，甚弹指、乍现荼罗莲国。诸宝璎珞庄严，珠鬘晃金碧。宏四愿、寻声度厄，俨礼补、弥陀遗迹。绀马朝飞，天琴画下，音妙灵匹。叹垂老、萍泊三涂，待凭乞、金簏抉缠幕。还又劫灰扬遍，舞洪涛声急。分瑞露、天心悔祸，普南洲、共被慈力。且化玉帛干戈，岁清时谧。"}