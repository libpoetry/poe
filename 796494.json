{"id":"796494","title":"高阳台 题小青“瘦影自临春水照”图","dynasty":"清","author":"宗婉","text":"一种愁容，十分病态，可曾真个痴心。强整新妆，东风独自沉吟。无情有憾谁人见，只一池、春水分明。冷清清，庭院深深，杨柳阴阴。天荒地老寻常事，算人间只有，此憾难平。薄命红颜，枉教占断才名。伤心我亦工愁者，向画中、订个知音。愿从今，卿自怜侬，侬自怜卿。"}