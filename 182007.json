{"id":"182007","title":"丁已年七月二十一日祷雨中元水府入月六日展","dynasty":"宋代","author":"郑刚中","text":"奉祝出阊阖，祷雨祠中元。陈祠信已荐，拱俟心变虔。山云屡触石，散去如飞烟。惭衷迫秋阳，汗流颈徒延。趑趄念亡状，归马不敢鞭。云台欲旬浃，蹇兆方解悬。皇慈喜嘉霔，报贶礼弗偏。谓乃百神功，共相成丰年。遣昨致祠吏，奔趋各如前。我载谒水府，意惑口莫言。黄屋四海心，责已汤未贤。抑畏动黎庶，精诚格高圆。正恐三日雨，新敕下九天。神令享丰报，然乎其不然。贪功认有者，鄙贱人所怜，神聪冠四渎，宜弗蹈尔愆。益思赞元化，后郊图所先。小臣此将命，芒剌终未捐。"}