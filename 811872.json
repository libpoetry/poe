{"id":"811872","title":"感怀四首","dynasty":"清","author":"华蘅芳","text":"弹指光阴廿五年，男儿奚必受人怜。壮心夙具凌云志，生计谁谋负郭田。拔剑有悲还斫地，闭门无事只谈天。传书未脱床头稿，且语羲和漫着鞭。斗酒难消磊块胸，短衣腰剑发蓬松。路逢侠客且倾盖，地有名山便曳筇。谩恃高才能倚马，终教绝技等屠龙。灵砂果得还丹术，愿谢人间万户封。锦瑟韶光已半过，而今应自悔蹉跎。等身著作惟书在，逝水年华与墨磨。酒可浇愁须默饮，诗非吊古亦悲歌。名山别有千秋业，莫对孤灯唤奈何。贯向流波怨落红，年来我似可怜虫。笙歌呖乱俱愁里，花月消磨半梦中。检点冰弦弹夜月，摩挲古铗动秋风。酒尊诗卷年年在，一样情怀已不同。"}