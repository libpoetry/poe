{"id":"812908","title":"满江红  王西樵客游武林曹顾庵赋词志喜属予和之","dynasty":"清","author":"宋琬","text":"花落钱塘，江流阔、潮痕初涨。问足下、何由至此，布帆无恙。倏尔波涛如梦里，跫然屐齿来天上。恰湘湖、蒪菜十分肥，为君饷。西湖畔，春波漾。疏柳外，归樵唱。有青油画舫，鸟程佳酿。风暖遥传灵隐磬，天晴急策韬光杖。倚危栏、百尺看银塘，龙蛇状。痛定追思，衢塘峡、怒涛飞涨。叹北寺、皋陶庙侧，何期无恙。庄舄悲歌燕市外，灵钧憔悴江潭上。问绨袍、高谊有还无，谁曾饷。愁万斛，东流漾。五噫句，春间唱。恨埋忧无地，中山须酿。故态狂奴仍未减，尊前甘蔗还堪杖。笑邯郸、梦醒恰三人，无殊状。北固城头，兼天涌、银涛奔涨。登览处、频经战伐，金焦无恙。鼓枻鼋鼍深窟畔，振衣鹳雀危巢上。手摩挲、瘗鹤古残碑，为馀饷。弓样月，波中漾。欸乃曲，桥边唱。望乡心倍切，浓于春酿。禽庆欲偕名岳屦，李邕倖免金吾杖。笑马迁、货殖强裁书，无聊状。春色阑珊，繁花谢、红销绿涨。山一似、西施瘦损，捧心微恙。堤上长吟苏白句，楼头高话羲黄上。喜清斋、久已绝猪肝，何须饷。风乍卷，轻销漾。烟欲瞑，金衣唱。爱信陵作达，沉埋醉酿。禹穴天台春正好，裹粮且办青藤杖。倩君侯、彩笔代丹青，云霞状。伏枕吴山，羁愁共、桐江春涨。喜邂逅、客星忽聚，酒徒无恙。杨恽南山歌太苦，邹阳北阙书难上。向精蓝、深处问枯禅，伊蒲饷。双燕外，游丝漾。六桥侧，红牙唱。惜杜康骨朽，无人能酿。我愧老饕难戒肉，君方强健何须杖。看白衣、苍狗任他忙，浮云状。吾道榛芜，狂澜倒、百川争涨。赖砥柱、君家伯仲，安流无恙。龟策何劳詹尹卜，龙矕远过黄初上。况陈思、才藻气如虹，诗堪饷。请室耗，心旌漾。击瓦缶，乌乌唱。看霜侵两鬓，穷蒸愁酿。放逐谁怜亭伯困，登临愿借卢敖杖。坐西窗、剪烛话通宵，悲欢状。古陌邯郸，轮蹄路、红尘飞涨。恰半晌、卢生醒矣，龟兹无恙。三岛神仙游戏外，百年卿相蘧庐上。叹人间、难熟是黄粱，谁能饷。沧海曲，桃花漾。茅店内，黄鸡唱。阅今来古往，一杯新酿。蒲类海边征伐碣，云阳市上修罗杖。笑吾侪、半本未收场，如斯状。归去来兮，东皋下、锦秋湖涨。有不腆、敝庐海曲，年来多恙。避地人辞金马后，游仙伴我方壶上。羡冰桃、火枣大如瓜，麻姑饷。微雨过，清溪漾。行乐耳，提壶唱。喜儿童学灌，山妻能酿。处士三间容膝屋，仙人九节齐眉杖。恨衰年、脚疾耳将聋，新来状。"}