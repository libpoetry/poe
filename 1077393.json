{"id":"1077393","title":"得了翁书并寄石芝云其味初淡中苦已而发甘鲜有此味者感而赋诗","dynasty":"宋","author":"李纲","text":"海日气射苍崖根，石上生枝乾藓文。构梯采掇资好事，中有至味难为言。岂惟食淡兼攻苦，嚼蜡茹荼多欲吐。清甘徐发齿颊间，漱以寒泉如饮乳。幽人赠我意已深，一掬可比千黄金。世间此味知者鲜，往往既吐还追寻。我欲持之献君子，自古至言多逆耳。愿于苦处辨忠良，若待回甘真晚矣。"}