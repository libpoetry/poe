{"id":"780582","title":"水龙吟 丁己冬仲，俞婿自南康返浙，道出汴城，信宿别去，悒怏累日，赋此以遣闷怀","dynasty":"清","author":"周之琦","text":"病馀心事阑珊，英英润玉欣来至。奚奴传报，马嘶门外，鹊喧檐际。茸帽冲寒，尘襟浣雪，顿宽离思。奈停觞语促，倚闾望久，欲留也、浑无计。枉说灯花太喜。被春风、等闲吹碎。春如有约，人应依旧，关河千里。短烛心灰，归鞍目送，断魂潮尾。但摧颓一老，殷勤执手，洒临歧泪。"}