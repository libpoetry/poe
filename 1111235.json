{"id":"1111235","title":"戊申岁题玉牒所壁","dynasty":"宋","author":"许及之","text":"担上看梅不是梅，孤山消息限蓬莱。仙源圃里逢人日，雪色怜随霁色开。雪坞霜窗合断魂，仙姿元住水边村。园丁莫讶盆池小，留得疏疏澹月痕。空餐无补愧侏儒，茗碗香炉细读书。还被梅花勾引破，又哦新句步庭除。冷蕊疏疏开可数，香风羃羃远能闻。不因脩竹遮拦得，一夜清寒定忆君。数日清寒不肯开，枝头阁雪冷皑皑。霜禽飞去花身动，一片清香在绿苔。直舍孤吟未过清，梅花相与有诗情。寒鸦真似随人好，写就新诗啼数声。"}