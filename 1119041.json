{"id":"1119041","title":"杜侍郎挽词三首","dynasty":"宋","author":"陈师道","text":"美政真吾母，名家更杜陵。于张从昔少，鲁卫至今称。丝竹中年好，词华夙世能。周南棠棣传，平世几人登。骥騄方怀远，松筠忽有秋。雍容名士数，终始法家流。凛凛惊千载，堂堂閟一丘。能令羊季子，不肯过西州。身去风流在，人难玉石分。平生才一见，治行已多闻。更觉知音少，还修地下文。他年九原泪，仍是两冯君。"}