{"id":"48635","title":"送谢雪坡防御出郭团练","dynasty":"明代","author":"杨基","text":"朝催筑城夫，暮点团结兵。民民皆动摇，一日十数惊。所赖官长贤，抚劳得众情。防御出郊来，父老拜且迎。垂髫及戴白，罗列车下听。官家百万师，自足与寇争。汝自守汝乡，汝自保汝生。闲暇苟不虞，仓卒恐见倾。我当徼汝劳，薄尔赋税征。父老共感激，阗然动欢声。旌旗洎甲矛，五色稍鲜明。岂惟备抄掠，大敌固可婴。问君何能然，子弟卫父兄。平川雨初收，马嘶鼓厓厓。相送不同往，极目秋鹰横。"}