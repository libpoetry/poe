{"id":"1120533","title":"和史君喜雨","dynasty":"宋","author":"周南","text":"通宵奠玉乞移灾，阊阖天门午夜开。屏翳不随风伯住，雷车争逐阿香来。送神曲奏争加额，喜雨诗成巧夺胎。闻说阪田犹未插，更须精意斡天回。蚕筐无叶不成眠，眯眼黄沙障麦天。谁遣炉烟生湿雾，立翻江水沃桑田。雹飞邻壤同时事，春入民襦赖吏贤。欲把丰年占覆斗，寸心应向碧霄悬。百万疲氓饥欲啼，阴灵一夕靡云旗。谷芒绿润沾天泽，梅子黄肥带雨时。薄宦经时谁举手，丰年重见且信眉。诸生未用歌华黍，得熟民贫未可知。"}