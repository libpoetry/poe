{"id":"287201","title":"惜余春慢·崇效寺楸花","dynasty":"现代","author":"夏孙桐","text":"怖鸽庭荒，栖鸾枝老，古色郁葱如许。团团缀玉，点点攒星，淡入粉云青雾。为问花时钿车，红紫丛中，幽芳谁顾。正斜阳深掩，绿阴人静，晚帘香度。还念读画呼僧，题襟招客，尘外每移尊俎。浮生白社，阅世苍官，惆怅庾郎重赋。争奈春如梦痕，堆径繁英，东风催暮。叹销沈、几辈词流，陈迹对花追数。"}