{"id":"1088439","title":"买船至演平拜建康刘公墓下遂入城假馆梅山堂感涕有作","dynasty":"宋","author":"朱熹","text":"维舟新历口，步上秣陵阡。高丘忽嵯峨，宿草迷荒烟。拜起泪再滴，哀哉不能言。驱车且复东，借此虚堂眠。念昔堂中人，经营几何年。一旦舍之去，千秋不言还。露井益清渫，风林更修鲜。思公独不见，涕下如奔川。感慨西州门，怆悢山阳篇。晤叹日隐树，悲歌月当轩。堂堂忠孝心，终古谅弗谖。尚与吴门子，归来故山巅。"}