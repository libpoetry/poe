{"id":"730377","title":"五北将歌 塔尔巴哈台参赞大臣署伊犁将军锡纶","dynasty":"清","author":"张之洞","text":"匈奴象人射郅都，楚祭北门为黔夫。敌国所恶我所宝，羊陆市诈将人愚。迩来阃外盛材武，敢战内寇怯战虏。何况罗刹逞睢盱，六国同声畏狼虎。一自昆弥叛不朝，王庭十载沦天骄。狡黠老渔伺便利，盗据瓯脱容逋逃。豪杰陷贼能自拔，习惯沙场从结发。贤父战死沙州城，桓靖美谥荣忠骨。贤兄博学高名起，武达文通一门里。国难家仇在西域，孤儿甘赴边城死。绝远无如塔城孤，斗入斯科环杂胡。藩篱外收哈萨克，掎角内结呼土图。匈奴未灭家何有，闭壁不许通妻孥。垦荒起疲变重镇，鄂博一步谁能逾。西邻责言众积毁，热血未冷霜盈颅。玉门望断敌人喜，刀笔纠擿纷纷起。私文不责许田郑，恩宽仅杀饰终仪，柳翣凄凉归万里。二卵弃将古有之，长城顿坏今已矣。鼓鼙声壮磬声悲，我皇听之思者谁。屯田未熟征夫老，界上来争帕尔碑。"}