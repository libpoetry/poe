{"id":"404152","title":"莺啼序·某元首燕尔方叶，鹿台自焚。佳兵不祥，演此示戒。用梦窗咏荷体","dynasty":"近现代末当代初","author":"黄咏雩","text":"莺啼乍惊幻枕，便春销梦里。并栖乌、蓦又分飞，渺茫无限烟水。绣幄暖、春风几度，合欢早绽连枝蕊。奈香凋蔫萎，琼瑰暗泣红泪。不解征人，为底自苦，任楼空燕子。正凝伫、兵火弥天，峭阑还绕卐字。好郎儿、英雄未老，算当轴、安危同系。晚归来、旁午军书，问郎何似。雷轰地坼，浪撼山沈，听鼓声已死。奁帐畔、比肩镜影，脉脉无语，爽飒英姿，顿伤憔悴。者番髣髴，斑骓勒处，高歌愁对虞姬舞，更余音、袅袅传蒿里。昆池劫烬，相看火里青莲，彩鸳一双飞起。天涯倦客，故国西风，似病蝉晚唳。念石火、豪华一例，靡靡歌残，宝玉衣寒，鹿台旋毁。烟霏电霎，人间何世，红颜尘土犹转瞬，叹兴亡、今古都如此。秋声怨入双渠，旧日鹍弦，为君再倚。"}