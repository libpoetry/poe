{"id":"697753","title":"鞋山","dynasty":"明","author":"胡奎","text":"一叶青莲堕碧波，美人不见奈愁何。天边有月羞弓样，水底无尘污袜罗。五老著来云气湿，小姑行处露花多。足音未许人间识，蹴蹋风涛几度过。曾忆兰舟问二姑，何年只履堕晴湖。满江波浪流不去，小龙女儿穿得无。只许足音闻谷口，不教踪迹混泥途。至今想见凌波袜，隔水盈盈不受呼。"}