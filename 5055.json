{"id":"5055","title":"赠别舍人弟台卿之江南","dynasty":"唐代","author":"李白","text":"去国客行远，还山秋梦长。梧桐落金井，一叶飞银床。觉罢揽明镜，鬓毛飒已霜。良图委蔓草，古貌成枯桑。欲道心下事，时人疑夜光。因为洞庭叶，飘落之潇湘。令弟经济士，谪居我何伤。潜虬隐尺水，著论谈兴亡。客遇王子乔，口传不死方。入洞过天地，登真朝玉皇。吾将抚尔背，挥手遂翱翔。"}