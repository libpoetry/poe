{"id":"1131014","title":"哭苏子美三首","dynasty":"宋","author":"韩维","text":"未起蛟龙卧，俄缠鵩鸟悲。寝门号故友，穗帐哭孤儿。业履归舆议，铭文愧绝辞。沧浪亭下路，长负故人期。魄动书流怆，诚通梦告悲。人生要有尽，君没竟何施。白日空尘几，春风自酒卮。旅魂归未得，藁葬近要离。才大终为累，冤深岂复论。几年流落恨，千里寂寥魂。功业初怀负，风流秀句存。英灵邈无所，洒泪望阊门。"}