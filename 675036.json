{"id":"675036","title":"镇远会刘同年念故乡山水将卜隐居因题以别","dynasty":"明","author":"杭淮","text":"三河有灵山，下有泃阳泉。山高嵯峨郁而秀，泉性温燠清且涟。闻君念此将诛茅，未去已觉心飘然。云霄赤骥整初驾，风飙急隼当秋天。胡为早作宴游计，无乃爱此山泉偏。忆昔京都与君别，回首十年不相见。今朝执手蛮山中，觉我衰迟颜发变。浮云生态自朝暮，碧草馀葩满郊甸。人生出处何必同，钟鼎山林各有愿。别君何地更逢君，把酒临江心曲乱。"}