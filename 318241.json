{"id":"318241","title":"渡江云·羁途无好梦","dynasty":"现代","author":"饶宗颐","text":"羁途无好梦，缤纷密雪，万里走风沙。便惊寒到骨，律谷谁吹，布暖遍人家。玉龙下界，任削柱、争斫纷华。檐溜间、白头相映，舞冻雪中鸦。空嗟。粉窗凝绨，大霭屯空，似黄云塞下。春欲来，美人何故，先著缟纱。高寒一洗离人眼，待试作、水墨蒹葭。凄断处、朝暾正坠琼花。"}