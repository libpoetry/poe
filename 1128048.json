{"id":"1128048","title":"游下岩崇封院","dynasty":"宋","author":"程公许","text":"鼓枻前春过下岩，空将目力寄云端。而今真个岩头去，领取烟云泼袂寒。石扉深锁一龛云，未必人间只履存。持钵欲寻刘道者，镆铘不在刻舟痕。残麦从渠官夺之，山僧何用怨长饥。人间六月红尘里，无此玉龙千丈飞。二苏屐齿尚班日，憔悴涪翁窜逐还。卧虎跳龙遗笔墨，祇今精悍满江山。清虚堂里话襟期，友似苏黄从可知。墨宝惜无人爱护，漫令绕寺觅残碑。"}