{"id":"39643","title":"失题·有美一人","dynasty":"魏晋","author":"陆云","text":"有美一人。芳问芬葩。嗟我钦羡。梦想光华。亦既至止。上下欣嘉。德馥秋兰。容茂春罗。淑似令娣。惟予陋何。虽有良友。朽木难加。爱乐朋规。赠以斯歌。皆能载之。其美孔多。嗟痛薄祜。并罹哀苦。堂构既崩。过庭莫覩。我悴西邻。子沉东土。契阔艰辛。谁与晤语。身滞情往。神游影处。发梦宵寐。以慰延伫。"}