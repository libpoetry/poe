{"id":"1123158","title":"江夏八咏 磨剑池","dynasty":"宋","author":"贺铸","text":"祖龙砺长剑，昔道此南巡。徒挟雄铓利，湘川奈水神。孟公泣竹地，今是布金园。不保五亩宅，非无百代孙。高岸已为谷，斯人如蜕蝉。固应留宝刻，信示当家仙。□□□□□，□□□□□。□□□□□，□□□□□。亭揭奇章榜，斯民孰去思。多惭羊叔子，涕泗岘山碑。南津赵佗石，云是昔人舟。长怀精卫志，不碍长江流。西戍夕阳晴，东城石镜明。有山名八字，供作两眉横。应龙昔此去，雷雨助腾伸。旧穴潜鲛蜃，风波横要津。"}