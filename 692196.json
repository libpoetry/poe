{"id":"692196","title":"又六首 其二","dynasty":"明","author":"杨一清","text":"海宇承平日，明良庆会时。虹光连井钺，绿野绕参旗。荷宠星辰近，承恩雨露私。还闻天鉴迩，政积在西陲。待隐留仙跸，名园异雒阳。礼遵周制度，赋奏汉文章。树映螭头晓，花迎雉尾香。忽闻鸣凤吹，又进万年觞。三顾承恩渥，回銮此日过。绮楼辉宝宇，花浦接银河。乐奏鸣球叶，歌传在藻多。唐虞今复见，盛德迥难磨。南阳延帝幄，莘野访臣庐。雨骤千军骑，云屯七圣车。琼筵张赵瑟，华烛转燕裾。史馆行宣付，勋庸合屡书。万舞临周宴，清欢一夕同。圣情春浩荡，天翰日昭融。袅袅金飙度，厌厌玉漏中。载歌赓《既醉》，花外已鸣钟。"}