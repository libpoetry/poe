{"id":"689773","title":"题李遂卿画二首 春鹅杏花","dynasty":"明","author":"张以宁","text":"高堂暮冬见杏花，的皪满树开丹砂。生香丽色晓浮动，春风夜到仙人家。名园题诗昔时见，曲江烟晴江色变。两鹅新乳出花间，白雪红云光眩转。野人爱酒兼爱鹅，持酒寻常花下歌。客中看画色惆怅，春风尔来独奈何。江风吹霜荷叶白，月出馀香动秋色。湘姬越女不复来，鸳鸯翡翠无消息。飞来属玉一双双，雪衣白于荷上霜。更长迢递不成睡，望极飞鹓云外行。开图漠漠秋光冷，念尔娉婷抱寒影。五月花开江水平，飞起红云渺千顷。"}