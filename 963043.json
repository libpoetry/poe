{"id":"963043","title":"谒普照塔","dynasty":"宋","author":"朱松","text":"孤塔凌霄汉，晴影金碧眩。重来得寓目，归柁尾残汴。缅怀何姓人，哀祷倾淮甸。是身如皎月，有水著处现。弹指遍大千，何止数乡县。惟应因缘地，聊尔共流转。颠危悔勒马，善涉悟觅扇。君看悔与悟，只在一转盼。至人独何心，示此祸福变。当知夙缘定，莫作邪道见。哀哉众生愚，积恶稔天谴。云何一朝急，赖此香火荐。我来适灯夕，宝蜡明邃殿。还揩客眼尘，重睹浮屠面。朝来塔上铃，告我风色便。平淮一回首，岸容失葱茜。"}