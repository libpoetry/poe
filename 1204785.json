{"id":"1204785","title":"沁园春","dynasty":"元","author":"许有壬","text":"顶有丹砂，服具玄明，云胡作奴。想风霜搏击，不如一鹗，云霄变化，复愧双凫。尔雅无史，山经不志，多识惭予问学孤。今知汝，肯自为卑下，甘事勤劬。蟹奴鱼婢然乎。笑多事文人善矫诬。爱汝从仙侣，每能谦仰，日陪食饮，惟取残余。赤壁飞来，云龙放去，守舍应门属眇躯。无多语，似王家便了，有约休渝。"}