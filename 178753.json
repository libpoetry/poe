{"id":"178753","title":"雪中泛汉水观捕鱼","dynasty":"宋代","author":"张嵲","text":"既游天汉地，复泛清汉流。我本襄汉人，对酒集百忧。是时云气昏，雪片迷汀洲。沉沉百丈潭，坐看渔子游。重裘悯浑脱，得雋怜深投。舞空清渚迥，遍积修篁幽。山川疑旧里，歌舞迷新游。薄暮理归棹，中流任夷犹。忽惊在乡社，谁辨阴成楼。欻知非旧邦，汍澜涕难收。"}