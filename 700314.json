{"id":"700314","title":"感兴六首 其一","dynasty":"明","author":"顾清","text":"青皇播群品，百鸟和声音。秋风一夜起，绕屋寒蛩吟。四时有代谢，何况古与今。怀哉刘文苑，高卧紫山岑。凤凰长丹穴，不识乌与鸢。飞飞度中州，关山郁芈绵。文翰一震耀，百喙起纷然。昆崙有瑶树，玄洲多玉田。下有醴泉流，上有蔚蓝天。谁能复记虑，一去三千年。兀兀深夜坐，迢迢千古思。弃我万镒宝，坐此一饭羁。前瞻日既远，内顾心还悲。兰荆不同长，绿发坐成丝。彦明古烈士，谁哉继馀辉。投鼠且忌器，爱牛搏其䖟。事固有大体，一怒安可凭。所以古圣哲，远览穷千龄。岂无一决勇，而独务含宏。斯人不可作，彼夫竟凭陵。椿寿期万岁，龟龄亦千秋。伤哉蜉蝣虫，朝生夕不留。君子与众人，其道亦相侔。计日不计年，吾生将安投。不寐起中夜，钩帘坐前楹。傍见松桂影，仰看江月生。银河正无翳，万里亘天横。晶光动左右，四闼晃虚明。中怀正如此，安得谢尘缨。"}