{"id":"1217250","title":"和詹生春雨寒歌","dynasty":"元","author":"廖大圭","text":"十日春，九日雨，空屋贮寒寒色苦。晓雪都成陌上泥，暮云不见城东树。所思今何处，相去才几许。独将寸心寄短琴，琴老无弦暗尘土。东风吹落锦一幅，文章字字成金玉。中有苦寒词，调古声更悲。赓歌我不忍，上诉苍苍知。俗眼瞳人久生脂，竞收琐尾遗瑰奇。野禽乘轩士徒步，黄土被绣人无衣。天公有意回春燠，千林一夜生红绿。长年呻唫卧掩门，人生不解同草木。君勿歌，春雨寒，我有两耳愁心百盘。炉空叶已灰，屋漏苔生椽。檐声夜夜春水悬。人间惟我与子同此味，鬓发未白书如山。春雨寒，歌一阕，穷达在天愁不得。当时短衣夜半悲饭牛，何如学取商颂声金石。"}