{"id":"706719","title":"读易赠熊体贞孙倩 其六","dynasty":"明末清初","author":"王夫之","text":"昨日之日，为今日先。荏苒来兹，仰今为缘。有象皆后，理亦无前。华山有叟，胎息密传。谓天为后，别有先天。秘相授受，玩弄清元。划破乾坤，符火争权。我无羽翰，乘风而仙。居天之后，奚用此焉。雒阳看花，天津闻鹃。归之气数，莫匪自然。人用以废，天枢不圆。采苓首阳，其尚舍旃。"}