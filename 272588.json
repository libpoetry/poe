{"id":"272588","title":"高阳·皋亭山看桃花","dynasty":"清代","author":"吴藻","text":"阁雨云疏，弄晴风小，薄寒恻恻如秋。有约湔裙，红罗先绣莲钩。酒鎗茶具安排惯，倩移来、三板轻舟。莫因循，岁岁芳时，日日清游。水乡曲折疑无路，又花随柁尾，转个弯头。谢了绯桃，二分春色全休。短蓬移入香深处，载新诗、不载閒愁。好溪山，除却西湖，一半句留。"}