{"id":"1123443","title":"文宣王及其弟子赞","dynasty":"宋","author":"赵构","text":"大哉圣宣，斯文在兹。帝王之式，古今之师。志则春秋，道由忠恕。贤于尧舜，日月其誉。维时载雍，戢此武功。肃昭盛仪，海㝢聿崇。德行首科，显冠学徒。不迁不贰，乐道以居。食埃甚忠，在陋自如。宜称贤哉，岂止不愚。天经地义，孝哉闵骞。父母昆弟，莫间其言。污君不仕，志气轩轩。复我汶上，出处休焉。懿德贤行，有一则尊。子也履之，成性存存。骍角有用，犁牛莫论。刑政之言，惠施元元。德以充性，行以澡身。二事在躬，日跻而新。并驱贤科，得颜与邻。不幸斯疾，命也莫伸。循良之要，在于有政。可使为宰，千室百乘。师门育材，治心扶性。退则进之，琢磨之柄。道义正己，文学擅科。为宰武城，联以弦歌。割鸡之试，牛刀谓何。前言戏尔，博约则多。辩以饰诈，言以致文。苟弗执礼，宜奠释纷。朽木粪墙，置不足言。言语之科，粗然有闻。升堂惟光，千乘惟权。陵暴知非，委质可贤。折狱言简，结缨礼全。恶言不耳，仲尼赖焉。谦德知二，器实瑚琏。动必几先，孰并其辩。一使存鲁，五国有变。终相其主，誉处悠远。文学之目，名重一时。为君子儒，作魏侯师。不可后礼，始可言诗。假盖小嫌，圣亦不疵。礼之有本，子能启问。大哉斯言，光昭明训。德辉泰山，诬祭莫奋。崇兹祀典，盍永令闻。养才以道，圣人兼济。始谓不仁，问鲍良喜。寓志农圃，似睽仁义。学稼之辞，岂姑舍是。惟子有道，天与异容。状虽云恶，德则其丰。南止江沱，学者云从。取士自兹，貌或非公。夫孝要道，周训群生。以纲百行，以通神明。因子侍师，答问成经。事亲之实，代为仪刑。子长宏度，高出伦辈。虽在缧绁，知非其罪。纯德备行，夫子所采。以子妻之，尤知英概。猗尔子上，鲁邦之望。以德则贵，惟道是唱。师聪师明，友直友谅。伯于祝阿，儒风斯畅。轼彼穷阎，达士所宾。邦无道谷，进退孰伦。敝衣非病，无财乃贫。赐虽不怿，清节照人。人禀秀德，气貌或同。而子俨然，温温其容。两端发问，未答机锋。以礼节和，斯言可宗。伯夫荥阳，实惟令德。优入圣门，过不留迹。道以目传，妙则心识。倚欤伟欤，后代之则。邈矣子季，睢阳是伯。屏息受业，延教登席。未践四科，困涉六籍。祀典载之，好是正直。乐善哲士，伯于汧阳。传道克正，垂名久臧。执德以洪，用心必刚。袤广业履，式赞素王。惟时义方，有子诚孝。怡怡圣域，俱膺是道。暮春舞雩，咏歌至教。师故与之，和悦宜召。天清日明，密雨曷有。师命持盖，子亦善扣。惟夫子博，三才允究。学者之乐，所得遂茂。周衰伪隆，政在群公。廉耻道微，家臣聿崇。不为屈节，撝默自容。子于是时，凛然清风。遐想子期，挟策圣帷。涉道是嗜，惟士可縻。在德既贤，在名乃垂。洋洋之风，逮今四驰。念昔颛孙，商德与邻。学以干禄，问以书绅。参前倚衡，忠信是遵。色取行违，作戒后人。婉彼子羔，受业先圣。宗庙之问，一出乎正。克笃于孝，非愚乃令。师知其生，有辉贤行。伯兹雩娄，务学实著。三千之位，七十是预。匪善莫行，惟德乃据。纪干前书，式彰厥誉。秦有子南，蜚声述作。守道之渊，成德之博。范若铸金，契犹发药。历世明祀，少梁宠爵。惟禽之问，从容其鲤。求以异闻，诗礼云尔。请一得三，诚退而喜。且知将圣，不私其子。室家壮年，无子则逐。见于信史，全齐之俗。原本厥初，师言可复。以学则知，揆之宜笃。纪伯子鲁，圣学是务。厉己斯的，好问乃裕。周旋中规，容止可度。允矣昔贤，后世所慕。贤行颜叔，亲承尼父。志锐所期，道尊是辅。泥在钧陶，木就规矩。终縻好爵，扬名东武。在昔石邑，能知所尊。懋依有德，克述无言。鼓箧槐市，扬名里门。此道久视，彼美长存。琅邪之伯，其惟子骄。微言既彰，德音孔昭。已观雩舞，同听齐韶。历千百祀，跂想高标。彼美邽子，先圣是承。墙仞已及，堂陛将升。良玉斯琢，寒水必冰。锡壤平陆，茂实骞腾。任城建伯，其表曰选。淑问雅驰，才华清远。竞辰力行，爱日黾勉。孔教崇崇，令绪显显。人谁无子，尔嗣标奇。行为世范，学为人师。请车诚非，顾匪其私。千载之下，足以示慈。肃肃曹伯，王室之裔。积习乐道，切瑳明义。惟善则主，尔德是类。史笔有焕，令名永纪。至圣立教，子祺安雅。擅誉鲁邦，启祚钜野。炜矣风猷，时哉用舍。出伦离类，后学是假。褒锡朱虚，在器轮舆。儒室振领，圣门曳裾。贤业得蕴，美材以摅。百世不刊，载观成书。惟子挺生，道德之门。佩服至论，鲤则弟昆。三得三亡，所问殊温。君子归宓，义不掩恩。仰止狄皙，抱负渊通。游泳德化，扬厉素风。伟识既异，持教乃隆。厥志茂焉，毖祀无穷。子敛受封，爰居武城。亹亹其闻，翩翩其英。抠衣时习，愿学日明。诞敷孔教，爵里疏荣。刚毅近仁，志操莫渝。性匪祝鮀，面岂子都。有一于此，刚名可图。云欲则柔，盖生之徒。式是壤伯，昭乎圣徒。执经请益，载道若无。诗书规矩，学问楷模。得时而驾，领袖诸儒。开国乘氏，有德斯彰。参稽百行，赞理三纲。自拔行閒，荣名甚光。在史蔼蔼，历久弥芳。惟彼子之，锡伯期思。与贤并进，得圣而师。彬彬雅道，翼翼令仪。上目至言，庙食不隳。有怀子折，全鲁之彦。儒行既名，聊伯乃建。兢兢受道，奕奕峨弁。懿选嘉访，世享馨荐。先觉既位，簪履并驰。尚德君子，尔乃兼之。羿奡可惭，禹稷可师。三复此道，载观白圭。黄伯著祀，公孙是云。弥缝中道，协辅斯文。藏修方异，渐渍其勤。史词不忘，播为清芬。兄弟之邦，士有廉庸。涵泳素教，表揭儒宗。杏坛探赜，洙泗从容。作兴一时，莒父其封。瑕丘祚邑，子期是为。亲训有日，广业于时。四教允隆，五常以持。比肩俊杰，闻望斯垂。易之为书，弥合天地。五十乃学，师则有是。子能受授，洗心传世。知机其神，宜被厥祀。手足甚亲，志异出处。魋将为乱，子乃脱去。在污能絜，危而有虑。内省若斯，何忧何惧。有卫伯玉，夫子与居。寡过未能，荐赞使乎。以尸谏君，友则史鱼。果得进贤，烂然简书。学者行道，敝缊亦称。使齐光华，偶为肥轻。周急之言，君子所令。答问允严，理皆先经。人有贤否，道有废兴。子如命何，营营震惊。季孙虽惑，景伯莫平。师资一言，秩祀亦惩。仕进之道，要在究习。具臣而居，咎欲谁执。斯未能信，谦以有立。阙里说之，多士莫及。君子若人，单父之政。引肘寤君，放鱼禀令。傅郭勿穫，遂能制命。百代理邑，用规观听。师席高振，大成是集。至道克传，贤达斯执。善道云袤，儒风可立。渔阳之士，得跂而及。侁侁申周，四科与俦。逸驾文圃，鼓枻儒流。冠佩既燕，言动允休。邵陵得封，可想清修。多能鄙事，圣人曲意。惟其知之，是以不试。宗鲁虽友，吊必以义。尚师嘉言，祀亦罔替。孔父秦父，相尚以力。俱生贤嗣，相与以德。是父是子，致诘畴克。会弁儒林，令名无极。勉勉子车，封邑淳于。亲炙避席，唯诺趋隅。发微既博，雅道是扶。抑可尚也，不亦美乎。孰封于萧，实惟子柳。夙饫格言，克遵善诱。明德斯馨，贤业所就。以侑于儒，传芳逾茂。雍容子皙，已望堂室。幼则有造，成则祖述。文采日化，儒效力弼。永观厥成，德音秩秩。东平子产，性著盛时。奉师于塾，讲道之微。答问其敏，婉妙以思。升降陛廉，尚想英姿。温温子里，入闻至圣。揽道之华，秉德之柄。深造阃域，不乖言行。全齐之封，竹素为盛。伯彼临淄，左行称贤。睎踪十哲，秀颖三千。心悦诚服，家至户传。乐只君子，文声益宣。彭衙高士，经籍是亲。赞成德艺，协于彝伦。厎绩圣道，斯肖素臣。优哉游哉，学以致身。乐氏子声，锡爵昌平。信道之万，见善乃明。引领高节，载惟思诚。先贤聿集，出为时英。"}