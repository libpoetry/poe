{"id":"553192","title":"日食诗","dynasty":"明","author":"郑真","text":"辛丑四月朔，日有食之既。氛祲烟云相荡摩，天地山川忽蒙翳。省垣大臣威令传，从官车马成纷然。正笏峨冠向玉阙，瓣香百拜哀吁天。啬夫奔驰庶人走，叫啸讴呼亦良久。路途错莫若半夜，仰见明星大于斗。城中编户百万家，喧阗金鼓纷相挝。何物妖虫肆吞啮，奋戈我欲凌云霞。人言七政失躔度，历家推演错昏暮。清台路阻兵革深，万里不闻传救护。须臾争讶红光还，将相公侯开笑颜。羲和重整六龙辔，夕阳倒景明西山。我年三十诚罕见，忧国忧家心恋恋。九重神圣正当阳，天象何为召斯变。举头问天天不言，人事祇今殊可怜。圣笔昭然示训戒，春秋二百四十年。"}