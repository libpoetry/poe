{"id":"32459","title":"信州西三十里山名仙人城下有月岩山其状秀拔","dynasty":"唐代","author":"韦庄","text":"驱车过闽越，路出饶阳西。仙山翠如画，簇簇生虹霓。群峰若侍从，众阜如婴提。岩峦互吞吐，岭岫相追携。中有月轮满，皎洁如圆珪。玉皇恣游览，到此神应迷。常娥曳霞帔，引我同攀跻。腾腾上天半，玉镜悬飞梯。瑶池何悄悄，鸾鹤烟中栖。回头望尘世，露下寒凄凄。"}