{"id":"699589","title":"初晴即事","dynasty":"明","author":"袁宗道","text":"晨风吹淡淡，檐日报新晴。尽启花开户，全收雨后清。沈烟留棐几，竹色上楸枰。自识斜川意，虚名总不争。绿萝兼翠筱，白袷称乌巾。久湿愁侵骨，新晴喜见人。天高纵乌翮，云薄像鱼鳞。微月穿帘幌，移樽就北邻。竹里乌皮几，山中白板扉。家贫酒不乏，诗拙貌能肥。鸟怪人声去，云兼日气飞。墙东那用避，名姓本知稀。"}