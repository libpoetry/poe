{"id":"1244112","title":"题刘氏雪翁吟卷","dynasty":"元末明初","author":"郭钰","text":"仙翁未老头总白，飘萧两鬓吹晴雪。几回览镜心自疑，却怪春风消不得。面如红玉眼如月，往往问年惊坐客。到今上马不用扶，风流文采居前列。新筑雪庵倚山北，竹门昼开纱帽窄。花扑春缸酒气香，月临秋幌箫声咽。溪山画图甚奇绝，万事只从閒处阅。岁寒高谊谁与同，独见梅花好颜色。玄阴峥嵘厚地裂，朔风如刀剪瑞叶。雪翁长啸雪庵中，俯仰乾坤迥澄澈。襟怀寒浥冰壶清，标格烱如璚树洁。近见麻姑两鬓霜，染髭始信皆无策。何年竟棹剡溪船，分我冰花沃焦热。"}