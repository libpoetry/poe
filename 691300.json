{"id":"691300","title":"山哀十首","dynasty":"明","author":"李江","text":"天门夕照暗黄昏，肠断西风恨自吞。花落忽惊千里梦，月明空印五更痕。岁邻单阏烹雌别，景未桑榆落日冤。魂魄精神在何处，天门夕照暗黄昏。地户寒云锁万山，剥来天地泪空潸。焦桐入梦魂应断，上苑看花人未还。路上稍书天上喜，膝前抱玉眼前閒。八千里路南连北，地户寒云锁万山。三宫杳霭梦魂劳，怕听鹃声夜半号。月照心愁深似海，风吹怨恨快如刀。仙游洞府三千里，老恨青天九万高。却恐久忘花外路，三宫杳霭梦魂劳。五峰缥缈雾岚深，花落春寒水木阴。天柱外头云漠漠，祝融中里夜沉沉。百年断自三更梦，千古留来一点心。纵有临风真道士，五峰缥缈雾岚深。昆崙夜雨动凄凉，一阵西风百感伤。妇妇性情归梦寐，卿卿声语付心肠。三千城外瑶池远，十二栏前翠水长。何日云间扶凤夙，昆崙夜雨动凄凉。天台岁暮重堪悲，花落花开两路离。月照泪痕粘凤枕，风生情义动鸳闱。碧纱红树荒凉处，白石苍苔寂寞时。此恨不知何日了，天台岁暮重堪悲。玉女春归路正长，东风吹断此韶光。匣封尘鞅菱波冷，月破弦棱桂影伤。云锁青溪空九曲，花粘白沼恨三娘。久为人世从今别，玉女春归路正长。铁桥云绝暮鹃号，人世尘缘空郁陶。射策高占京里寓，学言稚子膝前嚣。春归玉露凋瑶草，秋到仙风落碧桃。翻想前头真似梦，铁桥云冷暮鹃号。蓬岛仙游万里间，悠悠何处不知还。麻姑洞彻春天远，王母楼前夜月閒。云鹊飘飘山影断，夜莺恰恰雨声潺。东风谢却桃花面，蓬岛仙游万里间。阆苑花飞可怆神，仙家谁为不长春。碧桃带雨愁如故，玉树含烟怅自新。三万六千虽有算，百年双老几何人。那堪夙愿都无是，阆苑花飞可怆神。"}