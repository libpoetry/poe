{"id":"308854","title":"渡江云·送辛子，叠春柳词韵","dynasty":"现代","author":"赵熙","text":"七天人又别，诗心一路，秋色吊虫沙。笋将穿翠去，古镇三江，隋塔日西斜。仙山秀立，照铜河、绿到天涯。回望否、题襟夜馆，清过梵王家。金笳。哀弦蜀国，弹铗并州，问高生鞍马。应写遍风流秦七，流水栖鸦。龙头名士多于鲫，几人吹、玉琯昭华，吟寄我，江城五月梅花。"}