{"id":"779212","title":"沁园春 裁白纻作春衫","dynasty":"清","author":"陈世祥","text":"较量寒消，排当花了，恰值清闲。已携将小妹，绣翻异本，教他雏婢，香拣深斑。重幕须褰，脱绵正可，莫任春光渐渐阑。红毡列，早龙珠麟首，金粟同安。哀牢细织兰干。慢剪破秋江浪几湾。任退红水碧，都嫌色腻。轻容方目，且放纱单。一抹双心，两当八撮，曾入诗人体贴间。裁缝就，正佳人丽服，风日跻攀。"}