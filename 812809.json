{"id":"812809","title":"潘稼堂先生见留草堂","dynasty":"清","author":"吴铭道","text":"耆旧已辽落，床前拜德公。人余柱下史，身是鲁灵宫。杞宋文何在，齐梁运易终。吾犹及型典，信见剖鸿濛。蜡屐无论两，杖头宁计钱。游经岳有五，笔断载逾千。细数东林事，潜伤南渡年。寻常言笑处，忍泪不教传。二十八年别，公高在急流。吾翁占损益，晚岁倦遨游。复此故人子，来同今雨秋。松风溪上宅，话旧且淹留。"}