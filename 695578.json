{"id":"695578","title":"丁未五月六日拉黄思元丈放舟韩江登三元塔绝顶已陪太守金公别驾刘公观竞渡仍登塔传杯观者如堵薄暮就江东陆回时连日盛雨此日则独晴云漫赋四章用纪乐事","dynasty":"明","author":"林熙春","text":"昨日天中节，今朝兴未阑。凤城寻一苇，鳄渚放双竿。海近涛声急，风高气色寒。须臾登彼岸，转觉是飞翰。累石凌空起，登临望八寰。置身红日表，托足白云间。兄弟同携手，乾坤一解颜。莫云天路远，此地可跻攀。使君方问俗，旌拂海云开。两鹢飞帆至，群龙逐棹来。弥天夺彩锦，胜地酌金罍。千里欢呼动，争看击楫才。鼓角传归旆，东郊辟草莱。黄童团紫盖，骢马印青莓。岸隔因舟渡，星辉护驾回。观风千载事，雷雨莫相催。"}