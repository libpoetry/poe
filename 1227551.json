{"id":"1227551","title":"忆昔行送雅琥正卿参书南归参书居閒京师行中书调广西选为静江同知比上其名中书正奏授高邮时广西寇盗而参书母老即移家归武昌待次遂作此奉送兼问讯江汉故人","dynasty":"元","author":"傅若金","text":"忆昔文皇御天历，知君已是青冥客。宝气经年动斗牛，璇光彻夜通奎壁。比来蹇剥人所叹，况复贫病家多厄。忽闻除书双及门，老亲白发生颜色。秦邮近水足粳稻，桂林只今多盗贼。待次且食武昌鱼，携家不过湘南驿。王祥旧来驱别乘，贾谊未久遭前席。此时父老怨来迟，他日攀辕会沾臆。骐骥那愁九州大，凤凰早恨三山隔。秋浮江汉云木清，夜过淮河月波白。新诗屡成知自诵，远道即见何由得。黄鹤楼前遇故人，因君为致长相忆。"}