{"id":"683448","title":"春日閒居杂怀十首","dynasty":"明","author":"王世贞","text":"据梧空馆暂婆娑，回首残花梦寐过。末路逃名吾计晚，青春逐客故人多。诗篇不独疑冠盖，燧色犹闻隐薜萝。去就至今无一可，渐令华发怨蹉跎。十载诸贤侍法垣，一麾东海更衔恩。亦知丞相多开阁，无那书生畏扫门。岁暮风云偏有态，春回天地竟何言。饶他坐客输文举，自插繁花傍酒尊。开府春来乞五湖，玺书舟楫寄深图。谁依日月裁龙衮，独向星霜握虎符。军事祇凭双鬓识，主忧还借一身扶。那堪欲下杨彪泪，矫首青云阮籍途。有弟经年客蓟城，愁看棣萼剧纵横。艰危渐往书难尽，涕泪仍枯意未平。自惜空言终付汝，莫令他事亦如兄。汉家循吏黄金贵，牢落儒林误此生。推案空庭意悄然，偶缘行饭向花前。云门午色来高坐，海国春寒搅独眠。千石已惭过邴奉，二毛应惜到潘年。纵因疏诞妨知己，惆怅何人为守玄。汉省委蛇白玉琚，即看高议主恩虚。何人北海怜精卫，有客东门类爰居。事往交游工变态，时平偶语畏诗书。亦知身世俱萍梗，泛泛江湖恣所如。紫气函关客过迎，谁堪起舞应鸡鸣。千年泰华东西色，万里江河日夜声。自是文章生肮脏，岂容吾辈聚峥嵘。尤怜奉使还徐干，金马何心老帝京。闽峤除书问莫悲，豫章迁客正相思。但令怀璧俱堪罪，何用投珠始见疑。天外风流名士尽，邺中星散旧游知。祇缘吾在能株累，渔海樵山并所之。故人相慰檄书稀，又见徵兵解越围。敢向东方誇赐履，可因南国赋无衣。家家砧杵鸣春月，处处戈船系夕晖。闻道封侯须健手，羽林生长自轻肥。小石疏筠兴未阑，坐携诗卷对盘桓。折腰吾道差无恙，销骨人言转自宽。张挚敢传廷尉业，阮生宁恋步兵官。吴门万顷沧浪在，好傍深林选钓竿。"}