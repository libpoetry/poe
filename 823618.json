{"id":"823618","title":"满江红 其一 次姜白石平韵寄怀","dynasty":"清末近现代初","author":"吴湖帆","text":"楼外沧波，纵目断、多少素澜。偏惊见、梦中图画，还识青山。玉镜慵窥明月靥，吴霜羞带簇花冠。试凤箫、沉醉注红妆，携翠环。长阑倚，天际看。浪无尽，锁东南。对落霞孤鹜，逐景情关。乞借巫云安我隐，莫嫌春雨把人瞒。伫五湖、鸥鹭两忘机，烟水间。"}