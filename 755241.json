{"id":"755241","title":"发衡山县 其一","dynasty":"清","author":"张梦龙","text":"默默辞里闾，漫漫即长路。长路渺何许，寂历秋江树。江行日逾迈，虚觉晨昏度。中坐愁暗生，欲遣不可去。吁嗟风木哀，侧塞牛衣故。失怙独何辜，不天谁与诉。暧彼重泉下，幽阴永朝暮。悄然孤怀深，遂矣沈忧痼。众雏环我啼，顾之泪如注。娇嗔不肯卧，欲怒未忍忤。栖鸦起寒光，假寐旋自寤。伤哉两大间，抚事若流寓。"}