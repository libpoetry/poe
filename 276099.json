{"id":"276099","title":"阿坝东山晚眺","dynasty":"清代","author":"李念慈","text":"骑马到松岑，万绿渺无数。况有一片月，挂在西陵树。遥遥陟寒坂，披榛入广雾。乱山何累累，陵谷相回互。黄河自天来，巨波东南注。极目俯大荒，风沙千里暮。海内多战伐，边功竞驰骛。良马千队连，士卒百金募。联营卧冰霜，转输披寒露。杀伤不足论，策名良已误。我来经战地，鬼火照寒素。黄羊走沙碛，饥鹰啄狡兔。连峰接渺茫，落日边风怒。长林振响籁，空阿生深惧。持觞吊往昔，慷慨各相顾。寄语岭上儿，莫唱《丁都护》。"}