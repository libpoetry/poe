{"id":"635400","title":"送琴僧归里","dynasty":"明","author":"成鹫","text":"高僧白发垂两耳，手抱朱弦古焦尾。自言能作水仙操，知音止有连成子。去年为客穗城西，大声压倒城与市。灯笼露柱暗点头，盲龟跛鳖生欢喜。我住山中少到城，焉知世界大如此。闻名却恨识翁迟，相见匆匆空复尔。下榻张琴未及弹，明发扁舟戒行李。孤灯话到定钟鸣，中庭片月照衣被。匣中枯木解龙吟，笑我痴聋难举似。临岐珍重老师翁，大笑抱琴归故里。当年我亦审音人，老来失却无名指。无弦挂壁寂无声，觌面相逢良有以。夜深开匣共商量，一曲南薰清且驶。归来高踞万山头，别后相思在流水。"}