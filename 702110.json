{"id":"702110","title":"即席和桂洲公次韵郭杏东翰长观莲二首","dynasty":"明","author":"湛若水","text":"暑气初收过雨馀，晚风更为净芙蕖。即看胜景须游赏，已见么荷递卷舒。孤干擎天张翠盖，五铢迎日飏轻裾。诸公总是瀛洲客，从此来观莫作疏。只到闻歌心已生，瀛洲仙客旧逢迎。已知高韵能超俗，不道新诗更解酲。濂洛独观惟茂叔，西湖一曲想云卿。哲人已往不可见，溪上空馀万古情。"}