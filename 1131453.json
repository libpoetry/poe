{"id":"1131453","title":"再用韵简王簿","dynasty":"宋","author":"虞俦","text":"山云泼墨度墙隈，信道鸣鸠唤雨来。骤泻竹梢青羃羃，乱翻荷盖白皑皑。尊前花落愁赊酒，地上钱流错认苔。更愿公家宽赋敛，斯民卒岁亦悠哉。当面论交背面违，此心叔向几人知。喜君一见便倾盖，过我相从唯说诗。别后梅花看太瘦，向来瓠白不应肥。何如且缓东归策，共醉橙黄橘绿时。"}