{"id":"1062880","title":"是日晚次晋祠日已暮矣有客呼门甚急问之则阳曲尉高履伯祥也不鄙谓余置酒叙别感其志意以诗赠之高尝客河间河间帅南阳公以一饭礼焉高每语余未始不感激也故见于卒章","dynasty":"宋","author":"赵鼎臣","text":"匹马青衫忽叩门，山前灯火已黄昏。苍颜白发身虽老，白酒黄鸡意尚存。醉里未尝呵李广，远来独肯送陈蕃。要敦薄俗惟君可，感激犹怀一饭恩。"}