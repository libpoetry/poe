{"id":"1072170","title":"宋景文公之孙景云得玉龟印有忠孝侯印四字示诗次其韵","dynasty":"宋","author":"刘一止","text":"宝器传家宁浪出，汉爵通侯二千石。悬知忠孝萃公门，寸印便应轻尺璧。虎头飞去通神画，未免诳欺涉嘲骂。馀不左顾非偶然，渭水得璜天或者。公门次第生辉光，一一词锋如剑铓。龟玉正怜俱在手，莫放柙中苍兕吼。"}