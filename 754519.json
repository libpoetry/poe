{"id":"754519","title":"长芦庵","dynasty":"清","author":"阮恩滦","text":"大江茫茫江水白，堤畔筑庵护深碧。绯桃绿柳锁双眉，日浸波光荡云液。新芦簇簇满长洲，深厚由来畜土脉。彼苍眷注优且渥，四十年中地频辟。千村黛色接云容，百顷岚光被郊陌。江流浩浩汇奔注，两山排闼如相揖。昔年曾付丹青手，妙画难得云林笔。忽检巾箱旧图卷，痴翁豪素留名迹。烟江叠嶂渺千里，尺幅不嫌鹅绢窄。借作此图亦快事，风涛飒飒生虚壁。我今恍惚身入画，万壑千岩赴襟舄。弹琴一曲江月寒，苍翠空濛入帘隙。"}