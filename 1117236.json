{"id":"1117236","title":"次韵子瞻和渊明拟古九首","dynasty":"宋","author":"苏辙","text":"客居远林薄，依墙种杨柳。归期未可必，成阴定非久。邑中有佳士，忠信可与友。相逢话禅寂，落日共杯酒。艰难本何求，缓急肯相负。故人在万里，不复为薄厚。米尽鬻衣裳，时劳问无有。闭门不复出，兹焉若将终。萧然环堵间，乃复有为戎。我师柱下史，久以雌守雄。金刀虽云利，未闻能斫风。世人欲困我，我已长安穷。穷甚当辟谷，徐观百年中。萧萧发垂素，晡日迫西隅。道人闵我老，元气时卷舒。岁晚风雨交，何不完子庐。万法灭无馀，方寸可久居。将扫道上尘，先拔庭中芜。一净百亦净，物我皆如如。夜梦披发翁，骑驎下大荒。独行无与游，闯然欸我堂。高论何峥嵘，微言何渺茫。我徐听其说，未离翰墨场。平生气如虹，宜不葬北邙。少年慕遗文，奇姿揖昂扬。衰罢百无用，渐以圆斲方。隐约就所安，老退还自伤。佛法行中原，儒者耻论兹。功施冥冥中，亦何负当时。此方旧杂染，浑浑无名缁。治生守家世，坐使斯人疑。未知酒肉非，能与生死辞。炽哉吴闽间，佛事不可思。生子多颖悟，德报岂吾欺。时俾正法眼，一出照曜之。谁为邑中豪，勤诵我此诗。忧来感人心，悒悒久未和。呼儿具浊酒，酒酣起长歌。歌罢还独舞，黍麦力诚多。忧长酒易消，脱去如风花。不悟万法空，子如此心何。杜门人笑我，不知有天游。光明遍十方，咫尺陋九州。此观一日成，衮衮通法流。竿木常自随，何必返故丘。老聃白发年，青牛去西周。不遇关尹喜，履迹谁能求。耝田种紫芝，有根未堪采。逡巡岁月度，太息毛发改。晨朝玉露下，滴沥投沧海。须芽忽长茂，枝叶行可待。夜烧沉水香，持戒勿中悔。海康杂蛮蜑，礼俗久未完。我居久闾阎，愿先化衣冠。衣冠一有耻，其下胡为颜。东邻有一士，读书寄贤关。归来奉亲友，跬步行必端。慨然顾流俗，叹息未敢弹。提提乌鸢中，见此孤翔鸾。渐能衣裘褐，袒裼知恶寒。"}