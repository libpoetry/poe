{"id":"1046540","title":"寄颍州顾子敦","dynasty":"宋","author":"刘挚","text":"念君去南州，岁月忽已扫。岂无肺腑言，难为音书道。客来自汝阴，尽说太守好。黄堂曰无事，仁政浃稚老。承颜奉亲欢，甘旨富鱼稻。时时过西湖，樽酒媚花鸟。儿童争拍手，共笑玉山倒。都城亦何为，风尘惊昏晓。投身非所谋，养气安能浩。思君便便腹，中有无价宝。昔者定交分，我已愧枯槁。岂知鸿鹄飞，翩然异鸧鸨。人生出处间，得失不在早。君看松与桂，俱有岁寒操。何时临清觞，为子倾怀抱。"}