{"id":"666518","title":"赠王子正侍御","dynasty":"明","author":"薛蕙","text":"江汉英灵钟蜀都，蜀之作者何代无。严扬王马耀往牒，后有陈李兼三苏。国朝异才杨太史，尔来任赵俱名士。同时王子复同调，四贤相望颇相似。嗟哉王子才为累，正色立朝多论议。未能默默御史台，甘作栖栖州县吏。小州寡事无簿书，时时访我城南居。嵇阮偏知酒中趣，庄惠剧谈濠上鱼。君如云间折翼之孔鸾，我如蛟龙失水而泥蟠。百年穷达岂足道，秪愿长生学黄老。俗儒白首诵陈编，舌弊耳聋殊可怜。文章成名第小技，博学拟圣非真传。虚生浪死不自悟，尚搆空言嘲列仙。仙人约我游峨眉，君亦莫负青城期。蜀严湛冥真我师，君家谏议将何为。绥山傥遇骑羊子，共附髯龙随所之。"}