{"id":"700817","title":"题北园十五首","dynasty":"明","author":"曹于汴","text":"楚弱刘强东逝波，铜山金谷总消磨。啼莺莫向窗前枕，无限荣华正梦柯。七尺身躯一粒沙，年来病竖苦相加。吾将一笑攀明月，白玉京中别有家。昨夜狂风万水号，如从三峡听江涛。垂云隔在应凭取，飞入天门兴转豪。风高犹自怯衣单，华岳峰头四望宽。万国洪垆悲正炽，银潢泻却与清寒。采药时从陌上还，床头欹枕看青山。一腔热火风吹去，欲向忙人卖个閒。梦里分明玉帝旁，骑龙驾虎任翱翔。回头世界些儿大，不是争蜗是怒螳。万里黄河一线流，茫茫大地水中沤。非非是是莫相聒，一夜西风欲白头。石桥桥畔濯沧浪，高柳阴浓足午凉。野老班荆情共适，无人识是琐垣郎。累累高冢傍河涯，古碣苔封半欲欹。惟是银珰曾不拜，百年处处口为碑。十里郊原信步游，每逢嘉树且休休。旌旗却忆长安道，潇洒终应此日优。陇头小坐说当年，逐牧随农过绿阡。人是旧人穷亦得，乌沙难道漆同坚。半生炊黍未全醒，羸体相看便不宁。非是贪官非爱寿，个中不了为惺惺。春老园花秋近枝，黄昏相对泪交颐。如天事大关情切，惟有清风明月知。盂水昨宵梦化金，灵台帝主窒吾心。杨家夜却寻常事，蚁穴能令江汉深。岸裂澜狂涨若湖，且沉且起赖残壶。中流力尽波仍急，尼父空中笑欲扶。"}