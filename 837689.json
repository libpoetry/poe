{"id":"837689","title":"绿意·采桑","dynasty":"清末民国初","author":"饶芝祥","text":"轻寒轻暖，正柔条苍翠，披拂林薮。只见携篮，了角鸦鬟，来到绿杨巷口。闹蛾扑蝶浑閒事，早又是、饲蚕时候。问当年、陌上罗敷，风景依稀似否。一捻春尖纤小，筠筐携在手。半掩红袖。露滴蓉裳，雨打荷囊，不管枝新叶旧。唱歌声出红墙外，恍惚是、催桑老妇。且辛勤、候过三眠，再酌去年葚酒。"}