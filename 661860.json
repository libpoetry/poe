{"id":"661860","title":"秋日偕社友游溪声阁","dynasty":"明","author":"郑岳","text":"凌晨出南郭，悠悠衢路长。褰幨临迥野，回飙递微凉。蒸郁渐以舒，颢气应清商。农家收稿秸，禾稼已登场。幸兹岁颇熟，闾阎得小康。凝烟翳林莽，鹳雀相翱翔。古来贤达士，墟墓列道傍。感兹起遐念，人生安可常。涓辰集俦侣，迤逦越林冈。梵宇隐寥廓，溪声泻琳琅。山廚登野蔌，石鼎炷篆香。谈谐淹竟日，薄晚雨冥濛。老至惜颓景，驹隙度流光。及时恣游赏，毋徒伤慨慷。"}