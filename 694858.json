{"id":"694858","title":"得子与书寄赠四首时子与驻节句曲","dynasty":"明","author":"宗臣","text":"闻君遥住三茅峰，峰上传书遗白龙。携得江南春色到，开函飞出紫芙蓉。春云控马入华阳，千尺晴虹跨石梁。倘遇赤松歌夜月，知君十日醉玄霜。何处高歌踏紫氛，袖中瑶草白纷纷。夜深忽弄昆仑笛，惊破仙人五色云。贞白祠前扫赤霞，大江明月走晴沙。天风吹落阳春曲，散作千门杨柳花。"}