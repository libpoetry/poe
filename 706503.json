{"id":"706503","title":"冬日杂兴二首 其二","dynasty":"明末清初","author":"王夫之","text":"零露润枯桑，运回辞故枝。栖禽深婉昵，欲与终因依。竟夕不相保，何况延晨吹。晶宇垂玉绳，瑶光空陆离。幂历千万里，含心当语谁。顾影追畴昔，韶风漾芳时。下映清江渌，上承灵雨飞。时哉不再觌，群情自纷疑。讵知幽悄怀，时为梦中期。佳序还在目，荣光亘葳蕤。"}