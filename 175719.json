{"id":"175719","title":"同翁士特李似表谒巽伯少卿因作醉歌","dynasty":"宋代","author":"刘子翚","text":"翁刘异氏居同里，奕叶论交今久矣。陇西京兆实姻连，我既识翁因识李。巽卿自洛始迁闽，寄食僧房仍密迩。盍簪雅好有新旧，倾盖高情无彼此。酣歌掷剑悲群公，胡为局促荒山中。曲肱放浪虽所乐，乐此亦知吾道穷。自闻胡马再南牧，九州何地无兵戎。世衰成改不以正，奸宄得意为英雄。儒生守经昧时变，愤切气欲摩苍穹。斯言拨弃勿复理，把酒论诗差可喜。围炉夜语忘刻漏，吹灯晓色盈窗几。归涂草棘索风袍，主人谢客仆御劳。云山怅望一回首，虎豹出穴哀猿号。"}