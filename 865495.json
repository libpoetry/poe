{"id":"865495","title":"木兰花慢 寿周耐轩府尹","dynasty":"宋","author":"邓剡","text":"步凉飔绿野，□钟鼓、□园林。有骑竹更生，扶藜未老，歌舞棠阴。金鞭半横玉带，烨神人、风度五云深。大耐自应鹤骨，活人总是天心。寿蒲香晚尚堪斟。梧竹对潇森。早问道燕城，衣裁绣衮，台筑黄金。天瓢正消几滴，化中原、焦土作甘霖。却伴赤松未晚，碧桃花下横琴。"}