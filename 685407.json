{"id":"685407","title":"杂诗七首","dynasty":"明","author":"贝琼","text":"我闻度朔山，蟠桃何郁郁。千岁才一花，结子复何日。食之云不死，敷腴反枯质。跨鹤凌九天，将共五龙匹。谅非广成子，欲待安可必。祖龙帝六合，不暇谈黄虞。且复求神仙，入海窥方壶。置酒阜乡亭，起然忘故都。空留赤玉舄，安期今有无。种桑饲春蚕，桑叶何沃若。种瓜待秋摘，瓜蔓何漠漠。春秋各有获，在野犹可乐。君看金张馆，草深狐兔宅。勿较是与非，看云倚高阁。大哉龙门树，郁郁上参天。根株岂不固，小草还相缠。蓐收行素秋，凄其风露寒。病叶危欲堕，朔禽亦已迁。朝华痛夕陨，掩泪复何言。结束将何之，龙门访陈迹。弁途及良辰，置酒别亲戚。迢迢越千里，人马疲登陟。大江不可济，天方限南北。怅然回吾驾，去从山村适。春山一雨过，百草皆纵横。百草不出山，山中人远行。怀金别妻子，殉禄辞父兄。寒暑忽已易，燕赵千里程。龙门能碎舟，风浪安可争。性命轻鸿毛，苦为朝暮营。愧此山中草，萋萋林下生。薛公未罢相，宾客竞相倾。一朝偶失意，门无珠履声。贵贱已如此，何论死与生。秋燕辞空室，春蝶抱留英。盈虚信物理，聚散亦人情。达士甘寂寞，力耕谢华缨。道尊岂恋禄，心远孰希名。腐鼠非吾饵，朱凤以时鸣。悠然动遐想，五鼎益为轻。"}