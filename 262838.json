{"id":"262838","title":"莺啼序·东风漫摇众绿","dynasty":"现代","author":"丁宁","text":"自江上、霜蓬散后，伤心怕问虹桥路。甚啼鹃，林外声声，不如归去。回首西溪，画舸载酒，听流莺弄语。晓烟重、垂柳毵毵，碧痕零乱诗句。访珍泉、明波十里。灿花市、良宵三五。海云昏，轻把霜笳，替将箫鼓。盟鸥梦渺，待雁音沈，悄帆似过羽。最怅念、等閒花木，旧赏池馆，不道将离，更堪延伫。连烽照夜，惊尘窥影，寒枝踏遍栖难稳。叹江乡、纵好非吾土。琳宫翠巘，苍茫一例荒烟，暗潮又催轻橹。花空解脱，藕尽玲珑，奈莲心自苦。况此际、登楼情减，唤梦更长，断尽羁魂，几多离绪。思量待遣、青禽归问，庭前红药无恙否。纵花开、依旧春谁主。凄凉满眼斜阳，倚遍危阑，故园甚处。"}