{"id":"705046","title":"赠孙少参应奎","dynasty":"明","author":"霍韬","text":"客有忘言子，遗我素弦琴。携琴入我庐，南薰披衣衿。一鼓鹤江皋，再鼓鸾梧林。我聆客琴音，悠然得我心。夏夜梦梧鸾，五色云与翔。云绘梧鸾辉，梧荐旦云芳。梦觉忽失之，淩晨不能忘。岂伊梧鸾神，宜揽我衷肠。岂伊德吉辉，照我蠹桂房。岂伊好脩畴，鸾德耀朝阳。岂伊鸾遐翔，起予心怀将。予怀则何如，瞻彼蹊下李。眷言摘其实，食实知伊始。彼李非硕实，曾不譬荆杞。又如万仞积，篑土尔所趾。古学崇忠信，进脩则吾子。眷言骋西辙，寤怀畴其已。寤怀灵修子，何年际朝阳。鸾德仪梧桐，五色映阳光。簸扬照天隅，洁翎溥清霜。翔翔蜀路长，糈粲犹自芳。溟有眠云鸟，念尔无衣裳。赠尔贴云羽，祈尔从云翔。令德慎修涂，矢矢无言忘。"}