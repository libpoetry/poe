{"id":"1118696","title":"冬日读白集爱其贫坚志士节病长高人情之句作古风十首","dynasty":"宋","author":"陆游","text":"君子亦有慕，不慕要路津。君子亦有耻，不耻贱与贫。风俗未唐虞，诗书非一秦。展转不能瞑，卧听鸡唱晨。天下不难一，孰能凝使坚。自古功已成，或散如飞烟。惟唐用房魏，规模三百年。至今河潼路，过者犹泫然。汉祸始外戚，唐乱基宦寺。小人计已私，颇复指他事。公卿恬骇机，关河入危涕。草茅岂无人，死抱经世志。成童入乡校，所愿为善士。富贵本邂逅，不遇亦已矣。生轻名义重，固守当以死。堂堂七尺躯，勿使污青史。劲风东北来，茆屋吹欲裂。出门有奇观，湖上千峰雪。日高炊未具，岁晚衣百结。士岂无一长，所要全大节。吾常慕昔人，石介与王令。挑灯读其文，奋起失衰病。吾徒宗六经，崇雅必放郑。人众何足云，少忍待天定。郊居四十年，草木日夜长。乔松已偃盖，稚松出蓁莽。儒生学仁义，敢废自培养。郁郁栋梁姿，拔地当百丈。仕如柳柳州，笺奏典仪曹。君恩笃始终，赐骸老东皋。历观亲党间，如我亦已遭。世世当敛退，里门不须高。镜湖有隐者，莫知何许人。出与风月游，居与猿鸟邻。似生结绳代，或是葛天民。我欲往从之，烟波浩无津。卜日家祭灶，牲肥酒香清。分胙虽薄少，要是邻里情。众起寿主人，一觥潋滟倾。气衰易成醉，睡觉窗已明。"}