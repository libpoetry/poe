{"id":"310983","title":"疏帘淡月·园桂盛开，招社友同赏","dynasty":"现代","author":"邓潜","text":"天香曲谱。尽敞遍文窗，好风微度。凉逗桃笙，飞梦广寒宫去。画阑干外閒凭处，满园秋满身珠露。趁时延赏，粟金敲落，怕逢宵雨。笑佳会飞英屡误。幸八公今在，一堂星聚。酒样情怀，醉到月明当午。小山方拟留人住，怎兰成又写哀赋。问谁同斫荆薪共束，快磨仙斧。"}