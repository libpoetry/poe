{"id":"1118913","title":"山中吟","dynasty":"宋","author":"陈允平","text":"平生独爱山，日日频跻攀。自得山中趣，结庐万山间。山西茂林麓，中有盘旋谷。飘飘双凤凰，飞立山上玉。日出华山阳，月出庐山岗。巫山云漠漠，雁山烟苍苍。东望泰岳松，西望苍梧竹。知心侣渔樵，忘情友麋鹿。山深春亦寒，野鸟声绵蛮。山花随处发，香风吹幽兰。夏日飞火云，枕簟访深僻。坐此松竹林，冰泉嗽寒石。西风凉萧萧，雁过秋空高。时有岩桂发，落叶飞长皋。三冬气凛冽，独立千崖雪。横斜溪上梅，影落溪桥月。身在此山中，闲情薄太空。行歌白云里，白云连崆峒。朝餐山上霞，暮采山下药。安得山中人，共跨山头鹤。"}