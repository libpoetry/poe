{"id":"687720","title":"鸢飞鱼跃亭与寿卿小酌","dynasty":"明","author":"庄昶","text":"酿熟麻姑酒，携来就树阴。我狂能自恕，杯小不须斟。溪水鱼同活，花丛鸟坐深。此时如不饮，不是此时心。图凤苍天有，霜毛老鬓垂。相逢真可笑，不饮欲何为。拄杖公才出，壶觞仆屡随。醉来虽只我，不记姓名谁。万事随天作，生涯半耳聋。满斟今日酒，閒与寿卿同。潦倒三杯后，氤氲半醉中。夕阳花万朵，扶下小西峰。"}