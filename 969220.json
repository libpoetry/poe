{"id":"969220","title":"三珍行","dynasty":"宋","author":"赵汝燧","text":"西清平生雅好奇，夜则忘寐昼忘饥。搜今抉古竭心力，常恐世间一物遗。云雾轩窗烟月户，万宝汇列牙签垂。循环逻视日千匝，拊摩拂拭心融怡。惊寇披猖变仓卒，六丁下取留毫釐。收拾售用自不足，尚辍三珍赠我为。六幅之珍老坡字，印可谁氏参寥师。怒鹏九万气吞吐，骊珠百二光陆离。两轴之珍云子画，李杜跨蹇将何之。华阴县里过门日，浣花溪上寻春时。一张之珍太古琴，孤桐斲削峄阳枝。刻名漱玉世少比，较昔响泉彼堪嗤。银钩铁画贵楷正，此则倚醉飞蛟螭。寸马豆人贵纤密，此则纵意隳藩篱。金徽玉轸贵音韵，此则得趣绝弦丝。天机皆由胸襟出，妙处莫以形迹窥。爱兹三珍每自随，酒酣呼驴任倒骑。抱琴委辔乌角攲，琅然高吟夏夜诗。"}