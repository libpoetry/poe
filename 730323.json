{"id":"730323","title":"送莫子偲游赵州赴陈刺史之招","dynasty":"清","author":"张之洞","text":"黄沙舞风白日晡，眲叟束书戒仆夫。何事犯寒须冻结，南渡衡滱饥来驱。臣朔履破不足道，君亦如此堪卢胡。蚤年高名动帝都，西南郑莫称两儒。犍为文学毋敛尹，三千年上攀为徒。涩体惯作孟郊语，瘦硬能为李潮书。今年京国朋不孤，瑰琦跌宕刘与吴。经生壮士各异态，臭味自合无差殊。刘归吴逝君去国，远游宝璐何人沽。君诗送我西山麓，重裘装缠秋林疏。我歌送君燕市外，剑筑萧瑟冬原枯。勿饮赵茶浇赵酒，平原公子无时无。"}