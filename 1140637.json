{"id":"1140637","title":"绮寮怨 题写韵轩","dynasty":"宋末元初","author":"赵文","text":"绛阙珠宫何处，碧梧双凤吟。为底事、一落人间，轻题破、隐韵天音。当时点云滴雨，匆匆处、误墨沾素襟。算人间、最苦多情，争知道、天上情更深。世事似晴又阴。罗褥甲帐，回头一梦难寻。虎啸崎嵚，护遗迹、尚如今。斜阳落花流水，吹紫宇、澹成林。霜空月明，天风响、环佩飞翠禽。"}