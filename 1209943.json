{"id":"1209943","title":"旦日示从同仍简忘忧","dynasty":"元","author":"耶律楚材","text":"昔我驰星轺，驻车归化城。汝方来抠衣，从同训其名。侍予垂十年，百事无一成。律历且及半，琴道犹未精。禅书置一隅，尚未穷一经。大道若沧海，万古长澄清。酌之而不竭，注之而不盈。偃鼠得满腹，亦足饱鲲鲸。又如大圆镜，历劫长圆明。中间无影像，应物不现形。汉、胡递相照，出没能纵横。又如万钧钟，寂然藏雄声。随叩而即应，圆音自锵铿。小击而小响，大撞而大鸣。又如长明烛，积岁长荧荧。分为百千万，光明如日星。惠之而不费，是为无尽灯。日月照天下，不可语瞽盲。雷霆碎山岳，聋者未曾听。枯木元无花，却怨春不平。作偈以劝汝，可以为盘铭。"}