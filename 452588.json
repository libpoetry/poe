{"id":"452588","title":"壶中天 人日谒史公祠","dynasty":"当代","author":"钱之江","text":"英灵未歇，绕崇祠、历历云旂风马。欲荐溪毛重叩首，乱叶萧萧鸣瓦。廊庙城狐，生民刍狗，取义公仁者。乾坤清气，与公同此奇夜。追抚邗上风流，弦歌宛在，寂寞寒潮打。岭上梅花如有信，故故向人低亚。挽日孤戈，经年抔土，青史凭谁写。挐舟东去，斗牛光燄相射。"}