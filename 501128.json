{"id":"501128","title":"奉旨贺平章邓遇等诸将平定中原回","dynasty":"明","author":"陶安","text":"大明受命眷自天，如日上升照八埏。帝皇德业际穹壤，在古无后今无前。烽烟到处咸扑灭，无强不摧坚不折。中原开拓尤挂念，睿谋选将当庭阙。桓桓罴虎智且雄，鸟翔蛇蟠排折冲。战机阵势指掌握，神鬼捭阖风云从。雷霆轰天震笳鼓，号令严明整行伍。统师百万辞玉京，天堑须臾捷飞渡。蔡淮小丑不足平，齐鲁妖孽难逃生。长驱汴洛烦一扫，直取图籍投燕城。千军倒戈彊敌避，根株既拔连条肄。乃收晋冀广幅员，更纳秦关贡租税。朔漠已靖辽海宁，奏凯还朝尘弗惊。龙颜霁豫众复命，白日上贯皆忠诚。止有蜀黔何蕞尔，一箭飞临犹可弛。生民安乐颂太平，万万年呼圣天子。"}