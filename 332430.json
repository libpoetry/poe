{"id":"332430","title":"疏影·雁影","dynasty":"清代","author":"曹鉴冰","text":"行行点点，问谁将淡墨，凭空洒遍。雪压危桥，月晕闲庭，描写春愁秋怨。芦花港浅参差过，还认是、掠波归燕。带斜阳、时近南楼界出，一绳天远。总使悬针垂露，只模糊不辨，隶虫符篆。写上征衫，落到寒砧，可也寄封书便。惊弦任尔高飞起，原依约、晴川荒甸。最销魂、暮雨朝云，吹堕平沙难见。"}