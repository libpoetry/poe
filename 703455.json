{"id":"703455","title":"次韵竺隐和尚朝京二首","dynasty":"明","author":"释妙声","text":"赴召共承宣室问，还山同罢紫宸朝。誓扶佛日行黄道，敢望皇恩下赤霄。长江东去涛逾险，大火西流气尚骄。归去自期唐懒瓒，功名总付霍嫖姚。紫陌朝天候晓凉，加沙何事造鹓行。玉杯潋滟行椒酒，金盌清凉送蔗浆。西掖梧桐秋更碧，内园仙果露犹香。客星渐散江湖远，万里重瞻佛日光。"}