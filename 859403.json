{"id":"859403","title":"和王微之登高斋三首 其三","dynasty":"宋","author":"王安石","text":"干戈六代战血埋，双阙尚指山崔嵬。当时君臣但儿戏，把酒空劝长星杯。临春美女闭黄壤，玉枝自蕊繁如堆。后庭新声散樵牧，兴废倏忽何其哀。咸阳龙移九州坼，遗种变化呼风雷。萧条中原砀无水，崛强又此凭江淮。广陵衣冠扫地去，穿筑陇亩为池台。吴侬倾家助经始，尺土不借秦人筛。珠犀磊落万艘入，金璧照耀千门开。建隆天飞跨两海，南发交广东温台。中间嶪嶪地无几，欲久割据诚难哉。灵旗指麾尽貔虎，谈笑力可南山排。楼船蔽川莫敢动，扶伏但有谋臣来。百年沧洲自潮汐，事往不与波争回。黄云荒城失苑路，白草废畤空坛垓。使君新篇韵险绝，登眺感悼随嘲咍。嗟予愁惫气已竭，对垒每欲相劘挨。挥毫更想能一战，数窘乃见诗人才。"}