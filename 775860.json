{"id":"775860","title":"请急赈歌 其二","dynasty":"清","author":"蔡廷兰","text":"救荒如拯溺，急须援以手。试问登山无，莫讶从井有。譬诸过涉凶，灭顶濡其首。万灶冷无烟，环村空覆臼。二釜不供餐，三星常在罶。移粜开武仓，官惠亦云厚。定价三百钱，准籴米一斗。转眼给已空，枵腹那能久。求死缓须臾，望救争先后。明日天开晴，星缆到浦口。绝处忽逢生，欢声呼父母。睹此应伤心，加恩谁掣肘。翻作哀鸿吟，从旁商可否。乞为汉韩韶，休笑晋冯妇。"}