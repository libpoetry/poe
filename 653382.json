{"id":"653382","title":"葡萄歌","dynasty":"明","author":"张宁","text":"君不见贰师城外行人稀，葡萄满目秋离离。初年托根古城下，岁久漫与城垣齐。城下居人日争树，伐干分根不知数。一叶寒声动地秋，尽入城中酒家去。万里征车大宛回，离宫别观一时栽。苜蓿榴花烂相照，知是将军西域来。火云亭亭天伏暑，满架繁阴凉似水。屋里蛟人坐泣閒，海底苍龙蟠不起。眷兹岁月几悠悠，捲蔓何人入具丘。雨露不忘中夏泽，冰霜长保故园秋。故园风景今宁好，名马千金野田草。惟有年年客土春，至今犹说汉朝人。"}