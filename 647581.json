{"id":"647581","title":"送郑御史佥宪四川","dynasty":"明","author":"王汝玉","text":"郑君夙抱青云志，十载未能施利器。束书曾向西南游，汉蜀山川归揽辔。名藩大府币郊迎，肯屈大材从小试。下帏涵润百氏言，闭户研穷六经义。胸中蕴蓄既汪洋，笔底文词转滂沛。长风骤疾挂高帆，峻坂崎岖奔逸骥。潜渊神彩竟难藏，冲斗虹光终莫閟。我皇嗣位握乾符，诏遣轺车求俊乂。幡然远应荐章来，阙下才华推贾谊。玉堂编纂列群英，金匮抽书发中秘。嘉谟盛训与讨论，圣德神功烦载纪。词林本自号神仙，象服矧兼金豸贵。编成上献黼座前，宝匣封缄贻永世。内帑盘花文绮霞，仪曹奉敕亲颁赐。金章紫诰出九重，全蜀黎民付专治。手持宪节望剑关，一路风霜变凄厉。亲知送别登凤台，四座喧呼增意气。嗟予识君虽恨迟，每读雄文如旧契。人生相知良独难，浮世佳逢亦非易。樽前兴发酒再沽，橐内金空衣可质。志士谁当严韅靷，丈夫不用多轩轾。长歌赠君情奈何，苦节冰霜劝君励。"}