{"id":"562116","title":"春和铁崖先生水仙入韵","dynasty":"明","author":"贝琼","text":"千叶名花阆苑移，浓香百和为重肌。藻翘半脱春如醉，翠袖轻扶夜更痴。赋就陈王空自怨，佩遗交甫至今疑。承恩不向金涂立，入道初将羽帐离。步月有时羞素女，行云无意妒瑶姬。水边寂莫谁能赏，林下风流总未知。肠断二生孤旧约，眼明万槁出新枝。朱弦五十闲瑶瑟，黄九为君重赋诗。"}