{"id":"685058","title":"次韵奉答王岱麓","dynasty":"明","author":"王渐逵","text":"长公文誉动名流，一卧沧江白发秋。姓字尽教魑魅识，雪鸿那向海山求。空传玉宇寒相映，正忆金莲夜欲浮。会见汉庭归召近，奇才千古更谁俦。茑萝门巷迥相同，竹长孙枝桂长丛。客至未沽秋露白，果成先荐荔支红。诗来神鬼偏惊讶，语入鸥凫亦解通。世烈威名倾海内，老渔何幸庆遭逢。"}