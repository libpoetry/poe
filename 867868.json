{"id":"867868","title":"满庭芳 其四 四明尊老会劝乡大夫酒","dynasty":"宋","author":"史浩","text":"鲸海波澄，棠阴日永，正宜坐啸雍容。岁丰民乐，无讼到庭中。试数循良自古，龚黄外、谁可追踪。那堪更，恩均髦寿，良会此宵同。璇穹。占瑞处，荧煌五马，璀璨群公。盛笙歌罗绮，共引髯翁。祗恐芝泥趣召，双旌展、猎猎飞红。须知道，君王渴见，名久在屏风。"}