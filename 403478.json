{"id":"403478","title":"念奴娇 罗衫","dynasty":"近现代末当代初","author":"刘蘅","text":"芳春婪尾，正愁人天气，吴棉初换。旧岁罗衫才出箧，黯黯京尘重见。酒晕斑烂，啼痕深浅，此意争生遣。腰围宽窄，重新商略裁剪。谁信寂寞生涯，拈毫弄墨，抛了闲针线。镜影炉香如旧否，日月频移昏旦。只剩闲愁，依然密络，宛似机中茧。漫歌金缕，柳花天地飞遍。"}