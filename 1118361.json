{"id":"1118361","title":"排闷六首","dynasty":"宋","author":"陆游","text":"丈夫结发志功名，大事真当以死争。我昔驻车筹笔驿，孔明千载尚如生。曾携一剑远从戎，秦赵关河顾盼中。老去功名无复梦，凌烟分付黑头公。四十从军渭水边，功名无命气犹全。白头烂醉东吴市，自拔长刀割彘肩。西塞山前吹笛声，曲终已过雒阳城。君能洗尽世间念，何处楼台无月明。万里风中寄断蓬，古来虚死几英雄。拔山力与回天势，不满先生一笑中。风霜九月冷飕飗，湖海飘然一布裘。亲见伏羲初画卦，转头三十万春秋。"}