{"id":"1234776","title":"友人招饮榴花下","dynasty":"元","author":"许谦","text":"狞风恶雨消馀春，春归到处成清阴。万枝浓绿幻春色，绛葩丹蕊俄森森。祝融行部过九地，误纵炬火烧园林。艳妆炙日色更好，泠泠著雨红尤深。浩歌相对作痛饮，有花为伴非孤斟。支颐半醉不成梦，恍惚参错供微吟。只愁明日便摇落，徘徊欲去还重临。会须秋风折珠实，当载樽酒相追寻。"}