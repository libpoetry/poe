{"id":"1123395","title":"四景诗和孙佥判颖叔韵 荻塘柳影","dynasty":"宋","author":"赵时远","text":"午天云淡日迟迟，水面长条带影垂。不是纤腰浑不定，自缘无力受风吹。荷风细细晚生凉，暑气絪缊入座香。饮尽碧筒人笑语，花边惊起睡鸳鸯。楼台两岸枕长流，落日行人竞舣舟。清夜湖光平似镜，冰轮冷浸玉壶秋。敛尽同云放日晖，寒光凛凛透重衣。扁舟清晓寻溪转，髣髴王猷访戴归。"}