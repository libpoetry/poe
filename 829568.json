{"id":"829568","title":"近卫文麿公爵招宴星冈茶寮小田切万寿之助即席赠诗次其原韵","dynasty":"清末近现代初","author":"郑孝胥","text":"义士忠臣道在东，神州端与陆沈同。世间岂可丧人理，天下谁堪论至公。逐臭转丸虽自喜，浮花客慧总成空。欲知雾散云收日，正落旁观屈指中。举世同污偶获全，与君握手叹馀年。公卿重义应增气，衰朽投閒欲胜天。红叶正酣倾别酒，秋风适起放归船。申胥见比吾何敢，聊为披肝皎日前。"}