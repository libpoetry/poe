{"id":"742983","title":"涤斋素人野云谷原香府合作诗龛图摹奚铁生","dynasty":"清","author":"法式善","text":"涤斋恂恂然，依野云以居。画笔日在手，风雨栖蓬庐。素人每嘲之，头低口嗫嚅。严画拙以古，黄画秀而腴。每见涤斋笔，辄叹其弗如。奚君自杭州，寄我尺素书。点染西湖山，谓即诗龛图。图尾题断句，已是三年余。悬我粉墙上，吾客皆踌躇。涤斋欻起草，摇笔龙蛇趋。素人与野云，写石兼竹梧。严黄但任笔，意到神清腴。譬如将三军，自先握中枢。我从壁上观，叉手空嗟呀。"}