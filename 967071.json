{"id":"967071","title":"调北邻刘生","dynasty":"宋","author":"贺铸","text":"荒园老墙百堵破，北邻刘子南邻贺。今朝两望不相过，端怯衡阳芒屩涴。吾庖无鱼未必饿，晏饭糠覈烦脾磨。吾床何容凡物坐，书为睡媒即床卧。彼子刘子何所作，方学商声哦楚些，细君戛琴与之和。相忘之乐在江湖，最灵者人情不无。此日可惜难再图，秋风西来莫挽吾。后日相思几千里，书不尽言徒耗纸。"}