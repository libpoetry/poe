{"id":"1105856","title":"送彦立兄游太学以恩袍草色动为韵","dynasty":"宋","author":"王之道","text":"鼠腊要非玉，篪声偶先埙。穷通一生事，早晚焉足论。行行欲何之，阔步登金门。有意韩淮阴，报雠如报恩。西风晓飞霜，猎猎吹征袍。丁宁顾婢语，肯效儿女曹。举鞭问长安，诗海今谁豪。我欲从之游，痛饮歌离骚。文章我家勃，人唤腹为藁。随行载中书，所至得挥扫。新诗如秋月，皎皎清更好。惠连有佳梦，池塘遍春草。梅花破朝寒，似欲壮行色。骎骎小骊驹，回首便数驿。一鹗在云路，鸷鸟空累百。从令马宾王，不是新丰客。君子赠以言，古人重相送。大梁在何许，我心欲飞动。兄才如青钱，万选仍万中。行矣喜冬晴，北方地多冻。"}