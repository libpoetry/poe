{"id":"1249673","title":"玉山以余欲徙居淞江之东设席书画舫邀袁子英陆元祥恢上人用江东日暮云分韵赋诗以饯余得江字用以留别","dynasty":"元末明初","author":"谢应芳","text":"浮家野老双眉厖，捩柁欲度吴淞江。东将入海钩涛泷，玉山山中别老庞。西池之屋如艂艭，左图右书堆满窗。灯花摇摇落银釭，葡萄滟滟倾玉缸。四檐白雨飞流淙，若裂娲石银河洚。主人长歌客按腔，翕然钟鼓相击撞。酒酣捉笔如长杠，千军可扫鼎可扛。诸公大才齐楚邦，骚坛老将森麾幢。客来投戈乞受降，乃辱赠以白璧双。明朝短棹缆解桩，冯夷前驱鼓逄逄。海滨怀人倚石矼，书筒好寄黄耳尨。"}