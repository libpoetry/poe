{"id":"924872","title":"送王廷老朝散知虢州","dynasty":"宋","author":"苏辙","text":"满腹贮精神，触手会众理。一废十五年，直坐才多尔。我昔游宋城，忆始识君子。簿书填丘山，宾客乱峰蚁。出寻城下宅，屡屣床前履。清谈如锯木，落屑纷相委。解颐自有乐，置酒姑且止。逡巡破黄封，婉娩歌皓齿。风高熊正白，霜落蟹初紫。夜阑意未厌，河斜客忘起。归来笑僮仆，熟醉未曾尔。江湖一流荡，欢意日颓弛。西还经旧游，相逢值新喜。诏催西州牧，门有朱轓柅。都城挽不住，山贼近方侈。提刀索崖谷，援桴动闾里。居家百无与，王事非有己。何日却休官，复饮梁王市。"}