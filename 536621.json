{"id":"536621","title":"过田家小饮有作","dynasty":"明","author":"王世贞","text":"今晨风日佳，默默鲜所亲。改服从田父，相与过西邻。虽无超时韵，所得亦以真。约略婚嫁资，岁功稍一论。瓠壶盈浊醪，芋叶裹鲜新。谦言酌卮酒，仓卒无主人。啖我栖埘鸡，为尔代司晨。东壁吐蚕丝，可以充钓缗。笑谓指顾间，遂穷水陆珍。代主计则然，毋乃非嘉宾。隗俄复隗俄，目送西归轮。"}