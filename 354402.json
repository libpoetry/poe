{"id":"354402","title":"大江东去·燕台归思","dynasty":"清代","author":"董如兰","text":"羁人情绪，似禽鱼、误入绦笼难出。极目乡关何处是，云树苍烟遥隔。不敢哀号，恐惊肠断，默默空凄恻。自家儿女，怎叫他个怜惜。应叹两字功名，半生劳顿，堪笑还堪咄。离别伤心梦中相，聚后醒来悲泣。误我归期，欺他归约，各度如年日。君平频问，故国何日归得。"}