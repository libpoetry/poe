{"id":"311103","title":"琐窗寒·盆山与怡儿同作","dynasty":"现代","author":"郑元昭","text":"盈尺奇峰，如拳浅岫，甃成幽窈。新苔乍晕，隐约环青林杪。只粼粼、一盂水影，春余点缀闲庭好。更堪怜雨过，萍开唼喋，细鳞吹藻。清峭。天然巧。比遥山，数点黛轻鬟小。翩翩凤子，镇日衔花双照。掩重门、人静昼长，凉漪薄皱为芳沼。偶闲中、戏着云烟，暗放香丝袅。"}