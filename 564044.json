{"id":"564044","title":"示子效玉川子","dynasty":"明","author":"孙承恩","text":"书斋坐清昼，昧昧心弗怡。阿松忽前来，出扇乞我诗。阿松性沉嘿，颇不喜施为。我疑乃质鲁，但识栗与梨。今朝忽好事，我喜为解颐。呼儿更来前，听我好言词。汝今十四岁，非复髫龀儿。读书吾家事，诲汝良孜孜。读书添智慧，读书破愚痴。读书为贤良，读书佩朝裾。汝前当七龄，头角颇岐嶷。何更七年来，碌碌但如斯。岂汝诚质鲁，变化犹有期。抑汝故懒惰，懒惰无由医。人生要树立，诗书乃镃基。利达且莫言，赋命固不齐。但观不学人，何别隶与厮。学庸及语孟，精义要深惟。尚书最难读，功当百倍之。考事贯今古，摛文炳珠玑。今虽未能然，为学当视兹。似汝恁陋劣，万难冀毫釐。吾又念世德，承传汝当思。吾宗百年来，诗礼人共推。穆穆抑斋老，黉宫拥皋比。汝祖雪岑公，清名绝瑕疵。我虽勉继述，浅薄恒忸怩。汝若不自立，自汝隳门楣。汝观东邻氏，绰楔高巍巍。有子不嗜学，破败共笑嗤。又观西邻翁，起家自茅茨。有子立青云，里闬腾光辉。人生无愚智，共识好与媸。东西两家子，问汝当何居。光阴不我待，日月相奔驰。汝勿恃年小，一去难再追。不信观汝爷，尚记发垂垂。转眼亦几何，清霜点乌髭。少时不自力，及此徒伤悲。我家世清白，囊橐无馀赀。幸存薄田亩，犹可供粥糜。亦有书满架，古训光陆离。役使有童奴，免使执爨炊。古人贫亦学，劳苦身无资。我今虽淡薄，不令汝寒饥。汝若更不学，此咎当责谁。只今当长夏，俗事无牵縻。愿汝务学业，毋徒习遨嬉。切磋同阿哥，和鸣恊埙篪。莫似汝父懒，失学悔后时。愿汝崇明德，忠信以自治。入则孝爷娘，出则敬友师。莫似汝父癖，愆尤日潜滋。莫起侈泰念，淡薄守家规。莫习轻薄态，执礼须谦卑。但观世上人，浮侈终自隳。我今已四十，精力会有衰。汝年渐长大，将以门户遗。男儿贵自强，奋发不可迟。爷娘虽汝怜，岂得长提携。世事不可料，前程杳难窥。贤不肖系人，造物无容私。骥子始堕地，骨相超等夷。驽骀亦自别，宁候异日知。如今亦稍稍，我窃为汝疑。再看汝一龄，便可分雄雌。恩义不相掩，舐犊非为慈。汝不用吾言，吾将汝鞭笞。告汝出苦语，拊心转歔欷。勉哉不可忘，一一镌肝脾。"}