{"id":"786538","title":"痛断发","dynasty":"清","author":"洪繻","text":"我生局蹐何不辰，垂老乃为断发民！披发欲向中华去，海天水黑波粼粼。天为穹庐海为壑，桃源路绝秦中秦。况是中华亦久变，发短更甚胡中人。吴绳虽约难为纶，且留尺寸来反唇，国人姗笑倭人瞋。我生于世一微尘，我头一发回千钧。科头违世廿载匀，戴之如山五十春。垂之亦自嫌剡剡，断之夫岂能彬彬！山鬼怂剑躐余后，晞汝阳阿归陶甄。在笯可怜断尾凤，遁荒须跨无角麟。托迹伊川昆吾野，苍浪种种嗟沈湮！冲冠此际无轮菌，惭颜懒被华阳巾。惟有晋时无颜帢，称是头颅堪同寅。古者有罪科城旦，维髡与钳为一伦。穆生不设醴酒醇，吾不能去空嶙峋。屈原散发遵枉渚，吾将骚首问苍旻！"}