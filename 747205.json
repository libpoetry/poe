{"id":"747205","title":"寄题杨升庵先生写韵楼","dynasty":"清","author":"严廷珏","text":"左顺门前哭声起，诏狱争收杨太史。两番败杖血未乾，失病匆匆行万里。万里投荒供远游，点苍山色横吟眸。禅房小住二十日，遂令名迹成千秋。海光旧额问谁署，楼上徘徊不忍去。轶事曾闻续采鸾，此是先生著书处。六书转注留艺林，一字价值双南金。楼与先生同不朽，从今蛮语变华音。先生品羞璁萼伍，先生学本程朱主。德业何由臻日新，资性不足书堪补。年年瘴海嗟飘零，只眼徒为白也青。一编商榷亦偶尔，斯楼终古流芳馨。君不见，梁王宫殿生禾黍，黔国亭台游雀鼠。胜地非逢著作才，雕梁画栋归何许。又不见，《实录》亲持史局权，赎刑谠论动经筵。回翔馆阁终无恙，安得修名绝域传。呜呼簪花傅粉皆游戏，气节犹存大礼议。木密谁争投笔功，桂湖空忆藏书地。《垂柳》诗成任自讴，一声横笛不胜愁。那知明社成墟久，突兀天涯剩此楼。"}