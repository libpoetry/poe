{"id":"487742","title":"送陈尧勋之浙为其先宪副公乞铭姚太史","dynasty":"明","author":"佘翔","text":"瑟瑟秋风候，问君何所之。君行双泪下，生别非所悲。忆昔趋庭训，谆谆礼与诗。定省朝还夕，为乐长在兹。一旦风木摧，哀哀见无期。泪尽继以血，殷忧当告谁。独有太史铭，可以不朽为。怀刺走千里，间关岂所知。鸿雁声嗷嗷，浮云东南驰。白马萧萧鸣，且当从此辞。我闻重恻恻，掩泣一相持。槜李在何方，山川路逶迤。明发担簦去，严霜途中逵。伤哉孝子心，金石坚不移。太史秉直笔，文章光陆离。千载一知己，临风涕涟洏。君负青云姿，显扬会有时。行矣重自爱，莫忘倚门思。"}