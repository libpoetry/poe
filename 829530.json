{"id":"829530","title":"锯解令","dynasty":"清末近现代初","author":"周岸登","text":"刺桐新乳凤初归，遣画入、葳蕤绮扇。春人持与障轻盈，几引动、倚栏望眼。墨痕泪溅。底许飘香送晚。输他扑蝶好心情，却惹起、旧愁似线。海棠娇靥殢春红，剪绛蜡、宵沉睡浅。碧城青雀不飞回，尽泫断、恨眉醉眼。曲阑凭晚。凄绝秦筝雁短。霞笺缄泪寄相思，莫絮问、认巢语燕。小池西畔砌苔痕，历历是、双鸾立遍。题裙封帕自销凝，枉掷却、好春过眼。俊游负惯。绿怨红愁不管。丝阑香茧写新词，恰按就、韵长拍短。一春消息凤鸾空，掩绣阁、花深月浅。比花憔悴月凄迷，更瘦损、带移旧眼。断云送晚。无那天长梦短。玉虫休更误归期，且卜向、压钗白燕。"}