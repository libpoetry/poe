{"id":"936089","title":"明河篇","dynasty":"宋","author":"陆游","text":"明河八月转分明，炯如素练西南倾。年年岁岁见河汉，坊坊曲曲闻砧声。良人万里事征行，砧声中有玉关情。遥知铁衣冷如水，指点明河白发生。碛中草死骆驼鸣，万里却望长安城。儿生总角爷未见，归心顿觉封侯轻。汉家自古有夷狄，付与穷荒何足惜。只愿天狼无光太白低，还家为妇说安西。"}