{"id":"1199513","title":"子夜四时歌 春歌二十首","dynasty":"魏晋","author":"无名氏","text":"春风动春心，流目瞩山林。山林多奇采，阳鸟吐清音。绿荑带长路，丹椒重紫荆。流吹出郊外，共欢弄春英。光风流月初，新林锦花舒。情人戏春月，窈窕曳罗裾。妖冶颜荡骀，景色复多媚。温风入南牖，织妇怀春意。碧楼冥初月，罗绮垂新风。含春未及歌，桂酒发清容。杜鹃竹里鸣，梅花落满道。燕女游春月，罗裳曳芳草。朱光照绿苑，丹华粲罗星。那能闺中绣，独无怀春情。鲜云媚朱景，芳风散林花。佳人步春苑，绣带飞纷葩。罗裳迮红袖，玉钗明月珰。冶游步春露，艳觅同心郎。春林花多媚，春鸟意多哀。春风复多情，吹我罗裳开。新燕弄初调，杜鹃竞晨鸣。画眉忘注口，游步散春情。梅花落已尽，柳花随风散。叹我当春年，无人相要唤。昔别雁集渚，今还燕巢梁。敢辞岁月久，但使逢春阳。春园花就黄，阳池水方渌。酌酒初满杯，调弦始成曲。娉婷扬袖舞，阿那曲身轻。照灼兰光在，容冶春风生。阿那曜姿舞，逶迤唱新歌。翠衣发华洛，回情一见过。明月照桂林，初花锦绣色。谁能不相思，独在机中织。崎岖与时竞，不复自顾虑。春风振荣林，常恐华落去。思见春花月，含笑当道路。逢侬多欲擿，可怜持自娱。自从别欢后，叹音不绝响。黄檗向春生，苦心随日长。"}