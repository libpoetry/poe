{"id":"103171","title":"铜雀砚·歌舞人已死","dynasty":"宋代","author":"梅尧臣","text":"歌舞人已死，台殿栋已倾。旧基生黑棘。古瓦埋深耕。玉质先骨朽，松栋为埃轻。筑紧风雨剥，埏和铅膏精。不作鸳鸯飞，乃有科斗情。磨失沙砾粗，扣知金石声。初求畎亩下，遂厕几席清。入用固为贵，论古莫与并。端溪割紫云，空负世上名。韩著毛颖传，何独称陶泓。傥以较岁年，泓当视如兄。"}