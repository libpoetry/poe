{"id":"1193625","title":"霓裳词十首","dynasty":"唐","author":"王建","text":"弟子部中留一色，听风听水作霓裳。散声未足重来授，直到床前见上皇。中管五弦初半曲，遥教合上隔帘听。一声声向天头落，效得仙人夜唱经。自直梨园得出稀，更番上曲不教归。一时跪拜霓裳彻，立地阶前赐紫衣。旋翻新谱声初足，除却梨园未教人。宣与书家分手写，中官走马赐功臣。伴教霓裳有贵妃，从初直到曲成时。日长耳里闻声熟，拍数分毫错总知。弦索摐摐隔綵云，五更初发一山闻。武皇自送西王母，新换霓裳月色裙。敕赐宫人澡浴回，遥看美女院门开。一山星月霓裳动，好字先从殿里来。传呼法部按霓裳，新得承恩别作行。应是贵妃楼上看，内人舁下綵罗箱。朝元阁上山风起，夜听霓裳玉露寒。宫女月中更替立，黄金梯滑并行难。知向华清年月满，山头山底种长生。去时留下霓裳曲，总是离宫别馆声。"}