{"id":"153494","title":"送邢刍父赴漕试盖予以牒逊之","dynasty":"宋代","author":"苏泂","text":"长江我之愁，倒岳推不去。琴瑟有凄怨，居室等行路。十三出从师，三十兹无成。向来为何事，投老悲秋萤。堂堂文翰场，攘臂君甚武。丈夫贵高谊，我得宁在汝。达官总遗恨，所乐才妻儿。君堂有夫人，禄养当以时。吴山青入天，江水流到海。才难叹先圣，战伐偶今代。四序看迭移，南薰已西风。天命不可为，往哉及其锋。"}