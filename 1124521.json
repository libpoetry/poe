{"id":"1124521","title":"四和","dynasty":"宋","author":"项安世","text":"此世方当出手，君侯渠得忘情。莫么买山高论，行哉破竹边声。百年可惜几见，一代何能数人。下马赋风雅颂，上马看疾毒亲。风节言言迈往，清诗字字高寒。奇古珊瑚碧树，英明玉戚朱干。考古飗飗似见，谈王易易如闲。政尔盛之馨处，卧龙恰称兹山。九泽导来无事，五行汩后徒堙。但使民皆忘我，谁言州解劳人。周家石鼓嵯峨，从臣才艺心多。所期唤起雅颂，渠止镌成隶科。复雠万古明义，寸刃终屠魏齐。箦里谁知范叔，车中暗逐王稽。遗老玄黄浆食，内家卷耳觥罍。长毂能行万里，君王不惮亲推。汉家树业如许，君王神武能馨。夷吾可但江左，楚囚谁对新亭。一州如许斗大，四海望公则深。事业本无奇巧，圣贤只有虚心。"}