{"id":"262165","title":"念奴娇·自题所译成吉思汗墓记","dynasty":"现代","author":"吕碧城","text":"英雄何物，是嬴秦一世，气吞胡虏。席捲瀛寰连朔漠，剑底诸侯齐俯。宝铡裁花，珠旒拥槥，异想空千古。双栖有约，翚衣云外延伫。幽梦碧血长湮，啼妆不见，见苍烟祠树。谁访贞珉传墨妙，端让西来梵语。嫠凤凋翎，女龙飞蜕，劫换情天谱。彤篇译罢，骚人还惹辞赋。"}