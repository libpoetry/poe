{"id":"1226771","title":"被顾问题张萱画明皇击敔按乐图","dynasty":"元","author":"姚公枢","text":"阿萱五季名画师，尤工粉墨含春姿。君王游荡堕声色，不知声色倾人国。开元无逸致太平，天宝奢风生五兵。偃月堂近幽蓟远，潜谋不入芙蓉苑。咸阳行色马嵬尘，萱笔虽工恐未真。四海苍生半鱼肉，归来岂为香囊哭。一日重开日月光，黄金却铸郭汾阳。"}