{"id":"560541","title":"题梅","dynasty":"明","author":"徐庸","text":"洞天林屋多岩壑，清比西湖与东阁。閒居长隐一仙人，手种梅花艳葩萼。仙人系出徐偃王，古貌古心甘澹泊。絮雪欲寒或乘兴，梨云香煖时行乐。银屏六曲尘迥断，沉水注香烟漠漠。乾坤消色含自然，春在生成殊不觉。南枝昨夜挂南极，斗柄横斜映廖廓。调羹三子渐累累，根本千年欣可托。瑶池阿母青鸟使，又报蟠桃来度索。画堂一笑寿筵同，玉酒正传金凿落。"}