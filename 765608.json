{"id":"765608","title":"满江红 其九 青墩夏咏，和陈其年江村韵","dynasty":"清","author":"董元恺","text":"万绿丛深，忽点缀、黄鹂两个。日趖午、槐阴斜转，苔阴低簸。赤苋紫茄田野味，芋区瓜架园蔬课。问白头、遗老话桃源，随风唾。长松下，结趺坐。疏藤上，曲肱卧。喜日长无事，壶中天大。待月且乘烟水舫，凌云欲鼓潇湘舵。傍柴门、犬吠竹边桥，谁相过。"}