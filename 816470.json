{"id":"816470","title":"和盛君王屋题壁韵","dynasty":"清","author":"彭凤高","text":"太行东走拱神京，眼底长河一线横。得势起为天下脊，伏流独向地中行。祈天坛古传轩帝，授道台荒说广成。玄女《阴符》原自有，仙镫犹向夜深明。太古阴崖雪未融，万年松老质如桐。缑山鹤憩留仙迹，底柱峰高念禹功。日月双悬窥孔隙，楼台倒影现虚空。浮梁铁索天门陡，凡骨难禁绝顶风。山如车盖气如云，下界风来上界闻。玉宇几重思帝子，洞天第一纪茅君。龙潜太乙钟声动，象列元辰剑佩纷。嵩华岱宗遥鼎峙，诸峰培塿孰为群。漫从参井访仙真，鸡犬云中亦避人。花落四时间自扫，棋完一局迹成陈。玉川破屋秋风早，盘谷晴烟曙色新。九十七泉流润广，清虚福地世无伦。"}