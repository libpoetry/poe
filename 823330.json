{"id":"823330","title":"水调歌头 魏石门铭","dynasty":"清末近现代初","author":"吴湖帆","text":"秦塞褒斜道，此路号崎岖。石门天险，犹是一线锁通衢。汉室永平题凿，魏代永平铭刻，千古二难俱。陵谷感迁变，常绕帝王都。第一字，还未损，墨花腴。行空天马，不似锋露郑羲书。羊祉之功安在，王远之名可识，欧赵憾何如。宝华盦成梦，相对只欷歔。"}