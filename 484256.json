{"id":"484256","title":"奉化李公复祖母沈氏年二十生子七月而寡既长沈为娶兄之女为妇生二子亦寡长即公达次公复二母今皆已老号双节堂赋","dynasty":"明","author":"贝琼","text":"凤觜鸾胶难续弦，双龙镜破难再圆。阿婆二十已守节，新妇哭夫方少年。大儿娇啼母心苦，小儿十月安知父。破窗风雨来早秋，夜绩灯前共相语。山头松柏摧为薪，山前翁仲亦成尘。红颜憔悴垂白发，生死不惭泉下人。"}