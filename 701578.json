{"id":"701578","title":"赠邵端峰方伯之山东六首","dynasty":"明","author":"黄佐","text":"百粤殊气候，三伏竞炎凉。幽居慎服食，况乃道路长。门有车马客，驾言发我乡。旬宣指邹鲁，邹鲁民所望。思为骖与靷，复在水一方。仰睇云中鹄，何时遂翱翔。端峰倚天日，氛氲罗秀色。肤寸蒸为云，触彼泰山石。龙惟合变化，谁不愿甘泽。久谢承明庐，居然服逢掖。行行二十载，岂惟六月息。古调终有谐，今见垂天翼。迢迢泰山阿，郁郁古尼丘。明明阙里祀，滔滔洙泗流。凤德衰矣夫，谁其为东周。衮章俨如在，俎豆万春秋。君子孝岂匮，欲言惧招尤。建藩自兹往，我心正悠悠。越女颜如花，靓妆趋若耶。采莲心亦苦，冶容人所誇。君今秉幽贞，高阁淩飞霞。缡縰翠羽帐，旖旎彤云车。可望不可见，温温玉无瑕。愿言托君怀，倘类蓬生麻。海榴发岩楹，葳蕤含景鲜。茭萼晞阳光，亭午丹欲然。萧瑟岁寒节，缅怀中兴年。雍齿反婴僇，丁公顾能全。如彼荧荧者，乃矜一朝妍。缄书持赠君，何由达灵荃。遍性寡夙谐，幽痗每蕲豫。偶逃朱绂困，遂洽沧洲趣。公馀一相见，所欣襜帷驻。退耕愧不任，内省恒多误。感君砭我愚，胡然自兹去。独坐泛瑶瑟，知音信难遇。"}