{"id":"694967","title":"过访吕巾石翁值其大耋寿用韵三首","dynasty":"明","author":"庞嵩","text":"灵山钟地脉，古洞隐云台。路引千松入，门临一鉴开。振衣怜晚步，倒屣漫相催。会合天应定，披蹊拟剪莱。廿年违缩地，千里庆登台。蟾桂丛丛发，绥桃岁岁开。称觞霞共割，觅句雨初来。欲缵南山什，赓歌愧有莱。沙贝留芳躅，江门峙钓台。万年洙泗泽，一派石塘开。不老朱颜在，宁因白发催。况多沂点伴，信足是蓬莱。"}