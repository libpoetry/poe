{"id":"921354","title":"至真州再和二首 其一","dynasty":"宋","author":"苏轼","text":"老手王摩诘，穷交孟浩然。论诗曾伴直，话旧已忘年。北上难陪骥，东行且趁船。离亭花映肉，醉眼鹭窥莲。柂转三山没，风回五两偏。荒祠过瓜步，古甃堕松巅。闻道清香阁，新篘白玉泉。莫教门掩夜，坐待月流天。小院檀槽闹，空庭桦烛烟。公诗便堪唱，为付小婵娟。"}