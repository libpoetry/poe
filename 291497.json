{"id":"291497","title":"霜花腴·家晏赏菊，用梦窗自度曲韵","dynasty":"现代","author":"高燮","text":"玉阶叠遍，爱冷红，秋容误认鸡冠。斟酒螯肥，剪灯花暖，西风料峭犹难。放怀量宽。早笑声、堆上筵前。说东篱、霜信频经，一庭佳瑟不曾寒。还把菊英争拾，喜缤纷插鬓，恍亸银蝉。苗待丛生，枝成连理，传诗共擘霞笺。漫催舣船。见墙头、凉月娟娟。照尊罍、错杂浓香，醉来同更看。"}