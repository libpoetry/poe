{"id":"681014","title":"登栖云楼偶成","dynasty":"明","author":"陈㷆","text":"长空浮云走白日，竹杖芒鞋恣登历。拂衣长啸猿鸟惊，拍手与天应咫尺。山中一室茅可诛，科头鼓腹歌唐虞。野花十月烂如锦，溪鲫霜寒肥似鲈。閒经石涧坐来久，细拾松花酿新酒。静调绿绮和流泉，忘却黄金印如斗。我家兄弟邻庄游，三杯浩气凌高秋。挥毫金声掷地起，也能寄我栖云楼。"}