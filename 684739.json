{"id":"684739","title":"泊舟晚兴","dynasty":"明","author":"王彦泓","text":"蓬窗灯火听秋霖，脱帽搔头懒复簪。衰病渐成因酒渴，闲心难断只书淫。桃根剪烛纤纤手，小玉添香瑟瑟衾。此味近来残嚼蜡，不妨为客自萧森。烟林晚泊惬幽心，况有沿堤络纬音。溪雨送凉来枕簟，瓶花横影到衣襟。烧残败叶茶初沸，病倒羸童酒自斟。潘岳遇秋多感慨，不堪重写悼亡吟。"}