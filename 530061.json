{"id":"530061","title":"鲍氏藏书楼歌","dynasty":"明","author":"孙一元","text":"鲍君藏书十万轴，气压石渠吞天禄。缥囊缃帙尽古今，竹简蝌蚪惊触目。昔从惠子见多方，后闻张华载满毂。唐时世南行秘书，岂独李邕号书簏。今于君家尽见之，插架堆床动成束。我梦化作太乙精，手燃青藜访君屋。纬象玄文发隐奇，夜半风雨众灵哭。尝闻聚书后必兴，况是鲁斋旧儒族。六经行天日月明，文章末学厌纷逐。凤衰麟死三千春，主持吾道宁无人。"}