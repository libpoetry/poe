{"id":"683794","title":"大廷尉孙公山甫闻予阅兵以六绝句见遗此皆公节制之师予乐观厥成耳辄勉奉酬以伸感谢","dynasty":"明","author":"王世贞","text":"大府横开汉水滨，天王三锡玺书新。君看猛士如云拥，来听轻裘缓带人。山蟠庸汉带中州，水压襄荆控上游。谋帅自来先礼乐，干城元不要公侯。三千组练控雕弧，竦立辕门听若无。阅罢不须鞭贯耳，此军原属斗于菟。南阳溪子镞如矛，板楯巴賨虎见愁。俱道普天无白羽，技成何处觅封侯。叠鼓鸣笳汉水浑，牙前飞将按三门。怪来全似吴宫队，旧帅从知也姓孙。郧山增色水增波，为是清风吉甫多。江汉自来周雅地，可教新句入铙歌。"}