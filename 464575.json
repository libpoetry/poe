{"id":"464575","title":"念奴娇 黄达云杰约宴李家村军分校，校址为蔡松坡入粤西治兵所选地","dynasty":"当代","author":"章士钊","text":"漓江东下三十里，却惹相思横驶。奇勇忽逢南八面，山若千条飞矢。如此苍凉，李家村畔，道是英雄垒。址荒人去，数行松树迤逦。者是当日风云，松坡血泪，一碧成寒泚。同里后贤黄霸裔，指点宏规新起。山月溪流，夜寒籁寂，并说诗情美。国忧乡梦，一时奔迸如水。"}