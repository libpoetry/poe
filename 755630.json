{"id":"755630","title":"随宦桂林未遂揽胜之愿匆匆去阻雨愆期因挈马甥瑞熙女寿慈两儿瑞琳瑞麟登叠彩山盘桓竟日赋此留题","dynasty":"清","author":"严永华","text":"桂森山水窟，名甲寰宇中。天教廓诗境，宦迹留泥鸿。未遑事幽讨，尘俗空填胸。携雏欲先去，归棹寻吴淞。仆马已在御，歌骊行匆匆。阳侯若有知，恍惚梦里逢。为言名胜地，自古无异同。胡为滞溪游，长歌诗兴浓。兹境不一顾，毋乃情不钟。因之小作虐，澎湃横流冲。颠风已断渡，媮閒访灵踪。山城无百里，詄荡多奇峰。层峦叠锦彩，佳气郁葱茏。飞阁出岭表，清赏溯元公。古堞隐崇雉，深涧饮长虹。坐久心颜开，瑟瑟来清风。雨馀空翠滴，洞古白云封。豁然忽开朗，异境探不穷。老佛坐岩际，天半闻清钟。青山寿太古，底事首尽童。俯仰忽有悟，山性与人通。此邦人质直，山亦无修容。参差如束笋，夭矫若游龙。山下多沃土，潆洄水一泓。种荷能逭暑，种桑倍农功。民瘠久必乱，民裕国乃丰。愿民登衽席，蚕织毋疏慵。漓江波似镜，倒影青芙蓉。小艇自来去，荡漾双桨红。清景俨图画，拙笔摹难工。凭眺不忍去，夕照辉长空。何当携绿绮，一鼓《风入松》。"}