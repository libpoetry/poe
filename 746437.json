{"id":"746437","title":"八月十四夜舟抵惠州登合江楼拜坡仙像作","dynasty":"清","author":"黄钊","text":"旧居合江楼，新居白鹤峰。首尾势相顾，蜿延如翔龙。双城断要脊，玉带桥联虹。新居旧有亭，肃公坐其中。乌云间红日，明月当清风。旧居近新焕，江楼复祠公。灵鳌夙奠极，磨蝎初移宫。我来值中秋，天水摇清空。公如照须眉，定为百坡翁。渔火见深夜，三五明星红。谯楼睡老卒，棋院醒青童。神仙自多情，应在丰湖东。"}