{"id":"685689","title":"汤嘉宾太史招同诸名公社集南郊草桥别墅三首","dynasty":"明","author":"邓云霄","text":"京陌多嚣尘，出郊旷遐瞩。城南得名园，物物胜韦曲。阴森水木会，微径连幽竹。朝光早露晞，百卉如新沐。浮香四面至，积翠团成屋。舒啸凭虚槛，心赏惬所欲。谈回川响答，歌罢莺声续。客子憺忘归，流觞休太促。似关江南景，兼葭绕回塘。怅望停觞处，仙□水一方。鱼鸟来亲人，濠上坐蒙庄。平生漱芳意，此日觉偏长。乐事当自知，清言亦可忘。醉乡■何许，栗里与竹林。古来贤达人，放旷犹视今。陶然三杯后，浩气盈冲襟。片言苟有会，木石尽知音。君看抱瓮者，久矣息机心。"}