{"id":"812313","title":"蒋砺堂相国以十岁童试卷签装册属题","dynasty":"清","author":"祁寯藻","text":"昔时白屋擅英声，今日黄扉赞泰平。才似长源真宰相，年如颖士已诸生。宏辞一卷留程式，碧落三山记姓名。多少孤寒依广厦，风檐回首气峥嵘。书箧缄藏岁月多，墨香泥印未消磨。已看彩笔传诸子，犹忆青衿擢上科。断纸零笺珍若此，竹头木屑用如何。知公念旧无遗物，长短镫檠莫漫歌。"}