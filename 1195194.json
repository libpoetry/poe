{"id":"1195194","title":"贺清源太保王延彬","dynasty":"唐","author":"徐夤","text":"蕊珠宫里谪神仙，八载温陵万户闲。心地阔于云梦泽，官资高却太行山。姜牙兆寄熊罴内，陶侃文成掌握间。应笑清溪旧门吏，年年扶病掩柴关。武荣江畔荫祥云，宠拜天人庆郡人。五色鹤绫花上敕，九霄龙尾道边臣。英雄达处谁言命，富贵来时自逼身。更待春风飞吉语，紫泥分付与陶钧。"}