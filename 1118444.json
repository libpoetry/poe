{"id":"1118444","title":"夏日杂题八首","dynasty":"宋","author":"陆游","text":"疏疏窗似秋蛩室，叠叠书如春鹊巢。大耋何妨尚弦诵，小诗时亦杂谈嘲。耽耽丑石罴当道，矫矫长松龙上天。满地凌霄花不扫，我来六月听鸣蝉。情怀万里长征客，身世连床旦过僧。熟计书空成咄咄，不如任运去腾腾。一枝黎峒桄榔杖，二寸羊城蝳蝐冠。万里来为老人寿，始知天地不胜宽。天随手不去朱黄，辟蠹芸编细细香。今夕短檠须暂设，北窗风雨送微凉。身闲欲出无如懒，酒薄虽倾不敌愁。残暑从今无一月，剩储诗思待新秋。憔悴衡门一秃翁，回头无事不成空。可怜万里平戎志，尽付萧萧暮雨中。衰疾沉绵短鬓疏，凄凉圯上一编书。中原久陷身垂老，付与囊中饱蠹鱼。"}