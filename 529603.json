{"id":"529603","title":"行路难","dynasty":"明","author":"陆深","text":"行路难，江南道，何况十八滩。江南何所难，我试言，请君听之勿复惊叹。东南风吹舶䑲信，五湖白浪排银山。欲度不能前，欲住不遑安。有力不得出，帆樯空好看。船中辘轳转，船尾拨剌翻。浅虞豺虎多，深恐蛟螭蟠。昏黄复月黑，四顾何漫漫。乘风巨舰快如马，相呼相唤不可攀。茫茫家何处，万里在寸端。我言尚未竟，君泪挥潺湲。呜呼行路之难只如此，仕路之难难未已。"}