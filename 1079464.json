{"id":"1079464","title":"连日与一上人会话密庵清坐附火乃有山居气息因成一诗奉呈","dynasty":"宋","author":"吕本中","text":"春风吹茅檐，落日半花柳。馀寒盛气来，佳辰为谁有。公来但默坐，有味皆可口。端如列鼎食，衣被以醇酒。烦言不知要，实自费斗薮。南泉山下人，了不计可否。山柴晚复焰，当为一举手。荒江甚泬寥，此味亦长久。不嫌薰病眼，重当为公取。"}