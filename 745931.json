{"id":"745931","title":"送璞园入都 其二","dynasty":"清","author":"陈祖望","text":"癸酉夏五朔，我作岭海游。君与二三子，送我镜湖头。镜湖三百里，迸作清泪流。我时恸失怙，寒暑未及周。再拜别坟墓，饥驱不得留。至今负隐痛，莫解终身忧。三年苦瘴疠，困顿寻归舟。归来喜见君，聊用纾离愁。离愁亦未纾，我病亦未瘳。今日送君别，此泪如何收。"}