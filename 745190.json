{"id":"745190","title":"巴陵怪风行","dynasty":"清","author":"黄承吉","text":"吾闻帝子之出恒飘风，今来正值风交通。踉砀天吴夜不息，银虬雪貘抟虚空。虚空震感无声入，撇擘撞舂万舟急。撞欲崩摧撇欲流，擘如相掎舂相袭。舟人黑暗竞凌波，腰系樯绳仗樯立。引长抛重百难施，绠似云连铁山集。我船三荡不可支，欲离所傍愁无依。风威况是离不得，斡旋实赖能工师。洞庭春雨连天涨，激切飞廉怒相向。水势今宵尽却回，湘源却恐生波浪。少妇无端觏此惊，牵裾坐对可怜生。瞪然仆婢更何事，如此风波宁可行。呜呼人生岂不怀乡里，薄宦偏羁二三子。一夜心旌百丈悬，梦回错认蛟宫里。"}