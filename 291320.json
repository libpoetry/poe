{"id":"291320","title":"金缕曲·前填吊健行一阕，亚子和之，凄婉特甚。兹复依韵写此，虽曰未逮，辄唤奈何","dynasty":"现代","author":"高旭","text":"残柳风凄苦。记当初、多情燕子，傍谁门户。那晓沧桑经百劫，绿叶成阴非故。只惆怅、刘郎前度。又是秋风零落恨，更难携、桃叶秦淮渡。伤往事，从头诉。他生莫再今生误。且休提、重帘浅梦，消魂真个。憔悴名花天不管，偏有鸾軿相顾。奈绛蜡、明明浇堕。薄命同怜弹怨瑟，忍含情、重为萧娘赋。余碧泪，冷终古。"}