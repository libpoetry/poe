{"id":"1112881","title":"绝句六十四首","dynasty":"宋","author":"张伯端","text":"先把乾坤为鼎器，次抟乌兔药来烹。既驱二物归黄道，争得金丹不解生。安炉立鼎法乾坤，锻鍊精华制魄魂。聚散氤氲为变化，敢将玄妙等闲论。休泥丹灶费工夫，鍊药须寻偃月炉。自有天然真火用，不须柴炭及吹嘘。偃月炉中玉蕊生，朱砂鼎内水银平。只因火力调和后，种得黄芽渐长成。咽津纳气是人行，有药方能造化生。鼎内若无真种子，犹将水火煮空铛。调和铅汞要成丹，大小无伤两国全。若问真铅是何物，蟾光终日照西川。未鍊还丹莫入山，山中内外尽非铅。此般至宝家家有，自是愚人识不全。竹破须将竹补苴，覆雏当用子为之。万般非类徒劳力，争似真铅合圣机。用铅不得用凡铅，用了真铅也弃捐。此是用铅真妙诀，用铅不用是诚言。虚心实腹义俱深，只为虚心要识心。莫若鍊铅先实腹，且教守取满堂金。梦谒西华到九天，真人授我指玄篇。其中简易无多语，只是教人鍊汞铅。道自虚无生一气，便从一气产阴阳。阴阳再合生三体，三体重生万物昌。坎电烹轰金水方，火发昆崙阴与阳。二物若还和合了，自然丹熟遍身香。离坎若还无戊己，虽舍四象不成丹。只缘彼此怀真土，遂使金丹有返还。日居离位翻为女，坎配蟾宫却是男。不会个中颠倒意，休将管见事高谈。取将坎位中心实，点化离宫腹里阴。从此变成乾健体，潜藏飞跃尽由心。震龙汞自出离乡，兑虎铅生在坎方。二物总因儿产母，五行全要入中央。赤龙黑虎各西东，四象交加戊己中。复姤自兹能运用，金丹谁道不成功。西山白虎正猖狂，东海青龙不可当。两兽捉来令死斗，鍊成一块紫金霜。华岳山头雄虎啸，扶桑海底牝龙吟。黄婆自解相媒合，遣作夫妻共一心。月才天际半轮明，早有龙吟虎啸声。便好用心修二八，一时辰内管丹成。先且观天明五贼，次须察地以安民。民安国富方求战，战罢方能见圣君。用将须分左右军，饶他为主我为宾。大凡临阵休轻敌，恐丧吾家无价珍。火生于木本藏锋，不会钻研莫强攻。祸发只因斯害己，要须制伏觅金翁。金翁本是东家子，送向西邻寄体生。认得唤来归舍养，配将姹女作亲情。姹女游从自有方，前行须短退须长。归来却入黄婆舍，嫁个金翁作老郎。纵识朱砂及黑铅，不知火候也如闲。大都全藉维持力，毫发差殊不作丹。契论经歌讲至真，不将火候著于文。要知口诀通玄处，须共神仙子细论。八月十五玩蟾辉，正是金精壮盛时。若到一阳来起复，便堪进火莫延迟。一阳才动作丹时，铅鼎温温照幌帷。受气之初容易识，抽添运用且防危。玄珠有象逐阳生，阳极阴消渐剥形。十月霜飞丹始熟，恁时神鬼也须惊。前弦之后后弦前，药味平平气象全。采得归来炉里锻，锻成温养似烹鲜。长男乍饮西方水，少女初开北地花。若使青娥相见后，一时关锁住黄家。兔鸡之月及其时，刑德临门药象之。到此金砂须沐浴，若还加火必倾危。日月三旬一遇逢，以时易日法神功。守城野战知凶吉，增得灵砂满鼎红。否泰才交万物盈，屯蒙二卦受生成。个中得意休求象，若究群爻谩役情。卦中设象本仪形，得象忘言意自明。后世迷徒惟泥象，却行卦气望飞升。天地盈虚自有时，审观消息始知机。由来庚甲申明令，杀尽三尸道可期。要得谷神长不死，须凭玄牝立根基。真精既返黄金室，一颗灵光永不离。玄牝之门世罕知，休将口鼻妄施为。饶君吐纳经千载，争得金乌搦兔儿。异名同出少人知，两者玄玄是要机。保命全形明损益，紫金丹药最灵奇。始之有作无人见，及至无为众始知。但见无为为要道，岂知有作是根基。黑中有白为丹母，雄里藏雌是圣胎。太一在炉宜守慎，三田聚宝应三台。恍惚之中寻有象，杳冥之内觅真精。有无从此自相入，未见如何想得成。四象会时玄体就，五行全处紫金明。脱胎入口通身圣，无限龙神尽失惊。华池饮罢月凝辉，跨个金龙访紫微。从此众仙相识后，海潮陵谷任迁移。要知金液还丹法，须向家园下种栽。不假吹嘘并著力，自然丹熟脱真胎。徒施巧伪为功力，认取他家不死方。壶内旋添留命酒，鼎中收取返魂浆。雪山一味好醍醐，倾入东阳造化炉。若过昆崙西北去，张骞方得见麻姑。不识阳精及主宾，知他那个是疏亲。房中空闭尾闾穴，误杀阎浮多少人。万物芸芸各返根，返根复命即长存。知常返本人难会，妄作招凶众所闻。欧冶亲传铸剑方，莫耶金水配柔刚。鍊成便会知人意，万里诛妖一电光。敲竹唤龟吞玉芝，鼓琴招凤饮刀圭。近来透体金光现，不与常人话此规。药逢气类方成象，道合希夷即自然。一粒金丹吞入腹，始知我命不由天。赫赤金丹一日成，古仙垂语实堪听。若言九载三年者，尽是推延款日程。大药修之有易难，也知由我亦由天。若非积行施功德，动有群魔作障缘。三才相盗食其时，此是神仙道德机。万化既安诸虑息，百骸俱理證无为。阴符宝字逾三百，道德灵文止五千。今古上仙无限数，尽于此处达真诠。饶君聪慧过颜闵，不遇师传莫强猜。只为丹经无口诀，教君何处结灵胎。了了心猿方寸机，三千功行与天齐。自然有鼎烹龙虎，何必担家恋子妻。未鍊还丹须急鍊，鍊了还须知止足。若也持盈未已心，不免一朝遭殆辱。须将死户为生户，莫执生门号死门。若会杀机明返覆，始知害里却生恩。祸福由来互倚伏，还如影响相随逐。若能转此生杀机，返掌之间灾变福。修行混俗且和光，圆即圆兮方即方。显晦逆从人莫测，教人争得见行藏。"}