{"id":"810939","title":"行香子二首","dynasty":"清","author":"王时翔","text":"锦额烟丝。银蒜香丝。画檐深、花影来迟。湘痕带泪，映个人儿。便蝶儿黏，蜂儿打，燕儿窥。翠鬓光微。红履尖微。总因他、露出相思。怯春小倚，柳絮慵吹。任月中开，风中押，雨中垂。玉刻香锼。山翠云稠。论兰闺、定占千秋。花阶蹑影，绣箔回头。但聆娇音，窥笑靥，接清眸。莫莫休休。有愿难酬。未须谐、鲽枕鹣裯。疏帘小槛，月澹风柔。待近随肩，轻把袂，细言愁。"}