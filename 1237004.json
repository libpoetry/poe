{"id":"1237004","title":"静安八咏录三 赤乌碑","dynasty":"元","author":"赵觐","text":"僧来天竺国，寺创赤乌年。碑碣前朝重，文章后世怜。秋风生大野，斜月堕重渊。有待龟龙负，图书得共传。不识陈朝桧，相传故老言。理文俱左纽，后土自蟠根。气迥青山暝，阴寒玉殿昏。何须野王笔，图画至今存。芦花十里塘，野色正荒凉。明月秋无际，西风雪有香。渔郎茆屋小，估客棹歌长。自愧无家别，经行百感伤。"}