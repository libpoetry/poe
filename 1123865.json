{"id":"1123865","title":"寄怀畏知二首","dynasty":"宋","author":"赵蕃","text":"湘山峻刻湘流深，中有骚人愤世音。吊古自为吾辈事，宦游端识故人心。别来未有音书至，岁晚勿令霜露侵。闻道元戎今仲举，定除尘榻伴登临。共旅长安暑未徂，到家忽已秋风初。十诗道别心期远，千里相望魂梦疏。驿使梅来应寄我，衡阳雁渺更愁予。如君乃作诸侯客，顾使谁雠东观书。"}