{"id":"56356","title":"有人以断肠草寄怨予偶见戏反之","dynasty":"明代","author":"王微","text":"木名有连理，草名有宜男。花有枝并头，禽有翼鹣鹣。西方鸟共命，东海鱼比目。莲花千万亿，鸳鸯三十六。方州有交合，山县有阴阳。合璧表玉德，双股别钗梁。绣被百子衾，文枕蟠螭绮。调听双声谐，人指双星喜。相思为唐殿，合欢是汉宫。雀屏开甲乙，龙剑匣雌雄。之子赋断肠，称物作苦语。聊拈嘉耦名，其他未遑举。"}