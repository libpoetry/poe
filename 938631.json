{"id":"938631","title":"秋霁 平湖秋月","dynasty":"宋","author":"陈允平","text":"千顷玻璃，远送目斜阳，渐下林阒。题叶人归，采菱舟散，望中水天一色。碾空桂魄。玉绳低转云无迹。有素鸥，闲伴夜深，呼棹过环碧。相思万里，顿隔婵媛，几回琼台，同驻鸾翼。对西风、恁谁问取，人间那得有今夕。应笑广寒宫殿窄。露冷烟淡，还看数点残星，两行新雁，倚楼横笛。"}