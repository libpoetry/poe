{"id":"177263","title":"擬古·余闻灵凤胶","dynasty":"宋代","author":"田锡","text":"余闻灵凤胶，可以续断弦。又闻返魂香，招魂以其烟。因念三季时，人为世态迁。迁之不自觉，纯信成险艰。中含妒与忌，外即怡温颜。覆人如覆舟，先示其甘言。中夜蹈虎尾，雾海生波澜。投彼机会时，倾亡果忽然。愿得灵凤胶，续之於仁贤。愿得返魂香，返其淳化源。"}