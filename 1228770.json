{"id":"1228770","title":"九日同萧焕有兄弟萧安国陈诚伯彭天玉华明胡履平涂率修兄弟泛舟观桥吉塘饮酒桥庵顺流而下登西台寺城冈山复饮山亭观先朝所赐庙神刘诰封及砚泛月而归和焕有韵","dynasty":"元","author":"刘诜","text":"斜日千峰生缬斑，凭高饮酒未知还。百年寒暑朱颜变，万古兴亡白鸟閒。野叟岂知酬令节，高人从昔爱名山。回舟月色寒如水，共指城楼杳霭间。"}