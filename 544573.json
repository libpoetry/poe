{"id":"544573","title":"寿何太史启图六秩二十韵时尊人亦以是岁八旬","dynasty":"明","author":"胡应麟","text":"间气生申日，灵图出洛年。春秋曾五百，甲子又三千。阀阅闻当代，弓裘嗣昔贤。凌云怀旧赋，却月和新篇。弱冠游中秘，清朝卧太玄。帝遴金匮客，人艳玉堂仙。夜被吴绫薄，春袍蜀锦妍。莲灯移大内，藜火揭高天。玉座星辰缀，瑶台日月联。参差朱绶下，次第白麻宣。凤起垂双阙，鸿冥骤八埏。振衣王屋雾，飞盖邺城烟。墅卜蓝田下，堂标绿野前。琴樽芳草静，枕簟落花鲜。兰桂阶庭合，桑蓬户牖悬。寰中呈上瑞，象外得真诠。黄鹤峰头驻，青牛洞口旋。浮丘晴旭近，函谷暮云偏。突兀珊瑚树，辉煌玳瑁筵。西池流宝液，东壁焕琅编。白石图空兆，苍生颂久传。车轮驰上国，舟楫济长川。姓字旂常耀，勋庸竹帛绵。还将大椿寿，一代庇凌烟。"}