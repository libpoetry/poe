{"id":"695240","title":"项羽庙二首","dynasty":"明","author":"林光","text":"一语韩生似可听，将军抵死恋彭城。嬴秦可问惟真主，赤子来归岂甲兵。叱吒风雷惊海内，如斯汉子亦人英。我来唤醒输赢梦，门外长江一带横。商山人亦解歌讴，识破些儿可便休。心胆果甘秦虎豹，丹青宁作汉伊周。一时草莽谈今日，千古云山自九州。欲把升沈问遗老，白云西去水东流。"}