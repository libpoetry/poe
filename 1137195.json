{"id":"1137195","title":"摸鱼儿 其八 甲午送春","dynasty":"宋末元初","author":"刘辰翁","text":"又非他、今年晴少，海棠也恁空过。清羸欲与花同梦，不似蝶深深卧。春怜我。我又自、怜伊不见侬赓和。已无可奈。但愁满清漳，君归何处，无泪与君堕。春去也，尚欲留春可可。问公一醉能颇。钟情剩有词千首，待写大招招些。休阿那。阿那看、荒荒得似江南么。老夫婆娑。问篱下闲花，残红有在，容我更簪朵。"}