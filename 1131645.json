{"id":"1131645","title":"上湖南孙漕四首","dynasty":"宋","author":"廖行之","text":"湘郡湘城四十馀，赋租无爽岁无虚。三年自是澄清泽，一吏何能抚字书。底事古人勤劝课，由来国计在阎闾。南阳谁守蒲谁宰，更赖褰帏使者车。湘水湘江衮衮流，南连五岭北荆州。造船行粟无遗算，自叶流根皆运筹。国计已多刘晏策，民情滋欲寇恂留。善刀莫起庖丁念，何止恢恢十二牛。湘俗湘人百不忧，口无异论只歌讴。皆言此日孙夫子，还是当年郭细侯。不信民情容易得，可能仁闻镇长流。而今九郡皆膏泽，看取黄云万顷秋。湘雨湘田处处同，谁知公意与天通。爱民天亦忧民事，望岁公应喜岁丰。自古强兵先足食，从今积粟可平戎。关中事业非难办，要看他时第一功。"}