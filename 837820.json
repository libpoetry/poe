{"id":"837820","title":"挽林痴仙","dynasty":"清末民国初","author":"施梅樵","text":"地老天荒唤奈何，风流云散剩无多。病中怕听伤心事，涕泪因君忽欲波。应知长吉是前身，倜傥襟怀但率真。泄尽聪明终短命，错抛心血作诗人。及身亲见几沧桑，去国当年枉断肠。零落天涯同洒泪，岂因佳节便思乡。客中正好对门居，苦雨酸风夜读书。黄榜科名悭进取，为卿为相愿皆虚。放诞生成自不羁，破愁无计只工诗。登临似得江山助，丽句清词震一时。又向江村结数椽，访君有约忽经年。前游如昨依稀记，送我怜君夜不眠。春风客路数相逢，携妓提壶喜过从。孤树何堪双斧伐，不图中岁兴尤浓。钿车努力作前驱，乘凤乘龙梦不孤。试问泉台相见日，妆成有待画眉无。我病君亡两渺茫，黄花同负此重阳。九原安得千杯酒，旦夕供君一举觞。凄凉鵩鸟叫黄昏，薄奠天涯觅一樽。抛却尘缘醒醉梦，人间何处为招魂。"}