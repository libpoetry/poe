{"id":"205302","title":"为徐进士天隐赋辟谷和吟","dynasty":"宋代","author":"卫宗武","text":"物盈宇宙皆有穷，一气先天常浩浩。荣华富贵能几何，百岁光阴如电扫。开闢由来莫几年，圣哲英雄骨俱槁。勋名盖世文瑞时，岂若玄玄穷徼妙。古仙率多山泽癯，方平通经后从老。伯阳隐士著参同，援述宣尼辞可考。人身口腹乃大患，举世凡夫为此恼。厚味腊毒尤伤生，甘旨肥醴偏害道。学仙万虑要屏除，有累俱为方寸扰。希夷辟谷功始成，抱朴休粮法宜效。所以丹丘诸羽人，莫不餐松茹灵草。谁云不食胃徒空，入道门衢此为要。天隐良士工词章，经传百家仍探讨。孰知搞志乃松乔，浊利浮荣非所好。年当强仕舍壮图。勇辞馆餐栖窈窱。欲仁仁至天所资，道藏仙方过鸿宝。卫生有药可忘饥，不愁煮字那能饱。一从易置冰玉肠，不假青精颜色好。会驱乾马及坤牛，捕虎擒龙归鼎灶。易骨洗髓由此基，三岛十洲轻可到。纵未能尝方朔桃，亦须先致安期枣。世儒悉被客尘迷，志在衣锦而食稻。惟群高蹈出凡流，见谓秋阳同皜皜。"}