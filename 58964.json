{"id":"58964","title":"咏怀·明月鉴重帏","dynasty":"明代","author":"梁有誉","text":"明月鉴重帏，凉风吹绮疏。佳人扬清讴，顾影伤离居。惜别黄鸟鸣，倏忽秋兰舒。繁华不再至，欢乐宁倩余。迢迢牵牛星，万古恒不渝。所思杳天末，日夕增烦吁。秦女善鸣筝，赵女亦吹竽。筝竽岂不哀，不如琴瑟娱。织缣常苦迟，织素常苦劬。嗟哉织作勤，泪下沾罗襦。"}