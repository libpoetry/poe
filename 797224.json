{"id":"797224","title":"洞仙歌 周笃甫太守“紫桐花西填词图册子”，石君属为题句，填此付之","dynasty":"清","author":"萧恒贞","text":"雨香庭院，正秋桐垂乳。中有词人倚声处。想鹅笙生计，象管闲情，都付与、花下小鬟低度。一枝渔笛在，绰有家风，吹出蘋洲旧时谱。如幄翠阴阴，拍遍阑干，浑不觉、指尖凉聚。便坐到、长廊月西斜，尽红豆抛残、莫惊鹦鹉。"}