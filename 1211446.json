{"id":"1211446","title":"和友人游鹤林韵","dynasty":"元","author":"萨都剌","text":"何人结屋山之阻，剩水残山半间与。竹院东风僧未归，落日楼台自铃语。刘家事业今沉沦，空馀黄鹄青嶙峋。孙家气概果何在，当时未必分伪真。可怜处士若冯道，安得骂贼如张巡。百年往事空白日，万山花落如红尘。不如扫地倾二斗，径造何必问主人。东廊西廊云不扫，白鹤归来立华表。沈郎敲棋山鸟惊，陈郎落笔龙蛇绕。葛公饮酒不论钱，何必三茅求悟道。乌髯白面郭将军，痛哭长歌写怀抱。了公绝若耳不闻，何处深山拾瑶草。倚歌和者病参军，小窗病起风日好。荼䕷满庭香雪晴，柳花帘幕捲春晓。人生乐事当胜游，山堂作者半日留。古来此事谁不乐，只恐人去山灵愁。"}