{"id":"1053870","title":"城东作","dynasty":"宋","author":"孔平仲","text":"九江非吾土，久寓忘羁栖。丘坟之所宅，舍此亦安归。钱官最閒暇，因得治其私。松楸郁在望，时复至郊圻。驾言上东原，蔼蔼晨露晞。草木新过雨，秀色可疗饥。念此道旁民，散居在山蹊。新秋百物熟，入城各有携。芋迸紫卵壮，姜抽红笋肥。欓香忆烹鲤，稻白想流匙。养生无不有，美味仍及时。此土遂可老，行当结茅茨。云水有深约，尘埃无尽期。人生适意耳，富贵亦何为。"}