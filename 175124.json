{"id":"175124","title":"孤翼吟·哀哀孤飞禽","dynasty":"宋代","author":"刘子翚","text":"哀哀孤飞禽，声鸣何悲酸。含情若有诉，口讷无由宣。瞻云忆旧侣，悠悠隔山川。勿言异类微，聚散同悲欢。零霜解叠翼，错采销文翰。殒身未足辞，失意诚可怜。群飞尽投林，凌空独翩翩。岂无栖巢枝，托迹常不安。啄食朝竞场，流饮暮争源。鸣弦应机发，薄命当其先。长翮易奋飞，穷途少周旋。风云肯借便，一举谁能攀。"}