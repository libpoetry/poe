{"id":"683135","title":"杂诗四首赠林嘉猷","dynasty":"明","author":"方孝孺","text":"伊周不治经，董贾不言文。宏谟塞宇宙，高论追典坟。如何末代士，操觚动成群。但要言辞好，不顾心志分。至道岂难行，彝伦人共闻。勉哉不远复，恭默事天君。循循勇不逮，额额善或亏。古人患才难，可以当世推。自吾行四方，所见多有之。岂乏俊爽流，未足慰我思。圣道充天地，其微入毫丝。非精莫能察，非敏莫能为。致用贵不颇，笃守在不移。由来贤哲事，皆本纯粹资。顾予亦陋劣，前徽亦能追。仰止二三友，有过频相规。操行一不慎，坐取终身忧。发言一不思，或为万世羞。过小莫吝改，进德勿厌脩。谁能百无为，自致孔与周。载籍弥九有，群言剧毫毛。弃置患术疏，穷探畏心劳。何由领其要，可使道艺高。圣学乱百家，黍稷杂莠蒿。良农善别识，培溉复芸薅。取大成吾身，致用同伊皋。彼哉沟浍鱼，岂足连九鳌。"}