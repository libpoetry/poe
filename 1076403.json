{"id":"1076403","title":"病起节物可惊效柳子厚","dynasty":"宋","author":"周紫芝","text":"病起忽数日，杖策周吾庐。桃花手新栽，小红今欲舒。萱草未出土，苗叶将扶疏。物变乃如此，光景难踟蹰。退自观我生，今形复何如。梦前黑垂髫，梦后霜入须。安得万丈绳，缚此窗间驹。先生可笑人，为生本田。晚污琳馆粟，俾代南山锄。皇恩浩如海，臣报终难虚。老力虽不足，闲日幸有馀。愿炷金鼎炉，日诵琅函书。跪祝望天门，圣寿如居诸。"}