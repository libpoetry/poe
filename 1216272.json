{"id":"1216272","title":"和八伯章和赓元鲁应奉韵","dynasty":"元","author":"卢琦","text":"芳辰天正暄，閒居日多暇。群英总能诗，往往韦陶亚。白云在郊外，相望无一舍。招提夙所期，款段亦可驾。数峰互参差，百卉相枕藉。持杯有红裙，盖鞍匪黄帕。衣冠兰亭会，林壑辋川画。嗟予在尘踪，屡叹流光泻。区区缚簿书，役役劬晨夜。重游锦江隅，独憩茅屋下。开轩招鹤来，入市借驴跨。任从傍人笑，免遭官长骂。见说绝妙词，一读一潇洒。无因陪华席，犹可续佳话。愿携北海樽，往结东林社。昨朝楝花飞，今朝杏花谢。行乐须及时，敢辞出无马。"}