{"id":"592691","title":"金陵遇诚意伯刘君饮酒歌","dynasty":"明","author":"欧大任","text":"君之烈祖起括苍，攀龙附凤从高皇。帷幄前筹决征伐，不数汉代张子房。论功开国居第一，汗马勋劳宁敢当。泰山为砺河为带，金书铁券同侯王。从此悠悠二百载，鼎彝虽勒恩中改。宁因饮酎责黄金，讵为煮盐擅东海。外戚金貂奉朝请，麟阁宿勋几家在。苗裔飘零编户同，英灵感会风云徙。先帝持绍功臣封，君首蒙恩拜九重。留侯已复山河誓，岂但褒公与鄂公。宿卫禁中时引见，前年军府开江东。刀笔何人肆媒蘖，屏居亦似蓝田中。我来共饮金陵市，悲歌醉把箜篌倚。只今烟尘满边鄙，羽林材官儿戏耳。至尊念君曾抚髀，问是郁离之孙子。竖儒不足报朝廷，酒酣拂剑君当起。"}