{"id":"96085","title":"至节矣犹未见梅颇形思渴书呈斯远滕兄主簿前","dynasty":"宋代","author":"赵蕃","text":"言归虽故栖，雅志亦良友。奈何数诗筒，不得屡杯酒。纵云三十里，每见莫能久。是以朝暮间，想思辄成又。去年梅花作，佳处犹在口。今年梅花期，抚事才转首。翩思接中屦，兀若限林薮。君行集彤庭，我政安瓮牖。西湖觅林逋，东阁怀杜叟。寒岁识松坚，同心见兰臭。前朝习凿齿，书来问安否。并话罗浮山，搞尘应抖擞。"}