{"id":"750769","title":"戏赠寄禅师","dynasty":"清","author":"王先谦","text":"道人心如水镜寒，笑视尘海空迷漫。忽逢童子掷瓦砾，清泠不觉生微澜。异时佛杖何住著，四海飘飖一行脚。闲田招客谁使令，坐遣天机落禅缚。世无姬文化斗争，虞芮几时来质成。拂衣长啸八云去，污渠蚊蚋徒纵横。君不见趯瓶倒钵古坛主，田与上人安所取。纤埃不著一物无，请更从师下转语。"}