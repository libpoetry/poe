{"id":"1055881","title":"问傅子渊求冷淘醋","dynasty":"宋","author":"李之仪","text":"君不见东林木鱼催万指，巾钵纷纷似流水。银丝百遍连夜具，大解行齑如酒醴。又不见亲贤宅中午睡足，花簇春羔衒红绿。一窝随首发犹粗，妖冶均调笑相续。他日何人参智海，研乳磨姜捣椒薤。便觉庐山落眼中，谁为穷边辄相会。往还断绝惟缄默，暂远荤膻味薝卜。亲贤胜事不可寻，且向个中求一则。"}