{"id":"1106320","title":"送晦翁十首","dynasty":"宋","author":"王阮","text":"精微元不在河汾，原道词雄亦浅闻。自得正心诚意论，始知天未丧斯文。渊泉溥博与天大，土苴绪馀聊觉民。千古濂溪好风月，一回拈出一回新。武夷山下孤高节，五老亭中抚字心。出处本来无二致，讵分钟鼎与山林。灵台一似大圆镜，妍丑自分吾不知。秋杀春生天道尔，先生喜怒一何私。去年民食十分灾，一力先生尽救回。今日手攀辕下者，人人都自翳桑来。移苗时节雨连天，白水青秧满大田。天欲先生归去后，故留遗爱在丰年。忌口年来积渐除，君王方信是真儒。稍移全活一州手，再使江西十郡苏。白鹿堂中巧铸颜，天留一派在庐山。它时沂水春风里，笑我于中独自顽。糟粕从来空自忙，筌蹄今幸得师忘。明年重即韩门去，拈出胸中一瓣香。平生自谓此心刚，不信离樽可断肠。今日江边两行泪，更无情绪折垂杨。"}