{"id":"225392","title":"谢李舍人题额","dynasty":"宋代","author":"邓肃","text":"寸草春未报，秋风树不停。三年真忽尔，过隙白驹奔。庐坟吾岂敢，北堂有老人。作庵居释子，佛事勤朝昏。太史怜此意，高额揭显亲。梁间垂玉箸，壁上霭飞云。顾我何为者，传家空一经。栖迟已三十，寒灯尚短檠。此辕将适楚，捩手或翻羹。那能为亲显，只可充添丁。但念我先人，白首困飘零。射策不逢赏，青衫脱王庭。今焉逢太史，发挥身后名。坐令九泉下，冷骨复生春。显扬政在此，松楸万世荣。作诗敢论报，欲为肌上铭。"}