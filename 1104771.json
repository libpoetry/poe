{"id":"1104771","title":"和象翁雪","dynasty":"宋","author":"卫宗武","text":"欲把青空一色糊，集先维霰作花疏。寸馀凝积常年有，尺许坚牢自昔无。粉阵成围攒戏蝶，盐车疑覆失前驴。新吟便是有声画，何必鹅溪写作图。剪水天为农发祥，岂知寒卧欲成僵。朱门快意酒肉会，墨客驰神词翰场。梁苑集中呈赋手，灞桥行处吐诗香。羊羔茗饮评清浊，相去何殊千丈强。"}