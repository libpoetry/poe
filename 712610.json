{"id":"712610","title":"祝刘太翁","dynasty":"明末清初","author":"陈恭尹","text":"赤帝歌大风，横汾继其轨。中垒较群籍，七略奏于子。由来放勋裔，文思有攸始。况乎漆沮间，西京原帝里。夫子综古今，六经得源委。神龙潜且确，雏凤翔而起。嘉遁既以贞，耄期亦伊迩。容颜迈少壮，视听无衰毁。烛下作细书，千言盈寸纸。吾闻兹泉旁，姜牙有遗址。石室足栖迟，垂钓应得鲤。鲤中有奇文，用介杯中旨。"}