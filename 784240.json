{"id":"784240","title":"雨中上仙霞岭","dynasty":"清","author":"李锴","text":"黄须野客好服奇，高冠长铗纷陆离。龙沙惨澹海月碧，匹马往者尝东西。三十飘萧鬓毛秃，乾糇易果饥驱腹。掉头更作万里行，岁晚蛮山杖秋竹。蛮山峨峨闽越界，控海横江森仄隘。一峰遒紧群峰颓，百物从之出奇怪。赤松蜿蜒复蚴蟉，怪石横叠于菟首。暝翻白日雷霆惊，冷戛霜空神物走。高寒薄天朝气变，出云入云看不见。双屐茸茸踏石花，但觉阴森湿人面。淫蒸土下互温冽，高处阴风吹作雪。玲珑玉树披素华，枝叶碎凿秋冰骨。土囊势张风力峭，刁刁调调号百窍。鼪鼯乱窜鸺鹠叫，深潭沈沈窟龙啸。斯须冥漠万壑沈，急雨扑灭山头烧。野客抵掌发狂笑，此游差快殊不料。"}