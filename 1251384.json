{"id":"1251384","title":"送柳思之武陟令","dynasty":"元末明初","author":"王翰","text":"柳氏河东秀，何年去远遐。祗应寻玉斧，得以住金华。拱璧来垂棘，名驹产渥洼。居乡曾领荐，治县久栽花。浪毁金为矿，虚言玉有瑕。看山吟好句，见字识名家。重睹中天日，还乘贯月槎。承恩辞紫禁，沾命赐黄麻。未署移山判，先驱露冕车。儿童骑竹马，父老候闉阇。明日丽谯鼓，鼕鼕报早衙。"}