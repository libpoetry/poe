{"id":"565684","title":"叔禾枉舆湖上便同理棹寻南山下净慈寺一首","dynasty":"明","author":"黄省曾","text":"隐才抗贞步，达屦存同调。琴瑟心既开，登扪兴兹掉。浼浼北湖厉，窈窈南山眺。双情交远襟，晟论皆清诏。兰阳佐腾羽，翠阜延兴啸。灵纪倏攀仰，表刹在瞻造。金躯俨峨容，宝宇廓层峤。五药悬采掇，八正期精邵。虚林琅法鼓，苕木鸣芳翲。遨衷未云巳，盘徊尽西照。"}