{"id":"290018","title":"贺新凉·南塘泛舟观荷","dynasty":"现代","author":"郭则沄","text":"放棹虹桥晚。乍销凝、斜阳几缕，乱蝉吟断。划破玻瓈双桨瘦，叶叶风香暗染。渐闪出、凌波妆面。摇荡烟魂扶不起，甚闲情、付与参差燕。歌管歇，水云远。多生负了看花眼。恁悤悤、银塘照影，总关情怨。无限秋心随篴去，篴外风蒲似剪。又荡起、渔灯星点。也儗搴芳前浦路，妒双鸳、结就烟波伴。还小泊，绿杨岸。"}