{"id":"695768","title":"封少司马曾公子玉七十初度奉寄二首","dynasty":"明","author":"欧大任","text":"薇省何年赋遂初，岳云关月照悬车。缁衣家代司徒职，金匮人滕尚父书。已诏门庭供几杖，且从江汉狎樵渔。岁开七帙方强健，宪老还来拜玉除。郢上仙翁鬓未华，帝乡元自有烟霞。五千言授因关尹，九十书传似伏家。彭泽尊醪新酿秫，南阳潭水半沾花。君看瑶草年年长，何但青门老种瓜。"}