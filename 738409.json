{"id":"738409","title":"双剑歌为周蓉湖银台赋","dynasty":"清","author":"曹奕霞","text":"何来匣底双芙蓉，光怪烛屋明秋虹。天地之宝恒万钟，非公博物谁昭蒙。七闽云历三十峰，遇人谈剑名猿公。剑虽不得其述穷，求之铸者靡良工。干镆自古竞楚风，方彼百鍊炉冶红。鬼神守护日月镕，良由造化非人功。低徊往事余形容，到处已成踏雪鸿。今兹建宁侯姓庞，命谁巧作山骨铜。两虬跃出雌与雄，公久望气如司空。得来仍在闽海东，神物固与奇士同。晦显岂必殊霜锋，纵使埋没粪土中。精采齧蚀光愈融，星文况铄银台崇。斗牛电掣凌苍穹，宝装漆鞘声鏦鏦。挂壁日惟图史共，舞时更与书法通。佩之岂止庇一躬，欲卫吾道驱阴雺。剑得其人其遇隆，不随下客弹鱼?。酒酣斫地曾无庸，轩开有绿气郁葱，摩挲三尺愁吴侬。"}