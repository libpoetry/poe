{"id":"844414","title":"送别樵孙茂斋芷香三明府二首","dynasty":"清末民国初","author":"金武祥","text":"过从频番忽唱骊，搏沙吹散怅临岐。重逢定遂三生愿，小聚刚逾两月期。棠荫尚欣留旧治，梅花还共赋新诗。不才自愧千金帚，却荷逢人说项斯。萍聚天涯好共敦，几回觞咏乐晨昏。莺花后日虚良会，鸿雪当年认旧痕。此去奇文谁共赏，何时别绪更重论。怜他江畔春初柳，未放长条也断魂。"}