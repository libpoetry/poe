{"id":"1075204","title":"畦蔬一首","dynasty":"宋","author":"周紫芝","text":"猗嗟老人，如水中槎。携壶挈榼，泛宅浮家。飘然北来，寓此一蜗。食无畎亩，衣无桑麻。藜苋满腹，杂以蚬虾。以鼓我腹，妻孥笑哗。旅人之食，岂曰不腆。不足则求，我颜亦腼。乃即舍隅，蒿莱是剪。艺此春蔬，侵畦覆畹。雨叶风枝，忽其满眼。撷之掇之，以芼以烹。聊以当肉，亦足彭亨。摇喉泽吻，茹菹啜羹。如天酥酡，饭在家僧。彼哉膏粱，孰为重轻。安得长江，载扬我舲。买地五亩，抱瓮躬耕。驾言聿归，以毕馀生。"}