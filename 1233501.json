{"id":"1233501","title":"梓山行赠桑生","dynasty":"元","author":"黄溍","text":"昔闻山中采药翁，问姓但指檐前桐。君家本以桑为氏，胡不种桑翻种梓。桐君采药不学医，桑君学医兼采诗。朝来索我歌梓山，使我阁笔频支颐。问君梓树家何处，青山难寻梦中路。但见清风两袖宽，诗筒戢戢多于树。长歌短歌亦奚为，坐看药笼悬蛛丝。种桑种梓俱有术，也应无术医君痴。"}