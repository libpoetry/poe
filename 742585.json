{"id":"742585","title":"大雪用禁体","dynasty":"清","author":"沈范孙","text":"朝日照屋梁，虚室悉通透。阶前水盈墀，户北冰在霤。忽然阴霾合，六出稍稍逗。初见屋角漫，瓦齿已非旧。墙垣及庭除，补缀平罅漏。积寸不移晷，盈尺未为厚。薄暮大于掌，丙夜竟如昼。灵鳌想没趺，飞鸟饥莫救。巨室足豪兴，茅宇难自覆。直恐寒不减，尧年今见又。晨兴忽凛冽，作气与之斗。目眩屡回瞩，风紧载缩脰。呼童辟门径，指直不出袖。弥望四野平，瞻顾身在窦。老树叶尽脱，秃干工琢镂。冬青远模糊，狞恶类奇兽。或如藐如射，忽露两三岫。蓬莱望见之，咫尺俨可就。杞人消其忧，民命天所佑。阴胜固所惕，融化亦勿骤。照耀庭月间，举酒月出后。黄闲攻诗城，白战不许彀。"}