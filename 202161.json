{"id":"202161","title":"德麟自南邑至酇相会作诗次其韵","dynasty":"宋代","author":"李廌","text":"脂车欲入南山路，马首忽西真有数。此生兀兀老江山，曩事纷纷过风雨。君行岭上正穿云，我向津头欲呼渡。石门秀绝冠荆楚，万壑千岩供指顾。赴涧哀泉咽复流，出岫闲云散还聚。遥应写怀远怜我，瘦马饥童傍江雾。平时追随若形影，异县相望忽如许。他年两翁各赋归，思山便可拏舟去。"}