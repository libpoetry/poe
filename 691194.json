{"id":"691194","title":"寄萧玄圃少宰学士","dynasty":"明","author":"李孙宸","text":"后乐江湖岁月新，宣麻早晚出枫宸。千秋业自看钟鼎，一代人今仰凤麟。归去欲寻彭泽隐，悟来聊现宰官身。东山正系苍生望，未许漓江老钓纶。十载论思侍禁垣，更参钧统望逾尊。贤劳暂许休元宰，徵诏行看起特恩。名自云霄惭骥尾，人从桑梓望龙门。卢傲那得天师遇，稽首临风乞妙言。"}