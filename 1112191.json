{"id":"1112191","title":"春帖子词皇后阁十首","dynasty":"宋","author":"宋祁","text":"青郊迎淑气，华阙报芳辰。瑞木梢梢变，珍禽哢哢新。春前已岁换，岁后始春来。綵燕随宜帖，缯花斗巧开。嘉祐随年至，皇恩共气和。水痕冰处动，烟思柳前多。晓佩摇苍玉，晨旂亚翠斿。新年好春色，今日满皇州。暖碧浮天面，迟红上日华。宝幡双帖燕，綵树对缠花。晓天春气净融融，飞入天关第九重。灵沼水生初报雁，蓬莱云暖即从龙。宫里春花才灼灼，殿前春仗已峨峨。东风尽解天池冻，不及君王庆泽多。谁道春从何处来，只从金阙遍瑶台。苍龙便入时巡仗，玉液还飞行庆杯。迎春宝胜插钗梁，拂钿裁金斗巧妆。上作君王万年字，要知长奉白云觞。双阙鲜云抱日光，朝来春意已昌昌。先从太液催波绿，后到灵和报柳黄。"}