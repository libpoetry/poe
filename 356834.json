{"id":"356834","title":"琵琶仙·舟中望白帝，寄漱泉","dynasty":"清代","author":"冯煦","text":"天际征帆，甚愁里、过却巫山巫峡。斜照还上层楼，兴亡问啼鴂。凝望极、哀湍坏道，渐忘了、汉家陵阙。城上荒砧，沙边断碛，遗恨犹咽。漫回首、听雨僧庐，数镫下、寒虫共凄绝。刚是带围消损，奈西风轻别。归雁远、题画甚处，又一抹、扫尽残叶。料也中酒高歌，唾壶敲缺。"}