{"id":"1117893","title":"梦至成都怅然有作二首","dynasty":"宋","author":"陆游","text":"春风小陌锦城西，翠箔珠帘客意迷。下尽牙筹闲纵博，刻残画烛戏分题。紫氍毹暖帐中醉，红叱拨骄花外嘶。孤梦凄凉身万里，令人憎杀五更鸡。宦途元不羡飞腾，锦里豪华压五陵。红袖引行游玉局，华灯围坐醉金绳。阶前汗血洮河马，架上霜毛海国鹰。世事转头谁料得，一官南去冷如冰。"}