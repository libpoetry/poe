{"id":"750903","title":"野步","dynasty":"清","author":"严锦","text":"雨止石渐乾，木落野愈旷。长风驱云归，半天卷屏幛。一径忽细纡，步窘骤难放。行行登高原，了了见古圹。断碑无岁年，何时此卜葬。惯听樵斧声，久绝麦饭饷。呼起冥漠君，告尔勿凄怆。方今楚氛恶，驱人入烟瘴。骸骨万里抛，妻子终岁望。尔生当盛平，不见乱离状。死获黄土埋，长眠幸无恙。巍巍南面王，此乐亦不让。我诗非谀墓，聊代鲍家唱。归途闻怪啼，一鸮立树上。"}