{"id":"683871","title":"襄国王飞教千里岁一慰存野人无以仰酬惟祝麟趾之庆而已敬成四绝情见乎辞","dynasty":"明","author":"王世贞","text":"老龙堤畔彩云开，千乘旌旗射猎来。蔽日鹏雏浑不管，掌中贪捧一珠回。渚宫春雪一登坛，宋玉文成最耐看。十二巫峰尽盘石，莫容云雨梦中残。六月金盘安石榴，榴房忽绽玉浆流。欲知太母尝新意，亲遣高王问魏收。老病蒙庄五亩阴，年年孤负楚王金。虽然曳尾泥涂乐，未少衔珠一片心。"}