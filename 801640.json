{"id":"801640","title":"书怀","dynasty":"清","author":"徐洪钧","text":"读书贵神解，无事守章句。混茫万古心，每于故纸寓。忆昔就傅时，端受卤莽误。年来发深省，颇领此中趣。中夜每独坐，睒睒灯火聚。到眼初茫然，思力未能赴。朗吟一再过，旨趣或流露。回环三夏馀，延缘得津路。此时万籁寂，炯炯一心注。若距且若迎，倏尔忽来悟。顿令千载人，精魄宛相遇。掩书起推窗，皎月挂高树。"}