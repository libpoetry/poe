{"id":"770962","title":"绣鸾凤花犯三首 其二","dynasty":"清","author":"蒋敦复","text":"正愔愔，黄昏小院，疏帘澹流水。二分香气。荡一抹珠烟，娇梦扶起。茜裙悄罥秋千底。销魂曾此地。绣幕外、昼长人静，鹃声弹碧泪。风前翠衫湿冥濛，银楼角伫立，不禁幽思。苔印浅沾罗袜，玉钩香腻。迟佳约、海棠月上，羞暗触、金铃惊犬吠。莫又到、绿肥红瘦，秾春如雾里。"}