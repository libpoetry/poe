{"id":"485612","title":"赋得绿珠","dynasty":"明","author":"袁凯","text":"于越山水秀，自古有名娃。绿珠虽后来，声名天下夸。明珠动盈斛，轻绡亦论车。众人不能得，独向石崇家。名园临紫陌，高楼隐丹霞。文犀饰窗槛，白玉缀檐牙。为乐未及终，奇祸忽来加。厚意何可忘，微命何足多。委身泥沙际，终令后世嗟。殷女曾灭国，周褒亦乱华。古人已如此，今人将奈何。犹胜中郎女，清泪湿悲笳。"}