{"id":"604198","title":"社集□乐寺赋得落日望水","dynasty":"明","author":"张萱","text":"纷諠寡游豫，延颈澜澳湄。绿杨冠丹阁，藻幄吹凉飔。沙鸨覆芳洲，潜鳞动沦漪。微波结曾阴，颓阳抗馀晖。荣光霭澄练，霞绮何纷披。疑有赤玉文，可以告帝谋。怅彼解佩人，翩翩是耶非。灵珍物自吝，冥契谁与期。寸阴蹙羲鞭，赴壑忽争飞。冲情托末照，爱景伫光仪。"}