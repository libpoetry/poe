{"id":"236010","title":"题宋德器致爽轩","dynasty":"宋代","author":"李吕","text":"将军啸咤风雷生，一诺之宠千金轻。仰头看山默不应，此段王郎真绝人。人言爽气定何物，面目俨然君不识。非氛非祲非烟云，可以意了难口说。子猷拄笏人笑痴，先生作斋人愈疑。但知谈河不救渴，岂信秀色能充饥。千峰横青朝过雨，折简招归入诗句。傥有俗客来叩门，为道我眠卿且去。"}