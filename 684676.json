{"id":"684676","title":"峡中杂咏","dynasty":"明","author":"王绂","text":"两岸青山夹去程，一江秋水片帆轻。寻常对画曾看此，今日分明画里行。峭壁一重还一重，江流曲折乱山中。船头直望路疑断，才到转湾船又通。平生颇得江山趣，肯信江山亦有情。自我客行千里远，船头无日不相迎。怒浪捲花滩上滩，一重山掩一重山。无端入峡添狂态，日日题诗未肯閒。崦里山高多昼阴，未昏烟景暗秋林。停舟晚饭舵楼底，犹有夕阳明远岑。峡里江山总奇绝，推篷不厌去帆迟。重来恐忘经行处，一处经行一处诗。险固山河几战争，阵图犹自列分明。至今江水抱遗恨，呜咽古今无限情。石转狂湍吼怒声，客怀清夜梦魂惊。篙师著力挽舟上，挟向湍流平处行。蜀道古称多险艰，我来观水复观山。谁知富贵天然设，身在玉屏金幛间。"}