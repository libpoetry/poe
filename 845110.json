{"id":"845110","title":"宵心和定庵秋心三首韵","dynasty":"清末民国初","author":"黄摩西","text":"宵心如水梦如潮，若人有兮隔帐招。惨碧灯花笼鬼眼，比红诗草枕牛腰。沉沉院落三声漏，细细无风一派箫。鬓影钗光看不准，片云抹过两湖梢。十九人中仍碌碌，厝薪时事积薪身。终南云路秋心塞，拱北星台暮气沦。歌哭百年殊草率，天人三策孰条陈。昭侯敝绔空垂念，落莫东南一虱民。座上无人商出处，耻为小草懒为云。骁材投尽天应笑，别盏浇多地欲坟。北海知名深庆幸，东方异事乱传闻。拔须披发休狂放，旧日青蛾半识君。"}