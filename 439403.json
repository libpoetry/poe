{"id":"439403","title":"陪诸友登三山亭二首","dynasty":"金","author":"刘迎","text":"半濠清浅芰荷彫，落日登临未寂寥。山色逼秋浑作市，海声迎暮欲吞潮。沙头白鸟疑相熟，木末青旗苦见招。不似常时对官府，可无閒话及渔樵。霜林馀叶未全彫，极目西风对泬寥。万里沙荒秋后草，三神山动晚来潮。移尊正及兵厨近，结客何须驿骑招。老素抚床端可必，未甘随分隐耕樵。"}