{"id":"635371","title":"赠惟实师","dynasty":"明","author":"成鹫","text":"三岁小儿也道得，八十老翁行不得。斯言勘破天下人，谩向颠毛争白黑。惟公老矣胡为哉，眼如古佛心婴孩。自誇筋力过少壮，一日下山能几回。下山相问何从去，攓蓬独与骷髅语。有时聚火煅坭牛，卓午烧泉散行路。往还十日九带星，入门洗脚翻金经。冷钟冷磬破墙壁，世人两耳不得听。我闻当今大禅宿，满口狐涎水漉漉。何如此公踏实地，慧且不修宁有福。山僧忆昨四年前，星星短发垂两肩。与公相见发大笑，腐儒亦复谈枯禅。须臾天昏风雨恶，头上乌纱吹折角。发长世短可怜生，善来比丘缘剃落。咄哉往事勿复云，眼前有道不可闻。看公却似山中月，我作长天一片云。片云明月何曾隔，公在山南我山北。但愿长从老赵州，庭前勘取孤生柏。"}