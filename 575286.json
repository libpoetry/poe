{"id":"575286","title":"寿莫母何安人","dynasty":"明","author":"邵宝","text":"安人竹鹤之曾孙，闺门尚有清风存。来归驾部甫三七，又七寒暑哀声闻。哀声未已贤声起，寂莫深帏谢罗绮。花开花落经几春，只尺中门不曾启。五花云锦鸾回旋，一番手展一悽然。诸孙忽见少且长，三子宁知后与前。尔来五十开宾筵，众宾齐赋共姜篇。颂兴闾里传闻地，例及朝廷旌表年。君不见庭中萱草梁间燕，天为高堂侑觞献。猗今之乐乐未央，世间那有瑶池晏。"}