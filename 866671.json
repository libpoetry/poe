{"id":"866671","title":"和张仁甫李花韵","dynasty":"宋","author":"冯时行","text":"江头谁家千树李，影落清江彻江尾。风吹扁舟到花下，花间啁啾亦欣喜。瑶林成径千步长，花光烛天天半香。恍如坐我群玉府，飞琼酌劝青霞觞。胜事此游难具列，照映肝肠尽明洁。老怀已戒语作绮，新诗向拟风回雪。东家西邻诗更奇，一时共借花光辉。更须妙索留春句，无使花飞春告归。"}