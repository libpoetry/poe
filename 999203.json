{"id":"999203","title":"留别王状元二十四韵","dynasty":"宋","author":"喻良能","text":"才大文章伯，忠纯社稷臣。七州钟秀异，孤屿赋精神。德蕴圭璋润，胸涵海岳春。麟经频得隽，槐市早称珍。宿弊时方革，皇纲上正亲。大廷清问降，空臆谠言陈。力补严宸衮，深撄睿主鳞。一元追董相，多诈耻平津。文擅无双价，胪传第一人。声华飞宇宙，风采耸簪绅。贵纸宁堪数，回天仅足伦。施行均令甲，奖谕见丝纶。未覆金瓯墨，聊为绿水宾。爱民如赤子，束吏似生薪。鉴水书题遍，稽山赋咏频。却梅清节著，诬狗滞冤伸。贱子嗟何幸，同年盖宿因。糟糠聊摄局，山水获联茵。醇酎容沾醉，新诗许效颦。独蒙青眼旧，端异白头新。酬倡几千首，从游殆十旬。笑谈将契阔，肝胆政轮囷。帝梦方思说，天民伫起莘。不才虽苦窳，终始愿陶钧。"}