{"id":"1082094","title":"赠王至道","dynasty":"宋","author":"刘才邵","text":"乾坤萍宅水，日月蚁旋磨。百年能几何，经眼飞隼过。志士多苦心，共惜分阴趖。功名上竹帛，千百中几个。岂堪怀宴坐，偪仄就庸懦。王郎荆楚秀，俊气倾四坐。屹如饱霜鹰，远意不受挫。公家老先生，才高胆力大。生平持正论，终不惩寡和。延留住江阁，屡见月镜破。不将恩夺义，朝夕勤磨磋。已见器识全，致远谁能奈。正如舟楫具，风便即转柂。要当度帆力，势紧须少挆。行收利涉功，举酒辄先贺。"}