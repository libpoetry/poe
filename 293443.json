{"id":"293443","title":"南昌学宫摹刻汉石经残字歌","dynasty":"清代","author":"翁方刚","text":"石经未及洪家半，尚抵吴莱籀书换。龙图晋玉虽旧闻，魏公资州余几段。鸿都学开后三年，皇义篇章未点窜。正始那误邯郸淳，隶分先估张怀瓘。黄晁援据正宜审，蔡马姓名还可按。六经七经孰淆讹，一字三字精剖判。迩来邹平与北平，《商书》《鲁论》珍漫漶。如到讲堂筵几度，我昔丰碑丈尽算。表里隶书果征实，章句异同兼综贯，洪释篇行记聘礼，今我诸经俨陈灿。《春秋》严颜《诗》盍毛，只少义爻象与彖。书云孝于复友于，鼠食黍苗三岁宦。近人板本据娄机，追想饶州简初汗。鄱阳石泐五百年，中郎听远焦桐爨。岂惟西江补典故，龙光紫气卿云缦。方今圣人崇实学，六籍中天森炳焕。群言壹禀醇乎醇，如日方升旦复旦。诸生切磋函雅故，不独雕琢工文翰。宫墙斋庑探星宿，清庙明堂列圭瓒。凤皇一羽麟一角，琪树芝华非近玩。妍经奚必古本执，朴学幸勿承师畔。河海方将测原委，质厚先须植根干。越州石氏证蓬莱，余论何人续《东观》。摩挲小阁一纪余，甫得南州映芹泮。偏傍或裨笺传诂，参检直到周秦汉。踟蹰凝立语学官，桂露秋香手勤盥。"}