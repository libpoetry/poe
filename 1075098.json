{"id":"1075098","title":"谢元不伐寄灵岩七诗用梅圣俞韵","dynasty":"宋","author":"周紫芝","text":"灵岩胜绝天下稀，开凿乃自太古出。山名初岂有显晦，胜处要须诗黼黻。自从梅老登列仙，尤物谁怜久埋没。具茨笔力扛九鼎，坐遣清诗入山骨。据龟食蛤谁与游，绛节云车到仙窟。云间招手疑有无，月下吹箫真仿佛。飞云杳蔼风吹香，翠润空濛雨垂湿。谁从洞口看金书，想对神清时独立。我家灵岩山脚底，识面何由恍如失。虽无幽梦到三山，尚有明珠容什袭。"}