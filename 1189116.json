{"id":"1189116","title":"巩城东庄道中作","dynasty":"唐","author":"储光羲","text":"北陵散寒鸟，西山照初日。婉娈晋阳京，踟蹰野人室。南轩草间去，后乘林中出。霭霭长路暖，迟迟狭路归。蜉蝣时蔽月，枳棘复伤衣。城上东风起，河边早雁飞。夏王纪冬令，殷人乃正月。涯口度新云，山阴留故雪。幸逢耆耋话，馀待亲邻别。总辔出丛薄，歇鞍登峻隅。春源既荡漭，伏战亦睢盱。未获遵平道，徒言信薄夫。"}