{"id":"687917","title":"和张子白来韵","dynasty":"明","author":"成鹫","text":"于人何落落，在我本如如。就树因鸣鸟，临渊不羡鱼。江清涵寺影，云白洞窗虚。以此遥相见，真交澹有馀。官衙清且远，猿鹤许为邻。与世无多涉，逢僧偶一亲。百城聊自富，五斗未为贫。好句劳相赠，吟来字字新。别来曾几日，又是大除天。枕畔闻虫语，灯边抱鹤眠。梦中逢傲吏，醒后笑枯禅。无事还生事，将诗和一篇。过时容我懒，开岁阅人忙。容屦已盈户，僧禅犹踞床。馀閒可相假，持赠也何妨。报语泔鱼者，吾宗在奥藏。春水渐盈科，清溪近若何。美人阻迢递，旧路想经过。且喜青山近，都忘白发多。二禺读书处，迟尔答狂歌。瘦藤扶病骨，老树息閒身。客去无多久，春光分外新。再来成熟路，相戒护重茵。莫讶江天迥，回车近北辰。清风来瓮牖，斜日射横塘。晚食客须饱，园蔬味倍长。铅刀磨更钝，枯木爇来香。相对明松火，邻灯懒借光。野花开簇簇，江岸曲隈隈。此地人稀到，仙郎首重回。莺声初睍睆，云影自徘徊。借问朝天客，何时许再来。不谓行藏异，相期共入林。胶中空色相，弦外有知音。潭虚云写影，天静月当心。珍重临岐意，清江未当深。有声因有响，无响更何如。空谷闻人语，此间非我庐。云嫌茅舍浅，风笑竹篱疏。莫怪嵇生懒，经旬未报书。美人弹玉轸，声彻承明庐。使我侧双耳，与君游六虚。欲写山水志，其如心手疏。何时刺船去，就尔松皋居。"}