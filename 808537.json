{"id":"808537","title":"李大理仕鲁","dynasty":"清","author":"严遂成","text":"僧录道录善世院，岁度男女逾数万。想当开国百战馀，忏悔生灵死涂炭。衣之金襕袈裟衣，耳目横行数搆患。置笏于地干天威，雷霆殿击骨糜烂。独不念公等良为朱子来，来时方恨晚相见。修朱云槛直不旌，例之史鱼以尸谏。嗣后缁流不赐官，真人禅师其名变。时无中山青田韩国公，勋旧无忧中谗间。过晡侍宴女乐停，梵沸鱼山彻内殿。"}