{"id":"687464","title":"再题西湖十景为汤宜野作","dynasty":"明","author":"孙承恩","text":"晴洲映花柳，春水生蘼芜。朝来渔舟集，网得松江鲈。莲塘浸虚阁，香风吹绿云。何处采莲者，闻歌不见人。山寺郁岧峣，钟声几暮朝。流光百年内，俱向此中消。野寺秋容静，幽人逸兴多。漫邀彭泽叟，来和濯缨歌。夕阳明远山，万叠横紫翠。扁舟早归来，飘萧起孤吹。两峰高入云，特立竞萧爽。何当挟飞仙，遨游任来往。密雨浓连霭，湖山罨画中。有人倚虚幌，孤酌对溟濛。旭日波光动，精蓝曙色开。美人多逸兴，吹笛过湖来。天际征鸿杳，湖边幽趣多。綵舟移曲渚，醉杀绿烟波。月明万山静，灏气浮空濛。翛然无尘界，涌出青莲宫。"}