{"id":"500334","title":"游桃花涧","dynasty":"明","author":"徐宏祖","text":"睡足山中雨，起探云里泉。重崖岚掩映，复道水潺湲。涧是桃花旧，波摇松影鲜。层层声捣石，矫矫势垂天。吼虎深藏峡，狂龙倒挂川。怒疑连壁坠，宛似趁风旋。玉迸丝丝立，珠倾个个圆。石文喧旧鼓，松韵协疏弦。转觉一山静，遥分众壑妍。我来当雨后，波去落衣边。洒雪魂俱白，披涛骨欲仙。谁施开峡斧，更赖买山钱。巧树皆垂臂，危岩并倚肩。石牵绡作幕，松滴翠为钿。隔坞飞云屣，淩空驾铁船。不愁山欲暮，共与水争先。何必寻三峡，还须受一廛。"}