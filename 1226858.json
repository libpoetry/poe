{"id":"1226858","title":"高尚书夜山图","dynasty":"元","author":"鲜于枢","text":"世人看山在山下，李侯看山向绝顶。世人画山画白日，李侯画山摹夜景。绝顶看山山更奇，夜景摹出人少知。远山苍苍近山黑，岩树历历汀树微。天高露下暮潮息，月明一片寒江迟。藏深乐渊潜，惊定安林栖。耳绝城市喧，心息声利机。古人无因驻清景，高侯有笔能夺移。容翁复作有声画，冥搜天巧为补遗。后来知有李侯之德高侯画，千年人诵容公诗。"}