{"id":"433017","title":"有感（三首）","dynasty":"近现代","author":"骆成骧","text":"沧溟浪迹久浮沉，独坐常驰万里心。异党未消同党裂，外忧方起内忧深。六朝谁惜江南赋，三士同悲梁甫吟。斗酒只应天共醉，懵腾高眼看商参。郁郁风云气不平，深情厚貌万人惊。骊歌门外交欢绝，蛇影杯中百感生。惜少开诚诸葛亮，嫌多匿怨左丘明。一年一易江南主，惭愧桓温是老兵。早知座客即阶囚，欲逐鹰扬不自由。事急轻攘冯妇臂，功成重按灌夫头。已抛筐糗看新尹，好种田瓜学故侯。从此禁谈天下事，何须重问吕婆楼。"}