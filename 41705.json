{"id":"41705","title":"念奴娇·田唐卿","dynasty":"金朝","author":"蔡松年","text":"襟韵飘爽，无复市朝气味。然甚穷，难忍时无料事之者。比罢熙和酒官，复为药局，与余有林下相从之约，作念奴娇以寄之九江秀色，看飘萧神气，长身玉立。放浪江南山水窟，笔下云岚堆积。药笼功名，酒垆身世，不得文章力。人间俗气，对君一笑都释。畴昔得意忘形，野梅溪月，有酒还相觅。痛饮酣歌悲壮处，老骥谁能伏枥。争席樵渔，对床风雨，伴我为闲客。朱弦疏越，兴来一扫筝笛。"}