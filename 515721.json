{"id":"515721","title":"永思为夏璋赋","dynasty":"明","author":"程敏政","text":"亲恩诚罔极，子孝在终慕。乾乾奉豆登，戚戚感霜露。烱然一寸心，万古如旦暮。悖德者谁子，上帝均所赋。多君揭华扁，常目若大寤。田渚督耕渔，川陆市泉布。时时见请益，往往行却顾。此心亦何心，宁以势迫故。卓哉紫阳翁，美此歙州路。民生多秀良，子得固有素。敬身则天民，保族谨王度。庶焉副所思，芳声踵前步。"}