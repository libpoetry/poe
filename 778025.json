{"id":"778025","title":"八声甘州·题雷峰塔经卷1924","dynasty":"清","author":"况周颐","text":"坐南屏烟翠晚钟前，摩娑劫余灰。问金涂几塔，琼雕万轴，肯付沈薶。彩凤无端掣搦，往事总堪哀。不尽兴亡感，窣堵波颓。我亦伤心学佛，演珠林梵说，随分清斋。淹新亭涕泪，何物不荒莱。尽消磨、药炉经卷，忍断蓬、身世老风埃。湖山梦、散诸香处，围绕千回。"}