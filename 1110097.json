{"id":"1110097","title":"闻仙都李道士下世","dynasty":"宋","author":"吕南公","text":"布褐毛冠七十秋，为谁浮汎为谁休。但曾计日防三鬼，不惯携琴谒五侯。诗卷在前聊养目，酒尊从此罢销忧。七星杉下朝曦阁，香火应教弟子修。长忆初能戴幅巾，仙都门外学游人。科场未数金门赋，襟袖空馀紫陌尘。平世选贤终法令，暮年如我但寒贫。惟师不信文章误，只道遭逢有屈伸。九月霪霖谷欲登，稻芽连穗水漫塍。无方解我心愁寂，更欲闻师近寝兴。纸尾忽传成异物，棺中还恐已飞升。羲和睡熟泥涂恶，絮酒寻浇叹未能。"}