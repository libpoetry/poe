{"id":"749207","title":"效饮马长城窟","dynasty":"清","author":"徐树铭","text":"怫郁筑长城，长城何连连。健儿格斗群虏遁，一城何能塞九边。苟能用一夫，戎虏相迍邅。赵魏齐楚燕，一将举之如转圜。何为纷纷畏北贼，填塞白骨连青天。闺中少妇能坚节，边马何时去边月。远人望月马嘶风，秦吏正督修城功。健儿含悲对秦吏，不知有人大呼公。等既皆去，吾亦从此逝。"}