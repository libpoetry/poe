{"id":"136019","title":"同年郑贵温寺丞直华文阁致仕次韵为贺","dynasty":"宋代","author":"楼钥","text":"先生久矣爱吾庐，绝胜扬雄宅一区。賸有珠宫来海石，不妨茅屋绕畦蔬。来书已许寻前诺，同社方将约并驱。更欲相邀预真率，车公岂可坐间无。倦游归骑自吴门，寻上封章叩帝阍。俞旨肆颁旌素节，华文进直示优恩。渊明妙句群贤和，疏传佳名万古存。加我数年祈谢事，此心难与俗人论。"}