{"id":"592772","title":"中牟大雪趋汴城作","dynasty":"明","author":"欧大任","text":"偃师东行路萧瑟，颖阳归客怀蓬荜。牛二店前餐不遑，曲梁馆里衣频拂。嵩山月色照银鞍，自笑风埃老皮骨。花朝已及酴醾香，豫数光州看花日。正月西游二月还，路出梁园马蹄疾。中牟西更圃田西，咫尺飞沙路忽迷。貂裘烈尽北风急，憔悴孤征冻蹇嘶。康王城边古台下，堌子门外无行者。琼瑶宫观白云天，杨柳无枝不堪把。马上思家万里长，况乃光州非故乡。雪深不见一南雁，行尽关山一断肠。"}