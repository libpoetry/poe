{"id":"1118899","title":"夜步堤上三首","dynasty":"宋","author":"陈与义","text":"世故生白发，意行无与期。平生木上座，临老始相知。月中沙岸永，岁暮河流迟。留侯庙前柳，叶尽空离离。百年信难料，剩赋奇绝诗。人间睡声起，幽子方独步。倚杖看白云，亭亭水中度。十月雁背高，三更河流去。物生各扰扰，念此煎百虑。聊将忧世心，数遍桥西树。旋买青芒鞋，去踏沙头月。争教冠盖地，著此影突兀。树寒栖鸟动，风转孤管发。月色夜夜佳，人生事如发。梦中续清游，浓露湿银阙。"}