{"id":"620220","title":"读林季冲先生钦视祖陵颂","dynasty":"明","author":"黄锦","text":"南都钟阜称丰芭，虎踞龙蟠瞰江水。脉浚茅山百二峰，祥开帝统三千纪。忆昔高皇弓剑藏，千官拜舞俨趋跄。森森石笋迎人立，郁郁长松摩天阊。相传岁久网渐疏，守人不戒等蘧庐。伐木穿窑燔活火，起土成呰龙脉锄。更有泗洲祖陵地，后峡开池专小利。蠢蠢小民何所知，不勒贞珉悯无忌。天子惕然念水木，大开中殿咨钧轴。皇华酌酒满金杯，赐出内镪资路宿。特命元勋成国行，懿亲新乐同于征。学士亦有宗伯在，周爰咨度毖经营。琅琅天语涣大号，镌碑竖碣表厥道。须令耳目赫然新，勿令后犯频入告。三臣衔命出京邸，臣亦叨恩拜南礼。好正追随恣讨论，其奈乡心牵万里。自别家园已六春，乌伤雁断长悲辛。安得仙人缩地法，携手同看钟阜云。"}