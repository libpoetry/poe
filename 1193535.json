{"id":"1193535","title":"杂忆五首","dynasty":"唐","author":"元稹","text":"今年寒食月无光，夜色才侵已上床。忆得双文通内里，玉栊深处暗闻香。花笼微月竹笼烟，百尺丝绳拂地悬。忆得双文人静后，潜教桃叶送鞦韆。寒轻夜浅绕回廊，不辨花丛暗辨香。忆得双文胧月下，小楼前后捉迷藏。山榴似火叶相兼，亚拂塼阶半拂檐。忆得双文独披掩，满头花草倚新帘。春冰消尽碧波湖，漾影残霞似有无。忆得双文衫子薄，钿头云映褪红酥。"}