{"id":"696541","title":"用韵答夏威原绝句十首","dynasty":"明","author":"郑真","text":"九重天子正兴文，多士趋朝日见亲。谩说黄公华胄在，商山重认采芝人。堂前衣舞锦成文，捧檄由来祇为亲。督府斋坛森将钺，幕中掌记数斯人。锦绣曾夸纸上文，西风淮海见情亲。京华咫尺云霄近，矫首金门献赋人。淮山掌教愧斯文，夜榻曾论肺腑亲。湖海不知台阁事，升平草颂岂无人。濠上波生五色文，纷纷鱼鸟独相亲。却怜流俗相嗤黠，空作乡闱第一人。天高河汉烛奎文，灯火山窗夜独亲。谩道翰林华盖逼，手裁春帖是何人。笔端挥洒不成文，谁道诗看子建亲。裘马五陵夸俊少，祇甘空谷老吾人。欲寄多情愧不文，好将忠孝答君亲。锦衣若幸归来早，便作笙歌席上人。百篇写得旧时文，风月何由语笑亲。为道老来长作客，苍颜愁对镜中人。千金骏马五花文，可是南阳帝里亲。圣代恩涵溟海阔，独怜烛武不如人。"}