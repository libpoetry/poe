{"id":"1051257","title":"病虎行","dynasty":"宋","author":"刘大方","text":"海北愁云无从裂，风如追兵雪如撒。哀者老虎病无力，百尺泉源都冻绝。山中牛羊竟不来，牙爪寂寂伤饥渴。万里兵刃色惨悽，獐娇鹿倨豺狼悦。安得肉食复如初，平地纷纷羽毛血。一吼千年白日寒，群兽幽忧心骨折。如今缠病未能兴，长戈硬弩无相杀。世上青山不敢生，青山尽是狐狸穴。"}