{"id":"693289","title":"九日与庞太守赏菊于吕仙亭三首","dynasty":"明","author":"苏仲","text":"每遇秋光兴便多，偷閒随意入烟萝。云山洞里无拘系，羽客祠前任笑歌。花酒可怜如我老，簿书忘却奈人何。黄堂太守情偏远，兴比龙山十倍过。节到重阳敢放过，吕仙亭上客情多。莫嫌老态簪花丑，其奈歌童劝酒何。对面君山藏暮景，捲帘秋水漾清波。醉来逐客忘归路，醉倚江天双鬓皤。仙客祠前古木阴，黄花有约共相寻。虚教太守多情分，堪叹中丞抱恨深。酌酒共谁争好兴，登山无伴废长吟。迢迢匹马空回首，独倚西风冷透襟。"}