{"id":"429222","title":"十二月二十七夜大雪柬瘿公孝觉众异用东坡聚星堂韵","dynasty":"近现代","author":"黄浚","text":"夜残隔牖响败叶，昏飙搏雨作狂雪。愁侵砚滴冰花皴，冻夺裘温炉火绝。冥濛黯月和云远，泱漭严风吹梦折。湫居孥属苦撄累，趺坐诗心犹起灭。情知鸿爪原无住，安得鲸波供一掣。二三朋㑺幸好我，梁生诗眼烱不缬。吾宗俊人镇袖手，罗瘿谈锋散珠屑。嗟君妙才各自保，世界空花容几瞥。沧桑峥嵘生气尽，时事心灰那能说。枯肠得诗兀兀醉，起视瓦沟粲冰铁。"}