{"id":"834048","title":"忆旧游 山中访梅，悄然动美人迟暮之感","dynasty":"清末民国初","author":"易顺鼎","text":"甚霜低碍树，月暗围潮，催出黄昏。么凤都难觅，只年时病鹤，苦抱篱根。梨花片云摇绿，春到梦先温。有端正窥窗，轻盈照水，数点愁痕。兰因。共无据，倩玉笛凄凉，唤醒芳魂。立马销凝处，记苔边老屋，竹外孤村。东风又吹影事，愁老萼华身。漫赢得、相思空山，翠羽啼一春。"}