{"id":"1108242","title":"春日郊居四首","dynasty":"宋","author":"刘才邵","text":"地僻春还到，门闲性自便。风回香缕转，日透隙光圆。曲沼波初凸，繁花晓欲蔫。谁能学工部，直得为春颠。残花啼晓露，落絮泊池荷。带蕊蜂须重，窥帘燕语多。桑肥蚕趁暖，雨饱麦连坡。帝力知难报，闲听击壤歌。散策启柴关，春光满望间。长烟连远碧，矮笋出新斑。倦蝶飞还歇，啼莺意自闲。晚云将小雨，容易暗前山。春事遽如许，登临聊杖藜。游丝斜带日，细草未沾泥。风软花香熟，烟酣柳色迷。慇勤嘱鶗鴂，芳卉正萋萋。"}