{"id":"753804","title":"乙酉夏日言怀示儿","dynasty":"清","author":"庄德芬","text":"我志在立孤，十载勤怵惕。凌兢雪夜镫，黾勉灰中荻。穷年抱遗编，孜孜累微绩。何为运海鹏，忽作退风鹢。霜蹄惊一蹶，悲鸣仍伏枥。一蹶奚足忧，养锐期克敌。先哲有高衢，驰驱任凌轹。朝华与夕秀，芬芳供采摘。纫兰带江蓠，琼枝光的皪。性行既修饬，文章丽翚翟。何难九千仞，翱翔俯云霓。"}