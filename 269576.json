{"id":"269576","title":"高阳台·自题停琴伫月图小影","dynasty":"清代","author":"吕采芝","text":"鹤友琴交，云盟月契，也曾自许清幽。桐叶风翻，泠然已是新秋。轻绡漫试罗襦薄，恨年光、总付悠悠。问长空、一样清辉，为恁迟留。从今忆昔都如梦，自赏音人去，未谱清讴。云暗银屏，凭栏触目牵牛。今生命薄原如纸，又何消、写出新愁。最堪怜、石上三生，缘在情休。"}