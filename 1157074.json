{"id":"1157074","title":"归田三首 其三","dynasty":"唐","author":"白居易","text":"三十为近臣，腰间鸣佩玉。四十为野夫，田中学锄谷。何言十年内，变化如此速。此理固是常，穷通相倚伏。为鱼有深水，为鸟有高木。何必守一方，窘然自牵束。化吾足为马，吾因以行陆。化吾手为弹，吾因以求肉。形骸为异物，委顺心犹足。幸得且归农，安知不为福。况吾行欲老，瞥若风前烛。孰能俄顷间，将心系荣辱。"}