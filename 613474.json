{"id":"613474","title":"赋得望罗浮寄赠尼邱山司理","dynasty":"明","author":"李之世","text":"罗浮四百七十峰，峰峰秀结青芙蓉。璇房瑶室纷窈窕，金书瑶检秘奇踪。石楼夐出绛霄上，铁桥迤逦屼相向。竹叶长含鸟篆文，昙花似擘仙人掌。何处仙人去不还，空馀流水声潺潺。丹灶烟笼绛幕冷，石林苔蚀紫衣班。武夷仙子风流客，近署罗浮列仙籍。篴吹梅花五岭春，笔染明霞千嶂色。日观峰头贮綵云，朱明洞中凌紫氛。因风为招洪崖侣，授我长生玉笈文。"}