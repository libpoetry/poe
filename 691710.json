{"id":"691710","title":"熊子河西使回三首","dynasty":"明","author":"李梦阳","text":"偶遇西河使，真传塞上情。一春常冻雪，千里半荒城。未断匈奴臂，犹勤哈密征。重闻帐下变，无语对沾缨。绝塞田谁废，甘州稻旧畦。荒屯惟见兔，破屋不闻鸡。碛石烽烟北，祁连战鼓西。平生边务意，一一愿封题。旧说穷源使，人今出武威。蒲萄应啖足，沙枣故携归。燧火真憔面，胡尘尚黯衣。问君春塞雁，曾过玉门飞。"}