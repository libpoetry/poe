{"id":"708909","title":"孤鸾  招夏乐只张登子程古狂沈逢吉张较书集舟中","dynasty":"明末清初","author":"曹溶","text":"承平人物。半敝盏征裘，满头飞雪。如此湖山，空锁一城风月。遥天尽多蔓草，柁楼边、黛铺青抹。客里阴晴时候，任蜀鹃啼彻。且卖文沽酒自存活。对万马停嘶，渔舍明灭。蛮柳乍来，恰补白堤春缺。藏钩试他皓腕，出轻衫、呼生条脱。无语系情何处，指暮云千叠。"}