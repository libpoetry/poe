{"id":"745915","title":"读国风","dynasty":"清","author":"柯振岳","text":"《唐棣》解未思，素绚识礼后。有意无意间，妙悟难授受。旁通信可参，时世讵容苟。《雅》《颂》尚铺张，义显不忧蔀。《国风》主谲谏，比兴无科臼。自非大小序，圣人亦束手。毛郑及孔疏，仰若山与斗。郑樵生也晚，私智力攻掊。一唱而百和，涂泽杂妍丑。但涉男女词，概出淫奔口。安得起诗人，一一为之剖。"}