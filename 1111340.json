{"id":"1111340","title":"送韩存中学士二首","dynasty":"宋","author":"许景衡","text":"郡国棠阴日日浓，乘轺衣绣惜匆匆。秋天雕鹗风云外，春草池塘梦寐中。闻道蓬瀛才有素，肯教江海乐无穷。斯民未作北亭别，使节时时过浙东。忆曾共饮扬雄宅，屈指而今又几年。还喜名藩陪燕俎，剩看醉墨洒吟笺。风烟羃羃留行旆，鸥鹭翩翩近画船。回首向来行乐处，断云疏雨湿江天。"}