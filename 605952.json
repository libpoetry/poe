{"id":"605952","title":"对酒歌夏日郊居作","dynasty":"明","author":"卢龙云","text":"五月林亭花气浓，披襟四面生凉风。主人避暑池边坐，客至樽开乐事同。尊前爱客重沽酒，世上浮云宁复有。河朔风流昔所闻，兰亭觞咏今能否。对酒歌，日欲曛，劝君有酒莫辞频。一醉浑忘愁里事，千愁尽向醉中分。浮生不定如漂梗，白日西飞谁解挥戈留短景。渊明入社便攒眉，李白举杯惟对影。相见应知聚会难，酌酒与君君尽欢。但使金樽长对月，莫教奔走道路空漫漫。"}