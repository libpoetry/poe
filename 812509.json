{"id":"812509","title":"赠宋典传","dynasty":"清","author":"严廷中","text":"瓦屋三间近讼堂，居然宋玉在东墙。官惭潘岳风情减，客有陶潜酒价昂。宇宙幸留吾辈在，经营且让世人忙。曹蜍李志皆千古，苦论流传亦可伤。濡须南望暮烟澄，羁旅情怀恐未胜。千里梦回秋馆月，万山寒拥读书灯。衣裳作嫁蓬门女，粥饭随人退院僧。莫恋天涯归去好，高堂白发已鬅鬙。"}