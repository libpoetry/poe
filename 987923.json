{"id":"987923","title":"奉和御制中秋玩月歌","dynasty":"宋","author":"寇准","text":"戒井铜龙漏水平，玉轮初满物华清。光连南极星辉正，影泛中天帝宇明。风来蘋末披轻雾，香湿兰丛浥零露。绛河横度灿云章，灵鹊群飞绕宫树。法久照兮庆昌时，乐芳宴兮忘疲。敷睿文兮玩澄景，当严更兮渐永。九门秘邃敞尧宸，霭霭金波瞩目频。进牍岂能抽鄙思，赓歌深愧预朝伦。"}