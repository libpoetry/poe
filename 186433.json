{"id":"186433","title":"旧闻长沙城东梅坞甚盛近岁亦买园其间念","dynasty":"宋代","author":"张栻","text":"半生客荆楚，历览非一隅。宁知城东路，有此梅万株。瘦马路晓寒，清风起菰蒲。度溪上平坂，顿觉景物殊。霏雪下晴昼，香雾迷前驱。近坡与远岭，玉立同一区。老树固瑰特，小枝亦敷腴。有如众君子，汇聚德不孤。精粗无可拣，酥酪与醍醐。千株未觉多，此语信不诬。班荆或小憩，沽酒时一斟。胜赏谅难尽，昭质知不渝。我有一亩园，丘壑正盘纡。念此缟袂侣，岁晚足我娱。来游自今始，琴书与之俱。回首桃李场，冷淡莫邪揄。"}