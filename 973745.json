{"id":"973745","title":"中秋无月呈审知","dynasty":"宋","author":"赵蕃","text":"前年中秋月，痁鬼方见虐。彻曙不得眠，支炉亲煮药。子时过桥来，劳我非赴约。评诗杂精粗，有味胜大嚼。去年中秋月，应候痁复作。少休塘下寺，欲进悲足弱。乔松接修竹，听雨仍落落。徘徊亦忘寐，孤咏同纬络。漂流到今年，高兴属快阁。何期悼亡归，舟并南山泊。前年呻吟地，追随恍如昨。天公似怜我，为遣云垂幕。那知千家墀，惨澹对杯酌。不然适与值，用趣则相各。人世夫何常，明年定忧乐。"}