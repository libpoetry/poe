{"id":"1059028","title":"送裴仲孺摄汝阴尉","dynasty":"宋","author":"邹浩","text":"我读醉翁思颍诗，恨不六翮西南飞。頖宫朅来滨颍水，颍水虽同非颍尾。羡君匹马秋风前，吏隐去作南昌仙。霜威凛凛肃普天，环湖潇洒皆当年。时丰铙鼓如寒蝉，想见丝缗上钓船。太白还光醉翁死，邻家仍无隐君子。山高水深谁与知，只恐未乐君先悲。朱方豪士森戈矛，青云蹭蹬犹督邮，不如黄鸡白酒相与醉即休。"}