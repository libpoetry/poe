{"id":"1190978","title":"奉和杜相公太清宫纪事陈诚上李相公十六韵","dynasty":"唐","author":"韩愈","text":"耒耜兴姬国，輴欙建夏家。在功诚可尚，于道讵为华。象帝威容大，仙宗宝历赊。卫门罗戟槊，图壁杂龙蛇。礼乐追尊盛，乾坤降福遐。四真皆齿列，二圣亦肩差。阳月时之首，阴泉气未牙。殿阶铺水碧，庭炬坼金葩。紫极观忘倦，青词奏不哗。噌吰宫夜辟，嘈囐鼓晨挝。亵味陈奚取，名香荐孔嘉。垂祥纷可录，俾寿浩无涯。贵相山瞻峻，清文玉绝瑕。代工声问远，摄事敬恭加。皎洁当天月，葳蕤捧日霞。唱妍酬亦丽，俛仰但称嗟。"}