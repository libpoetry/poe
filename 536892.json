{"id":"536892","title":"森桧堂歌","dynasty":"明","author":"王世贞","text":"结茆近城市，不闻车马声。一登丘公堂，恍然遗世情。堂中何所见，金石一千卷。堂前何所植，老桧参天三百尺。根出太古垂青铜，霜皮剥凿金芙蓉。长空冥冥挂云雾，白日隐隐撑虬龙。秋阴障大暑，春色凌穷冬。秦皇若见之，泰山不得封。罗盖团晴怪枝偃，少室嵩坛道非远。树杪遥飞瑟瑟泉，望中高映层层巘。摩娑此桧公所栽，天与一气长崔嵬。人间但看长年岁，卑枝亦是清庙材。我闻阙里二千载，祝融横来复安在。虞山七星亦近古，何处老翁更作主。那得此桧还此堂，森然并矗公之乡。道傍过者诧相指，千林乔木摧昂藏。为公作歌重叹息，丈夫立身须正直。君不见丘家堂前一老桧，扶持尚有神明力。"}