{"id":"1042873","title":"巢父井","dynasty":"宋","author":"刘攽","text":"访古慕高远，回首笑流俗。千世得巢父，萧然慨遗躅。古来知生民，满腹所愿足。何为让天下，牛口信为辱。高风渺不嗣，世态日局促。至今西山翁，耻甘首阳粟。爱此盈尺泉，百寻瑩寒玉。迁陵复改邑，缺甃常湛绿。君怀浮云志，尘埃兹可浴。君有冰炭忧，清泠相为沃。长涂接周楚，轩盖密相续。能令贪夫廉，更使贤士勖。岂如汉阴叟，抱瓮伤窘束。我游阻胜概，长谣慰心曲。"}