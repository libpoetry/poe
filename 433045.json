{"id":"433045","title":"台儿庄大捷二首","dynasty":"近现代","author":"唐鼎元","text":"此战存亡华夏系，协谋天地荷成功。汉廷公琰饶遐算，唐室临淮出莅戎。地接彭城无百里，类倾沧海绝群凶。捷铙传遍春风里，泣喜淋漓八表同。岂有大邦逃小丑，哀深率土赋同仇。地含血气皆陈力，天与人神尽送谋。将帅真皆匹龙虎，士兵还得迈貔貅。试看逐北追奔夜，明月长空为倒流。"}