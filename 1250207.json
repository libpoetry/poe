{"id":"1250207","title":"题墨溪桥","dynasty":"元末明初","author":"梁寅","text":"黄花之高峰，削玉凌青霄。墨溪如苔峡，曲折架以螮蝀百尺之飞桥。乃有逸人张与黄，结庐其侧相与放旷而逍遥。园绮非陋汉，巢由岂忘尧。吾但爱此清泠水，濯缨鼓枻夕复朝。虎溪松风鸣石窍，香炉烟彩腾山椒。恍然若在匡庐下，云入衣袖神飘飘。溪流可鉴分妍蚩，照之谁云白为缁。教儿兼学王右军，日以墨溪供墨池。岂无题桥磊砢士，访隐蹀躞溪之湄。拂石横琴，瞰流咏诗。明月自至，如相与期。或时临风酌醽醁，醉眠苍苔歌紫芝。紫芝歌罢心自怡，遐聣六合间，何物劳我思。蔓草绿靡靡，乱石白离离。游鱼不复惊，狎鸥能我随。共谈留侯黄石事，人生乐在心相知。"}