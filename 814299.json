{"id":"814299","title":"寄怀江宁张子莼太守四首","dynasty":"清","author":"周赓良","text":"秋气薄林木，回飙鸣清商。长宵剧悽冷，揽衣起徬徨。推窗望霜空，夜色殊微茫。薄云歛缺月，吞吐娟娟光。数点南来雁，呼侣声悽怆。言念素心人，隔此天一方。大江不可越，惄焉摧中肠。逆旅多烦忧，相思溯畴曩。忆自避兵初，出门何惘惘。一唱相逢行，此乐非意想。投分略年义，雄谈日抵掌。同续兰亭诗，更打秦淮桨。好山必共看，佳句亦同赏。人方羡攀嵇，我颇惭说项。何期天末风，吹散浮萍两。惟馀今昔怀，感旧增怅怏。良觌不可常，流光付歘恍。所以南皮游，悲来叹乐往。戚戚岐路感，伥伥他乡愁。故园盛寇盗，安居渺难求。先人敝庐在，卜筑违林邱。风捲屋上茅，摇落当深秋。有如失林鸟，哀鸣声啁啾。输君决归计，早返澄江舟。松菊尚无恙，琴尊堪忘忧。桂花散如霰，高卧山之幽。世路多险巇，当关盛豺虎。投足偶不慎，适遭鼠辈侮。才大用本难，但可闭深户。愿葆松柏姿，弗与哙等伍。峨峨狮子山，空翠日翔舞。皎皎秦淮月，流晖满澄宇。期践就菊言，理楫待容与。极目吴山云，好振皋禽羽。"}