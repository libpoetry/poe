{"id":"380050","title":"水龙吟·秋晚过城东有感","dynasty":"清代","author":"赵庆熹","text":"夕阳一阵盘鸦，西风落叶吹如纸。明霞断处，角声寒堞，钟声古寺。十里河桥，万家檐瓦，月街灯市。渐南园霜满，黄花过了，闲经过，魂销起。一样湖山位置。尽繁华水流云逝。玉牌诗没，珠襦匣冷，吊残宫址。瓦子勾栏，板儿门巷，酒楼银宁。但歌沈舞榭，更无人忆，话当年事。"}