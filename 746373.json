{"id":"746373","title":"孙渊如夫子五亩园落成恭赋 其三","dynasty":"清","author":"李贻德","text":"半为怡情半著书，地营五亩尽便余。会昌草木平泉记，独乐园林涑水居。人立软风晴槛外，春归新柳早莺初。参衙时有鸣驺过，应羡筠离一面疏。问奇人喜近烟萝，畅好清时载酒过。两汉师承经术重，六朝觞咏寓贤多。听来谈圃编延世，指到传镫仰释迦。多感师门怜立雪，入园先许醉颜酡。"}