{"id":"1222663","title":"题西溪图赠鲜于伯几","dynasty":"元","author":"赵孟頫","text":"山林忽然在我眼，揽袂欲游嗟巳远。长松谡谡含苍烟，平川茫茫际曾巘。大梁繁华天下稀，走马斗鸡夜忘归。君独胡为甘寂寞，坐对山水娱清晖。西溪先生奇崛士，正可着之岩石里。数间茅屋破不脩，中有神光发奇字。绿蘋齐叶白芷生，送君江南空复情。相思万里不可见，时对此图双眼明。"}