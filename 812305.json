{"id":"812305","title":"今夕行","dynasty":"清","author":"汤鹏","text":"今夕何夕秋风发，川水欲冰山见骨。老蝉啁啾著树乾，瘦蝶伶俜扑窗突。秋风于汝意云何，嗟我与汝本殊科。墙上之蒿不可倚，茎枯叶脱无回波。今夕何夕秋草凋，结根失所成蓬蒿。阶下决胆独颜色，庭前白菊孤丰标。青袍腐生呵护汝，无那秋风复秋雨。愿移太古阴崖巅，风雨不到长延伫。今夕何夕秋月白，河汉迢迢情脉脉。天上双星太缠绵，人间一剑独踯躅。身无羽翼凌天阊，投壶玉女难依傍。短飞龌龊勿复道，蟾蜍知我之心肠。"}