{"id":"690482","title":"送吴养志老师抉建昌同守","dynasty":"明","author":"张萱","text":"四百峰头暂解机，笑将新酒沥斜晖。蝉鸣古树秋悲咽，鹭过溪田雨骤飞。江上好风催去棹，吴南老父候来徽。飞云此别空为忆，更有何人最振衣。单车天外访罗浮，四十专城未白头。桑下雉驯嗟鲁令，门前桃盛忆潘侯。霜帆晓挂寒云断，野旆晴翻古树秋。想到旰江诗兴好，何人同上伟观楼。山城秋尽一江横，五两牵风拂去旌。暑雨棠阴人共爱，波流帆影月同清。离筵歌舞花丛散，候骑旌旗雪队迎。到日旰溪逢竹马，只应歌咏伴猿声。江门祖帐挂寒晖，云绕南天水驿微。好鸟飞花迎画鼓，轻风吹浪湿鎗旗。模糊晓树含烟出，缥缈霜帆带雨飞。从此罗浮秋寂寞，高轩谁复过柴扉。"}