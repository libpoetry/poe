{"id":"1136432","title":"题郎川纪胜图","dynasty":"宋末元初","author":"方回","text":"维汝明父起宗父，古润尝僚佐农扈。酾酒金山焦山寺，□马升州扬州府。歌诗千百南北传，一别十年散还聚。骎致五帙知天命，双鬓更无丝一缕。昔贤相思即命驾，车而不笠莫敢侮。汝明家在军都山，田十五顷清颍湾。母及子孙六百指，仰事俯育身久閒。大江之南雁北向，故人闻缀行台班。合眼有时得相见，不过梦中空往还。起宗籍籍□□史，□□易退仕如止。桐川大邑当孔道，弦歌声□□□□。断桥流水来者谁，两辔相逢各惊喜。丹青惨澹绘为图，邃□幽穿知几里。右军兰亭未足誇，摩诘辋川焉可拟。紫阳洞天虚谷春，亦荷老笔为写真。踰七望八盍早往，沧浪日濯冠缨尘。二公妙龄挟才艺，往往见知今宰臣。省□□□夕有命，再使尧舜风俗醇。锦囊此轴且捲起，未可□□□鲙莼。"}