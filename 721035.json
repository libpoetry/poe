{"id":"721035","title":"瓜圃夕凉","dynasty":"明末清初","author":"王夫之","text":"微月流西岑，初萤明青圳。夕雨一以息，樾径珠露泫。窅尔释烦疴，泠然得静善。吾生岂不夙，物役固未浅。往昔从弃捐，今怀何缱绻。精灵寓天宇，昭涤随游衍。所思来者遥，孰俟心期展。脉脉霄汉閒，悠悠寄孤撰。清士抱夕心，畸人含夜悲。幽羁怨难巳，涤览情自微。雨端趣有定，一致交易亏。今兹何惝恍，摇清慑分歧。绪风惬凉襟，宛转动素帷。披衣视霄汉，弦月流半规。居然无外撄，亘尔捐中疑。还睇天宇高，今兹素节非。万族同毂转，吾生宁依违。戢志受天损，非云怀坐驰。"}