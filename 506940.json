{"id":"506940","title":"雪窝为苗修撰题","dynasty":"明","author":"杨荣","text":"昔闻读书泮池上，一室临池颇虚旷。室边面面种梅花，惟爱寒香来纸帐。有时雪后天复晴，皎皎夜月当轩楹。梅花雪月共一色，室中湛若冰壶清。欣然把书映雪读，雪光照书同秉烛。况兹素月复流辉，四壁荧荧如削玉。一从钱塘徙畿甸，擢科入侍金銮殿。时看雪月宛犹昨，只有梅花苦难见。当时此室名雪窝，别后相思魂梦多。月华雪色谅依旧，南枝消息今如何。已知襟怀尚清景，雪消月落空梅影。有待枝头结实成，试作和羹为调鼎。"}