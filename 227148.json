{"id":"227148","title":"泛洞庭·解维武陵岸","dynasty":"宋代","author":"赵汝鐩","text":"解维武陵岸，江肥雨新止。兼程趋洞庭，势疾建瓴比。银光吞上下，莫辨天与水。我乃航其间，滉瀁藉一苇。吏尘贮两袖，到此划湔洗。黄昏打头风，洪波半空起。舟子惶束手，喧呼互排底。有篙无处着，有缆无地舣。铁索二百丈，牵猫卧沙底。进难退不可，簸弄任所以。巨浪声洪钟，合力撞舟尾。一撞心一折，通夕不知几。刻烛验天明，狂势稍披靡。卷索急飞橹，半昼见涯涘。危命脱针孔，再生自今始。人言岳州程，风便五日耳。漂滞费半月，初意所不拟。粉堞俄在眼，层楼九霄峙。凭栏气方豁，东望酸彻髓。前日我片帆，掀舞怒涛裹。羊肠百八盘，行路难如此。今知惊浪上，羊肠尚可履。在家贫亦好，身安门扫轨。鼾鼻喧千窗，风波尽千里。"}