{"id":"863177","title":"寄题安福凤林桥","dynasty":"宋","author":"王洋","text":"二年庐陵城，不踏安成野。但闻古侯封，沃壤富书社。剸烦或容容，书考乃下下。韩君令安成，政事饰儒雅。考实见功多，程劳用力寡。邑南横长溪，春流夏湍泻。舆梁久弗支，冬涉犹病胯。韩君一咄嗟，民力竞输写。脩梁插晴空，野色集平瓦。问君胡能然，一钱不入把。因民乃利民，胡往弗宽假。十年旌旗中，未得洗兵马。羽书固所先，民簿乃付且。谁知安成令，从政识用舍。目前纵奔驰，心事日萧洒。薛宣好男儿，正可上醇斝。吾虽不预观，书以告来者。"}