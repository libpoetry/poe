{"id":"703392","title":"寿刘焕之","dynasty":"明","author":"释今无","text":"老阴消尽少阳回，恰值花枝刺眼开。为问六经谈底事，更无人共上高台。费然春色满乾坤，穆穆熙熙此处尊。近说东风花信转，熙熙穆穆付儿孙。画戟门开见堕仙，回看万里月还圆。黄金有甲重增色，不向麒麟阁上悬。千寻玉井夜波寒，直搆巍楼里面看。子晋鹤归无路入，箫声吹彻满栏干。神鹍奋翼过南溟，九万乘风掠处轻。却比三山还较重，六鳌着力不能擎。二丸不及此时光，是地风行万物昌。纯驳总来窥不到，不须人更颂羲皇。理得寒江百尺丝，金鳞钓得不为奇。何如坐却天边月，万籁无声风自吹。独卓金旌不用扶，灵鼍一击万人呼。铁关虽藉金城固，若个人悬碧玉符。万石黄金大冶中，邓林作炭彻天红。何人下得神仙手，一拨深回造化工。昆崙碧树自青葱，神雀高飞不着踪。夜半天南吹玉笛，无人侧耳过洪濛。知音世上岂能任，剖出洪濛见古今。管鲍若能知此意，错教管鲍许同心。骨肉平生我独孤，苦持斯道有人无。只今虚却松门月，却许君心照玉壶。"}