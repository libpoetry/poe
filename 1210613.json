{"id":"1210613","title":"利州值雪次张周卿韵","dynasty":"元","author":"魏初","text":"至元丁丑冬，分覈东川趍。中台二妙霍与张，适与会遇成同途。朝行长林夜守更，语话情切忘崎岖。偶然雪岭滑复滑，驿骑凡劣不可驱。一日凡五坠，五坠之外犹可探骊珠。黄泥满身不足笑，大笑騃仆汝坠汝复来吾扶。相看大咤复相语，谁遣不守君家株。我时酒热气已张，乃谓此亦何足成嗟吁。与君更约明年行，共看夔州八阵图。"}