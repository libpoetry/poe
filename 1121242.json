{"id":"1121242","title":"吴帅用前韵以别再赋以谢","dynasty":"宋","author":"林希逸","text":"碧油幢下诗书帅，吏案如山强拨开。领客雍容游郡圃，柳间松下步行来。主人爱客情何厚，尽日移樽逐处开。古柏寒梅俱问讯，追思犹说海棠来。清晨玉帐方违拜，一叶江干舣未开。多愧元戎怀旧雨，殷勤惜别袖诗来。村居僻甚城闉远，避俗柴门久不开。忽漫出山归自喜，庞翁还谒恕翁来。"}