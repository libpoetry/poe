{"id":"668391","title":"五月十三夜与子重履约履仁石湖行春桥看月","dynasty":"明","author":"文徵明","text":"夕光沉山苍霭横，行春桥东江月生。长风吹波天镜阔，白沙渺渺菰蒲声。微澜压玉摇空明，扁舟忽动江湖情。罾头鱼虾夜可买，得酒试与诸君倾。山空夜久人竟醉，高歌互荅渔舟惊。渔舟天上来，棹入沧溟去。似闻渔歌缥缈不断出烟萝，水远天长不知处。一发青山落镜中，万里横河碧空曙。人生行乐不易得，赏心况有樽前客。江山如画酒如渑，相看不饮空头白。不见桥东千尺台，吴王曾此夜衔杯。欢燕不堪芳漏促，西施舞罢越兵来。越兵已成功，越王安在哉。䲭夷竟去不复回，吴宫越垒空复生苍苔。千古兴亡总湮灭，只有湖山未消歇。吴王去来今几时，几人能醉湖中月。"}