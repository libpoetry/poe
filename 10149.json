{"id":"10149","title":"铨试后征山别业寄源侍御","dynasty":"唐代","author":"柳中庸","text":"别业在征山，登高望畿甸。严令天地肃，城阙如何见。蔼蔼王侯门，华轩日游炫。幸逢休明代，山虏尚交战。投策去园林，率名皆拜选。圣君性则哲，济济多英彦。裴楷能清通，山涛急推荐。謏才甘自屏，薄伎忝余眷。虽承国士恩，尚乏中人援。畴昔相知者，今兹秉天宪。朱绂何赫赫，绣衣复葱茜。"}