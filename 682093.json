{"id":"682093","title":"赐方教授诗","dynasty":"明","author":"蜀献王","text":"伊昔开东阁，相看眼独青。文章奏金石，衿佩睹仪刑。应世游三辅，焉能困一经。前星垂炳耀，染翰侍彤庭。闻说眼空天下士，只疑身是洛阳人。少年有学谈仁义，高论无惭问鬼神。九载之官看教育，万言诣阙听敷陈。曳裾巳在长沙日，知己相逢此志信。四十虽闻不动心，平生富贵岂能淫。屡蒙论荐来天禄，自负文章入翰林。养望也须添白发，观光仍遣教青衿。河间好古嗟予慕，多士从游爱子深。"}