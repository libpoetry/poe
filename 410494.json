{"id":"410494","title":"佩忍饷酒以诗报之效其体","dynasty":"近现代","author":"金天羽","text":"高阳酒徒今不作，呜呼吾意真寥落。酒肠无酒诗不流，涩尽宫徵商羽角。霜风昨夜吹老林，卧听高楼战呜铎。朝来欲煮苦茗啜，聋奴入门声嚄嚄。阮家兄弟不远来，踞坐对我气磅礴。陈君爱人善体贴，道我至性甘淡泊。腹万卷书手一樽，醉乡无由起城郭。年来更抱消渴愁，不过屠门啖脾臄。一朝拨瓮劝百壶，肺肝槎枒生剑槊。盘登老芋魁一尺，佐以盐齑胜海错。是午微阳偶逗暄，邻叟开门扫秋箨。黄梅花放低著墙，苦硬馨清句难琢。浓磨断墨秃吮笔，高唤平头缚两屩。期君见诗发粲齿，起尔狂言功不薄。明当更棹酒船来，痛饮为君煎馎饦。"}