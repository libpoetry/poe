{"id":"758252","title":"貂裘换酒 重赠","dynasty":"清","author":"沈纕","text":"廿四桥头步。听箫声、等闲吹过，良宵三五。偷向十三楼上望，漫掩四围朱户。吹好梦、十年一度。数遍巫山峰二六，第一峰、留作行云路。双星照，七襄渡。三三径里三生谱。傍花前、栏杆六曲，三弦同诉。谈到绿腰花十八，半晌魂销色舞。添八字、一痕眉妩。世六鸳鸯分四角，早二分明月三更鼓。且莫把，四愁赋。"}