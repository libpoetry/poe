{"id":"600660","title":"火树篇","dynasty":"明","author":"王弘诲","text":"玉树银花傍晚妍，春光谁假祝融边。燎原欲种应无地，幻质能开别有天。红学石榴全带焰，绿偷杨柳半浮烟。爃煌烛影金莲混，熠耀萤光翠筱翩。遂有鱼珠承月吐，真看燐灼乱奎躔。影侵上苑灯花畔，声闹昭阳羯鼓前。千种鳌山增气色，一林炎井似熬煎。丹书宛转拟衔雀，振木分明似耀蝉。落英点水俱销铄，钻燧微茫递化迁。公子流丸非挟弹，佳人拾翠不成钿。繁华炙手虽可热，零落灰心岂再燃。不分荣枯随把握，生憎炎冷窃机权。可怜佳夕当三五，浪费游人几百年。总为洛阳春有价，花开花谢自年年。"}