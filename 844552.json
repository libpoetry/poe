{"id":"844552","title":"再和许君颂慈四首","dynasty":"清末民国初","author":"祝廷华","text":"此老年来真矍铄，轩然不假仗扶衰。经师道贵寻无上，箕隐风高乐不支。世界三千争未已，心田一寸素乎而。叠承华翰颁嘉惠，鸿羽联翩旦夕驰。自违謦欬淞滨去，荏苒兼旬只字无。小别沧洲隔云汉，乍归秋色老蘅芜。离怀未饮常如醉，旅邸无花每自吁。多少相思寄红豆，偶拈一粒胜珊瑚。朔风催我离群去，旧雨留人返棹迟。忙里光阴易抛掷，客中气候屡推移。偶然临水思张网，久未看山空拄颐。回首小园觞咏日，献酬犹在未寒时。连朝阴晦疑将雪，小雨移时霁景开。满地残花谁爱惜，淩霜傲骨与徘徊。几时南漍携樽去，昨晚东山著屐来。欢喜名园重叙首，春风杖履忝相陪。"}