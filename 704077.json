{"id":"704077","title":"三茅观与左迁钱学士致仕陈太常宴集分韵 沧字","dynasty":"明","author":"韩雍","text":"揽衣上高轩，开轩俯遐荒。江山界吴越，胜槩非寻常。云起风隐隐，潮生浪沧沧。好风入我怀，冰雪生襟裳。眷言我同心，聊此尽一觞。一觞未及酬，冥思热中肠。丈夫感知遇，图报心遑遑。岂须薄江湖，何暇思庙堂。但使吾道行，咸能济时康。所以乡先正，进退忧弗忘。我希古之人，岁月悠且长。何以誓此心，仰视白日光。三茅一何奇，门与越山对。西湖在何许，苍茫隐其背。绝顶多楼台，从来几兴废。乔林掩映好，百鸟声琐碎。我尝乘使车，踪迹穷宇内。山川亦周览，佳丽鲜可配。来兹集良宾，顿觉精彩倍。子瞻方谪宦，若水已勇退。行藏虽匪同，心志总弗昧。芳尊叙寒暄，新咏写肝肺。琼林粲珠玉，但觉我形秽。去去各勉旃，流芳踵先辈。"}