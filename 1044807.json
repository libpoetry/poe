{"id":"1044807","title":"谢王胜之行部浙东还示诗","dynasty":"宋","author":"沈遘","text":"雒阳贵公子，才气盖九州。言从承明观，出治东诸侯。绣衣自天下，龙节横江浮。威声雷霆发，惠泽河汉流。簿领谢俗吏，清谈揖前修。三月初行部，飞帆绝潮头。诸山嶙嶙出，委蛇转前驺。众川淙淙来，方洋放扁舟。仁智得所好，逍然忘百忧。历访宁惮远，穷探讵辞幽。高怀期康乐，遁迹嘉远游。从容顾宾从，此乐复有不。长歌裁大句，从者谁敢酬。归来特示我，明珠知闇投。我本丘樊士，久巳失厥谋。终无考槃刺，但有伐檀羞。庶几不远复，未愧公阅休。"}