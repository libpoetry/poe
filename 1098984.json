{"id":"1098984","title":"读刘义门碑","dynasty":"宋","author":"张侃","text":"深秋检旱步田堤，天清日懒风缓吹。行行不觉筋力倦，前山数雁带斜飞。老农指点前头路，便是义门植碑处。义门当日笃于亲，十世同居无异语。可怜年远子孙微，赖有此碑名未亏。子孙能守前人志，田虽一亩不忍离。敛襟读碑几百字，重叹今人深有愧。老农耕田莫深锄，台高要记义门居。"}