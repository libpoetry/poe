{"id":"698259","title":"庆成宴再用前韵","dynasty":"明","author":"倪岳","text":"缥缈韶钧动尚方，群工分候紫微傍。伶官舞戏鱼龙队，力士班联剑佩光。气协乾坤知应感，瑞呈麟凤待呈祥。拟从既醉歌周雅，万国承恩奉一王。十年叨侍殿中班，坐候群公幸始攀。八佾舞传千古上，九歌声落五云间。早看凤历颁春罢，徐候龙舆捧日还。天语亲承三赐爵，恩沾夷夏总欢颜。"}