{"id":"1123107","title":"和仁仲治圃三首","dynasty":"宋","author":"胡寅","text":"扶持嘉树起条枚，未觉风前齿发颓。深凿坐邀千涧水，纵观如步九层台。云间秀巘浓还淡，案上陈编阖又开。莫似昔贤誇独乐，与人同处首应回。不遣身心同槁灰，化工随手自量裁。一栏仙蘤端倪露，九畹崇兰次第栽。生意可观那画得，暗香难觅偶吹来。柴门漫说何曾闭，俗驾经过也未猜。愦瞀年来药渐须，喜君犹自手抄书。尘冠固合悬圬壁，羽扇何当出草庐。胜景但逢诗发遣，壮怀聊用酒驱除。寄身扰扰胶胶者，奇货从来不可居。"}