{"id":"918261","title":"次韵胡庭芳别考亭夫子祠下","dynasty":"宋","author":"汪炎昶","text":"与易俱遁无何乡，紫阳风采犹堂堂。伊洛诸老前慷慨，字落琬琰嗅有香。馀或闯首藩篱傍，占辞象例终茫洋。公剪蓁棘披羊肠，后顾万世不能忘。攘却异论拓我疆，片言只字挥琳琅。安定嗣法兀老苍，渔猎四裔搜中央。蹴孔跞郑倾文场，霜刀与劂玉版方。姓名无翼已四翔，锵然孤凤鸣朝阳。不忝考亭斯故邦，再□足慰公所望。笋鞋踏穿山雨凉，九曲烟霞落锦囊。曩吾有易腾青箱，乍惊幽渺出炜煌。湛弼愧遁遗赍装，子云未许窥邻墙。不独暗陋分馀光，后来企慕心徬徨。"}