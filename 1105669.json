{"id":"1105669","title":"过毕家池有姓陈者送香橙八颗云有子在太学名景初有佛舍额曰永固院临水而门闭有神祠云江南吴王庙必孙氏也","dynasty":"宋","author":"王十朋","text":"瓮间吏部姓名池，僧舍人家傍水涯。黍熟稻香俱可饭，橙黄橘绿最宜诗。江上人知我姓名，枝头手自摘香橙。一盘来致殷勤意，侬有儿为太学生。江东英杰旧孙郎，遗烈于今尚未忘。犹有神祠枕流水，一间茅屋似昭王。"}