{"id":"701482","title":"草堂避暑四首","dynasty":"明","author":"黄佐","text":"林壑谒苍苍，层崖曲抱塘。闭门蛙鼓竞，欹枕鸽铃长。霞珥混斜照，炎威连大荒。冥心对鹥鹭，将尔共沧浪。隐几消永日，薰风摇紫薇。钩帘一以眺，绿水近岩扉。嗒尔烟光夕，居然尘事稀。翩翩松上鹤，遥带白云归。蹙啸延清籁，长谣集绪风。岭云偏向北，郁水亦流东。地切三边戍，天开万寿宫。飞仙挟明月，应得到崆峒。徙倚碧氛氲，行歌许鹤闻。剪茅通月色，攒石聚霞文。袅袅竹到水，喤喤钟度云。悠然俯尘世，天外自为群。"}