{"id":"1124189","title":"论诗寄硕父五首","dynasty":"宋","author":"赵蕃","text":"诗人例多穷，我穷亦何因。频年走道路，一饥累其身。箪瓢岂非福，天理元自均。俯仰苟不愧，此心犹昔人。我诗元不佳，病后日益退。年来穷到骨，未可专诗罪。故人周与施，爱我不我费。岁晚短书稀，相望千里外。学诗如学道，先须养其气。植苗无它术，务在除荒秽。滔滔江汉流，源从滥觞至。要作千里行，无为半途滞。东莱老先生，曾作江西派。平生论活法，到底无窒碍。微言虽可想，恨不床下拜。欲收一日功，要出文字外。溧阳罕贤才，两沈好兄弟。读书不求功，其涯未可既。古人岂难到，顾我力行尔。兹道果何如，在此不在彼。"}