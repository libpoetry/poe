{"id":"811821","title":"正月初八日与少史访烟霞洞复历理安寺五云山云栖诸胜","dynasty":"清","author":"刘佳","text":"谷转山已开，孤亭出烟林。不见飘幡影，但闻疏钟音。迤逦寻寺去，杳窈穿云深。万绿并一气，白日禅堂阴。疏花静方吐，幽鸟间自吟。松颠得高阁，摄衣同登临。群山如玉玦，苍然抱我襟。一泉饮法雨，顿悔出山心。五云高巀嵲，琳阙冠其颠。恃强逞腰脚，欲越猿猱先。谁知绝顶上，平地宽于田。了了三折水，搅之在目前。一塔仅如篙，平出空江烟。相约勿高啸，恐惊蛟龙眠。逾岭身更轻，疾下忽如坠。俯指莲师龛，窈然落深翠。以竹为之天，日色不到地。僧房如蜂房，遍向深岩缀。修笕鸣斋厨，净香发经笥。未离簪组身，焉谢烹炮味。普救遍众生，儒佛原同意。"}