{"id":"195601","title":"答李公安·自古名士纷如毛","dynasty":"宋代","author":"王令","text":"自古名士纷如毛，多见博带裳衣褒。如其可学不可逮，三满夫子皆儒豪。其文渊源尤可爱，江海驾荡相吞滔。方吾少时未识愧，引领日望声齐高。穷吭折吻气力绝，始尽退伏非所曹。近来笔砚思置去，新诗苟有亦自韬。闲时屡索不肯出，若欲献贵贱厥操。李君南来久有日，我始得见试捾搯。忽逢诗挑欲我接，快句锐利磨矛刀。要令口献近章句，若急献迫不可逃，颜赫舌涩不可吐，滞若乱绪强抽搔。惟其自陈尚讷怍，况又听者宁不聱。退归自与败者比，誓欲弃甲弓矢橐。新诗见投又须和，咄哉自守何不牢。"}