{"id":"1114371","title":"郊居五首","dynasty":"宋","author":"李复","text":"牛羊归近篱，鸟雀喧前林。天旷白露下，皓月吐东岑。呼儿掩柴门，孤灯茅屋深。欲寐问故裘，中夜霜气侵。禾黍已登场，垄菽叶亦稀。天晴日气煖，稚子负薪归。妇姑具饷出，饭豆菜叶肥。白发不自闲，但怅筋力微。楸花不结实，花落绿蒂肥。彫零先众木，叶落蒂亦稀。枝直鸟不巢，野藤相缠依。藤蔓日更长，楸觉生意微。岁回秋向闰，九日菊未华。青青东篱下，强起折还家。岂无樽中酒，对之空叹嗟。后日开已晚，弃置今如何。种稻满南泽，露下稻已黄。雨足暗泉满，秷稚各自长。侵晓负镰去，日暮积我场。从今有晨炊，璨璨珠玉光。"}