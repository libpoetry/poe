{"id":"739013","title":"秋格庵迁酉阳刺史赴都余时南归分道志别","dynasty":"清","author":"朱一蜚","text":"秋水平堤疏雨歇，风吹杨柳骊歌发。同作西秦辗转身，君向长安我还越。鞭丝帽影结队行，方舟并渡灞桥平。渔镫夜泊新丰市，戍火朝明太华城。潼川谷口分携处，听雨听风各异路。代马还嘶塞北烟，越禽自托天南树。南北翱翔多故人，不胫不羽要路津。致身迟速须有会，莫以外吏伤沈沦。别语无多各努力，后会悠悠梦相忆。龙潭高处少鸿飞，满楼烟雨空秋色。"}