{"id":"790093","title":"岁丁丑曾步韵寿一如王君七十，意有未尽，复成五古一首","dynasty":"清","author":"赵廷赓","text":"我续古稀吟，不尚谀词贡。先生松鹤姿，秉质尤厚重。肇锡鸿逵爻，爰居为粪巷。老宿仰经师，文史殊足用。桃李盈门墙，济济英才众。衣钵盛流传，群钦铸颜孔。清况谱茶经，旗枪分雅供。优游乐天真，知己日过从。忆昔小蓬莱，叨陪鲤对共。五十馀载间，仆未解尘鞚。羡君乐齐眉，更有谢家凤。兰玉森庭前，含饴孙载弄。天伦乐事多，颐养福天种。即此卜遐龄，聊代椒花颂。"}