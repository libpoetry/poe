{"id":"816264","title":"读律","dynasty":"清","author":"黄定齐","text":"刑惟无刑期，名实法先务。为幻格诪张，作伪惩奸蠹。出入生死悬，辨尤严故误。见律未见囚，律见囚已付。不先律此心，何以论法度。律不外持平，凛凛求其故。律载偶未该，上下穷附比。不于律中求，终难协成轨。律在通其变，疑先析其似。律意全在胸，律文皆渣滓。纲举目自张，体失用何恃。泛言疑从轻，畸轻岂云是。义正本仁育，信立智不违。上下亲疏间，尤指礼为归。咄哉申不害，但矜恣睢威。何者为《孤愤》，说更陋韩非。律学包五德，出彼乃入兹。堂堂复正正，谁似当代规。第云民可由，安得民共知。"}