{"id":"1221455","title":"送李克进经历护二亲丧归葬维杨克进蓟州李息斋之孙工画竹寓居维杨先为平阳府经历二亲俱殁于闽至洪武壬子冬始得归葬徐大参命作诗以赠其行","dynasty":"元","author":"凌云翰","text":"清时人物自风流，写竹真如老蓟丘。绿水芙蓉思晋地，琼花芍药记杨州。两昏云暗双亲恨，岁晚江空独客愁。赖有故人知己者，会须能赠麦盈舟。"}