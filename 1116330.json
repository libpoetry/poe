{"id":"1116330","title":"大人生日","dynasty":"宋","author":"苏过","text":"七年野鹤困鸡群，匪虎真同子在陈。四海澄清待今日，五朝光辅属何人。从来令尹元无愠，岂独原生不病贫。天欲斯民跻仁寿，卧龙宁许久谋身。未试陵云白日仙，此声固已速邮传。阴功何止千人活，法眼要求一大缘。枕上轩裳真昨梦，腹中梨枣是归田。他时汉殿观遗鼎，犹记曾陈柏寝年。昔将直道破群纤，出走宁逃此日谗。塞马未还非叟病，莫邪偶弃岂铅铦。长生有道因辞宠，造物无私独与谦。从此轩裳真敝屣，世间出世固难兼。一封已责被敷天，十万饥民粥与饘。不待丹砂锡难老，自凭阴德享长年。寿绦固已占黄发，珠火还应养寸田。况是玉皇香案吏，御风骑气本泠然。勿惊髀减带围带，寿骨巉然正隐颧。不待期颐祝难老，固知穮蓘自丰年。僵松再蔚千龄叶，眢井新飞百尺泉。坐想山神无伎俩，却应造物报其天。畴昔东华典秘藏，于今晻暧水云乡。欲知万里雷霆谴，要与三山咫尺望。世上功名那复记，洞中仙籍已难量。仇池何用追仙驭，香案仍归侍玉皇。穷寓三年瘴海宾，箪瓢陋巷与谁邻。维摩示疾原非疾，原宪虽贫岂是贫。纺妪固尝占异梦，肉芝还已献畸人。世间出世何由并，一笑荣枯等幻尘。"}