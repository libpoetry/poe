{"id":"768644","title":"忆旧游 饮向山草堂，赠周雨邭","dynasty":"清","author":"沈皞日","text":"向瓦官寺后，半亩松阴，几曲横塘。花露冈前路，有疏烟淡柳，碧锁茅堂。海榴蜀葵交映，甃石抱回廊。好割韭羹鱼，帘钩小卷，散发飞觞。开窗。临渌水，正梅子黄时，微雨苔荒。鹤背天风冷，看药炉丹气，衣袖生香。同是上清沦谪，一醉记归航。问何处笙吹，空台昨夜栖凤凰。"}