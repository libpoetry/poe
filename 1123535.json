{"id":"1123535","title":"登裴公亭借用杜牧之登齐山诗韵二首","dynasty":"宋","author":"赵善括","text":"春晚风花片片飞，登临共惜景熹微。人生待足谁如意，官况苦无胡不归。且向园林穷胜事，更凭山水发清晖。酒酣起舞君休笑，直欲淋漓身上衣。风帘斜捲燕于飞，天气清和酒力微。极目烟波无尽藏，关心春梦有时归。香飘十里喧朝市，翠积千山断晚晖。杖屦不妨频一到，尘埃那解点征衣。"}