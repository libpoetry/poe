{"id":"1246030","title":"寄陶中立郭秉心叙旧言怀","dynasty":"元末明初","author":"刘基","text":"为别未五载，恍如生死隔。有时长想愁欲狂，中夜感叹无羽翼。忆昔相逢俱壮年，钱唐柳绿花含烟。粉墙缭绕子云宅，华灯照幕自草玄。春城飞雪满一月，立马敲门马蹄没。铜壶骁箭三十六，易坐更投镞相扢。仰天大笑催命觞，酒多雪急天茫茫。论文抂手到尔汝，知有胶漆无参商。君行却向江东去，我亦栖迟广文署。震泽风惊白雁秋，玉山露落青枫暮。井邑萧条劫火馀，行人何处问缄书。传闻那得辨真假，引领遥望空嗟吁。今年飘泊越城里，重见手书悲且喜。旧游虽在旧人非，独立看云泪如水。羡君绛帐开海滨，綵衣堂上生阳春。艰危大幸适乐土，况有主翁贤且仁。嗟余数与时不偶，画虎不成秪类狗。家乡荡析身转蓬，弃置田园事奔走。豺狼在郊蛇在薮，府县官曹但糊口。藩垣久厌边鄙报，旄丘载驰徒疾首。郭公子，今何如？璞中之玉可照车。委弃上壤惭珷玞，往事转头同过翼，猿鹤虫沙岂终极。南山直干劈雷电，般匠束手无颜色。殷勤寄情素，会面未有期。愿言努力各自慰，莫遣青鬓先成丝。"}