{"id":"1106404","title":"述怀三首","dynasty":"宋","author":"王炎","text":"久客二年半，故乡千里馀。儿曹穿草屦，老子挂柴车。世事杯中物，生涯箧里书。一廛何日办，衰晚忆吾庐。宦薄因谋拙，心安任数奇。功名半幅纸，权利一钩丝。已作络头骥，殊惭曳尾龟。暂时深袖手，风月话襟期。百指久转食，一身今倦游。事无非堕甑，心本是虚舟。傥不尝艰阻，渠能寡悔尤。管城虽解语，懒赋畔牢愁。"}