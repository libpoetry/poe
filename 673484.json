{"id":"673484","title":"山水画","dynasty":"明","author":"刘珝","text":"层峦叠嶂高嶙峋，青溪碧涧波粼粼。堂亭寺观不知数，市廛隔断无纤尘。迢迢有客泛孤舫，一苇凌空放双桨。俨如仙子御风行，烟雾中间互相访。依稀疑是终南山，坐者揖者咸衣冠。采药每将巾舄湿，共谈那解天壤宽。是谁好事留斯迹，安得其间一栖息。瞻彼春空一片云，为霖有意人难识。"}