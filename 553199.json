{"id":"553199","title":"再咏看芙蓉答沈文举","dynasty":"明","author":"郑真","text":"淮海秋高宸阙下，客袖飘萧怯凉雨。翩然步向庭阶看，一笑芙蓉红半吐。朅来濠梁今五年，繁华每惜青春前。庄周台东芳草绿，绕床化蝶成孤眠。先生近入黉宫住，佩玉花还喜相遇。秋色于人亦有情，把酒何辞斜日暮。斯文万代肺腑亲，食前岂必罗八珍。集裳骚客楚天远，悠悠江水空愁人。锦城慨想当年事，富贵宁为身后计。笑谈历历襟怀开，会聚风流那复易。凤城北风天早寒，物华恋恋良已难。拒霜须令慰晚节，肯容霜后愁枯干。"}