{"id":"1108895","title":"梅花五首","dynasty":"宋","author":"刘克庄","text":"髣髴瑶姬拥仗来，茆檐化作玉楼台。平明绕砌圆残梦，元是梅花数树开。糁地纷纷著树稀，岁华摇落惨将归。世间尤物难调护，寒怕开迟暖怕飞。篱边屋角立多时，试为骚人拾弃遗。不信西湖高士死，梅花寂寞便无诗。肯因冷澹怨年芳，霜满寒林月满塘。至白世间惟玉雪，不如伊处为无香。夜来几阵隔窗风，便恐明朝已扫空。点在青苔真可惜，不如吹入酒杯中。"}