{"id":"1235793","title":"和韵春日二首","dynasty":"元","author":"吴景奎","text":"雨香云澹燕泥融，珂马如行罨画中。江上数峰浮暖翠，日边繁杏倚春红。莺花世界惟消酒，水榭帘栊易受风。陌上游人皆倒载，未须拍手笑山公。游丝舞蝶共徘徊，野马空濛拂面来。风雨一时成晚霁，园林何处不花开。江横罗带银鸥起，云想衣裳玉女裁。剩喜麻姑能送酒，只愁门外索空罍。"}