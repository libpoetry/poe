{"id":"766932","title":"氐州第一 案《东白堂词选》题作「纪恨」","dynasty":"清","author":"俞士彪","text":"凉雨初收，明月未上，兰堂红粉欢宴。促酒频辞，徵歌懒应，看着故回娇面。恍隔灯纱，怎借得、顺风吹转。最有情时，未相忘处，一声微叹。自觉疏狂情意浅。奈犹有、这番萦恋。话带愁来，魂随目去，觉最防人见。向更阑、分手处，犹怨道、秋宵太短。恁种迷留，拚今生、为伊肠断。"}