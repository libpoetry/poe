{"id":"741673","title":"夜宿七级闸闻水声有感","dynasty":"清","author":"张九钺","text":"秋雨打孤篷，游子中夜觉。篝镫凄以凉，百物下寥阔。闸口何嗷嘈，一夜积涛蹙。抑扬疑远近，往返杂歌哭。低吟不能长，万感满胸曲。想见故山阿，流泉灌茅屋。荷锄觇远脉，濯足乱新绿。幽期隔尘沙，岁月惜局促。南莼久思张，北士不轻陆。乡思逐推迁，羁愁震耳目。此身尚惝恍，所宅亦未卜。壮齿不恒居，古言有三复。起弄明月流，湿光滴衣幅。"}