{"id":"299514","title":"剡溪道中·时清乏胜游","dynasty":"清代","author":"郭肇","text":"时清乏胜游，世乱辄高举。晨兴理清策，匍匐忘溽暑。剡中山水区，钟毓自太古。探奇兴偶逢，出险意自许。连峰有送迎，累时具仰俯。熊虎对踞蹲，龙鸾各骞舞。神工贵伏藏，到此气尽吐。度岭陂陀遮，回溪菪确聚。细路夹松篁，振袂惊飞雨。行行出木杪，下视见衡宇。夕霏起遥薄，回首忽无睹。林荒虎气遥，谷邃风力阻。缅彼巢居子，愿言托启处。方壶不可即，日暮独延伫。"}