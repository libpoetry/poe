{"id":"1106958","title":"玉楼春","dynasty":"宋","author":"王寀","text":"秋闺思入江南远。帘幕低垂闲不卷。玉珂声断晓屏空，好梦惊回还起懒。风轻只觉香烟短。阴重不知天色晚。隔窗人语趁朝归，旋整宿妆匀睡脸。绣屏晓梦鸳鸯侣。可惜夜来欢聚取。几声低语记曾闻，一段新愁看乍觑。繁红洗尽胭脂雨。春被杨花勾引去。多情只有旧时香，衣上经年留得住。"}