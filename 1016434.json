{"id":"1016434","title":"送伯才伯仲之官","dynasty":"宋","author":"释宝昙","text":"浣花溪头春可怜，两凫一凫飞上天。晓窗清净易一卷，兄弟过午无炊烟。大凫白首古人上，小凫绿鬓东风前。简书不畏畏泥滓，黄金污人须弃捐。故山民病公所见，门前万里东吴船。曩时雷电泣真宰，后世儿女成嫣然。人生固有浪自许，毛发便窥肝胆全。主家无地置弦索，妾身已为他人妍。相携感慨一堕泪，唯我与汝非同年。出门大笑亦不恶，此意嘿寄飞鸿边。"}