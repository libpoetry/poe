{"id":"198391","title":"为老人寿苏盐","dynasty":"宋代","author":"廖行之","text":"司寇家声远，开元相业尊。亚燕推手笔，刺暴赋箎埙。无逸隋图在，居延汉节存。二天公覆盖，六印气雄浑。美玉蓝田裔，洪河积石源。人材钟盛世，候伯萃高门。龙集天津尾，杓携井络坤。策加三卦候，蓂改四朝昏。兆梦熊罴喜，仪庭鸑鷟鶱。崧高真气宇，佛祖是心原。标准仪中外，才猷剸剧烦。枢庭陪国论，江介辅侯藩。忠力宣僚寀，勋庸简帝阍。皇华分使节，风采动輶轩。煮摘三湘富，澄清九郡恩。融融流叶气，蔼蔼载谣言。望洽青毡旧，荣须锡马蕃。金瓯披姓字，芝诏下天垣。卿月当联棘，王庭合簉鵷。蓬壶开寿域，斗柄楫芳樽。蟠实来仙木，松膏出老根。祝公千岁寿，带砺见调元。"}