{"id":"817151","title":"石丈又用原韵成述怀二律再步韵","dynasty":"清","author":"缪焕章","text":"支榻衙斋谢旅程，堪誇同气又同声。门墙许列新桃李，刺字难磨旧姓名。屡向秦关探柱史，偶来蜀市访君平。朱颜镜里浑难驻，祇觉堂堂岁月更。策策西风送薄寒，木樨香里忆长安。敢云京洛驰名早，翻恐风尘作吏难。赵璧得完仍奋翮，谢池觅句偶依阑。何当蹑屩从君后，玉柱金庭取次看。"}