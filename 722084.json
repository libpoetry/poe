{"id":"722084","title":"送张秋官往游容县","dynasty":"明末清初","author":"屈大均","text":"西上容江片席开，正逢西水白滇来。河山有恨频题赋，风雨无心亦告哀。剑在忍言亡国物，琴馀且尽故人杯。艰难此去因家食，陶令还能爱尔才。五十商瞿子亦迟，宜男且复种轩墀。无成未愧尸饔母，有道还寻鍊药师。中路黔阳辞主日，故人都峤罢官时。扁舟此去多惊喜，两鬓相看总已丝。"}