{"id":"238716","title":"送武冈法曹江叔文","dynasty":"宋代","author":"史弥宁","text":"赪乌喷晓金溶溶，入檐涨帽梅花风。寒香唤我度篱落，蹋破藓碧巡芳丛。弥襟清兴不可柰，瓮云渴想佳人同。长须急走喘且汗，曰有重客过匆匆。撑犁颇亦眷岑绝，跫音满尉逃虚空。出门一粲辄倾盖，岩电烂烂惊王戎。长笺衔袖照屋壁，明珠大贝来龙宫。建安昔者富奇士，迄今代有文章公。儿童惯见此客否，气象盍求古人中。翻思槐市出处异，一官何幸俱湘东。夜阑秉烛浮大白，款接软语春怡融，公车荐墨行蜚动，腾身隐去陪鸳鸿。得时要不负所学，鼎鼎事业摩苍穹。平生琢句肯浪与，持此饯别今文通。"}