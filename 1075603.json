{"id":"1075603","title":"种罂粟","dynasty":"宋","author":"周紫芝","text":"墙根有地一弓许，人言可种数十竹。翁来只作三年留，仅比浮屠桑下宿。竹成须待五六年，我已归乡卜新筑。园夫笑谓主人言，不如锄苗种罂粟。二月春风上翠茎，三月轻红照深绿。嫣花落尽罂不空，碎粒圆时粟初熟。乳膏自入崖蜜甜，满贮醍醐饮僧粥。与其种竹供后人，孰若栽花资老腹。人间作计真眼前，万事皆尔真可怜。十年种木尚不肯，百年种德知何缘。倚锄自顾颇羞涩，病眼对花空惘然。"}