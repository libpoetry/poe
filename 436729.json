{"id":"436729","title":"幽居奉借遁庵尊兄严韵呈隐之润之二英弟一粲","dynasty":"金末元初","author":"段成己","text":"解鞍借榻避风埃，净拂风轩待我开。诗句堕前还忘却，聊书岁月记曾来。浮荣过眼等浮埃，尊酒相逢一笑开。门外红尘高万丈，莫教一点鬓边来。小轩如斗静无埃，面向青山好处开。漫道幽人招不得，一尊今日为君来。"}