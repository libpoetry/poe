{"id":"632128","title":"大雨","dynasty":"明","author":"释函可","text":"去年秋潦淼茫茫，鱼鳖沙虫登我床。瑶宫巨室皆漂没，何况流民茆札房。死者横流生者泣，千口仅留不得食。努力高山挖草根，至今面带黄泥色。眼看麦短黍差长，虽未入口心有望。上帝岂忧沟壑剩，其雨其雨乃复狂。翻盘沉灶不肯止，庭户无光天重翳。谁能拔剑斩顽云，捧出日轮头上置。流民流民奈若何，生世坎壈何其多。兵革遗馀乡国绝，又见辽海鼓风波。老僧德薄命更鄙，偃卧若遭毒龙戏。夜半滚滚浮枕头，不知是泪还是雨。"}