{"id":"699916","title":"虔城与同年徐宪副叙别口占五绝","dynasty":"明","author":"郭谏臣","text":"把袂江亭岁欲徂，春风依旧长䕷芜。楚天漠漠人南北，君向秦中我向吴。惜别看花并马游，天涯此日共淹留。萍踪倏忽随流转，碌碌风尘易白头。话别江亭日欲晡，片帆风送下姑苏。他年访我衡门下，松竹萧然一老夫。杯酒淋漓话转浓，岭云笼树暮重重。清时投劾非高尚，直道从来世不容。渭树江云此地分，且捐武事共论文。关西理学今谁主，屈指儒林已到君。"}