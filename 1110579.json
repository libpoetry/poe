{"id":"1110579","title":"又书画船五首","dynasty":"宋","author":"孙嵩","text":"足踏江陵一舸空，襄阳亲手结孤蓬。流传别有黔川样，安稳舲斋不亸风。书画生憎世上尘，不嫌蓑笠渺无津。扁舟去住浑林间，了是江湖旧散人。幸自消除长物缘，尚留遮眼卷三千。分明更有江湖债，搬入人家赝钓船。不听挐音分外闲，稳装书画一蓬间。今朝风雨苕川上，扑洒沙鸥第几湾。切莫清狂更隐沦，浮家泛宅断知闻。明朝我欲观书画，何处将诗寄水云。"}