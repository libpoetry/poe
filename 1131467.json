{"id":"1131467","title":"和汉老弟秋夜有感","dynasty":"宋","author":"虞俦","text":"一翻梧叶又惊秋，鬓上侵寻岁月流。夜永只怜灯作伴，诗成却欠酒浇愁。多情行雨空扬袂，何物非烟解击瓯。室有天游魂梦好，屏山不遣污油头。西窗风露不禁秋，时数微萤几点流。识字故应甘寂寞，著书初不为穷愁。倦横如意方三鼓，渴饮门冬自一瓯。喜报灯花知底事，玉虫连夜缀钗头。"}