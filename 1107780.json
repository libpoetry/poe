{"id":"1107780","title":"成都遨乐诗二十一首 其十 开西园","dynasty":"宋","author":"田况","text":"春山寒食节，夜雨昼晴天。日气薰花色，韵光遍锦川。临流飞凿落，倚榭立鞦韆。槛外游人满，林间饮帐鲜。众音方杂遝，馀景更留连。座客无辞醉，芳菲又一年。感帝开鸿绪，薰风正阜生。亿年逢景运，万国赞丕平。瑞霭承龙阙，晨曦启凤城。胪宾趋陛墄，乐舞备韶英。译导来珍贡，酺欢洽颂声。曼龄均庆祝，闿泽慰群情。地有扪参远，人怀就日诚。愿将民共乐，聊以报皇明。"}