{"id":"1235953","title":"和济夭岸法师约李五峰同游韵","dynasty":"元","author":"岑安卿","text":"我不识往古，谁复知来今。彼哉牛山泪，祗湿当时襟。节序倏代谢，秋风生树林。暑气日已薄，凉气日已深。酌我新熟酒，鸣我素蓄琴。陶然一今古，万事从无心。行行风波途，著脚殊未稳。荣名非素怀，飘忽任衰晚。嗟哉圣贤心，明白寄黄卷。如何当世人，交深语翻浅。所以靖节翁，抛官托罢蹇。长歌归去来，高风播弥远。丑妇怯青镜，当春强欢媚。佳人饰红芳，祗恐老日至。清修岁可延，婵娟色难恃。松乔悟兹理，倏遂高举志。君今五云居，湖山迹先寄。相从殊有怀，诛茅恨无地。穷居越东海，西望越山翠。越山何葱茏，中有五云起。美人隔重江，交会日游恣。诗文赏清新，世道任丰悴。吾闻宛陵翁，穷乃诗所累。君今犹笔耕，斯穷得无自。鸡鸣夜起舞，志士惨不眠。稽山称达观，看鸿复挥弦。何如息心虚，从物更后前。我惟囿大化，不计脆与坚。闻道宁一日，秽德终百年。盗蹠富且寿，天理何其偏。"}