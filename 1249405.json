{"id":"1249405","title":"题王仲弘县尹所藏高彦敬尚书巴陵山水图","dynasty":"元末明初","author":"郯韶","text":"尚书爱画山，落笔生远色。微茫洞庭野，迥与湘渚隔。青山迤逦盘春空，江波欲落江树重。望中云梦开七泽，猿啼直与巴陵通。王郎家住巴陵道，按图只说巴陵好。巴陵女儿歌《竹枝》，微风落日行人少。山中春雨生石田，柴门流水声溅溅。钓竿长日倚沙树，扁舟中阁生晴烟。爱此只合山中住，十年作官不归去。高堂见画夜梦之，墓中离离湿秋露。白头官满思转多，江南酒美仍蹉跎。人生得意夜行乐，酒酣且和巴陵歌，王郎王郎奈尔何！"}