{"id":"196426","title":"咏菊·庐峰几千仞","dynasty":"宋代","author":"熊禾","text":"庐峰几千仞，中有云一龛。幽幽遯世人，诛茅绍为庵。我尝造其间，追寻极幽探。山中满兰蕙，谷口罗松杉。更有药圃畦，种菊杞与甘，疗疾还延年，未数菊水潭。百年未云久，涧草空毵毵。我居北涧北，子住南涧南。偶然比邻并，妙处谁能参。古来种菊人，祗言晋陶潜。当年移南村，北地何所躭。亦曰素心人，可与共晤谈。云何舍之去，我怀殊未谙。八表方停云，处处迷征骖。何如且归来，理此荒径三。岁晚永为伴，青松冠前岩。唐人爱牡丹，末俗亦易酣。保此霜下杰，毋令涧怀惭。万古晋徵士，可使顽夫廉。题作柴桑人，纲目书法严。我欲质巾几，白云满虚檐。"}