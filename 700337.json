{"id":"700337","title":"寓感四首 其一","dynasty":"明","author":"顾清","text":"依阿每得意，肮脏常失时。古人已共叹，末路转多岐。芝兰掩萧艾，鸑鷟避鸢鸱。人众天可胜，而我犹人猗。欣欣讵可遏，悄悄空自悲。惟当秉明哲，大运随所之。短辔纡长驾，行行未渠已。川途屡回互，常恐迷所指。天机妙倚伏，人事亦难拟。寻常婚媾筵，中有寇戎垒。有时涛波翻，举网得双鲤。流行随大化，百岁讵能几。温凉久矣更，甘苦亦如此。谐俗诚以难，抱拙长已矣。谅无当世资，庶曰寝息美。江河亘九地，日月丽九旻。明者必有本，流者必有源。一极肇万有，至理无馀言。行人望逆旅，所觊一榻温。黄昏幸即次，遽欲隳乃垣。以彼虫鼠智，妄启般倕门。高言视一世，举目皆童昏。六籍炳明训，灵扃俨威神。十室且忠信，寰中岂无人。谁欤仗三尺，屏此魑魅群。濂洛继绝学，紫阳集群儒。微言析豪末，精义穷锱铢。冰泮解众惑，春融归一初。馀功及藻翰，金石垂楷模。高踪邈难继，诡辔启殊途。掇拾珙璧瑕，进彼珉与玞。蔀屋虽见斗，肺肝本昭如。彼狂谅已矣，蒙也真何辜。"}