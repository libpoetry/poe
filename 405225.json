{"id":"405225","title":"鹧鸪天 春尽病中作","dynasty":"近现代末当代初","author":"张伯驹","text":"不是关情也有情，十年愁病损兰成。颜衰怕见时藏镜，眼倦难明每近灯。花自落，草新生，东风吹到几时停。才能拭了伤春泪，帘外莺啼又数声。乍捲疏帘觉晓凉，扶筇缓步小银塘。池波滟滟容新雨，花木欣欣恋早阳。茶鼎沸，药炉香，谁知过却好时光。近来一病一回老，身似秋林不耐霜。"}