{"id":"1127490","title":"奉怀深父学士友兄","dynasty":"宋","author":"彭汝砺","text":"泛泛公舟何所之，江湖不似月相随。关西夫子吾所畏，河上丈人今所思。蓬发白如相别日，菊花黄似去年时。看花欲饮竟无味，不是贫家缺酒卮。看山更饱更无厌，野色虽寒亦不嫌。风作浪头高突兀，云埋雨脚细廉纤。一双远岸钓鱼艇，三尺近村沽酒帘。海上浮舟忆彭蠡，门前栽柳旧陶潜。"}