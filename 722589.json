{"id":"722589","title":"送孙丈归黄山","dynasty":"明末清初","author":"屈大均","text":"君何不向黄山归，君家有松大十围。松外一天云气湿，松间百道瀑泉飞。我思三十六翠屏，复爱松兮长青青。安得随君入杳冥，君为免丝我茯苓，相与松兮至千龄。去年东岳兼西岳，来往真如天际云。今日黄山游不得，三十六峰空待君。君归好向汤泉浴，曾见骨青而髓绿。容成教以驻年方，服食虚无坐紫床，道成相与随轩皇。"}