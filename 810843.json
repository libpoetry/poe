{"id":"810843","title":"浣溪纱 春闺","dynasty":"清","author":"王士禛","text":"柳暖花寒雨似酥。流莺和梦觉来无。东风料峭捲虾须。欲觅潇湘屏上路。楚山如黛少双鱼。口脂慵点镜中朱。小院蘼芜欲作丛。秋千池畔画堂东。日斜莺啭谢娘慵。情思泥人何处去，碧桐阴里下帘拢。玉钗微堕髻鬟松。宝马流苏上洛津。玉人相见宋家邻。重重屈戌掩残春。檀晕乍消星的浅，眉痕初淡月棱新。帘衣如縠映横陈。记得相逢亚字城。留仙裙底步莲轻。吴家小女字盈盈。眉语似通还匿笑，目成难去且徐行。个侬无赖可怜生。雨后虫丝骨碧纱。朝来鹊语斗檐牙。日痕红曙一栏花。残梦未遥犹眷恋，篆烟初袅半天斜。消魂应忆泰娘家。花影钩帘幂䍥垂。红蕤人梦到天涯。晚风隔院响添梯。画阁久閒金屈膝，平芜何处锦幛泥。烦他谢豹客边啼。奁畔豪犀间玉梳。新妆才罢晓寒初。曲栏花日影扶疏。金鸭暖香消桂蠹，夜蝉轻翅上桃苏。问郎曾解画眉无。渐次红潮趁靥开。木瓜香粉印桃腮。为郎瞥见被郎猜。不逐晨风飘陌路，愿随明月入君怀。半床亸梦待郎来。灼灼红兰映柁楼。娟娟珠露散汀洲。湘灵鼓瑟夜深游。万点水萤光不定，一滩凉月皓争流。白银湾上数鸿秋。何处青山是若耶。苧萝村畔认西家。满溪花瓣浣春纱。未入吴宫犹淡漠，一辞乌喙便夭斜。针神十五鬓堆鸦。北郭清溪一带流。红桥风物眼中秋。绿杨城郭是扬州。西望雷塘何处是，香魂零落使人愁。澹烟芳草旧迷楼。白鸟朱荷引画桡。垂杨影里见红桥。欲寻往事已魂销。遥指平山山外路，断鸿无数水迢迢。新愁分付广陵潮。绿树横塘第几家。曲阑干外卓金车。渠侬独浣越溪纱。浦口雨来虹断续，桥边人醉月横斜。棹歌声里采菱花。"}