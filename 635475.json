{"id":"635475","title":"答庞策斯兼柬冼厚光孝廉","dynasty":"明","author":"成鹫","text":"鸡声断续鼓声咽，布被蒙头双耳热。飞蚊扑面蚤跳踉，四壁鸣虫尽饶舌。老夫半夜不曾眠，移床去就梅花月。旧梦不如新梦佳，起坐空斋书咄咄。庞君在世颇聪明，得得相寻微漏泄。夜来梦作赤梢鱼，受侮沙虫甘涸辙。须臾化作金翅鹏，撞破天根空月窟。鸴鸠斥鴳笑不休，遍界苍蝇自喧聒。梦中说梦不自知，真幻凭君为决别。前村更有冼孝廉，方便寄声如是说。莫怪痴人说梦多，当局者迷观者哲。"}