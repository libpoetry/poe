{"id":"254424","title":"军持为余治印尺寸甚大边款又题一律相赠即为歌报之","dynasty":"现代","author":"胡云飞","text":"秦子运刀风雨快，为我治印如斗大。想见逍遥任公子，巨钩钓鲸东海外。老挝采石龙卧钮，青皮褐底天地泰。篆文铁线长逾指，惯看转觉字纸隘。问君赠此意何为，学书未成徒尴尬。惠施种得五石瓠，不知所措庄生嘳。乃执锥刀再题句，辞如流水无滞碍。生老离合大千里，相交一纪足慷慨。忆昔初逢虞山麓，莼客在座冬日暧。长夜对谭移星斗，明朝一别隔海岱。别来风雨俱飘蓬，辗转邂逅无何奈。我已成家累衣食，君亦得儿劳训诫。人生百年去将半，良友几人堪青睐。获君佳石自贞吉，谩费朱砂图钤盖。目绎手摩怀抱暖，灯下再赏生光怪。起看秋风吹木叶，一夕黄遍吴楚界。"}