{"id":"431959","title":"消寒杂咏三首 寒衾","dynasty":"近现代","author":"吴文治","text":"檐角彤云欲雪天，绳床转侧未成眠。寒宵真觉衾如铁，独客难眠夜似年。梦待寻春蝴蝶杳，足先警冷鹭鸶拳。扶头强约梅花睡，已听晨钟到枕边。石友平生最耐寒，盟心与结古人欢。棱棱圭角锋能敛，烈烈冰霜气自完。几席常陪名下士，蠹装耻逐热中官。青膻枯坐应怜我，诗债文逋逼岁阑。霜月澄空万象低，柝声敲梦过桥西。劳人役苦愁如诉，倦客心烦听易迷。一阵遥惊村犬吠，五更并入晓鸡啼。野庐巡侥浑闲事，但愿瀛壖息鼓鼙。"}