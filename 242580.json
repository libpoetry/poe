{"id":"242580","title":"送余直卿廷对","dynasty":"宋代","author":"葛绍体","text":"吟卷闲晚窗，捷音閧春邮。推几舞影急，踏门步踪稠。黄册几载传，青衫今日酬。学舍丈人行，文场少年俦。倚天仰泰华，行地输骅骝。暑清庭阴阔，风香御烟浮。龙飞屈亲策，虎帅登先筹。力深一代源，声匝四海流。朝阳孤凤凰，曙阴群蜉蝣。端为砥柱基，非干稻粱谋。百炼要愈刚，万折空自柔。"}