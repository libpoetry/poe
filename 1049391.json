{"id":"1049391","title":"利州漕宇八景 其一 会景亭","dynasty":"宋","author":"冯山","text":"天下台府胜，益昌囿佳山。使者高世才，秀隐林樾间。仰山复仰人，昔旅无由攀。辟书就始志，来若游子还。史公实宾从，与脱簿领艰。会景驾峰出，碧玉森周环。栋梁宿云雾，栏槛平江关。杖屦从公游，萧散万虑閒。酒随至乐尽，诗到无疵删。经年若朝夕，语去涕欲潸。属余省亲闱，看公趣天颜。此会不可再，鸿鹄方高翾。八咏风迹存，二江声潺潺。"}