{"id":"245163","title":"倾杯乐·横塘水静","dynasty":"宋代","author":"张先","text":"横塘水静，花窥影、孤城转。浮玉无尘，五亭争景，画桥对起，垂虹不断。爱溪上琼楼，凭雕栏、久□飞云远。人在虚空，月生溟海，寒渔夜泛，游鳞可辨。正是草长苹老，江南地暖。汀洲日晚。更茶山、已过清明，风雨暴千岩、啼鸟怨。芳菲故苑。深红尽、绿叶阴浓，青子枝头满。史君莫放寻春缓。"}