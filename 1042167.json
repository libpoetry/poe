{"id":"1042167","title":"得隐直书重阳日登高于三门禹庙怅然恨不参之作一诗以寄","dynasty":"宋","author":"刘敞","text":"九日情何极，三门望特高。大河横日夜，砥柱析毫毛。眺览兴亡古，登临意气豪。穷源悲绝域，微禹叹容刀。万事浮云去，前贤逝水滔。秋阴生远塞，杀气起临洮。努力追游晚，逢人应接劳。黄花满酌酒，白鹭看惊涛。醉舞相倾倚，商歌散郁陶。别离怀病友，书礼谕绨袍。俗态随伧父，愁吟困楚骚。飞车傥可得，携手恣游遨。"}