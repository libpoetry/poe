{"id":"1122287","title":"次友人示诗集","dynasty":"宋","author":"姚勉","text":"杖藜看笋数犀株，天堕香云五色书。落月照人惊梦昨，光风识面记春初。珠骈巧语谁能拣，锦比新诗迥不如。转读转佳难去手，眉间愁思为君舒。锦江前日解征鞍，剩拟春衫准酒欢。杜宇有声催客去，海棠无伴与谁看。而今柳巷青春老，又是秧塍白水漫。君欲相思须命驾，休言别易盍簪难。去岁春风客帝京，西湖烟雨过清明。苏堤画舫春三月，天竺清钟夜五更。行李裹书归旧隐，野花沽酒赏新晴。只缘未读时文熟，端合山中且菜羹。"}