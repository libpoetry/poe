{"id":"736635","title":"渡兰津","dynasty":"清","author":"吴铭道","text":"博南开道行人悲，怒流崩激骄冯夷。两崖万仞掩天扇，中流一线穿坤维。铁螂天浮作飞渡，飘飘悬槛摇风威。青猿接臂掷岩石，孔雀将雏饮江湄。黄茅瘴压纤雾冷，玉条烟合苍林迷。丞相祠堂峙绝壁，风涛磨荡相蔽亏。蛮王敛手受约束，官其渠帅羁縻之。铜柱遥连孟优墓，金齿未塌吕凯碑。兹桥奇隘世未有，挟而超者人其谁。天为边陲作门户，留此罅处神所司。缥缈空腾数百步，目眩那敢低头窥。发源西极昆仑足，破山直注南海涯。澜沧万古急于箭，华阳黑水联三危。"}