{"id":"1000492","title":"临江郡斋邀凉亭分韵得居字","dynasty":"宋","author":"彭龟年","text":"子猷犹爱竹，爱竹意已疏。著脚踏危机，肉相元未除。要识竹情性，顾我求其初。是中傥虚明，处处我与居。公侯胸中竹，不受富贵锄。平生对此君，意足不愿馀。炎天憩斯亭，洒洒凉风诸。凉风不可招，招得还踌躇。悠然忽相会，我适还似渠。明朝有公事，此意当何如。"}