{"id":"813543","title":"满庭芳五首","dynasty":"清","author":"李慈铭","text":"啼鴂留春，游丝惹梦，天涯又闰清明。夜凉人静，独向六街行。月里幽坊如画，那门边、低度歌声。问谁傍、尊前擪笛，还似诉侬情。廿年前旧恨，柳枝共挽，私语调莺。蓦东风回首，独自飘零。料得小窗今夜，映梨花、一树冥冥。可能把、断肠诗句，月下念教听。淡日帘栊，嫩寒庭院，深情问有谁知。宿酲初解，缃缬上花枝。约略靓妆人影，点春涡、半晕燕支。朱门侧、栏干倚遍，无地寄相思。芳期今又过，猩屏掩恨，茸帕缄诗。正红窗睡重，燕子归迟。斜搭秋千画索，傍花阴、闲袅游丝。黄昏近，茜纱银烛，更是恼人时。风漾游丝，雨晴芳草，联骑重款禅关。碧桃才过，红绽海棠鲜。犹有丁香似雪，斜阳外、占尽春妍。经行遍、廊空人寂，雏鹊斗花前。萧然僧几个，垂帘扫地，静炷炉烟。且访钟林下，选石云边。难得江南吟客，松风里、来听茶煎。还相约，绿阴如幄，清簟枕书眠。新月当帘，微风生树，绣勒同逐香车。韩潭西去，灯影记苏家。难得蓬瀛俊侣，商量到、银勺红牙。偏容我、坐头白发，移近一枝花。周遮屏镜侧，分飘罗袂，小叠蛮韡。更掩扇清歌，娇倚窗纱。笛里分明旧恨，潇湘水、不到天涯。空赢得，青衫老泪，重与洒琵琶。花醒馀寒，柳苏丝雨，闰春留作重三。倦游词客，芳序恨长淹。为约薇壶俊侣，凤城畔、闲趁珂骖。轻阴里、朱墙一抹，松影转幢南。那堪思往事，廿年再禊，曾款精蓝。问咸丰朝士，几共言谈。惆怅僧贫树老，一株雪、犹照春衫。凭高望，斜阳燕麦，无恙是晴岚。"}