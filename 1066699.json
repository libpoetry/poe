{"id":"1066699","title":"十二月二十三日立春中散兄棣华第六会特盛是日天大雪小孙女出綵幡胜及花柳精巧夜漏且五鼓方罢既归不得寐偶成律诗纪事拜呈中散兄兼简公任阜民详定侍郎道祖签幕判院朝提辖奉议卿任宝录待制","dynasty":"宋","author":"葛胜仲","text":"异县逢春启，羁怀百不堪。频倾次道酿，聊喜阿云谈。棣萼仍清集，辛盘助半酣。綵幡惊节物，玉屑瑞田蚕。太簇律初应，德星堂不惭。共誇筵秩秩，那羡府潭潭。济美三公后，逃禅二老参。清欢时择胜，冲操自廉贪。丹荔来闽部，黄鱼出峤南。云泉烹赐茗，罗帕荐珍柑。经醉香浮座，言归钟动庵。萧然文字饮，共赋鹿鸣三。"}