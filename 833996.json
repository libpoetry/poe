{"id":"833996","title":"金缕曲","dynasty":"清末民国初","author":"易顺鼎","text":"软语花边听。正商量个侬归计，矮鬟肩并。话到明朝销魂处，数点啼珠偷迸。更不管舞衫红沁。小院沈沈春如海，便缃桃落尽无人问。心上有，别离恨。明珰莫负年时赠。怎忘他弄娇体态，倚愁情性。纵倩张郎偷春笔，写出眉痕一寸。也难写相思一寸。回首秦楼箫声杳，算兰堂未抵蓬山近。应寄个，紫鸾信。"}