{"id":"1109502","title":"代梁总挽郑舜举侍郎四首","dynasty":"宋","author":"刘宰","text":"几度除书下紫宸，从容千骑拥朱轮。圣朝若第循良课，公是当时第一人。九重虚己伫论思，千载风云彼一时。贝锦谁为当日事，角招空赋昔人诗。由来乐事在田园，归路无人早著鞭。见一堂中谁是伴，亭亭修竹锁苍烟。慷慨论交酒一钟，别来木末几西风。归欤拟趁鸡豚社，太息无因见此公。"}