{"id":"541555","title":"送刘衍亨宗伯还朝","dynasty":"明","author":"温纯","text":"袅袅琴中操，离离沼间芷。赏音以同芳，饮醇忘其旨。与君结绸缪，愿言未有已。膏车驾言迈，欢宴方伊始。顾听嘤鸣声，何以赠吾子。宛彼石头城，日夕生春水。晓月媚仙舟，清风拂中沚。含情将诉谁，扣舷鸣其里。翩翩飏双翮，双翮横万里。簪笏归承明，礼乐唯君倚。汉庭今侧席，正人在端揆。东观已然藜，北省亦方轨。瀛海神仙宅，君恩去天咫。承颜归省毕，调鼎报天子。勿以明发心，钟情于岾屺。至孝塞天地，显扬端在此。"}