{"id":"102577","title":"游桓山会者十人以春水满四泽夏云多奇峰为韵","dynasty":"宋代","author":"苏轼","text":"东郊欲寻春，未见莺花迹。春风在流水，凫雁先拍拍。孤帆信溶漾，弄此半篙碧。舣舟桓山下，长啸理轻策。弹琴石室中，幽响清磔磔。吊彼泉下人，野火失枯腊。悟此人间世，何者为真宅。暮回百步洪，散坐洪上石。愧我非王襄，子渊肯见客。临流吹洞箫，水月照连璧。此欢真不朽，回首岁月隔。想像斜川游，作诗寄彭泽。"}