{"id":"1118919","title":"荔枝香近","dynasty":"宋","author":"陈允平","text":"杜宇声声频唤，春渐去。暗碧柳色依依，湖上迷青雾。残香净洗红兰，昨夜朱铅雨。金泥帐底，双虬自沈乳。天际，渐迤逦片帆南浦。一笑蔷薇，别后酒杯慵举。江上琵琶，莫遣东风误鹦鹉。泪拥通宵蜡炬。脸霞香销粉薄，泪偷泫。叆叆金兽，沈水微薰，入帘绿树春阴，糁径红英风卷。芳草怨碧，王孙渐远。锦屏梦回，恍觉云雨散。玉瑟无心理，懒醉琼花宴。宝钗翠滑，一缕青丝为君剪。别情谁更排遣。"}