{"id":"1074910","title":"哭普儿","dynasty":"宋","author":"周紫芝","text":"胸中欠梨枣，种此无明根。造物初戏剧，忧伤裂心肝。夺我破壳雏，长鸣犹未翰。况乃渥洼种，堕地已足观。此理竟莫晓，老泪空阑干。端如卜子夏，泪尽双眼眢。母哭不忍听，听之鼻辛酸。人言有子尔，欲遣吾心宽。有生无短长，视死同一叹。晓人当如是，自晓终为难。究竟无奈何，哀哉亦何言。安得大灵龟，骑云款天门。"}