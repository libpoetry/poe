{"id":"1235440","title":"寄题胡氏涧月堂二首","dynasty":"元","author":"刘诜","text":"泠泠山中涧，皎皎天上月。以月照涧泉，举世无此洁。月以表我心，涧以明我德。秋风吹八极，踞石濯华发。短瓢吸寒光，羽衣弄飞雪。梦骑白凤凰，直上碧瑶阙。安知世间人，咻咻方病热。世人不识泉，等之黄泥湍。世人不识月，视若白瓦盘。断蒿三板船，沮洳鳅鳝蟠。击筳喧里耳，哓哓声不完。嗟此泉与月，信当何人看。我尝溯其源，颢白通广寒。懿彼隐君子，相从此盘桓。"}