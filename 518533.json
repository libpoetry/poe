{"id":"518533","title":"空夫诗为行人余希周作","dynasty":"明","author":"张吉","text":"斋居黜筐箧，深炳元化先。群动纷荡摩，妙处故依然。顽趺憎色相，迷惑不可迁。长揖谢空夫，诸有勿轻捐。夫言空乃有，固我上乘禅。火空炫明彩，鉴空察媸妍。阳侯抱一空，今古纳奔川。达观理斯得，公执无太偏。再拜答空夫，授我醯鸡篇。枵腹卧松月，万壑皆竽弦。"}