{"id":"826836","title":"百字令·予弟南生游艺多能，素不能画，一日得尺绢临钱萚石先生墨兰，信笔挥洒，便有意致。予弟亡来十三年矣，此帧尚藏箧中，附装先世文字册后，系之以词","dynasty":"清末近现代初","author":"金兆蕃","text":"离群已久，睹分明泥雪，使人悲也。记得西窗初试笔，心手一时潇洒。浓染花心，淡钩叶背，补点寒苔罅。看粉本墨痕，同照寒夜。不信雹碎霜彫，湘波梦迹，都作云烟化。泽畔孤吟徒苦我，天吝灵均才借。失计当门，末途空谷，此恨凭谁写。谢池荒矣，惠连天上应讶。"}