{"id":"1128888","title":"禅人写师真求赞","dynasty":"宋","author":"释子淳","text":"咄这枯槁形容，平生太煞揭斗。电光石火之机，两舌一还无口。真截根源不肯谈，爱引禅徒荒草走。真非真，伪非伪，圆眼横眉，丑唇平鼻，图画自难。同思量，何处是月笼松顶兮鹤梦初醒，雪覆芦花兮鹭寒不睡。写出寄形，眉目分明。直饶全似，祇得八成。闻名兮不如见面，见面兮不如闻名。霜天月满兮难寻老兔，海门潮落兮不觅长鲸。"}