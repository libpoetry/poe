{"id":"238516","title":"挽亡弟豫九制参诗","dynasty":"宋代","author":"高斯得","text":"出园有佳树，生处本同枝。客土何年异，孤根两处移。西栽种岭下，东植霅溪湄。君壮方逢世，吾衰久忏时。丘园甘寂寞，门户倚扶持。乘障能名著，参筹婉画奇。平生境虽顺，末路数终奇。屡厄枭鸣暴，仍遭马踶危。客魂翔寓里，旅榇出京师。雁泽羁孤影，鴒原踯躅悲。殚予暮光景，恤汝众孤婺。临穴万行泪，九原知不知。"}