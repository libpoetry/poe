{"id":"1077514","title":"江上值雪戏成短歌","dynasty":"宋","author":"李纲","text":"我来自南今几月，万里不曾看点雪。舣舟江南烟水湾，雪作春风更奇绝。冻云漠漠愁锁空，初闻冰霰响窗蓬。鲛人泣下玉盘碎，珠玑乱落层霄中。须臾雪片大如指，密洒江干浩无际。白帝从以万玉妃，婀娜旂常堕雪水。回风飘舞转交加，坐看汀洲铺玉沙。已惊绿柳早飞絮，更讶黄芦还带花。沙头凫雁自俦侣，天暝云寒去何处。渔翁独立钓清江，披得一蓑非好句。梁溪居士初归来，对此超然慰所怀。家在淮东阻行色，晴天且为片时开。"}