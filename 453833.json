{"id":"453833","title":"偕剑川小丹走访怀柔春江月遂蒙导游红螺寺","dynasty":"当代","author":"傅义","text":"春花秋月忒有情，龙钟那容等闲度。欣闻红螺寺景佳，邀朋访友联袂去。及门森森碧万竿，耸立千尺蕃琅玕。翠径深幽红尘净，泠风一洗清肺肝。干青沟黄皮色复，模形遂名金镶玉。祇园豪侈地布金，佛土宁犹未免俗。抠衣折腰攀玉阶，长坡斜平尤崔嵬。殿前两株古银杏，雌雄分峙长相偕。雄株灿灿花千朵，雌株累累无花果。俨然齐眉敬如宾，兼容互补同婀娜。殿后迥立平顶松，如张天幕如云浓。更著巨藤附伟躯，夭矫回旋如盘龙。雷砰雨瀑不飞去，磊落岂肯潜其踪。密铺万颗紫玛瑙，竟令苍天为改容。应谢法雨匀沾濡，此处始得美如此。目迷神怡难尽言，擢尤媚吾主人耳。"}