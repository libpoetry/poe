{"id":"1235561","title":"奉答道林书记二首","dynasty":"元","author":"成廷圭","text":"何年飞锡度江城，林下相逢眼倍明。老子岂能知药性，阿师宁独擅诗名。江风满座筼筜合，石雨侵墙薜荔生。莫把旧家无孔笛，月明吹作凤凰鸣。狮子林中夙夜缘，杖藜来往意方坚。白莲社友须元亮，金粟如来是谪仙。净梵六时严戒律，长斋十日断荤膻。翛然古竹长松下，还许山僧醉后眠。"}