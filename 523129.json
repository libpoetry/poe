{"id":"523129","title":"结肠篇三首 其三","dynasty":"明","author":"李梦阳","text":"结肠三阕声更咽，汝肠难解我肠结。夙昔失意共奔走，汝实千辛我跄跌。宦归家定今稍宁，岂汝沉绵遽离绝。魂乎魂乎游何方，儿号女哭周汝旁。劘心饮泣看彼苍，愚者何寿慧何亡。伫立逶迤若有望，迫而即之独空床。梁间二燕哺子急，触落青虫污我裳。锦衾尘埃委鸳鸯，穗帷中夜风琅琅。魂惊梦摇中惨伤，阴雨啾唧灯无光。呜呼此曲不可竟，为君赓歌妾薄命。"}