{"id":"833188","title":"莺啼序","dynasty":"清末民国初","author":"樊增祥","text":"春明梦痕渐远，怅流光电逝。写心素、多在瑶笺，忍教花叶轻弃。探怀袖、芳香未灭，书中历历开元事。怕珍珠，密字经年，化为红泪。十载京华，夜雨剪韭，度东风廿四。听新曲、传唱旗亭，旧纱犹护萧寺。数风流、香山洛下，论清望、欧公颍尾。更相逢，学士煎茶，赋情浓至。红兰易萎，粉絮轻飘，剩扬云老矣。别后忆、剪灯深院，坠策闲坊，澹月成烟，软尘如水。黄垆咫尺，深深埋玉，人间犹有邹枚在。甚相如、忍为琴痟死。元亭书掩，无人与注玄文，老怀几许凄戾。兰成此日，郁郁关中，叹一官如寄。莫更诩、灵和风貌，横海功名，览镜萧然，鬓丝如此。鱼书望断，琅玕重把，平生师友无多在，愿黄金、牢铸江东蠡。还期子晋归来，白鹤云中，玉笙月里。"}