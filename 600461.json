{"id":"600461","title":"赏牡丹","dynasty":"明","author":"王弘诲","text":"朱明开令节，邀赏对名花。潋滟欺秾李，纷披夺丽华。天香横席满，国色倚阑斜。绿叶舍朝露，红英缀晚霞。迷蜂娇吐蕊，戏蝶绽分葩。幻字留仙种，凝脂出帝家。醉妆妃子妒，敛态洛神誇。名入骚坛重，根当锦障赊。洛阳春有价，金谷净无瑕。芍药堪成侍，芙蓉似失嘉。自缘生富贵，偏许事豪奢。"}