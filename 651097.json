{"id":"651097","title":"沅州春日歌","dynasty":"明","author":"薛瑄","text":"南州二月春来早，绿水青山四萦绕。城中何处足春光，御史台中富花草。窗外青梅结子稀，门墙桃李争晴辉。映日红绡正缕缕，漫空白雪何霏霏。芍药锦苞犹未启，兰荪露叶光泥泥。杨柳风搓碧玉丝，芭蕉叶吐青鸾尾。苔茵展地萱草长，千红万紫遥相当。竹林好鸟自鸣寂，菜畦蛱蝶殊悠扬。生意由来满天地，妆点池台足佳致。门清祗觉白昼长，庭閒况复游丝细。静观元化深无涯，中心默默含春熙。愿效冰霜达阳气，普期八表仁风吹。"}