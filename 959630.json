{"id":"959630","title":"戍邕州","dynasty":"宋","author":"郑獬","text":"兵符下西州，将军催部伍。鸣锣张大旗，早发邕州戍。家家送出城，走哭遮行路。邕州万里馀，北人那可去。毒草见人摇，雄虺大如树。二月瘴烟发，薰蒸剧甑釜。病者如倒林，十才起四五。偶有脱死归，扶杖皆病偻。逃生既不暇，安能捕寇虏。跳踊一蛮来，取之易攫鼠。顾彼有土人，挥金可召募。狃练得精卒，亦足为爪距。妻儿蓄里闾，于心必爱护。较之勇怯间，相去犹豚虎。一朝有缓急，伸缩用臂股。何必遣戍兵，觳觫就死所。愿留中州人，无填岭南土。"}