{"id":"433161","title":"落叶","dynasty":"近现代","author":"钱少华","text":"白云渐冷碧山空，万木萧萧古寺钟。十丈彩霞馀碎锦，二分秋色付西风。飞残凉月三更白，染出霜天一片红。漫向金城感摇落，天涯我亦等飘蓬。仙路尘封扫不开，刘晨昨夜到天台。空怜南国抛红豆，无复春风赋摽梅。碧血青磷虫语急，沧江白露雁鸣哀。从今悟彻添新意，刻骨相思总化灰。"}