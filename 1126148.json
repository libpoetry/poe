{"id":"1126148","title":"淳熙二年春帖子词 光尧寿圣宪天体道太上皇帝閤六首","dynasty":"宋","author":"崔敦诗","text":"嶰管今朝应，璿杓昨夜旋。耕桑三万里，一样乐尧天。事已高超古，心犹切为民。慈颜应有喜，房宿正当晨。采柏浮仙醁，凝酥点寿盘。君王千万岁，长奉两宫欢。九重云气郁崔嵬，日转青旗瑞色开。晨跸一声春又到，太平天子上瑶杯。楼阁隔年馀旧雪，园林连夜著新花。东皇拟作行春计，先到长生大帝家。景龙门上华灯动，黄鹄池边翠浪通。一一春光须作主，从今二十四番风。"}