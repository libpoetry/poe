{"id":"774255","title":"后感事","dynasty":"清","author":"张景祁","text":"百万金缯遣议和，宁资兴国助天戈。叩关互市寰中遍，袖手观兵壁上多。几见珠槃坚誓约，徒劳玉斧划山河。插霄铜柱知谁建，异代犹思马伏波。临淮部曲恣逍遥，坐使狼烽偪蓟辽。喋血取污园庙土，发祥应念祖宗朝。中原割地臣真辱，暮气行军寇自招。犹幸西邻同责让，不令虏马踏云骄。全局难争一著棋，竟将险塞弃华离。田横誓众存孤岛，仓葛呼天树义旗。久隶皇图思禹奠，复沦戎索泣周遗。空拚万井涂膏血，卉服终看变鸟夷。先朝藩服首三韩，胁主齐盟自筑坛。薄海尚多修职贡，大邦原不倚屏翰。龙光旧接归怀易，虎旅新屯控制难。祇恐天骄夷郡县，乐浪元菟阵云寒。"}