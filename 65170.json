{"id":"65170","title":"题吴仲圭平远图","dynasty":"明代","author":"鲍恂","text":"苍山遥遥几千里，绿树参差碧烟起。双帆忽从江上归，影落斜阳湿秋水。林阴苍莽鸟不飞，石径蹭蹬行人稀。松根似可缚茅屋，沙尾亦足容渔矶。我尝西游倚江阁，极目长空入寥廓。好山不肯过江来，恨不乘风跨黄鹤。吴君画手当代无，落笔何年成此图。安能著我岩壑底，相觅老樵寻钓徒。"}