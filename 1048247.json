{"id":"1048247","title":"谗龙","dynasty":"宋","author":"韦骧","text":"退之昔日谗风伯，今日吾友谗应龙。应龙闻之两耳卓，急卷海水飞长空。阴云曀曀为后先，变化赫日成昏曚。田间槁穗有生意，虢子属纩卢医逢。望霓万口动一喜，往往备赛求豜豵。顷之气象复舒霁，飘洒尚不遭溟濛。龙乎奚尔不努力，遽若有禀还收踪。天岂虐斯民，不欲为年丰。林林未必皆咎戾，必有任责当其凶。蕲君勿龙谗，谗龙非无从。旱乾水溢各有召，应答不谬如洪钟。昭昭之鉴明且威，讵敢旷久而忘功。一欲窃弄权，霶霈私群农。震怒起旋踵，菹醢灾谁躬。慎无凝土像夭矫，昼夜狂舞青衣童。精诚修警感毕听，朝暮膏泽盈寰中。"}