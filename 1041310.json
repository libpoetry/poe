{"id":"1041310","title":"欲于旧州石桥作偶浯台以备游览先为五言","dynasty":"宋","author":"刘敞","text":"河决钜野溢，此时吾山平。百川会两泽，千里围孤城。桑野就芜漫，石桥尚峥嵘。往往有白鹤，飞来群悲鸣。我欲览风土，因之省民耕。谁能同我乐，谁肯从我行。楚人哀江南，倚沼而畦瀛。临高诵斯语，正复伤人情。当筑十丈台，偶浯为之名。上可容宴豆，下堪列旆旌。棹歌出中流，箫鼓会前楹。浮云来东山，落日隐北溟。此乐或难忘，请公为我评。"}