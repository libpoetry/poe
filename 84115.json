{"id":"84115","title":"晨起有感·痛饮可以豪","dynasty":"宋代","author":"陆游","text":"痛饮可以豪，谢病可以高，计之顾不审，老与世俗鏖。丈夫本自许，四十拥旌旄，上马不回顾，贼穴穷腥臊。渭桥耻未雪，孰谓弓可櫜？此志竟悠悠，徂岁行滔滔。一官客长安，烛下束弊袍，岂惟叹龙锺，行恐悲焄蒿。吾曹议古人，後亦观吾曹；浮云易变灭，公议终坚牢。"}