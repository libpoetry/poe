{"id":"834978","title":"满庭芳 孟晋招饮淀园","dynasty":"清末民国初","author":"奭良","text":"雨浥轻尘，风吹淡馥，一湾流水田田。亭亭红萼，翠盖滴珠圆。胜赏偏逢夏健，陪游屐、蒲箑都捐。濠梁兴，引车虚左，一似信陵贤。西园。初识路，东阡北陌，第五桥南。有幽篁结霭，老树参天。散坐听诗读画，萧閒趣、雅称林泉。飞溅急，碧筒劝酒，归去冷云偏。"}