{"id":"132323","title":"次韵答席蕃秀才论春秋","dynasty":"宋代","author":"项安世","text":"北冀之土南交州，瓜戎直西东泗浮。中间代霸若桃梗，列国聚散同夫不。史编断烂杂蟲鼠，野记纷纶充马牛。惊雷破聩目开瞽，上起蔑歃终麟游。玄船书字亦刀削，如木遇扁金逢欧。不同辞子付泡幻，肯信蒙臾判浮休。妍皮丑骨区万态，大川小港条千洲。年深未免成伯帛，声乱已复还邾邹。崛兴啖赵倚天斧，嗣有陈胡横海舟。群言一划露初意，后学平济无千尤。当时岂为题目计，此日寝成场屋流。横穿异义作同体，立取贵绶驱雄驺。席君吾情好兄弟，蜀都此学多声猷。得来三欢出诗本，昉此一笑同茶瓯。愿披一十九万字，与子斟酌更献詶。"}