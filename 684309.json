{"id":"684309","title":"游牛峰寺四首","dynasty":"明","author":"王守仁","text":"洞门春霭蔽深松，飞磴缠空转石峰。猛虎踞崖如出柙，断螭蟠顶讶悬钟。金城绛阙应无处，翠壁丹书尚有踪。天下名区皆一到，此山殊不厌来重。萦纡鸟道入云松，下数湖南百二峰。岩犬吠人时出树，山僧迎客自鸣钟。凌飙陟险真扶病，异日探奇是旧踪。欲扣灵关问丹诀，春风萝薜隔重重。偶寻春寺入层峰，曾到浑疑是梦中。飞鸟去边悬栈道，冯夷宿处有幽宫。溪云晚度千岩雨，海月凉飘万里风。夜拥苍崖卧丹洞，山中亦自有王公。一卧禅房隔岁心，五峰烟月听猿吟。蜚湍映树悬苍玉，蠹粉吹香落细金。翠壁年多霜藓合，石床春尽雨花深。胜游过眼俱陈迹，珍重新题满竹林。"}