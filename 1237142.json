{"id":"1237142","title":"次韵马伯庸应奉绝句八首","dynasty":"元","author":"袁桷","text":"玄都观里桃花句，沈香亭前芍药词。今年春风似怜我，明年春风更相思。肥红盈盈锦步障，浅黄深深绿油幕。绝怜旧嫁小娉婷，一曲生香泪双落。垂髻双双白马郎，看花不语愁昼长。堂前有妇不肯守，遍看吴姬与赵娼。小楼昨夜听琵琶，推手却手怨王家。不辞远嫁卢龙道，可怜长城骨如沙。红衣夜唱娑罗树，云是西天好儿孙。吹螺日饮官法酒，笑渠骑马傍人门。谁家弄玉矜少年，采莲艇子歌娟娟。转首那知颜色老，犹抹横云啼镜前。向曾六月桓州住，雪歇前岩散冰树。王郎马郎太愁生，两骑双双辞我去。乌靴窄窄称宫袍，双鬓风翻见二毛。闻道中山止十驿，急须乘马酿松醪。"}