{"id":"844937","title":"题梅绝句四首","dynasty":"清末民国初","author":"曹家达","text":"浮山缟袂乍相逢，冰雪因缘惬素衷。但得此心坚匪石，不随桃李嫁东风。每向春前领众芳，无言独笑对寒塘。可怜星月朦胧夜，倒影樽前如许长。琼姿娟洁净无苔，浪向江南遍地栽。难得写生花御史，霜前雪后一时开。风前小影惜苗条，掩抑芳心魂暗销。故国河山看不得，年年憔悴沈郎腰。"}