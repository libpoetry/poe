{"id":"1065979","title":"题海山亭怀左经臣诗","dynasty":"宋","author":"许景衡","text":"去年登斯亭，江山照尊俎。眼中十年旧，一笑便尔汝。今年登斯亭，春风糁花絮。故人渺天末，云海滞鳞羽。尺素相濡沫，耿耿不我与。壁间指旧题，珠玉暗尘土。良辰岂易得，陈迹空处所。眷言继高韵，寸缕惭织组。嘉我二三子，肴核佐玉醑。欢然为倾倒，落日争起舞。丈夫贵适意，穷达付出处。洛阳真小儿，顾慕涕如雨。江流无日夜，而此独不去。何须数岁月，俯仰亦今古。"}