{"id":"701258","title":"再经庐山东林寺又用始祖御史公韵赋六首","dynasty":"明","author":"黄仲昭","text":"昔年曾过此，犹记暮春时。骢马重来日，隙驹三载期。云閒经雨岫，花发向阳枝。春草撩诗兴，分青入古池。青山如有待，不改昔年时。重到宁非幸，佳游不负期。乱云生石罅，一鸟啭花枝。昨夜知经雨，幽庭水满池。慧远因陶令，高名著昔时。虎溪同笑傲，莲社共襟期。故址更新宇，乔林非旧枝。千年遗迹在，惟说两荷池。问道浔阳郡，诸生候几时。未穷残日兴，仍拟复来期。霁景酣春意，红芳间绿枝。山中春社过，飞燕乱差池。徙倚看奇胜，乾坤雨霁时。林峦含喜色，花鸟似前期。晴竹黄金影，新梧碧玉枝。幽亭事事好，不独瞰清池。山水重看处，韶华正丽时。胜游良自慰，浮世亦难期。鸟瞷斋僧饭，猿攀饮涧枝。所嗟公事迫，未得看天池。"}