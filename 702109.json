{"id":"702109","title":"于席学士院池观莲宴集和张亭溪詹事二首兼呈同会诸公","dynasty":"明","author":"湛若水","text":"清赏和风天不违，花光水色丽相依。盛将歌管仍仙侣，静倚芙蓉谢宓妃。终是直通怜碧干，不堪摇落看红衣。况逢夏尽秋来日，酒盏还公满意挥。玉井孤根何处峰，移来天府翠云从。谩誇骤雨明珠过，更看高秋碧实重。出水群仙天藻发，临池诸杰地灵钟。二难四美还尧日，尽拚傍人笑醉容。"}