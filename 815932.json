{"id":"815932","title":"登华山三首","dynasty":"清","author":"高孝本","text":"万古神灵岳，三峰镇雍州。首阳曾北裂，星宿此东流。台驻轩皇跸，天垂白帝旒。行携九节杖，长啸访丹丘。谁开千尺峡，断处若相连。岂有丹梯接，惟凭铁绠悬。猿攀岩倒上，鼠伏穴傍穿。自度车箱谷，飞升傲列仙。直到神仙窟，阴阴紫翠浓。希夷云际卧，毛女树边逢。二十八潭水，五千馀仞峰。烟霞都踏遍，欲跨两茅龙。"}