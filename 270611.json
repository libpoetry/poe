{"id":"270611","title":"古尔图道中","dynasty":"清代","author":"宋伯鲁","text":"逻骑容刀锐，旃舆小户通。片云时带雨，老树总吟风。野戍荒烟外，穹庐落照中。犹闻旧藩子，出学大瀛东。大漠黄云黯，千岩白雪高。虎留沙上迹，驼落草间毛。墨守儒生拙，戎装武士豪。至今于货者，犹佩越人刀。此地盛刍牧，沃皋千里平。牛羊下落日，草树隐荒城。倚剑孤云晚，停轺片月清。堠亭寥寂甚，空外一鸡鸣。"}