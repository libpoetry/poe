{"id":"688564","title":"厓山吊古","dynasty":"明","author":"许炯","text":"中原杀气随胡马，南粤楼船作帝宫。十万貔貅同捧日，一朝风雨尽从龙。沧波渺渺英魂在，禾黍离离故国空。千载神游知不远，翠华摇落海门东。天涯舟楫泣途穷，惨澹山河王气终。吴苑春归陵树尽，苍梧云散鼎湖空。魂来海上千峰雨，恨满山阳一笛风。回首中原何处是，依稀犹记五更钟。古祠牢落对行宫，朝市荒凉夕照中。玉玺久归沧海去，铜驼空见碧苔封。已无抔土藏遗剑，犹有馀民泣堕弓。一曲雍门歌不尽，满山松柏起悲风。"}