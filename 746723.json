{"id":"746723","title":"鹭屿吟寄京华故人","dynasty":"清","author":"鲍作雨","text":"鹭屿嶷立南海中，奔腾决莽来天风。层岩峭壁势飞动，訇如万马声行空。昨日暮过二月半，吴绵卸尽还挥汗。一夜寒风荡宿温，无冬无夏朝朝换。我来鞭石驱神鳌，长飙飞御尻轮飘。振衣直上蓬莱顶，东西乌兔穷秋毫。紫鸾镜水矜羽毛，长吟龙笛生波涛。更谁遗我昆吾刀，斩蛟截鳄青天高。积气重溟水翻墨，黑云万里动春色。玉堂美人在帝侧，且向天南望天北。"}