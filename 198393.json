{"id":"198393","title":"和汤无邪·东风习习初春天","dynasty":"宋代","author":"廖行之","text":"东风习习初春天，流澌冻解兴鱼潜。池波生绿纹漪涟，和气已觉弥天渊。人间佳处不独此，我有嘉客称世贤。怀归不肯依刘表，满怀貯月清光皎。君行天下眼力高，泰山自见秋毫小。往时祖烈通帝震，凛凛奚啻霜松清。力扶彝伦正皇极，精贯日月伊忠诚。声弥宇宙身卑下，贪天下愿群龙驾。功高德厚愈流光，谁信幽潜空厚夜。吾闻丹穴多祥鸾，正论世济非论官。惭卿惭长彼何事，五公四世嗤新安。欣然如君食旧德，澜翻自诡真奇特。潇湘江上忽相逢，熬游远自蚕丛国。诗豪气侠负家传，平生重义不重钱。千金万镒随手尽，南来祗有两臂全。且言昔与吾兄别，相勉相期皆远业。六年万里天西南，历井扪参淅今接。故人已作骑箕英，憔悴倦游谁可伦。风波险阻厌蜀道，恨不泽国归垂纶。如今岂乏资身策，家在吴江天一域。床头金尽何足言，气干牛斗心金石。不须伍举谈班荆，开心见胆须真情。交游衮衮半朝露，家有谏省真难兄。听君话言坐未定，投我新篇富嘲咏。我思伯氏不可作，君为感叹岂其命。自惭无力空殷勤，扶摇孰起垂天云。愧无词华堪掞庭，安得琼琚持报君。"}