{"id":"807518","title":"念奴娇  春日同纬云南耕遍历南岳诸园林仍用赤壁词韵","dynasty":"清","author":"陈维崧","text":"春山劝我，只今朝、须尽此杯中物。莫把閒愁千万斛，题湿酒家墙壁。石畔泉流，林间风起，飐数枝香雪。一樽酹取，千秋射虎人杰。况值北雁初归，岩花随饮兴，共参差发。何限向来哀乐事，一笑浮沤生灭。日落帆轻，花欹帽重，暝翠侵毛发。濒行恋恋，空山定好明月。"}