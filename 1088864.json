{"id":"1088864","title":"近得一二砚示范达甫笑以为堪支床也许送端州大砚作诗以坚其约","dynasty":"宋","author":"张孝祥","text":"范郎紫玉馀半圭，翻手作云雨雹随。龙蛇起陆孔翠飞，云收雨霁千首诗。荐以文锦盘珠玑，夜光发屋邻翁知。桂州刺史书成痴，单车万里日夜驰。囊中已无去年锥，欠此石友相娱嬉。范郎笑我支床龟，忽遣致我重宝赍。金印如斗不愿携，爱此直欲忘朝饥。君行题舆古端溪，溪石丑好纷不齐。溪边之人足谩欺，须君眼力为辨之。更作万斛之墨池，为君大书十丈碑。"}