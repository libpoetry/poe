{"id":"1131499","title":"偕簿尉过石照山祷雨","dynasty":"宋","author":"虞俦","text":"紫金岩电间闪烁，宝网香云时吐吞。况有降魔大圆镜，岂因旱魃更游魂。怪生斗水蓄风雷，唤取龙神睡觉来。火急共为诗准备，却愁头上雨相催。野火烧渠经几秋，却将光彩閟深幽。尘中纵有人磨镜，俗状年来我亦羞。向来赤地增愁叹，更遣蜚蝗恣噬吞。稽首愿天怜一雨，只今未定有惊魂。一声破柱走惊雷，割得乖龙左耳来。海水荡云疑欲立，电光摇帜更烦催。石应皮里有阳秋，千载潜光待发幽。说与山灵呈伎俩，试令回顾合包羞。白虹贯日怜精爽，黑蜧拿云怪吐吞。急雨翻盆天借润，摩挲粳稻与招魂。墨云沃日度轻雷，满载随车白雨来。更好夜凉工杼轴，篱根蚤有候虫催。百箔蚕丝麦有秋，田家此乐最閒幽。蓱号莫败西成好，里社溪毛或可羞。"}