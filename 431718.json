{"id":"431718","title":"桂湖四首","dynasty":"近现代","author":"刘东父","text":"平湖十里绕回廊，台树参差蔓草荒。千里朋簪聚壶榼，一溪萍藻荐馨香。孤忠不没清名远，游兴偏输别恨长。试向故家问乔木，旧时妆阁已茫茫。寻幽何用小山招，呼吸湖光过短桥。丛桂绕成香馥馥，残荷临水气萧萧。十年才到伤秋老，百感横生藉酒销。最是不堪回首处，乌衣门巷望迢遥。交加亭上望垂杨，罨画萧疏水国凉。千树芳菲飘桂蕊，一湖风露冷莲房。休将岁暮嗟迟暮，却把他乡作故乡。自笑萍踪都不定，竹林差喜近壶觞。惯将为客送华年，回首江城事惘然。秋色祇今看桂老，蟾光无复照人圆。置身如在众香国，礼佛重寻三世缘。怕说明朝又歧路，分飞劳燕各翩翩。"}