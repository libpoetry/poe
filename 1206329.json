{"id":"1206329","title":"贺新郎","dynasty":"元","author":"姚燧","text":"杜宇为谋拙。只当时西州，已报鳖灵功烈。何事为心轻传禅，坐取名隳身灭。化怨鸟、春山啼血。试听不如归去语，怕君远、未晓吾能说。冤愤在，失金阙。胡为不叩天阍裂。枉人闲丁宁，控诉欲求谁雪。蜀道思归诚何有，便隔云山千叠。一再举、犹堪横绝。苦趣东君行不早，到千红、万紫飞时节。呼谢豹，慎扪舌。"}