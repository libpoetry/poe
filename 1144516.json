{"id":"1144516","title":"咏史 张汤公孙弘","dynasty":"宋末元初","author":"陈普","text":"张汤绝似公孙子，一样奴颜裹祸心。不赖汲生如日月，汉廷谁与破幽阴。汉武秦皇代有俦，奸人常缓钓鱼钩。公孙不但能牵纵，巧计犹工毒上流。茂材异等竟无闻，教耨明耕却有人。能旱能风须记取，汉家元气太宗仁。汉朝独有舒与黯，何物枭心欲食之。六经千载无生气，断自齐人作相时。"}