{"id":"1014606","title":"送侄昭上人归乡","dynasty":"宋","author":"释师范","text":"昭昭灵灵是何物，非物非心亦非佛。五湖云衲竞头参，空把光阴恣埋没。我游江湖三十有四年，饱饭之馀，一味闲打眠。子今迢迢苦寻讨，不知寻讨何慕焉。问吾道，今年大熟收成早。问吾禅，秋林噪晚声喧喧。抖擞屎肠都说了，莫将一字归去容易空流传。斯言写就相违别，目断家山云叠叠。我亦欲归归不得，千里万里一条铁。"}