{"id":"501953","title":"送演藏主归浙东","dynasty":"明","author":"释妙声","text":"豫章老禅天下士，今既无双古谁比。十年不见怨飞鸿，几度相思隔江水。前年有书到空谷，放在床头百回读。至今散帙眼忽明，时复看云思相续。上人新自浙东来，曾侍生公说法台。洼水本生天马种，邓林还出豫章材。春雨相逢又相别，明日扁舟异吴越。君到双峰问我时，为言舌在头如雪。"}