{"id":"1125391","title":"次韵公辟州宅月夜偶成","dynasty":"宋","author":"秦观","text":"新秋过雨月如霜，缓足蓬莱彻上方。翠木玲珑藏宝界，白烟浓淡锁华堂。书名越艳谁兴发，角动单于自感伤。山似卧龙天似水，却疑身在海中央。缭绕千重雨后凉，月含秋色上东方。风催络纾归金井，月转檀栾荫画堂。游目骋怀佳兴发，感时抚事壮心伤。归来枕簟清无梦，卧看明星到未央。"}