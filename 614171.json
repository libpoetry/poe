{"id":"614171","title":"奉送姚瀛翁座师应召还朝得三十韵","dynasty":"明","author":"李之世","text":"会稽日月秘，掞采发东南。似淬耶溪秀，如从石匮探。伞峰疑有笥，踌岭却无函。剑气光常越，藤笺灿若贪。产移丹穴种，瑞吐朱砂龛。九万期抟运，三千细讨覃。登□出众选，试理慎平勘。正气乔嵩峙，抡才水镜涵。鳄驯知化暴，虎渡似驱婪。载道欢声洽，行春化日酣。绩成看奏最，泽润想流甘。当宁频嘘借，诸艰久练谙。鸾栖宁恋棘，鹓序喜陪参。补衮麒麟绣，触邪獬豸簪。还朝听曳履，问俗且停骖。父老攀辕切，门生仰面惭。食恩宁望报，镂骨只中衔。向日滋桃李，干霄托楩楠。不言小自喻，交让美谁堪。抱拙技穷五，怀珍刖至三。莪应知是蔚，青岂出于蓝。广庇万间厦，常温半挟毵。台歌赓万寿，华祝颂多男。愿附扶鹏翼，欣同贺燕諵。私心徒耿耿，下视每眈眈。弱质嗟驽钝，高援起滞淹。临分怀倍剧，伫望郁如惔。棠芾遗浓荫，炎埃驱毒岚。鼓薰终解愠，燮鼎定调泔。召对劳清问，从容借箸谈。"}