{"id":"686601","title":"赠张生下第还金齿三章","dynasty":"明","author":"边贡","text":"逆旅嗟同病，相逢罢举杯。别期惊岁月，壮志感风雷。路险三湘隔，心遥一雁催。可怜苏季子，还着敝裘回。北风吹独骑，万里向西南。沅水三秋雨，偏桥十月岚。藓碑怀蜀相，花笔梦江淹。好把山中屋，重题扪虱庵。闻道栖迟地，苔香涧户幽。岭猿相旦暮，山月自春秋。诗画称三绝，图书富九流。秪应嵇阮辈，与尔得同游。"}