{"id":"974330","title":"寄贺周子充除左相留正除右相王谦仲除参政","dynasty":"宋","author":"赵蕃","text":"淳熙十六年，正月十九日。雪馀雨更作，有客方抱疾。忽传底处书，昏暮叩蓬荜。问之何许人，乃是吾家侄。书中道何为，除目报甲乙。要令二父知，此意深所悉。我方盘谷归，讵应闻黜陟。虽云在田野，又可忘辅弼。况于乡里贤，与夫旧连率。及其先友家，投分亦颇密。恭惟三君子，德盛难具述。要皆由从官，以至秉政笔。于今天下事，孰得复孰失。仰思与夜继，想不遑暇逸。置邮速传命，颂口当四出。而我病不能，欲置还未毕。要歌夔皋诗，称美宁敢溢。愿观勋业成，公论斯可必。曾闻鸟鸣春，气应还唧唧。喜甚屐且折，忧深纬宁恤。"}