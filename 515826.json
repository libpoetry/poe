{"id":"515826","title":"满江红 寓南都题西园池亭用宋僧晦庵警世韵","dynasty":"明","author":"周瑛","text":"宇内寓形，何须问、足与不足。天生物、五行均赋，有嬴有缩。譬如车轮三十辐，迭为上下交翻覆。履前途、孰谓皆夷平，无砾碌。荒山下，一间屋。败壁底，一瓶粟。少有人于此，肯着双目。器小不能胜大受，命穷岂足膺多福。请从今、消释此生心，休多欲。"}