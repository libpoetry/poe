{"id":"1124367","title":"内子生日","dynasty":"宋","author":"项安世","text":"去岁亲前捧寿杯，如今万里独西来。遥知此日怜儿妇，应抚南枝问雪梅。百尺灯山初转眼，一卮春酒欲酡腮。愿言尊幼俱彊健，归著斑衣伴老莱。东风吹草未成花，物色相看意已嘉。游女尽从灯夕出，家人重向寿辰誇。层层膝下孙枝长，衮衮天边帝綍加。欲和晏公延寿曲，红鸾紫凤劝流霞。人间十八最风流，更占新年第一筹。北梦南云春渐暖，星桥火树夜初收。舅姑未老椿松固，儿女成行璧玉稠。但得长年同饱饭，其他万事更何求。居士新年六秩来，细君初庆绮筵开。朱颜拂拂生银勺，华发鲜鲜上玉台。女嫁男婚成次第，殃销祸散到耆鲐。高堂一曲斑衣舞，我唱君随作老莱。"}