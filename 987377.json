{"id":"987377","title":"读梅福传有感","dynasty":"宋","author":"高斯得","text":"君不见绥和天子在御世五春，画堂甲观寂寂空无人。岂无壮发类元帝，奈燕飞来啄皇孙。三星屡暗紫宫里，群臣默默谁扣阍。忽闻县道上急变，乃是南昌梅子真。书言愿蚤建三统，以孔子后上继殷。存人自立乃周武，壅人自塞为亡秦。陛下若欲保继嗣，成汤不祀宜留神。子真先曾拄王凤，言不见省徒报闻。小臣读史每流涕，福于异代犹谆谆。而况交柯紫荆树，东枝憔悴西枝荣。有能建此第一义，本支百世何足云。我今那复效梅叟，聊欲全生吴市门。"}