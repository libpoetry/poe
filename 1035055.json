{"id":"1035055","title":"送宇文侍郎知庐州","dynasty":"宋","author":"魏了翁","text":"和戎八十年，尺箠不施寸。彼方玄黄篚，此但青紫楦。怀荣保妻子，是固人所贱。或者倖边功，横行请十万。问学不素讲，利欲所薰焮。红旗与黄纸，勇怯无定论。淮浦唇大江，九重重分阃。容台少常伯，忠孝在寝饭。帝谓吾先正，尝遗蜡书恨。汝今其闻孙，未报君父怨。九旗下青冥，往为忠义劝。再拜亟祗命，当仁不敢逊。黄金络马头，茸纛立宪宪。先声劘塞垣，虏师不足遁。邻里会方山，疏余且有献。裴相昔守淮，董师征洄郾。兵端寔蔡启，深入非始愿。况今狃承平，士气方曼曼。民力苦剜创，帅债未折券。如弱者禦盗，高墉守关楗。破羌赵营田，胜楚何缮堰。但当强精神，勿与角勇健。功名不入眼，两斗待其困。却携令名归，太平待公建。"}