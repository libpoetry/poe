{"id":"707489","title":"摸鱼儿 潇湘小八景词 其八","dynasty":"明末清初","author":"王夫之","text":"截流澌、飞虹侧挂，长空流月孤影。斜收返照蔚蓝天，蘋末一江风冷。更漏静。罢鸣桹、停桡沙觜星光耿。疏镫夜永。似说向人间，流光易谢，夜烛游须秉。歌舞罢，追赏良宜此景。木兰牵动绿荇。樵青唱阕斗参横，残月又斜西岭。君莫省。君不见、芦中人老成萍梗。载愁舴艋。向牛饮溪边，羊裘滩上，别把丝纶整。"}