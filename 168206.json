{"id":"168206","title":"念奴娇·天然灵种","dynasty":"宋代","author":"岳珂","text":"天然灵种，遍尘寰、不许一枝分植。瀛海沈沈群玉宴，迥出八仙标格。珠幄留云，翠绡笼雪，浅露宫黄额。无双亭下，未容凡卉连璧。犹是射虎归来，朱阑独倚，曾作东风客。素态自羞时态改，何必铅华倾国。舞影鸾孤，绕心蝶倦，占断春消息。月明十里，坐中还记曾识。"}