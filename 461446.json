{"id":"461446","title":"用陶公饮酒韵二十首并序 其二十","dynasty":"当代","author":"添雪斋","text":"暝花观已久，真红死愈真。萤灯光一线，缚之黑愈淳。残露星流下，玲珑青愈新。夙夜观天者，隔违越与秦。激风逾旷野，音息掌中尘。万树朱成碧，别久思力勤。沉香不盈抱，执手不得亲。三百六十日，明灭谁问津。散魂复潸然，拂袂湿我巾，情天皆苦网，我亦网中人。"}