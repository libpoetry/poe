{"id":"355335","title":"绮罗香·饮周广庵寓斋","dynasty":"清代","author":"董俞","text":"燕掠莲香，蝉吟槐碧，渐觉凉生残夏。小院虾帘，骤雨银河倒泻。怪悲歌、燕市淋漓，喜顾曲、周郎蕴籍。漫愁他、花月销魂，十千频醉新丰舍。看君金马玉勒，有闲情丽藻，才凌鲍谢。锦色瑶笺，多在雪廊风榭。凭彩笔、细为平章，算红友、何如仆射。尽君王、赏罢凌云，西园难问价。"}