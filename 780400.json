{"id":"780400","title":"洞仙歌 宾石曩主钟仰山侍讲家最久，偶访旧馆，怆然黄垆之思。用玉田观花外集有感韵","dynasty":"清","author":"周之琦","text":"燕归何处，过乌衣门第。一带轻烟隔秋水。叹衫痕、晕酒琴语弦诗，三十载，尘世赏音无此。吟魂犹在否，几叶云笺，澹墨重寻旧题字。梦蝶不归来、镜里芙蓉，剪霜影、一枝红碎。有邻笛、依依故人心，问蜡炬、成灰夜台知未。"}