{"id":"309303","title":"玉女摇仙佩·为青丝惜别赋","dynasty":"现代","author":"赵尊岳","text":"钿钗绾凤，宝髻盘蛇，想见临妆风度。染黛添云，衔犀拟月，倦挽几分凝伫。莫更商眉妩。起柔杨春睡，防他娇妒。尚记省，茸窗画烛，说与花时，最惜金缕。含情问青鸾，委地髹光，生怜几许。禁得绿阴院静，翠一程遥，蓦地天涯轻去。料峭番风，云鸦无力，欲系韶光难住。泪眼看侬汝。恁并刀不剪，沧天离绪。漫珍重琴玕绣段，梦中鬟鬓容烟雾。黯谁语。潘郎未改素丝否。"}