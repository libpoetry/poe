{"id":"1115712","title":"壬子正月四日后圃行散四首","dynasty":"宋","author":"杨万里","text":"淡日微舒又急收，兜罗绵隔紫灯毬。更将数点无声雨，不湿人衣却湿头。勃姑偶下小梅枝，要看渠侬褐锦衣。柱后藏身教不见，却因不见转惊飞。双鹊营巢浪苦辛，拣条衔折不辞频。旧条老硬新条韧，却向篱根拾落薪。传语春光恰好秾，太秾恐怕恼衰翁。日华五色无寻处，只在蛛丝来去中。"}