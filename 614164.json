{"id":"614164","title":"汎彭蠡湖望庐山瀑布","dynasty":"明","author":"李之世","text":"庐山望不极，湖影澹遥空。时见双飞瀑，宛如驾白虹。穿云开罨画，喷玉斗玲珑。倒射潭涡黑，全蒸闪日红。为波常注壑，入汉共朝东。远与三江接，平分九派同。荣光浮潋滟，灏气挟鸿濛。毂日扶桑转，经天碣石通。川宁学海至，山象出泉蒙。触目纷为异，谁知造化工。"}