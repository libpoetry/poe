{"id":"812265","title":"哭王处士翃","dynasty":"清","author":"朱彝尊","text":"书信传初到，铭旌已在途。今来纷涕泪，昔别念须臾。迢递悲长道，艰难丧老儒。山阳《怀旧赋》，流恨满江湖。远道将归客，孤舟返旧林。招魂迷楚水，卧病绝吴吟。梦里罗含鸟，囊中陆贾金。犹怜别时语，凄断故人心。江海飘零日，秦川丧乱余。凄凉《蒿里》曲，生死秣陵书。零雨沾青草，高原哭素车。南山桂摇落，无复子云居。知己从今少，平生负汝多。人生看到此，天道复如何。流水笳箫曲，悲风《薤露》歌。王猷竹林在，旧径不堪过。落日明丹旐，飘风卷穗帷。途穷偏作客，身老独无儿。书籍今何托，人琴不可知。高山空有调，回首失钟期。相送悲长别，还家惨独行。流连简书札，次第念交情。自有箧中作，何难身后名。泉台应快意，未必似平生。"}