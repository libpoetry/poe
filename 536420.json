{"id":"536420","title":"拟古七十首 其三十五 谢临川灵运游山","dynasty":"明","author":"王世贞","text":"山水慕孔乐，丘园惭易贲。殊恩赐初服，薄游返真理。改策桐庐峰，遗舲富春涘。阴崿攒空翠，阳崖吐清泚。行鞋芳露润，饷榼流云止。丛林蔽啁唽，徐风发旖旎。解箨篁鸣玉，辞苞萼呈绮。溜溜窦乳滴，活活溪源徙。诧叹接来奇，邅回惜去美。流光暮摇漾，白石何齿齿。想见羊裘客，眇言旷千纪。滞迹好尤人，选念良在已。蝉緌信遗脱，渔钓从此始。"}