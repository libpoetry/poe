{"id":"1206397","title":"八声甘州 宪司循行召试","dynasty":"元","author":"洪希文","text":"秋光如此，摧落堪嗟，菊颖正新黄。对远山如画，残霞似缕，淡淡烟光。怪得数声喜鹊，好语绕山墙。报道黄华使，载酒登冈。回望碧云深处，凛绣衣霄汉，玉斧光芒。况幕中二客，辣手试风霜。看醉蘸龙蛇键笔，借时人、脍炙齿牙香。侬才薄，如何七步，急就成章。"}