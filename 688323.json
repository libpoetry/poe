{"id":"688323","title":"次杨景昌韵二首","dynasty":"明","author":"江源","text":"一自乡书荐庙堂，十年尽省愧含香。风云天上心徒壮，猿鹤山中梦亦长。窃禄未辞三鼎富，催科敢惮一官忙。我行蓟北君居粤，人事音书隔两乡。忆昨磨砻共讲堂，至今兰蕙有馀香。别多易觉新愁积，纸短难书旧话长。五鼓听鸡趍阙拜，终朝流汗在公忙。相思千里君知否，十度封缄寄故乡。"}