{"id":"1053318","title":"酬周亨叔主簿见赠","dynasty":"宋","author":"释道潜","text":"庐山百里蟠穹苍，绝顶阴云常下覆。晴日天风忽扫除，翠壁千层开锦绣。我来庐山初得君，爱君面有庐山秀。长篇险韵使我惊，忽获风流云散后。气味清新满牙颊，如入洞庭尝橘柚。梅子如钱柳絮飞，杜鹃哀号山雨昼。念君明当京邑行，马蹄蹴踏春泥绉。黄陂新息道路迥，野饭藜羹须强嗅。天街到日夏渐热，车毂相摩汗如溜。丈夫功名非苟取，劝子未用轻蓝绶。山中五月早归来，涧底清泠当共漱。"}