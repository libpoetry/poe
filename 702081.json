{"id":"702081","title":"雪中谢赐藕少宰裴公元闇司寇谢公汉甫中丞郭公哲卿有作聊和","dynasty":"明","author":"温纯","text":"雪里阳春天地心，特将碧藕代甘霖。荐馀九庙歆精白，赐及千官尽佩簪。鸣世多怀饶郢曲，许身欲报愧南金。堂隅愁有号寒者，广庇还思万厦深。虎拜追随鹓鹭行，山公何意倦回翔。尝新如荷丝纶重，求旧难忘侧陋扬。况有清通为启事，正逢简注坐垂裳。题诗恐赋归来去，欲济冯谁作大航。"}