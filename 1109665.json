{"id":"1109665","title":"城南杂题","dynasty":"宋","author":"刘敞","text":"当日龙船校五兵，旋开池沼学昆明。迩来封禅和平久，旧地分教百姓耕。垂杨冉冉笼清籞，细草茸茸覆路沙。长闭园门人不入，禁渠流出雨残花。盘姗不称三公位，掩抑空妨数亩庭。只有老僧偏爱惜，倩人图画作书屏。早时风景爱东吴，一到京师兴益疏。偶向城南疑泽国，夹川垂柳带僧居。"}