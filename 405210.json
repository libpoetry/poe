{"id":"405210","title":"步鲁实先教授朱梅四绝原韵","dynasty":"近现代末当代初","author":"张北海","text":"嫩蕊窥窗带醉红，麝薰缥缈入江风。梦回一翳沦千劫，剪取须弥芥子中。褰裳归去撷菁华，漠漠怀柯剩镜花。合伴垣娥添月色，断无消息五侯家。无为曾记我生初，掠粉飘香事可虚。天办新妆遮老眼，凌波微步影疏疏。露演蔷薇丽紫清，胭脂点罢态轻盈。落花风过春难在，倦羽魂归恨未平。"}