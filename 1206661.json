{"id":"1206661","title":"金童捧露盘","dynasty":"元","author":"姬翼","text":"梦幻阎浮，舍故趋新，倏忽化机潜换。天地一丘墟，会心冥冲漠，野云舒卷。寄迹虚舟，鉴形止水，风激游丝断。空玉宇无尘清澈，混物我冤亲，相忘鹏鴳。镇樗散。此际鷇食鹑居，逍遥游宴。闻乎无声，视无色，罢金鎞去膜，作空花观。窗户有余清，泯人牛踪迹，素华明焕。胜概幽遐，洞灵缥缈，直许群真玩。步坦途，摇头拊臂，到醉乡，胜入高阳池馆。世情远。浮生瞬息归来晚。"}