{"id":"693453","title":"杂兴 其一","dynasty":"明","author":"邱云霄","text":"幽兰何蘼蘼，翩焉冒芳泽。托根土未深，不如桃李色。佳人洁玉肌，采采竞新叶。纫佩当素怀，芬芳达疏发。华姿日以改，抱香死不灭。服之复服之，结欢何由竭。玄豹自绝食，怀蔚以甘饥。豮豕日饲足，相吊悲及肥。猩饮嗟世饕，鸟沫知涂衣。神讵附胎灭，名盍竞旸晖。累累勿复道，俛首悲徘徊。翘翘青梧枝，列列陈凤实。众羽何噈噈，而不食其实。枯萼冒秋阴，淅沥日委地。啖彼林端禽，败桃生蠹柿。松柏生崇冈，枝叶拂高云。亭亭绝地纪，斤斧空纷纷。嗟彼河畔榆，托根亦缠绵。波浪日摧荡，讵能保终完。宣尼叹黄鸟，咏取丘隅篇。追念少年志，策身夙昔人。至道昧所的，冥骋生风尘。感此百年内，凋发不再春。凉飙飒然至，悠悠念无垠。木浮以刳舟，金沈乃制?。圣人达简易，任材动相遭。如何周道没，举世无乂髦。孔颜叹用舍，沮溺亦遁逃。仪秦夸虎视，七雄竞咆哮。汉唐代得失，制治难相高。清浊生祸罗，壮士悲贤劳。悠悠观大运，顺化归吾曹。玄运日消息，白首悲炎凉。委草不复华，幽兰守其芳。芙容倚秋风，婉媚当明窗。芳姿感摇落，惨尔中自伤。厝薪愿在上，汲水愿在下。岂谢焦沸安，犹以斯须假。甘朽樵所弃，污遁人亦舍。去去入归诸，蘼蘼从桑野。栖托渊且回，斧瓮胡及哉。侧观阴阳秘，屈信理相干。绵绵递灵化，感应固无端。日燠继以阴，急流生回澜。时至拙为巧，数穷贤亦难。达人贵顺动，直当生死关。去日不复返，屈蠖时以伸。大道久湮晦，世路何风尘。人生期百年，谁曾赏百春。胡为苦形役，浩荡劳吾真。青青双去凫，远下前溪渚。渔竿不相致，胡为乃高举。世途多缴缯，谁能湛无欲。雕栏亦有粟，名园岂无侣。何如烟波阔，去去遂毛羽。閒行散幽襟，徘徊登平阜。纵睫追游鸿，矫翼淩穹搆。感此幻中缘，拂衣蹑轻飘。真风久已颓，伪习日相授。古人安期佺，谁云不可及。"}