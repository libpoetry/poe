{"id":"713856","title":"堂上行","dynasty":"明末清初","author":"屈大均","text":"堂上老人七十九，绝似麻姑能饮酒。白发垂垂亦至腰，梳头辄命梁鸾妇。小妇脔鸡鸡颇肥，大奴斸笋未曾稀。果甘最爱芭蕉实，花好时簪茉莉围。当轩一树沙梨熟，男女孙雏分亦足。画眉两两斗歌声，萱草纷纷争一束。骥子先教三字经，熊儿早诵九春曲。春来日比人间长，举杯劝日休飞光。听泉之妣百有四，沧洲处士八旬强。我今母子如能似，亦为吾族一祯祥。"}