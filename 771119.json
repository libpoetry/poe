{"id":"771119","title":"绛都春二首 其二","dynasty":"清","author":"蒋敦复","text":"红闺翠线。但绣得病鸳，青鸾天远。怕听好音，两两春禽鸣春苑。阑干万里东风怨。剩一把、杨丝零乱。杏花飞后，归来燕子，谢家庭院。曾见。银蕤冷锁，锦鞯暗、下叩琼扉葱茜。梦浅恨深，啼轻花心流莺换。从今妾面羞郎面。奈重睹、柔肠先转。瘦人天气愔愔，画檐昼暖。"}