{"id":"194184","title":"重五日出都门诗","dynasty":"宋代","author":"任希夷","text":"客路逢重五，吾年已半百。颜羞彩楼红，鬓与香蒲白。功名来何时，岁月等虚掷。常於沐芳辰，每念怀沙客。今年拜大恩，列邸缀朝迹。趋班犹须时，俶载且行役。徊徨金闺辞，咫尺青门隔。短棹泛涛江，清觞欢祖席。后期邈岁年，宾言在朝夕。将扶鹤发来，须徐幸毋迫。"}