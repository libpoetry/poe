{"id":"749281","title":"东阿后歌","dynasty":"清","author":"程鸿诏","text":"南去见山自此始，南来见山自此止。出山入山皆艰难，连朝山色愁中看。我欲移之著何处，恐碍天下行人路。愚心惟祝在山泉，绕山飞流成长川。一苇可航一帆送，轻舟竟渡免尘閧。东阿况亦吾宗邦，千年虽久安能忘。八斗才高今不见，一心捧日山难限。昊天自昔鉴孤忠，峰峦倏忽移愚公。崎岖化尽得平易，辙端蜿蜒痕在地。从此大道无偏颇，青山回首梦中多。"}