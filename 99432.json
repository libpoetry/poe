{"id":"99432","title":"僧清顺新作垂云亭","dynasty":"宋代","author":"苏轼","text":"江山虽有余，亭榭苦难稳。登临不得要，万象各偃蹇。惜哉垂云轩，此地得何晚。天功争向背，诗眼巧增损。路穷朱栏出，山破石壁狠。海门浸坤轴，湖尾抱云巘。葱葱城郭丽，淡淡烟村远。纷纷乌鹊去，一一渔樵返。雄观快新获，微景收昔遁。道人真古人，啸咏慕嵇阮。空斋卧蒲褐，芒屦每自捆。天怜诗人穷，乞与供诗本。我诗久不作，荒涩旋锄垦。従君觅佳句，咀嚼废朝饭。"}