{"id":"839420","title":"苦旱热","dynasty":"清末民国初","author":"方仁渊","text":"骄阳不停晷，一月作炎暑。挥扇汗如漏，默念农夫苦。我乡旱尤甚，有水不能取。前日殷其雷，密云竟无雨。坐看苗叶槁，官长聋且瞽。今夏麦虽登，前岁不足补。河天照夜明，残月入窗户。起步中庭中，床席不得处。东邻儿啼急，忽闻鼕鼕鼓。街市声哝哝，竟夜有人语。安得雨师怒，天上蛟龙舞。秋风括地来，田家足仓庾。祈望深野人，生意活穷宇。"}