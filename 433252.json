{"id":"433252","title":"沦陷纪事诗七首","dynasty":"近现代","author":"寇梦碧","text":"惊闻天外响飙车，晓梦醒时失故家。抗战血同忧国泪，连朝并作雨声哗。扡掫号戒断人行，电炬霜矛照眼明。多少生民罹死劫，羁魂夜夜梦中惊。山河都付劫馀灰，献铁搜铜事可哀。宝像新成平等阁，金钟已失济川材。纣绝阴天鬼亦愁，几多志士此中收。剖心钳口终无惧，一死唯拚复国仇。逃生无处觅蜂窠，渔夺侵牟日益苛。八百孤寒何处去，累累新冢故人多。群声鼎沸集膻蝇，紫焰烧天素雾蒸。寥落二楼书画展，耸肩呵手冷于冰。万口交诛黑太阳，深宵剑气入灯芒。至今鸣咽芦沟水，犹为英雄谱乐章。"}