{"id":"855020","title":"灯夕当三日而罢今至四日五日国人尚纷然出游势不可禁天既雨仍作小晴老稚皆有閒暇不迫之色千兵所至驩呼随之此前未有也闻使君复为人强出聊作小诗记一时之事","dynasty":"宋","author":"毛滂","text":"廉纤飞雨为谁休，烂漫悬灯总未收。自是一年无叹息，不妨五夕得嬉游。后车莺燕春声软，前骑熊罴夜气遒。两行红纱三百炬，插花携酒趁遨头。"}