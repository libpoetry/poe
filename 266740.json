{"id":"266740","title":"百字令·为冼玉清题所藏邝湛若玛瑙小冠，上有明福洞主四字隶书款","dynasty":"现代","author":"叶恭绰","text":"黄冠无分，叹仓皇兵解，空留残蜕。剩此裹头遗制在，想象狂歌椎结。绿绮声沈，兵符篆烬，柱后偏无缺。辽东皂帽，算来还逊芳烈。因念再易沧桑，曼殊运去，往恨应消歇。却痛南交天柱折，珠海翻成鲸窟。掷帻伤心，请缨虚愿，日夕循余发。畸人往矣，萧条异代谁说。"}