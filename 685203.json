{"id":"685203","title":"乡友陈廷评以道乞养南归示诗索和走笔二首","dynasty":"明","author":"王缜","text":"秋括山容尽瘦臞，马蹄南去快恩私。身离魏阙常回首，心恋庭帏不觉疲。家庆何如归去好，雅情无奈别来思。闲游莫问鱼矶事，今日君臣是盛时。贤达从来骨格臞，寒潭秋月瑩无私。久知文癖成消渴，更觉书淫惯卷疲。诗酒共拼今夜兴，笑谈翻作别时思。临岐不尽平生话，万里云霄正及时。"}