{"id":"501509","title":"野翁吟","dynasty":"明","author":"林弼","text":"野翁本儒士，颇有山水缘。葛巾石壁挂，藜杖春云穿。文章不自衒，质实全其天。深嗟流俗人，二氏习已坚。亲死不土葬，焚尸骨已捐。野翁泣为言，五避礼所先。焚弃固足罪，拘忌亦可怜。流俗闻此语，涕泗皆潸涟。纯孝能锡类，人心本同然。彼哉浊世人，心迹与书悬。高价售名誉，捷径媒宠权。谆谆教孝义，野翁真世贤。"}