{"id":"1252209","title":"舟过吴门感怀二首","dynasty":"元末明初","author":"王逢","text":"跃马横戈东楚陲，据吴连越万熊貔。风云首护平淮表，日月中昏镇海旗。玉帐歌残壶尽缺，天门梦觉翮双垂。南州孺子为民在，愧忝黄琼太尉知。强兵富境望贤豪，戴縰垂缨恨尔曹。一聚劫灰私属尽，三边阴雨国殇号。江光东际汤池阔，山势西来甲观高。形胜不殊人事改，扁舟谁酹月中醪。"}