{"id":"685477","title":"甲子孟秋十九日西园公过访镜园步杜少陵游何将军山林十律韵投赠步元韵酬之同集者尹用平温尔惇时溪桥初成十首","dynasty":"明","author":"邓云霄","text":"久避城中地，新成浦外桥。荒郊来好客，归鹤下层霄。暑气随潮退，商风倩竹招。翛然幽事足，顿觉世尘遥。息荫火云净，雄潭秋水清。闲门惟待淮，求友尚闻莺。茗碗青浮乳，莼丝紫和羹。前堤共携手，偶伴野鸥行。莲社叶心期，谈禅辨辟支。观空聊指月，照寂更窥池。发论鱼潜听，忘言石已知。悠悠对挥麈，云雾豁然披。句觅囊中锦，诗裁笔里花。但将声应钵，莫以足添蛇。一字推敲细，千秋事业赊。词坛今屈指，南北几名家。于野同人处，寒塘一镜开。舟移剡曲棹，书忆陇头梅。已叹三秋别，那过七夕来。醉眠宜藉草，莫损石阶苔。潮来没古岸，雨过涨新泉。移席花为幄，侵鞋草似绵。壶觞馀种秫，风月不论钱。更有沧浪曲，渔歌起夕川。谁能鲸吸海，亦有酒如池。乘兴还骑马，何妨倒接䍠。科头看醉态，拍手任群儿。言念昔人达，携壶荷锸随。共识禽鱼乐，微闻菡萏香。池亭不受暑，水木自生凉。溪暗海烟接，林深雨气藏。数峰遥对酒，日暮转青苍。更领夕佳景，高台踏紫云。双龙占剑气，百里验星文。酌罢月初上，吟成夜正分。醉乡堪避世，时俗日纷纷。同声自求应，倡和有羊何。斗酒勿云薄，百篇奚足多。倾杯鱼渐醉，得句鸟先歌。愿扫矶头石，时邀彩鹢过。"}