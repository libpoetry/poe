{"id":"648705","title":"赠杨晟参政还福建","dynasty":"明","author":"杨士奇","text":"杨子河南俊，诗书夙所务。蚤膺大廷选，从事玉堂署。步履循周行，居心在忠素。抽毫立螭陛，鞠躬谨常度。济济近侍班，娟娟水玉柱。一朝起高擢，万里南闽路。大藩开海隅，卓卓挺疏附。寒操凛清严，春阳播温煦。八郡五十邑，讴歌出黎庶。丈夫千载志，功业及时树。肯堕尘俗流，甘同草木腐。念子予故交，仳别岁已屡。耳熟道路言，良慰心所慕。玄冬十一月，风凄气寒冱。朅来一晤对，告归复何遽。因诗寄深衷，勉植后来誉。"}