{"id":"690750","title":"人日立春客湄岛二首","dynasty":"明","author":"张煌言","text":"劳生了不解宜春，梅笑重惊物候新。俗入秦余疑近古，时从夏正识生寅。土风薄似村醪恶，海错鲜兼寒具陈。野草年年依旧发，王孙何许一沾巾！海外行藏不计春，起看天地亦维新；鼓鼙往岁闻呼癸，斗柄今年说指寅。读「礼」每思笺「大戴，」授「书」尚拟续「君陈。」东风似为羁人至，煖气偏吹白氎巾。"}