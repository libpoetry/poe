{"id":"268081","title":"买陂塘·守荼蘼、残寒影里","dynasty":"现代","author":"何振岱","text":"守荼蘼、残寒影里，怀人最是春暮。轻阴天气闲庭院，睡起还疑初曙。君试睹。怎无力、帘儿搁得春魂住。黄昏静伫。但打叠新愁，商量浅醉，寂寞对庭树。西湖畔，回首旧游欢聚。蛩烟雁月如故。多时不到虹桥外，萍际晚山无数。春且住。待小句题成，婉寄流红去。天涯甚处。嗟别后心肠，伊犹难识，相笑况新侣。"}