{"id":"1126206","title":"呈时宰二首","dynasty":"宋","author":"曹勋","text":"黔黎谁识迓衡功，赤白囊闲寝燧烽。史不绝书称上瑞，地无遗利足三农。已闻奠玉祠真室，未见泥金款岱宗。七十二君梁父禅，何时展采更东封。不毛山海尽梯航，德洽重熙圣祚昌。万国鼎新周礼乐，千官星拱舜衣裳。惠沾圜土恩波阔，德及昆虫化日长。天地至和昭感格，比闻甘露降番阳。"}