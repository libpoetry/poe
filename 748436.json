{"id":"748436","title":"静女篇","dynasty":"清","author":"董恂","text":"幽兰在空谷，清露晞朝阳。静女贞且勤，凄风动流黄。孤芳时自赏，悠悠思难忘。大姊游以嬉，相攸托金张。二姊性矜贵，珠翠溢晶光。小妹娇可怜，长依阿母旁。语妙粲花舌，启口生芬芬。静女独椎髻，掩抑栖空房。河边暮砧杵，厨下朝芥姜。不惜终岁劳，但愿高年康。高年寿且康，妾心乐未央。"}