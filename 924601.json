{"id":"924601","title":"次韵和人咏酴醾","dynasty":"宋","author":"苏辙","text":"蜀中酴醾生如积，开落春风山寂寂。已怜正发香晻暧，犹爱未开光的皪。半垂野水弱如坠，直上长松勇无敌。风中娜娜应数丈，月下煌煌真一色。故园闻道开愈繁，老人自恨归无日。百花已过春欲莫，燕坐绳床空数息。朝来满把得幽香，案头乱插铜瓶湿。一番花蕊转头空，谁能往问天台拾。"}