{"id":"741586","title":"获嘉渡河","dynasty":"清","author":"姚鼐","text":"河北山形压天半，左挟军都东海岸。云腾风掣到河阳，二千余里青一断。我来经过卫州西，云巘回头百回看。竹林亭立明玕清，原泉飞下珍珠散。想见幽人尚《考槃》，安得同归脱鞿绊。北风忽出白陉口，吹渡秋河百川灌。山川聊供中流喜，舟车顾有知津叹。西南广武数峰来，屈指英雄几更换。"}