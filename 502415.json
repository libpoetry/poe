{"id":"502415","title":"题昆崙雪晓图","dynasty":"明","author":"刘炳","text":"自有宇宙，便有此山。六丁智力惮疏凿，一气神秀钟巑岏。九龙上蟠日月丽，六鳌下镇沧溟寒。西母双凫远莫至，周王八骏遥难攀。万仞皑皑太古雪，大明中开烂银阙。玉京瑶圃恍瀛洲，一洗胸中烦恼热。自非砥柱障狂澜，大地苍生混鱼鳖。摩挲此图双眼开，令我胸次生崔嵬。安如磐石奠四海，长歌万里天风来。"}