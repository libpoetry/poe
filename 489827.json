{"id":"489827","title":"云西老人春山平远图","dynasty":"明","author":"袁华","text":"云西老人富文艺，博闻好古无仕志。我虽不识尝梦之，矫矫丰姿髯磔猬。驭风骑气上钧天，断缣尺楮人间传。点染彷佛营丘李，重冈复嶂孤云边。溪头春还雨新足，灌木苍苍柳将绿。漫郎刺船何处去，待向前村借书读。人生富贵如秋烟，草木同腐良可怜。老成典刑不复见，展卷题诗心惘然。"}