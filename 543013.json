{"id":"543013","title":"相逢行","dynasty":"明","author":"胡应麟","text":"相逢狭路间，骑从一何都。借问来者谁，中尉执金吾。银鞍耀白日，宝剑佩昆吾。英声走剧孟，勇气凌灌夫。西征破大宛，北顾摧匈奴。去年出湟中，一战定边隅。归来报天子，赐第连皇都。黄金为门限，白玉中堂铺。堂上何所有，七尺红珊瑚。十千治晨飧，百万当呼卢。乐工高渐离，苍头冯子都。长妇字莫愁，中妇名罗敷。少妇何名字，顾盼日当垆。弟兄八九人，各各列当涂。炙手势可热，声焰绝代无。行人但引避，无事劳追呼。"}