{"id":"1089022","title":"贺郊祀","dynasty":"宋","author":"张孝祥","text":"汉统千龄接，虞衡七政齐。德馨天自飨，容祲古犹稽。舆卫钩陈北，衣冠观阙西。雨先清道跸，寒避礼神圭。方士朝仙仗，宫垣挟御堤。庙芝楹叠璧，帝乐字连奎。虚次尤祗慄，怀亲极惨悽。珠旒依玉色，兰炬映璇题。两相初扶翼，崇坛六降隮。高灵森欲堕，诸福应如携。燎夜坛三烛，凌霜甲万犀。宗藩申宝酌，秘检护金泥。奉引星辰烂，旋归锦绣迷。端门临五凤，步辇驻双霓。日照云裳委，风含綵筤低。和声翔四表，嘉泽浸群黎。盛事真寥廓，微生荷奖提。侍祠叨执爵，著籍缪通闺。异宠何由报，孤忠誓不睽。裁诗独惭晚，犹得并凫鹥。"}