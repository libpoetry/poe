{"id":"704943","title":"邓仰泉挽歌","dynasty":"明","author":"霍与瑕","text":"初夏翩翩小洞游，别来书信几绸缪。不胜古意依云壑，更有新诗到广州。知己忽传星陨夜，哭君狼藉叶飘秋。精神许健成归尽，泡沫真如尘世浮。昨日书来字太遒，拟于云谷拜中秋。秋风已送千岩寂，君子何之九曲幽。槐梦句成诗有谶，山家鳖熟酒谁瓯。一翻歌罢一翻恨，蒿里萋萋叶露稠。"}