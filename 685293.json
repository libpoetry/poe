{"id":"685293","title":"山行三首 天平","dynasty":"明","author":"王鏊","text":"濯缨重向白云泉，曲磴幽林诘屈穿。驳落残碑犹可读，坡陀巨石自堪眠。俯临尘世三千界，仰见龙门尺五天。此地频来殊有意，肯教忧乐负前贤。浮云过尽碧天高，把酒层峰气倍豪。明月一年当此夜，旷怀千古属吾曹。琼楼玉宇身亲到，香径琴台首独搔。天柱峰头那似此，淋漓醉墨涴宫袍。夫差霸业今何在，香径琴台鹿自游。天际青山还故国，夜深明月有荒丘。涛声不尽英雄恨，草色犹含粉黛羞。莫为吴宫多怅望，今来古往总悠悠。"}