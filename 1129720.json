{"id":"1129720","title":"见张明府","dynasty":"宋","author":"释绍嵩","text":"声采当年陆士龙，为官古雅少人同。柱天勋业须君了，更用文篇续国风。善政忻闻老父评，甘棠不剪向来荣。伫看孤洁成三考，千古无人继盛名。宏博自居韩柳前，素王妙道况亲传。圣朝未有徐州相，莫读当时归去篇。雅淡天姿固可知，能除疾瘼似良医。道涂誇客无他语，道是徵黄有近期。江表人材独数公，南朝台阁是家风。景星但欲争先睹，还许从容广座中。"}