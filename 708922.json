{"id":"708922","title":"念奴娇  戏与侍儿和李易庵春情韵","dynasty":"明末清初","author":"曹溶","text":"载花西去，听霜天玉笛，江城初闭。柳外重山飞白鹭，愁杀他乡秋气。雁透平沙，芦鸣骤雨，那得佳情味。王郎陶写，艳歌桃叶须寄。自顾短鬓萧骚，难销磊砢，把香肩笑倚。铁石肝肠寒似水，又被鸳鸯呼起。中酒停杯，伤春倦绣，一样灰颓意。五湖无恙，但卜征帆归未。"}