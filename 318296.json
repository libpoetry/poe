{"id":"318296","title":"凤凰台上忆吹箫·杜鹃谢后有寄","dynasty":"现代","author":"饶宗颐","text":"雨急还收，云开仍闭，春阴只在高楼。望星星鸿没，梦渺神州。休谱湘南怨曲，怕风起落叶成秋。清明近、夕阳芳草，一样风流。江头。新蒲细柳，傍水面残花，泪点难收。况杜鹃血泫，红上帘钩。波外美人何处，黯关山、千里凝眸。清钟动、层涛孤峤，落雁遥舟。"}