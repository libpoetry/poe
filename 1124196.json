{"id":"1124196","title":"溧水道中回寄子肃玉汝并属李晦庵八首","dynasty":"宋","author":"赵蕃","text":"出门复入门，去来何悠悠。故人别有见，见乃不重留。居人宁念此，行者可胜不。今年非闰年，是月已腊月。北风勿渠嗔，汝自衣百结。永夜只愁阴，清晨吹作雪。僧房四立壁，淅沥夜吹风。破衲作深拥，其势乃若空。晨钟不能待，宿火拨通红。悲风吹篮舆，渺渺如孤舟。我亦作坐睡，兀兀随轻鸥。鸥翻梦亦觉，未绝叩舷讴。抱关故悠悠，挂壁仍骎骎。况此十日病，酒止诗废吟。别来定安否，千万关我心。借宅亦种竹，知子未忘此。竹间有馀暇，尘事勿到耳。行年且半百，太息我与尔。怀绶新括州，乘骢前御史。一州与天下，先后宁同轨。纵云山水佳，何与于疮痏。李孙两词伯，我尔乃学子。辈行虽不同，趣操要相似。岁寒松柏知，春风谢桃李。"}