{"id":"602372","title":"黄河篇","dynasty":"明","author":"陈履","text":"黄河水，何浑浑，昆崙道是黄河源。千回万折入中土，洪流终古势若奔。我来天津望东海，主人为客移仙䑳。淩风欲访蓬莱胜，抚景旋开河朔尊。高谈迥出形骸外，眼中世态安足言。此时客子亦倾倒，狂来自把长髯掀。翻怜雌伏风尘里，十年戢翼愁飞骞。人生行乐在适意，且对美酒消忧烦。但看日日随流水，黄河谁见回昆崙。"}