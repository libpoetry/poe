{"id":"846476","title":"贺新郎","dynasty":"宋","author":"无名氏","text":"贺鹊冰檐绕。伴华堂、两催妆束，音传青鸟。瑞气沉烟金鸭袅。脆管繁弦迭奏。拥出个、仙娥窈窕。秋水芙蓉相映照。算人间、天上真希少。肌玉润，臂金瘦。仙郎况是青春调。向鸳鸯、彩丝结就，同心巧。料想梅花先得了。昨夜一枝开早。无地著、许多欢笑。准拟计台魁鹗表。著青衫、跃马长安道。一百岁，一双好。"}