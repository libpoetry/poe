{"id":"813087","title":"庚辰岁暮杂感示谢小渔孝廉四首","dynasty":"清","author":"张洵佳","text":"年来踪迹似飘蓬，旅舍光阴又岁终。牖户绸缪同命鸟，茶饴甘苦可怜虫。不工迎合终缘懒，尚爱诗书未送穷。欲待新春占鹊语，灯花先报隔年红。怀中匣剑掌中杯，壮志于今渐渐灰。捷足功名疑有线，出身蓬荜况无才。文章误我难争命，袍笏随人怕上台。好与君寻高士宅，一枝梅蕊迓春开。长夜沉沉思百端，家书何处报平安。巢居蚊睫休嫌窄，梦绕牛衣幸耐寒。诗到和平可以怨，事非阅历不知难。美人嫁后风流减，错把当年玉面看。骨爱梅花品爱莲，旧家小玉是神仙。相随宦海三千里，算买芳邻百万钱。风雅尽能传韵事，悲欢容易感中年。东山福分难希冀，聊把閒情付管弦。"}