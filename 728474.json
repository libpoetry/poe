{"id":"728474","title":"贺新郎  五人之墓再用前韵","dynasty":"清","author":"陈维崧","text":"古碣穿云罅。记当年、黄门诏狱，群贤就鲊。激起金阊十万户，白棓霜戈激射。风雨骤、冷光高下。慷慨吴儿偏嗜义，便提烹、谈笑何曾怕。抉吾目，胥门挂。铜仙有泪如铅泻。怅千秋、唐陵汉隧，荒寒难画。此处丰碑长屹立，苔绣坟前羊马。敢轻易、霆轰电打。多少道傍卿与相，对屠沽、不愧谁人者。野香发，暗狼藉。"}