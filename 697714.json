{"id":"697714","title":"送朱孟德还宁夏五首","dynasty":"明","author":"胡俨","text":"担簦负笈出西陲，两度金门射策时。今日凄凉歌陟屺，客窗清泪只空垂。天涯望断白云飞，洒泪那能赋式微。满路杨花春欲暮，不堪飞雪点麻衣。念子相从今几年，岁寒能守旧青毡。扬雄已老侯芭去，独立春风思惘然。匹马征衫西入秦，行人何处最销魂。夜听青涧城边雨，晓望乌崙山上云。官道风清雨歇时，青山如黛柳如丝。丈夫不洒离群泪，无奈于今我已衰。"}