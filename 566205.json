{"id":"566205","title":"顾中舍壬辰之冬直文华殿书显灵宫碑而邸馆有雁集之未几承御笔题衔之宠若先徵焉索赋此咏一首","dynasty":"明","author":"黄省曾","text":"何许长安雁，翩其下紫氛。一归金殿客，永断玉关群。德羽霜阶戢，祥音月邸闻。随阳承日彩，为字写天文。卿翼常投岳，宾行每在云。美休徵淑鸟，殊锡兆华雯。閤候惟龙近，池恩与凤分。帝歌瞻舜烂，神藻挹尧芬。宝烛皇辉被，仙杯法酒醺。长携五色管，供奉圣明君。"}