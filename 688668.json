{"id":"688668","title":"奉诏陪祀谷祗坛西苑游瞩汎舟太液和亭溪学士","dynasty":"明","author":"严嵩","text":"祗坛奠璧晓光初，法驾临畴宿雨馀。幕近炉烟浮羽仗，林晴花色上簪裾。身逢广乐钧天盛，世际淳风太古如。农亩起家陪帝籍，江乡春事忆郊居。仙居春汎渺银河，桃杏红芳水绿波。日出芙蓉开帐殿，风回笙吹绕云萝。汀洲凫藻荣光满，楼阁烟花淑景多。不是传宣承帝泽，岂缘天路得经过。"}