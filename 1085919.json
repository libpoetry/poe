{"id":"1085919","title":"制胜楼有元丰间太守王延禧及计台郡僚过客唱和诗大书于版岁久字漫命笔吏再书之记以数语","dynasty":"宋","author":"王十朋","text":"周室禾黍过者伤，汉宫威仪见之喜。神州久没馀楚蜀，太平声诗存有几。制胜楼头诗数版，仍是元丰旧臣子。体格犹存前辈风，气象如楼颇奇伟。人虽不见典刑在，事尚能言文献是。岁月侵寻自漫灭，爱礼存羊那忍毁。百年陈迹一旦新，不问升沉与工鄙。一洗向来官职眼，独刊无尽张居士。"}