{"id":"731319","title":"送易公仙之越赴旧任","dynasty":"清","author":"允禧","text":"明镫绿酒张高堂，晓风残月催行装。临觞不御各相视，离忧恻恻缠中肠，人生那得无分手，道谊相亲惟可久。须知别后梦魂牵，何如且尽杯中酒。扬州远在天之涯，悲君万里不还家。青云有路应须致，白首微官亦可嗟。夕阳衰草关河道，南雁声中霜信早。长途努力更加飧，无计为君慰衰老。来往京华十载余，空怜此别恨何如。更为后会知难再，莫惜因风数寄书。"}