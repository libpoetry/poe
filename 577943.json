{"id":"577943","title":"居庸关","dynasty":"明","author":"邓林","text":"居庸关，何险巇，天地造设非人为。连峰叠嶂青不断，限隔胡虏严京师。巨灵运斤如霹雳，鼓断山腰百馀尺。六丁辇石投尾闾，两京关门从此辟。大明普照华夷同，因天设险施人功。四山雉堞绕云雾，半空楼阁摇玲珑。重门击柝待暴客，凿石为枢铁为国。戎车不得方轨行，一卒当关万夫敌。羌胡得路争求归，马驰络绎无休时。不论汉世谢西域，绝似成周通九夷。吾皇修德不在险，直环四海为天堑。山后诸州尽版图，汉南千里俱耕敛。雕题拳发奉外藩，九服面内王畿尊。居庸乃是畿甸之北门，畴昔之险奚足论。"}