{"id":"572055","title":"赋得野竹上青霄拈三江韵","dynasty":"明","author":"袁宏道","text":"烟势分层岫，寒稍泻绿泷。鸾毸拔地洗，龙羽扑天降。雨押钗头重，飙回个字双。随根来北舍，递影入西窗。翳日巢幽鸟，敲风吠小庬。檐头悬渭水，屏里绘湘江。曲路通斜阁，交枝覆断矼。微霜天女粉，幽语梵仙腔。椽笛知遗族，渔竿识旧桩。染成云泛泛，匝以碧淙淙。自起掺三弄，时来倒一缸。主人那得比，唯有鹿门庞。"}