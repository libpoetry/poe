{"id":"860593","title":"一萼红 其五 初春怀旧","dynasty":"宋","author":"王沂孙","text":"小庭深。有苍苔老树，风物似山林。侵户清寒，捎池急雨，时听飞过啼禽。扫荒径、残梅似雪，甚过了、人日更多阴。压酒人家，试灯天气，相次登临。犹记旧游亭馆，正垂杨引缕，嫩草抽簪。罗带同心，泥金半臂，花畔低唱轻斟。又争信、风流一别，念前事、空惹恨沈沈。野服山筇醉赏，不似如今。"}