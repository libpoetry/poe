{"id":"105869","title":"观岸树·行舟观岸树","dynasty":"元代","author":"方回","text":"行舟观岸树，意若有不足。岂惟树柳杨，亦颇间篁竹。猥琐匪大材，谁谓真不曲。北风稍向南，南风稍向北。弱质不自由，随风作反覆。我家有乔松，似是千秋木。下无藤萝缠，上无禽鸟宿。清阴荫百亩，颜然立于独。八面吹不动，矧肯变寒燠。是可托吾庐，隐居于此卜。焉能江湖间，浪与此辈逐。"}