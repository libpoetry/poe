{"id":"650078","title":"二十八日驻跸鸡鸣山之沙城出营閒游","dynasty":"明","author":"李时勉","text":"清跸驻沙城，玉帐淩高丘。团营百里静，日已明戈矛。田家惜筋力，禾黍尚未收。盲飙吹沙尘，泱漭烟云浮。晚景风稍定，天宇澄素秋。辕门得随步，延目遂夷犹。近瞩鸡峰秀，净见浑河流。去适山水情，返值公与侯。撝诃盛驺从，意气赫道周。古来说良将，不贻明主忧。岂伊重高爵，激烈著嘉谋。裹革志何壮，据鞍心未休。一身岂复惜，百代声名留。迟回白日下，欲言无与酬。俛仰气益奋，把笔试欲投。拔剑坐深夜，寒光冲斗牛。何当一搴旗，兵气扫旄头。归悬藁街邸，歌舞颂皇猷。铭功在彝鼎，彼哉不怀羞。"}