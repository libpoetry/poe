{"id":"622570","title":"望三山","dynasty":"明","author":"郭之奇","text":"若有人兮溯长干，阻阳侯兮心恻酸。沿春洲兮采芳杜，循花浪兮结幽兰。幽兰幽兮聊为佩，芳杜芳兮遗所欢。欢何在兮在水，水一方兮漫漫。云容与而独往，雾迷离以众瞒。谅所思之未达，欲缄志而无翰。长顑颔兮何益，聊儃佪兮自宽。朝击汰而欲前兮，延伫乎意中峦。暮扬舲而反缩兮，归纡轸之旧湍。悔占风之不早兮，依碧渚且焉止观。苟直寻而枉尺兮，非余心之所安。逐轻潮以从鸥泛兮，凭弱橹而问渔竿。虽迟滞其何畏兮，苟余情其信殚。心郁坚而弗拔兮，思蹇产而毋残。俟狂吹之稍杀兮，及天吴之未欢。人与人其共力兮，日与日而相攒。忽逍遥以反顾兮，终九万其一弹。前程各有所至兮，余独婵媛以为端。虽闷瞀吾犹未变兮，岂余衷之可阑。噫吁嘻，春弥月兮绪千端。全销白日兮此春澜，半落青天兮此地看。岂波臣之骏奔兮敢后，维下风之羽翼兮实难。"}