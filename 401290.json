{"id":"401290","title":"木兰花慢  夜泛太湖","dynasty":"民国末当代初","author":"吴则虞","text":"素秋秋在水，木叶下，洞庭初。看渺渺琼田，茫茫玉界，黯黯平芜。晴湖。沼吴去后，瑩柔澜、犹似女儿肤。万顷海惊化石，一泓月浸成珠。蘧篨。呵壁狂呼。谁主客，甚黄苏。叹无用年华，无功文字，无准乘除。踌躇。鬅鬙我发，过仙山、宜濯不宜梳。夜半宫城近也，回桡怕有啼乌。"}