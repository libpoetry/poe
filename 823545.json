{"id":"823545","title":"合欢带 次柳屯田韵","dynasty":"清末近现代初","author":"吴湖帆","text":"春衫随宠流轻娆。任浅黛，怯重描。却道偎肩无寸碧，听莺啼燕语争娇。天生付与，玲珑美玉，宛转柔腰。甚当初、漫说凭谁佩解，些个魂消。天台犹识，经雨桃花，刘郎前度迢遥。拾翠寻芳回昨梦，记香阶、待月相邀。风流恁展，千重云态，十丈霞标。问何期、醉倚琼楼。并吹双凤秦箫。"}