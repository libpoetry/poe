{"id":"1110530","title":"斗酒同小诗送杨君圣四绝","dynasty":"宋","author":"孙觌","text":"糟床滟滟玉虹流，洗尽胸中万斛愁。待看百篇供太白，不将一斗换凉州。天禄先生第一流，著书曾赋畔牢愁。何人载酒论奇字，彷佛虞箴是九州。习池尊俎擅风流，一洗干戈四海愁。倒着接篱扶上马，举鞭一笑问并州。一水横分醉眼流，两峰遥蹙黛眉愁。醉眠千日中山酒，不羡三刀梦益州。"}