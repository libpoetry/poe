{"id":"748312","title":"丙午初冬寓居报国寺赋诗 其四","dynasty":"清","author":"曾国藩","text":"俗儒阁阁蛙乱鸣，亭林老子初金声。昌平山水委灰烬，可怜孤臣泪纵横。东西南北辙迹遍，断柯缺斧终无成。独有文章巨眼在，北斗丽天万古明。声音上溯三皇始，地志欲掩四子名。丈夫立言要须尔，击瓮拊缶乌足鸣。嗟余孱退昏庸百不力，付与四海刘传莹。"}