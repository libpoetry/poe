{"id":"206005","title":"腊雪·寂寞江村客","dynasty":"宋代","author":"李洪","text":"寂寞江村客，弥漫大雪天。愁云纷密幕，虚籁极饕颠。坐听天窗落，时将书幌褰。胎禽羞洁白，閒客失明鲜。势急鹅毛堕，寒欺雁翅翩。鼠形方诮璞，蜡貌遽摧鞭。鲛室绡盈轴，阳公玉种田。蝶衣匀腻粉，蚕茧剥吴绵。近柳横飞絮，穿榆并坠钱。后庭迷玉树，清禁覆花砖。帝子剪湘水，铜仙泣泪铅。银床漫辱井，粉水媚房川。繁丽真难比，萦盈似乞怜。玉京楼十二，金界地三千。秦国占乌白，辽东献豕豜。尺围飘洛浦，席大记幽燕。忆昨逢残腊，呈祥庆有年。冷侵东郭履，寒逼广文毡。喜极埙箎和，吟馀盐絮联。长城归大阮，巨轴属群贤。思跨蓝关马，将乘剡曲船。恨拘崇让里，思逸灞桥边。斟酒觞慵举，烹茶鼎旋煎。寻盟淡生活，冻笔尚如椽。"}