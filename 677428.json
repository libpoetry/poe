{"id":"677428","title":"使君行送别","dynasty":"明","author":"胡直","text":"使君动飞轩，门填征马喧。蹀躞去何之，持牍奏天阍。天阍缥缈碧霄远，牛渚秋高芦花短。纷纷尊罍台垣英，何以赠君双彤管。共言君是秦中豪，才名早共终南高。佐邑只饮江东水，感时欲钓海上鳌。知君牢落情无极，共伤贤士隐卑职。莫因莼鲈赋归来，且从省阁访旧识。不见老骥伏枥思千里，不闻烈士暮年心未巳。此去叩关诉九天，此日江南命若蚁。愿天假臣七宝之龙渊，水截蛟螭，陆斫犀兕。叱咤海若呼精卫，尽填波浪平如砥。坐看桑麻长作田，然后拂衣谢天子。谢天子，难具陈。见君飞跃心浩渺，送君寂寞意嶙峋。侬莫歌吴歈，君莫唱秦音。吴歈惨怆不堪道，秦音悲壮愁人心。不如与君两置之，江头脉脉且分襟。"}