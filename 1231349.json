{"id":"1231349","title":"庚寅岁秋九月余邀张习之吕志学枉过云丘志学过期不至独与习之觞于紫霞丹房醉后因纪其事","dynasty":"元","author":"周砥","text":"玄宫云气暖，玉瓶春酒香。乱山碧霞里，锦幛相低昂。青童奏仙歌，半空鸾鹄翔。飘飘兴方逸，奕奕思何长。便呼张仲蔚，尔来共衔觞。吕生褒衣人，置之亦何妨。谑浪古松下，攲倾琪树傍。惟兹遂真性，谁复笑楚狂。嵩高两道士，亦来与徜徉。劝我餐金波，遗以辟谷方。于时政酣畅，仰观天茫茫。不暇谭玄理，邀之入醉乡。"}