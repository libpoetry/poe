{"id":"1108036","title":"沈国录席上用赵监丞韵","dynasty":"宋","author":"仲并","text":"晚来无计障风饕，美酒十千价未高。成败两奁供夜战，醉醒一斗付春醪。流杯指日重修禊，琢句如公可命骚。多谢故人乐宾客，清欢十倍胜绨袍。杯觞尽醉老仍饕，似觉胡床步步高。深院清香非柏子，公家重酝胜松醪。不须捧斝歌吴曲，看即挥毫继楚骚。未尽馀春早归去，谈经当复慰青袍。"}