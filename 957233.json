{"id":"957233","title":"雪后守之家梅未开呈宗伟","dynasty":"宋","author":"范成大","text":"瓦沟冻残雪，檐溜粘轻冰。破寒一竿日，春随人意生。瑞叶再三白，南枝尚含情。定知司花女，未肯嫁娉婷。官居苦无赖，一笑如河清。落木露荒山，寒溪绕孤城。朝暮何所见，云黄叫饥鹰。东风不早计，愁眼何当明。北邻小横斜，藓地可班荆。凭君趣花信，把酒撼琼英。"}