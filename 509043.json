{"id":"509043","title":"三茅观与左迁钱学士致仕陈太常宴集分韵 其二 对字","dynasty":"明","author":"韩雍","text":"三茅一何奇，门与越山对。西湖在何许，苍茫隐其背。绝顶多楼台，从来几兴废。乔林掩映好，百鸟声琐碎。我尝乘使车，踪迹穷宇内。山川亦周览，佳丽鲜可配。来兹集良宾，顿觉精彩倍。子瞻方谪宦，若水已勇退。行藏虽匪同，心志总弗昧。芳尊叙寒暄，新咏写肝肺。琼林粲珠玉，但觉我形秽。去去各勉旃，流芳踵先辈。"}