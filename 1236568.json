{"id":"1236568","title":"纪事","dynasty":"元","author":"周霆震","text":"万斛北盐扃海隅，迩来商贩竞南趋。去年今日城中价，一贯文才十四铢。幸及西成早筑场，岁寒犹恐菜畦荒。山村肉价何须问，近日鸡豚倍北羊。烬馀十室九摧残，折取充薪寸寸乾。邻境贵收纾乏绝，遗氓窃负活饥寒。鸡豚寥落傍柴荆，粳稻初黄菜甲青。卧听儿童传好语，夜来驿使到长亭。大洲江水绿如苔，画角吹寒听莫哀。白茅冈头黄叶落，鹧鸪洞口鸿雁来。"}