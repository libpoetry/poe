{"id":"936977","title":"雪中卧病在告戏作","dynasty":"宋","author":"陆游","text":"面裂愁出门，指直但藏袖。谁云三峡热，有此凛冽候。殷勤愧雪片，飞舞为我寿。方惊四山积，已见万瓦覆。岂惟寒到骨，遂觉疾在腠。地炉炽薪炭，噤坐连昏昼。梅花真强项，不肯落春后。俗人爱桃李，苦道太疏瘦。清芬终见赏，此事非速售。已矣吾何言，高枕听檐溜。"}