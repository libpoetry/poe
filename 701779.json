{"id":"701779","title":"臬司索和半洲戡黎二首","dynasty":"明","author":"黄衷","text":"不孤南徼倚长城，已试胸中数万兵。云鸟尽从丹旆转，风霆端向彩毫生。千山笳鼓馀悲壮，列郡山河总廓清。为问磨崖高几许，伏波那得擅前名。晨驰露檄到江城，琼管先春报罢兵。蜃气更无台观起，鲸波真见縠纹生。桃根犊戏绿莎净，桑上鸮音白昼清。自昔均劳惟将相，不妨儒化并威名。"}