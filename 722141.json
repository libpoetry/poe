{"id":"722141","title":"赋得六旬犹健亦天怜","dynasty":"明末清初","author":"屈大均","text":"年高但愿似慈亲，白首长为膝下人。六十未同蘧瑗化，九旬应返子桑真。方刚帝与经营力，未老天留问学身。菉竹诗篇教日诵，莫辞圭璧琢磨新。黔娄未老已甘贫，莱子初衰始暖人。婚嫁少完须大耋，酥醪多酌望长春。先寒塞雁衔霜苦，欲曙天鸡唤日新。蓬鬓不劳青女点，蕙心方与翠娥亲。"}