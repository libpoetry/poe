{"id":"290062","title":"惜馀春慢·病树贻铁崖嬉春研拓本，属题","dynasty":"现代","author":"郭则沄","text":"鹆眼含波，鸳心分泪，一片春魂镌就。寒偎瘦篴，梦搁清歌，惆怅峭帆归后。闲了花前锦杯，老去诗愁，墨华沾透。问珠帘何许，伤离滋味，淬妃知否。休更说、射策明光，年时涂抹，绝世蛾眉终负。还珠恩重，抱石身孤，万感断钟残漏。难补人间恨天，拚与痴顽，白头相守。算风情无恙，酥痕曾染，草枝掺手。"}