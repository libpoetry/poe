{"id":"735733","title":"樟滩","dynasty":"清","author":"朱彝尊","text":"建溪饶惊，樟滩最巉险。颠波势欲下，乱石故磨飐。洼坳碾作涡，刻露圭就就琰。我衰忧患多，过此容色敛。篙师凝晴立，尺水巧回闪。铿然矢投壶，狎恰不误点。轻舟恣一掷，纵若鸟脱罨。以兹推物理，遇境适夷险。人或发祸机，忌者思尽掩。扬澜沸平地，凿空架崖厂。由来人背噂，未必鬼神贬。济盈轨易濡，忠信幸无忝。习坎入坎凶，既出夫何玷，浮海桴可乘，舟楫况刳剡。"}