{"id":"200570","title":"和仲巽荆州大雪","dynasty":"宋代","author":"郑獬","text":"黑云扑下一天雪，开帘正见花飘飖。渌樽覆案不能饮，缅怀白发同心交。拈毫竄纸聊自戏，不觉大语惊连鳌。呼儿謄本寄之去，岂敢有意夸雄豪。谚称抛砖引鸣玉，遂蒙老手来相嘲。且言本出将家子，惯看飞云连沙起。常骑快马臂苍鹰，走屠赤豹裂青兕。燕山崛岉郁天起，玉关石壁俱天垒。昔缨汉冠为汉民，今埋胡沙作胡鬼。欲携熊虎十万师，独以一帚扫群螘。左钤休屠批谷蠡，直出龙沙五千里。呜呼君言岂不伟，单于闻之须怖死。莫羞茜袖双鬓华，盘屈肺肝生叹嗟。君不见东海老翁含两齿，投竿起载文壬车。又不见荆州长史年七十，手提九鼎还唐家。穷通变化不可测，蟠蛟宁久藏泥沙。况君著意经营久，奇策峥嵘烂星斗。殿前即日拜将军，缚取单于不引手。我实读书枉用心，伊皋功名竟何有。待君金甲破敌归，且作长歌倾贺酒。"}