{"id":"446017","title":"题《春树人家诗词选》","dynasty":"当代","author":"熊东遨","text":"中华自古文明国，诗礼相传承远泽。汉雨唐风近代潮，源头皆出诗三百。三百篇涵天地心，潺湲流转迄如今。儿孙历代多增益，澎湃江河日见深。番禺建白张夫子，终岁为诗忙不止。尽将涓滴汇洪流，事业平生惟有此。心驻朝阳笔绽花，更从春树起人家。无私雨露苏阡陌，桃李争荣海域夸。流派初开风习习，当时圣手知谁敌。岭南独树一旌高，赢得吟坛尊采律。心魂铸就锦华章，中有辛酸未忍忘。不是青春经火浣，何来铁树灿南疆？征鸿海上来还去，雪影云痕元可觑。恍觉音容在碧霄，临风试诵惊人句。记得当年初见公，麓山秋树正团红。承公手赠题诗扇，湘粤清风自此通。一卷重编新付梓，月圆月缺无终始。百年行客过匆匆，留得我公诗不死。"}