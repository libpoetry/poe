{"id":"779198","title":"念奴娇 次季希韩留饮韵兼送其暂归","dynasty":"清","author":"陈世祥","text":"悲歌当泣，向酒徒市上，共君击筑。酒椀淋漓成墨沈，幻出龙蛇千幅。如此才峰，逼人亹亹，未是淮南独。嗟余老矣，藉君同逐秦鹿。正此酒境词情，好望衡对宇，啜僧寮粥。无那布帆风又饱，晓向寒霜仆仆。勾当来时，锦囊应满，先索新词读。伤心最是，唱阳关不成曲。"}