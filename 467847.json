{"id":"467847","title":"菩萨蛮 集飞卿句二十首","dynasty":"当代","author":"黄绮","text":"红丝穿露珠帘冷。芙蓉力弱应难定。凫雁满回塘。天高一笛凉。桂枝香可袭。适与群英集。清话此宵同。飔飔杨柳风。莺声巧做烟花主。低回似恨横塘路。回首问横塘。幽花坠径香。气和春不觉。他日相寻索。飘洒独归迟。美人何可期。融融日暖鵁鶄寐。为君裁破合欢被。掩抑似含情。觉来春鸟声。放怀亲蕙芷。薄暮香尘起。寒食杏花村。年年汀草新。绿杨影里千家月。万枝破鼻团香雪。歌罢欲分襟。篱疏水巷深。定知留不住。依约腰如杵。凉簟雨来时。问君何所思。丝飘弱柳平桥晚。蜡烟如纛新蟾满。红潋荡融融。春流水暗通。一双青锁燕。有树关深院。今日意如何。山愁萦翠蛾。芳樽细浪斜春醁。弯堤弱柳遥相嘱。蜂重抱香归。南塘烟露枝。只因春惜别。不觉杨花白。烟暖霁难收。凉风生竹楼。莫令沟水东西别。拗莲作寸丝难绝。愁甚似春眠。无媒窃自怜。不闲云雨梦。晓觉愁烟重。池涨一篙深。风欹柳不禁。劝君莫惜金樽酒。长教月照相思柳。柳岸杏花稀。春融梦觉迟。折花兼踏月。芳意忧鶗鴂。定复负情侬。罗衫袅向风。华堂客散帘垂地。杏花未肯无情思。先解报春风。一枝惆怅红。池塘芳意湿。日上芙蓉楫。莺啭柳如丝。西园寄梦思。长廊夜静声疑雨。悠然到此忘情处。不虑见春迟。何因入梦思。门前鸟栖树。惨淡天将曙。疑粉试何郎。况闻楚泽香。碧池中有新莲子。若教犹作当时意。一笑又难同。美人清镜中。西风吹暮雨。定得郎相许。不语两含嚬。纤腰玉树春。金鳞不动春塘满。浓阴似帐红薇晚。此地昔伤离。独来心自知。粉香随笑度。更有相期处。搔首易嗟吁。穷郊独向隅。粉痕零落愁红浅。愁肠断处春何限。宿雨泣晴晖。墙高蝶过迟。风华飘领袖。露委花相妒。栀子咏同心。当年鸟共林。满楼明月梨花白。缄情远寄愁无色。堪恨是春风。片云无所从。致身伤短翮。今日思归客。千里梦难寻。谁知历乱心。门前春水年年绿。花庭忽作青芜国。灯火雨中船。羁游为事牵。从来千古恨。旅食逢春尽。红粉自伤神。相看泪满巾。残芳荏苒双飞蝶。绿杨红迹来相接。轻荡不相从。离人西复东。水容侵古岸。马上修蛾懒。多唱柳郎词。歌余旧意非。晓来微雨藤花紫。黄莺不语东风起。独立思江天。岸平多草烟。闲云无定貌。乡思巢枝鸟。云水是天涯。未应伤物华。团圞莫作波中月。年年锦字伤离别。花压李娘愁。香魂一哭休。蝶高飞有伴。鸭卧溪河暖。回首更踟蹰。归心寄九衢。他时若到相寻处。贪为两地分霖雨。迢递艳阳时。梨花雪压枝。蝶繁轻粉住。薄暮牵离绪。骑马踏烟莎。青春奈怨何。四方倾动烟尘起。西窗一夕悲人事。心死伏规模。年华过隙驹。高秋辞故国。波月欺华烛。鸦散碧梧寒。客程殊未还。"}