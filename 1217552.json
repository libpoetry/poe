{"id":"1217552","title":"送道士张宗岳奉贺正旦表朝京竣事还龙虎山","dynasty":"元","author":"乃贤","text":"大明初启日苍凉，天子垂衣御万方。花织锦茵双凤翥，云浮玉座九龙翔。珠悬殿幄晨光动，灯转纱笼刻漏长。银汉星槎来万里，绿章云篆贺三阳。舄趋青琐烟霏绕，酒出黄封雨露香。芝草绣衣金纂纂，芙蓉纫佩玉玱玱。重瞳屡顾真希幸，宠渥频承特异常。辞陛更瞻天日表，赐环应在水云乡。留侯印绶将归璧，使者旌旄已趣装。河朔游尘随骑气，江南清梦入诗囊。仙源路近桃花发，鬼谷山深槲叶芳。后夜相思京洛士，黄精还许寄来尝。"}