{"id":"918127","title":"题法海院龙溪亭","dynasty":"宋","author":"汪应辰","text":"微茫云两角，屈曲路一线。未容快先睹，已叹行百转。流溪何从来，神物昔尝玩。舆梁俨坚牢，亭宇复明绚。岂惟济病涉，更可供息宴。信哉善知识，作此巧方便。茂樾两交盖，清风四挥扇。祇恐境中人，却有桑下恋。台山不须问，此去直如箭。何妨酌灵水，一洗眼花眩。举头未及眸，已知梵王殿。"}