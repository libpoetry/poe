{"id":"822478","title":"月下笛 初闻促织，和沤尹","dynasty":"清末近现代初","author":"周岸登","text":"扑漉虫窗，低迷雁枕，梦闻蛩语。秋心被汝，唤将来，万千绪。羁人偏怪今年早，乍催趁虚檐暗雨。更流萤乱点，星河凄映，夜色疑曙。才误。缲车住。又落月离宫，断魂深诉。天孙罢织，聘钱偿得秋杼。戗金盆小还争掷，笑儿女、输赢几度。尽赢了，向半閒堂里，更带愁去。"}