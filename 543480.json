{"id":"543480","title":"赠吴生充二首 其二","dynasty":"明","author":"胡应麟","text":"一丘伴麋鹿，抱膝良堪多。何来念同好，负笈攀藤萝。先生久避世，白眼横庭柯。乾坤莽寥廓，故交邈山河。玄亭不盈丈，愧汝常经过。矫矫侯芭生，抱饥习吟哦。英词烂金石，激楚停阳阿。黄鹄飞摩天，壮龄日蹉跎。岂无朱弦瑟，为子回沈痾。才人例百六，坎壈终如何。"}