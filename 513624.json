{"id":"513624","title":"琴鹤东人为广人何式之赋","dynasty":"明","author":"程敏政","text":"小揽山中盛丘壑，朅有幽人恣行乐。坐间时弄七弦琴，到处还随九皋鹤。春波澹荡风日清，耳畔忽闻环佩声。古人虽往古音在，坐使一川鱼鸟惊。石径盘回绝尘侣，砂顶昂藏缟衣举。幽人鼓掌一和之，万里閒云自容与。君不见蜀川太守报政成，一鹤一琴随马行。又不见义山诗人杀风景，煮鹤烧琴对佳境。幽人不求禄二千，幽人不赋西昆篇。祇与双清作东道，见者一任称何仙。燕歌赵舞人争爱，毕竟谁宾复谁介。何如琴鹤共平生，清誉长传岭南界。"}