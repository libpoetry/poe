{"id":"675075","title":"浒西行和对山子","dynasty":"明","author":"王九思","text":"猛虎伏空山，怒废千夫力。虎心如我知，日久亦可㥾。吁嗟世人心，反覆安究极。对酒休忧白发新，看花且趁青春色。鸴鸠斥鴳亦能乐，扶摇何必垂天翼。浒西夫子藐世人，胸中别有千斛春。文章气凌汉太史，斜斗书轻王右军。飘风自北来，寄我双锦文。邀我去游浒西曲，花前坐玩湋水纹。泥封未破桑落酒，锦瑟先招翡翠裙。我亦平生爱歌舞，向来慷慨成虚语。千里命驾羞吕生，雪夜王猷谁复许。白驹皎皎食君场，风流卢骆王与杨。栖息忽看夜月满，登眺不知春日长。春日同游各尽兴，夜月多情还举觞。太平不饮果何待，顾乃真醉非徉狂。君不见古来治老苦无药，坐见桑榆影闪烁。子有酒食当及时，何不鼓瑟日喜乐。笑我田舍翁，未能游雀跃。不及诸君山水情，亦有草堂在西郭。"}