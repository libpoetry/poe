{"id":"1150261","title":"献王大夫","dynasty":"唐","author":"方干","text":"高情不与俗人知，耻学诸生取桂枝。荀宋五言行世早，巢由三诏出溪迟。操心已在精微域，落笔皆成典诰词。一鹗难成燕雀伍，非熊本是帝王师。贤臣虽蕴经邦术，明主终无谏猎时。莫道百僚忧礼绝，兼闻七郡怕天移。直缘材力头头赡，专被文星步步随。不信重言通造化，须臾便可变荣衰。"}