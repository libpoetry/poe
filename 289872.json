{"id":"289872","title":"玲珑四犯·夏夜听雨","dynasty":"现代","author":"郭则沄","text":"小簟分凉，渐淅沥窗蕉，幽恨初紧。做尽凄凉，偏是漏残香烬。帘外冷翠沈沈，早过了、隔江梅信。料渚荷、一夜红褪，花底锦鸳愁损。少年听惯何曾省。忆朱楼、玉箫徐引。销魂唱到潇潇曲，寻梦吴云近。镫背细点旧愁悄，怨著晓钟无定。怕镜屏秋早，偷减了、双青鬓。"}