{"id":"704733","title":"宁乡咏古二首","dynasty":"明","author":"薛瑄","text":"千家县树古黔中，四望云烟锁翠峰。水引温泉分地利，雨来云洞仰神功。朱门道学推张栻，宋室忠贤数魏公。郁郁遗阡今尚在，满山松柏撼高风。风烟渺渺接长沙，竹树苍苍绕县衙。入境已知山水秀，观风殊觉士民佳。魏公华表横秋草，易韨岩扉掩暮霞。更觅南轩读书处，寒梅开遍古祠花。"}