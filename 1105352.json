{"id":"1105352","title":"暑中杂兴","dynasty":"宋","author":"方岳","text":"一刻之间值万金，苦无人可共幽襟。几年不作西湖想，听得啼莺不自禁。不惯山中夜月寒，满窗树影藓花乾。移床近壁不敢卧，恐是龙蛇之屈蟠。今年不上一竿竹，渠岂于人亦世情。风雨尚馀千个在，结巢吾欲听秋声。白鸥吾有一日雅，畴昔见之相与亲。沧浪忽欲从此逝，嗔我手揖无诗人。是非不到野溪边，只就梧桐听雨眠。睡熟不知溪水长，鹭鸶飞上钓鱼船。平生多可曹修士，说我唐诗最逼真。不道蹇驴风雪里，何如黄犊过比邻。俚谓革靴乌脚鬼，吾尊毛颖黑头公。与靴作传何为者，颖则万世文辞工。只锄蔬甲亦妨閒，久与溪云断往还。今日偶来僧却在，共煎茶吃话庐山。"}