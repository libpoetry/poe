{"id":"75290","title":"拟古·南国有佳人","dynasty":"元代","author":"刘永之","text":"南国有佳人，秀色丽春阳。素手弄机杼，织绮向兰房。凉宵步玉阶，罗袜沾微霜。坐愁容华歇，中宵理丝簧。凤笙欢未彻，瑶瑟怨何长。哀响激林木，回音动华堂。借问此何曲，新声奏宫商。东邻有游子，闻之感中肠。愿持五杂组，系君罗襦裳。携手共游衍，卒岁以翱翔。中情莫自致，脉脉怀内伤。"}