{"id":"1082916","title":"游岐原有感","dynasty":"宋","author":"欧阳澈","text":"秋光淡薄磨青铜，舞风霜叶鱼腮红。鸡窗岑寂兴不浅，结客支筇扣梵宫。联翻步蹑孤烟际，陇上凄凉一笛风。穿云裂石声满谷，惊飞雁阵横晴空。高僧拥衲卧云久，诸方勘破心玲珑。我来奓户据禅榻，堂堂标格对总公。旋烹冰液破我闷，浇肠七椀追卢仝。水沈烟断香透顶，津津喜气生眉峰。傅岩真隐已先去，谁与壮浪吟争雄。朱弦纵事奏流水，俚耳知音亦罕逢。不禁风物撩诗眼，强作险语惭非工。安得汤休占此景，碧云之句当奇锋。会沽村酒行莲社，忘归一任夕阳舂。"}