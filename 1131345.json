{"id":"1131345","title":"又次王恭叔韵","dynasty":"宋","author":"楼钥","text":"仲冬方寒荔挺出，仲夏方炎靡草死。若将朝菌比大椿，相去何啻千万里。金芝仙草不可见，长生之草略相似。少时曾识青青色，今日得之乃真是。天工矜悯轻丧生，故出珍苗普相示。若言神仙可学致，自是未得养生理。人为天地最灵物，野卉无情犹若此。石间薜荔水昌阳，卷柏生崖并葛藟。是皆草中号长久，未见悬空解葩蕊。柯叶不改耐岁寒，土著青松那可拟。不须丹砂访葛洪，毋用仙方传李耳。未知此种谁为传，乌有先生子虚子。"}