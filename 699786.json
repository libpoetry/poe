{"id":"699786","title":"王师以季秋晦拔高明冀露布遂达行畿十绝","dynasty":"明","author":"郭之奇","text":"立马何年续旧铭，安龙一旅动初硎。且看丽日飞南诏，自有光天映北冥。砂碛新庭取次犁，天山古锷问谁携。今冬淑气东西满，二永鸿名一代齐。臊狗休誇曳落河，金乌重驻鲁阳戈。混同江北笳声绝，三一溪南喜气多。东日还迎旦旭来，南云几向夜郎开。天回鬼井通牛野，地转牂牁接汉台。谁驱封豕并蜉蝣，直抵黄龙是尔俦。粟末河边胡气竭，金微山表汉威留。文子文孙复故家，周宣汉武未全遐。髡头几辈同崩角，秉钺何人独树牙。千年雪耻事何如，十载人寰气颇舒。已向羊城收狡窟，更从龙塞觅狼居。阴山胡涕古难销，北阙王头今载枭。诸长仍归天可汗，单于那得更称骄。天为社稷启西平，手系胡王不计名。尚许推心销异物，岂烦笞背伏中行。功业临淮异姓王，金戈时照赤心光。已教壁垒传精采，便使乾坤属圣皇。"}