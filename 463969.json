{"id":"463969","title":"将赴杭城寄凤凰山人","dynasty":"当代","author":"杨雪窗","text":"楚越东西湖，烟水两濛濛。倘以造物眼，岂谓有雌雄。我意重西湖，之子在天东。斜照洒琉璃，堤柳忆苏公。此间既无我，遽怜春色空。曩游同把臂，翠巘洗双瞳。众禽鸣磔磔，潜鳞唼落红。足匹濠梁乐，庄惠角谈锋。江湖一相失，云山杳几重。风埃两蓬勃，思君仰飞鸿。鏖诗俨敌国，府库森罗胸。三月赴钱塘，山水望喁喁。先遣梦魂逝，一御泠泠风。"}