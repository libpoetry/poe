{"id":"808008","title":"念奴娇 答顾学和","dynasty":"清","author":"杨芳灿","text":"嵚崎历落，笑谭间、弃笔投觚而起。少日词场吞彩凤，人识卢家千里。辛味都尝，丁年易过，气短谋生计。有谁知得，温生是大才士。须信狂受人憎，才非汝福，寒饿应如此。宿瘤无盐都已嫁，只有夷光未字。世尽言愁，仆原多恨，卿复何为尔。茫茫交集，伯舆当为情死。"}