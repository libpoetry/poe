{"id":"1252270","title":"元宵雪感怀次韵","dynasty":"元末明初","author":"叶颙","text":"游戏人间百亿仙，细裁春胜散瑶天。九重银汉翻琪树，万顷瑶池浸玉莲。贪玩目前春富贵，忘观天上月团圆。霓裳莫惜频频舞，辉映花灯夜不眠。金帐羊羔酒里仙，醉观皓鹤下瑶天。寒英忽舞颠狂絮，香燄俄开烂漫莲。阆苑有花春未老，芳城不夜月空圆。茅斋僵卧袁夫子，也玩鳌山懒去眠。"}