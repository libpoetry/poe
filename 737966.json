{"id":"737966","title":"挽沈南疑","dynasty":"清","author":"陆奎勋","text":"曼卿不乐主芙蓉，少霞不解铭新宫。王书下徵莲㘰子，云旗双护白耳龙。我侪与天争不得，烛花迸落情泪红。思君复读茜村诗，夷光郑旦无冶容。集裘照眼万翠鸟，酿花可口千壶蜂。人妒此才天不妒，前身果否白鹤童。天姥峰尖续残梦，绿鹦一笑烟濛濛。蛾眉未信能伐性，风骚何必例坐穷。单豹养内虎食外，张毅养外病攻中。男儿堕地命在天，生死贵贱贫富同。死者自宁生者哭，半杯松叶饮不空。有文有子堪送老，浅语抹杀欧阳翁。悲哉文冢化朽壤，悲哉骥子号酸风。"}