{"id":"805821","title":"高山流水二首 其一","dynasty":"清","author":"奕绘","text":"那伽大定极清凉。迥超乎、赤黑青黄。一点菩提心，忽凝作草头霜。忽飞出、百道寒芒。寒芒内，芬陀零乱，鸑鷟翱翔。遇牧牛童女，稽首雪山王。茫茫。真如梦如幻，如泡影、露电流光。一撮土之多，霎时间、微妙严庄。从定起，皂已身心齐化，物我相忘。便随波逐浪，大海水无量。"}