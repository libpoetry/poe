{"id":"1244135","title":"赠曾葬师","dynasty":"元末明初","author":"郭钰","text":"洙泗水西马鬣封，龙虎山下留侯宫。当时相地果谁在，能使累世疏恩隆。圣人立参天地功，老庄之说将毋同。后来作者才万一，输金偿璧言非空。庐陵老仙曾艮峰，拂衣光吐苍精龙。奇观欲凌嵩华上，寓迹多在衡湘中。卓卓景纯书满腹，昂昂卢植虚如钟。夜语飞觞惊座客，晓行控鹤追仙迹。恩流黄泉舞白骨，义激窭子撼王公。我今白发飘乱蓬，惜我与君不早逢。邂逅今日无匆匆，神仙骨相须英雄。薰天富贵非我蒙，再拜何策驱诗穷。"}