{"id":"701067","title":"烟溪义渡四首","dynasty":"明","author":"章懋","text":"立马沙头欲问津，凭君一苇策奇勋。一时义在烟溪上，千古名芳太史文。尘暗长途水拍堤，行逢义士在烟溪。殷勤为济芦中客，莫爱官封楚执圭。济巨平生每自期，歙南聊作小施为。莫吟幽草黄鹂句，未是春潮雨急时。楫击中流应有志，舟横野渡岂无能。独怜亭长乌江上，不及滹沱一寸冰。"}