{"id":"1241644","title":"薤露歌","dynasty":"元末明初","author":"刘基","text":"蜀琴且勿弹，齐竽且莫吹。四筵并寂听，听我薤露诗。昨日七尺躯，今日为死尸。亲戚空满堂，魂气安所之。金玉素所爱，弃捐箧笥中。佩服素所爱，凄凉挂悲风。妻妾素所爱，洒泪空房栊。宾客素所爱，分散各西东。雠者自相快，亲者自相悲。有耳不复闻，有目不复窥。譬彼烛上火，一灭无光辉。譬彼空中云，散去绝馀姿。人生无百岁，百岁复如何。谁能将两手，挽彼东逝波。古来英雄士，俱巳归山阿。有酒且尽欢，听我薤露歌。"}