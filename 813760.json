{"id":"813760","title":"广游仙寺","dynasty":"清","author":"汪鹤孙","text":"瑶岛灵踪未易寻，古来名籍却森森。悬知易贵非仙骨，要识难穷是道心。割肉携归洵足豪，细君畅好共持醪。汉廷枚马皆厮品，不及东方待诏高。高阁通天讵降真，沈檀扰扰祇埃尘。蓬山吾辈须争座，不作持幢捣药人。幽忧最是人间累，放旷元为学道先。可爱当年王子晋，吹笙未了便登仙。"}