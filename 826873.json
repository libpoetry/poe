{"id":"826873","title":"霜叶飞·悼秦右衡，用清真韵","dynasty":"清末近现代初","author":"金兆蕃","text":"露晞原草。令威返，凄然临睨云表。病槐檐际太彫疏，正晚风寒悄。拥积雪、愁昏怨晓。琼楼人去萧斋小。扫翳席凝尘，拟往日巢痕，似旧岩电收照。还记暂出天南，昆池佗海，使节春与俱到。饥凰垂翅殉枯蟫，那更开怀抱。况绝笔、编摩未了。床琴虽在难成调。念昨游、人天恨，门掩西州，幽慨多少。"}