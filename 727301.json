{"id":"727301","title":"乐府三首 蜀国弦歌篇十韵","dynasty":"南北朝","author":"萧纲","text":"铜梁指斜谷，剑道望中区。通星上分野，作固下为都。雅歌因良宋，妙舞自巴渝。阳城嬉乐所，剑骑郁相趋。五妇行难至，百两好游娱。牲祈望帝祀，酒酹蜀侯姝。江妃纳重聘，卓女爱将雏。停弦时击爪，息吹更治朱。脱衫湔锦浪，回扇避阳乌。闻君握节返，贱妾下城隅。凌晨光景丽，倡女凤楼中。前瞻削成小，傍望卷旌空。分妆间浅靥，绕脸傅斜红。张琴未调轸，饮吹不至终。自知心所爱，出入仕秦宫。谁言连尹屈，更是莫敖通。轻轺缀皂盖，飞辔轹云骢。金鞍随系尾，衔璅映缠鬃。戈镂荆山玉，剑饰丹阳铜。左把苏合弹，旁持大屈弓。控弦因鹊血，挽强用牛螉。弋猎多登陇，酣歌每入丰。晖晖隐落日，冉冉还房栊。灯生阳燧火，尘散鲤鱼风。流苏时下帐，象簟复韬筒。雾暗窗前柳，寒疏井上桐。女萝托松际，甘瓜蔓井东。拳拳恃君爱，岁暮望无穷。名都多丽质，本自恃容姿。荡子行未至，秋胡无定期。玉貌歇红脸，长颦串翠眉。奁镜迷朝色，缝针脆故丝。本异摇舟咎，何关窃席疑。生离谁拊背，溘死讵来迟。王嫱貌本绝，踉跄入毡帷。卢姬嫁日晚，非复少年时。转山犹可遂，乌白望难期。妾心徒自苦，旁人会见嗤。"}