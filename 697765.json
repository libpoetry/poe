{"id":"697765","title":"送南昌玄妙吴大节鍊师编书之上清","dynasty":"明","author":"胡奎","text":"青天白云如白龙，送尔上谒蓬莱宫。谁言肉重不骑鹤，我识神清能御风。丹篆云霞从地出，玉坛星斗与天通。芸窗驹影良可惜，清夜好分官烛红。仙人宫阙五云交，羽佩翩翩起白茅。月下方诸凝墨沼，风前脉望出书巢。丹台石室名先到，玉检金编手自钞。想得山中寒食近，青精作饮具山庖。"}