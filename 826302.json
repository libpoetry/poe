{"id":"826302","title":"买陂塘·何蘧盦书来，谓移居荔湾，筑馆池荷之上。属为制词，预题廊壁。余倦游海外，久轸乡情，一片归心，已在菱香芰影中矣","dynasty":"清末近现代初","author":"潘飞声","text":"买陂塘、绿荷添种，平铺浅浅明镜。隔花新筑玻璃馆，帘卷碧云千顷。鸥未醒。听两岸蝉声，吹堕斜阳暝。赤阑独凭。唤点烛调筝，焚香展画，花外有人应。湾头好，几处红芳翠净。年时曾共游兴。西风吹老菰浦叶，遮断江湖尘影。秋枕冷。可忆我连宵，梦落横塘艇。烦君且等。约再熟离支，荷衣归换，诗教玉奴咏。"}