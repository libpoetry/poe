{"id":"885547","title":"暮春联句九首 其四","dynasty":"宋","author":"许月卿","text":"沃心裨帝学，古道畅皇风。天下真无敌，君前置一通。将拚龙尾砚，去作鱼头公。笔底澜翻舌，谈间磊块胸。通明云殿上，清切玉堂中。发轫同安簿，深衣独乐翁。孝经题幼志，沼鉴见精忠。元祐龙蛇杂，开禧蟊贼讧。隆冬老儒立，奸党一碑丰。三晋春秋在，千年纲目同。长天炤孤愤，清夜好研穷。"}