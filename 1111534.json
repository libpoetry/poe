{"id":"1111534","title":"禅机四首 俊鹰搏兔","dynasty":"宋","author":"何梦桂","text":"霜风一掣下云霄，两翅雷奔眼电牢。狡兔当场难亸避，却教大地鬼神号。当风劄断二边机，背手乌号鬼莫窥。一箭双雕俱堕落，古梅枝上雪参差。将军一剑倚天开，镇断三军不许回。转盼刹那都丧命，机锋直指万人摧。一声钲响弭弓刀，万旅归营寂不嚣。霜月满城天正午，悠悠旌旆马萧萧。"}