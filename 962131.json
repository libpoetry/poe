{"id":"962131","title":"丁已七月望湖上书事","dynasty":"宋","author":"姜夔","text":"白天碎碎如拆绵，黑天昧昧如陈玄。白黑破处青天出，海月飞来光尚湿。是夜太史奏月蚀，三家各自矜算术。或云七分或食既，或云食昼不在夕。上令御史登吴山，下视海门监月出。年来历失无人修，三家之说谁为优。乍如破镜光炯炯，渐若小儿初食饼。时方下令严禁铜，破镜何为来海东。天边有饼不可食，闻说饥民满淮北。是镜是饼且勿论，须臾还我黄金盆。金盆当空四山静，平波倒浸云天影。下连八表共此光，上接银河通一冷。御史归家太史眠，人间不闻钟鼓传。白石道人呼钓船，一瓢欲酌湖中天。荷叶摆头君睡去，西风急送敲窗句。"}