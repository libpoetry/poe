{"id":"683028","title":"除夕二首","dynasty":"明","author":"文徵明","text":"拨尽垆灰夜欲晨，不知飘泊潞河滨。灯花自照还家梦，道路谁怜去国人。浩荡江湖容白发，蹉跎舟楫待青春。只应免逐鸡声起，无复鸣珂候紫宸。黯黯离愁酒半醺，不眠閒读送穷文。旅窗灯火寒犹在，村巷鸡声岁又分。千里家山归有渐，百年心事老无闻。未妨去国还飘泊，已把閒身等白云。"}