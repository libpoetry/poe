{"id":"1128753","title":"送临川教授叶端仁赴阙","dynasty":"宋","author":"谢逸","text":"丸丸松柏林，结根临古道。未逢匠石徒，岁久空合抱。圣人建明堂，良材日登造。左右乏先容，地遥安可到。愿言励岁寒，不改雪霜操。嘉林有石龟，视尾知千龄。支床气愈老，巢莲身始轻。钻灼占休咎，胸中疑惑明。纳锡藏太卜，决策安朝廷。吾徒昧倚伏，祸福何由徵。"}