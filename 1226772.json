{"id":"1226772","title":"赋龙池水","dynasty":"元","author":"姚公枢","text":"浊泾一斛几半区，白田一沃成膏腴。汾水流源亦不殊，循崖挟阜不可渠。姑射山高草木敷，精英四散清流疏。清流溉田田即癯，耕犍啬夫疲粪车。陈蕃一室还扫除，渊明亦复新其庐。伯夷柳惠圣之徒，其源逼窄其流污。春日秋霜与化俎，何当得此辅唐虞。中行未易良可吁，晋人努力无为迂。"}