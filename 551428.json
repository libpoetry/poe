{"id":"551428","title":"四月晦日邀屠田叔钱叔达陈彦宗陈汝翔王玉生陈惟秦陈幼孺王粹夫陈正夫曹能始林子真兴公弟西湖观竞渡分得寒字","dynasty":"明","author":"徐熥","text":"高阁俯澄澜，湖光入座看。遥空箫管咽，夹水绮罗寒。笑语连天沸，呼声动地欢。扬旌过曲浦，挝鼓下惊湍。翠袖飘文楫，红标飐画栏。卧波苍甲偃，回棹玉鳞蟠。共听菱歌度，浑忘蓂叶残。土风争不禁，礼法醉犹宽。藉草情偏洽，迷花兴未阑。日斜游骑散，坠珥满江干。"}