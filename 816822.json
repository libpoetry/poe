{"id":"816822","title":"奉檄赴古北口军次祀軷有期书示同志","dynasty":"清","author":"蒋曰豫","text":"偶向中原赋采薇，羽书连夕促征騑。袪风自赏参军檄，绣雪来题老将衣。如叶琴装侪客燕，落梅笳拍竞妃豨。平生自厌儒冠腐，不为封侯相也飞。看山早已隘方州，放眼关河屐齿收。万灶貔貅前出塞，一篇鹦鹉独登楼。笑搀吴语供宾戏，浇醒秦灰饷鬼愁。莫更辽阳春色误，乱红高柳拍天浮。绝塞风云接大荒，谁敲铜斗韵伊凉。鸡声夜醒千门月，虎迹秋盘万岭霜。客惯渐忘尘梦换，官卑也要国恩偿。镫前独抱龙渊啸，影烂芙蓉忍善藏。"}