{"id":"652774","title":"送杨水虞复官沔阳","dynasty":"明","author":"谢晋","text":"忆昨移居城北陲，与子舅氏先相知。君初筮仕已远出，我昔素昧常嗟咨。今年长夏俄婴疾，一卧萧斋浃旬日。空庭草色断轮蹄，幽户蛛丝径蓬荜。忽惊有客扣我门，竹间剥啄声相闻。起来倒屣出迎见，知是水虞扬子云。自言秩满朝京国，省亲告许来亲侧。今朝堂下舞莱衣，明日沔阳还旧职。我闻沔阳湘楚间，楚波浩荡湘回环。春至遥连渚宫泽，秋清远见湘君山。水边人家半渔户，唱歌捕鱼自朝暮。得鱼归来先报官，半售商船半输赋。君今再任苦不难，依先税法更宜宽。莫辞微禄养廉薄，尼父尝为委吏官。"}