{"id":"1004266","title":"赠吴郡诸居士","dynasty":"宋","author":"程公许","text":"终南径甚捷，结茆邻帝乡。朝为谷口翁，暮为省中郎。先生独何事，寄傲临沧浪。才高世莫染，德薰名自香。青黄分谁数，膏火竟堪伤。游心圣贤域，脱身忧患场。世路虽龃龉，天衢自腾骧。扪虱竟谁见，卧龙兴何长。借居仲奄里，未升公德堂。十年逐流摈，千里坐相忘。颓龄或可借，辟谷岂无方。终期继青莲，摇笔颂紫阳。"}