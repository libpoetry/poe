{"id":"1079252","title":"和族叔祖古风","dynasty":"宋","author":"张守","text":"去年谢病辞黄屋，夜夜乡心梦相续。今年罢郡理菟裘，喜在家庭厕兰玉。阿翁年德冠吾宗，时亲典刑听约束。怀奇终待玉三献，世路不堪珠九曲。爱酒惟忧北海空，居贫不作扬雄逐。如何蔬粝肯淹留，不为盘餐为宗族。忘怀一醉见天真，穷达宁烦詹尹卜。归作长歌写悲壮，千载骚人可奴仆。客星在天翁莫愁，赫赫太阳升若木。"}