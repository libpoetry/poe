{"id":"1248748","title":"大腹儿","dynasty":"元末明初","author":"张宪","text":"麀巫夜祷轧荦山，淫光下烛穹庐寒。柳城胡儿不敢睡，四野恶声啼狗犴。猪龙怒磔老枭腹，鳞甲粗疏头角秃。婪酣大肚三百斤，偷得真龙半分福。平卢宝刀未发硎，范阳毡帐先潜形。金鸡口吐东北赦，青骡蹄作西南声。凤凰池荒金镜破，獬廌台倾胡眼大。东风野鹿嚼杨花，白日妖狐登御座。华清玉甃汤作泉，洗儿果撒黄金钱。并刀剪綵十六幅，锦棚压碎宫娥肩。象床夜冷婴儿哭，猪龙爪破金诃玉。香龈不痛荔枝浆，雄心已饱鸡头肉。长安天夺蜜口臣，铜头鬼鼓渔阳尘。赤心一夜变胡腹，二十四郡都无人。潼关夜漏鸡声早，马嵬坡下冰山倒。剑门西寄杜鹃巢，练带玉环埋翠草。嘉山土门勤战功，猪儿帐下屠猪龙。旄头星落大腹破，几上鸾刀一尺红。"}