{"id":"816549","title":"丙戌冬在两江督署寄上伯父侍郎公","dynasty":"清","author":"曾广钧","text":"使节卸持三属国，崇班新压五诸侯。防风后至劳重译，尔日前驱已八驺。儋耳归帆同玉局，歌头按拍忆璚楼。更闻桂苑蒐军实，神笔中宵几运筹。鞬腰作吏还徵福，鞅掌从公亦太劳。臣里未容閒海鹤，君门申命重山鳌。日边花诏来辜月，云里蒲轮挟怒涛。忠义一门盟带砺，鳣连南北卫神皋。柳外双旌小驻时，总忘樽俎夺胭脂。罢调蝉雁还评画，倦注虫鱼自写诗。镇将篝衣迎马首，词人敛衽誉蛾眉。阿咸亦厌西头宅，来看先生倒接篱。威毅江淮坐肃清，榴花别后我重行。山容尚记龙东走，水宿频随雁北征。裨海波深红雪冻，煦园月朗绿醽倾。平原十日期难满，又飐鞭丝别瓮城。"}