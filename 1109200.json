{"id":"1109200","title":"和林处士梅诗八首","dynasty":"宋","author":"刘学箕","text":"年年江上见梅时，忆著西湖处士诗。香暗影疏清到骨，水边篱下雪融枝。可知寒谷先回律，会是东皇肯与私。竹径松扉留作伴，莫教风伯肆狂吹。芳菲犹未露春妍，已是梅开溪上园。香静细参花外意，眼明应笑雾中昏。自怜拙思污吟笔，谁赋新诗入梦魂。风味满前难料理，急招佳客对开尊。梅花湿露未全乾，青女横陈故作难。卯醉醉如申醉醉，晚寒寒似晓寒寒。园林雪后清孤甚，京洛尘中子细看。自是丰神无与比，肯同桃李恋雕鞍。寂寞吟怀谁与开，前村除是竹边梅。清尊撩触香三嗅，短日吟搜肠九回。石路与风随袖入，茆檐和月上窗来。几番客散庭空处，独倚寒梢更一杯。犯寒不怕雪蒙头，蹋石穿林不暂休。千首诗成千首意，十分春瘦十分愁。飞添宫额妆同艳，斜插鬓云香共留。勉续清吟知笔弱，苦无风度恐花羞。雪皎花明夜不迷，借光何假更然脐。咏吟自我形长短，斟唱从渠付浅低。谁识摽梅诗什赋，绝胜红叶御沟题。明朝杖履山行去，约束牛羊勿践蹊。一树才开玉未残，忍些风雪耐些寒。不须俗子联翩去，政要幽人自在看。白玉堂中春信早，黄金盏里酒痕乾。后凋孰与坚盟约，松竹青青共岁阑。寻春山径坐班荆，食罍芳尊后乘并。觞咏随宜无限趣，尘嚣不到有馀清。风流天赋幽閒态，寂寞霜明冷澹情。若把春葩归品藻，此花端的冠群英。"}