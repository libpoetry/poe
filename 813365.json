{"id":"813365","title":"洛阳春 寒日饮胜力寓斋，九来、电发、惟夏同用欧韵","dynasty":"清","author":"李良年","text":"一帘香袅人无语。拨微红闲炷。燕山纵有好晴天，寒甚江南雨。鞭丝帽影风吹絮。笑频年离绪。酒人箧底卖文钱，肯携向、旗亭否。空阶屐响添吴语。水沉烟重炷。邻家挝鼓逼残年，点点催花雨。寒云细擘霜天絮。正书空情绪。平安记写雁飞边，曾衔过、江干否。"}