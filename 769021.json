{"id":"769021","title":"月华清·十八夜月 其六","dynasty":"清","author":"黄之隽","text":"东望苍茫，来何迟也，夜寒独立搔首。为损容颜，懒又邀人杯酒。料此际、虎阜笙歌，尽今夕、翠樽红袖。知否。是吴姬赏月，怕迟十九。恰应潮生日候。有蚌彩涵波，舒光欲斗。一样清辉，觉道盘痕减旧。感秋气、不耐繁华，偏积下、三分消瘦。今后。漫随人冷澹，更阑独守。"}