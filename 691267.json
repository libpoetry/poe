{"id":"691267","title":"春分日梅花一树盛开期伍有开过赏","dynasty":"明","author":"李孙宸","text":"二月江南尽落梅，春光曾不到春来。谁怜桃李花都尽，犹领春风向我开。闻君驼岭号梅林，几株能那岁寒心。若问吾园何得尔，祇缘幽寂客稀寻。春暖家家梅子肥，梅花奇绝正芳菲。醉来纵作师雄梦，不怕寒风冷客衣。与君虚度几花时，花落花开总未知。若使此花还错过，百年那有赏花期。"}