{"id":"1122181","title":"洞山十咏 高石岩","dynasty":"宋","author":"金履祥","text":"山到金盆共绕回，势高群岫独崔嵬。那更绝顶又拳石，真似飞从天上来。洞府高深对月开，长疑底里閟龙雷。天窗不照人间世，限尽游人自此回。洞外烟云肤寸合，洞中冰雪百寻飞。壶中日月凭谁记，水自飞淙云自归。天镵鬼凿匪人间，涌雪轰雷震地寒。石上双龙盖形似，更深须有老龙蟠。洞泉喷薄雨鸣霤，竹石参差风绕楹。好障波流浸山影，飞来灵隐一般清。雪液风来自石峰，金华众壑此为中。须知流出此山外，更会群流共入东。两崖叠叠水中分，瀑布飞流漱石根。伊阙西河天一角，山间号此小龙门。时行时止石高下，或见或闻云有无。五叠何妨转奇伟，终然万折必东趋。片石崎嵚斜插涧，横枝愁绝净无尘。从兹石上栽冰玉，寒谷年年递早春。高岩南下走群龙，两小源头合一峰。问道是中人不识，先生信善择中庸。"}