{"id":"1247713","title":"为陈叔原题渔樵图","dynasty":"元末明初","author":"蓝智","text":"武夷老人年七十，昼业渔樵妻夜织。有儿长大不读书，采山钓濑供衣食。此翁自是神仙徒，床头酒香不用沽。生逢太平少征敛，虽有生产无官租。昨朝自携书一束，过我衡门看秋菊。新图苍莽烟水寒，复有疏篁间枯木。一客负薪山路长，一客傍船渔在梁。荒林无人日未落，偶坐有意俱相忘。知君老去犹爱此，能以安閒遗孙子。愧我十年尘土间，按图欲借溪南山。"}