{"id":"719972","title":"玉堂双燕行送刘晋卿赵景之两太史谪官","dynasty":"明末清初","author":"钱谦益","text":"玉堂昼暖熏风香，双双燕尾摇仓琅。背飞并映银花榜，托宿交栖玳瑁梁。感君恩重巢君幕，顾影呢喃前复却。何当鸣梧比丹凤，且愿衔花效黄雀。啁哳辞归未忍归，差池掠羽试双飞。风回铃索声犹在，日过花砖候已非。珠帘十二秋风促，芦雪菰烟何处宿？明年社日早归来，?口衔泥补君屋。"}