{"id":"1236145","title":"雨后村行二首","dynasty":"元","author":"李孝光","text":"雨过沙头落涨痕，满林红叶自纷纷。水平路面高低见，风约溪声断续闻。老屋无桥横独木，沧洲欲雁起寒云。残芦头顶花如雪，莫是吟人鬓上分。泽国秋深景物非，西风猎猎又吹衣。路行落日离人去，山破寒烟独鸟飞。潮信到滩推月上，邻家停火候船归。村醪香软鲈鱼美，自笑吟边貌不肥。"}