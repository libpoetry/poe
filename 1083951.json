{"id":"1083951","title":"童丱须知 臧获篇","dynasty":"宋","author":"史浩","text":"人生贵适意，安佚固有以。便嬖足使令，臧获皆率俾。婢实居深闺，奴当立阶戺。内外傥致严，家法斯尽理。怙势以作威，招权自丰己。奴或有是人，刑罚不可弛。衔冤恣狠傲，妒宠专负恃。奴或有是人，斥逐其可已。处众能包容，见得思廉耻。守分每知足，爱主常归美。忠谨辈行服，和柔姊妹喜。为之有室家，周旋表终始。其或小瑕痹，过误非奸宄。第当明戒饬，勿遽施鞭捶。其或肆谗间，作意生荆杞。第当亲骨肉，不可党奴婢。骨肉长聚头，奴婢安可儗。凡百御下人，读此味其旨。"}