{"id":"826424","title":"齐天乐","dynasty":"清末近现代初","author":"潘飞声","text":"绮寮罢宴桃花底，虹船夜深偷返。嚼曲含香，弹筝送月，重理红妆相见。金尊待劝。算一片柔肠，博伊情愿。艳想秾愁，为卿忘却旧莺燕。氛氲兰气未散。怕轻移凤镜，花影零乱。银烛凄烟，钿笼弄雪，消得风丝香软。良宵苦短。对曲曲屏山，酒醒春远。护住梨魂，晓寒帘慢卷。"}