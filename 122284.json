{"id":"122284","title":"刺濆淖·峡江饶暗石","dynasty":"宋代","author":"范成大","text":"峡江饶暗石，水状日千变。不愁滩泷来，但畏濆淖见。人言盘涡耳，夷险顾有间。仍于非时作，未可一理贯。安行方熨縠，无事忽翻练。突如汤鼎沸，翕作茶磨旋。势迫中成洼，怒霁外始晕。已定稍安慰，儵作更惊眩。漂漂浮沫起，疑有潜鲸噀。勃勃骇浪腾，复恐蛰鳌拚。篙师瞪褫魄，滩户呀雨汗。逡巡怯大敌，勇往决鏖战。幸免与斋入，还忧似蓬转。惊呼招竿折，奔救竹笮断。九死船头争，万苦石上牵。旁观兢薄冰，撇过捷飞电。前余叱双来，山险固尝偏。今者击橶誓，岂复惮波面。澎澎三峡长，澎澎一苇乱。既微掬指忙，又匪科头慢。天子赐之履，江神敢吾玩？但催叠鼓轰，往助双橹健。"}