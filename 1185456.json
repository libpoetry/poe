{"id":"1185456","title":"重归宜春偶成十六韵寄朝中知己","dynasty":"唐","author":"袁皓","text":"水香甘似醴，知是入袁溪。黄竹成丛密，青萝夹岸低。煖流鸂鶒戏，深树鹧鸪啼。黄犬惊迎客，青牛困卧泥。有村皆绩纺，无地不耕犁。乡曲多耆旧，逢迎尽杖藜。殷勤倾白酒，相劝有黄鸡。归老官知忝，还乡路不迷。直言干忌讳，权路耻依栖。拙学趋时态，闲思与牧齐。稻粮饶燕雀，江海溢凫鹥。昔共逢离乱，今来息鼓鼙。恩仁沾品物，教化及雕题。上贡贞元禄，曾叨宠记批。何须归紫禁，便是到丹梯。珍重长安道，从今息马嘶。"}