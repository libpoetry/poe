{"id":"1121149","title":"妇女之孝二十首 辟司徒妻","dynasty":"宋","author":"林同","text":"君父今安在，谆谆免矣乎。可怜齐女子，不问辟司徒。可怜姬告母，父孰与夫亲。能置此一问，未为愚妇人。归宁不可得，何以写吾忧。不似肥泉水，悠悠淇上流。妾身期不嫁，至老养双亲。何意赵威后，殷勤问使人。妾面羞君面，君心异妾心。那能不念母，却遗别人金。倘得代父死，诚非爱妾身。不图君聘妾，向道有严亲。底事能令妾，为君死不辞。不思君遣客，报妾父仇时。仁矣文皇诏，悲哉少女书。至今民受赐，非但活淳于。妾昔与夫别，夫曾共妾言。忍能幸夫死，不得顾姑存。如何杀一妇，能致旱三年。妇孝无知者，知之惟老天。上虞一巫女，名乃至今垂。端的由纯孝，非专在好辞。能返母万里，还荣父九原。可怜帝有母，亦自待人言。不忧身即死，惟恐死无知。倘得从父母，宁非我所期。难把父书读，祗因手泽存。遗言汝可受，忍使世无闻。异哉一女子，独抱母啼号。非但脱虎口，还能落兽毛。贞孝谥已美，何堪复女宗。一朝下明诏，千载被流风。慎勿悲生女，均之有至情。萦能赎父罪，兰亦替爷征。抵死侍姑侧，宁知有妾身。若怀白刃顾，尚得谓之人。奔丧脱贼手，庐墓至终身。此大丈夫事，谁云一妇人。姑今病且死，颇愧妇恩深。但愿妇有子，皆如妇用心。"}