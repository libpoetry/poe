{"id":"1130764","title":"次韵昌甫寒食","dynasty":"宋","author":"韩淲","text":"岁岁春深上冢时，担头挑酒纸钱垂。横铺嫩草松间出，乱点繁花水面吹。扶幼不知今潦倒，悼亡应叹昔追随。夕阳雨后归来路，杜宇声频落燕泥。三年寒食在天涯，老觉心情不为花。细雨随风初语燕，乱云藏日欲归鸦。无才圣世空狂望，有命王城莫苦嗟。南北两山青草遍，故园疑并野人家。寒食同为异乡客，欲寻杯酒话花时。岂无它可倾三盏，那有閒能把一枝。衮衮市朝徒势隔，荒荒湖海付心知。牡丹天气金笺在，华发居头且送诗。"}