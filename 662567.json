{"id":"662567","title":"冬至感旧","dynasty":"明","author":"石宝","text":"兀兀坐虚檐，兹晨日长至。念随供奉班，风云动高思。鸣环待宫漏，拥笏趋严地。谨身殿初启，圣人在高位。徬徨日月侧，亲睹天颜喜。三号听鸡人，四表瞻光被。远方致琛赆，车马陈廷内。岂徒列炬煇，剩有鸾声哕。联袂归凤池，歌诗亦鸣治。那知风雨恶，抱忧忽逾岁。岩穴隔重华，秋鸿但垂翅。起窥一阳生，临轩坠双泪。"}