{"id":"484074","title":"玄潭古剑歌","dynasty":"明","author":"苏伯衡","text":"扁舟昔向玄潭过，闻有古剑留岩阿。欲一观之踌躇复不敢，只恐开匣踊跃入沧波。此时解后都城里，玉质珠辉那得比。玄灵外护朱草茎，赤日中涌鉴湖水。想当旌阳初铸成，橐籥元气驱六丁。星象失光彩，白藏储精灵。不然长镵尺又半，如何照室影凌乱。神光兔脱飞雪霜，宝气龙腾贯霄汉。自从斩蛟江水中，浊世馀子谁能庸。长伴空山栖遁者，但见白昼风云从。迩来阅岁未五十，两度江湖寄踪迹。宝台夜月听吹笙，金界晴空逐飞锡。昔至燕京，时用太平。今留石城，兵祲廓清。乃知神物等镇圭，冥漠自有神提携。由来治忽系出处，非是漂泊东复西。圣明御九有，妖孽俱授首。既不假道上断大蛇，又不用军中撞玉斗。明朝且赋归去来，彭蠡扁舟落吾手。申之以歌曰：我知尔兮为赤虬。上帝有命兮下土留。为民捍患兮万岁千秋。彭蠡之奥兮蜿蜒所鸠。尔之归兮径中流。慎勿奋飞兮从尔俦。使我思尔兮离忧。舞蛟鳄兮与鳝鳅。"}