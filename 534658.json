{"id":"534658","title":"题彭氏百雁图","dynasty":"明","author":"邱云霄","text":"彭君好古有真癖，手藏墨妙称无敌。良工三昧夺天巧，点缀群飞向芦荻。呼童携轴山中来，远索诗篇拜长揖。老眼摩挲看古图，满堂秋气侵苔壁。隐约溪山半有无，淡烟疏霭秋模糊。斜阳寒影乱汀沚，微风落日遥相呼。衡阳山前风雨晦，湘潭云动玻瓈碎。长天浩渺任纵横，回首乾坤非紫塞。群飞队宿无常踪，行分序列如征戎。蹴波浴破一江碧，振羽起来双掌红。洞庭木落波光发，八月九月芦花风。江南此时稻粱熟，毛羽秋来初整肃。日曛沙软静联拳，惊奴骇叫丛边出。有时侧目自疑群，乱起高空断翠云。纵教缯缴不相及，世人虚有雕笼文。君不见昔日上林一书札，遥传壮士餐胡雪。黄云万里塞臣归，汉家天子尊如月。又不见秦时商岭紫芝翁，霞宿云栖宇宙空。始皇徒有网罗密，当年能复想冥鸿。忠臣高士今已死，耿光犹自照青史。慷慨长歌意转悲，披图感激空怀古。"}