{"id":"154336","title":"黄秀才北郊书堂","dynasty":"宋代","author":"文同","text":"吾邑固僻陋，巉巉合群山。苟无贤者居，孰能营幽闲。黄子治北郊，胜绝收其间。长溪断谷口，嚣哗隔尘阛。始至甚夷旷，渐往颇险艰。洞穴烟云昏，涧壑松桂环。幽芳自芬馥，野哢常绵蛮。缭磴挂绝壁，孤彴飞遥湾。气象夺天奥，景物搜鬼悭。筑室贮群籍，轩窗面孱颜。朱黄列几案，坐把古穴删。自取天爵高，下视五两纶。处心固已定，讵恤时辈讪。伊余素无似，谬入文墨班。前得省亲归，屡此容追攀。时亦窃讲议，始蹈贤圣关。譬之拉虎豹，所得才一斑。自愧鄙朴姿，得涉道谊寰。余亦有东谷，对此何格顽。每来辄尽日，须步明月还。"}