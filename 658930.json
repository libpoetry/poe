{"id":"658930","title":"东山图寄同年谢少傅","dynasty":"明","author":"王鏊","text":"谢公昔隐东山阿，其如海内苍生何。谢公今隐东山上，海内其若苍生望。东山何在云悠悠，乃在会稽东海之东头。朝攀扶桑枝，夕饮严滩流。谢公昔日登临处，今日公来还钓游。林间世事阅来久，自信忠贞能不朽。蜃嘘楼阁倏当空，世上浮名亦何有。嗟予壮岁每从公，公之心事吾能通。嘉谟动得明主顾，劲气直犯奸邪锋。奸邪作奸今亦已，中外望公犹未起。老松眠壑无万牛，大材为用真难耳。平生不识五侯鲭，屈铁为钩非所能。谗烟谤燄久自熄，不烦桓伊仍抚筝。"}