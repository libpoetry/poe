{"id":"647554","title":"赠鹤林周玄初","dynasty":"明","author":"王汝玉","text":"鹤林先生紫烟客，丰神秀朗双瞳碧。早年学道逃人群，吴越名山遍游历。静中默悟天地真，却归高卧桃花春。河车姹女未腾化，沧溟回首扬红尘。丹书召入麒麟殿，身被羽衣承燕见。从此声华倾上都，五侯七贵争迎饯。西方神岳高峥嵘，诏遣先生祠百灵。道傍奔走二千石，人讶真仙降玉京。礼成俯伏拜大庭，佩环拂地风泠泠。四门闳开对黄道，五云回綵垂金城。是时君王方穆清，龙颜顾盼喜气生。赐以石髓所和之大羹，贾生前席何足荣。罢朝上疏陈悃诚，臣愿乞身终素情。纶音重降芙蓉阙，特许先生返岩穴。路出龙盘山外云，帆开杨子江心月。青鸾白凤飞参差，仙之子兮缤纷而相随。洞天冥冥兮千秋一时，先生归去兮犹未迟。丹台旧种金光草，此际花叶方纷披。悬知先生交搆功已成，欲将身与元化并。长生之术倘可授，我愿相从阆苑行。"}