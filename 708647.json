{"id":"708647","title":"满江红  读沈丰垣新词，次洪昉思韵","dynasty":"明末清初","author":"沈谦","text":"落魄谁怜，才几日、鬓中堆雪。则除是、猧儿曾见，鹦哥能说。过眼花随流水去，断肠人向西风别。助凄凉、枕上笛声悲，灯明灭。情已尽，犹啼血。言不尽，空存舌。似残莺宛转，冷泉幽咽。梦醒忽惊时序改，愁来不信乾坤阔。再休将、醉墨写相思，生绢裂。"}