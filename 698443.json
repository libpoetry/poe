{"id":"698443","title":"晚泊神福镇","dynasty":"明","author":"唐文凤","text":"镇有将军庙，徐君几代孙。操戈忠更切，挂剑谊尤尊。虽享千年祀，难招百战魂。神灵频锡福，落日大江吞。古镇名神福，将军有庙庭。水光浮日白，山色隔江青。鱼化长生浪，鸥惊不下汀。丁宁一杯酒，此地慰漂零。生居治平世，老遇圣明时。日月无私照，江山有后期。潮痕添雨见，花信得春知。晚泊吟眸豁，微风飏鬓丝。水暖沙堆浦，江深浪激矶。柳花黏燕薄，芦笋荐鱼肥。事业方从拙，生涯计任非。怀忠惭食禄，应笑泣牛衣。"}