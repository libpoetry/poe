{"id":"691449","title":"满庭芳 自述","dynasty":"明","author":"李昌祺","text":"年衰病攻。旬宣任重，仕进心慵。纵令勉强成何用。齿豁头童。急退步、离他闹丛，便随意、学做庄农。辞官俸。勤耕苦种。岁计不愁空。桥庵野夫。文章本少，事业全无。半生苦被虚名误。早乞微躯。纳印绶、辞归里闾，买田园、教绕村居。忘形处。麻衣草屦。放浪狎樵渔。闲中自怜。人心不足，世事难全。算惟引退真长便。过活随缘。叹老矣、非徒此日，赋归欤、且待明年。思量遍。心阑意倦。极品也徒然。荣枯吉凶。都由自己，不属天公。得时莽把聪明弄。逞尽英雄。怎知道、祸因恶积，错埋冤、命与灾逢。床头瓮。香浓味重。引到醉乡中。江南故乡。山青水绿，竹翠松苍。年来旋把幽居创。菜圃禾场。看花访、黄家四娘，插秧倩、许宅三郎。忘官况。狂吟醉唱。退老白云庄。追思旧游。芳年岂再，胜事都休。几回暗数当时友。半在荒丘。将马上、风霜弊裘，换鸥边、野水轻舟。天成就。忘怀宇宙。无喜亦无忧。天涯自伤。叨恩禄厚，永恩心长。故园遥在西江上。几度斜阳。好弟妹、相抛殒亡，老情怀、只抱悽惶。那堪望。云山烟浪。真是断人肠。归田兴饶。官登二品，世阅三朝。粉闱画省皆清要。误玷元僚。爱隐逸、烟霞海峤，恋恩荣、雨露云霄。量才调。休闲最妙。偃息伴鹪鹩。蹒跚病躯。人怜显宦，我笑贫儒。乌飞兔走何曾驻。白尽髭须。有断简、残编可娱，无赢金、剩帛堪储。清幽趣。炉香一炷。坐爱小窗虚。光阴易遒。诸般勘破，万事宜休。抗尘走俗乾生受。著甚来由。卖了带、安排买牛，缀成蓑、准备划舟。招朋旧。晴窗永昼。浊酒且淹留。盈虚往来。亡身为色，丧命因财。乖的罢了愚的在。莫笑痴騃。种地亩、动薅草莱，启轩窗、净扫尘埃。心无累。逍遥物外。且放好怀开。"}