{"id":"788791","title":"水龙吟 秋荷，用草窗韵","dynasty":"清","author":"周祖同","text":"洛神仙步凌波，袜罗不染珠尘碎。银河小影，玉匡娇语，未应无意。解佩褰裳，相思只在，美人秋水。卅六陂重到，亭亭青盖，嗟迟暮，西风起。还问花间幽会，忍看伊、粉松香坠。鸳鸯唤醒，疑云疑雨，都教回避。记得江南，梦中清夜，素娥千里。任凉秋露冷，冰容何事，湿盈盈泪。"}