{"id":"822565","title":"疏帘淡月 题鲍印亭寒夜检书图","dynasty":"清末近现代初","author":"周岸登","text":"长塘故里。问散帙羽陵，拜经庚子。千本梅花，绕屋夜寒香细。签声动处珠尘起。镜虚庭、月明如水。百城南面，三余结习，旧家风味。便探尽、嫏嬛宛委。任天禄石渠，绛云传是。观古延芳，五厄散亡能纪。莫教蠹损神仙字。有蓬莱、藏室云气。在阴鸣鹤，名园渌饮，遇诸图里。"}