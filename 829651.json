{"id":"829651","title":"官学杂诗","dynasty":"清末近现代初","author":"郑孝胥","text":"家孥寄人食，一身居都门。谁言不易居，寝处长苦闲。昼倦俄欲觉，诸生诵已繁。取书与相和，梦我丱角年。从嘲先生痴，涸辙枯微官。尚憎凤皇池，今为鹅鸭喧。岂知无巢者，暮雨鸦飞翻。十旬沈我书，方寸丛忧患。耐閒特不易，所学诚空言。今年本苦旱，一雨遽浩浩。桑乾既北决，滹沱亦南倒。畿民半漂没，千里势如扫。皇仁虽亟赈，岂免穷无告。致灾大臣咎，幸已宽谴诮。夫何反行乐，张晏恣燕犒。吾皇富春秋，左右赖辅导。谁司致君责，老智讵称髦。位卑固有罪，悲叹心孔悼。五月六月交，雨势昼夜大。中宵闻嘂呼，巷屋纷倒坏。朋亲断奔视，消息各狼狈。忍盦庭柳拔，乙盦床书败。经旬觏檐日，云意仍叆叇。众情馀震惧，传说播灵怪。乃云芦沟绝，蛟螭骋狡狯。丰台十数乡，筑堰幸自卫。河神蛇服出，巫语索祭赛。方当风雨黑，昆明势尤倍。神灯见十三，倏忽助澎湃。或言乃龙目，激波涌堤外。行宫墙甫合，荡突渺疆界。奔腾谁能遏，阒若潮自退。游幸非所宜，毋乃神祇戒。老鼋过城隅，容与状无畏。都人夙好事，填道杂粉黛。阴奸竞得意，熟视但我辈。公卿喜接士，清望雅所归。良莠虽杂陈，此意未可非。谓彼为士者，岂无以自居。谨身保令名，庶足酬己知。如何务苟得，暮夜靡不为。坐令倒屣人，鼠璞遭世讥。少年固可尔，垂老胡奈痴。阴求或不餍，恚怒仍怨咨。纷吾二三子，名盛毁亦随。朋友有难言，我怀良郁伊。习静必于动，解人无不可。马足复车尘，中著瞢腾我。侧肩入戏场，里耳聚已夥。众生等螟蛉，吾岂殊果蠃？绕梁遇法曲，赏音久亦颇。持此较奔波，所得讵幺么。冷淡自为欢，所居必移情。今年青溪傍，欠我勃窣行。画舫弦管脆，草堂风月清。底用持誇渠，政缺一水横。日西引散步，巷尾欣未经。豁然得纵目，迤逦带高城。初来尚见底，再来波遂平。石桥偶俯眺，尘颜写空青。王邸郁葱葱，林中露飞甍。垂鞭马上郎，何物生宁馨。归来急作书，记此眼暂明。江湖是吾性，朝市非公能。"}