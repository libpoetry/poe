{"id":"1143590","title":"怀方严州","dynasty":"宋末元初","author":"仇远","text":"八十一年前，科名已袖然。依刘王粲檄，入洛贺循船。受禅碑谁上，閒情赋自传。江山英气歇，堪恨亦堪怜。八十一年终，堪嗟旅衬穷。胸中元耿耿，身外竟空空。白首太玄草，紫阳虚谷翁。平生有遗恨，五马未乘骢。八十一年亡，哀哉老紫阳。佳儿方戒道，小妾漫专房。每忆先生被，常怀太守章。桐江诗万首，端可及龟堂。八十一年身，栖迟客馆贫。登门曾有我，铭墓竟何人。醉梦高楼月，悲歌故国春。可能函玉骨，归葬练溪滨。八十一年休，云何不首丘。岂无商女恨，肯作贾胡留。书籍从人卖，田园有子收。乌聊山在望，风雪去悠悠。"}