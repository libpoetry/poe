{"id":"1061528","title":"送徐州举人赴省试","dynasty":"宋","author":"李昭玘","text":"淮夷之珠照夜明，泗滨之石声泠泠。昔时大禹致方物，神光玉色罗广庭。比年入献多豪英，褒雄妙思相凭陵。飘飘束书去观国，瘦马踏雪须垂冰。长廊白昼天宇清，落笔冉冉风云生。千官拱笏赭袍近，碧沟新柳黄鹂鸣。金挝虎士传姓名，鱼龙卷尾随雷声。州人洗眼望归期，会约春风载酒迎。"}