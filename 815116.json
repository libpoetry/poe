{"id":"815116","title":"题顾横波夫人墨兰图册","dynasty":"清","author":"柳是","text":"兴来泼墨满吟笺，半是张颠半米颠。俗眼迷离浑不辨，嗤它持作画图看。暂向幽芳一写真，笔花飞落墨痕新。总然冷淡难随俗，岩谷而今有几人？读罢《离骚》酒一壶，残灯照影夜犹孤。看来如梦复如幻，未审此身得似无。眼界空华假复真，花花叶叶净无尘。千秋《琴操》犹馀调，半是骚人现化身。翻风解作《前溪》舞，泣露犹闻《子夜歌》。一片幽怀谁领略，托根无地奈渠何。不共青芝石上栽，旨容荆棘与莓苔。根苗净洗无尘土，好待东风送雨来。泣露啼烟三两枝，写来真作断肠辞。怀香老去凭谁惜，独抱奇姿只自知。闲评争说所南翁，向后人文半已空。莫讶豪偷花叶减，怕它笔墨恼春风。晚窗梦醒系相思，静对潇湘九畹姿。世眼大都看色相，枝头何不点燕支？懒踏长安九陌尘，独怜空谷十分春。豪端画破虚空界，想见临池妙入神。"}