{"id":"684393","title":"采薪二首","dynasty":"明","author":"王守仁","text":"朝采山上荆，暮采谷中慄。深谷多凄风，霜露沾衣湿。采薪勿辞辛，昨来断薪拾。晚归阴壑底，抱瓮还自汲。薪水良独劳，不愧吾食力。倚担青岩际，历斧崖下石。持斧起环顾，长松百馀尺。徘徊不忍挥，俯略涧边棘。同行笑吾馁，尔斧安用历？快意岂不能？物材各有适。可以相天子，众稚讵足识。"}