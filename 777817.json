{"id":"777817","title":"金缕曲·新柳","dynasty":"清","author":"陈家庆","text":"春到人间早。又匆匆、回黄转绿，花朝过了。媚眼初舒愁何限，惨碧年华娇小。却已被、东皇颠倒。风景灵和谁得似，祗当年、张绪风流好。情一线，梦萦抱。消魂绿上阳关道。喜柔条、依然婀娜，漫随人老。妆点风光三二月，逗出流莺声巧。渐几树、笼烟低袅。为恐韶华容易逝，料伤心、也似天涯草。肠欲断，恨谁晓。"}