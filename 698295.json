{"id":"698295","title":"和韩都宪诗","dynasty":"明","author":"倪谦","text":"身婴缧械出君门，远谪穷边泪暗吞。触祸只应当薄命，含污何以雪沈冤。未言息壤宜投杼，欲诉旻天惜戴盆。感荷力全垂死际，拊心恒愧莫酬恩。肯为权奸启倖门，祸机阴中只声吞。南冠独受羁囚苦，东海谁明孝妇冤。直道不容还似柳，小才见杀已如盆。丈人何幸怜枯鲋，呴沫时沾勺水恩。"}