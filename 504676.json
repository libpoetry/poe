{"id":"504676","title":"甲辰四月二十五日过西宫谒别韩治书公衡","dynasty":"明","author":"郑潜","text":"舆疾出城西，仰天发长啸。山川莽回互，云物相炳耀。薰风涤烦襟，旭日明远照。人生独何为，薄俗畏讥诮。昨日长男归，悲极还一笑。连年遭乱离，辛苦遁边徼。折肱指欲堕，忍死事忠孝。三子在目前，宁论贤不肖。苟遂骨肉欢，焉能羡华要。道经神仙宫，霜威宿廊庙。劲节高抗云，雄文远垂教。再拜韩荆州，微公孰同调。"}