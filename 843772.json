{"id":"843772","title":"送林眉生回国，用蟫窟韵","dynasty":"清末民国初","author":"许南英","text":"摩耶踏遍天山雪，浪迹棉兰有所思。欧椠亚铅真国士，桑弧蓬矢好男儿。海田变幻浑无定，昆季联翩只自怡。讯汝重来惟一笑，行空天马本难羁。清澄秋水绉文波，携手劳劳奈别何！岂为安居防逸乐，转来异国藉观摩？故人歧路攀杨柳，野鬼空山梦薜萝。丘壑胸中君自有，未须泛海走关河！"}