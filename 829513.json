{"id":"829513","title":"倾杯乐","dynasty":"清末近现代初","author":"周岸登","text":"泪渍鲛丝，尘生雁柱，检点旧时愁印。谁道愁来成阵。梦断层城休问。荧荧栖颊啼红揾。日如年、年逢秋闰。都来一寸心曲，曲曲回肠自忖。历日先庚，灵符遁甲，吐火越巫传恨。仙乐参差无准。环佩归来风紧。麻姑隔座神清稳。背轻搔、春纤愁损。啼痕莫遣灯照，玉箸抛残泪粉。"}