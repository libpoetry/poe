{"id":"684159","title":"仁化司马明府邀游锦石岩","dynasty":"明","author":"王弘诲","text":"白石苍烟半有无，锦岩春色霭清都。探奇地主逢司马，望气人寰集悬凫。阴洞微茫天一线，悬崖飘缀雨千珠。不妨跨鹤凌瑶岛，聊尔停骖醉玉壶。烟景桃源路不迷，停桡到处恣攀跻。丹台雾拥诸天近，紫府峰回万象低。二酉藏空馀石室，五丁方尽布金泥。法云似觉前身是，惆怅松关拟借栖。"}