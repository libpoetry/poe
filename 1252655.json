{"id":"1252655","title":"和李长吉马诗十二首","dynasty":"元末明初","author":"郭翼","text":"騄骥连钱动，金鞍镂玉羁。无人寻穆满，借与阆风骑。肉礧锦缠综，流云汗似红。太平无战伐，骖驔走沙蓬。龙性非凡质，腾波出紫云。檀溪飞过日，应识汉将军。龙印留官字，霜花剥暗毛。长鸣愁过影，祇忆九方皋。霞口缕衢寒，霜蹄削玉寒。晓看经逻些，暮已蓦楼兰。瘦骨如山立，临流饮渴虹。谁怜中道弃，苜蓿老秋风。神骏如无匹，骁腾绝域来。流沙一丈雪，夜拂白龙堆。天子飞黄马，牵来赐近臣。玉阶新雨过，风衮落花尘。内厩玉花骢，斑斑喷肉騣。奚官新浴罢，沙苑踏春风。佛郎通上国，万里进龙媒。晓日开阊阖，虹光射玉台。天马谁能驭，和鸾驾紫微。年年清暑去，霹雳逐龙飞。骥子大宛种，房星夜降精。汉家求不得，兵压贰师城。"}