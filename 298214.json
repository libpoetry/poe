{"id":"298214","title":"满庭芳·美人乘飞艇探月成功，又值中秋佳节。燮培邮示此调，余亦继声","dynasty":"现代","author":"傅子馀","text":"星海无风，火岩烘日，异时谁此浮家。绝云鹏翼，奄忽到天涯。休问蟾宫何处，鸿濛外、旗影交加。宁知我、遥空极目，心绪乱如麻。乘槎。都不见、弦中狡兔，石上妖蟆。祗一轮飞镜，圆缺堪嗟。况乃秋分时候，光初满、飐水笼沙。馀情在、词人几个，凭槛唱铜琶。"}