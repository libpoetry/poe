{"id":"683548","title":"闻家弟乞休不遂有感","dynasty":"明","author":"王世贞","text":"草色池塘梦未真，天涯难问惫和贫。阿谁传得思归引，令我长为诳语人。竹箭自然江左贵，桃花无恙武陵春。柴门扫罢还堪掩，不必埙篪聒老身。神虎门头欲解簪，名高天亦妒山林。未应君相真司命，自古行藏好信心。龙性驯来生豢法，鸢肩看后起知音。但令五技如兄短，不畏藤萝卧不深。"}