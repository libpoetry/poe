{"id":"622508","title":"冒宗起招同王芳洲朱章华小集皆戊辰同人","dynasty":"明","author":"郭之奇","text":"东南多胜友，如斯复几人。岂惟才力壮，能令气声亲。披襟明宿昔，怀抱各清新。我观时世客，惟思要路津。世道多荆棘，时心满甲鳞。何如一樽酒，淘洗令其醇。以兹咸叹息，当杯莫逡巡。且勿谦新贵，亦无骄贱贫。但作平等意，醒醉总相匀。糟酾共餔歠，此情亦未真。情钟在我辈，心同是一身。与尔成三益，何妨有四邻。"}