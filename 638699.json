{"id":"638699","title":"严州名宦九首 其五 范仲淹","dynasty":"明","author":"林光","text":"范公昔任司谏时，岁逢蝗旱江淮饥。于时上疏遣巡视，遂命安抚公亲之。开仓振乏患不给，折役丁口咸蠲施。条陈救弊十数事，用度不节民应疲。忽闻郭后又遭废，上书伏阙诤非宜。朝廷遂下睦州命，十口迢递向天涯。子陵公案久未判，天教来竖桐江碑。节高器大雨推极，无乃欲吐胸中奇。公云重父必重母，正邦先正家为仪。糟糠之妻尚变易，贫贱之交从可知。子陵双眼光耿耿，夫岂不解知几微。我曾吊祭陈数语，操戈敢傍公藩篱。乌龙山色尚清绝，仰公遗迹唱诸诗。"}