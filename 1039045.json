{"id":"1039045","title":"岁旱晚雨","dynasty":"宋","author":"韩琦","text":"庆历丙戌夏，早气蒸如焚。行路尽婴暍，居人犹中瘟。堕鸟不收喙，游鱼几烂鳞。絺绤亦难御，更值成雷蚊。骄阳断雨脉，焦熬逾五旬。农塍坐耗裂，纵横龟灼文。众目血坼眦，日睇西郊云。守臣恤民病，心乱千丝棼。祈龙割舒雁，纵阴开北门。古法久弗验，群祠益致勤。遍走于境内，神兮若不闻。或时得泛洒，濛濛才湿尘。丰年望既绝，节候俄秋分。忽尔降大澍，霄冥连日昏。垂空状战戟，入霤疑倾盆。田禾十九死，强渍枯槁根。萧稂贱易活，势茂如逢春。蛙黾渴易满，泥跃嬉成群。济物乃容易，应时何艰辛。辙鲋骨已坏，徐激西江津。谷黍霜已厚，始调邹律温。天意执可问，对之空气吞。"}