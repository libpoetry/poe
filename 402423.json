{"id":"402423","title":"水龙吟 其二 杨花悼杨君武同社依章质夫苏东坡唱和韵","dynasty":"近现代末当代初","author":"张伯驹","text":"可怜身似秋蓬，恁无归梦随抛坠。浮生瞬息，飘零半世，绵绵离思。吹尽香尘，只余残照，一春长闭。恨质轻易散，缘悭难住，芳魂去，谁呼起？沾惹青衫如雪。和脂香、酒痕犹缀。愁风妒雨，人间天上，柔肠都碎。判委泥沙，不如早谢，总随流水。共飞灰化作，庄生蝴蝶，染啼鹃泪。"}