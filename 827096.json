{"id":"827096","title":"西平乐慢 乙酉重九","dynasty":"清末近现代初","author":"刘永济","text":"淡日疏林，乱烟蓑草，摇落万感秋蓬。荆棘铜驼，废宫仙掌，江山梦断重逢。念直北关河壮阔，东海烟涛浩渺，筹边定策，何人啸虎生风。际此凭高眺远，无限事，缥缈入孤筇。胜朋佳侣，春城夏国，花月英游，歌笑欢丛。都付与、流红逝水，粘粉轻泥，那更爰居去后，辽鹤归来，城郭人民历劫空。浮世幻多，高情易损，千古贤豪，但有渊明，醉倒东篱，南山照眼葱茏。"}