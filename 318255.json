{"id":"318255","title":"黄鹂绕碧树·春鹊喧华屋","dynasty":"现代","author":"饶宗颐","text":"春鹊喧华屋。寒威未减，雪霏染暮。镇日逡巡，对苍烟碎乱，隔溪妆素。翠尊易泣，又山断波连羁绪。堪爱是薄薄斜阳，暖上重衣生煦。陌草红心已吐。泪花飞、顿多闲虑。信无住。怕东风聚恨，浓污尘土。尽有鬓丝万缕。不系得、韶华住。何人上苑移根，独偎芳树。"}