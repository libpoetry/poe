{"id":"1110864","title":"挽延平李先生三首","dynasty":"宋","author":"朱熹","text":"河洛传心后，毫釐复易差。淫辞方眩俗，夫子独名家。本本初无二，存存自不邪。谁知经济业，零落旧烟霞。闻道无馀事，穷居不计年。箪瓢浑谩与，风月自悠然。洒落濂溪句，从容洛社篇。平生行乐地，今日但新阡。岐路方南北，师门数仞高。一言资善诱，十载笑徒劳。斩板今来此，怀经痛所遭。有疑无与析，挥泪首频搔。"}