{"id":"918527","title":"击鼓行","dynasty":"宋","author":"汪莘","text":"柳塘有狂士，酒阑好击鼓。殷出黄金骨里泪，掺出白玉心中苦。此苦知为何人家，寒宵心事乱如麻。岑牟肯戴红槿帽，蹀足不数渔阳檛。翻手作春杏开早，覆手秋风叶如扫。开元天子是天工，那知尘起长安道。我今击鼓一声高彻天，击鼓二声深彻泉。天上拂开白日路，地锁掣断如飞烟。豺狼闻之脑门裂，狐鼠粉碎臭满穴。惟有苍鳞火鬣双虬龙，籋云轰雷雨骚屑。青天洗出古时青，日月洗出古时明。百谷草木催发生，鸾凤亦作箫韶鸣。走上半空望五岳，插天截海蟠金城。我皇无为人自宁，此时方表鼓中声，写作柳塘击鼓行。"}