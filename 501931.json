{"id":"501931","title":"题高尚书九江暑雨图","dynasty":"明","author":"释妙声","text":"尚书画山山巃嵷，九江秀色开森茸。况当五月暑雨交，云气滃勃川光动。五峰削出青如莲，绿树彷佛闻阴猿。犹瞻谢眺青山宅，不见米家书画船。何人见门面山立，头上乌纱翠痕湿。谁唤山东李谪仙，来观瀑布三千尺。于今戈戟乱如麻，使我披图一永嗟。欲买沃洲归共隐，江山如此属谁家。"}