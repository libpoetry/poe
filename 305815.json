{"id":"305815","title":"瑞龙吟·和清真，为散释题握兰簃裁曲图","dynasty":"现代","author":"黄浚","text":"金陵路。长是堠雪封桃，津云迷树。微閒共照淞波，酒阑歌悄，前悰甚处。黯凭伫。当日帝城侧帽，绣阶珠户。鬘天璧月初圆，万花頫首，窗扉笑语。爰臂封侯奇数，大黄馀技，翻歌教舞。任见海桑扬尘，娟雪如故。游仙把臂，犹唱屏风句。休分别，看花杜曲，吹箫瓜步。事总成烟去。鬓丝日夜，偷添别绪。更莫吟金缕。残泪换，隋堤萋萋烟雨。蘋边笛韵，尽粘风絮。"}