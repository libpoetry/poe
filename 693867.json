{"id":"693867","title":"闺词四十首　澹妆","dynasty":"明","author":"陈子壮","text":"堕马新妆碧玉簪，秾华未便称幽襟。寻常梳掠无人见，独自盈盈出镜心。新上菱花一抹文，远山斜月澹于云。商量时样兼宫样，还比张家胜几分。百福雕奁倚再三，荼醾滴露渗朝酣。绛唇不用多妆点，二月朱樱已半含。萸匣朝开蕙麝清，不寒休讶六铢轻。银泥锦谷何方物，秋水微飔自织成。緰袜罗滕子细裁，金铃不响莤裙开。微尘只向波心觅，枉费陈王八斗才。十二云屏月照残，无端量得带围宽。挑灯不语停针线，差遣虫声答夜阑。珠箔斜明拂夜风，琉璃叠扇掩膧胧。小鬟未必知人意，欲剪银缸一朵红。宛转娇慵若不支，从教侍女候罗帏。半窗红日半床梦，巧鸟催人唱画眉。履綦初试印青苔，绿弹红殷锦绣堆。却讶双鬟才整就，等閒带得一蜂回。不觉花朝过踏青，惜深争似护花铃。锁窗无那飘红雨，拾得阶前数片零。姑射冰肌绰约如，木兰朝附引凉初。不须殿柱擎金掌，自胜宫妃咽玉鱼。鹦鹉移来守绣房，慧多长倩教多方。樱桃树底催帘下，唤有人来李十郎。鸳鸯绣罢出池边，三十六双明睡莲。莲子试将随意掷，一双惊起不成眠。何物重来伴侣偕，汉宫妆束剪入怀。琼钩尽搭随风入，好住雕梁认玉钗。寒食佳辰晴可怜，花松玉软为鞦韆。飘飖翠袖双飞去，不觉空中堕宝钿。女儿三五漾春风，蠲忿忘忧人袖中。谁唱青溪小姑曲，搴芳未过合欢丛。桃李津头别有情，笑将遗翠问同行。依稀阿姊先归去，芳草茸间落一声。阿姊能搴杨柳枝，同心为带结丝丝。生来独有侬多智，閒解连环人不知。蝴蝶飞飞处处同，漫劳消息过墙东。轻衣薄粉拈来碎，花气薰人恐梦中。并列芙蓉金井头，蒙茏月下笑藏钩。侬家不识生离事，赢得披拳中一筹。沈吟闺阁写香奁，不尽幽怀问彩蟾。此夜更无人倚望，清光浑射水晶帘。深院莺啼静掩门，博山垆火拨黄昏。金蟾齧锁空何意，斜印梅梢片月痕。女流才调称相如，彤管丹铅日不疏。自是闺中无逸史，惠班徒读汉庭书。咏雪题梅唱竹枝，无题亦自兴参差。生成一幅松花纸，閒倚西窗缀小诗。匀墨圆毫扫素时，翩翩如鸟踏花枝。阿谁妙楷参钟索，李卫夫人字茂漪。绣谱看来未可人，腕中花鸟意中春。低头更卸金条脱，细缕烟煤绘一匀。几回点笔恨难真，未写先添柳叶颦。夜夜每怜灯下影，朝朝留对卷中人。红粉深知只刹那，思修无路證三摩。分明璎珞金针现，一瓣莲花度普陀。□□香台下界明，苕华未偶学修行。三时五体能投地，解脱娥眉忏此生。□并虚栏覆鼎铛，群姬相过斗茶枪。雷鸣仙掌殷勤试，候火亲听二沸汤。徒倚閒亭过夕曛，碧阑干映石榴裙。春深风雨浑难听，惟爱芭蕉叶底闻。赌胜欣然共适情，日长无事倚楸枰。异香缥缈非人世，玉树前头落子声。梧桐入户净琴张，玉轸轻移已叶商。一曲还应神女听，无人知道楚明光。曲屏深处澡兰汤，云谷轻蒙白雪光。小立不教纨扇展，天风徐下触明珰。缸花夜贴顶文圆，俏立牙床斗帐边。睡鸭香浓侬自看，春寒初换八蚕绵。缓下搔头发鬐馀，香丝腻滑懒堪梳。蜩蝉蜕后□鸦散，妙鬘云高夜不舒。采采游春意自殊，芳风长日袭流苏。最怜楚泽多香草，婵媛犹堪作女媭。梦里虚惊错唤人，起来幽对欲含蠙。犀株银液为方药，素管画弦禳岁辰。漠漠春云簇绛纱，高楼凝望日初斜。璁珑绣鞅香车路，知入垂杨第几家。金屋何缘贮阿娇，美人家合在云霄。回翔彩凤休飞去，晓月谁翻碧玉箫。"}