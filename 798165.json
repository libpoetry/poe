{"id":"798165","title":"凤归云","dynasty":"清","author":"俞樾","text":"记少小、竹马鸠车，泥龙瓦狗，相共嬉游，有个青衣，短发垂肩、外家娇婢。向红楼上、同捉迷藏，同猜春谜。奈岁华、一去如逝水。早又绿叶成阴，鬓丝憔悴。更可叹、青犊横行，红羊惨觏。多少旧家，一例沙虫，碧玉寒微，绿珠高节、死随夫婿。算蓬门内，有此贞萋，生光彤史。只童稚、旧事不堪记。未免吊凤伤心，忆云挥涕。"}