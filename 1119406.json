{"id":"1119406","title":"寄章茂深郎中二首","dynasty":"宋","author":"陈造","text":"州麾郎省未华颠，解组归来作地仙。杖屦良多闲日月，亭台仍占好林泉。青奴白牯冰壶里，堕絮漂花醉眼前。政用著书传我辈，未须缄口缚枯禅。立谭当日受知深，不待陈情道古今。高会几陪山简醉，长篇许为爱卿吟。岁华迁谢心虽在，世路崎岖老不禁。拟近卞山谋卜筑，借公泉水濯尘襟。"}