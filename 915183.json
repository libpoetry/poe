{"id":"915183","title":"上巳日予与沈虞卿尤延之莫仲谦招陆务观沈子寿小集张氏北园赏海棠务观持酒酹花予走笔赋长句 其二 再和","dynasty":"宋","author":"杨万里","text":"太空无壁不可幄，颠风莫动花肌薄。一春才有一日晴，帝里游人争出城。青天如水绿烟灭，晴与海棠成两绝。坐中宾主诗中仙，开口挥毫俱玉雪。清泉白石欠此翁，若为插脚鹓鹭丛。老眼作花花作晕，多惭猿鹤频相问。"}