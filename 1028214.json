{"id":"1028214","title":"登育王望海亭","dynasty":"宋","author":"楼钥","text":"瘦藤拄破山头云，山蹊尽处开危亭。平田万顷际大海，海无所际空冥冥。乾端坤倪悉呈露，飞帆去鸟无遗形。蓬莱去人似不远，指点水上三山青。褰裳濡足恐未免，傥有飙驭吾当乘。是中始觉宇宙大，眼力虽穷了无碍。云梦八九不足吞，回视尘寰一何隘。曾闻芥子纳须弥，漫说草庵含法界。看我振衣千仞冈，笑把豪端捲烟海。"}