{"id":"807797","title":"沁园春  题汪舍人蛟门少壮三好图","dynasty":"清","author":"陈维崧","text":"酒库经堂，正竞筝琶，客声沸然。是秦川遗叟，整襟而入，杜陵野老，裂眼而前。或导荒淫，或规放诞，庄语诙辞尽可传。喧豗甚，似轮攻墨守，讼芋争田。不闻博弈犹贤。但适兴焉能便舍旃。况溉堂集内，颇言声伎，茶村暇日，讵废丹铅。卿论诚佳，吾从所好，亟唤蛮娘斗管弦。牙签畔，渐玉箫风起，吹动觥船。"}