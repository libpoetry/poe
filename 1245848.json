{"id":"1245848","title":"美女篇","dynasty":"元末明初","author":"刘基","text":"南国有美女，粲粲玉雪颜。眉目艳华月，色映清秋寒。粉黛不敢涴，佩服惟幽兰。一朝备选择，得厕金宫班。贞心耻自衒，望幸良独难。况蒙众女妒，倩笑谁为欢。恒恐芳桂枝，寂寞零露漙。素手发瑶琴，泠泠奏孤鸾。宫商合要妙，遗响风珊珊。大音世罕识，日暮空盘桓。安得托宵梦，集君瑶台端。相思不可极，踯躅起长叹。"}