{"id":"137436","title":"读梅氏诗有感示徐生","dynasty":"宋代","author":"欧阳修","text":"子美忽已死，圣俞舍吾南。嗟吾譬驰车，而失左右骖。勍敌尝压垒，羸兵当戒严。凡人贵勉强，惰逸易安恬。吾既苦多病，交朋复凋歼。篇章久不作，意思如胶粘。良田失持耕，草莽废锄芟。美井不日汲，何由发涛甘。偶开梅氏篇，不觉日挂檐。乃知文字乐，愈久益无厌。吾尝哀世人，声利竞争贪。哇咬聋两耳，死不享韶咸。而幸知此乐，又常深讨探。今官得闲散，舍此欲奚耽。顽庸须警策，赖子发其箝。"}