{"id":"509048","title":"十二月二十有三日发梧州之浔与二三同事小酌书感","dynasty":"明","author":"韩雍","text":"遐荒岁云徂，行役犹未休。晨起戒舟子，理棹溯急流。笳鼓声初喧，舳舻蔽江浮。乱石白齿齿，激湍清浏浏。长风饱蒲帆，薄暮方始收。嗟我本驽钝，辞亲恒远游。乌鸟亦有情，岂不怀故丘。时事方孔棘，恩遇亦未酬。眷兹弗荒宁，奔走不自由。所幸二三友，同朝旧朋游。且与倒一尊，解我百责忧。重裀坐广堂，高爵等列侯。丈夫苟有志，视此同一沤。所贵慎明德，建功踵前修。举杯望青天，思饮月氐头。"}