{"id":"473944","title":"塘中亭子初成","dynasty":"明","author":"金大舆","text":"抱僻爱丘壑，缘厓筑幽居。虽无墁垩工，清旷情可舒。陶子乐容膝，诸公甘草庐。达人贵适意，岂必轮奂俱。山桃发当户，岸柳垂前除。青柯集鸣鸟，碧水浮游鱼。禾黍被阡陌，鸥鹭戏菰蒲。高天豁朗霁，和风飘轻裾。朋徒时枉临，命仆具园蔬。一觞自斟酌，清言常晏如。悟彼蟋蟀咏，逍遥百虑袪。"}