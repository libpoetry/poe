{"id":"698285","title":"次韵罗都宪归老诗四首","dynasty":"明","author":"倪谦","text":"解却都堂印，红尘百虑休。乡心中夜枕，宦况五湖舟。已遂林泉乐，宁忘社稷忧。菊松三径里，相过有羊求。故园风景好，归去乐无疑。濯足临清泚，充肠茹紫芝。金章违世宠，黄发系宸思。会逐蒲轮起，调元晚更宜。脱簪辞上国，归旆掠匡庐。恩已俞封疏，名犹载玺书。西山朝气爽，南浦暮云疏。笑指门前路，幽清水竹居。年未周花甲，翩然拂袖尘。高风追往哲，全节见斯人。柳映陶庄晚，棠遗邵陌春。嗟予亦散吏，惜别向江津。"}