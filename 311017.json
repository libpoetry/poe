{"id":"311017","title":"疏帘淡月·秋柝","dynasty":"现代","author":"邓潜","text":"宵凉梦醒，乍一阵西风，隔城吹远。可可频敲，那识不眠人倦。衰年正苦银壶箭。一番秋一番幽怨。又传哀响，抱关寒起，六街巡遍。似窗外雨丝风片。算几家砧杵，絮衣还剪。战鼓江干，打得市朝都换。残灯十载愁何限。一更更心上凄转。寺钟动了，催人头白，汝南鸡唤。"}