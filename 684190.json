{"id":"684190","title":"阳江环翠堂中留题四首","dynasty":"明","author":"王弘诲","text":"新筑高斋傍翠林，开帘静对碧云岑。图书四壁春无价，一寄金门吏隐心。閒开图画即丹丘，望里云山总卧游。玄草尚疑扬子阁，月明何似庾公楼。兀坐幽窗俗虑无，炎天过雨鹤声孤。开帘云水鼍峰度，徙倚閒情问钓徒。庭前松竹翠交加，隐几悠然草白麻。九转未能论出世，只凭虚室寄烟霞。"}