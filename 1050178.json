{"id":"1050178","title":"怀当涂石城寺","dynasty":"宋","author":"郭祥正","text":"城东二十里，寺有古石城。过尽绿桑野，还依流水行。水穷山亦合，老木一区平。藓留虎豹迹，岩多猿狖鸣。楼殿横涧阴，像塑铅黄剥。庭中有高花，碧叶抱丹渥。不知何岁年，舂容镇柔濯。山僧亦庞眉，发语颇真朴。却读罗泰碑，始知征战场。赤谷纳箭血，夜鬼嗥冷创。云雾第黯黪，英雄今则亡。谁建大法宇，救援弘津梁。每来即忘还，览古恣吟眺。沿崖采菖蒲，兴发辄长啸。偶随辟书起，末路遂难料。十年未能归，应为山僧诮。"}