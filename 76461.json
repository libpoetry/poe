{"id":"76461","title":"寄题周丞相平园","dynasty":"宋代","author":"陆游","text":"先生道心平如砥，秋毫忿欲何曾起。漫将周易著床头，本不洗心那洗耳？先生国论如砥平，三朝倚之作权衡。泰阶两两元不动，自然万里无欃枪。如今归来曲肱卧，世事无穷俱看破；不栽桃李不鉏兰，山僧野叟时来过。吾侪七十固已寿，更到期颐亦何有？倘知生死本自平，拈放一边如把酒。"}