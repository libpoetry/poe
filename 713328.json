{"id":"713328","title":"王川南使君紫诠招同李宫詹山公袁通政密山梁太史药亭蓝山人采饮游灵洲予以事不果往诸公分韵及之仍同游韵八首 其三","dynasty":"明末清初","author":"陈恭尹","text":"石间随处宿僧房，长夏无风也自凉。得句好题青竹粉，有人曾悟木樨香。画桡倚岸传歌板，冰簟横阶置笔床。望日始过良夜短，诘朝明月有馀光。"}