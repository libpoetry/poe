{"id":"566973","title":"奉侍少保公宴集龙游之翠光岩","dynasty":"明","author":"徐渭","text":"楼船几日下钱塘，胜地临江绮席张。虎帐山开萝作带，龙潭水积剑为光。芳羞自出船窗底，妙响偏宜舞扇傍。日映桅樯兼树密，风吹丝竹袅云长。渔郎贾客停何事，桂楫兰桡渡不妨。暂脱锦袍悬翠壁，忽抽彤管拂青缃。閒中国计筹能悉，醉后兵符发更详。宝马嘶群行杂锦，红旗悬的射穿杨。霜前下叶沙俱积，雨后残磾藓更香。野旷牙官分作队，林疏甲士补成行。松杉借翠连幢碧，橘柚分金映甲黄。羽扇周郎临赤壁，轻裘叔子在襄阳。庾楼无月人犹往，郤幕开风客不藏。远眺非关耽丽景，雄心先巳到遐荒。建溪露布风雷急，涧水兵威草木扬。却与从行诸幕士，维舟九曲泛清觞。"}