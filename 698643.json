{"id":"698643","title":"宿崇梵寺二首","dynasty":"明","author":"夏良胜","text":"才离城市即山林，古刹停骖一解襟。我欲静中还有得，谁言删后不须吟。茶椀润枯烟灶湿，酒杯销泪烛痕深。相逢尽话浮生梦，梦觉浮生只此心。谁解挥戈却日光，年来年去自家忙。世情落落话移榻，心绪忉忉笑举觞。声入北风毛欲树，梦回南国背多芒。不如袖袖无关系，到得浮沈老道场。"}