{"id":"769428","title":"金缕曲","dynasty":"清","author":"王鹏运","text":"寂寞閒门闭。又天涯、岁华如此，旅怀孤寄。姹燕娇莺前日事，依旧空阶络纬。更著甚，管弦清脆。薜荔丛深猿狖啸，料灵均、应恨歌山鬼。还禁得，几憔悴。海山烟树苍茫里。自成连、刺船归后，果移情未。白眼看天星与月，但见楼台弹指。问高处、阑干谁倚。漫遣钿筝移玉柱，铸相思、枉负黄金泪。听嘹亮，雁声起。"}