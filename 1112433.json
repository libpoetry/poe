{"id":"1112433","title":"青玉案 其六","dynasty":"宋","author":"张元干","text":"月华冷沁花梢露。芳意恋、香肌住。心字龙涎饶济楚。素馨风味，碎琼流品，别有天然处。围炉屈曲宜深炷。留取春光向朱户。绿绮声中谁暗许。小窗归去，梦回犹记，金鼎分云缕。平生百绕垂虹路。看万顷、翻云去。山澹夕晖帆影度。菱歌风断，袜罗尘散，总是关情处。少年陈迹今迟暮。走笔犹能醉时句。花底自成心暗许。旧家春事，觉来客恨，分付疏篷雨。"}