{"id":"689081","title":"留别林君卫","dynasty":"明","author":"何绛","text":"春风三度客琼台，春去春来共把杯。此别便随春去也，春来秪是寄书来。连宵风雨尚联床，乍听荒鸡便束装。他夜梦魂还到此，故人门巷最难忘。去去山程复水程，离魂消尽子规声。布帆虽趁南风稳，恨不同君咏月明。九州行尽涉珠厓，白发毵毵事事乖。归去幸留吾舌在，一区田亩尚萦怀。"}