{"id":"696499","title":"用钱同知美推官能弓韵","dynasty":"明","author":"郑真","text":"马上弯弓气势豪，星流点点破纤毫。雁鸿仰笑当空落，猿狖悲怜抱树号。罗窦功成蛮寇殄，天山凯奏将材高。请看卫武宾筵秩，莫问兵家有六韬。声华不数五陵豪，目极秋空落兔毫。匼匝风生鸣翠驳，仆姑月满控乌号。一言中戟兵应解，百步穿杨艺绝高。要待泽宫观揖让，诸生未儗习龙韬。"}