{"id":"502842","title":"题新宁陈叔永环秀楼","dynasty":"明","author":"王恭","text":"胜地三峰峙，名家几叶繁。太丘联远裔，沩水接长源。飞搆冈峦入，连甍紫翠樊。楼开孤鸟上，人语白云根。爽气朝来合，清晖夕更繁。旁窥冠德秀，前眺太常尊。萧寺香林旧，隋朝古木存。烟空遥见雁，秋杪近闻猿。葭菼平临海，凫鹥宛在亹。棹歌回竹浦，渔笛带枫村。幔卷霞生席，檐虚瀑照门。尽携山水兴，全隔市朝喧。鱼沫吹帘影，藤花映履痕。机忘泉满听，琴静月当轩。萧洒衣冠里，栖迟竹素园。境超扬子宅，人拟谢公墩。静赏疑盘谷，幽寻讶陆浑。高谭皆玉屑，列坐总瑶琨。自笑东山隐，叨逢北海樽。丹梯期再会，重与了心言。"}