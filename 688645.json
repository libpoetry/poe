{"id":"688645","title":"元夕侍宴豳风亭观灯","dynasty":"明","author":"严嵩","text":"节值燃灯夜，金宫赐御筵。千年逢此席，万寿愿齐天。瑞拥阶蓂雪，芳含花树烟。无穷太平历，长奉圣人前。霁雪动春容，卿云护九重。翠华临凤阙，火树照鳌峰。应泽皇情豫，浮祥御气浓。承恩歌既醉，稽首祝华封。金海开芳殿，初春翠辇过。九门过夕炬，双阙近天河。御酒垂玄渥，宸襟洽大和。共忻陪睿赏，何幸沐恩波。蓬瀛开玉树，楼观压金鳌。积霰临墀净，华灯影殿高。瑞烟浮綵仗，春色上仙桃。齐献南山寿，筵前拜衮袍。绛蜡千枝凤，金桥万道虹。瑞云华盖上，明月禁城中。镐宴沾同乐，尧年庆屡丰。宸游端可颂，俚曲愧难工。"}