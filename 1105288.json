{"id":"1105288","title":"次韵徐太博","dynasty":"宋","author":"方岳","text":"宗派鸬鹚烟雨外，钓蓑能得几多清。坐无相印田二顷，撚到吟髭雪几茎。剡曲船今寒昨梦，灞桥驴亦笑尘缨。南州高士难为客，相许相从文字盟。沈郎吟处秋风老，今代何人诗斗南。鍊石补天君特妙，追云逐月我何堪。极知才倍曹丕十，不但人如汉杰三。欲与东湖传活法，当家衣钵付谁参。湖山雨过晚云湿，解榻文堂梦亦清。秋入黄香金粟粟，苔侵苍翠玉茎茎。虫鱼枉注书连屋，蛮触令人笑绝缨。讲罢肯同诗保社，有如江水敢寒盟。芦荻花寒山月小，西风吹雁又江南。夜谈往事六太息，老觉吾侪七不堪。举世人情如格五，平生分量等朝三。次山亦复漫吾耳，清梦何曾到四参。"}