{"id":"290340","title":"沁园春·小病兼旬，绿窗新起，过可园拜红轩，飞絮糁径，落红衬茵，双柳低垂","dynasty":"清代","author":"殷秉玑","text":"小院无人，整日垂帘，孤负好春。正春愁难系，游丝撩乱，春魂不定，飞絮飘零。浓绿欺红，残红泣绿，泪向东风莫须倾。群芳谱，把香绒几缕，欲绣难成。无情最是啼莺。更惊起、阑干午梦醒。怕一泓菱镜，照来消瘦，一声梅笛，吹彻凄清。柳色湔衣，苔痕缀石，楼外斜阳易感人。临波立，折杨枝作管，写出词新。"}