{"id":"218762","title":"平江送连亨叟赴省","dynasty":"宋代","author":"陈藻","text":"吾庐元在亮功坊，祖母东街家姓张。舅翁官小先富强，有子破荡开书堂。我随表伯学文章，忽然好怪不好常。走师月鱼舍莆阳，三山士子厌我狂。避我谈吐如簸糠，北郭先君吴讳骧。姨弟余入京朝行，惟此二人见科场。期我前列每参商，面嗔考官识未长。我因随老客他乡，一钱亦欠真空囊。君出观池游上庠，长洲适值日同房。我忆东街往事详，得君情话胜琼浆。百杯饮我何以偿，欲饯一醉难赊尝。虽然旅困颜无光，狂言欲发藉激昂。自矜到此亦可伤，末篇听我送行装。临轩策试亮阴妨，首擢南宫丹桂芳。奉常格法经先扬，亚魁谁赋非君当。占牌前引归骑忙，蓝袍色映萱草苍。美人二八宫样妆，阀阅贵盛金多藏。爱君坦腹羲之床，红紬扇鼓迎新郎。我还尽糶箪食粮，赛君痛饮寻歌娼。莫学浅夫唾把羊，傲岸贺客峻门墙。"}