{"id":"1110539","title":"立秋饶阳道中三首","dynasty":"宋","author":"孙觌","text":"残夜山月吐，蓐食治野装。策策林响变，一叶风陨黄。客路感时节，起看雁南翔。秋风捩孤影，云路正茫茫。老马倦长道，解鞍聊缓觞。小雨濯鬓须，欣然惬初凉。奇苞照屋角，橘柚垂青黄。感之动中怀，弓刀戒秋防。窜身楚南极，守隶工遮防。投鞭得小愒，孚席纷在旁。虎贲起隅坐，悠然见中郎。一醉汩其泥，江湖渺相忘。"}