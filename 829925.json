{"id":"829925","title":"菩萨蛮 途中偶兴","dynasty":"清末近现代初","author":"傅熊湘","text":"濛濛一雨黄畦足。村前碧树经霜绿。门掩小桥西。饥鸟秋乱啼。山如刀戟起。劈面惊还喜。幽径少人行。晓来闻虎声。幽花小径东墙下。寒蛩时应婆娑舞。天意可怜秋。飘香生乱愁。西风吹叶坠。便作重阴会。明日与登高。新霜初试螯。毵毵一树河桥柳。记曾攀折劳纤手。秋意渐阑珊。应怜江上寒。中田瓜簏簌。一带芜青绿。红豆长蛾眉。深闺秋所思。"}