{"id":"833899","title":"齐天乐 其一 答叔问，和原韵","dynasty":"清末民国初","author":"易顺鼎","text":"江山总是伤心地，春来怕骑骄马。少日情怀，久如死月，才向天边生霸。华年可借。拚流落东吴，妓阑僧社。频感词仙，飘零泪墨酒痕写。苏台柳酣花冶。便红襟白项，乌燕都雅。病榻光阴，欢场影事，赚得香桃一把。客何为者。听恩怨吹多，玉箫声哑。水阁挑灯，待君同夜话。"}