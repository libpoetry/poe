{"id":"566631","title":"三茅观观潮","dynasty":"明","author":"徐渭","text":"黄幡绣字金铃重，仙人夜语骑青凤。宝树攒攒摇绿枝，海门数点潮头动。海神罢舞回腰窄，天地有身存不得。谁将练带括秋空，谁将古慨量春雪。黑鳌戴地几万年，昼夜一身神血乾。升沉不守瞬息事，人间白浪今如此。白日高高惨不光，冷虹随日萦城隍。城中那得知城外，却疑寒色来何方。鹿园草长文殊死，狮子随人吼祇树。吴山石头坐秋风，带着高冠拂云雾。"}