{"id":"317665","title":"贺新凉·愧向人前说","dynasty":"现代","author":"苏渊雷","text":"愧向人前说。任韶华、等闲虚度，频更裘葛。黄歇江边悲旧梦，休问鸿泥雪爪。索细数、丝丝愁发。酒入枯肠偏不寐，识相思只有楼门月。千里外，同萧瑟。论悲莫过生离别。怅天涯、鱼消雁息，还期重合。旧恨新愁都几许，剩把支离病骨。算未抵、残灯焰绝。羡杀仙坛清静地，漫兴嗟牢落轮蹄铁。终胜那，寒肤裂。"}