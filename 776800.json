{"id":"776800","title":"东山感秋词次康步崖中翰题壁韵","dynasty":"清","author":"丘逢甲","text":"痛哭秋风又一年，觚棱梦落练江天。拾遗冷作诸侯客，袍笏空山拜杜鹃。天涯心逐白云飞，瑟瑟秋芦点客衣。回首大宛山上月，更无缄札问当归。斜日江声走急滩，残棋别墅局方难。后堂那有閒丝竹，陶写东山老谢安。寒蛟海上趁人来，漠漠秋尘扫不开。满目桑田清浅水，五云楼阁失蓬莱。"}