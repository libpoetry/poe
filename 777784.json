{"id":"777784","title":"高阳台·新历除日","dynasty":"清","author":"陈家庆","text":"竹叶沾唇，梅花点额，小窗帘幕深深。酒熟茶香，能消几许光阴。客中第一关情处，怕故山、猿鹤愁侵。怅而今。独抱幽怀，欲寄微吟。明朝道是新年好，祗风欺冻雀，雪压寒林。那有春风，任他芳讯沉沉。胡尘满眼沙场泪，望玉关、烽火惊心。恨难禁。半壁江南，何处登临。"}