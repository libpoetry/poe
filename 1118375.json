{"id":"1118375","title":"杂咏园中果子四首","dynasty":"宋","author":"陆游","text":"不酸金橘种初成，无核枇杷接亦生。珍产已从幽圃得，浊醪仍就小槽倾。浆石榴随糕作节，蜡樱桃与酪同时。两株偶向池边种，可喜今年坠折枝。架垂马乳收论斛，港种鸡头采满船。鼋鼎若为占食指，曲车未用堕馋涎。山杏溪桃本看花，累累成实亦堪誇。盐收蜜渍饶风味，送与山僧下夜茶。"}