{"id":"960962","title":"莲竹鹤","dynasty":"宋","author":"姚勉","text":"莲为君子花，竹有君子操。深衣古君子，清以仙自号。徘徊莲竹间，似觉皆所好。水边立良久，林外复高蹈。翩然侧翅舞，意喜佳客到。客家江南村，幽处著吟帽。有莲环钓石，有竹近茶灶。胎仙夜生子，并入平安报。朅来踏京尘，久矣不闻耗。今晨三君子，一见慰怀抱。主人勿却客，借此日笑傲。"}