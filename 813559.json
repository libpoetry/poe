{"id":"813559","title":"翠楼吟二首","dynasty":"清","author":"李慈铭","text":"曲槛留春，华轩敞夏，当年朱邸分赐。香尘随步径，还随处、雕栏堪倚。小山纤峙。又飞阁流丹，回廊萦翠，重帘低。绿杨垂处，乱花横砌。最爱。千朵娇红，似绛幡朱节，舞莺飞坠。天风环佩响，更深院沉沉歌吹。艳情谁寄。正钿匣裁诗，金凫添麝，人微醉。锦屏双影，折枝横髻。炎景停空，翠波湔暑，明湖一曲圆抱。环堤都是树，带夹岸、朱门多少。藕花开了。占三面朱栏，与花回绕，青帘袅。绮筵尊底，万红齐笑。更爱墙外东邻，隐高楼天半，文窗窈窕。绿杨摇曳处，恰掩映、钗横了鸟。靓妆双照。尽罗扇兜香，递风都好。花光杪。茜纱衫子，夕阳红到。"}