{"id":"685921","title":"周博士招同观灯四首","dynasty":"明","author":"卢龙云","text":"改岁风初暖，良宵月更新。一时俱逆旅，万户却同春。对语何妨久，相酬不厌频。周郎能顾曲，徙席正堪亲。自尔来鸣铎，诸生庆拔茅。烧兰淹夜酌，馔玉出中庖。月向芹宫照，花因火树交。主人情未已，促席句同敲。华灯连月彩，列炬映星芒。爱客方投辖，徵歌复绕梁。更寒听漏永，坐洽引杯长。不醉应难寐，相看喜欲狂。凭阑多夜色，入座况春风。客里芳心并，人间乐事同。诗成俱倚马，笔落总如虹。更仗杯中物，相酬慰转蓬。"}