{"id":"1068875","title":"文之顾景蕃登子温舫斋不遇拈韵赋诗予亦和之","dynasty":"宋","author":"张扩","text":"漫郎不省尘中走，湖海收舟净无垢。规摹画舫作斋馆，似要窗间过山岰。平生张绪本豪放，人物风流记官柳。不应篷底了生涯，定是寓言犹十九。顾侯自说虎头孙，黠不论功痴已久。入门浪喜布帆在，兴尽中流漫回首。更将险语困嘲谑，诗胆故应大如斗。我穷政似老侯喜，持竿觅鱼不供口。爱君马上醉眼花，万斛龙骧落杯酒。未须腰笏烦易于，且熟他年济川手。"}