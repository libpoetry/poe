{"id":"814638","title":"和许荫庭明经、刘星槎茂才题赠北郭园原韵二首","dynasty":"清","author":"郑用锡","text":"乡关踪迹溷樵渔，买得田园且卜居。桑亩可能开蒋径，萧斋今欲仿陶庐。欣将隙地资归隐，聊借馀年读旧书。为语儿孙须树立，向平婚嫁莫愁余！春明解组为娱亲，弹指俄成白发人。且喜昂头来峤外，敢将洗耳向江滨。为贪幽僻山兼水，幸引宾朋夕又晨。花外楼亭池畔月，区区度此百年身。"}