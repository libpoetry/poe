{"id":"752854","title":"采石舟中走笔寄呈刘绍庭孝廉","dynasty":"清","author":"董敬舆","text":"峭壁陡立洪涛风，孤影倒入鼋鼍宫。建业千峰似奔马，磅礴至此形将穷。蛾眉博望渺天际，大江东去青濛濛。我来吊古意怆恻，所惜不见大峨仙子锦衣玉带乘云鬉。骑鲸仙去倏千载，空馀酒楼巀嶪撑苍穹。宋虞雍公亦健者，书生唾手成大功。想其视师出仓卒，已有成竹藏胸中。或言破贼出天幸，此辈安足知英雄。英雄千古浪淘尽，惟馀二子姓氏长留天地不与江流东。问天搔首发悲咤，昏鸦如墨腾遥空。江波动摇忽变色，海天落日磨青铜。馀霞半空散成绮，寒铓激射光熊熊。天公悯我所如独不偶，故幻异景娱双瞳。忆昨夔巫返孤棹，亦于此地维乌篷。江风飒飒起遥渚，雨洗翠巘轻烟笼。芦花荻絮白于雪，青枫乌桕酣初红。终竟山川秘灵怪，朝暮变幻羞雷同。饥劬慰劳起斟酌，银鳞尺半初收筒。醉来閒抱水云宿，诗成啸傲夸穷工。因之哦诗寄刘子，缄题留待东归鸿。"}