{"id":"1063742","title":"御手委廉访守贰监勘钊庆裕二十三日复收入禁将入狱忧无人供饭有银一两钱六百以付来胜甫胜甫曰此止可办半月过此如何余默计曰有官饭耳","dynasty":"宋","author":"释德洪","text":"出狱未两月，单身寄孤馆。别甑容搭馏，酬以涤椀盏。那知复入狱，亲旧无半眼。但馀半月粮，何以供岁晏。摩挲没柄杓，准拟吃官饭。来生空敛眉，其室亦喟叹。丛林明白老，寰宇洪觉范。所至神物护，尔辈见不惯。我说此偈已，万象俱称赞。"}