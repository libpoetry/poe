{"id":"743522","title":"禹陵","dynasty":"清","author":"舒位","text":"首出神明数在躬，山分南北水朝东。灵承四海敷文命，蠢伐三苗纪武功。先甲痛心占干蛊，后期挥手戮防风。万重玉帛思王会，一卷金书凿鬼工。传子讴歌羞益避，配天俎豆与尧同。陈畴早协元龟卜，铸鼎能教怪象穷。别有荒唐开九尾，须知付托闭重瞳。放巢惭德原称变，霸越阴谋也自雄。野史几时残纪竹，谷神此地俭留桐。佳城郁郁瞻云气，片石乾坤共始终。"}