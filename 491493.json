{"id":"491493","title":"题柳坡图歌","dynasty":"明","author":"刘崧","text":"杨君躯干长九尺，力挽长弓过三石。樱桃园里旧名家，杨柳坡前新列戟。往从开府大将军，北定燕蓟收奇勋。铁衣夜度居庸雪，虎旗昼掩卢沟云。归来殿前拜天子，宝带金符耀秋水。宠承恩命五色诰，分控边庭九千里。今年我从南京来，幕府忽逢心眼开。清筵雅咏狎文士，号令仓卒生风雷。昨朝视我图一握，云是杨绳之所作。江堤窈窕出翠室，亭榭参差带丘壑。中有骑者从一童，锦衣挟弹行春风。向非自寓行乐意，安得景趣超然同。君今拓边方报国，却望江乡归未得。黄鹂啼处绿阴多，时展画图看春色。我歌此曲声呜呜，愿君逐虏成长驱。欲知此去功多少，栽遍沙场柳万株。"}