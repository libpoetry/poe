{"id":"687069","title":"奉次杨主簿军中感怀四首寄康山长宗武","dynasty":"明","author":"刘崧","text":"东望瑶峰紫翠交，群公坐镇足吟嘲。按行轻骑如飞鸟，日过云山第几㘭。已分山林狎楚童，谁从城市觅庞公。吹笙王子归何处，只想桃源是洞中。鳌戴龙洲屹上流，完城尽说太和州。西南控扼千馀里，更有虔州翠玉楼。天门亲下紫泥书，汉武轮台恐不如。自是圣心哀赤子，已闻上相出淮徐。"}