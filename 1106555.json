{"id":"1106555","title":"送清坚老人宰辰阳四首","dynasty":"宋","author":"王质","text":"黔郡随山壤，卢溪上水舟。双眸长不夜，两鬓未全秋。制锦宁伤手，鸣琴自点头。武陵花赏遍，安稳上瀛洲。苦楝风方作，桃花水未生。逢村宜早住，趁路莫宵行。且止青春酒，频添碧涧羹。槐根并马骨，切勿厌官清。却背五城关，旁连七宝山。楚臣经夕宿，汉代入辰湾。花县成阴了，桃源觅路还。功名归晚节，矍铄上清班。穴出丹砂粒，川呈晕角辉。向来曾画诺，此去稍斜飞。若不吟红药，还应对紫薇。太公虽白发，西伯要同归。"}