{"id":"1130743","title":"登一杯亭","dynasty":"宋","author":"韩淲","text":"当年丞相一登临，酒畔峥嵘万古心。重整乾坤归庙社，却留岁月在山林。荒寻野阁甘棠蔽，名占高台岘首深。见说治中新筑就，肯堂三叹有遗音。旄麾谁不典方州，何事邦人记昔游。时令纵非名转盛，灵山如画水西流。吾侪只得诗模仿，尔辈焉知酒拍浮。却忆环滁最佳处，醉翁亭子至今留。"}