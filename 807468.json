{"id":"807468","title":"念奴娇  送朱近修还海昌并怀丁飞涛之白下送既庭返吴门仍用顾庵韵","dynasty":"清","author":"陈维崧","text":"住为佳耳，问先生何事，急装趋肃。曾在竹西园子里，狼籍钗徵钏逐。别酒红擎，离帆绿饱，人上兰舟宿。君行烟际，吴山螺发新沐。可惜世事匆匆，陡然方寸，起冈峦陵麓。谁倩石尤吹鹢转，并转丁仪宋玉。无数狂奴，一群荡子，屯守倡家屋。此情莫遂，悄然熟视枫菊。"}