{"id":"1253023","title":"次韵和脱因宗道感兴三首","dynasty":"元末明初","author":"刘基","text":"索居守贞素，久巳忘世机。晨兴夕还寐，不知时节违。庭前有芳树，宿昔容颜非。巢鸟去安之，寒蝉鸣亦稀。居人歌北风，客子叹无衣。浮云结阴翳，白日少光辉。鸿雁号南翔，蟋蟀在中闱。荣华如流水，一往何当归。松柏守孤直，不争桃李色。明星在青天，有时化为石。春风车马尘，竟日翳紫陌。宁知禾黍地，旧是王侯宅。蓬莱有仙药，求之不可得。霜风吹林木，岁暮徒怆恻。铅刀方用世，挂壁干将闲。剪松养荆棘，匠石空悲酸。驱车陟大行，日暮多险艰。玄冰胶大谷，脱粟贵琅玕。魑魅揽人魂，豺狼食人肝。路远无羽翼，何由得飞还。"}