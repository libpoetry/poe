{"id":"1220729","title":"招隐","dynasty":"元","author":"周霆震","text":"衰年际时艰，屏居谢轮蹄。学圃事虽晚，披荒渐成蹊。芟夷敢辞劳，常恐滋蔓迷。夜气方油然，养生无端倪。杂蔬雨意绿，篱落新笋齐。摄衣晨理发，好鸟当户啼。物情适自如，眷言契幽栖。干戈且未息，童稚忧提携。外美奚足多，澹泊恬朝齑。援琴思南风，濯缨鉴清溪。白云乃吾友，延伫苍山西。"}