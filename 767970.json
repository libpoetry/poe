{"id":"767970","title":"双燕入珠帘  题王丹麓听松轩图像 新谱犯曲，上五句[双双燕]，下五句[真珠帘]，后段同","dynasty":"清","author":"丁澎","text":"层轩半落偏近沼，依云倚阑孤眺。披襟谡谡，隔水笙簧幽窈。孙绰庭前陶令宅，秋枕上、数声清晓。堪效。似黄庭惯写，君家逸少。把镜王濛自照。羡斯人、宜置海山蓬岛。轻阴满地，洗耳科头都好。一曲樵歌三弄笛，尽消受、断鸿残蓼。应笑。念几度悲秋，著书人老。"}