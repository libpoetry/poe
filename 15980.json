{"id":"15980","title":"车遥遥·征人遥遥出古城","dynasty":"唐代","author":"张籍","text":"征人遥遥出古城，双轮齐动驷马鸣。山川无处不归路，念君长作万里行。野田人稀秋草绿，日暮放马车中宿。惊麏游兔在我傍，独唱乡歌对童仆。君家大宅凤城隅，年年道上随行车。愿为玉銮系华轼，终日有声在君侧。门前旧辙久已平，无由复得君消息。"}