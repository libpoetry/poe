{"id":"165703","title":"尉迟杯·去年时","dynasty":"宋代","author":"晁补之","text":"去年时。正愁绝，过却红杏飞。沈吟杏子青时。追悔负好花枝。今年又春到，傍小阑、日日数花期。花有信，人却无凭，故教芳意迟迟。及至待得融怡。未攀条拈蕊，已叹春归。怎得春如天不老，更教花与月相随。都将命、拼与酬花，似岘山、落日客犹迷。尽归路，拍手拦街，笑人沈醉如泥。"}