{"id":"855542","title":"次韵陈庭藻赴天申燕诗二首 其二","dynasty":"宋","author":"王之望","text":"天申上寿开明堂，群公祝圣多新章。不论南山成带砺，要看东海生禾桑。君恩中台燕百辟，金罍兕觥雕玉觞。饭抄香粳云子白，酒泻法酿鹅儿黄。宫衣拜赐近端午，轻叠香罗如雪霜。功臣彯甲奉朝请，貂冠峨峨来异王。中兴盛事须记述，乐府宜得张文昌。感寓诸孙今列宿，诗鸣省户为时祥。每逢朝家有庆瑞，辄以篇咏赓休光。腐儒白首谬通籍，博士一经惭后苍。敢陪诗人论风雅，祇与渔父歌沧浪。升平颂声还大手，白傅才力兼诸长。"}