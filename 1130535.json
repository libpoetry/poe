{"id":"1130535","title":"次韵韩子师雪中二首","dynasty":"宋","author":"韩元吉","text":"九门叠璧耀朝暾，不比千灯作上元。天与蕊珠开汉殿，人将冰玉奉尧樽。寒威已觉边声静，春意都随诏语温。夜入蔡州飞将在，肯容敌骑妄称尊。曲栏高槛倚崔嵬，要是仙京白玉台。云色自连鳷鹊动，天颜亦为近臣开。光翻午夜浑疑月，花满新春未数梅。自笑诗成无好语，但知缟带与银杯。"}