{"id":"689911","title":"春游篇二首","dynasty":"明","author":"张元凯","text":"芬芳蔼京邑，太和盈宇宙。如何惬赏心，矧复值春候。柔荑偃条风，嘉树郁灵囿。川上悦于飞，山梁闻朝雊。舆台被文绮，女郎飘长袖。车马何怒鲜，游閒日驰骤。陈遵驱藩车，爰丝通中冓。愿言绿酒醑，无事黄金寿。晨出东都门，曙旭散城阙。春莺巧如簧，春草绿如发。韶岁当令辰，丹葩耀林樾。鸣镳事遨游，万里轻秦越。怀璧照十乘，佩珠悬明月。无端有近亲，叵测通私谒。琴瑟临邛携，金钱馆陶发。今时不娱乐，容华坐消歇。"}