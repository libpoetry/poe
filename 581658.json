{"id":"581658","title":"猛虎行","dynasty":"明","author":"苏葵","text":"山君山君兽中尊，耽耽怒吼息乃蹲。妖狐假威鹿麛骇，况自震阚谁能扪。山前人家编棘门，白日未没收羊豚。众中攘臂不再得，引领惯射裴将军。吁嗟裴将军，健马辟易身仅存。以身投口智者戒，不若撤阱如宋均。八月潦尽江不浑，渡江自照伤弓痕。卞庄一刺曾两得，牛肉虽甘休斗嗔。"}