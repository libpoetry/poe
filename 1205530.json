{"id":"1205530","title":"摸鱼儿","dynasty":"元","author":"张翥","text":"正匆匆、楚乡秋晚，孤鸿飞过南浦。同来桃叶堪惆怅，一舸载春先去。愁绝处。问那曲阑干，曾听人低语。今宵最苦。向枫树溪桥，芦花野馆，剪烛卧听雨。吴霜鬓，破帽西风怎护。丝丝都是离绪。旧情顿冷新愁重，总付坠鞭词谱。君记取。待雪夜、相思乘兴柴冈路。唱予和汝。要款段随车，轻盈唤酒，重为国香赋。"}