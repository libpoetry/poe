{"id":"121273","title":"渡江·鹿门山人沧浪客","dynasty":"宋代","author":"师严","text":"鹿门山人沧浪客，洒泪忆枯眼见骨。风尘峥嵘万里空，不知何处营三窟。城中性命汤火近，路穷援断无消息。鼠窃狗偷何足忧，都将十指漫天日。大言阔步好公卿，三百年余涵养成。已闻郑五但搔首，复道庞涓竖子名。平时肉食夸果决，谁信临危跋疐行。白头面皱牙齿落，万事已矣秋风生。"}