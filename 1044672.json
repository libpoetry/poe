{"id":"1044672","title":"次韵和全玉九日同游清凉寺过高斋","dynasty":"宋","author":"黄履","text":"秋雁三山度，晨鸡五点号。节逢黄菊秀，庵陟白云高。共泛忘忧物，聊停好善旄。论心如淡水，得句胜连鳌。事简曹参市，民熙李耳牢。感辰资友露，乘暇集宾蒿。岭郁青牛气，潮翻白鹭涛。清时丰远览，故国喜相遭。笑整龙山帽，闲追老鹊艘。少陵怀北阙，靖节傲东皋。傅亮吟登馆，刘伶醉捧糟。行藏云出岫，物我海容舠。支鹤鸣冲汉，庄鱼静乐濠。日斜车转鹿，风劲服添羔。爱景重铺席，穷欢更赋毛。臂珍牛渚蟹，池溢马台醪。霸气卑蜗角，尘机息兔毫。断金心内固，挫物笔端豪。乌府风云器，皇华柱石曹。吾衰亦何幸，拭目叹风骚。"}