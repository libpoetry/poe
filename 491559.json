{"id":"491559","title":"陪刘公权登戍楼","dynasty":"明","author":"刘崧","text":"凤山东偏锦水头，独立缥缈之戍楼。登楼览古意不极，芙蓉双轴悬清秋。将军国初镇吉州，投戈论道皆清流。藏书蓄画几千卷，缥帙紫锦珊瑚钩。郭熙山水韩干马，生色芙蓉更潇洒。霜涵雨浥姿态发，往往时人未能写。筠州移镇七十年，遗物犹存今所寡。看花把酒临秋风，我思将军安得同。苍茫共惜千载意，磊落已见诸孙雄。近者提兵入南中，号令不减前人风。蛟鱼出没江海暮，一麾尽扫烟涛空。"}