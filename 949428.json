{"id":"949428","title":"呈赵蹈中","dynasty":"宋","author":"周南","text":"赵子面白如玉傞，定须逃得文儒饿。经年忆破古人心，近日妹夫初病可。忽然到门已惊骇，令我失喜多两拜。君来看我还看亲，我顾不能君莫怪。自云曾见杭州火，说著红湖先泪堕。水衡支散新铸钱，诏书未御正朝坐。向来送我龙泉器，秋色新蔬恰相似。且将浊酒慰营魂，多留几日论文字。取诗须取杜正传，寻到岑参高适边。转处正须宽一步，只今且向晚唐前。"}