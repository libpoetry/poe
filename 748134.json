{"id":"748134","title":"何积之送予风溪不及题诗旅店以示","dynasty":"清","author":"陈起书","text":"归人欲归还惜别，风霜满眼马蹄疾。断猿寒雁警秋空，野火疏星乱村夕。我归君送六十里，瞻望弗及仍相失。旅舍无酒溪萧瑟，风动残镫半明灭。耳边有人话畴昔，细听方知虫唧唧。南辕北辕两归辙，人心非隔山水隔。但使两心无阡陌，别久欲知情更结。一聚一散何足说，君更来时看题壁。"}