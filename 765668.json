{"id":"765668","title":"金缕曲 其七 荅友","dynasty":"清","author":"黄钧宰","text":"天气清于洗，恰将些，愁丝恨缕，沁人心里。当日情怀今后事，细想从何说起。便说也，无人听矣，放眼天池真咫尺，问何时，才作飞鹏徙，有志者，那能已。年来我已心如水，但如何，人闲恨事，都无料理。只有文章遭挫折，还是伤心馀事，独不见，如君壮志。酒后酣歌挥泪语，十年前，自负奇男子，怎潦倒，竟如此。"}