{"id":"235792","title":"次韵何吉老游金銮寺","dynasty":"宋代","author":"杨时","text":"荣名嗟何为，病木自生瘿。彭殇一梦觉，乌用论久顷。寄身渊明庐，翛然在人境。卫生鄙樊雉，放浪任流梗。相忘到形影，世累不须屏。锉针聊自营，宁复事干请。负暄有余燠，蓬鬓乱垂颈。客来坐无毡，谁顾广文冷。忽闻过吾门，冠屦不暇整。邀我招提游，并辔相与聘。僧关叩禅寂，未语心已领。并游皆韩徒，辞刃淬锋颍。多闻富如坻，吾方拾遗秉。顾惭管窥陋，未睹豹文炳。谬追俊游后，如渴得甘井。愿从借金篦，为割眼中眚。鼻端垩墁久，妙质愧非郢。赓酬困诗律，恐坐杜陵{疗了换省}。相携上层岗，出户畏深阱。每虞参也鲁，跬步辄三省。迟回月初上，云间挂金饼。昏鸦鸣相呼，更觉林逾静。湖光湛星汉，渺渺天水永。归蹊暗尘土，回首失清景。角声下谯门，归步怯修岭。晚市人迹稀，青灯耿疏影。"}