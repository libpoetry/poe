{"id":"921089","title":"次韵周开祖长官见寄","dynasty":"宋","author":"苏轼","text":"俯仰东西阅数州，老于歧路岂伶优。初闻父老推谢令，旋见儿童迎细侯。政拙年年祈水旱，民劳处处避嘲讴。河吞巨野那容塞，盗入蒙山不易搜。仕道固应惭孔、孟，扶颠未可责由、求。渐谋田舍犹怀禄，未脱风涛且傍洲。惘惘可怜真丧狗，时时相触是虚舟。朅来震泽都如梦，只有苕溪可倚楼。斋酿酸甜如蜜水，乐工零落似风鸥。远思颜、柳并诸谢，近忆张、陈与老刘。风定轩窗飞豹脚，雨馀栏槛上蜗牛。旧游到处皆苍藓，同甲惟君尚黑头。忆昔湖山共寻胜，相逢杯酒两忘忧。醉看梅雪清香过，夜棹风船骇汗流。百首共成山上集，三人同作月中游。海南未起垂天翼，涧底仍依径寸庥。已许春风归过我，预忧诗笔老难酬。此生岁月行飘忽，晚节功名亦谬悠。犀首正缘无事饮，凭驩应为有鱼留。从今更踏青州曲，薄酒知君笑督邮。"}