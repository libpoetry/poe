{"id":"745958","title":"驿马行","dynasty":"清","author":"林则徐","text":"有马有马官所司，绊之欲动不忍骑。骨立皮乾死灰色，哪得控纵施鞭箠。生初岂乏飒爽姿，可怜邮传长奔驰。昨日甫从异县至，至今不得辞缰辔。曾被朝廷豢养恩，筋力虽惫奚敢言。所嗟饥肠辘轳转，只有血泪相和吞。侧闻驾曹重考牧，帑给刍钱廪供菽。可怜虚耗大官粮，尽饱闲人圉人腹。况复马草民所输，征草不已草价俱。厩间槽空食有无，徒以微畜勤县符。吁嗟乎，官道天寒啮霜雪，昔日兰筋今日裂。临风也拟一悲嘶，生命不齐向谁说？君不见，太行神骥盐车驱，立仗无声三品刍。"}