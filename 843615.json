{"id":"843615","title":"忆江南 题何雪园先生出处十二图","dynasty":"清末民国初","author":"冯煦","text":"冬学晚，弦诵在南邻。快雪萧萧偎冻雀，落梅香里证闻根。何地不程门。芳甸外，游牧忆前尘。在手一编无觅处，斜阳脉脉草如茵。阿世笑平津。平林织，荷斧几经过。重向蕲阳山下去，一绳幽径入云多。犹唱铁樵歌。寒正峭，晓渡此担簦。本是同根枯菀集，相携来蹋一溪冰。鹤骨极崚嶒。阑暑后，竟夕走雷声。拥鼻微吟秋树下，一篝冷碧碎于星。何事更囊萤。残雪夜，樵路去伥伥。独荷一囊寻旧迹，飞鸿指爪认微茫。一曲赋迷阳。前路暝，澹月上尘襟。记得楚辞吟怨句，一篇山鬼重相侵。恻恻女萝阴。黑石渡，戍火正凄迷。鬼雨冥冥山月堕，短衣匹马又淮西。孤愤咽征鼙。容吏隐，讲肆日消磨。独自郁姑台上望，薄云如絮水如罗。青眼且高歌。襄水曲，五载滞儒冠。匡鼎说诗应共解，侯芭载酒若为欢。霜色一台寒。淹药裹，楚客憺将归。一点斜帆和雁远，离心争逐片云飞。有泪上征衣。尘梦断，禅榻证无生。北斗初横云漠漠，碧天无际鹤装轻。吹下步虚声。"}