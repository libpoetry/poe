{"id":"416260","title":"兰陵王 南归别京华故人，次清真韵","dynasty":"近现代","author":"吴梅","text":"旅程直，新柳长亭乍碧。东郊外回望九重，日冷觚棱淡无色。吴阊问旧国，应识长洲病客。销凝处，缁化素衣，凄绝幽闺费刀尺。哀吟认鸿迹，正草暗秋门，花谢瑶席，饥驱低首嗟来食。算百岁如梦，万人如海，摇鞭归去趁快驿，笑多事南北。悲恻，乱愁积。叹白发江关，天地孤寂。西楼把盏相思极，待薄醉欹枕，浩歌横笛。阴晴难料，又夜雨，带泪滴。"}