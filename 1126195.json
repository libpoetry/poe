{"id":"1126195","title":"和同官问耳疾六首","dynasty":"宋","author":"曹勋","text":"行年七十化，聩景亦乘时。日近尤为祟，雷轰尚弗知。顾多居士病，赖有宁馨儿。若得都无听，唯哦见赠诗。钟鼓嗟无与，衰残亦任时。岁华髭鬓上，心事水云知。尚若泠然善，何能养就儿。数篇存雅道，三复愧新诗。牛斗当年事，何当复此时。謷乎虽有象，默尔类无知。不作多闻士，难尤造物儿。傥能三耳出，更诵五言诗。愠心虽悄悄，药物亦时时。半耳念非病，全身聩始知。三湘怀楚些，一棹忆吴儿。会见相陪处，应多古锦诗。袁宏方咏史，江总得随时。归兴连天去，文盟落笔知。雨多移蚁垤，花过静蜂儿。赖有西斋友，薰风正入诗。中原困戎马，久欲谒明时。文轨虽非昔，英雄似未知。寰中无好汉，帐下得猪儿。慨念燕然勒，终还吉甫诗。"}