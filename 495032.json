{"id":"495032","title":"何钝庵侍御将以考满便归叙别离家者十有四年矣予离家十五年矣时予将引年求归勃焉感怀不胜故山之念赠以是诗","dynasty":"明","author":"湛若水","text":"君来十四年，我年十五经。君业三留碑，我言无一徵。君因考最归，而我犹滞形。引年乞骸骨，天高宜下听。将心托明月，先已随君行。君行见月明，千万忆老兄。更为老兄道，为道老兄情。我情似羁鸟，惊听林风声。梅岭之绿阴，海珠之深清。白云飞云之光荧，二科九龙之旧盟。欲归乞归事竟成，无边风月无人争。高坐大睡了馀生，耳尖宠辱不足惊。尔时君行我长往，健足高步虽老矣，犹能供四海九州名山大川之征营。"}