{"id":"190139","title":"王中玉生辰·瑶磩桂楹香才浓","dynasty":"宋代","author":"李新","text":"瑶磩桂楹香才浓，贵人罢直承明宫。高楼内集庆生子，酒面油膏红复红。嵩云入洛秋容晓，水冷青洲兰蕙小。露蠲仙掌生寒光，悲幄华帐飘晚凉。虬电蜿蜿护飚驾，吹竹子晋从天下。泬寥缑氏空月明，世间唯识王司稼。野人荐公知百寿，大椿骨健龙腰瘦。紫芝老艾副椒浆，请公倒尽长生酒。天庙明堂迟飞栋，杜宇数惊铜辇梦。锦城虽好不如归，中散年来忆双凤。"}