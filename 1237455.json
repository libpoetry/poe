{"id":"1237455","title":"予作南田耕舍诸公赋者率拟之于老农噫人各有志同床而不察世之君子乃欲责人之知己不亦难乎因作写怀二首以自解云","dynasty":"元","author":"黄镇成","text":"白日不停驭，颓波竟东驰。忽忽年岁改，念此将安归。我欲驱车行，太行路崄巇。我欲驾方舟，沧海无津涯。岂不顾行迈，出门慎所之。有田南山下，可以供盛粢。有庐在中田，可以谭书诗。上探羲皇际，下及商周时。贤圣尚沦落，微生何足疑。怀哉羡门子，千载以为期。种田南山下，土薄良苗稀。稊稗日以长，荼蓼塞中畦。路逢荷蓧人，相顾徒嗟咨。我欲芟其芜，但念筋力微。终焉鲜嘉谷，何以奉年饥。谁令恶草根，亦蒙雨露滋。岂无力耕人，悠悠兴我思。"}