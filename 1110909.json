{"id":"1110909","title":"次秀野杂诗韵 葺居二首","dynasty":"宋","author":"朱熹","text":"丈人高卧碧江头，门掩西风万木秋。重喜青山还绕屋，却嫌黄叶渐平沟。开轩且放浮岚入，决水徐通废圃流。便觉园林顿萧爽，不妨随境味玄幽。向来鞅掌元非病，此日徜徉讵有妨。自喜登台闲瘦竹，人惊步屧响空廊。高斋雨过新山色，曲沼风来旧水光。千里壮心殊未已，不应疏懒兴能长。"}