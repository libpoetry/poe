{"id":"1120973","title":"见张运使郎中","dynasty":"宋","author":"周麟之","text":"风度颙颙白首郎，清朝趋奏久含香。东南德望龙津阔，甲乙科名雁序长。使节不辞骊驾远，卿家重见戟门光。愿公早入承明去，一试囊中活国方。野鹤摩云万里心，一枝聊复寄高林。愁边举目江山异，客里登楼岁月深。长铗誓为知己用，短檠空伴读书吟。龙门不拒通家子，应许来听正始音。"}