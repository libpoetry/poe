{"id":"816875","title":"绛都春二首","dynasty":"清","author":"蒋敦复","text":"清明近也。恁满天丝雨，犹做轻寒。伫念翠楼，一春愁绪不曾闲。远山欲画心情懒。素娥眉，又难弯。绿揩莺背，红飘蝶粉，泪湿香兰。怊怅。湘帘不卷，但沈沈、梦影漠漠烟痕。瘦尽海棠，能消几个冷黄昏。春归未抵相思远。断魂莫化啼鹃。奈何天里东风，那日倚阑。红闺翠线。但绣得病鸳，青鸾天远。怕听好音，两两春禽鸣春苑。阑干万里东风怨。剩一把、杨丝零乱。杏花飞后，归来燕子，谢家庭院。曾见。银蕤冷锁，锦鞯暗、下叩琼扉葱茜。梦浅恨深，啼轻花心流莺换。从今妾面羞郎面。奈重睹、柔肠先转。瘦人天气愔愔，画檐昼暖。"}