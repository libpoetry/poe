{"id":"835247","title":"霜叶飞","dynasty":"清末民国初","author":"沈曾植","text":"秋花更比秋心碎，帘波一桁香沁。木兰小绽曼陀罗，耐露香风韵。莲漏转，玉阶人影，玉妃揽镜天中晕。太液起沧波，问何处歌阑舞罢，迢递仙讯。愁心不断连环，梦儿圆就，灯花千万灵准。无情流水有情痴，泪滴荷珠冷。总看道南枝鹊稳。香盟还怯金神定。卷万缕情丝起，青女归来，啼妆渍粉。"}