{"id":"1125710","title":"正纪诞辰辄成三绝句为寿所谓寿者非世俗之寿也盖期君道学坚固将与造物者游无终始者为友而已","dynasty":"宋","author":"郭印","text":"复卦初爻寓意深，祗缘虚静见天心。君生正遇黄钟律，宜把真阳却众阴。中冬蟾彩八分圆，可是人间诞谪仙。怪得心光吞万象，镌镵造化付诗篇。岁月推来逢子午，坎离交处互乾坤。休将世法论脩短，超出阴阳道独尊。"}