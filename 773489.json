{"id":"773489","title":"出鹤林寺入山得竹林寺","dynasty":"清","author":"洪繻","text":"万竹围一山，中有禅宫丽。冈峦相属回，烟岚若澄霁。山门步步高，竹林风细细。佛殿山作阶，禅关石成砌。万籁静清宵，钟声出林际。入山洞壑殊，岩头露佛髻。法锡六朝来，香烟未衰替。遥望戴公崖，招隐踪可继。寺前万绿深，殿后众山蔽。一僧立云峦，人面山光翳。日暮飞鸟归，我亦不留滞。"}