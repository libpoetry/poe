{"id":"922918","title":"元丰己未三院东阁作 己未九月予赴鞫御史闻子瞻先已被系予昼居三院东阁而子瞻在知杂南庑才隔一垣不得通音息因作诗四篇以为异日相遇一噱之资耳 其一","dynasty":"宋","author":"苏颂","text":"早年相值浙江边，多见新诗到处传。楼上金蛇惊妙句，卷中腰鼓伏长篇。仳离岁月流如水，抑郁情怀积似烟。今日柏台相望处，隔垣音响莫由宣。"}