{"id":"476297","title":"春夜省内寓直","dynasty":"明","author":"刘绘","text":"月转周庐映宿光，烟飘汉署引仙郎。初披御府黄门被，已接天衣侍女香。窗前钟报知长乐，户外铃悬是建章。银浦初飞披南馆，羽林宿卫周庐满。司隶陈兵入禁齐，相君留对归家晚。珠箔高褰动阁铃，金钥乍悬传漏板。虎观氤氲云半遮，龙池呜咽水全斜。澹澹碧天遥度雁，盈盈宫树暗藏鸦。露滴天街应亸柳，风回上苑想飞花。丞郎清切连华屋，夜深尚剪芸窗烛。起草谁为谏猎章，抽毫并和阳春曲。天长地久颂尧年，万国欢腾侍御筵。共道《韶》音博士奏，还闻珍膳大官传。惭愧小臣空食禄，明朝宴会赐金钱。"}