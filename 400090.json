{"id":"400090","title":"烛影摇红 叶遐庵丈客馆小集赋此兼呈黎六禾、詹无庵、陈寂园、冯秋雪、黄咏雩、胡伯孝诸同座","dynasty":"民国末当代初","author":"朱庸斋","text":"驿馆新凉，压枝馀绿当门敛。山眉空减晚来妆，一镜车尘罨。樽酒旗亭未酽。怎消他、芳时荏苒。不如终付，欹枕分茶，秋光同占。倚曲愁边，才情早谢承平艳。高楼西北几阴晴，清泪应难掩。醒眼登临自厌。近黄昏、孤悰潋潋。江湖倦鬓，接坐相看，吴霜盈点。"}