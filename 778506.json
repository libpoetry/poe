{"id":"778506","title":"念奴娇  九日王西樵姜如农程穆倩王尔调家伯献登慧光阁","dynasty":"清","author":"宋琬","text":"昔人多事，把今日、名以佳名重九。青女连宵渲染作，浅碧深黄林薮。杰阁千寻，长江一泻，瓜步晴如豆。帆樯飞下，夕阳还系堤柳。休问高会龙山，参军同幕府，其人存否。古往今来属我侪，复共天涯杯酒。目闼飞鸿，诗成戏马，莫放持螯手。远公微笑，醉中应恕狂叟。"}