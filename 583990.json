{"id":"583990","title":"益阳纪事","dynasty":"明","author":"黄衷","text":"潭州楚南郡，犷黠俗易敝。伊昔炎宋时，控禦恒置帅。惟我神圣朝，绥靖亦数世。可惜财赋区，章组杂冗赘。去年五百峒，椎牛立赤帜。居氓弃业走，行旅昼心悸。予时移镇来，集议询根蒂。山川聚米观，列阵掎角势。团夫县点壮，甲长家举义。号令风电驱，狼兕各歼殪。似闻益阳箐，倡乱渠首二。敢叛假息恩，遂揭怒车臂。岂缘侵歉馀，我有赈恤惠。岂缘科率烦，厥咎乃长吏。鸷猛安足雄，明法匪虚器。湘乡覆辙多，何不为戒事。吾皇文武资，衰予备驱使。安良在除暴，予也报恩地。慎尔血气躯，毋使城市弃。"}