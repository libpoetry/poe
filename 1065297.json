{"id":"1065297","title":"云庵和尚赞三首 其二","dynasty":"宋","author":"释德洪","text":"槁容而毳衣，殆不逾于中人。而于祖道颠危之秋，勃然而中兴。知我亦何幸，自幼及壮。出入其户庭，俯仰其藩篱。而其道德之精华，未能略窥其毫微。譬如戴天履地于终日，而其高明深厚所不能知。惟闻孔子之殁一百年而生孟子，释迦之寂二千岁而有禅师。拜手稽首，堂堂乎三界之依者耶。"}