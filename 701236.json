{"id":"701236","title":"龙榜看土镇","dynasty":"明","author":"黄公辅","text":"逶迤步屐度山坳，半日偷閒俗可抛。喜有陇云知我意，相随芒履到衡茅。杯浮紫翠岚光漾，语带烟霞竹浪敲。未雨绸缪桑土计，长林归鸟稳栖巢。偶过前村几曲坳，斜风微雨乱云抛。天垂野色方离树，景绘秋容半在茅。鸟语无腔饶韵致，樵歌信口不推敲。土城筑就携壶酌，涧畔优游洗耳巢。"}