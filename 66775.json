{"id":"66775","title":"读宋太史潜溪集","dynasty":"明代","author":"夏煜","text":"混沌初刓太素斫，挺生神人断鳌膊。剖戟割坤奠海岳，厥俗鸿荒人未觉。帝命图书出河洛，奇耦生画参伍错。焕乎斯文此其璞，二三启运乘飞跃。《典》、《谟》、《训》、《诰》、《雅》、《颂》作，《黍离》以降周室削。天将尼父为木铎，乃芟《诗》、《书》定礼乐。乃作《春秋》明善恶，穀罗万象归一勺。放弥六合卷诸橐，七十二子相唯诺。才出中州气浑朴，及汉《史记》变矩矱。西京雄健东差弱，建安马上诗横槊。其音稍振气已驳，晋更六代转销铄。唐包九有复充斥，至宋诸子雄相醿。庐陵崛起超卓跞，道州独立承绝学。后出新安最宏博，有元将相皆沙漠。往往南士登馆阁，从此斗牛气磅溥。乃挺奇才海东角，蚤年脱颖何落魄。贯穿经史探韬略，出入佛老搜冥漠。鲸跳鳌抃斗蛟鳄，不持寸铁徒手缚。大弨射日孰能彍，长剑倚天谁敢斫。是乃浩然之气扩，簸弄元化笔在握。星辰迸空如石落，刚风立海大雨雹。涌湍叠跃涛怒搏，百怪倏忽光挥霍。矫若鱼龙舞瀺灂，蔚若虎豹跳岝崿。飘若孤飞驾黄鹤，劲若百鸷出玄鹗。鍧铿大音振《咸》、《濩》，赤奕雄芒射干镆。迫而察之吁可愕，注如悬河思不涸。大田五谷当秋获，武库众宝开晨钥。左右而取非外攫，遂造平坦铲硗确。淙淙安流宗大壑，上尊玄酒殊澹泊。东序天球匪雕琢，自然光焰发葩萼。我时访君即命酌，春风蒲萄酿酥酪。雪夜氍毹拥&lt;鼠留&gt;&lt;鼠各&gt;，招月与友相酬酢。月入尊中明可捉，漱咽醲郁弃糟粕。此时豪纵脱矰缴，吐奇抉怪安可约。有乌如火天井络，扫除旬始销格泽。金篦刮目割翳膜，郢斤斫鼻挥漫垩。妙处神会不可度，而我旁观骇且怍。如遇仙人授金药，一食生羽脱尘壳。愿为弟子请奇着，先生忘言只大噱。余亦敛衽逡巡却，如此笔力扛鼎镬。不遇明主将焉泊，聘以束帛加双珏。幅巾大布起林薄，奏赋上林从杨柞。岂比执戟甘寂寞，天王手按龙泉锷。大振天声重开拓，势若新篁解春箨。用尔图像为丹雘，用尔作乐为箫籥。铭功颂德轩寥廓，日光月洁江汉濯。前驱班马鞭六驳，后驾欧苏骖两骆。千载而下宛如昨，碌碌余子徒龌龊。杰哉先生果何若？微子之裔散人托，景濂其字大夫爵。我作狂歌非用谑，投以木瓜报芍药。"}