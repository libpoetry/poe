{"id":"692955","title":"同王少参游清虚观四首","dynasty":"明","author":"杨巍","text":"径转孤峰外，霞明仙苑边。瑶华开几世，丹灶闭多年。洞古云长合，堂虚日独悬。登临有王烈，共咏紫芝篇。逸思驾天风，飘飖出半空。山川云日里，楼阁画图中。洞隐千年鹿，潭飞万里鸿。平生慕仙迹，此地即崆峒。金扉凌倒景，玉女俨层台。地静人同鹤，峰奇锦作苔。乱云行处起，清吹坐中来。仙驾杳不至，谁将宝箓开。山晚鸟犹吟，穷幽此日心。危途愁作客，胜境欲抽簪。紫涧松风满，瑶坛花雾深。归来应梦到，缥缈翠云岑。"}