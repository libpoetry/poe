{"id":"587747","title":"西湖赠督学徐少湖","dynasty":"明","author":"王渐逵","text":"少湖子，原是玉堂香案吏，谪居遥向西湖住。驰驱天目走会稽，三竺传呼两高待。青萝道人出罗浮，飘然欣对湖中洲。二十年来回俗驾，一尊为尔相淹留。少湖子，君不见湖山开后忆千祀，纷纷过目吾谁俟。玄风梵劫郁层峦，腻气腥烟溷芳芷。少湖子，暂开颜，有酒尽载归湖间。倾尊为我饮，取琴为君弹。一弹一曲入孤山，清商流徽调声翻，梅花开遍玄鹤还。少湖子，暂开颜，西湖未是君栖安。与子乘风咏归去，琼楼玉宇空人还。"}