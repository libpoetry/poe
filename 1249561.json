{"id":"1249561","title":"题梦鹤轩图为淦守曹仲修赋","dynasty":"元末明初","author":"刘永之","text":"绿发山翁宫锦长，十年沦落江之涯。扁舟夜傍弄明月，梦逐西风孤鹤飞。孤鹤西飞渡江渚，星斗沈沈远山曙。逸思骞腾八极云，霜豪点染三秋露。梁园才子兰台宾，露幌行春移画轮。未论羽翼冲霄汉，直道襟怀如古人。山城休暇多宾客，共展新图绮轩侧。一曲寒波照缟衣，坐令长忆林皋宅。"}