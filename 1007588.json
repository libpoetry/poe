{"id":"1007588","title":"闻雁有感","dynasty":"宋","author":"董嗣杲","text":"雁声入泬寥，节节传哀音。哀音不可听，听之感中襟。客从远方来，幽忧久攒心。始为饥寒谋，今无可栖林。浮生抹电如，休计升与沉。奈此口体累，议者何铄金。为客亦良苦，愁见积叶深。壮气归消磨，羸病力不任。狂走拥虚器，空卧庐山阴。蒙头难禦风，煮尽石鼎蔘。何时理晴竿，把钓花溪浔。思归未可归，床蛩自纵吟。"}