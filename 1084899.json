{"id":"1084899","title":"大监复赠诗纸尾有留饭语再用韵以谢","dynasty":"宋","author":"王十朋","text":"平生漫学乎欤哉，心茅胸棘锄不开。得公新诗一再读，便觉胸宇清无埃。银钩妙画发光艳，照眼有如参与魁。鲰生肺腑非太白，公似工部尤怜才。旅中屡获锦绣段，但愧欲报无琼瑰。豫章一榻不妄下，贤非徐孺安敢来。荷公此意最敦笃，一笑当奉论文杯。乡心如飞不可遏，更为长者迟迟回。"}