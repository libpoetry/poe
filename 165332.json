{"id":"165332","title":"借诗话於应祥弟","dynasty":"宋代","author":"危稹","text":"我有读书癖，每喜以笔界。抹黄饰句眼，施朱表事派。此手定权衡，众理析畎浍。历历灿可观，开卷如画绘。和君笃友于，因从借诗话。过和有约言，不许一笔坏。自语落我卫，便觉意生械。明朝试静观，议论颇澎湃。读到会意处，时时欲犯戒。将举手复止，火侧禁搔疥。技养无所施，闷怀时一噫。只可卷还君，如此读不快。千驷空可轻，君抱亦少隘。昨问鸡林人，尚有此编卖。曲衣须一收，吾炙当痛嘬。"}