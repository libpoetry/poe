{"id":"684019","title":"末五子篇 赵太史用贤","dynasty":"明","author":"王世贞","text":"天地有完气，汝师乃钟之。苦心为人纲，九鼎系一丝。杜门从耕牧，欿然不矜持。顺风礼空同，再拜称天师。偃仰思立言，余工犹下帷。百子杂毫端，弭节为我驰。窃窥中兴象，在起八代衰。本宁名家后，况复产郢里。高倡白雪言，谁能不披靡。弱冠白虎帷，授简平津邸。绛灌中自疑，袁伏能无诋。迁地迩长沙，移官逾二始。一秉西京铎，洋洋复盈耳。赐环夫岂难，怀璧不吾以。屠郎天下才，著作日不休。如叩海人居，一券万金酬。错落多夜光，鱼目非所忧。仰窥二都阈，恍与六代游。麈尾有真铨，清言凌素秋。芥彼区中士，释我薄书邮。割荣差为力，挫名方乃优。昔余游天雄，毫翰殊寂寞。懋权起诸生，朗若鸡群鹤。甫荐博士言，遽申风雅托。歌鹿冠神京，仪鹓瑞阿阁。逶迤霄汉表，犹能念丘壑。词组垂光景，千秋纵挥霍。季君何沉沉，长君正谔谔。胡郎天挺豪，弱龄富篇咏。突窥济南室，摆脱信阳境。高岭秀繁条，何所不辉映。顺风扬妙音，畴能不倾听。沈思穷正变，广心饶比兴。牛耳终自归，蛾眉竟谁并。已睹千刃翔，徒劳众口竞。"}