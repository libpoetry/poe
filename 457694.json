{"id":"457694","title":"壶口","dynasty":"当代","author":"姚佳","text":"君不见天倾西北天柱折，地陷东南地维绝。汪洋闳肆无人掣，飞流泼溅非人设。君不见万马奔腾失悬壁，黄龙玉碎散靡屑。喷烟喷雾暗明灭，如匹似练虚危穴。两山裂兮银河决，秦箫咽兮晋剑血。纵一时与极力，历万古而不竭。神禹肠千结，太白空悲切。我来已换几春秋，珠花迸发添鬓雪。人生至此膺丕烈，世事真若浮云揭。思来动静无差别，欲翻周易参同契。"}