{"id":"829400","title":"题心畬秋园杂卉册子","dynasty":"清末近现代初","author":"陈曾寿","text":"采香径里目初成，露浥霜淩各有情。微悴未关虫蠹事，閒愁偏向玉阶生。凄迷旧色难为写，冷冽奇芬不可名。荪壁兰疏曾梦到，灵修遗恨苦难平。相逢迟暮亦嫣然，一晌魂消瘦蝶前。随意幽娟成绝代，无名秋病老情天。潇潇暮雨收残佩，黯黯红灯影坠钿。历劫芳悰消未尽，旧香證取酒痕边。天怜误认晚晴时，立尽斜阳欲去迟。碧榭朱栏成永忆，金风玉露最相知。无心采佩援琴操，终古芳香托楚辞。休问中情荃察否，向来恩怨总迷离。望中谁实百芳庭，捲地凉风取次经。入梦姞兰虚服媚，回心苏蕙是英灵。孤根托处宁辞忌，沉醉闻时倘可醒。性烈香煎终不悔，起看鸿影入青冥。"}