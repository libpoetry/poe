{"id":"7409","title":"石研诗·平公今诗伯","dynasty":"唐代","author":"杜甫","text":"平公今诗伯，秀发吾所羡。奉使三峡中，长啸得石研。巨璞禹凿余，异状君独见。其滑乃波涛，其光或雷电。联坳各尽墨，多水递隐现。挥洒容数人，十手可对面。比公头上冠，贞质未为贱。当公赋佳句，况得终清宴。公含起草姿，不远明光殿。致于丹青地，知汝随顾眄。"}