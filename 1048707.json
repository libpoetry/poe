{"id":"1048707","title":"和潘通甫芍药十韵","dynasty":"宋","author":"韦骧","text":"众卉已萧索，朱栏始盛开。尚先秋后菊，肯羡腊前梅。秀出丝头软，红深脍缕堆。疏明怜点襭，巧丽爱重台。倍得花神力，偏当吏部才。雨枝成堕髻，风叶自扶腮。彩笔真难写，金刀未易裁。狂香晴转暴，醒态晓方回。议品须推贵，论功鄙接栽。仙宫疑彷佛，安得不徘徊。"}