{"id":"432774","title":"自述诗十八首","dynasty":"近现代","author":"郁达夫","text":"家在严陵滩下住，秦时风物晋山川。碧桃三月花如锦，来往春江有钓船。江湖流落廿三年，红泪频揩述此篇。删尽定公哀艳句，侬诗粉本出青莲。前身纵不是如来，谪下红尘也可哀。风雪四山花落夜，窦家丛桂一枝开。王筠昆仲皆良璞，久矣名扬浙水滨。生到苏家难为弟，排来行次第三人。人言先父丧亡日，小子膏肓疾正深。犹忆青灯秋雨夜，虚堂含泪看兄吟。十三问字子云居，初读琅嬛异域书。功业他年差可想，荒村终老注虫鱼。左家娇女字莲仙，累我閒情赋百篇。三月富春城下路，杨花如雪雪如烟。一失足成千古恨，昔人诗句意何深。广平自赋梅花后，碧海青天夜夜心。二女明妆不可求，红儿体态也风流。杏花又逐东风嫁，添我情怀万斛愁。几度沧江逐逝波，风云奇气半消磨。扬州梦醒无聊甚，剩有旗亭学醉歌。吾生十五无他嗜，只爱兰台令史书。忽遇江南吴祭酒，梅花雪里学诗初。儿时曾作杭州梦，初到杭州似梦中。笑把金樽邀落日，绿杨城郭正春风。欲把杭州作汴京，湖山清处遍题名。谁知西子楼台窄，三宿匆匆出凤城。鸳湖旧忆梅村曲，莺粟人传太史歌。日暮落帆亭下立，吴王城郭赵家河。离家少小谁曾惯，一发青山唤不应。昨夜梦中逢母别，可怜枕上有红冰。鼙鼓荆襄动地来，横流到处劫飞灰。秣陵围解君臣散，予亦苍茫过马嵬。苍茫又过七年期，客舍栖栖五处移。来岁桑干仍欲渡，别离应更有新诗。"}