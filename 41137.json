{"id":"41137","title":"述祖德诗·中原昔丧乱","dynasty":"南北朝","author":"谢灵运","text":"中原昔丧乱。丧乱岂解已。崩腾永嘉末。逼迫太元始。河外无反正。江介有{?戚}圯。万邦咸震慑。横流赖君子。拯溺由道情。龛暴资神理。秦赵欣来苏。燕魏迟文轨。贤相谢世运。远图因事止。高揖七州外。拂衣五湖里。随山疏浚潭。傍岩艺枌梓。遗情舍尘物。贞观丘壑美。"}