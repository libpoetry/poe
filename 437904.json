{"id":"437904","title":"卧病有感二十韵","dynasty":"金","author":"朱之才","text":"皋苏粲园英，泽芝纷水叶。赤弁舞纤肌，黄袍缓老颊。鸣飞各有适，吾独嗟衰薾。齿发久已疏，又复失调燮。粱肉谢鼎俎，参苓富巾箧。葵扇风未来，桃笙汗初浃。呻吟和哀蝉，梦寐追化蝶。抚枕念平生，世故饱更涉。弱龄负奇志，胸蜺盘炜晔。夜徯傅嵓访，朝待渭滨猎。荀爽岁九迁，康侯日三接。功业著钟鼎，声名垂史牒。那知事大谬，举趾得踬跲。多难集暮年，百愿亡一惬。寒灰消寸心，清泪腐双㫸。坐令孤鹏骞，化作瘴鸢跕。忧来复自慰，人生几蓂荚。呼吸过百岁，俯仰失千劫。乘流须纵棹，遇坎即停楫。些语不成骚，商歌鼓长铗。"}