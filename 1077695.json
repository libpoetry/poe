{"id":"1077695","title":"五哀诗 楚三闾大夫屈原","dynasty":"宋","author":"李纲","text":"楚怀听秦诳，身作咸阳鬼。当时屈原争，坐困椒兰毁。襄王复不悟，远作江南徙。行吟沅湘间，形槁颜色悴。著书称离骚，风雅齐厥理。鸱鸮况小人，鸾凤喻君子。眷眷不忘君，一篇三致意。纫兰采杜若，冠佩空自伟。举世混浊中，谁与同乐此。忠臣会遇难，千古共一轨。人情疏鲠亮，物能使软美。存亡反覆间，悔及良晚矣。嗟嗟屈子心，芳洁畴与比。日月可争光，尘垢安能滓。聊从太史卜，肯逐渔父醉。甘葬鱼腹中，怀沙汨罗水。千秋身后名，芬馥同茝芷。夫岂椒兰徒，据势长不死。"}