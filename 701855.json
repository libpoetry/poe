{"id":"701855","title":"闻胡学士物故诗以悼之二首","dynasty":"明","author":"黄淮","text":"廿载簪缨侍禁垣，哀荣终始荷君恩。生无惭德尘编简，死有雄文遗子孙。愁锁玉堂云黯淡，魂飞楚水月黄昏。侧闻优诏须封谥，行见穹碑照墓门。托官何幸属斯文，交谊如君迥不群。持论肯嫌相可否，倾心殊觉更殷勤。薄劣自惭霄汉隔，别离谁谓死生分。阻陪执绋情无已，涕泪汍澜洒夕曛。"}