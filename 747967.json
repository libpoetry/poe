{"id":"747967","title":"黄焦石","dynasty":"清","author":"郑珍","text":"后园黄焦石，厥癞如虾蟆。古柏覆其顶，苍苔布其窊。石脚何所有，纂纂楙木瓜。石缝何所有，黄黄蘹香花。初来治兹圃，地瘠不可铧。辛勤我母力，十年拥粪渣。不知鋊几锄，硌确化为畬。秋分摘番椒，夏至区紫笳。小满拔葱蒜，端阳轩头麻。头上覆尺巾，细意毫不差。时来憩石上，汗泚慈色加。指麾小儿女，亦学事作家。观之不如意，复起为补苴。旧时值坐处，尘涴风与爬。尔来三四年，荒翳藏蛇蛙。独拨莽中觅，陨涕至日斜。"}