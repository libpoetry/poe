{"id":"688995","title":"送胡肖玄令义宁","dynasty":"明","author":"何其厚","text":"附骥髫年里塾游，已瞻头角迈吾俦。每怜荆玉堪奇遇，竟拟隋珠惜暗投。花县鸣琴矜卧理，梓乡归棹漫夷犹。临觞且展逢辰乐，春暖飞凫入帝州。省闱休讶未成名，曾试为郎应宿明。文铎乍喧陶象郡，铜章新绾出羊城。兰芽足雨三秋茁，椿树凌霜万历青。昭代循良终不弃，菟裘池馆末须营。"}