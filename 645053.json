{"id":"645053","title":"卢氏秋夜赋寄王院判","dynasty":"明","author":"解缙","text":"羁怀不自释，终夜卧复起。长风吹河声，泻入茅屋里。青天高高素月横，露华凄落罗衫轻。干将莫邪欲自见，中夜忽作双龙鸣。志士遭逢苦不早，远道忧心急于捣。漫说咸阳与洛阳，昨日莺花今日老。我有母，江之南，盈簪白发丝鬖鬖。柴门半掩绿树下，落日凝望情何堪。我有弟，湖之北，云梦关山万里隔。三月归鸿又尽飞，相思一字无由得。金兰交契王使君，一日不见心氤氲。适来离别忽三载，梦魂踏遍江东云。平生只欲事高洁，骨肉交游总疏绝。慷慨临风一洒然，泪痕满袖都成血。衣袖初乾夜向晨，古来忠义多艰辛。江乡有路且归去，秋风野水堪垂纶。"}