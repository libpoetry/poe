{"id":"780427","title":"琐窗寒 集贤院连雨","dynasty":"清","author":"周之琦","text":"润逼窗纱，凉侵簟竹，顿添憔悴。将徐又紧，做出几分秋意。对银屏、幽怀暗牵，素衾清梦谁料理。最怜他此日，纹疏静掩，夹衣初试。空指。前游地。任罥石苔滋，井栏愁倚。回波涨晚，翠点一池萍碎。带苍烟、归鸦倦飞，暝阴未破云更起。但虚空、冷荡柔丝，远天都是水。"}