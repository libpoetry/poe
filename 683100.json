{"id":"683100","title":"寄处州教授苏平仲先生","dynasty":"明","author":"方孝孺","text":"怀旧轻千里，无书远七年。论心思尽地，会面极升天。名重连城价，文雄万斛泉。何时絮卮酒，纪德浦阳阡。旧习深知误，虚名久自羞。故人犹比数，文苑昔同游。婺女遗言绝，胡公学制优。料君施善教，才俊满南州。萝山同业士，存没两无闻。未尽人间用，宁脩地下文。刘郎应屏迹，郑谷自清芬。搔首看征雁，天寒远索群。昔过东阳县，知君近始来。留诗徒属和，无计复邀回。赖有梁园客，同倾杜酒杯。死生星散后，感旧复怜才。"}