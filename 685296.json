{"id":"685296","title":"恩赐玉带麒麟服","dynasty":"明","author":"王鏊","text":"宝月团团甫琢成，老臣何德比琼英。蟠惊夜室流虹影，行眩天街积雪明。芍药献围曾有兆，蒹葭倚坐若为荣。皇恩锡处如山重，肯换秦家十五城。锦袍错落绣轮困，天上恩光借近臣。一角获怜西畤陋，九章制爱尚方新。文明有象昭皇化，报称无能愧病身。拜赐归来人尽羡，好将勋业画麒麟。"}