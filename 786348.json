{"id":"786348","title":"国姓涛歌","dynasty":"清","author":"洪繻","text":"鲸鱼跋浪沧溟里，岛屿无云雷声起。波涛澎湃天低昂，气满尾闾飓风止。千秋万古常喑呜，自是孤臣心不死。孤臣有谁气拍空？明人姓郑、名成功。唐王赐与国同姓，天荒地老开鸿濛。昔日中原纷战骑，为鹍、为鹏风摩翅。英声直震大江南，钱塘铁弩三千避。海枯不见孤臣心，潮落常满英雄泪。泰山横流不能齧，咤?空有冲霄志！归来厦岛天无光，地窄不足供徜徉。宗悫长风万里浪，回头东海望炎荒。喝石可渡无巨浸，投鞭可断无汪洋。骑鲸直入鹿耳门，海若辟易湘灵奔。波浪风云生指顾，鳌柱如山日月吞。蜑水蛮乡拔荆棘，三十六屿澎湖侧。岛中忽现蜃气城，海外自成蛟龙国。喘息不觉生雄风，当时早已气如虹。天倾欲将一木拄，时携匕首摩苍穹。划断鸿沟不纳款，欲与华岳争累卵。忽呼渡河宗泽薨，此恨填海海难满！秋风喷礴作洪涛，忠臣气比秋风高。唏嘘千里皆黑色，翻腾万籁为怒号。日出扶桑不彪炳，龙蛇浮沈大力猛。如山、如雪挟船飞，海人谓是「长鲸影」。"}