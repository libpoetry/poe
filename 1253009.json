{"id":"1253009","title":"寄宋景濂","dynasty":"元末明初","author":"刘基","text":"我思美人，乃在仙华之山。山前夜半挂河汉，天津两旗俯可樊，我欲从之阻河关。初平不来白羊死，瘦骨蚀尽莓苔顽。风沙萧萧隔人间，玄霜日夕凋玉颜。有鸟有鸟丁令威，侧身下上空孤飞。女娲石坠鳌脚折，海水散作云霏霏。山中有奇树，一华一千秋。美人何不折寄我，使我叹恨长凝眸。深沉洞谷山鬼集，阴气六月冰霜留，嗟哉美人谁与俦。明年定约赤松子，与尔群峰顶上游。有美一人兮美且仁。自我不见兮不知几春。仰玄穹兮睇参辰。为合为离兮孰测其因。青冥无阶兮江海无津。风雨茫茫兮蛟龙怒瞋。安得羽翼兮致我与邻。有美一人兮美且都。青霞为衣兮白云为裾。被秋兰兮佩珣玗。泰和与游兮中黄与居。瞻望弗及兮芳岁其徂。山高水深兮道阻且纡。安得羽翼兮致我与俱。有美一人兮在山中。苍眉黑须兮玉雪其容。饮沆瀣兮食紫虹。澡石泉兮洒清风。邀初平兮从赤松。超逍遥兮乐无穷。安得羽翼兮致我与同。"}