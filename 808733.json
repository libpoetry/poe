{"id":"808733","title":"题怨绮录和商宝意太史","dynasty":"清","author":"严遂成","text":"采莲巷口人如玉，照耀红栏三百六。芳信初将豆蔻舍，幽情未许鸳鸯宿。婀娜腰围杨柳斜，袖尖微露牡丹芽。侯家浪设生丝帐，帝里轻推杂宝车。画船载上澄江水，小字秋霞唤新起。无可头忆饼师，且教捧手充灯婢。病榻呻吟怨寂寥，夤缘茗具可怜宵。据经曾说鸧鹒膳，放瓮偏腾鹦鹉谣。堤防不料桃花斧，手捉迷藏力孔武。乡人温柔睡正圆，咆啸跃出胭脂虎。铁骑冲阑玉树歌，羽衣打破渔阳鼓。隔河消息逗谁家，别去红墙万里遐。双鞬应佩许虞侯，灵药难求古押衙。二十六年他胙祭，灵犀两地遥相寄。依稀旧物认香囊，宛转遗言剪丫髻。吁嗟乎世间薄命钟美人，处处风波妒妇津。喧呼不怕逢狂鬼，绰约生憎诵洛神。宁知四海皆臣妾，销金众口空嚅嗫。毒醪定要赐金瓶，休敕姑容卖皂荚。"}