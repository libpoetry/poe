{"id":"1111853","title":"和陶劝农韵勉吾乡之学者","dynasty":"宋","author":"吴芾","text":"士农工商，古有四民。惟儒最贵，但患非真。诚能力学，进必有因。傥或中辍，岂能为人。譬如田家，所仰黍稷。要当早夜，勤于种植。惰而自安，不稼不穑。岁云暮矣，何由足食。吾乡人物，散处川陆。岂无秀民，生而清穆。亦既从师，步趋随逐。亦既穷经，访寻归宿。奈何人性，易流难久。才及长成，即求配耦。稍得其资，复营南亩。自暴自弃，有同游手。大抵名儒，岂患穷匮。大抵外物，岂在侥冀。学成道尊，富贵自至。不学空虚，非惟自愧。纵得美官，人亦见鄙。若博群书，更坚素履。虽处常流，亦超尘轨。一旦进为，必兼众美。"}