{"id":"286611","title":"高阳台·晓梦迷莺","dynasty":"现代","author":"唐圭璋","text":"晓梦迷莺，暖香簇锦，秦淮曾照惊鸿。花里调筝，垂杨十里东风。南都盒子争罗帕，算儿家、第一玲珑。想柔情，描黛双修，灯影纱红。尘飞沧海江山换，念天涯客子，一例飘蓬。薄命春丝，知谁重访芳丛。冰绡洒血贞心在，也应羞、中阃元戎。吊兴亡，斜径苔深，何处遗踪。"}