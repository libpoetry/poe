{"id":"188942","title":"溪南梅花·巉巉石径鸣枯筇","dynasty":"宋代","author":"洪迈","text":"巉巉石径鸣枯筇，意行诘曲无西东。心知幽壑梅已动，一枝寄我曾未蒙。清香横路忽惊顾，冰蕊的皪蛮烟中。有如佳人久去眼，邂后相得情何穴。蔬畦压霜翠羽乱，已觉雪片栖丰茸。嗟我辜此来已晚，攀条嚼蕊聊从容。玉仙游戏下尘世，绝艳一洗汞铅空。不知阆苑在何许，叱回风驭无匆匆。溪寒沙净迷挽仰，坐待山月来朦胧。岂无尊酒相暖热，锦裘起舞如惊鸿。仇池老仙羽化久，妙曲三叠余仙风。归时醉倒不如卧，明日来此谁能同。"}