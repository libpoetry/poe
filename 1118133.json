{"id":"1118133","title":"寓叹二首","dynasty":"宋","author":"陆游","text":"白首还乡厌蕨薇，伥伥自叹欲畴依。门庭不扫稀迎客，砧杵无声未赎衣。达士共知生是赘，古人尝谓死为归。耕畴幸可期中熟，又报残蝗接翅飞。忆昔建炎南渡时，兵间脱死命如丝。奉亲百口一身在，许国寸心孤剑知。坐有客瘖堪共醉，身今病忘莫求医。出门但畏从人事，临水登山却未衰。"}