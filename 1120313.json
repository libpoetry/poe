{"id":"1120313","title":"立春帖子 太上皇后阁","dynasty":"宋","author":"周必大","text":"化国春偏好，慈闱日自长。仙韶喧法曲，齐劝万年觞。白玉重镌册，黄金再铸章。宫中饶乐事，大典对春阳。冰泮西湖里，人游玉烛中。非关风习习，端为乐融融。徽音有永坤宁殿，内助无劳德寿宫。未问夭桃与秾李，先须歌咏二南功。东风一夜转熙台，日上瑶池绮席开。可但六宫环佩响，重孙满眼贺春来。涌金门外风舒柳，师子园中日放花。何事东皇催暖律，似迎西母探春车。"}