{"id":"685820","title":"舟中秋日感怀","dynasty":"明","author":"冯彬","text":"晚泊江亭野色侵，断蝉何处送秋音。波痕落岸蒹葭老，爽气宜人蟋蟀吟。极北天高星斗灿，粤南书杳雁鱼沉。数声楼外桓伊笛，吹彻离人万里心。瑟瑟西风吹浪花，江流百转漾晴沙。月明芦渚雁横塞，秋老蒲塘客忆家。报称愧无青玉案，遭逢空羡碧云騢。夜阑独立频搔首，何事临流感物华。碧水丹山又换秋，片帆高挂楚江头。远天云树迎秋态，落日烟波动客愁。金井月凉梧影瘦，瑶台风冷桂香浮。箫声入夜疑仙过，万里怀人十二楼。"}