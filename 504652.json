{"id":"504652","title":"徐仲仁以使君天上来六诗投赠遂歌山中人次韵答之 其一","dynasty":"明","author":"郑潜","text":"我本山中人，樵歌紫阳雪。攀桂游文场，观潮渡江浙。自惭驽钝质，鞭策殊汗血。胜地屡登临，蟾光几圆缺。煮石惊羊群，汲泉分雀舌。箪瓢常晏如，粱肉厌饕餮。早岁际升平，壮怀弥激烈。中年罹忧患，空负持宪节。孤桐韵逾清，野鹤心更洁。君爱秋萤飞，乍明还易灭。"}