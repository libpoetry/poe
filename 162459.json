{"id":"162459","title":"陈老画牛","dynasty":"宋代","author":"赵汝绩","text":"老融弃发逃于禅，胸藏丘壑身林泉。时拈寸草幻墨汁，惨淡咫尺生风烟。尤工画牛古绝比，不特形似真神全。平生知己一攻愧，惜墨如命诗犹传。至今鄞人怀片纸，如护圭璧珠玑然。陈生少壮曾入室，妙处已觉墙及肩。岸痕树影彷佛地，云阴雨气冥蒙天。寒禽立背渡浅水，野葑没足行淤田。砺角思斗力居尾，倚木揩痒势拥前。或沿草径逐群去，或傍茅檐抱犊眠。如何尽得此态度，前身想住桃林边。世人贵耳不贵目，呜呼此画空尔妍。我方求之不论钱，卷收更阅三十年。欲寻此老不可得，摩挲陈迹方争怜。"}