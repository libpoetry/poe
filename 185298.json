{"id":"185298","title":"北入穆陵皆山石崩沙风尘起行人良苦因作","dynasty":"宋代","author":"陆文圭","text":"大风北来沙角面，行人咫尺不相见。寒日无光天地晦，一似项刘睢水战。四山确犖路摧车，面壑涓流长一绵。土檐烟突两三家，鬼貌鹄形何物尤。葛虞牛语谁能别，公治禽言难复杂。古滋浊酒时招欢，破瓮酸虀卿自荐。吾闻临菑称钜丽，十二山河据形便。姑尤聊报旧擀封，夷吾小白初营建。三归反玷侈国中，九合衣裳出幽鄄。孟姜洵美共翱翔，稷下群游逞雄鞭。盛衰气脉不可测，往来今古更相禅。干戈流徙人物换，水火崩腾陵谷转。会使雍门重感慨，无复苏秦昔夸义。山东负海犹如此，六合茫茫难睹遍。安得长剑倚白云，手抉狂飚清九县。"}