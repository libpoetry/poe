{"id":"702827","title":"陆君策畸墅问水二首","dynasty":"明","author":"董其昌","text":"南村欣赏数从君，积水窥天淼不分。岂向尧年歌石烂，将无楚泽混鱼群。怀人几失空梁月，泛宅遥连极浦云。顾我玉杯书未就，何当行药逗斜曛。湿云终日拥巢居，似尔沉冥得晏如。隐向北山无怨鹤，乐期濠濮有鯈鱼。亦知仲蔚蓬心长，肯信王猷竹兴疏。总使田园生事拙，幽人只解爱吾庐。"}