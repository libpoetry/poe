{"id":"741859","title":"读张杨园先生补农书作 其二","dynasty":"清","author":"朱琰","text":"地员辨土宜，管子精擘画。大略分三等，有施长七尺。以之测土深，高下定为格。其次亢仓子，遗言亦可绎。耕道计手足，苗行审强弱。差不许毫釐，皎若别黑白。匪独《豳风图》，可以绘殿壁。人满既可忧，生事又相迫。与其算锱铢，毋宁辨菽麦。樊迟非小人，学稼今上策。"}