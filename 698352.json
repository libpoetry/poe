{"id":"698352","title":"邺中诗","dynasty":"明","author":"凌义渠","text":"微风触树冷修修，漳水依然咽旧流。何处高楼啼落月，久传疑冢认荒丘。佳人南国经春锁，公子西园爱夜游。最是英雄多感慨，杜康今日好销忧。俄闻霸业归残劫，尚许文心蹑后尘。阑入四科皆韵士，戏拈百技总天人。弹棋握槊飞扬甚，剔面搔头点缀频。恰好萧家堪并辔，后先烨烨更何论。百万排空横自骄，仰天吠日一狞獠。自关率土摧王气，可有遗民数伪朝。和尚来施降虎力，欃枪下作扫宫妖。殿铃风细愁无语，洛度声声漫寂寥。建安旧事久纷纭，断碣耕馀故国坟。知有玺符答圣瑞，偶遗螺黛赏奇文。鬼神一窖工嘲谑，史乘千年讹见闻。多少古人冤愤意，好将双颊拄斜曛。谈仙白日等幽荒，暂倚温乡望帝乡。蛱蝶掠筵愁翅损，狐狸映月写眉长。才人无赖容追梦，爱子多情与嫁殇。剑有王髦带廓落，少年冶习可曾忘。弩末才知气不扬，卧看雀石又颓唐。啾啾燕语怜双卵，累累蜂窠缀几房。素旐单车行路哭，投笺解绶老臣忙。英魂未肯随尘土，地下相逢揖少康。遗踪髣髴辨城闉，未有黄金铸幻身。尚爱残荷窥靥冷，强遮初月斗蛾新。神针夜夜愁拈指，细袜年年稳踏尘。鍊色选声真自可，那能閒置洛川神。落日沉沉惜返戈，当涂典午又如何。中原惊见鱼头簇，内殿传称狗脚多。未辨蚁牛谁胜负，可怜歌舞早婆娑。唯馀一片铜台瓦，墨泪横侵不忍磨。"}