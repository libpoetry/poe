{"id":"650263","title":"大若灵根为医者顾东启作","dynasty":"明","author":"金幼孜","text":"吾闻永嘉朱孺子，幼慕玄真王道士。鍊药冥栖大若岩，日服丹砂学冲举。时从绝岭斸黄精，饵之十年道不成。偶来溪边见二犬，奇形异状忽心惊。追踪逐影何恍惚，枸杞根深下盘屈。乃知此物鲜通灵，采食应能致仙术。斩根净洗清溪流，宝鼎温温瑞气浮。煮来三夕火不绝，味若崖蜜倾金瓯。孺子饮之惊且悟，便觉胸怀洒甘露。清风两腋肌骨轻，白日飞腾入云去。玄真引领慕升仙，西陶山中自长年。山人往往寻踪迹，出没隐显随风烟。君家业医今几世，活人功多人感惠。何用当年枸杞根，满林红杏皆春意。"}