{"id":"430141","title":"挽晦闻","dynasty":"近现代","author":"黄浚","text":"君诗称后山，自况意高蹇。真源信曹洞，潜气倍深婉。禅房共祭诗，廿载事非远。如何辍琴叹，亦迫岁年晚。平生罗与诸，邂逅必茗椀。腾腾先尘埃，恻恻念秋苑。晚居适连巷，契阔各坐懒。今循箧中箑，细字恨不满。敷庵近为客，闵嘿病孤馆。欲邀寝门哭，未惜眠食损。堂堂伤乱意，绝代去不反。所期任子渊，异时注诗本。"}