{"id":"737811","title":"戊午腊之中旬大雪盈尺方臬使实村来留饮用聚星堂体赋诗","dynasty":"清","author":"宫尔劝","text":"一冬不雨花焦萼，{土杲}风日日吹丛薄。农夫对此心如焚，田皆龟坼忧春作。遥看赤日下崦嵫，忽有片云起寥廓。夜来仰视审阴晴，倏明倏昧光闪烁。漏尽衾裯寒气生，纸窗屑屑有声落。旋闻童仆相欢呼，今朝雪天需狐貉。老夫喜剧轩前立，回风旋转势纷攫。广庭积素须臾间，竹树倾侧翻乌雀。蛮奴持帚扫宾径，便有乘兴人蹑屩。滇南此雪由来希，况当久旱尤足乐。陇头宿麦定抽尖，人物之气一疏沦。更收远景登高楼，同云低压天漠漠。宽杯急酌那辞醉，醉起狂歌舞大槊。利用真不殊粟襦，喜雨喜雪同一噱。"}