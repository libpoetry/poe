{"id":"820870","title":"绮罗香","dynasty":"清末近现代初","author":"郭则沄","text":"钿萼笼香，奁波漾梦，㡘外閒莺休妒。瘦损花魂，怕听四弦金缕。认心事、几曲阑干，斜阳影、暗留春住。记年时、手种垂杨，绿阴遮遍画楼路。兰成同是倦旅。愁说閒鸳旧约，江湖归去。冷鬓偎烟，换了酒怀琴绪。便殷勤、扶起蔫红，还担尽、夜来风雨。剩空阶、细拾香尘，断肠闻杜宇。"}