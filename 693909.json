{"id":"693909","title":"江心道中","dynasty":"明","author":"陈仁锡","text":"石田亦可耕，愿人行好事。舆中聊自吟，田父荷杖至。田父如何说，中情慨以慷。下车入其室，举手贺年康。年康不可失，遗秉寡妇攘。及此召业户，官家蠲逋粮。子粒何可得，买牛筑道傍。邻人且协贷，处处熟黄粮。邻人不贷牛，一荒连坐九。同我妇子馌，出入互相友。举善甲期会，凿城计户口。所在置沼池，积水良可久。守卫勿准状，军牢勿下乡。指挥戒私敛，牧夫急贤良。百善至仪真，金汤亘千里。勤将此法行，田畯至止喜。汉主自临河，金钱曷足数。人人皆抱薪，谁识徙薪苦。倒影入寒塘，青青映垂柳。回头见青山，形影俱何有。乍见钓鱼人，时逢斫草妇。崎岖小径行，大道如莽芜。"}