{"id":"758222","title":"摸鱼儿","dynasty":"清","author":"顾贞立","text":"惜年华、匆匆过了，那堪短日如许。冷清清地长愁病，禁得几宵疏雨。当年事。空忆著、雕栏玉砌春风里。斜阳归去。算只有多情，伴人瘦影，相对各无语。思伴侣。斗草西邻儿女。别来也应憔悴。青衫翠袖知何处，脉脉尽随流水。君听取。君不见、纷纷今古皆如此。谁非谁是。何必问青天，本来造化，万物总难据。"}