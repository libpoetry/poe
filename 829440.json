{"id":"829440","title":"题项圣谟小像","dynasty":"清末近现代初","author":"陈曾寿","text":"欲表堂堂国姓朱，故施丹笔映清癯。累臣亦有蒙尘痛，腼面空惭范大夫。烈皇殉国最堪怜，故老含辛拜杜鹃。吴越至今遗俗在，年年斋素赛朱天。衣朱曾表霜红志，尚赤谁知顾绛心。一例忠贞相映发，世人且向画图寻。奇节流传画网巾，钓屠乞丐并成仁。而今士气消沉久，谁是江南在野臣。"}