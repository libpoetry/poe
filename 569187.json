{"id":"569187","title":"赵君自练川广文迁宰石埭石埭汉陵阳也窦先生子明以循吏仙去君素好道请于乩而得仙篆金丹四百字故以拟之","dynasty":"明","author":"王世贞","text":"陵阳山头黄鹤池，夜半呼鹤仙人骑。仙人拍手上天去，丹台朱实时累累。汝乡麟脯那用擘，吾家玉棺不得奇。窦令不来赵令至，古今亦是须臾事。案头黄老五千言，囊底素书四百字。双凫肯似孤鹤孤，劝君且赴尚书会。"}