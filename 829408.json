{"id":"829408","title":"崇效寺看牡丹并观红杏青松图卷自辛亥后越二十九年复来此寺不胜凄感","dynasty":"清末近现代初","author":"陈曾寿","text":"西山只作伤心碧，野寺遗开照殿红。谁识花前旧年少，愁看鬓底百春风。诸天帝释终为漏，一念冤亲未易空。松杏依然图昼在，往车来轸岂能同。遗芳重见廿年迟，凄冷心情只自知。未惜命酬倾国色，应怜才尽送春诗。池经凝碧仍弦管，殿入披香乱絮丝。一世荒嬉成溺笑，何人痴绝望佳期。"}