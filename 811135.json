{"id":"811135","title":"玉楼春  和小山韵","dynasty":"清","author":"王鹏运","text":"落花风紧红成阵，睡重不知春远近。筝弦声涩镇慵调，燕语情多羞借问。屏山苦隔天涯信，咫尺关河千万恨。楼前芳草远连天，望眼不随芳草尽。閒云何止催春晚，遮断望京楼上眼。犀帘有隙漏香多，鲛帕无情盛泪满。柔肠已逐鹍弦断，风外阑干凭不煖。归来十九醉如泥，禁得良宵更漏短。不辞沈醉东风里，笑解金鱼能值几。四条弦语软于烟，一桁帘痕清似水。醉调银甲寒浸指，只有翠尊知客意。酒云红晕衬微涡，解向歌尘凝处起。"}