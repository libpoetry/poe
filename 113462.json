{"id":"113462","title":"次韵吴可权题余干县白云亭","dynasty":"宋代","author":"黄庭坚","text":"曩谁筑孤亭，胜日有感遇。永怀刘随州，因榜白云句。遗老不能谈，岁月忽成屡。绿阴斤斧尽，华屋风雨仆。吴侯七闽英，宰县有真趣。弦歌解民愠，根节去吏蠹。材收佛宫余，工有子来助。厦成燕雀贺，水满凫雁翥。四海名士来，一笑坐客聚。云兴碧山留，云散清江去。斯须成苍狗，皆道不如故。至人观万物，谁有安立处。寄语吴令君，但遣糟床注。"}