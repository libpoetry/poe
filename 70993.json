{"id":"70993","title":"霓裳中序·秋堂气渐肃","dynasty":"元代","author":"邵亨贞","text":"秋堂气渐肃。暮角吹来声断续。凭遍阑干几曲。又凉战庭梧，风敲檐竹。多情宋玉。对楚天、无柰幽独。中秋过，月华未阙，夜色灿如烛。空谷。美人羁束。又老尽、江南草木。愁来心绪易触。目断瑶台，梦绕金屋。雁归犹未卜。且漫放、题红去速。凄迷处，年来诗鬓，换动镜中绿。"}