{"id":"1110937","title":"题刘平甫定庵五咏 定庵","dynasty":"宋","author":"朱熹","text":"风生长林悲，云起空谷暝。下有不死人，一室常在定。入山何所见，云树春濛濛。安知巢居子，避世于其中。林居厌栖迷，山顶幸清旷。无事一登临，却愁心浩荡。开山昔何人，凿此寒泉井。独夜漱琼瑶，泠然发深省。百年不可期，一壑当预卜。自怜木偶人，空羡王官谷。"}