{"id":"701224","title":"又步韵自述","dynasty":"明","author":"黄公辅","text":"碧天云敛月华铺，蝼蝈遍从静里呼。狂态惭随苍鬓改，痴心亦与少年殊。正逢紫蟹初肥候，谁遣鸥凫伴侣孤。为问当年陶栗里，人生何处不欢虞。惊心景物任时铺，无限襟怀何处呼。泛泛浮生空潦倒，悠悠往事几差殊。清斋寂历蝉声细，高柳轻盈月色孤。最是关情池上石，坐看鱼鸟少猜虞。喜看閒云卷复铺，懒闻颖卒拥前呼。三湘烟水原无异，六载心情却自殊。衙舍漫联花木友，山城差免鹤琴孤。一官那得閒抛掷，混迹樵渔不我虞。"}