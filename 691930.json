{"id":"691930","title":"秋怀四首","dynasty":"明","author":"李濂","text":"紫塞烽烟接素秋，报传江郡腐儒忧。龙舆早望回南狩，虎旅先须备上游。黄阁谏书深国计，玉门羌笛散关愁。将军亟奏三边捷，圣代何孤万里侯。潇湘枫落鳜鱼肥，楚客怀归未得归。频望凤城询北使，尚闻龙舸驻南畿。惊心关塞旌旗闪，旅食江湖谏疏稀。本乏涓埃裨郡国，拟将勋业付渔矶。闰年秋尽水城寒，积雨潇潇泽菊残。五夜霜严回朔气，万家砧急趁江湍。登楼兴减难成赋，报国才微合挂冠。向晚关河悲落叶，仰天鸿鹄羡高翰。黯黯江潭枫树林，异时屈宋并伤心。萧森合入将归辩，憔悴犹传既放吟。今古岁时供涕泪，水天楼阁倦登临。浪为楚客焉能赋，肠断寒城日暮砧。"}