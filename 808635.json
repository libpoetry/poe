{"id":"808635","title":"卢少师象升","dynasty":"清","author":"严遂成","text":"书生上马能杀贼，青龙冈巅箭中额。刃又及鞍以手掣，进虓虎跳退兔脱。贼谛视之公何物，白晰臞然膊独骨。天雄移军东南行，赐尚方剑赐节钺。是时大帅新车殁，营门绝粮闭三日。慷慨洒泣继以血，有剿无堵或迎截。歼其精骑七顶山，前阻汉江伏当设。封疆夫岂一人事，郧抚湖抚坚不出。转战功多反被揭，迁之朔方计良失。从此秦楚蜀之交，杀贼者凶求贼吉。主抚主款大辱国，天兵从天骑用铁。卖卜瞽人事荧惑，赤发于颊经面折。孤军夜战嵩水桥，鼓声已死阵云热。监军坐拥关宁兵，距五十里遥邈秦越。莽莽遗骸何处收，瘢痕刻划麻衣雪。此吾公也众肃拜，验覈□迟敛逾月。明主直与忠臣雠，安得明年国犹活。家中望祭空招魂，魂归湄隐园之侧。为读张公岳公传，英姿飒爽动毛发。桃溪夜半月光寒，如见五明骥跃沙河阔。"}