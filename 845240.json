{"id":"845240","title":"金缕曲","dynasty":"清末民国初","author":"樊增祥","text":"一树梨花暝。碧玲珑、闰春聚雪，比排齐整。屈曲亦如人心意，九转柔肠暗省。天付与、玉人闲凭。嘶骑不来飞絮乱，袖罗单、久在花阴等。纤屧响，玉阶静。香肩可似鹣鹣并。记相逢、瑶台月下，北亭凉冷。卿解吹笙侬拍曲，难得双鬟意肯。防卐字、被月压损。花蕊当时纳凉地，到如今、池水摇红影。心上事，画中景。一段销魂地。画廊阴、猧儿稳卧，蝶儿闲戏。九折三条心暗数，刚似巫峰十二。可猜得、个人心事。密密嵌花斜斗笋，好安排、郎马临窗系。欲去者，鹦哥詈。春光早作关防信。惯因依、蔷薇粉壁，海棠雕砌。卿是珠帘文字友，分占腊丁亚细。消几度、裙裾偎倚。岁岁东风颜色好，总轻红、浅绿由人意。新月照，影尤媚。最得人怜惜。靠西廊、停云待月，倩红三尺。祇隔双鸳来往路，不隔芳花气息。任搭上、杨丝无力。照我一生横玉影，翠苔茵、宛转斜阳碧。凭夏昼，坐春夕。玉纤掐遍相思迹。月明时、梧桐露下，鬌鬟微湿。不惜袜罗冰欲透，为看双星久立。愿夜夜、银河初七。万字到头花不断，算坚牢、无过胶和漆。应似我，两情密。猛拍还须惜。按歌时、弓鞋暗点，总谐工尺。雅与罗衫珠钏近，花落微闻叹息。料清梦、扶持无力。风露渐凉抛汝去，隔纹窗、似妒罗帷碧。还为汝，永今夕。抽钗画字都无迹。倚轻躯、朝朝暮暮，泪珠弹湿。此亦天然南郭几，一任深凭浅立。算一日、摩挲六七。欲报玉人亲切意，不信余、请视通身漆。较枕簟，孰疏密。十笏青苔地。抱银墙、猩红一角，小时游戏。斗草簸钱难瞒汝，鹦鹉能言一二。浑不似、如今情事。海样春光围不住，九回肠、彼此相牵系。香草长，女媭詈。早为西漆南油计。更东头、花砖补罅，自将愁砌。方胜连环新花样，心眼如人静细。算世上、惟君堪倚。花落花开都见惯，任暄凉、不改扶持意。生硬处，转严媚。一晌檐花暝。界朱廊、轻虹两道，雁行严整。七宝楼台谁嵌砌，雅称红薇画省。与玉槛、瑶轩同凭。漫说梧桐长短事，视鹤高、松矮皆平等。庭草绿，鸟声静。云屏十二遥相并。倩谁传、红情曲折，玉箫吹冷。不许百花弹压汝，只恐花心未肯。便风雨、漂摇何损。合与芳梅同写照，看水边、月下横斜影。闲倚玉，玩清景。嫩漆青于柳。尽萦回、纱窗粉壁，绮春时候。送上湘帘花枝影，亚字中间穿透。惯早晚、逢迎红袖。比似郎君施行马，正名花，此中漏。月宫玉斧留痕否。是何年、修成七宝，至今如旧。心眼锼空玲珑玉，琐骨亦如人瘦。重帘下、雨疏云逗。恰似裙襕西湖景，把六桥、亭子朱丝绣。流连物，汝为首。刻画浑无迹。似生成、回文锦字，一波三折。千步廊前与方便，将息吴宫绣屧。好坐待、碧云新月。特地展宽檀板样，待春葱、细按霓裳拍。情宛转，韵清切。嫣红一抹嵰山雪。任银蟾、自来自去，柳东莲北。心地空明无限碍，放过穿花蛱蝶。又却似、疏疏竹节。愿得遮拦春去路，翠楼人、一世无离别。金可粉，玉能立。"}