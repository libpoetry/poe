{"id":"695189","title":"感兴十七首","dynasty":"明","author":"林大钦","text":"少年弗获意，所困在群书。钻仰疲今古，穷思涉幻虚。中灵忽予会，掩卷三叹吁。昭昭天所基，万化孰不俱。矜识道愈昏，顺性理无馀。赖此方寸心，永我万里途。百家多怪迂，至德谅自须。恒彝终不灭，斯道人共为。舜颜乃何人，寤寐或见之。克己诵四勿，文明睿哲垂。神德本自然，岂为知识迷。嗟予向成立，言为尚自疑。忏悔伤频复，一德何由追。思索苦多昏，风尘不可缁。开颜仰遗帙，茫然失所宜。息机绝驰役，慎独乃吾师。达德无贤愚，斯人共载之。众欲纷然垢，中灵忽以亏。君子重慎独，恒德终不移。一心贯金石，动静齐所宜。考索非吾训，率性非吾欺。伊游慎所事，永超无欲期。一元浑无象，众识妙中虚。斯理苟能明，何必读多书。生生自净寂，化化杳不居。澄然绝物役，窅与天地俱。恒彝道之根，杂学信迂芜。君子通大道，无愿为世儒。喜怒道之门，安可差讹之。喜以乖吾好，怒以戾吾思。至人秉元化，灵閒净素期。众惑自流形，贞心永若斯。静德固天衷，中和安可为。恒德永不迷，生心乃为妄。趋舍一以偏，较然昧所向。慎独唱真宗，立诚慰素仰。断除嗜欲思，永彻天机障。元神用吾宅，灏气固当持。神乃道之门，气乃道之资。存神气斯充，养气神不亏。浩然塞天地，质圣当何疑。杂学信多岐，要德谅在斯。沌然者愚蒙，任性时能通。是非竟多岐，吾以反吾躬。心在万物外，身在万物中。对景思不起，流形意融融。持此谢宇宙，贤人或可同。沉幽使心迷，多虑令志散。一乘无极舟，永离生灭绊。生生获灵符，寂寂启中灿。万障属空虚，百理由一贯。成汤敬日跻，周公待夜旦。吾其秉先登，毋令岁月晏。正心不可为，优游得所思。是非有真性，何用自迟疑。永彻安排障，长与大道期。寂处固洞然，有感应斯随。道心信微漠，人欲戒惟危。大哉精一言，悠悠获我师。道心长寂寞，知识故多违。自得无生理，因知元化机。昭昭非吾象，默默著先几。恒德静素思，冥然离是非。赐也不受命，多亿将安归。日月坐超忽，吾生岂无涯。鸡鸣怀明德，日夕永持之。操舍有存亡，起灭安可为。缉熙赖恒性，感寂应自知。道慧自閒灵，多欲使心驰。秉我弘毅志，贞我玄素思。浩然达天衷，信与造化期。此心从太古，百年我何求。德由天性合，道以形化流。虚无求神仙，削迹违人谋。生死道自然，夭寿何足忧。敦土心不变，安仁意无愁。长与道义生，天地可自由。自然有成德，人为何足誇。是非固天性，思议乃为邪。一思即念妄，再思绝道华。沌然浑无思，百虑永不差。知为伤陵迟，一德可终生。逍遥随大化，顺应故无情。达观齐万物，抚己何独清。冥然绝所虑，斯理日明明。知德形乃实，虚通道之平。鼎鼎百年内，持此慰吾诚。一身自潇洒，万物何嚣喧。端拱谢时好，优游获性原。十年希成立，三省持话言。言为惩昔悔，一德赖自敦。玄机信微漠，杂学竟多门。吾志在择善，毋然枝叶繁。上帝惠灵懿，永此仁义心。世欲互迁幻，虚寂湛孤襟。知识何必多，善端聊可寻。不赖方寸真，绝学当谁任。"}