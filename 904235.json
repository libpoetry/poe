{"id":"904235","title":"送翁子秀归泉","dynasty":"宋","author":"李处权","text":"昔从大小阮，日为林下游。酒熟无孤斟，诗好不易酬。形影一参商，书问缺置邮。渴闻盛德事，仰止东家丘。大阮今养高，誉望老更收。小阮遂长往，岁月已载周。人生一世间，所重惟交游。而我忧患馀，身事良悠悠。阿戎远来过，整整仪矩修。话言极敦笃，道旧何绸缪。萧寺夜寒深，风雨鸣飕飕。秉烛如梦寐，惝恍一夕留。明发又告别，行色不堪忧。赠言加餐饭，心折涕泗流。"}