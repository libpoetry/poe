{"id":"1249555","title":"题金华余仲扬山水","dynasty":"元末明初","author":"刘永之","text":"人言吴中山水好，坐使绝境那能到。金华山人怀故山，时拂冰纨写幽岛。赠君此图更绝奇，妙墨精思夺天造。陂陀重阜隐乔木，掩仰遥汀带文藻。石峤云生暮色微，海门潮落秋风早。贺监居临鉴湖曲，子猷宅近山阴道。江清落日棹船回，照水新袍影颠倒。高情千古摹前哲，世俗纷华岂堪保。经年烽火遍江南，万壑千峰迹如扫。畸人奔走厌尘浊，试观图画开怀抱。思傍幽林结茅屋，柴门低映寒藤老。放鹤前山戴笠归，独把长劖拾瑶草。"}