{"id":"1242557","title":"赠狄鸣善捧檄迎母往金兰州就养","dynasty":"元末明初","author":"张昱","text":"人子能不念其母，乌鸟哑哑犹返哺。十月怀娠乳抱劳，亦期仰事慰迟暮。那知中道母子分，南望亲舍唯白云。伯也执殳在军旅，堂上消息空传闻。将军命许迎就养，拜捧檄文喜无量。杭州万里到兰州，母见子如堕天上。膝间乍见欢复悲，天河水流有合时。宜男草是别时草，老莱衣是别时衣。只今四海车书一，人间万事真难必。十年戎马行陈间，子母团圞有今日。"}