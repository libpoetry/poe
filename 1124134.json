{"id":"1124134","title":"梅花十绝句","dynasty":"宋","author":"赵蕃","text":"疏篱半倒竹脩脩，下有冰泉断复流。此地著梅故差胜，杖藜何惜屡经丘。寒雀萧萧冻不喧，背人缘底过颓垣。似矜玉粒堪充饱，啄破霜包无乃冤。断崖脩竹是吾庐，亦有梅花手自锄。岁晚平安久无报，不知春到又何如。风月悬知非俗物，与梅相对却成三。是中故有无穷意，曲几团蒲须细参。桃李纷纷倚市门，岂知幽谷有佳人。莫嗟玉粒终无偶，人物谁知温太真。江上人家烟雨间，意行曾忆犯榛菅。祇今冷落人谁问，输与白鸥相对閒。雨薄梅花似有情，定应怜我太饥生。不同玉屑和朝露，且效夕餐收落英。十里荆溪溪上梅，故人几日寄诗来。相应载酒裴回次，忆我去年同此杯。梅花佳处是孤影，月落参横真见之。几欲烦我为摹写，却愁才尽不能支。松风亭下盛开时，曾辱苏仙与赋诗。今日折花怀此老，端如嗅菊念东篱。"}