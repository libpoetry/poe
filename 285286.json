{"id":"285286","title":"莺啼序·咏荷用梦窗韵","dynasty":"现代","author":"胡先骕","text":"平湖练空蘸影，灿红云映水。惯娇并、嫩叶田田，艳绝初绽琼蕊。露华重、微凉沁骨，烟波浩渺繁星坠。棹扁舟、惊散栖鸳，倍饶幽思。碧月涵虚，把盏对景，唱新声定子。弄菱荇、休折疏花，怕拓羁恨偷至。簸吟魂、歌筵舞席，忍轻负、缑笙纤指。早侵寻、酒入诗肠，顿添秋意。燕云旧迹，照眼晴霞，最解寤寐。春梦远、麦曲澜飞涨，漫省前事。去国铜仙，几倾铅泪。翩鸿缓步，沈鱼羞靥，宫黄飘粉瑶房冷，被西风、一夕吹憔悴。驹光过隙，蹉跎浪说华年，暗惊众芳丛里。狂蜂怨蝶，倦觅枯香，叹堕红败翠。算只剩、横塘擎雨，坏井鸣风，屡和疏桐，共牵愁起。银珰绣羽，离恨欢唾，情萦丝藕心更苦，付鸾箫、凄调能重倚。从教象管如椽，断阕残词，累书凤纸。"}