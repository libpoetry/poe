{"id":"509041","title":"淇园晴翠为前人题","dynasty":"明","author":"韩雍","text":"芳莲出淤泥，红药翻雕阑。托根既匪固，尘滓亦瀰漫。惊风将雨来，艳丽纷凋残。此君自幽洁，玉立淇水滩。氛埃弗能侵，奇石与盘桓。岂解避盛暑，惟知耐祁寒。风雨时一过，园丁报平安。劲节不少摧，秀色益可观。都台有君子，雅操世所难。太常交谊深，比德写琅玕。流芳嗣卫武，题诗后人看。"}