{"id":"178982","title":"感事·投身魑魅域","dynasty":"宋代","author":"张嵲","text":"投身魑魅域，宁免众鬼欺。黄昏风雨集，所向道路迷。一鬼在前啸，群鬼争和之。从以众妖鸟，纷披鸣树枝。训狐当傍叫，破獍随后啼。斯须哭土枭，次第嗥狐狸。睢盱恣陵傲，踸踔争新奇。变态遂百出，肴然当此时。胡为乃历兹，则伫成{腭月换目}眙。其始为股栗，惨悽粟生肌。惧以柔脆躯，遂为众鬼縻。其中稍自定，注视但嗟咨。其终乃释然，坚坐翻愉怡。鬼见不为动，技穷将罢归。人命固有常，此物终何为。迟留待明发，请与众鬼辞。"}