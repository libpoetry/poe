{"id":"687433","title":"甘翁六十寿诗和乃弟几山司空韵二首","dynasty":"明","author":"孙承恩","text":"美人家住芙蓉国，仙宅岧峣云雾窗。洞口春游花作阵，湖心晴泛水平江。真诠箓授五千字，瀛海筹输三十双。即向长安望南极，寿星昨夜照西邦。文物衣冠见俊庞，堂开寿域敞云窗。案供遥借支矶石，酒酿平添濯锦江。洞里花明春冉冉，膝前莱舞玉双双。青城翠壁神仙窟，名胜从来说此邦。"}