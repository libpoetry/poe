{"id":"1244026","title":"秋日拨闷","dynasty":"元末明初","author":"郭钰","text":"疏烟点寒芜，落日低茅屋。哭子泪未乾，哭女声相续。丧乱多忧虞，生死何荣辱。独怜白发亲，无以娱心目。小侄早茕茕，岁艰缺饘粥。数椽燹火馀，郁攸忍相蹙。余辜信有之，天韬亦云酷。桂树万黄金，可玩不可蓄。贫富非我能，出处谁从卜。买臣非汉武，负薪终碌碌。侧闻西山巅，薇蕨寒犹绿。倚树画轩楹，愿依白云宿。"}