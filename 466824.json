{"id":"466824","title":"忆江南","dynasty":"当代","author":"张恨水","text":"帘外月，眉样玉沟斜。断梦犹疑归去路，嫩寒时袭碧窗纱。人影落灯花。帘外月，消瘦夜凄凄。十里槐花残雪坠，一天凉意乳鸦啼。夜静凤城西。帘外月，如雪照东墙。永巷四更人语寂，绿阴三面枣花香。无限夜凄凉。帘外月，破碎入帘来。人影花痕都不似，诗愁酒病两疑猜。频梦合欢鞋。"}