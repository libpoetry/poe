{"id":"684080","title":"补铙歌四章 钓竿","dynasty":"明","author":"王世贞","text":"钓竿青漓漇，钓饵一何芬旨且肥。小鱼疾走不敢回顾，大鱼施施来。大鱼恒苦饱，小鱼恒苦饥。大鱼既失故，小鱼施施去。乃不知东有属玉鵁鶄，西有鸥与鹭。玄云衡空，自西徂东。暧曃承日，万族无光。风伯为前导，雨师应后驰。膏我畛亩，惠我蒸黎。嗟嗟，惠我蒸黎，天公不任怨，亦不任受德。县官大酺，欢乐无极。崇伯子禹，佐舜平水土。告成上皇，皇锡之大夏。化益佐禹乱天下。告成上皇，皇屈为夏辅。功施既殊等，引分安所存。吁吁，胡至如务成子，光乃遽湛奫。霜霰自表坚，曷捐天地仁。黄雀儿，头如栗，翅如双桃叶，飞鸣一何翾捷。黄雀儿，三时常苦饥。一时不饥得身肥，前有网罗，不能奋飞。嗟嗟，生饥曷与死饱。充君之鼎俎，曷若不利君之禾稻。"}