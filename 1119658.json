{"id":"1119658","title":"次韵王省干","dynasty":"宋","author":"陈造","text":"南橘合嘉颂，为枳缘踰淮。黄浊转眼涸，一昨瀰两涯。志士抱根柢，千古容兴怀。后生事虫篆，蚁穴鏖檀槐。一官初有禄，三月免无君。平时爱人学，蕲试百一分。习俗南北异，所见违所闻。致化要无倦，儒者贵长文。王侯文振奇，人作高山仰。世学方波颓，渠独不流荡。诸生畏雄骜，六艺厚涵养。遥知落诗笔，高像寄逸想。叔也过我门，往往接䍦倒。惎以元亮止，终然刘伶祷。我此待鶱翔，夫合戒陵傲。惰游置耕耘，曷怨卤莽报。大匠成风手，器就不待模。老夫默自哂，堆豗守一隅。论交独何幸，鱼目俪明珠。他年君邻墙，作意营一区。"}