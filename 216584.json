{"id":"216584","title":"江亭醉后·平生尚倜傥","dynasty":"宋代","author":"李觏","text":"平生尚倜傥，壮大苦摧折。主人能结纳，佳境为铺设。涉{左氵右皛}东江来，谽谺暮云裂。倡女稍多艺，市酒且供啜。侠气复何聊，心朋幸相悦。解冠从放荡，大呼谁輓掣。咄哉千里足，嗟呼三寸舌。海物唤龙取，天葩令鬼折。艳唱声非雅，戏谈理当谲。帷房笑私昵，闾巷嘲琐屑。更鼓莫催睡，夜风才去热。欲士鲜大志，于今重小节。内行豕在泥，外貌犬伏绁。吾侪古豪傑，方寸浴日月。被谤肯自疑，为欢顾犹拙。放饭彼不惭，使我无齿决。"}