{"id":"936176","title":"雨晴游香山","dynasty":"宋","author":"陆游","text":"雨打酴醾夜未拆，一晴柳岸先飘雪。我摇画楫镜湖中，碧水青天两奇绝。长歌缥缈云不动，横笛清悲竹将裂。悠然起舞影零乱，卓尔四顾心激烈。好山可隐轻舍去，故人已贵长乖隔。肺渴生尘防酒兴，眼晕成花作书厄。平生所期无一遂，独有旷快相除折。夜归灯火闹湖边，淡淡西南一钩月。"}