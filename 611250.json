{"id":"611250","title":"余濒行金陵诸词客分赋都下名胜兼傅之丹青壮我行色舟中无事披册展读忽然技痒赋寄酬之共得二十八景诗如其数 其二十五 劳劳亭","dynasty":"明","author":"邓云霄","text":"劳劳世路嗟行役，立马荒亭忆往时。笑语临风惊乍断，壶觞分手岂重持。大江长泻离人泪，垂柳应无旧日枝。借问道旁来往者，骊歌几度听新词。"}