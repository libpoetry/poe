{"id":"20611","title":"长安少年行","dynasty":"唐代","author":"张又新","text":"金紫少年郎，绕街鞍马光。身从左中尉，官属右春坊。刬戴扬州帽，重熏异国香。垂鞭踏青草，来去杏园芳。追逐轻薄伴，闲游不着绯。长拢出猎马，数换打球衣。晓日寻花去，春风带酒归。青楼无昼夜，歌舞歇时稀。日高春睡足，帖马赏年华。倒插银鱼袋，行随金犊车。还携新市酒，远醉曲江花。几度归侵黑，金吾送到家。好胜耽长夜，天明烛满楼。留人看独脚，赌马换偏头。乐奏曾无歇，杯巡不暂休。时时遥冷笑，怪客有春愁。遨游携艳妓，装束似男儿。杯酒逢花住，笙歌簇马吹。莺声催曲急，春色送归迟。不以闻街鼓，华筵待月移。赏春惟逐胜，大宅可曾归。不乐还逃席，多狂惯衩衣。歌人踏日起，语燕卷帘飞。妇好唯相妒，倡楼不醉稀。戟门连日闭，苦饮惜残春。开锁通新客，教姬屈醉人。倩歌牵白马，自舞踏红茵。时辈皆相许，平生不负身。新年高殿上，始见有光辉。玉雁排方带，金鹅立仗衣。酒深和碗赐，马疾打珂飞。朝下人争看，香街意气归。游市慵骑马，随姬入坐车。楼边听歌吹，帘外见莺花。乐眼从人闹，归心畏日斜。苍头来去报，饮伴到倡家。小妇教鹦鹉，头边唤醉醒。犬娇眠玉簟，鹰掣撼金铃。碧地攒花障，红泥待客亭。虽然长按曲，不饮不曾听。"}