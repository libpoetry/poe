{"id":"1131414","title":"旅怀上石似之郎中","dynasty":"宋","author":"虞俦","text":"妄意弹冠不作疏，向来曾是曳长裾。倚门慈母须微禄，当路群公亦荐书。杜曲诗成还蹭蹬，河东赋在有吹嘘。上林不敢栖高树，斗水何妨置腐鱼。骚人先自不禁秋，风雨相将作许愁。尚有壮怀因酒到，苦无佳思慕诗休。故乡音信新来雁，尽日笙歌谁氏楼。满目黄花笑憔悴，未应回首没江鸥。暮鹊投林意自深，向来一诺抵千金。面看逆旆有归色，足望穷途无好音。岁晚更怜霜点鬓，夜寒除是月知心。政应老死何须惜，或有遗书备访寻。"}