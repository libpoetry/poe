{"id":"725581","title":"行还值雨又为清道所驻诗","dynasty":"南北朝","author":"刘孝威","text":"齐楚磐石贵，韩吴异姓王。俱乘早朝罢，相随出建章。喧呼惊里闬，叫咷骇康庄。阜驺同隼击，青橐似鹰扬。掖门南北远，复道东西长。幡旗争络绎，官骑郁相望。微风生棨传，轻雨润帷裳。油衣分竞道，小盖列成行。八舍便繁密，五营舆服光。回车避司隶，俄轩揖内郎。况余白屋士，自依卑路傍。日月虽临照，仄陋难明扬。早荣羞日及，晚知惭豫章。徒抱凌云志，终愧摩天翔。安能久沦辱，图南会有方。"}