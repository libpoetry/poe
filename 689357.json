{"id":"689357","title":"赠郡侯陆公奏最","dynasty":"明","author":"佘翔","text":"三载分符奏九重，官曹旧属大司农。政和海上来神雀，名起云间识士龙。大楚雄风移七泽，全闽膏雨遍千峰。悬知早晚徵黄诏，曳履还闻长乐钟。三楚才名迥不群，汉廷治行孰如君。南方地僻停千骑，北阙天遥恋五云。乐奏幔亭鸾凤曲，佩摇剑浦斗牛文。自怜偃蹇山中者，日听讴歌醉夕曛。"}