{"id":"581162","title":"运甓斋","dynasty":"明","author":"张诩","text":"朝运一百甓，暮运一百甓。所运不在甓，思以强吾力。所强不在力，思以扶中国。丈夫始诞时，弧矢四方射。经营志四海，遽肯守寻尺。朅来胡乱华，典午国步失。温峤奋断裾，祖逖悲击楫。所志在匡时，宁干富贵适。杏坛面周公，天门振八翼。大小道则殊，志定梦不易。所以千载下，英风动竹帛。借问怀居徒，栖栖竟何益。"}