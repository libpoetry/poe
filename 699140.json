{"id":"699140","title":"题画士女","dynasty":"明","author":"徐熥","text":"二十年来旧管弦，几家车马闹门前。谁知万劫青楼恨，尽在西湖一语禅。菱花初剖镜分鸾，十载长持半面看。约得幽期正月望，人间天上共团圞。岂为新缘胜旧缘，却因词赋暗相怜。世人不解心中事，只说蛾眉爱七弦。剑履尘埋已十春，教成歌舞不随身。泉台得早重相见，深感多情白舍人。莫笑邮亭一夜春，此身元已落风尘。韩家亦有如花女，枕畔衣裳着向人。解将纨素卸花钿，谁识新欢是旧缘。从此相思千点泪，不须和雨到窗前。入宫元不爱蛾眉，来是欢娱去是悲。不有新词消尽妒，此身依旧路傍枝。比玉芳名号雪斋，更无春色入幽怀。横琴独坐香闺晚，欲把新诗和铁崖。鸾笺半幅为传神，画里相逢梦里亲。安得人间綵灰酒，莺莺夜夜似真真。"}