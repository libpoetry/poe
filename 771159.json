{"id":"771159","title":"二郎神•和青山","dynasty":"清","author":"陈匪石","text":"片霞照海，又倒挂、一天帆影。望嫩碧香迷，遥青波染，春入蛮云梦冷。待写鱼笺相思字，奈客里、侵寻愁病。应练发偶晞，单衣重试，怕窥明镜。追省。绿杨巷陌，朝烟寒凝。为看尽樱桃，玉窗慵掩，鹎鵊声声唤醒。钿约空留，酒痕犹涴，多少隔年情景。知甚日、断阕同赓，子夜画帘风静。"}