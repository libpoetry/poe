{"id":"925852","title":"念奴娇 其二 赋白牡丹和范廓之韵","dynasty":"宋","author":"辛弃疾","text":"对花何似，似吴宫初教，翠围红阵。欲笑还愁羞不语，惟有倾城娇韵。翠盖风流，牙签名字，旧赏那堪省。天香染露，晓来衣润谁整。最爱弄玉团酥，就中一朵，曾入扬州咏。华屋金盘人未醒，燕子飞来春尽。最忆当年，沈香亭北，无限春风恨。醉中休问，夜深花睡香冷。"}