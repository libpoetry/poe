{"id":"713499","title":"寄陈黄门","dynasty":"明末清初","author":"屈大均","text":"美人游四海，滔滔伤不归。鼋鼍衔左黪，中流援者谁。我欲拔剑去，路长无粮资。人马皆饥豗，徬徨泪濡衣。驾言陟高冈，顺风呼所期。吾子白衣冠，呜咽前致辞。丈夫怀心胆，报德当乘时。母以天年终，聂政今何依。众人鸟兽散，弃我忽如遗。逝将衽金革，与子同驱驰。但视沧浪天，莫顾黄口儿。"}