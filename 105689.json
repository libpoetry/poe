{"id":"105689","title":"昭亭山·曰山何必高","dynasty":"宋代","author":"梅尧臣","text":"曰山何必高，要在出云雨。昭亭非峻峰，雄雄若蹲虎。旱岁一来祠，霈然随沥酤。有草牧尔牛，有薪资尔斧。有溪出其阴，有潭在其坞。兽则貛与貉，鱼则鲂舆鱮。山雏水羽声，下上相杂伍。呼名如谦恭，号叫若怒侮。崖竹或节疏，岭松或腹腐。巨蜂结层房，养子窟深土。何事山中人，采以为市贾。其容固已多，其忍吾未取。"}