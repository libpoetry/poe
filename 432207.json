{"id":"432207","title":"忆西湖杂咏十一首","dynasty":"近现代","author":"李祁","text":"雨雪阴晴我与俱，三年宴寝此西湖。云天息息心头景，欲写相思一字无。游人归尽影冥冥，万籁俱沉我独醒。星斗渐移风露冷，荷香冉冉度前汀。书生馀日总抛书，只爱凭窗看小鱼。浩荡清波自来去，几回挥手欲依渠。锦凫一夕识秋来，争逐潮回了不猜。挟弹有人窥陌上，护防无计我生哀。赢得词人羡慕多，六桥闲淡少人过。千年苔色无人扫，只伴长杨映晚波。梦里闻歌意惘然，醒时馀韵绕前川。桨声遥逐歌声杳，帘幕阴阴月影圆。拥枕湖楼听晓莺，不妨浅梦画升平。云峦幽邃峰峰好，轩槛临波处处明。新年旧岁自乘除，鼙鼓惊心度岁馀。回忆山中未归日，安排归计好徐舒。胡尘靖后几家安，纵好花枝不耐看。怅惘一心无著处，平湖如酒漾愁宽。积日成年事早非，云移影逝与心违。湖山有约频回首，争忍闲闲说不归。"}