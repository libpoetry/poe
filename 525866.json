{"id":"525866","title":"送梁子材入京","dynasty":"明","author":"顾璘","text":"苍隼立臂鞲，侧目望丹霄。骅骝伏刍秣，志在千里遥。抚军磊落器，英妙称誉髦。旷志局文史，投笔诵龙韬。举意万人敌，一剑耻所操。扙策谒司马，气吞四海豪。对众弯彫弧，百步猿先号。名亚虎榜列，价重龙门高。还乡拜慈母，走马升仙桥。宝?珊瑚鞭，锦带双飘飖。天子调薰弦，海晏无淫涛。蛮夷一虮虱，边鄙闻绎骚。雄剑鸣夜匣，怒发如扬翘。报国指天日，奋身岂蓬蒿。翻然赴京阙，六月方炎熇。挥汗宛成雨，驱驰甚烦劳。伐谋负多算，贾勇挺奇标。南征慕马援，北游希班超。峥嵘云台业，慷慨誓所遭。烈士执高义，顾盻轻儿曹。"}