{"id":"387689","title":"南浦·夏夜骤雨","dynasty":"清代","author":"樊增祥","text":"银河泻地，似钱王万弩射江潮。十二巫云尽墨，谁念楚鬟娇。又似轻兵出塞，渡冰河、铁马晚萧萧。甚岸巾危坐，两行宫烛，红影不胜摇。可是花奴圣手，撒明珠、万斛打芭蕉。一霎红檐声细，慢酒滴春槽。料得秦娥今夜，倚髹屏、玉箸湿鲛绡。自那回别后，凤楼寒重，朱唇不暖旧时箫。"}