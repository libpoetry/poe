{"id":"653576","title":"廿六日复陪诸公游灵隐寺留题祥上人所十二韵","dynasty":"明","author":"张宁","text":"峻拔天垂秀，盘回地拱灵。神峰腾北道，法界控南屏。龙雨周三笠，鹏风合四溟。楼台出霄汉，钟鼓隐雷霆。咒食猿窥洞，闻经鹤避汀。迷途登觉路，佳客借閒庭。风帽秋曾落，云车晚再停。黑头全变白，红树几还青。踪迹迷鸿雪，光阴换鸟星。谁知陶令醉，总是屈原醒。旧事惊还问，新词厌复听。凭吹剑头吷，题向冷泉亭。"}