{"id":"539302","title":"候台长山弥日信手拨闷遂成十四韵","dynasty":"明","author":"王世贞","text":"病起孤城罢吏参，不堪车马日骖驔。五违燕雪寒沾佩，四见齐杨碧吐簪。歌就冯驩双短铗，书成殷浩一空函。亦知刀笔文无害，其那衣冠懒不堪。公谴纵然饶岁百，人情终是与朝三。名同牛后难争长，路绝羊肠未弛担。入梦风尘牵塞北，思归春雨暗江南。青云处处皆先进，白雪人人了不谈。温树祇容温室种，汉薪元拟汉臣甘。驱来鸟雀孤鹯饱，战罢檀槐万蚁酣。罥壁藤梢骄自得，拒霜松骨短何惭。且将玄白嘲扬子，未许雄雌问李聃。自古浮名身并患，于今奇字酒同耽。欲知送老藏荣处，西塞山头小筑庵。"}