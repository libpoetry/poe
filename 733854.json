{"id":"733854","title":"米海岳研山歌为朱竹垞翰林赋","dynasty":"清","author":"王士禛","text":"海岳研山不可见，人间空说《研山图》。研山之图亦遭毁，云烟过眼徒嗟吁。宣和艮岳已尘劫，矧乃片石轻锱铢。永嘉流落几百载，昭陵玉匣今亦无。讵知神物有呵护，星芒夜陨三天都。太平宰相盛文物，宝此何啻千璠玙。古藤书屋花未放，主人爱客招吾徒。眼中突兀忽见此，乍疑几席罗衡巫。壶中九华那足拟，仇池枉用夸髯苏。三茅地肺互钩带，二华云气相萦纡。蛟龙屈蟠待雷雨，仙灵仿佛回骈车。华盖一峰独秀拔，宛插玉笏翘犀株。翠蛮玉笋左右列，脽尻股脚相欹扶。上洞下洞閟曲折，潜通小有涵空虚。龙池幽窈验雨候，颇疑中有骊龙珠。峰独者蜀属者峄，上泉有埒下有澞。坐客摩挲三叹息，苍然古色生眉须。海岳之庵书画舫，几伴此老浮江湖。巧偷豪夺历千劫，阅尽春秋如蟪蛄。翰林好事过颠米，日餐蛾绿忘饥劬。沧江夜夜虹贯月，莫令光怪惊菰芦。"}