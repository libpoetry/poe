{"id":"768117","title":"暗香 华希逸写焚香图见寄","dynasty":"清","author":"李符","text":"粉销一卷。慰客情寂寞，萝窗徐展。淡扫墨眉，莫是崔徽旧时面。菡萏炉安燕几，袅屏角、烟残沉片。启螺盒、拨火重添，绦脱坠香腕。帘捲。晚风剪。恨翠篆又销，梦里人远。对春易倦。忍记催熏绣衾暖。麝月双心如旧，奈焚向、凄凉庭院。怎怪得、无聊意，冶容笑浅。"}