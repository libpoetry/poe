{"id":"281352","title":"次韵和绍尧醉歌行","dynasty":"现代","author":"林朝崧","text":"咄哉泾渭久合流，鱼目色喜夜光愁。西施绝代负薪老，嫫母成群衣锦游。削脯贩脂为世重，龙蟠凤逸无人求。平子四愁空怨叹，左徒九歌枉离忧。顾此胶胶兼扰扰，径须莫莫与休休。怜君未改书生癖，攒眉长受吟魔役。诗成珠玉亦奚为，他日空留覆瓿迹。山冰渐解风骚骚，弱柳摇春莺欲歌。孔融客座酒樽满，谢安故园花树多。佳时不来共作乐，其奈黄鸡白日何！"}