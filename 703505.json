{"id":"703505","title":"赠陈令公二首","dynasty":"明","author":"释函可","text":"凫飞出塞及春晴，望见前驱老鹤惊。学道定知君子爱，受廛俱愿圣人氓。锦囊尚带花香气，竹马还添水月情。草昧经纶文事重，行看大窖起歌声。本是双林大士家，来寻丁令问桑麻。琴声冷递沙边月，雪瓣閒飘县里花。虎豹挈儿初度水，人民连雨尽随车。大荒到处应犁遍，一钵从今莫浪嗟。"}