{"id":"690311","title":"感遇","dynasty":"明","author":"张家玉","text":"颠倒苍苍亦可怜，江山何地是安然。宵行秣马传餐食，夜宿连营抱鼓眠。雪骨寒梅真我瘦，冰心皓月为谁圆。从今一斗孤忠血，总化春山哭杜鹃。奔走孤臣胆备尝，死生谁复问苍苍。兽蹄鸟迹交中国，雾惨烟荒满战场。昔日人谋应有定，如今天命不于常。江山无限凄凉泪，拭向西风洒夕阳。"}