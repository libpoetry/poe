{"id":"408399","title":"杂诗","dynasty":"近现代","author":"黄侃","text":"女萝何袅袅，松柏生崇岗。因缘自同体，欢悦诚难忘。常恐寒风至，弱身付严霜。相依虽不久，执节固有常。君身上青云，万岁何讵央。妾身委尘埃，还在深根旁。脩短自有命，焉能咎穹苍。良辰宜出游，相期得何许。或在上宫旁，或在浍之浒。见时舜婆娑，别时泪如雨。常恐华色衰，弃捐等尘土。视尔若朝霞，桃李非其侣。各保盛年欢，何为有愁苦。莫嫌昼作宵，缱绻常从汝。"}