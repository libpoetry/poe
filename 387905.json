{"id":"387905","title":"买陂塘·冒巢民《菊饮诗卷》，为先生裔孙鹤亭属题","dynasty":"清代","author":"樊增祥","text":"恁风流、晚香身世，南都遗老如在。一篱水绘秋花影，肯与青山俱卖。彭泽宰。把薇蕨、余生别立餐英派。幽芳任采。便以菊方兰，将诗品画，香出所南外。桑田变，三百年来沧海。弘光宣统同慨。欲消此酒知何物，最后南唐一蟹。缘不解。看赵璧荆弓，来去多灵怪。河山又改。叹辽鹤归来，灵鹣不见，空读瞎牛画。"}