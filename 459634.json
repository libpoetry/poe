{"id":"459634","title":"甫得三章而肖自临湘电至，催急往，留杯以待。下午共肖、卢智晖醉里出游乐甚，杂书之","dynasty":"当代","author":"卢青山","text":"三人醉出长安河，冬阳微熙澄浅波。扰扰客行市尘里，我宁调首亲鼋鼍。藻荇屯阴布河底，高下曲折连村坡。偶投小石摇房舍，水民疾逝飞镖梭。岸草摧沮耇黄发，坎枝骨鲠森矛戈。惜非盈夏涨堤堧，一樽卧舢搴芰荷。渐行逼仄分两脉，中洲起伏蹲橐驼。束流怒齿欲噬嗑，哀水急咽奔滂沱。捲裤赤足凛入骨，连呼快涉随汝佗。巴菰坐憩岂人世，笑指小屿浮群鹅。万鳞参差射日色，千年卵石冯夷磨。蝉翼因风欲羽举，将无待我稍蹉跎。总角三五穷弄戏，挥石掠水惊电过。弹而复触触复起，步步点水张圆涡。洲中选石如选色，此心尚少手如何？振臂一发瞠目待，淩波摇曳诧雒娥。岁暮田空老牛在，吽吽相唤饱馀莎；跳踉者谁当汝子，细蹄捲尾角两蝌。却曲迷阳倦已久，故田无计归箬蓑。谢君十载犹我识，平生回首将谁诃？抚毛拍额不忍去，可容更试横笛歌？侧颈移躯似相许，我不能上泪婆娑。恋恋萦萦亦何益，覆巢一卵幸离窠。此生逝河岂可返，逐河竞去差无讹。南流曲折变西往，老妪薅斫双鬓皤。其下有潭深可泳，抛帽褪裤争跣科。停锄急叱“子急止，今朝气壮明朝瘥”；顿足不及语愈亟：“孟浪入水灯投蛾”。三人大笑溅砰浪，斗如冰岳掷沸锅。冷鼻吹波喷鲸柱，冻足踢水鸣雷锣。嗟快如此死可直，归途馀兴攀嵯峨；微辣漱齿甜软颊，萝菔掘土雄盘陀。回望所历烟茫渺，忽有所想心媕娿。云溪娅姹不得共，安能快命王良轲。闻欲鹏决青云上，岂有眼顾斥鴳柯。已已出处背南北，我将终老山之阿。"}