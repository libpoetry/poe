{"id":"1116572","title":"次韵滕大夫三首 雪浪石二首 其二","dynasty":"宋","author":"苏轼","text":"我顷三章乞越州，欲寻万壑看交流。且凭造物开山骨，已见天吴出浪头。履道凿池虽可致，玉川卷地若为收。洛阳泉石今谁主？莫学痴人李与牛。壁立孤峰倚砚长，共疑沉水得顽苍。欲随楚客纫兰佩，谁信吴儿是木肠。山下曾逢化松石，玉中还有辟邪香。早知百和俱灰烬，未信人言弱胜刚。"}