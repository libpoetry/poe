{"id":"1111886","title":"郫县春日吟","dynasty":"宋","author":"吴泳","text":"去年春日百花斑，今岁逢春万竹间。花靓竹香宜细看，春风不会一朝閒。无穷官事日装怀，甫及芳时略放开。骚仆编排诗社去，酪奴勾管醉乡来。后霜庭草芳犹茁，承露林花翠欲攲。体认乾元何处是，初春天气早晨时。雨脚垂垂未肯休，舍东流满舍西流。八分春种胚胎了，新水才来便彻头。不寒不暖杏花天，争看蚕丛古寺边。旧日尚留耕雨具，新年难得买花钱。树桑五亩育鸡豚，器用匏尊老瓦盆。旧礼诸儒都坏尽，西家却有典型存。暧暧人村翠树连，莺拖野色度晴川。新诗无限来供眼，才涉思量又不圆。醉骑花影少年间，谑弄风光古将坛。渐觉年来无补益，祇将春贮在脾肝。素丝五緎咏羔羊，且是公馀燕日长。黄妳味甘逢孔圣，黑甜睡美谒羲皇。旧谷才登幼妇场，新蚕复出小姑忙。书生却弄閒针线，枉学明河织女襄。"}