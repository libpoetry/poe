{"id":"1113877","title":"县斋清坐有怀","dynasty":"宋","author":"李光","text":"门外无俗轨，相对惟独鹤。短翮虽未全，志已翔寥廓。轩然避鸡群，不受鹰隼搏。持以比佳士，洁白诚相若。笔端生云烟，胸中贮丘壑。怜君青云姿，胡为滞莲幕。英豪出草莱，阘茸履台阁。新诗时有寄，妙语洗烦灼。种学求根源，意匠无斧凿。自惭非清流，讼牒困酬酢。好古虽胆大，去恶愧力弱。君来破吾颜，商榷尽流略。高轩挂琴剑，景物如宿约。遥山倚青冥，远水带城郭。圆荷已浮花，晚笋亦脱箨。涓涓风露清，湛湛河汉落。浊醪有妙理，与子随意酌。万事付傥来，何必问日脚。学道未忘名，欲跨扬州鹤。渊明赋归来，颇恨未恢廓。平生刚褊性，敢避穷兽搏。君诗如清琴，平淡犹贺若。泠然山水音，妙响振林壑。宁为太史走，岂事桓温幕。乐哉吴望游，微凉生殿阁。况兹积雨后，枕簟谢焚灼。未能去三彭，便可休六凿。跌宕文字间，诗酒自相酢。气凌李杜豪，力振曹刘弱。偏师攻长城，稍稍出方略。山川助离骚，景象如宿约。阴风起虚籁，暮霭昏城郭。菡萏泛金塘，筼筜陨银箨。卧看晓参横，坐待残月落。不愁衣典尽，尊空莫起酌。明朝醉复醒，生忧押垂脚。"}