{"id":"188079","title":"同游岳麓道遇大雪马上次敬夫韵","dynasty":"宋代","author":"林用中","text":"遥瞻衡岳顶，云尽碧参差。人从南方至，雪坠西崖垂。谈玄问老子，鸣佩邀神妃。飞花舞琼瑶，青壁比珠玑。平生山水兴，行止只自知。飘飖凌浩荡，犹恐太白低。松持岁寒操，梅放冰雪姿。迢递崑崙颠，俯仰动遐思。兹峰名天下，突兀真绝奇。行行将易晚，去去尚追随。我爱君饮酒，君爱我赋诗。相看各惆怅，勉旃在明时。"}