{"id":"843364","title":"游灵隐寺","dynasty":"清末民国初","author":"俞明震","text":"灵鹫下层霄，翼覆东西峰。仙山此堂奥，镇以飞阁雄。我来丧乱馀，三年一孤筇。松柏见威仪，双涧回天风。森然千佛场，驰道青濛濛。高蝉无停响，静壑窥玲珑。诸天在咫尺，喧寂皆灵踪。冷泉出亭根，照我再来容。汲深性不灭，清极圣可逢。生平尤悔心，不为寺楼钟。一鸟驮禅去，下方云正封。"}