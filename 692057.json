{"id":"692057","title":"送子与","dynasty":"明","author":"李攀龙","text":"北风吹雪雪漫漫，雪里题诗泪不乾。岂意故人摇落后，逢君五马入长安。十年高卧白云寒，懒借新知锦字看。不是眼中人渐少，那能相忆使君滩。襜帷何处傍风尘，握手江湖白发新。此去更沽燕市酒，不知谁作和歌人。中原北望九河分，太守扬帆入五云。莫按腰间鹿卢剑，明珠今日便投君。玉帛徵贤谒建章，颍川轩盖有辉光。君恩傥许留京兆，不必重来下凤凰。"}