{"id":"459279","title":"菌民歌","dynasty":"当代","author":"卢青山","text":"陇中有田非吾田，田中有事吾家事。年年往返百十回，看插新秧割稻穗。今年秋尽景寥落，数垛禾藁睡如死。昨暮忽见茅棚成，今晨急探披棘刺。老翁著衣千片补，幼子踏块双足抖。妻倚棚门正朝炊，惊指稚儿勿急走。翁插竹弓子抱草，塑胶布盖满田缟。下有新菌娇风霜，上有风霜吹人老。为言生计唯勤艰，税高药贵粮低廉。贪隙种菌或一补，毋使冬田雪里闲。地不休息肥不足，那更虑后且当前。夜宿草榻寒如火，娇儿啼泣喉欲破。如此所获数能几，将抵富者席间唾。不见轿车大哥大，京城一呼广东诺。山深难学弄潮子，谁欤子友庶几我。"}