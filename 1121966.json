{"id":"1121966","title":"次韵婺守林懿成检正游赤松绝句四首","dynasty":"宋","author":"范浚","text":"宝积峰前露朮香，使君行旆照晴阳。佳游会自希高躅，可是空寻叱石羊。黄堂流化古风还，夙驾勤民陇亩间。已变呻吟作谣咏，山中那用觅还丹。紫烟仙客古祠堂，青士苍官屹道傍。想见隼旟穿翠帐，有人迎路晓骑羊。殿邦政迹茂棠阴，著屐题诗寄意深。应有高人陪皂盖，烟萝深处得幽寻。"}