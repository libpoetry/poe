{"id":"1118167","title":"新秋以窗里人将老门前树欲秋为韵作小诗十首","dynasty":"宋","author":"陆游","text":"残暑无多日，幽居近小江。酒醒中夜起，松月入山窗。陆子江海人，所愿守节死。潮生钓濑边，月落菱歌里。小智每自私，大患缘有身。孰能忘彼己，吾将友斯人。野艇千钱买，明当泛渺茫。但能容一榼，家具不须将。立朝绍兴间，犹及见诸老。魂梦不可逢，丘坟闭秋草。朝真方舍杖，步月始开门。零落山花后，经旬掩绿樽。唐虞虽已远，至道岂无传。度日一编里，怀人千载前。秋风昨夜来，声满梧桐树。故人渺天末，此夕谁与度。少年虽婚宦，淡然本无欲。婆娑三亩园，自叹不啻足。无食妨何事，吾儿可散愁。焚香正巾褐，听汝读春秋。"}