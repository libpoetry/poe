{"id":"142365","title":"送张仲甫赴酒杯参议","dynasty":"宋代","author":"王之道","text":"我生坐疏拙，逢人辄倾倒。语言无浅深，出口被伊恼。为孽匪天作，受攻本谁造。惩非每嚼舌，事已复自蹈。可怜愚不灵，蹭蹬到今老。识君无几时，底里见襟抱。古人重倾盖，相从恨不早。是行若登仙，江山为君好。无繇挽书鷁，此意增恋嫪。何当寄相思，临风慰衰槁。"}