{"id":"1108780","title":"寿建宁太守","dynasty":"宋","author":"刘克庄","text":"珥貂不爱爱凭熊，似喜闽山入眼浓。燕寝香渍公事简，围腰金重宦情慵。颇闻昭代洵黄发，未许先期访赤松。十万人家同祝颂，衮衣从此入登庸。官府升平戟卫严，退衙惟与客清谈。宽和却笑闽溪急，苦硬翻嫌建茗甘。南国只今歌召伯，汉庭早晚相曹参。情知金鼎催调燮，驿路梅开雪意酣。"}