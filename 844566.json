{"id":"844566","title":"叠花朝韵赠冶盦二首","dynasty":"清末民国初","author":"祝廷华","text":"黎枣勤劬又一春，偷閒觞咏百花辰。蒐罗珍比珊瑚网，蓬勃机如竹箭筠。并世贤豪几知己，遗书刊布敢重申。邑中文献劳君辑，信是扶轮大雅人。黑夜登舟力不支，坠江诗卷手犹持。浪花扑面擎双箧，棣萼牵衣混一枝。到此将贻文字祸，临危先有鬼神知。余家产阨同无恙，料具冲寒老柏姿。"}