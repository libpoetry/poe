{"id":"831944","title":"避债台歌","dynasty":"清末民国初","author":"林朝崧","text":"慷慨久无焚券事，男儿奈何称债帅。璧返珠还仓卒难，追呼短尽英雄气。君不见周赧王，当时称贷遍洛阳。床头金尽偿不得，出门畏人白日藏。南宫簃台高矗矗，相传蛰龙此中伏。补疮剜肉竟无能，耳目虽清心转恧。乃知未雨贵绸缪，急到燃眉不易谋。吾侪终不作逋客，频呼庚癸已可羞。吁嗟乎！铜山丹穴埒王者，南徐北鱼安哉也？人生又岂在多藏，但要饱温无乞假。"}