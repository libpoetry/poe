{"id":"682304","title":"又追和虞奎章韵四首","dynasty":"明","author":"马治","text":"蜀人文采相先后，多在西湖载酒船。肠断至今湖上柳，空残眉翠锁连娟。三百年来此两翁，诗人情性道人风。醉中还似毗耶老，花雨纷纷一笑中。梅花香冷返冰魂，往事茫茫迹未论。宝剑已随龙化去，谁怜水上刻舟痕。赋罢仙人萼绿华，金声玉色众中夸。归来世上空尘土，云白江清月满沙。"}