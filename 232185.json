{"id":"232185","title":"古意·渥窪天马倈","dynasty":"宋代","author":"杨冠卿","text":"渥窪天马倈，虎脊而龙膺。追电籋浮云，灭没如流星。络以黄金鞿，闲之白玉京。王良骖帝御，望舒引前旌。朝踏交河冰，暮清瀚海尘。归憩华山阳，谈笑静甲兵。胡为刍豆拘，下与驽骀并。羊肠困九折，盐车絷长缨。悬金方市骏，引脰聊一鸣。伯乐肯回顾，价其十倍增。"}