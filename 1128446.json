{"id":"1128446","title":"四绝赠马浩然法师 木公","dynasty":"宋","author":"葛立方","text":"餐霞吸瀣炯方瞳，时著青裙拜木公。玉女投壶天为笑，却来绣岭伴仙翁。丹成谁羡伯阳仙，白犬腾空恐浪传。未似尊师得丹诀，火毬吞吐葛山前。灵桃入手亦艰勤，正一门中仅策勋。未说赵升王长在，鹄鸣衣钵已输君。旧得阴符虎口岩，素书漆轴玉函缄。君方濡笔书灵篆，已有飞来青鸟衔。"}