{"id":"778226","title":"望海潮·通州郊外","dynasty":"清","author":"杨葆光","text":"丁沽才度，香河乍历，软红吹过通州。古塔低迎，坝楼高压，岩疆锁钥全收。河上舣粮舟。看担囊里粟，量鼓操筹。响闸流澌，大通泛月，溯清游。今年麦苦无秋。愿甘霖一沛，禾黍油油。邑感雉飞，相廑牛喘，雨旸谁切烦忧。郊外一句留。对树头浓绿，触起新愁。何日家山归隐，深院下帘钩。"}