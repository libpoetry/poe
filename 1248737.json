{"id":"1248737","title":"秦鹿行","dynasty":"元末明初","author":"张宪","text":"望夷宫中养秦鹿，百二山河春草绿。穿花尚作呦呦鸣，宁识外人须尔肉。李斯父子牵黄犬，上蔡东门志何浅。血污云阳腰领红，狡兔纵肥能几脔。阉高貌软足心路，称马献君君不悟。群臣相视莫敢非，只恐出言丞相怒。丞相怒，秦祚移。函谷不守秦鹿驰，高材疾足争逐之。项王叱咤起，乌骓日千里。逐之不得不肯止，人疲马困乌江死。沛公隐芒砀，手剑三尺长，网罗一举围咸阳。扼其角，刳其肠，食肉寝皮传后王。秦鹿死，走狗烹。后人不用悲韩彭，帝王神器匪力争。炎炎火德多洪福，前有高皇后文叔。回首平灵莽卓生，汉业亦同蕉下鹿。"}