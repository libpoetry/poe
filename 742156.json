{"id":"742156","title":"后赤铜刀歌叠前韵","dynasty":"清","author":"铁保","text":"君不见干将镆铘世必用，祖龙作计徒销兵。首山赤铜跃大冶，牝牡变化韬玄精。当时铸此岂无意，擎出欲刬君山平。遂令造物忌刻削，埋垢千载无知名。风雨剥蚀铓锷钝，铅刀一任人讥评。质拟赤金重，色如秋水清。不入吕虔佩，遑问聂与荆。蛟龙避藏魑魅走，深山大泽堪横行。胡为匿影书案侧，寂然钜响收铿鍧。阴房夜吹鬼磷碧，毛发凄紧晴双瞪。龙宾不出脉望死，畏此雪锷寒光横。摩空巨刃乏神力，怀铅握椠终何成。有客南山殪猛虎，有客东海歼长鲸。书生喜说万人敌，乃于文阵矜斗争。用违其才器不利，湛卢精锐羞蔽明。何如宝剑遇雷焕，化作斗气腾丰城。"}