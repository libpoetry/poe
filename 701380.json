{"id":"701380","title":"饮成国朱公南庄","dynasty":"明","author":"黄廷用","text":"上公别馆倚青霄，春入芳情对客饶。沙苑铺金团蹇兔，晴云飞箭落鸣雕。林间鸟谱歌声细，日下花憎舞影娇。逸兴况逢骢马使，佳辰同醉太平朝。平白锦谷连云起，伐鼓摐金隔院听。花萼含春怜紫紫，柳芽候节见青青。莺声度曲依罗幕，雁影飞行点翠屏。为对风光心赏洽，归骖遥望太微星。太乙坛边春色丽，九关门外俗尘稀。谁寻芳树来玄圃，独上层台望翠微。回鸟驻云如有意，枕花藉草不知归。从今更拟高阳会，莫负韶华满帝畿。"}