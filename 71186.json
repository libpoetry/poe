{"id":"71186","title":"宋制置彭大雅玛瑙酒碗歌周伯温大参征赋","dynasty":"元代","author":"王逢","text":"淮藩开吴豪侠满，歌钟地属姑苏馆。相儒独为缓颊生，笑出彭公玛瑙碗。血干智伯髅不腥，黄玉莹错红水精。妖蟆蚀月魄半死，虹光霞气喷且盈，隐若阵偃边将营。彭公彭公古烈士，重庆孤城亦劳止。天忘西顾二十年，亩尽东来数千里。武侯祝文何乃伟，败由宋祚民今祀。太湖底宁鱼米丰，官廨喜与闲门同。酒波碗面动峡影，想见制置师犒飘风中。再酌庶沃磥磊胸。君不见汉家将军五郡封，班彪天与世史功。诗狂昭谏客吴越，存心唐室人怜忠。呜呼！尚友予岂敢，醉墨惨澹云飞鸿。"}