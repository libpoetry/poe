{"id":"863025","title":"方何二公回自郡所得不同作诗戏之","dynasty":"宋","author":"王洋","text":"南邻博士只破帏，春来数日分春衣。东风陌上催蒙茀，不许看花缓缓归。那知此理未可诉，破费书厨走长路。静思我咎安致然，杳杳人情无问处。归来粉黛包亦结，安得衾裯更罗列。娇儿冬暖不须啼，正恐当寒更无袜。命数从来有奇耦，北里士师真好手。一时欢笑父子同，箧载缣缃船载酒。归遗欣欣乐可期，妇运金刀时哺饴。先忧后喜尊吉卜，酾酒烹鱼消百罹。世间得失类如此，解使空肠作悲喜。红白纷纷一种花，试向东风问桃李。"}