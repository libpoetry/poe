{"id":"1104594","title":"绍兴朝日十首 降神用《高安》。","dynasty":"宋","author":"郊庙朝会歌辞","text":"玄鸟既至，序属春分。朝于太阳，厥典备存。载严大采，示民有尊。扬光下烛，煜爚东门。升晖丽天，阳德之母。率无颇偏，兼烛下土。恭事崇坛，礼乐具举。顿御六龙，裴回容与。周祀及闇，汉制中营。肸蚃是届，礼神以兄。我洁斯璧，我肥斯牲。神兮燕享，鉴观孔明。屹尔王宫，泛临翊翊。惠此万方，岂惟五色。以修阳政，以习地德。云景杳冥，施祥无极。"}