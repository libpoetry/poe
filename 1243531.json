{"id":"1243531","title":"画竹王汝明为赋","dynasty":"元末明初","author":"叶颙","text":"永和年间王子猷，月林吟啸最风流。秃锥渴饮三斗墨，为写琅玕万顷秋。元祐年间文与可，四绝声名落江左。渭川千亩在心胸，喷饭满案馋唾堕。此君高蹈只如此，二老遗踪成坎坷。王生画竹妙逼真，清奇不愧前朝人。情空意定偶一扫，坐令寒岩空谷回阳春。我疑此子有神助，不然何以得此胸次瑩洁不受纤埃侵。孤标劲节冠古今，霜容冰彩势百寻。往往青鸾偕紫凤，飞来错认舞且吟。常讶凉飙生座右，耳边自听苍龙吼。烦君留意重珍藏，倘遇云雷恐飞走。"}