{"id":"699218","title":"萧关得家君平安报三首","dynasty":"明","author":"翁万达","text":"忽听家君有报书，时方少息红纱渠。把缄初启神不戢，惊心藉此欣何如。念予弟妹能共事，愿托晨昏宽倚闾。展彩殷勤忆严训，王程且复驱我车。清平昨奉平安报，环水遥逢华筵开。七十年踰古稀颂，八千春荷大钧培。远游岂为黄金贵，极目欣传青鸟来。拜舞阶前悬寸念，凭高欲上望乡台。南国梅花开不迟，白云迢递海之湄。登门应有神仙客，行路能歌麟趾诗。衣豸陶然承荐锡，种槐频看长新枝。从来平格应多福，不是洪濛有所私。"}