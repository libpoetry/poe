{"id":"711999","title":"以端溪水岩小砚寄戴观察怡涛系之以长歌","dynasty":"明末清初","author":"陈恭尹","text":"昔人只重端溪紫，今之水岩胜于始。始犹所采皮肉间，山骨琢尽兹其髓。一阳生后天益寒，牂牁江落风林乾。崖枯峡浅洞门出，中有积水蛟龙蟠。良工斤斧重泉下，石室无光朝亦夜。千枝列炬照人行，万指悬壶向江泻。金钱之费日不訾，冬春之际能几时。瑕瑜况复不相掩，非具大力安能为。崇祯之中熊开府，迩者名藩亦时取。后先疏凿分东西，文采精华并千古。往时蕉白称极佳，今人指点寻青花。以兹相石亦未尽，必有生气如云霞。拊不留手柔无骨，墨质愈坚磨愈发。宋坑宣德虽尚存，粗则伤毫细则滑。伯乐一顾冀马空，世间所患无追风。寄公一片虽小品，由来亦自蛟龙宫。茆斋久伴书生穷，咿唔吟啸不可终。去兹卑陋依尊崇，使君声韵如钟镛。挥毫落纸生蜺虹，况今持宪出乘骢。秋霜春露一言中，非汝孰与成厥功。呜呼，挽回造化良不易，补天亦属人能事，五色之石将无是。"}