{"id":"547956","title":"代送刘侍御出按滇南十韵","dynasty":"明","author":"于慎行","text":"藉甚西台客，才名起蜀都。使星今六诏，家学古三苏。倚柱传新草，题桥出旧涂。骢连原上辔，柏集府中乌。越巂兵多少，昆池瘴有无。人称八使选，地入百蛮孤。鱼服遥通海，蝉冠近渡泸。风霜随汉节，雷电偃轩弧。声教南荒尽，封章北阙敷。明光须早入，聊此赋骊驹。"}