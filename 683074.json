{"id":"683074","title":"岁暮雪晴山斋肆目偶阅谢皋羽诗穷冬疑有雨一雪却成晴喜其精妙因衍为韵赋小诗十章","dynasty":"明","author":"文徵明","text":"岁晏群芳息，枯条鸣北风。层阴结黯霮，朔雪飞长空。元冥肃景象，物化归终穷。妍华肇伊始，冉冉收春功。积雪缟晴昼，离离见高松。眷兹岁寒枝，不复知春冬。旭光时明灭，奄忽浮云踪。尘心不能戢，岁晏徒忡忡。朝光射晴绮，飞翼炫瑶姿。微风吹竹丛，文玉粉差差。霜草行已繁，冰谷流寒澌。玄机抱终始，逝矣夫何疑。夜寒拂衾裯，晓色明窗牖。有客从叩门，稚子方拥帚。玉梅已敷英，寒香在纤手。一樽畴与同，自入无何有。空庭集饥乌，景色入寒冱。浓阴酿朔雪，松石积缟素。玉颜不坚好，日出四檐雨。薄晚北风微，幽人启朱户。朔吹号枯藤，日暮殊未息。居人事塞向，鸷鸟厉高翼。不知夜来雪，庭户皓已积。来麰端可期，三白已兆一。阳卉不复腓，研沼冰初结。云日弄寒姿，晶光互明灭。双扉风自掩，陋巷人迹绝。庭鸟忽自飞，苍松落残雪。初旭射茆檐，枯丛恋寒雀。睡起无馀声，风檐时自约。展册娱道言，樽酒独斟酌。无人不妨閒，客至亦不却。拥寒不出户，焚香娱燕清。朝日照盂盎，浮光上虚楹。修竹不受风，时时苍玉鸣。閒情溢眉宇，酒醒诗亦成。残雪不蔽瓦，断溜收寒声。晨威凄以严，云日丽新晴。凌风振丛薄，枯卉不复荣。年光属归敛，惨淡有馀情。"}