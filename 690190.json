{"id":"690190","title":"秋兴同商进士景贞押韵作","dynasty":"明","author":"张羽（凤举","text":"离家秋晚自初春，九辨年来入赋频。病久渐能知药性，途穷端欲问钱神。诗怀似媚江花淡，旅食全甘海味新。莫讶偷閒成夜醉，定须疏散是吾真。花期曾负曲江春，摇落秋芳寄兴频。蟋蟀生愁浑寂莫，芙蓉何意更风神。江边病客终违俗，河内凶年愧食新。闻道蛾眉当北去，汉家物色恐亡真。露下江蓠绿似春，寒潮西去打城频。青山旧锁吴宫恨，白浪疑归胥庙神。返照回鸦楸叶净，孤舟闻雁荻花新。玉箫明月成追忆，归梦纷纷记未真。花柳曾沾辇路春，登高谁赋黍离频。峡云虚绾巫蛾髻，湘水能传屈子神。万里九重天阙远，千金一笑主恩新。三郎亦自惭韦武，犹有傍人笑太真。御苑离宫不耐春，夕阳词客放歌频。当时漫意禅梁父，何处宸游访洛神。近侍宠多宾客盛，腐儒忧在鬓毛新。秋来亦有休文瘦，欲倩傍人为写真。"}