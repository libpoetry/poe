{"id":"709099","title":"白纻辞","dynasty":"明末清初","author":"王邦畿","text":"满天明月花欲光，朱颜绮陌草欲香。歌声婉转夜何良，千尺高竹来凤皇。翩翩双袖金凤翔，抑之不下高不昂。白云为衣水为裳，流盻忽及心不忘。佳人变化何太神，光华软玉能屈信。盈盈独立如停云，胡然疾转如轻轮。明珠十乘夜照人，桃花李花当青春。嘉宾满座酒满樽，今日之乐难具陈。"}