{"id":"1199642","title":"庚子岁五月中从都还阻风于规林二首","dynasty":"魏晋","author":"陶潜","text":"行行循归路，计日望旧居。一欣侍温颜，再喜见友于。鼓棹路崎曲，指景限西隅。江山岂不险？归子念前途。凯风负我心，戢枻守穷湖。高莽眇无界，夏木独森疏。谁言客舟远？近瞻百里馀。延目识南岭，空叹将焉如。自古叹行役，我今始知之。山川一何旷，巽坎难与期。崩浪聒天响，长风无息时。久游恋所生，如何淹在兹。静念园林好，人间良可辞。当年讵有几，纵心复何疑！"}