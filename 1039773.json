{"id":"1039773","title":"双竹","dynasty":"宋","author":"赵抃","text":"余家有故园，园中可图录。天然一派根，一根生两竹。一长复一短，比之如手足。长者似乃兄，短者弟相逐。我见人弟兄，少有相和睦。竹分长幼情，人岂无尊宿。将竹比人心，人殆类禽畜。常记五六岁，不见还呼哭。及至长大时，妻孥相亲族。咫尺不相见，相疏何太速。不顾父母生，同胞又同腹。旦夕慕歌欢，几能思骨肉。枉具人须眉，而食天五谷。静思若斯人，争及园中竹。"}