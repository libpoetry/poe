{"id":"544585","title":"寄赵相国一百韵","dynasty":"明","author":"胡应麟","text":"赤汉双扉近，黄河一棹迟。凭陵苍野外，怅望碧云时。酒肆游真倦，盐车力渐疲。书徒勤马服，策转误鸱夷。绝域春如梦，他乡岁若驰。行藏嗟历辘，去住叹支离。水欲浮三峡，峰犹碍九疑。有登怀泰岱，无路息峨眉。此日文迷豹，当年瑞应麒。朱弦千古抱，彩笔万言持。艺圃誇韶隽，词场问宿耆。元戎推授甲，老将属褰旗。一代尊玄晏，三生遘子期。升堂偕偃夏，对陛压郊祁。灿烂甘泉烛，荧煌太乙藜。金波鳷鹊观，玉漏凤凰池。直道崇三黜，危言和四维。埋轮摇地轴，折槛树天彝。率土声华震，穷荒窜逐罹。罗浮盟蜃鳄，岭表摄鲛魑。进退占坤剥，盈虚悟坎离。三山行息足，六洞坐支颐。豸绣资腾踔，麟符藉保釐。枫阊仍出入，棘殿重逶迤。劳来初烦契，寅清独任夷。都俞尧宠渥，吁咈舜颜怡。温室舟航待，明堂柱石毗。推诚扶社稷，尽瘁鞠烝黎。戟楯开边衅，戈鋋虑世危。烽烟缠上谷，郡邑践高丽。独坐裴中令，横行郭子仪。运筹惟挞伐，请剑必芟夷。号令严貙驳，威名捷虎貔。追奔逾朔漠，经略到嵎峓。庙絷中行说，街悬右谷蠡。八荒回夭札，四表净疮痍。浩荡皇仁布，纷纶圣泽貤。双螭文郁郁，五翟命纚纚。祖德鸾章耀，幽闺象服宜。祯祥符宇宙，肸蚃格灵祗。御苑窥神雀，天闲狎盗骊。深仁沦鸟兽，殊锡兆熊罴。好善真谐克，推贤欲过皮。肝肠洪绛灌，耳目洞黄骊。吐握倾流辈，游扬洽等夷。尘埃鸣郁憏，涧壑话栖迟。龙性乖鳞鬣，鸿心豁羽仪。沉珠劳罔象，抱璞诧穷奇。意气凌山岳，风流溢路歧。孤亭偿寂莫，大府接温夷。东阁床容卧，西园席并怡。盘飧调芍药，枕簟挹荼蘼。黼黻参芒屩，丝纶逗接䍦。参差闻鼓吹，酩酊沃卮匜。傅鼎频颁鹿，郇厨或馈鲥。捎檐陈董杏，匝座荫张梨。柳暗前除蝶，花明后院鹂。珠宫游绀碧，贝刹步琉璃。突兀中郎座，留连太傅棋。帝京红旭迈，亲舍白云移。兴尽燕都稻，神飞越浦蓠。归程携候雁，旧隐逐文狸。菽水输堂搆，糟糠慰扊扅。高斋焚甲煎，别馆搆辛夷。上苑偏垂翼，南冥数挂鬐。墨悲晨肮脏，杨泣暮淋漓。落落松盘径，盈盈菊亚篱。鹢堪苕水汎，蹇任灞陵骑。屋倒牵萝叶，冠颓制竹皮。圆方违凿枘，甘苦狎糟醨。梦已交猿鹤，书频扣鹿麋。担簦辞海甸，振旆发淮潍。嚄唶人情惯，飞扬世事疑。鸣岐嘲鸑鷟，出华怪肥遗。骨相寒崔颢，生辰轧赵岐。头风那噪鹊，腹痛讵烹蜞。落月枯颜貌，酸霜裂肺脾。彭城虞困阨，嬴博痛暌离。哑哑回歌啸，皇皇挟涕洟。金茎沉沆瀣，土窟压餔糜。饮恨边城驿，吞声故国陴。高门忘鼓瑟，下里忆吹篪。正则占鸡鹜，元长对蛤蜊。称诗惭孟浩，献曲陋王维。潦倒三千客，颠狂十八姨。坚冰凝绝壑，重雾勒清漪。目断苏司业，魂摧杜拾遗。侧身从瓠落，弹指失瓜期。杜牧才元俊，刘蕡策故奇。风宁滕阁送，雪已谢庭遗。赤帜方平赵，青衫尚隔淇。徘徊燕塞外，踯躅潞河湄。乍许攀槐棘，能教困蒺藜。朱陈新阀阅，秦晋旧襟缡。紫极庸窥豹，沧溟漫测蠡。金犹悬骏骨，玉岂赚峨眉。雨露通鳷鹊，星辰列鵔鸃。孤鸿怜太白，二鸟惜昌黎。拂拭存衣袂，提携到履綦。生平万言筴，一为奏彤墀。"}