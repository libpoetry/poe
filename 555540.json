{"id":"555540","title":"偶作","dynasty":"明","author":"杨爵","text":"飒飒西风，悠悠危困。雾掩长空，怀此忧疢。我生尚有，我心难忍。告尔君子，不可不慎。天方威降，无滋幽衅。飒飒西风，悠悠危困。我生不辰，遭此难屯。告尔君子，胡不自尽。拯溺救焚，伊谁之人。天方降威，无为颠震。飒飒西风，悠悠危困。自昔以来，贻我烦懑。告尔君子，各宜履顺。误国之谋，伐国之刃。天祸方殷，无惜忧瘽。飒飒西风，悠悠危困。我心日忧，我泪日抆。苍天苍天，胡降阨运。谋猷乖离，而日以甚。抱此赤心，徒尔谆谆。何以图之，周道惟近。骐骥惟良，莫耶非钝。听无不聪，视无或瞬。各欲事天，岂敢相迿。我为尔谋，尔无不信。"}