{"id":"856369","title":"秋日访程元明喜雨而作","dynasty":"宋","author":"王之道","text":"去年夏六月，我来自临安。滂沲一夜雨，原隰俱瀰漫。俛仰忽再秋，秋旱畎浍乾。嘉谷槁垂尽，万口空长叹。我从相山来，朝云起巑岏。油然遍寰宇，半道濡征鞍。亭午至君家，檐声落惊湍。诘旦视大田，青青已堪看。会见百室盈，陋巷饱一箪。何独解君忧，我心其少宽。袭芳富卉木，秋炎苦摧残。柯叶顿欣荣，秀色良可餐。速宜置尊酒，一洗儒生酸。我虽不解饮，醒狂佐君欢。"}