{"id":"623045","title":"附成三主汉二主","dynasty":"明","author":"郭之奇","text":"民向其利果何如，巴西得众踵陈施。赵廞谋窟张牙爪，罗尚为丛迫众离。始难特流终继殒，前军英武始承基。七章立法标成李，天地何繇有太师。执板迎门空礼下，思兄易子反相夷。岂知仁嗣翻为戾，吴光肠炙乃逢期。成运将终忽改汉，汉王窃帝倚前资。举国称藩违夙誓，数年天子仍自为。漫劳龚壮勤封事，谁省应璩托讽诗。可怜处士伤心绪，积岁难伸忠孝思。李势叩头真善俯，袁乔拔剑已登陴。颇疑妖异长生子，橐首成都谁实贻。助逆安能希漏网，传家岂得废忠规。略阳归义须臾变，哲话惟存龚杜辞。"}