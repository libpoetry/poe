{"id":"707963","title":"春从天上来 其二 寿罗弘载两尊人","dynasty":"明末清初","author":"梁清标","text":"海上春城。羡高士齐眉，玉骨双清。朱颜宣发，小筑林扃。晴窗图史纵横。有佳儿昭谏，拔赤帜、词苑争衡。任徜徉，听辛勤机杼，静好琴声。帘外新翻乐府，更鲙切银丝，酒漾金罂。桂岭红云，珠江宝月，载来一水盈盈。向樽前为寿，浑不让、绛雪青精。綵衣轻。飞花沾袂，高树啼莺。"}