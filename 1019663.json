{"id":"1019663","title":"寄白云长老","dynasty":"宋","author":"释重显","text":"八纮云静明寥泬，夜永松堂对寒月。凋残片叶坠虚庭，冷寂何人立深雪。因忆钱唐郜禅者，十载岩栖曾未下。分飞谁谓绝相同，远念冥冥欲奚写。忽闻赴请之仙都，声光蔼蔼登清途。孰云天骥骤方外，自笑大鹏离海隅。乾坤窄，乾坤窄，湛卢潜射斗牛白。茫茫无限未归人，到必为时除点额。"}