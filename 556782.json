{"id":"556782","title":"寒夜偕助甫集方懋藩邸中各赋放歌分得阳字","dynasty":"明","author":"宗臣","text":"惊风吹破明月光，琉璃片片成胡霜。胡霜落地几千尺，白虹乱走冻且僵。今夕何夕登高堂，入眼拳石裂昆冈。摇星勺水流潇湘，相逢意气何飞扬。为君呼明月坐君，床叱白虹饮君觞。床头魍魉不敢哭，杯中江海波颠狂。三五仙人歌春阳，欲下不下愁霓裳。忽然夜半叫鹦鹉，恍疑天外趍凤凰。明珠乍落三石梁，奔龙飞电鸣干将。明月不肯住，白虹且欲藏。吾将直跨白虹去，倩天手抱明月翔。他时访我天河旁，与汝散发抽扶桑。"}