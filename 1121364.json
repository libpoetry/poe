{"id":"1121364","title":"梦中作四首","dynasty":"宋","author":"林景熙","text":"珠亡忽震蛟龙睡，轩敝宁忘犬马情。亲拾寒琼出幽草，四山风雨鬼神惊。一抔自筑珠丘土，双匣犹传竺国经。独有春风知此意，年年杜宇泣冬青。昭陵玉匣走天涯，金粟堆前几吠鸦。水到兰亭转呜咽，不知真帖落谁家。珠凫玉雁又成埃，斑竹临江首重回。犹忆年时寒食祭，天家一骑捧香来。"}