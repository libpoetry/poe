{"id":"810924","title":"丙寅秋，木犀盛开，诚斋与张功父唱和五首，鲜新帖妥，自然入格，戏用其韵，功父南湖之未逮南溪乎哉","dynasty":"清","author":"王应辰","text":"未许秋凋霜后林，蕊珠宫里正春深。依然绿树难藏鸟，怪底黄花又散金。插鬓定移妆罢镜，低枝应怯晓来砧。谁知地上婆娑影，不并西垣一样沈。谁把秋花绚满林，西星作意用工深。聿来胥宇香为窟，乃裹糇粮粟是金。柯在好添修月斧，杵寒莫上捣衣砧。小山富贵谁能及，桃李漫山响寂沈。客到疑参薝卜林，此中禅悦味深深。清阴敝院重重盖，凉雨连宵滴滴金。只许为薪烹石鼎，休教作饵点鱼砧。拈花微笑吾无隐，妙悟真堪破积沈。吟秋策杖问园林，极目秋山一径深。扑鼻旃檀花是佛，托身岩岫谷皆金。好尝瓮面椒花露，莫管城南木叶砧。堪羡约斋参活法，千秋酬唱响雄沈。"}