{"id":"609132","title":"自宁远趋蓝山纪行作","dynasty":"明","author":"区大相","text":"零陵南去路，行客倍销魂。地暖林多瘴，山深日易昏。桂香岚自馥，竹泪湿成痕。野少千厢积，家惟数室村。毒流防饮马，落木忽惊猿。乱树山腰驿，孤烟谷口屯。柴门喧鼠雀，草屋牧鸡豚。山鬼能人语，溪徭半鸟言。夔峰通岭徼，舜水即湘源。因想重华帝，那轻万乘尊。"}