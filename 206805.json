{"id":"206805","title":"还华贤良九经说贤良进卷语林等","dynasty":"宋代","author":"叶适","text":"华君官五世，人物朴而重。穷经不辞难，著论何其勇。编排过百帙，装庋高一冢。见闻颇惊讪，吟玩自欣悚。余本空疎人，盛刺勤远捧。津般俾之读，涉岸沧溟汹。惟知畏浩博，敢复议烦冗。芄兰恨柔蔓，栎社嫌拥肿。谁令独管吹，而为众竿恐。杨墨岐路迷，服郑丘林拱。西邻黄策子，简要获天宠。君兮幸持归，卧看云生垅。"}