{"id":"698722","title":"渔家傲 次欧阳文忠公韵二十首","dynasty":"明","author":"夏言","text":"一夜雨添池水涨。红亭绿树深相向。晓日兰舟吾独上。堪偃仰。天光云影波摇漾。起坐船头神思爽。柳边花底斟春酿。有客不来聊自赏。山童唱。时时鼓吹穿林响。池上春深花尽绽。阑干曲曲闲凭遍。蝶攘蜂喧晴日暖。归来晚。罗衣两袖花香满。小院黄昏帘半卷。林端月出烟光远。风凫炉熏时欲断。更漏短。琐窗春梦梨云乱。艳蕊娇红秾叶翠。天生异种如留意。国色嫣然真绝丽。谁堪比。杨妃扶醉差相似。美人劝酒牵罗袂。红颜厮映枝头蕊。纤手捧尊如玉腻。客自醉。不因人面花枝媚。花香送酒莺声劝。醉归斜日花间晚。楼头调玉管犹眷。相思满。风前凝伫情无限。北书懒寄春空雁。惊回午梦梁间燕。芳草萋萋天共远。春不见。虚教杨柳垂青眼。"}