{"id":"529845","title":"念奴娇 和钱文通公小赤壁","dynasty":"明","author":"陆深","text":"江山阑入，想安排、真个有那神物。谁遣是非泥印定，天际一般赤壁。马援怀珠，燕人抱石，此意凭谁雪。曹刘成败，旁观输与豪杰。谩说吴国山川，陆家池馆，征雁和云发。紫岫丹崖高百尺，落日淡烟明灭。二俊才名，长公英迈，一夜俱华发。天公堪诉，照人惟有圆月。"}