{"id":"148320","title":"寄题项圣予卢溪书院","dynasty":"宋代","author":"曾丰","text":"中兴天子旌义门，荣光犹足昌弟昆。冢庭衮衮义子孙，下相郎君开义塾。美意非徒淑姻族，乡里烝烝义风俗。乃翁固喜儿读书，更喜它人与儿俱。儿今不替翁之初，人人忠孝书绪余。初唐元勋几卿相，游逮岂无他绛帐。姓名半出多显扬，河汾便是卢溪样。"}