{"id":"209731","title":"再至山阳·北湖锥也无","dynasty":"宋代","author":"吴则礼","text":"北湖锥也无，四海一儿子。此生吾知之，不过老病死。五斗一强谋，要饱聊尔耳。秃发犹读书，尽胜种种事。初解行脚包，问讯长淮水。端欲洗枯肠，相见辄欢喜。将借官屋居，聊复置床几。更煮楚州糜，尚欠淮南睡。手中楞严经，咀嚼真有味。姑降老鼻雷，岂复论字义。"}