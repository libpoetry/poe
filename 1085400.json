{"id":"1085400","title":"金华先生有奇石名碧远携来自蜀陈洪州以诗觅之金华辍所嗜以赠亦一段奇事也予家雁荡群峰错峙皆几案间物因和二公诗颇起乡思寓意断章","dynasty":"宋","author":"王十朋","text":"二公心古貌清癯，趣在林泉世味疏。寸碧来从锦江远，九疑分向锡山居。山中丘壑奴金谷，笔下波澜陋石渠。我有千峰藏雁荡，擎天一柱插空虚。"}