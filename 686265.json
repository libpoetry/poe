{"id":"686265","title":"送顾圣之游楚时余将往金陵三首","dynasty":"明","author":"卢楠","text":"春山送行子，春草惜离觞。不尽孤云意，徘徊古道傍。望望荆门晓，悠悠郢树苍。此中满高咏，迟尔寄江乡。迢遥巫山阳，曾伫神女节。君今过此地，坐见綵云灭。葳蕤瑶草芳，窈窕翠华结。为我一致之，沉念紫烟别。君作楚乡客，我为吴会吟。别离在造次，杯酒更相斟。鸟逝清泥浦，猿啼白石林。感兹无限意，引领各沾巾。"}