{"id":"694056","title":"芷园张太史楼居寄赠","dynasty":"明","author":"陈炅","text":"楼居百尺倚云危，隔断风烟碧海湄。风景不殊悲晋日，衣冠还似避秦时。玉堂金马三更梦，浙水闽山一局棋。国士未酬应有意，此身端不负伦彝。日落寒云惨不开，西山片石共崔嵬。当时尚有常山舌，此日宁无博浪椎。失马塞翁殊未定，卜龟詹尹亦难裁。千回万转思量遍，肯信英雄念已灰。"}