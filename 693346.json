{"id":"693346","title":"游杭州报国胜果梵天诸寺三首","dynasty":"明","author":"苏葵","text":"楼台矗矗阁青山，千个长松竹万竿。城近却能辞俗驾，云闲应为护诗坛。香前结愿成来业，方外留情恨有官。不是老坡无玉带，欲将何物换蒲团。一壶倾尽马蹄遥，贪看名山逐晚飙。处处禅房深贮月，源源泉窦暗通潮。三千界上闲烟雨，二百年前旧市朝。欲涤尘襟飞瀑少，直攀星汉借天瓢。越山不似吴山秀，今寺还仍古寺基。数里阴深松引道，一庭苍翠竹交枝。鹤当方丈迎人瘦，僧检楞严下榻迟。莫把宦情偏笑我，古来灵彻寄谁诗。"}