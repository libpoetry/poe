{"id":"1095418","title":"持钵 其三","dynasty":"宋","author":"释居简","text":"颠风挟玄霜，跋扈清溪阴。长年把船尾，铁面抵弗禁。面皴不暇问，腕裂龟文深。手中老篙竹，出水冰淋淋。一步一千里，进寸或退寻。抵死为食谋，俛首潜呻吟。劳人冻入骨，寸心攒万针。乐哉田舍郎，坐拥廪若林。强使损绪馀，瞪目如病瘖。所得不盈把，粒米敌数金。沈思耕者志，岂异舟子心。其谁受此施，观此受施箴。"}