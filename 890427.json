{"id":"890427","title":"宿神潭洪氏醉经堂","dynasty":"宋","author":"吴儆","text":"久客急归程，风雨事驰骛。黄流鸣涧壑，馀波或被路。堆埼珠联属，石径齿龃龉。篮舆惴危登，杖策阻深度。行行忽平岗，神潭渺东注。徒旅鸠后先，烟火休薄暮。主人延客入，丈室千卷聚。醉经揭佳名，巨轴舒新句。我亦旧高阳，糟粕尝已屡。人言薄滋味，舌根恐未具。君但中圣贤，当自知佳处。"}