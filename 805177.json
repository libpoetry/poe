{"id":"805177","title":"沁园春  送友入山采茶","dynasty":"清","author":"陈维崧","text":"十里溪山，竹粉缨峦，兰风藻川。有蒙茸萝葛，蔽亏曦月，坦迤涧壑，向背林泉。夕渡遄归，晨渔缓出，谷唱潭吟韵邈绵。居此者，是秦时毛女，汉代琴仙。人家四月开园，送君去、刚逢谷雨天。恰晴村绿崦，数间僧灶，清江翠箬，一带商船。拍处盈盈，焙馀冉冉，归卧回廊瘦石边。松涛沸，正龙团乍碾，蟹眼初煎。"}