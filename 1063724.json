{"id":"1063724","title":"圭粹中与超然游旧超然数言其俊雅除夕见于西兴喜而赠之","dynasty":"宋","author":"释德洪","text":"蜀客快剧谈，风味出讥诮。众中闻巴音，必往就一笑。道人西蜀来，风度又高妙。吾家长头郎，高蹈万物表。平生少推可，说子不知了。吾初意魁梧，一见殊短小。篝灯款夜语，每每犯吾料。貌和华林风，气爽霜天晓。坐令岑寂中，绝尘追騕袅。君看显与讷，出蜀亦同调。竟如众星月，声光泼云峤。子亦当加鞭，岁月一过鸟。"}