{"id":"62082","title":"担夫谣·担夫来担夫来","dynasty":"明代","author":"纪阿男","text":"担夫来，担夫来，尔何为者军当差。朝廷养军为杀贼，遣作担夫谁爱惜。自从少小被编差，垂老奔忙何暂息。只今丁壮逃亡尽，数十残兵浑瘠黑。可怜风雨雪霜天，冻馁龙钟强鞭迫。手抟麦屑淘水餐，头面垢腻悬虮虱。高山大盘坡百盘，衣被肩穿足无力。三步回头五步愁，密箐深林惊虎迹。归来洗足未下坡，邮马又报官员过。朝亦官员过，暮亦官员过。贵州舆图手掌大，安用官员如许多。太平不肯惜战士，一旦缓急将奈何。噫嘻乎，一旦缓急将奈何！"}