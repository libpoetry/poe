{"id":"531814","title":"冬日与子乾惟鉴兄弟游泰泉访鹤舒台","dynasty":"明","author":"黄佐","text":"天池集南翼，帝车回北衡。芳草寒未歇，潦川澹犹清。晏阴日夕起，郁抱何由平。溯风肃徂轸，陟云延友生。周遭度玄渚，纡徐搴落英。晨霞散馀绚，倏忽淩虚明。虬松移翠葆，虹涧流金声。辕马何萧萧，谷鸟亦嘤嘤。蕴真效龙蠖，抚化忘将迎。隆墀一永叹，远壑浩自盈。缅惟辽海鹤，载彼瑶台笙。邈矣安期子，乃垂千载名。"}