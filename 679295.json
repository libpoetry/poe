{"id":"679295","title":"题愧非马公巢云亭","dynasty":"明","author":"杨巍","text":"先生好事者，往往弄奇怪。所乘竹木车，首尾作船态。前年造行窝，看花随处载。世人无不笑，达人无不爱。忽于柳树上，为亭团似盖。四围无轩窗，云烟互而霭。亭中何所有，酒杯长日在。亭中何所为，吟诗学马戴。亭中何所见，北溟与东岱。亭中何所亲，山僧与荷篑。秖欲远尘寰，不为增气槩。我也作一洞，狂放亦其最。两孔亘如环，中间颇不隘。朅来陈道人，品题是仙界。冥心坐终夕，动静俱无碍。百年湖海意，领略须吾辈。秋风吹十里，初凉体则快。或饮君亭上，或酌我洞内。酩酊无不可，谁能求富贵。兹乐难具言，更以心相会。"}