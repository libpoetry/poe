{"id":"766054","title":"金缕曲 寄怀家祥玉姊","dynasty":"清","author":"邓瑜","text":"雪酿梅花白。意沉沉、故乡何在，旧家遥隔。铁马金戈盈大地，同是天涯寄迹。又几处、轻成离别。泛宅浮家重渡海，各伤心、珍重殷勤说。分袂也，泪痕湿。无端冷雨敲窗疾。最魂销、深宵倾听，一番萧槭。海水天风欺客梦，此际愁心山叠。况漏断、灯残人寂。独个裁笺凭达意，寄相思、欲写还停笔。传语道，远相忆。"}