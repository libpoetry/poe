{"id":"1124844","title":"感秋和张文潜","dynasty":"宋","author":"徐积","text":"汎汎河中舟，莫系河上柳。君看道傍叶，行人一挥手。枝条旦旦空，颜色何可久。坐恐霜霰繁，诸媚归一朽。我有千丈松，亭亭不可揉。生在孤峰上，独与云霞偶。群形靡且纷，不与较妍丑。群动日夜驰，而以静为守。守松者为谁，白发无憾叟。蓬蒿可蔽身，糟糠可糊口。言者寓于诗，默者寓于酒。谁知杯酌閒，便是无何有。念子于我深，我于子亦厚。记我守松篇，行行重回首。张子非不厚，涕泗中夜起。兰蕙虽已衰，松筠正堪佩。君爱兰与蕙，忘我筠与松。君爱洛阳官，弃我淮上翁。翁如扬大夫，其心甘贱贫。不投天禄阁，却反离骚文。骚人虽已殁，万古为忠魂。欲知冤愤气，但看苍梧云。冤情寄湘水，冤声寄湘竹。年年霜露时，夜夜秋声哭。秋风一何惨，物形随以变。秋风如无情，虫鸟声俱怨。我无外物累，但有屋中燕。翩翩势将去，盼盼如有恋。此物虽至微，其旧殆可念。而况西郭交，年将屈五指。南城文字閒，东皋松竹里。气类亦相合，老少两忘齿。昔居吾舍傍，今在河之涘。船头缆将解，船上桅将起。留君恨不早，此役定难止。如何舍我去，处我复何以。君看淮泗閒，一派良可喜。从来病浊污，而今稍清泚。人方涉其流，冠缨殆可洗。此行君乐否，一千五百里。未见洛阳山，先见洛阳水。"}