{"id":"315038","title":"摸鱼儿·读稼轩词","dynasty":"现代","author":"龙榆生","text":"几曾酬、美芹初志，壮怀撩乱宫羽。求田问舍成何事，惆怅当年青兕。呼酒起。怕柳外斜阳，牵惹伤春泪。为春憔悴。奈望断天涯，尘昏瓜步，归计堕烟水。男儿事。万里中原梦里。惊飙吹破窗纸。征鞍顾盼边声急，尚想元戎笳吹。今已矣。向北固楼前，漫把危栏倚。云悲海思。剩迸入铜琶，弦弦掩抑，留取浩然气。"}