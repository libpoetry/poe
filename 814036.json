{"id":"814036","title":"望岳二首","dynasty":"清","author":"陈学泗","text":"闻道仙都白玉坛，东来灵气郁瓒岏。天回青眼三千里，路上云霄五十盘。终古儿孙朝岱帝，当年碑版肃祠官。浮踪误我登临约，苍翠何时得饱看？天孙列岳翠为屏，共说天门走百灵。沧海一杯高顶白，齐州九点暮烟青。芝童不信来尘壒，羽盖虚疑出杳冥。安得身轻似黄鹄，洗头池畔摘寒星。"}