{"id":"678720","title":"古剑歌为明书宗蕴赋","dynasty":"明","author":"周叙","text":"良工冶铸金铁英，鍊出宝剑真天成。烨烨芙蓉比荷艳，犹如绿水涵秋清。一从中道沈埋久，紫气犹能贯牛斗。沈埋夜夜想飞腾，匣里时时作悲吼。君今得此耀细微，观者拂拭光陆离。防身震慑魑魅胆，露锷刜劘霜雪披。自来灵物神呵护，愿子殷勤重垂顾。莫教佩服过延津，只恐跳波化龙去。"}