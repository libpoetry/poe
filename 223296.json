{"id":"223296","title":"玉蝴蝶·留得一团和气","dynasty":"宋代","author":"张炎","text":"留得一团和气，此花开尽，春已规圆。虚白窗深，恍讶碧落星悬。颺芳丛、低翻雪羽，凝素艳、争簇冰蝉。向西园。几回错认，明月秋千。欲觅生香何处，盈盈一水，空对娟娟。待折归来，倩谁偷解玉连环。试结取、鸳鸯锦带，好移傍、鹦鹉珠帘。晚阶前。落梅无数，因甚啼鹃。"}