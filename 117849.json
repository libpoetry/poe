{"id":"117849","title":"舟次大云仓回寄孔武仲","dynasty":"宋代","author":"苏辙","text":"一风失前期，十日不相见。君帆一何驶，去若乘风箭。我舟一何迟，出没蔽葭。瓮中有白糟，床上有黄卷。妻孥不足共，思子但长叹。池阳重相遇，抚手成一粲。先行复草草，回首空眷眷。人生类如此，迟速亦何算。一见诚偶然，四海良独远。相期庐山阴，把臂上云巘。"}