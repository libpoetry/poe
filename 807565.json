{"id":"807565","title":"龙山会  暮秋蘧庵先生自吴中归词以讯之","dynasty":"清","author":"陈维崧","text":"飒沓梧宫叶，舞遍西风，又送人归也。稻粱吴地俭，天外雁、拣尽寒汀空下。谁识故将军，只亭尉、偏工醉骂。王和霸。铜仙月中，如铅泪泻。剡曲兴尽王猷，懒心情、最聊萧难画。买烟航雨艇，归计稳、入手碧鲈红鲊。我倚垫巾楼，见君蒲帆恰卸。隔水榭。一尺钓丝堪对把。"}