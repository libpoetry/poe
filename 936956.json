{"id":"936956","title":"累日多事不复能观书感叹作此诗","dynasty":"宋","author":"陆游","text":"我生无它长，所得静而简。出仕三十年，不殖一金产。四方到为家，所向不容拣。南游极巨海，西戍掠危栈。为州亦何好，且复占仕版。俸不给淖糜，况敢事酒盏。晨兴坐堂上，符檄高?嵼。藏书三万轴，一字不到眼。胸中积磊块，叹息谁为铲。浮生固如此，正可付一莞。"}