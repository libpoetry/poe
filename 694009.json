{"id":"694009","title":"王使君召宴翊襄亭二首","dynasty":"明","author":"陈吾德","text":"明牧招携兴倍长，看山终日绮筵张。歌传激楚云边调，酒进宜城竹外觞。堤树远连襄汉影，岩花轻点芰荷裳。习池岘首当年事，千载来游复此乡。危亭遥枕碧山头，匹马从来五马游。千里未忘丘壑兴，一杯同破古今愁。坐移曲槛青云绕，俯瞰澄江白练浮。自是使君能爱客，夜阑尊酒尚淹留。"}