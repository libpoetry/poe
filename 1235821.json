{"id":"1235821","title":"方方壶画二首","dynasty":"元","author":"吴镇","text":"城市山林孰是非，幽居能与世尘违。函关紫气青牛到，辽海秋风白鹤归。天鼓叩残明月堕，洞箫吹彻彩云飞。谁知寂寞江天外，长使人间望少微。数载飘蓬事已非，荆关咫尺世情违。寒云时向青山抹，野艇遥从白社归。几处夕阳人共语，一村流水鹭边飞。知君紫府归来后，閒把丹青玩翠微。"}