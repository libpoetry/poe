{"id":"780311","title":"洞仙歌 东园夏潦后，花竹池台半就荒圯。秋日偶坐鲁舍，见墙角秋海棠一丛，含露将放，赋此志感","dynasty":"清","author":"周星誉","text":"银纱窗子，渍苔痕都坏。几摺雕栏断犹在。这凄清、池馆花也慵开，便开了，料得也无人戴。柔肠无可断，脉脉西风，减尽当时旧腰带。一桁小回廊，病蝶飞来，怎瘦得、更无聊赖。又满地、蕉阴夕阳时，悄负手、沉吟退红帘外。"}