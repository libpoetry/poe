{"id":"1035215","title":"水调歌头 虞永康刚简所筑美功堂于城南以端午落成唐涪州赋水调歌即席次韵","dynasty":"宋","author":"魏了翁","text":"江水自石纽，灌口怒腾辉。便如黑水北出，迤逦到三危。百尺长虹夭矫，两岸苍龙偃蹇，翠碧互因依。古树百夫长，修竹万竿旗。画堂开，风与月，巧相随。史君领客行乐，旌纛立披披。慨想二江遗迹，更起三闾忠愤，此日最为宜。推本美功意，禹甸六章诗。"}