{"id":"403825","title":"水龙吟 题胡元初太守武黄官廨柳榭图","dynasty":"近现代末当代初","author":"张伯驹","text":"柳枝独自青青，江山举目全非是。闻歌子野，伤时张绪，迷离情思。道士洑边，仙人矶畔，旧游何地。剩婆娑老泪，画图重看，谁能会、新亭意。莫问几番摇落，又逢春，东风还媚。倡条冶叶，柔腰娇眼，阅人多矣。爱傍章台，如何误种，陶潜门里。但恁伊送尽斜阳，总不管兴亡事。"}