{"id":"643250","title":"谢何徵君惠麻鞋","dynasty":"明","author":"胡奎","text":"仙人昔上蓬莱宫，十年蹋遍京尘红。仙人今归东海曲，麻鞋但遗双白足。白足麻鞋白似霜，紫苔犹带落花香。世人不识飞凫舄，千里烦君远寄将。昨向沧洲拾瑶草，雨过沙乾著来好。此中不是若耶溪，布袜何愁杜陵老。知君已谢鹓鹭班，寻真来访白云间。旧时猿鹤应相识，好在南山与北山。"}