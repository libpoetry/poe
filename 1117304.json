{"id":"1117304","title":"游武夷作棹歌呈晦翁十首","dynasty":"宋","author":"辛弃疾","text":"一水奔流叠嶂开，溪头千步响如雷。扁舟费尽篙师力，咫尺平澜上不来。山上风吹笙鹤声，山前人望翠云屏。蓬莱枉觅瑶池路，不道人间有幔亭。玉女峰前一棹歌，烟鬟雾髻动清波。游人去后枫林夜，月满空山可奈何。见说仙人此避秦，爱随流水一溪云。花开花落无寻处，彷佛吹箫月夜闻。千丈搀天翠壁高，定谁狡狯插遗樵。神仙万里乘风去，更度槎枒个样桥。山头有路接无尘，欲觅王孙试问津。瞥向苍崖高处见，三三两两看游人。巨石亭亭缺齧多，悬知千古也消磨。人间正觅擎天柱，无奈风吹雨打何。自有山来几许年，千奇万怪只依然。试从精舍先生问，定在包牺八卦前。山中有客帝王师，日日吟诗坐钓矶。费尽烟霞供不足，几时西伯载将归。行尽桑麻九曲天，更寻佳处可留连。如今归棹如掤箭，不似来时上水船。"}