{"id":"1223046","title":"龙门","dynasty":"元","author":"袁桷","text":"瀚海双龙铁鳞甲，卷壑挐云蹲冀阙。千泉百道凑东南，急雨翻空迸晴雪。古言神禹功最多，导山凿石疏九河。幽都之地不复顾，乃使双龙下地成盘涡。阴风何飕飕，磅礴太古秋。崩崖落车炮，怪木森戈矛。碎沙晴日铺金麸，云是昔日当关挽劲之仆姑。寒泉组练结九曲，亭午赫日光模糊。车声何辚辚，昨宵急水迷无津。垂堂之言犹在耳，游子商人行不已。子规彻天呼我归，翠华北幸那得辞。龙门之石高不磨，泚笔书我龙门歌。"}