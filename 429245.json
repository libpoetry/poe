{"id":"429245","title":"赠沈涛园先生","dynasty":"近现代","author":"黄浚","text":"岁寒竦孤姿，世乱见风义。平生阅诸贤，此老致可异。苍苍湖海豪，揫洗豁精意。廿年专旌麾，投老占廛地。开窗拓明几，茧纸作细字。谁知龙蛇笔，坠腕老更恣。研经言自泽，谋句色转粹。即兹勤事心，拔俗已高帜。微生倦尘缁，招陪及群季。三郎笃好我，南下辄连辔。英芒敞眉宇，感叹念气类。堂堂文肃公，厚德得所嗣。惟时丁衰虞，瑚琏惜轻试。沧江晚自佳，铜仙有馀泪。风尘黯南北，乔木日憔悴。横流终不复，士习实可议。作诗聊献公，忧来郁难寐。"}