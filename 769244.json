{"id":"769244","title":"戊申除夕","dynasty":"清","author":"张问陶","text":"还乡待明年，饯岁惟欲速。耳闻腊鼓鸣，心已复邦族。土风重守岁，红炉暖茅屋。阑底腊猪肥，瓮中家酿熟。承欢聚庭帏，属餍到僮仆。巷北闻呼卢，市南或徵逐。灯火乱前街，儿童欢似鹿。邑小人声杂，达晨不肯宿。萧然坐孤馆，骨肉谁在目。遥知天则同，可叹地难缩。薄醉早登床，人海惊我独。"}