{"id":"86555","title":"五言二十韵别方氏长孙女","dynasty":"宋代","author":"刘克庄","text":"中年别作恶，大老何以堪。我如安昌侯，爱女甚于男。念汝明当发，一夕起再三。绝怜汝父贫，练裳与蒿簪。不量此蓝缕，遣嫁彼槐潭。古云妇难为，采桑自餧蚕。冰鱼或冬笋，旦旦营旨甘。亦有嗜江水，远汲劳肩担。今汝一何幸，琴瑟和且湛。虎符舅光宠，象服姑尊严。亭传盛供帐，吏士罗騑骖。汝但谨内则，毋使妇德惭。晨昏躬定省，富贵勿豢酣。百行孝为先，彤管垂美谈。汝当法淑人，倩当肖铁庵。汝翁虽在家，譬如住精蓝。不下赵州床，常共弥陀龛。愿汝福惠全，早叶维熊占。它日来归宁，伴我村北南。庞老与灵照，安知非同参。"}