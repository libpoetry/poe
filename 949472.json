{"id":"949472","title":"一萼红 登蓬莱阁有感","dynasty":"宋","author":"周密","text":"步深幽，正云黄天淡，雪意未全休。鉴曲寒沙，茂林烟草，俯仰千古悠悠。岁华晚，漂零渐远，谁念我，同载五湖舟？磴古松斜，崖阴苔老，一片清愁。回首天涯归梦，几魂飞西浦，泪洒东州。故国山川，故园心眼，还似王粲登楼。最负他，秦鬟妆镜，好河山，何事此时游！为唤狂吟老监，共赋销忧。"}