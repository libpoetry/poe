{"id":"1205690","title":"沁园春","dynasty":"元","author":"李道纯","text":"说与学人，火无斤两，候无卦爻。也没抽添，也无作用，既无形象，不必烹炮。件件非真，般般是假，着意作工空谩劳。君知否，但一切声色，都是讹肴。见闻知觉俱抛。直打并、灵台无一毫。更休言炉灶，休寻药物，虚灵不昧，志力坚牢。神室虚闲，灵源澄静，就里自然天地交。全真辈，苟不全真性，劫运宁逃。"}