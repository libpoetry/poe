{"id":"985679","title":"花头巡检先君纪之详矣孝女乡女子骑虎以救亲今汝滩下有孝女石即其处也乡之得名以此然则汝滩旧名女滩米坑旧名女坑皆当仍旧不可改也吾乡有此二事宜庙而祭之以表励风俗因成一绝道余所志云","dynasty":"宋","author":"钱时","text":"花头巡检骂贼死，蓬首女儿骑虎号。安得邦人百世祀，巍巍忠孝配颜曹。"}