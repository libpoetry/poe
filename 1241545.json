{"id":"1241545","title":"次韵和石末公春雨见寄","dynasty":"元末明初","author":"刘基","text":"愁阴沴阳景，孟春犹苦寒。腾云涌岩岫，落雪蔽江干。街衢溢黄潦，井谷生狂澜。误疑蛙黾窟，中有蛟龙蟠。复忧扶乘日，坐为黄浊漫。顾瞻望四郊，侧足不遑安。却秦慕鲁连，存齐想田单。玄发虽向改，壮心终靡殚。小人务苟且，君子惭素餐。高牙对多垒，肉食徒王官。周纲虽云弛，一匡赖齐桓。莫惊沟浍盈，雨息当自乾。"}