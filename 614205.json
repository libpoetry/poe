{"id":"614205","title":"寿张太尊","dynasty":"明","author":"李之世","text":"淑气方回暖，花光又报朝。玄云阴垄麦，绛露洒陵苕。岁叶丰年兆，民兴太守谣。三辰七纬正，五雨十风调。地表秦封旧，胜留汉使标。暄寒气候别，耕凿土风寥。恤纬知民隐，蒲鞭创俗刁。兴文陶礼乐，驱惰习渔樵。照魅狐潜镜，锄奸莠辨苗。劬鸿遵水次，驯鹿卧山椒。涸泽防渔竭，炊沙虑釜焦。萑苻频汛海，刍粟为援辽。忧国宁辞瘁，劳民亟起彫。恩覃三户润，化洽十城饶。已讶珠还浦，更看月应潮。星临南极动，川到北溟朝。杲日扶丹毂，庆云丽绛霄。微茫仙岛近，缥缈化城遥。河伯来呈瑞，鲛人出献绡。海浮光冉冉，山攦指翘翘。酌水知河润，戴星切斗杓。竖儒何以颂，参岳奠南条。"}