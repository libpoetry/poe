{"id":"1124141","title":"呈尤运使袤延之五首","dynasty":"宋","author":"赵蕃","text":"往者江次对，不妄出荐口。门无杂遝宾，麟角鳖肋九。斯文独许公，是谓言可否。几年阙通谒，今乃获拜手。今时使者中，所进非一律。学术用其长，公独名副实。江左更江右，非为循更迭。政以岁方艰，当遣德星出。少年见公文，大类韩退之。集古一千卷，复楷欧少师。楷欧亦类韩，万顷定渺瀰。于今到收敛，宁易窥涘涯。翰墨有先达，知己仅三数。省斋怜其贫，晦庵过其誉。怀哉介庵老，先我骑鲸去。公如幸教之，岂叹岁不与。青衿诗学为，白发步乃却。茫茫悟中入，了了难边觉。抱痾每向人，谁有如神药。公乎有异闻，蕲为启玄钥。"}