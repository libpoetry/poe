{"id":"187549","title":"和李果州同游茅山赠","dynasty":"宋代","author":"刘宰","text":"我家荆溪东，矮屋八九间。石田人不耕，自占水一湾。十年去城市，乐此清昼閒。饱闻西州英，奥学窥孔颜。见贤岂无时，洋开水潺潺。朅来洁齐俟，一语开冥顽。锦机神所秘，启示不吾悭。追随妙高如，勇往不作艰。蹇步驱弗前，逸驾杳难攀。惆怅默无言，诗卷惭空还。三茅在何许，天末聋髻鬟。胜处不可穷，老我赏窥斑。幽人去不归，夜鹤守松关。夫君金玉姿，秀气趣人寰。兴来得同游，句就知难删。应同太史笑，有副藏名山。"}