{"id":"475234","title":"清明与孙都督伯泉出郊游迎恩隆禧二寺观郑尚书园池","dynasty":"明","author":"吴子孝","text":"将军宿卫未央下，岁改不知春草长。连炪城郭天气好，细雨浮云含日光。清明花柳粲婀娜，士女分明草间坐。陌暖游人行不息，烟深好鸟啼相和。石杠流水帝坛东，玉岫苍松佛宫左。逶迤再入古道场，贝叶尘生空影堂。日午鸣钟看礼塔，当年飞鞚忆穿杨。汉家诸将谁第一，共说将军勇无敌。胸中礼乐轻儒生，四海承平难请缨。金马栖迟还落魄，与子闲行写心臆。勋业常怜髀肉生，龙钟却遣傍人惜。人生不乐奈老何，君不见今日山丘昨朱戟。郑园池涸呜蛙多，碧桃欲开缠薜萝。美酒何时对琼瑟，唾壶敲缺闻高歌。"}