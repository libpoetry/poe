{"id":"908339","title":"次韵张通甫见贻","dynasty":"宋","author":"李流谦","text":"插架茫茫纷四部，莫向离骚泥蘅杜。文章何处如有神，心手相随鹰搦兔。长卿醉死文君垆，渠辈但可折简呼。浅惭入俚深入僻，纤丽恶淫寒则枯。欲张吾军子可恃，楚璞呈前燕石耻。擘波飞去定神龙，汗血牵来真骥子。人物有此未易求，颇将撷英泛其流。朝来车从照人热，乃肯访我投林丘。词华薄技无多道，少作吾今知悔早。相期圣处下工夫，一念超然蠲热恼。"}