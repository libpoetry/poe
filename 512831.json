{"id":"512831","title":"生日漫言","dynasty":"明","author":"沈周","text":"幼时慕八十，妄念笑荒唐。八十思幼时，过事惊渺茫。事过三万日，人如傀儡忙。忙忙到衰老，傀儡是末场。谬以百年算，畸日苦不长。虽有六千日，长短未可量。使长莫如前，使短亦不妨。固非罹夭阂，白发映黄肠。生顺与没宁，大观理之常。今日喜饮酒，乐极发悲伤。盗蹠不在寿，颜渊千载光。寿亦何足重，所耻无流芳。耻贫无润身，不耻食糟糠。耻贱无克家，诗书在犹亡。腐草举末焰，螺田怀馀香。含灵参天地，息存还自强。"}