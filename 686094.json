{"id":"686094","title":"答杨肖韩民部二首","dynasty":"明","author":"卢龙云","text":"缥缈山光带暮烟，怀人天畔望长悬。诗家景物多寻胜，子舍斑斓递击鲜。系帛书来丹徼外，草玄亭在碧云前。羁愁最恋餐霞侣，况复当春花正妍。出山惭我负流年，更忆林园乐事偏。五老峰辞青嶂外，六朝迹览白门边。身淹薄宦思来日，书至加餐念各天。彩笔纵横知寡和，琼琚报莫为君传。"}