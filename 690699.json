{"id":"690699","title":"五月七日宝安诸君子招汎龙潭八日复汎篁村同观竞渡客有歌落日放船好轻风生浪迟之句者因以为韵人赋十章邓玄度六言首奏余亦步其韵以六言赓焉","dynasty":"明","author":"张萱","text":"翻车日脚初垂，打岸潮头已落。忽惊沸海云飞，共报寒潭龙跃。作赋何必投湘，问水谁同击楫。我欲赤手搏螭，祇恐白虹贯日。村村鼍鼓争鸣，处处凫车齐放。正宜河朔深杯，不须剡溪远访。竹影几帘红粉，荷香十里画船。欲寻歌处笑处，多在花边柳边。截流劈浪争雄，拍掌齐声道好。彼岸终是同登，此日何须先到。莫问空江龙战，请看近渚鸥轻。习竞自分迟速，忘机一任输赢。钟鼓报晴远近，楼台夹水西东。叩船谁歌小海，解衵须奏回风。帆底惊看风饱，船头又觉潮生。绣柱鳞鳞隐见，兰桡轧轧纵横。满船罗绮缤纷，一水笙歌来往。直须载酒看花，不用乘风破浪。"}