{"id":"444435","title":"金缕曲 虎跑定慧寺谒弘一法师舍利塔，同盛元、晓华","dynasty":"当代","author":"王蛰堪","text":"旷古真奇杰。记当时、扶桑东渡，壮心犹铁。才调艺林推冠亚，一代风流人物。总不抵、中怀菀结。世相纷纭惊万变，泣沧桑、出处都难决。惊立地，便成佛。江山染就男儿血。倩谁知、英雄弃世，宝刀如雪。尽把千秋情与恨，换了青灯贝叶。但领会、心光似月。小伫苔阶长揖处，算百年、一霎神魂接。残照里，认飞蝶。"}