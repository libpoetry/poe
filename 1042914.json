{"id":"1042914","title":"在郡作","dynasty":"宋","author":"刘攽","text":"朱门深沈十二戟，高槐蔽庭有佳色。今时督府雄汉魏，鲁国太山四千石。读书作文五十年，齿牙脱落头半白。平生心事竟何许，衮衮簿书为报国。吾衰不复梦周公，闻道家丘居在东。垂老才为少司寇，杀一正卯那为功。诗书误身既可信，却忆扛鼎之重瞳。宰割山河一何壮，指麾天地如回风。背关怀楚更龌龊，沐猴而冠涂遂穷。区区诸老为城守，头胪晓入旌旗红。鲁人之皋乃自昔，犹复弦歌一亩宫。圣贤万事尽有命，世人何用誇材雄。府丞久吏掾史健，时雨沾足年谷丰。深居闭閤不复出，曲肱甘寝日正中。昔闻汲黯淮阳亦如此，乃不及舞文巧诋为诈忠。"}