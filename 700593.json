{"id":"700593","title":"拟宫怨","dynasty":"明","author":"顾璘","text":"水殿夫容隐暗霜，夜临新月自焚香。窗间画扇含秋思，帐里华灯隔御光。四壁椒涂花霭散，六宫莲漏水声长。君恩未必缘歌舞，无那昭阳掌上狂。紫殿繁华梦已沉，掖庭苔色晚阴阴。浮云变态随君意，朗月流辉鉴妾心。屈戍横门金锁冷，辘轳牵井玉瓶深。空将锦瑟传哀怨，寂寞谁听空外音。翠靥金蝉入帝家，拟将新宠属铅华。君王自信图中貌，静女虚迎梦里车。帐殿秋阴生角枕，屧廊空响应琵琶。含情独倚朱阑暮，满院微风动落花。汉皇宫殿月明时，曾侍宸游百子池。舞马登床春进酒，盘龙衔烛夜观棋。御前却辇言无忌，众里当熊死不辞。旧恨飘零同落叶，春风空绕万年枝。咫尺长门万里遥，耻将裙绶曳纤腰。盈盈璧月沉鸾镜，渺渺银河断鹊桥。上苑旌旗回夜猎，建章钟鼓散晨朝。此身不及双栖凤，处处随君听九《韶》。流苏帐冷璅窗虚，云月差差度玉除。百岁精灵悲故剑，九重恩宠附前鱼。莲花有恨凝芳履，竹叶无光引属车。人意已疏言更浅，莫将词赋倚相如。不见彤墀日月旂，庭隅草木掩清辉。金舆到处无新故，玉貌从来有是非。暮雨楼台双燕入，春寒池馆百花稀。监宫一去无人语，独自含颦咏绿衣。"}