{"id":"683965","title":"送吴士游郧阳用贫士韵","dynasty":"明","author":"王世贞","text":"高树带微阳，倦鸟相与依。本为聊托息，非用借光辉。南亩有栖粮，矫翮且一飞。晨当暂相辞，夕当复来归。躄足未朝餐，原尝代其饥。千载士失职，鼎鼎私所悲。行游向郧楚，急憩鲜华轩。路若经商山，为我吊绮园。芝歌停遗响，麇迹但苍烟。隐见无专是，出处人自研。达为向平叹，倦为宗炳言。要子以异时，庶几于二贤。"}