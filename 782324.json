{"id":"782324","title":"东门行","dynasty":"清","author":"戴亨","text":"出东门，慨以叹。年如矢，去不还。壮盛已过，出入无欢。白日昭昭，不照游子颜。雪霜悽怆漫荒原。鸟无翼，河无船。甘随草木，俯首凋残。嗷嗷八口号寒饥。赁舂作苦精力衰。颓纵有所获难餔，糜思远出竞刀锥。天黯惨，日西垂。儿女罗列，跪奉一卮。欲饮未饮心酸悲。平明就道，妻子牵衣。啼悯我老，问我将何之。山有豺虎，水有蛟螭。征途况瘁骨肉违。安危莫测，魂梦惊疑。男儿结志山不移。邪赢秽窦圣所非。遵古道以寻路，将安往而不迷。停旅橐，解征衣。从今以后，无复别离。生相慰，死相依。"}