{"id":"641289","title":"苏武慢 八首 其二","dynasty":"明","author":"林鸿","text":"性水流湍，情田不耨，堪叹世人猖獗。土鼓风残，结绳政远，吾道渺如一发。箕帚谇言，耰锄德色，厖俗凛乎将辍。树桔槔、唤起机心，却笑灌畦之拙。孰不知、孝本柴愚，学传参鲁，天道本无言说。克让克仁，饰非饰智，方寸要君分别。达则经纶，穷乎蓬累，到此始称豪杰。有几人、俯仰无惭，浩气直干云阙。"}