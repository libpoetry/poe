{"id":"1109016","title":"辛卯满散天基节即事六首","dynasty":"宋","author":"刘克庄","text":"老作黄冠返旧山，尚支驿料破衙官。孤臣毫发皆君赐，独坐风廊不觉寒。门庑无人殿未开，白头散吏久徘徊。年年岁岁千秋节，长占群官第一来。闻说都人竞出嬉，御街箫鼓倍年时。相公入奏天颜喜，半夜扬州送捷旗。约己隆亲礼不同，钧天无宴锡臣工。太皇勋德侔高帝，陛下谦恭似孝宗。野衲云云祝圣躬，亦拈拂子演宗风。恨渠僻陋无闻见，不识光公与杲公。小臣无状挂丹书，还著青袍两载馀。物色依然如碧鹳，阶衔久矣削绯鱼。"}