{"id":"572072","title":"集元定行记斋再赋得原字","dynasty":"明","author":"袁宏道","text":"净绿无馀地，鲜芳缀满盆。风回香出苑，雨洗碧澄轩。满壁长林字，盈襟易水痕。客来谈白传，书去觅青原。托疾常浇药，无忧亦树萱。幽弦清入润，淡墨远成村。见酒猩猩态，怜花栩栩魂。阶前三石瓮，座上五方言。难至穷仙朔，杯行谑赘髡。闻歌半晷静，得采一堂喧。怒若乘秋鹘，竞如渴水猿。瞑朝时错乱，醉醒客更番。户小停诗罚，筹多欣酒冤。语深僮仆寐，觞苦教条昏。入树河垂没，亚枝鸟渐翻。归途传远炬，鸾卫已呵门。"}