{"id":"1080142","title":"朱成伯秀野堂","dynasty":"宋","author":"吕本中","text":"客愁固多岐，我怀亦萧散。连年寻故人，见子二水岸。官居少闲暇，岁月忽已换。有堂名秀野，未入俗眼看。得名自君子，可当清净观。未能艺桃李，且自饱藜苋。荒凉城一隅，初不越门限。脱身少年场，念此已熟烂。嗟予老病侵，阅世盖多难。相逢默无语，自足洗忧患。穷冬足雨雪，近市乏薪炭。时来正堂堂，尚得一笑粲。"}