{"id":"1121544","title":"戏萧高风曾孟声二友","dynasty":"宋","author":"罗公升","text":"丹凤辞旧栖，四海求其凰。偶来梧竹间，振翮鸣朝阳。众禽不自揣，竞欲依馀光。神物要自珍，微羽那足当。了知霄汉姿，不集灌莽场。所忧燕雀杂，坐更鸿鹄藏。丹山有佳侣，足以陪双翔。人间勿为留，归哉白云乡。飞鸿响遥空，抱弋空遗影。游鳞纵前川，把钓睨枯井。相看各如梦，欲去几延颈。劳心纵有获，所获仅蛙黾。行人见之笑，千唤不一省。沧溟四无边，尽纳天地境。巨鳌载三山，未足污吾绠。相顾作清游，濯足壶峤顶。"}