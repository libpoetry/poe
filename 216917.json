{"id":"216917","title":"临邛道士招魂歌","dynasty":"宋代","author":"艾性夫","text":"锦袜生尘脱红玉，琼蟾夜抱金娥哭。芙蓉露瘦寒花钿，鳷鹊楼空冷银烛。轻鸾小凤横紫箫，彩云密漾青霞绡。桂心沁入锁子骨，蕊宫贝阙天都遥。玉床梦断心欲死，独抱秋衾嚥香髓。方瞳白羽青简书，驾月骑风渡瑶水。琼楼碧户翠雾香，紫兰结佩红薇囊。云车仙子不可识，芳卿寄谢真荒唐。蔗浆不饮啼寒泪，不悟齐人少翁诡。安得天上蓬莱宫，却着人间马嵬鬼。"}