{"id":"810716","title":"沁园春  即事","dynasty":"清","author":"毛奇龄","text":"已度三朝，忻逢四并，重对春波。看杨柳堤边，羽觞泛去，蔷薇洞口，油壁来过。北地贤宾，江南名士，人物加于晋永和。况杂坐、有美人相间，齐画双蛾。兴来酒泻银河。恰岩畔斜阳照绿萝。看环拥楸枰，目萦琢石，暗抛博具，指印纹螺。红袖香生，碧桃花放，此际春光可奈何。华灯起，见楼头纤月，徐上林柯。丁巳之春，我来沪渎，喜遇西园。念当日闻声，有如日下，今朝高会，竟在云间。江薛才华，庾徐藻采，所著佳文是偶言。笺题外，有吹蓬小令，折竹新篇。桃花初涨平川。又风起城头扑柳绵。自画阁摊书，谈深烛下，闲堂赠妓，肠断樽前。两次三番，风晨雨夕，是处相逢非偶然。沟头水，问东西会合，知在何年。凉月衔云，清风出谷，秋满人间。况出水芙蓉，诗篇绝丽，环溪修竹，酒兴将阑。子羽湖头，伯通桥畔，好友相思尝往还。扬舲去，见停来顾渚，望去吴关。横塘暑气将残。更微雨初过销夏湾。只陂有鸡栖，人归画舫，丘当虎去，寺在青山。畴昔曾游，石城深处，夜月清樽酹未干。歌词罢，向旗亭试听，可有双鬟。桃叶堤边，琵琶巷里，人字青溪。本博陵旧氏，愁窥燕幕，汾阳公子，共听乌啼。春寒愁又度，落尽东园几树梨。空回首，正江南烽火，塞北征鼙。相誓盈盈两地。奈仙源鸡犬望后都迷。况渚下书沉，误排雁影，章台人去，遗恨桃枝。隔巷空还系臂，便钿合金钗何处思。只蛮笺数幅，堪付新词。"}