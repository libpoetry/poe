{"id":"276570","title":"沁园春·长叹，用卿谋韵","dynasty":"现代","author":"汪石青","text":"借枕邯郸，此梦休醒，落得崔巍。算攀援有路，蝇真附骥，乘时一鬨，蚊且成雷。雅度翩翩，高怀蹇蹇，若猎功名安用哉。鏖糟耳，正何须月满，何必春来。吾今寄语吾侪。向眼底、苍茫不用哀。看生荣死瘁，莫名其妙，饥餐渴饮，安见非才。花样新翻，添来锦上，到处人情如此佳。红尘里，有郭公解事，随意登台。"}