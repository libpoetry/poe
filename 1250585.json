{"id":"1250585","title":"宋铙歌鼓吹曲十二首 其十一 吴越王钱俶见上威德日盛尽献其土地为吴越归之十一","dynasty":"元末明初","author":"宋濂","text":"皇王握神契，重华叶帝谟。神兵从天下，歘忽千万馀。挥戈日为回，投鞭海成枯。奋击八极间，健疾飞电如。钱氏最先觉，方物久内输。终知乔岳尊，邱阜欲何须。登民献天府，不烦神戈诛。帝德统罔极，万国混车书。"}