{"id":"837920","title":"答林小眉表弟","dynasty":"清末民国初","author":"苏镜潭","text":"金人十二祖龙死，竖儒无用坑杀耳。孱唐腐宋纷蚯螬，君亦何心至于此。迷魂苍苍那得招，被发大荒下九霄。男儿三十不称意，鞭挞玉虬恣游戏。君看刘毅信可儿，手掷万千等閒事。南穷巫岛狼须胡，北上金台马骨枯。悲歌感叹溷屠沽，兴酣击缶更呜呜。一朝掉头不肯顾，弃冠投笔忽云徂。归来驴背风雪寒，耸身依旧入诗坛。三年已灭才人刺，尺剑空羞壮士颜。相逢快赌鲲溟酒，高李吹台共携手。且趿朱履掣长鲸，莫管白衣幻苍狗。无端吊古发牢骚，笑傲瀛壖诗百首。遂令朽拙穷枯腔，褰裳跨卫从君后。天生我辈浪得名，古来才大忍相轻。长身寿骨博名句，德孺为弟坡为兄。汉东之国水如渑，时闻人语说苏程。"}