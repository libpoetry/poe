{"id":"650171","title":"辞剑图为学士胡公赋","dynasty":"明","author":"金幼孜","text":"楚平席僣伪，任邪斥忠良。伍奢既就烹，子胥遂奔亡。出疆适吴会，追者何太忙。行行至江浒，欲渡津无梁。邂逅得渔父，哀穷济以航。感此脱危厄，解剑聊为偿。父也义不受，长揖增慨慷。嗟彼寰中人，结交布周行。刎颈誓莫逆，笑谈出肝肠。一朝婴祸患，变情非故常。父也谅非旧，急难恤劻勷。利害等丝发，万金一毫芒。高风振颓俗，百世仰馀光。夫子尚志节，抚图不能忘。写之置座隅，怀古意何长。斯人不可见，三复涕沾裳。"}