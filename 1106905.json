{"id":"1106905","title":"和陈州田舍人留别","dynasty":"宋","author":"王禹称","text":"宛丘分理藉贤明，暂辍词臣抚百城。职罢掖垣人共惜，郡连京辅自为荣。休吟红药阶前色，且听长淮枕上声。驻马都门相别处，柳黄莎碧上林莺。东风初暖酒难销，五马行春罢趁朝。道畔棠阴同召伯，阶前蓂荚别唐尧。下车正是尝新笋，得句何妨寄旧僚。预想郡斋公宴处，桃花凝露柳垂条。演纶多暇每封章，暂去颁条道更光。郡吏好排红粉妓，史君曾是紫微郎。楼台有月新诗出，囹圄无人绿草长。地接清淮足佳致，水村烟坞似鱼乡。淮阳冰绽柳条新，风物暄妍土俗淳。捧诏暂辞双阙路，劝农深入四郊春。茶烟静拂听琴鹤，谷雨轻笼锄麦人。赢得褰帷恣吟兴，落花飞絮满车茵。颁条京辅近吾君，政术高于召信臣。道服日斜披鹤氅，药畦春暖步龙鳞。归朝莫指三年调，化俗应苏一郡人。愿作淮阳去思颂，与君刊石慰陈民。"}