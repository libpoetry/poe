{"id":"267466","title":"瑞鹤仙·庚子岁晏赋此调，寄悔生长安，今三十年矣","dynasty":"现代","author":"朱祖谋","text":"处幽篁怨咽。凝望里、一镜缘愁白发。无家更伤别。倚新声犹恋，前尘苕霅。桑田坐阅。任软红、灰外换劫。剩行歌汐社，储稿史亭，此恨销骨。莫道长安倦旅，再拜啼鹃，梦迷行阙。神州涕雪。卅年事，寸肠折。怕登楼眼底，流红无地，江南芳草顿歇。解伤心故国，淮水夜深片月。"}