{"id":"1116081","title":"寿高内翰","dynasty":"宋","author":"汪莘","text":"胸次包天烛九垓，正须博大济时材。朝从碧落抟风角，暮泛灵槎出斗魁。别墅已将修竹隐，朱门仍向镜湖开。如今且为苍生起，一取前贤气燄回。璞玉浑金表里同，心知言动有阴功。一门人杰成龙种，三世科名各继宫。华盖共瞻天座北，勾陈长扈帝垣中。野人只待秋风起，去向西湖作钓翁。鹤立青松老令威，佳辰山水倍清辉。曾扶东壁排云出，几跨苍龙带雨飞。竹簟水风须得意，玉堂春日即催归。愿公与国为梁栋，千载煌煌照太微。"}