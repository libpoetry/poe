{"id":"828565","title":"伯夔六十寿诗","dynasty":"清末近现代初","author":"陈曾寿","text":"当代能文章，义宁第一手。削迹入匡庐，与世隔绝久。时翁年八十，往拜有谁某。维君跫然来，真气暖岩岫。温温子弟色，服勤常左右。于今薄师门，风义庶可救。岂惟斯文传，真脉在孝友。修身贻令名，四海仰贤母。客语夜稍深，趋入唯恐后。孺慕及深慈，目中未曾有。自婴风木悲，硕腹俄损瘦。推让及群季，周恤遍亲媾。时交尚意气，握手肝肺剖。反面或下石，创甚柳州柳。惟君久益亲，相看进于旧。经年更患难，鬓发已老叟。但深孤露悲，岂效庚申守。愿君葆康强，特为亲故厚。能为义宁文，并齐义宁寿。质直无饰辞，聊用当春酒。"}