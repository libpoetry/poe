{"id":"1076218","title":"席间分韵送王季共得浦字","dynasty":"宋","author":"周紫芝","text":"乌衣说诸王，人物世足数。至今有云来，眼色照天宇。谁知静秀中，有志良未吐。时从云梦胸，喷作秋江雨。中郎骑生驹，世亦号文虎。才高公自出，步骤真接武。名当在户前，意岂甘哙伍。三年隶工曹，一舸辅江浦。风流各云散，相见定何许。臭味苦无多，酒行君竟举。"}