{"id":"689101","title":"江上寄陶苦子","dynasty":"明","author":"何绛","text":"结爱为兄弟，恩情共骨肉。抗心同白水，明信炳如烛。欢娱未有时，邈若参商宿。行客非岁月，相见岂能卜。海犀不远水，梁燕知春归。而我连枝树，万里各天涯。寄书尚盈袖，努力尚有辞。一展不忍读，再展泪横滋。区区累结束，恨恨起长思。我行尚南国，君愁当告谁。春芳君独惜，我自捋虬髭。两意共一心，忧多复何为。"}