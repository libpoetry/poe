{"id":"210931","title":"次韵上文潜丈","dynasty":"宋代","author":"蔡肇","text":"张侯胸中包覆釜，百里奔流无寸土。玄蛟白鼍有时作，一洗乾坤三日雨。诗雄变怪有如引，震动犹能止啼乳。已倾太白酒船空，更压少陵饭山苦。昨朝东门同拜勅，玉齿犹残道中语。闭门十日无一事，坐对空庭秋叶舞。何时御史出霜台，便假前驺辞棘户。城南邀我倒余尊，紫栗黄橙已登俎。"}