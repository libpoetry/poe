{"id":"769666","title":"沁园春·清明雨中，周繁露先生招集南庄别业 其一","dynasty":"清","author":"陆震","text":"我辈何缘，为童子师，此日殊艰。叹腹中车转，多时不乐，身同匏系，甚日能閒。难得今朝，佳辰有暇，何计为欢足解颜。寻芳去，喜南庄最僻，地主非悭。萧然茅屋三问。有高柳、周遭水一湾。正疏疏雨湿，沙头路滑，微微风绽，树顶花殷。爽阁东西，危阑曲折，绣砌茵铺草色斑。初经此，果一邱一壑，自可跻攀。"}