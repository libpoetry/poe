{"id":"685614","title":"挽袁正修将军二首","dynasty":"明","author":"邓云霄","text":"曾许燕然再勒铭，谈兵相对眼偏青。金台重价求龙马，玉帐凄风落将星。处处鲸鲵喧海岛，年年烽火照边庭。时危谁是乾城者？哀角悲笳不忍听。箧里兵书且莫焚，门前食客尚如云。筑坛未拜淮阴将，投笔空从定远军。岁厄龙蛇埋侠骨，剑沉牛斗暗星文。英魂不化辽东鹤，黄石城边可认君。"}