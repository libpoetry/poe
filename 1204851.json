{"id":"1204851","title":"摸鱼儿","dynasty":"元","author":"许有壬","text":"买陂塘旋栽杨柳，清风静扫尘务。柳阴已见疏成密，又听绿荷敲雨。鸥戏渚。柰倏尔翻飞，飞过崔嵬屿。形神自语。岂世事相萦，机心未息，物我不同趣。池亭小，收敛风烟来许。渔歌何愧钟吕。水纹瓦影相娱悦，高咏退之佳句。荷酌醑。有一曲沧浪，不犯人间谱。悠悠振古。问谁似吾侪，攻迂习澹，为水废场圃。"}