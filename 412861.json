{"id":"412861","title":"春日忆外壬戌","dynasty":"近现代","author":"萧碧梧","text":"情怀难展强吟诗，吟得诗成情转痴。怕见天边一轮月，只因曾照并肩时。别后容颜梦里知，花明柳媚倍相思。纸窗风物无穷意，记得临床共听时。匆匆分手又残春，相隔天涯别恨新。料得清宵花月下，凭栏应念故园人。棠红梨白各争妍，满眼春光别恨添。两地迢遥徒怅望，不知何日著归鞭。"}