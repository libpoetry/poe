{"id":"479103","title":"题许道宁秋山暮霭图","dynasty":"明","author":"吴宽","text":"远山近山翠浪倾，爱此万叠秋初晴。已多浮云岩下宿，只有暮霭空中生。草树纷纷纵复横，风回落叶填涧坑。哀猿啼处日将暝，谷口不见樵夫行。重洲复渚望不极，渔舟独出沙鸥惊。三山二水昔人句，仿佛当时登石城。何如攒蹙寻丈里，一目千里当前呈。画家意匠劳经营，墨气浓淡皆有情。平生见此真有几，不负长安许道宁。残山岂合推马远，寒林亦宜矜李成。世间神品吾所遇，沈老旧藏高克明。二图作配实相称，品格岂待宣和评。呜呼！人言名画真是名，一笑顿觉千金轻。"}