{"id":"700706","title":"别黄玄龙绝句","dynasty":"明","author":"崔嫣然","text":"昨夜罗帏始觉霜，月中疏柳一时黄。晓灯欲暗将离室，不道离人畏曙光。九月江南似小春，偷春花鸟殢归人。妆楼直对长干道，愁见行车起暮尘。枫落鸦翻秋水明，长桥衰柳古今情。从来歌板银罂地，多为伤离不忍行。华裾赋别酒初醺，《水调》吴歌夜入云。此曲由来能解恨，一时凄切半缘君。"}