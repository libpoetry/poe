{"id":"832619","title":"瑞龙吟 寓园饯春，伯韬和清真韵见贻，率酬一解 其一","dynasty":"清末民国初","author":"朱祖谋","text":"吴皋路。依旧翠槛交藤，露台临树。年年寒食东风，怨罗恨绮，消春甚处。倦吟伫。珍重劝归啼鸟，恋人堂户。天涯楚客能狂，对花对酒，低徊梦语。无限浮云心事，短裾羞倚，摇杨狂舞。归燕惯瞋空帘，人意非故。涂妆晕色，凭写伤高句。何曾见、云屏泪眼，香尘回步。镜里千红去。凭阑待理，黄昏断绪。重叠愁成缕。年事晚、沈沈镫花飘雨。夜长漏促，一筝尘絮。"}