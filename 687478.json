{"id":"687478","title":"题小景画册十首","dynasty":"明","author":"孙承恩","text":"拉伴事幽寻，古洞共探历。马蹄相追随，岚气袭衣湿。有石倚空旷，拔地何巉然。缓带一瞻眺，兴落飞云边。暧暧夕阳沉，林壑倏已暝。樵牧各归来，银蟾上松顶。乱石倚巉岩，山径故崎岖。肩舆度前冈，松风吹我衣。浮图屹亭亭，乘暇一俯仰。忽然风雨来，檐铃一齐响。濯足复濯足，还以洗我心。浩歌沧浪吟，千古有馀音。蹇驴驼一老，行行过松径。寻诗应几章，寒露滴衣冷。旭日上曈昽，何人有瞻拜。我爱阳德升，万古永不晦。澄湖浸云天，有亭湖之涘。凭栏发清啸，鱼龙或惊起。山深无尘俗，山翁嗜玄虚。解琴时一鼓，引出溪中鱼。"}