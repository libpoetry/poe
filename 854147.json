{"id":"854147","title":"梦有饟予宝器一奁者曰僧某甲入寂奉以别也一念不敢受当与善知识作供耳顾视僧在傍恢然伟岸与之揖甚野划然笑曰我不管也因墨格上笔书云老藤一枝孤云万里如是我闻我闻如是放笔趺坐而逝既觉因作偈言焉知僧非异人与予宿有缘契庶几闻之","dynasty":"宋","author":"方岳","text":"何师何许人，何用与世绝。向来修何行，于今得寂灭。复以何因缘，梦与老夫诀。是身如虚空，而有何差别。云何作我相，饟别何屑屑。彼分香卖履，何者谓豪杰。老师出世间，亦复何恋结。我法一切无，何以此宝诀。问宝何从来，岂为我辈设。师今何方去，更吐广长舌。"}