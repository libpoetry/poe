{"id":"1030867","title":"题端约喜神诗","dynasty":"宋","author":"蔡戡","text":"高楼结蜃桥垂虹，人间梦幻色即空。何劳愚智徒相攻，无异蛮触战蜗虫。先生学道尤温恭，皎然明月来窗栊。幅巾宛有林下风，身虽隐约声如镛。何人为写冰雪容，屹若山立凝神锋。长松诘曲盘虬龙，朱藤缓步行松中。治世乃有商山翁，青鞋不踏京尘红。宦游已悟禽入笼，谁能薄禄仰釜钟。百年驹隙成匆匆，一廛可老荆溪东。"}