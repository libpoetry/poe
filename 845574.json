{"id":"845574","title":"天圣二年南郊鼓吹歌曲三曲 其三 十二时","dynasty":"宋","author":"无名氏","text":"嘉亨运，璇历均调。光烈迈唐尧。珍图缘错，垂锡乾霄。封岱顺车杓。修合答、万玉来朝。瑞丕昭。构宇结瑛瑶。虚气下仙飙。钦崇道祖，舆驾动临谯。整銮镳。郊报厚黎苗。均纯贶，渗漉咸滋液，能事播欢谣。继明缵绪，缓赋轻徭。京庾比丰饶。勤中昃、采善询荛。五风飘。授人时吏正，休马櫜兵销。良肱隆栋，助化率皇僚。德声遥。懿铄简书标。"}