{"id":"1114263","title":"再用粹中韵各赋牡丹梅花","dynasty":"宋","author":"李弥逊","text":"曾倚沉香作好妆，竹篱茅屋肯深藏。天寒翠袖留空谷，岁晚长眉闭上阳。投辖尚能来好事，着鞭应恐并馀芳。广平赋罢诗肩瘦，不为梅花恼石肠。寒花入眼乱纷纷，高卧袁安雪塞门。春透交枝才照座，风摇断萼已飘村。返魂香细宁辞折，自暖杯深不待温。为约竹君同我老，交情此外更谁论。"}