{"id":"768749","title":"金缕曲 徐问渠六桥草堂图册","dynasty":"清","author":"赵庆熹","text":"玛瑙坡前路。认虹桥、高低十里，亭台无数。落日荒荒红不语，只照长廊短庑。指断碣、重来摩抚。南宋衣冠何处是，算六陵并少冬青树。高隐士，自千古。好山依旧青当户。想深宵、月明人静，水仙歌舞。我有先人祠宇在，恰对梅花古墓。料寒食、清明逢汝。桐帽棕鞋须结社，须他年、分作湖山主。图画里，可容补。"}