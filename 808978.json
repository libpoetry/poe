{"id":"808978","title":"樊城感旧","dynasty":"清","author":"郑珍","text":"忆我丙戌年，春风三月时。驻马樊仲国，渡江恣盘嬉。背载双葫芦，笑杀襄阳儿。兴到即野饮，菜花迷大堤。寻碑万山顶，访古习郁池。晓探鹿门去，晚度檀溪归。落日三板船，快泻青琉璃。苍苍渔梁渡，馀映依山陂。同袍两三人，今或宰木累。当年仲宣楼，为我作生期。城头一挥笔，顷刻千字诗。瓠落秖无用，成就苍髯髭。风雪满天地，江山寂如遗。残檠照颜色，小火不上衣。岂独□倦意，伤怀空自知。"}