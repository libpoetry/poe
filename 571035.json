{"id":"571035","title":"武陵城西隐者歌","dynasty":"明","author":"符锡","text":"葛洪不作勾漏令，营丹丹入辰川游。霜崖合沓几千仞，倾柯振石奔洪流。云中遥见赤松子，身骑白龙掼龙耳。紫衣使者遥致辞，招我昆丘餐石髓。北江流水武陵春，却向城西访隐沦。曲堤如山醉不醒，庞眉奄见秦时人。时从猿鹤掉尘迹，萝月分眠涧中石。扬帆天汉我欲归，桃源洞口长相忆。"}