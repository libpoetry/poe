{"id":"703413","title":"梅花","dynasty":"明","author":"释今严","text":"玉立烟霞外，天长望欲穷。窥人一眼白，映雪万山空。素色开残夜，疏枝待晓风。别馀孤冷意，不与水云同。独有庾关早，从来不识春。谁言云外影，堪寄陇头人。逸士多相见，孤僧少所亲。落花时又到，珍重百年身。腊残衰草尽，极目一空林。阅岁同为客，淩霜花自深。韵添孤月冷，色有白云侵。落落千峰顶，清猿时一吟。寒香日以远，瘦影日应疏。只此情何限，令人思有馀。雪残浑欲老，春色可谁如。石上閒相对，无言又起予。野怀何所寄，馀梦到寒梅。云散高楼晓，孤筇踏雪来。远看空极目，相对但持杯。坐久日将暝，长天一鹤回。"}