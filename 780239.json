{"id":"780239","title":"三姝媚 再和咏白十姊妹花","dynasty":"清","author":"叶绍本","text":"谁言芳意谢。爱乱蕊丛开，清和节乍。连理骈枝，讶低鬟牵袂，缡褷亭榭。素面争妍，嗤凡卉、蒙茸满架。练帨纷罗，九咏霜缣，一般吟写。却笑英娥字借，拟玉女青腰，依旬来下。轻绡装改，见层层院落，云袿齐亚。七子佳名，更三妇、艳情宜画。十国春风漫羡，提鞋早嫁。"}