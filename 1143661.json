{"id":"1143661","title":"送许君起赴馀干教授","dynasty":"宋末元初","author":"仇远","text":"当年而父同吾父，各罄籯金共教儿。可惜两翁黄壤下，不知二子绿衣时。著鞭虽已撞楼破，列鼎宁无负米思。千里送君何以赠，长歌泮水蓼莪诗。兰佩蓉裳似倦游，东隅虽失尚堪收。君骑漱玉亭前马，我舣投金濑上舟。八品一官俱独冷，两州千里隔三秋。南溟鲲化君能事，甘分西湖侣白鸥。"}