{"id":"292596","title":"内家娇·残霞收拾了","dynasty":"现代","author":"张克家","text":"残霞收拾了，倡家笛，吹出按牙檀，记晴放夕曛。楸枰含润，水滑新浴，枕簟无尘。曚胧是暮鸦，乌帽影、香麝璧人魂。素手携来，才过响屧，双肩偎并，小立前轩。下阶罗袜，刬衣如叶，最好浅淡无痕。说甚舞深衫重，歌罢声吞。任枇杷别巷，秋千閒院，我侬厮守，得意忘言。翻笑隔河牛女，都欠温存。"}