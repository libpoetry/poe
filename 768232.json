{"id":"768232","title":"南浦 春水用玉田词韵同融谷赋","dynasty":"清","author":"龚翔麟","text":"人柳乍三眠，听流澌、废苑春光才晓。腊雪未全消，寒沙外、半旧苔痕谁扫。东风几日，鸭头新涨冰钱小。是处翠波通短棹，冷浸六朝芳草。朱栏几曲斜临，影弓弓、十里香踪不了。漂出落花多，红桥口、曾有浣衣人到。遥峰缥缈，霁蟾飞下游人悄。道是新烟未禁，灯火秦淮还少。"}