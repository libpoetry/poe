{"id":"504967","title":"公无渡河","dynasty":"明","author":"乌斯道","text":"公无渡河，公无渡河，公若渡河，吾将奈何。河水有悬流，鱼鳖不能居。公力不如水，乃为鳖与鱼。河水胜鸩毒，河水胜矛戟。河伯不相邀，胡云避不得。吾闻狎于虎，死于虎，狎于水，死于水。公性扬扬急如驶，河水一去不复回，公今一去宁复起。公不起，自取之，公兮公兮将怨谁。"}