{"id":"1125901","title":"湘西四绝堂再送蔡如晦","dynasty":"宋","author":"郭祥正","text":"长城截湘江，盘盘据天险。承平逾百年，民富德泽渐。层居出云汉，门户当翠琰。尤爱湘西山，佛寺金碧俨。引泉甃深池，因崖起危广。长松争嵯峨，众木就退敛。远思秦汉间，疑此藏玉检。盘石可径卧，苔发滑胜簟。方塘才俯窥，引手取莲芡。四绝校重轻，欧沈信已忝。卓然韩杜诗，光焰不可掩。大羹味全醇，美玉灭瑕点。悄若蓬莱峰，夜浪岂忧飐。又如上帝箓，默诵破群魇。惟惊落俗口，一读一遭贬。知音希世逢，谁谓此言谄。穷奇须竟欢，忧来热吾脸。不得陪俊游，自知冗官玷。论情既霄壤，咫尺隔秦陕。不为谢安侈，应慕杨绾俭。赓酬继前唱，岩壁俟镌剡。去为经世霖，慰此楚封歉。离杯空酣酣，离恨犹冉冉。雁鸣洞庭阔，霜雪鬓毛染。行矣无淹留，路转双旌睒。尝读大易辞，可止戒遇险。麓山俯城郭，盘盘进以渐。重岗如连环，斗起若圭琰。佛宫敞金碧，儒舍陋茅广。修篁万兵肃，老柏壮士俨。独鹤时一鸣，众鸟归翼敛。兰风新麝裂，芰雨真珠飐。虚堂群动寂，冠缨堕枕簟。颓然委支体，清梦竟无魇。引坑酌醇醑，激齿碎圆芡。载歌少陵篇，一重复一掩。桃源归路隔，回首惊俗检。不唯纵逍遥，且喜远邪谄。清湘稚子浴，其乐吾与点。况闻长老言，了悟生理忝。心如碧莲花，忍使红尘染。又爱御史碑，白玉不可玷。能忘迁谪忧，直笔正褒贬。清旷终何为，名迹漫镌剡。吾君方更化，凡百务节俭。楚封劳贤侯，重地比二陕。施为若霖雨，一饱苍生歉。新法持以归，恋山休荏苒。想当奏御时，和气动舜脸。拜恩明光殿，日射腰金睒。"}