{"id":"1065833","title":"送仲南兄赴南仓","dynasty":"宋","author":"苏过","text":"忆君结发读书日，肯学呻吟事刀笔。功名直欲高古人，议论从来气横臆。咄嗟岁晚事大缪，翻然自许林泉役。躬耕二顷羞甘旨，栉风沐雨忘晨夕。十年不知簪组味，万里能舒陈蔡厄。丈夫升沈何足道，竭身养志真奇特。闭门却求文史乐，劲气岂为穷居屈。信哉自有绝人处，坐使懦夫闻有立。迩来弹冠本非好，黾俛聊从父兄迫。区区试吏仓庚间，定知蜡屐何曾得。嗟余白发亦自笑，眷眷一官乃鸡肋。明年驱车走太行，政坐相如空四壁。秋风潩水各相送，未觉轩裳胜蓬荜。鹪鹩傥获一枝安，此外所忧非我力。"}