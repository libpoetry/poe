{"id":"145342","title":"山蔬·山蔬有真味","dynasty":"宋代","author":"释文珦","text":"山蔬有真味，肉食者不知。老我於空林，自爱园中葵。种莳举有法，采撷初无时。置之折脚铛，燎以枯松枝。芼之以姜桂，是乃性所宜。嗜此心成癖，自觉甘始饴。既足果吾腹，何用五鼎为。众欲不干虑，出处常委蛇。笑傲泉石间，万象皆吾诗。我已自忘我，人知我为谁。"}