{"id":"703935","title":"寄内","dynasty":"明","author":"韩日缵","text":"辞家别袂染秋霜，幸及鹓行贺履长。朝罢谁檠青玉案，梦馀自到白云乡。光分太乙怜孤映，赐出天厨忆共尝。慈净夙因真愧若，爇檀夜夜礼空王。乍出青山侍玉除，退朝便欲叹归与。箧中残帙尘应积，沥脚荒田计已疏。有妇不烦亲井臼，课儿慎勿掷居诸。向平婚嫁频萦念，仗尔慈帏代拮据。童沐新恩赐翟褕，香车仍滞碧山隅。皈依净土良为得，跋涉皇途竟未俱。愿遍大千思作佛，年过五十始称姑。客怀望切含饴信，直待将雏集帝梧。"}