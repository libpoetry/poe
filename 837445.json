{"id":"837445","title":"霜花腴·彭刚直墨菊","dynasty":"清末民国初","author":"夏孙桐","text":"赋秋倦笔，对冷缣、偏惊满纸风霜。花淡人豪，墨浓枝瘦，传神妙与相当。醉毫有芒。问傲姿、原薄铅黄。向东篱、吊屈哀荆，定知诗里感柴桑。千幅画梅名世，看森森铁石，妩媚心肠。倾国难逢，英雄同调，一般寄托幽芳。故家径荒。望雁峰、乔木凄凉。剩芸绦、护取秋容，魏公题字香。"}