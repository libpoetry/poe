{"id":"1054457","title":"寄芸叟年兄","dynasty":"宋","author":"孔平仲","text":"垂天雄翮抟海风，穷高极远志不同。盛年折桂心未歉，磨刀水际思平戎。西羌活擒偶失手，天南星堕郴山中。未甘遂葬江鱼腹，当归入觐明光宫。何尝仆射干荐举，芸台乌府选择公。蛟龙齿角老愈硬，楩楠材格寒更浓。耻为葳蕤要节目，预知子不见从容。川峡揭节建大戟，服紫腰金薄赏功。暮年车辖徙荆楚，江离摇碧水蓼红。橘洲桥口皆莽草，贾傅井中苔已空。我已衰白敛一郡，附子馀光聊养蒙。尝言早休乃良策，倚空亲想莲花峰。请君先去采芝朮，我续随子栖蒿蓬。水甘松香真胜境，云滑石险多行踪。半天河汉倾瀑布，自然铜吼闻霜钟。董仙种杏人竞取，渊明石床苍藓封。怡神曲糵有妙理，禾收石斛岁屡丰。林迥岩屋尤可遍，溪间小桥横木通。手扪松萝攀紫葛，清凉半夏如秋冬。黄精久饵助冰雪，与君同作白头翁。"}