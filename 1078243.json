{"id":"1078243","title":"周元仲来自湖外传示崧老赠东林圭三友篇读之慨然因次其韵","dynasty":"宋","author":"李纲","text":"粲粲襄陵翁，大岳九世孙。文章老益奇，于道见本原。我生植艰虞，惨澹风霾昏。挽翁共出力，一廓扶桑暾。芬馥蓺兰芷，神奸伐蛟鼋。此志竟萧条，相顾声为吞。远游负深衅，行偏西南坤。忆昨遇江上，携手庐山樊。林间接软语，穷尽兴衰根。三年隔瘴海，岂谓我尚存。何尝知枣梨，颇亦闻风幡。读翁三友篇，雅契久弥敦。江南盗云扰，崛起巢与温。翁今渺安在，犹滞脩水源。我病寄闽岭，栖息僧家园。百念悉灰冷，窥见易象浑。区区不自量，信笔笺微言。逝将从翁游，淬砺删其繁。三圣邈已远，万古同所尊。何当进此道，对坐虚明轩。"}