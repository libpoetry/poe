{"id":"885531","title":"除月二十三日夜梦","dynasty":"宋","author":"许月卿","text":"仙君重瞳衮衣明，红云一朵当殿楹。千官拜舞环佩鸣，中有一人摄齐升。琅琅敷诵百辟惊，首云有臣许月卿。合在帝所式群英，煌煌召节来帝廷。肤使奕奕华弓旌，我时荷边食芡菱。坐茅心涣俨不听，从天飞下苍葱珩。申传帝命通叮咛，亲授秘诀餐长生。提耳言言帝旨令，梦回题诗香枕屏。"}