{"id":"1106605","title":"贺郡守生辰二首","dynasty":"宋","author":"王庭圭","text":"月丽重离日正明，星精磅礴应时生。诗成五字今无敌，赋压三都世有声。殿阁微凉风乍起，门庭当昼雀争鸣。拟将间气为公寿，编入中兴颂太平。鹊印铜钩几世传，门中人物自超然。高文大笔无双誉，紫府丹台第一仙。会见黄眉三洗骨，谩劳青史再编年。西林恐未容归隐，将有追锋下九天。"}