{"id":"1077166","title":"罗畴老所藏李伯时画马图二首 其二 御马","dynasty":"宋","author":"李纲","text":"房星之精下天驷，产此骐驎奉天子。龙媒徕自大宛城，汗血生从渥洼水。那知妙手居合淝，笔端能出神俊姿。顾视清高气深稳，志意俶傥精权奇。兰筋秀骨连钱直，细毛萧捎丰颊臆。金鞿络首牵奚官，自中伏波铜马式。一疋驻立一疋行，坐看千载风云生。鸾旗在前属车后，虽有绝足何由呈。"}