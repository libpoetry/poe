{"id":"1202799","title":"水龙吟 赋秋日红梨花","dynasty":"元","author":"王恽","text":"纤苞淡贮幽香，玲珑轩锁秋阳丽。仙根借暖，定应不待，荆王翠被。潇洒轻盈，玉容浑是，金茎露气。甚西风宛胜，东兰暮雨，空点缀，真妃泪。谁遣司花妙手，又一番、争奇呈异。使君高卧，竹亭闲寂，故来相慰。燕几螺屏，一枝披拂，绣帘风细。约洗妆快泻，玉瓶芳酒，枕秋蟾醉。"}