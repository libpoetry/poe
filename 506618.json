{"id":"506618","title":"梅花吟","dynasty":"明","author":"王洪","text":"长年见梅花，每与梅花醉。今年见梅花，当为梅花泪。梅花自奇绝，人事如今别。花下一徘徊，若听梅花说：“不愿傍官驿，驿外尘飞多马迹。几番驿使入南来，南枝折尽花狼藉。不愿在深宫，娥眉人去寿阳空。缤纷檐下花飞片，不上宫妆入草丛。不愿在西湖，旧日逋仙迹已芜。可惜暗香疏影处，新来多是拾樵苏。不愿近东阁，无人更管花开落。黄昏风雨锁朱门，和羹人半归沙漠。只愿开向千岩窟，饕虐凭陵任风雪。花香不掩战士魂，花飞不点流民骨。”吟翁索笑痴更痴，岂识梅花欲避时。骚经一字不拈出，灵均与我深相知。"}