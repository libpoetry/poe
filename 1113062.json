{"id":"1113062","title":"书目所见者五首","dynasty":"宋","author":"张侃","text":"我家屏围图，画作江天雪。雪晴行渔舟，蒲帆系樯绝。犹记为儿时，剑立从头说。今日亲见之，甚欲伴清洁。浅滩潮未到，小舟不得动。当时一羽轻，今成千钧重。老翁倚篙竿，生寒肩势竦。劝翁且归家，潮来胜乘槎。盟鸥何处来，声和春喜近。宾鸿可怜生，呼群摩雾隐。鸥鸿本何心，世人无义襟。责彼不责己，嗟嗟非独今。群山恰四围，江潮游其中。潮低不成山，岂是阨于风。舟行山渐远，潮势同瓴建。抑之可使高，又作望崖反。小民海滨居，煎水活妻孥。指海充府库，何曾计有无。盐成有喜色，摘蔬供午食。君子劳于心，我侬劳于力。"}