{"id":"761519","title":"玉烛新 重阳近矣倚此为寒花问","dynasty":"清","author":"况周颐","text":"光阴簪菊近。费暗省秋期，几探芳信。故人自别，江山瘦、鬯好登临谁分。题糕落帽。忍忘却年时疏俊。帘乍捲、笙语霜前，依稀破人酲困。安排更把茱萸，怕刬地烟尘，放晴难稳。素娥问讯。应不负、占取一天风韵。无情有恨，数旧约曾无凭准。愁暂倚、风雨壶觞，低徊看鬓。"}