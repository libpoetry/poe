{"id":"815761","title":"广哀","dynasty":"清","author":"钱澄之","text":"将军兵未散，何事欲捐生！尽室沈沧海，单车指旧京。衣冠老父泣，意气敌人惊。西市风沙起，天心正不平！七十犹倡义，谁能惜此生！莫悲赍志殁，原不望功成。诗咏游仙乐，死传坐化名。争知尸解去，底用哭真卿！中丞初战死，祠庙宛陵新。谁窃王綝首！还完重捷身，藁竿无不可，合葬亦随人。近说忠魂附，家家祀作神。报国詹公子，麾兵战不还。空传云雾险，竟死大安关！马忆长干瘦，衣怀京兆斑。西溪双血泪，洒滴遍闽山。谁怜王录事，竟死婺州围！抗节江东盛，殉城大吏稀！坚持太守篆，还著幕僚绯。一死南朝重，毋言职最微！华亭多节义，死丧及师儒。题壁留谁看，升堂笑独迂！特书「明命永」，果兆汉兴符。正朔鬼神奉，忠魂得慰无？痴肠吴太学，国破早捐生！莫听呼天诉，聊明报汉情。鬼神应有恨，劫运恐难争！近喜威灵见，南昌虏数惊。抗节师儒事，坚贞似尔稀。为纾雷泽难，竟著杲卿衣！幽梦期当践，家书付未归。三闾虚庙待，并祀志无违！吾乡吴季子，猿臂喜弯弓。空有捐家志，莫抒报国忠！泪沾三诏湿，梦拟七闽通。莫笑龙眠弱，孙、吴算两雄！戴渊起陈墓，事败竟降胡。谁信李陵志，真成伯约图！汝惟拚一死，天欲祸三吴。地下精灵聚，犹为厉鬼无？举国争披发，危冠尔独悲。鱼虾皆马革，天地一鸱夷！节义乡邦讳，姓名估客知。会稽江上水，千里接鸠兹。留都兵散日，节帅几人亡！祗怪南朝弱，犹怜蜀将强！江山千载恨，清白一门香。拟作招魂赋，遥投北固旁。"}