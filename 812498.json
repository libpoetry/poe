{"id":"812498","title":"读翼梅","dynasty":"清","author":"齐彦槐","text":"开辟至今日，六千有余年。七十者百人，可见开辟前。自从尧舜来，圣作述者贤。寥寥四千岁，载籍如山渊。书契溯结绳，岁远不过千。此上更千岁，已逮乾坤元。盘古非一人，九州有开先。泰西与中华，纪载略傲焉。皇极经世书，凿空以言天。曰元会运世，人皆信其然。岂有数万载，渺无一事传。荒荒复冥冥，如梦如霾烟。惟有开辟初，天地相絪缊。凝之以为岳，融之以为川。人兽之胚胎，草木之根原。不知几何时，孕毓而陶甄。若自开辟后，断无万可言。吾受子江子，诵述成兹篇。四海共一海，九州复九州。日天一点内，容此大地球。中国此点中，泰山其垤丘。人于此点中，广野之蚍蜉。蜗角国蛮触，征战何时休。蛟睫巢焦冥，身家无尽谋。嘒彼天上星，大包四部洲。一星一世界，数与恒沙侔。不识一星中，还有人物不。此星距彼星，难测道里修。而强牵连之，名曰箕斗牛。又为分野说，下派燕秦周。此理恐未然，其说近谬悠。王良一仆夫，挟策青天头。世无楚灵均，更与谁咨诹。"}