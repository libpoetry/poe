{"id":"771586","title":"立夏日偶游狮子林","dynasty":"清","author":"许传霈","text":"四月斋前生众绿，旅人寂处步往复。闻说此地有仙园，五松于今名最熟。迭相宾主属谁家，城市嚣尘资徵逐。当门大石卧清池，引入幽胜锦花簇。始登缭绕之亭台，照眼清华水与木。崔嵬陡起数石峰，峰峰高插云烟矗。临流崅荦势欲倾，绕屋峥嵘面惊扑。欲去复回蓄意奇，似明还暗写情独。几辈裙屐迷岩行，仿佛蚁穿珠九曲。任尔良时无意逢，鬓影衣香迎断续。偶倚水槛品新茶，美味色香齐清卓。不见当年倪云林，妙手丹青比顾陆。飘鸾泊凤竞超腾，踞虎盘龙逞屈伏。不独狮子似狮林，堆作云山在尺幅。"}