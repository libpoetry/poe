{"id":"495881","title":"月华清 白牡丹","dynasty":"明","author":"高濂","text":"花剪云绡，种移兔窟，占得玉清琼素。一段萧疏，傍夜来、帘箔香初吐。雪魄蟾魂幽韵，别一种、风流天付。看庭阶弄影，光寒玉露。怕教胭脂耽误。向风尘夸红斗紫，撩云托雨。一片冰心，甘冷澹，轻烟薄雾。潇然趣。待托霓裳，天上曲、清扬歌句。奈春为爱君开，恨摇落春还妒。"}