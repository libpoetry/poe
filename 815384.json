{"id":"815384","title":"齐天乐九首","dynasty":"清","author":"项鸿祚","text":"翠乡不暖行云梦，如今画屏遮断。霜咽疏钟，风沈断漏，依旧谢娘难见。凉宵曲宴，只月满楼空，舞慵歌倦。痛惜前欢，砑光裙上茜香满。佳期容易间阻，自从云汉隔，天远人远。烛扣闲情，船筝夜约，分付乱蛩新雁。谁怜瘦减，料孤负年年，绣衾罗荐。愿作红绡，揾盈盈泪眼。金铃犬吠笼鹦睡，纱窗骤添寒绪。斗帐围香，篝灯倚暖，预觅探春新句。吟情正苦，更索索疑风，萧萧似雨。谩捣红冰，相思却到断肠处。东阑有人步玉，恨铺平藓径，好事偏阻。雁阔书稀，乌栖檐静，冻涩五更更鼓。才听又住，怕压损阶前，小梅一树。向晓开帘，漫天都是絮。湿云初放红楼晓，丝丝雨残犹陨。淡写山眉，轻笼日脚，笑我清游无分。余寒尚紧，恁绕过春分，海棠吹尽。忽忆苏堤，香泥多少袜尘印。闲愁几番自遣，一鸠啼午寂，难寄芳讯。小市评花，幽坊换酒，谁念鬻茶风韵。蟾蜍砚润，记采壁题名，旧时疏俊。待约明朝，刺船应未稳。画眉唤客停船暮，空祠尚临寒渚。络径藤荒，支亭石断，茆屋两间谁住？羊裘在否？算如此青山，尽容渔父。剩我闲来，绿尊聊为酹芳醑。登临试寻旧迹，是参军去国，晞发歌处。七里滩声，一江帆影，阅尽斜阳今古。天涯倦侣，问何日归休，再盟鸥鹭。只恐先生，厌人行役苦。山童莫唱青林乐，清商暗吹愁到。桐翠垂檐，槐黄糁径，吟断露昏烟晓。疏帘梦觉，待写入琴丝，和成凄调。冷落齐纨，一襟哀怨更谁吊。年年蜕痕未换，剩西风鬓影，难寄幽抱。碧树无情，斜阳易晚，消受凄凉多少。余音自袅，忍唤得秋来，顿教秋老。漫约孤蛩，背灯啼夜悄。碧云低蘸红楼影，如今倚楼人远。卖酒炉空，题诗壁坏，零落粉奁香碗。缘深梦浅，恨弹指西风，候蛩凄断。莫问南湖，一袈裟地更谁管。当时何限俊侣，算填词李十，能溯欢宴。巷口斜阳，湾头剩水，记与徐娘初见。重开画卷，认几曲疏帘，那回曾卷。柳已无多，晓鸦啼到晚。梦中记得登山约，风声雨声催醒。出郭浓阴，平堤新涨，此去柴桑村静。寺门深迥，剩满地苍云，马蹄不稳。人语吹来，重楼高倚万松顶。还向虚亭坐久，听泉穿径竹，尘念都冷。猿定安禅，鸟啼入梵，只有老僧心领。经床试茗，却回忆年年，总孤清景。犹是寻诗，一钟烟外暝。山城几夕无风雨，依然闷过重九。鞠冷荒畦，橙香小院，客里暗惊时候。茱萸插否？问今日登高，共谁携手。空有书来，加餐两字置怀袖。江南归梦路远，吴霜新点鬓，休更搔首。铜辇秋吟，金盘晓泪，相见定怜诗瘦。微闻别后，困京洛缁尘，壮游非旧。事事销除，不销除是酒。湖山不醒笙哥梦，离觞又催南浦。听鼓官津，听钟野寺，听到垂虹风雨。荷乡未暑，有丁卯同舟，载将诗去。剩我无聊，登高怀远更吟苦。横桥谁念竨侣，城南天尺五，今日韦杜。鳌禁移家，鸥波泛宅，一样年年羁旅。为君细数，算楚尾吴头，倦游重赋。问讯王郎，别来相忆否？"}