{"id":"685942","title":"屡丰亭看山五首","dynasty":"明","author":"卢龙云","text":"半亩随官舍，千岩面众山。雨鸣溪泼泼，风递鸟关关。寓目何妨远，会心长自閒。无须烦蜡屐，选胜待跻攀。背郭连苍霭，为园护翠微。峰峦千叠秀，涧道百泉飞。花落红初歛，阴浓绿转肥。非关忘物累，惟觉簿书稀。孤亭山下出，四野坐中看。缥缈丹霞度，参差绿树攒。松闻风淅历，竹报日平安。扫石俱堪坐，羁愁但自宽。讼简閒应得，公馀隐亦兼。云流随近远，山色任浓纤。短槛花相绕，疏林笋为添。尘心如涤尽，趺坐看楞严。为爱山容好，都忘吏事劳。捲帘青嶂入，隐几白云高。荒似陶潜径，幽同仲蔚蒿。拄颐多觉爽，飞翠落松涛。"}