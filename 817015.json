{"id":"817015","title":"贺新郎三首","dynasty":"清","author":"端木埰","text":"独对平江静。藉一杆、苔矶坐隐，绿杨幽境。岂为临渊兴羡久，凭把翠纶闲整。祗自写，濠梁逸性。领取春风他日事，拂珊瑚、直上金鳌顶。争便许，老烟艇。平生也托渔樵兴。还念取，榑桑碧处，沧溟万顷。龙伯而今凭怒少，都说海天澄镜。又争奈、吞舟还劲。安得磻溪人再起，剪长鲸。顿使环瀛净，天下乐，为君庆。一自行旌整。浑愁向，津亭讯访，旅人行径。纵使平安朝夕报，怎么离愁千顷。况踪迹、萍蓬难定。千里营魂随明月，伴君行，公照清霜影。如曩日，共薇省。昨宵远耗风钱听。有元龙，殷勤说与，一缄遥赠。沪上春潮天样阔，三度来看海镜。待料理、章江归艇。乡梦圆时家庆满，振西鞭，直过衡阳岭。堪拭目，看新政。别绪萦怀抱。念近来，安和眠食，娇婴乐笑。蜗角蝇头何足论，且自心存古道。想治郡，风猷清峭。保赤经纶推爱子，坐春台，万姓争欣祷。争颂赞，使君好。爱憎毁誉休争较。一任取，高牙大帱，不堪同调。共有天家司牧寄，我自冰渊励操。公论在，蛮华犵鸟。待得甘棠歌四溢，看神君，气与秋天杳。须不学，宦途巧。"}