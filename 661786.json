{"id":"661786","title":"续金陵联句","dynasty":"明","author":"史鉴","text":"长夏清无暑，幽居静不忙。对书昏欲睡，汲井渴思尝。林晚闻鸣鹊，朋来自远方。水村围绿树，云窦引沧浪。鹤闯中门立，荷分别浦香。飞梁虹下饮，浮岛雁低翔。路袅阑干石，池循宛转廊。古墙缘薜荔，深洞入筼筜。雨曳三时湿，风搴五月凉。望晴欢昼晵，冒冷感秋伤。地淖冬青谢，庭阴夜合张。燕闲雏出垒，蜂闹蜜分房。磬折寒暄叙，盘旋剑佩跄。语音微带汉，习气半离乡。问讯公卿旧，归寻草泽藏。鸿留泥上迹，萤避日中光。洗拂东华土，留连北海觞。割鲜羞列豆，舞象缀齐行。江笛吹杨柳，檐花落豫章。聊为犀首饮，莫数次公狂。杯面栖鹦鹉，垆腰错凤凰。画图神品异，彝鼎识文详。算马壶更胜，登丰觯屡扬。工升当瑟坐，仆倦触屏僵。酒量江河窄，歌声磬筦将。轻刀霏雪鲙，疏布□瑶浆。箸引银丝滑，盘堆火齐煌。臐膮濡芥酱，饼饀夹鹅肪。诗句联珠琲，谈锋出剑铓。冥搜深擢肾，苦索窅探肠。调古才殊窘，吟穷思忽昌。痴心角韩孟，高视下卢王。自顾山林槁，难齐省署芳。行藏同画虎，游读等亡羊。径笑终南捷，群遗冀北良。正论高阁束，安用凿坏亡。大厦谁当任，明时老不妨。乾坤随所寓，江海渺相忘。底事忧千岁，浮生梦一场。盍簪时有数，秉烛夜何长。况复抟沙散，无云好乐荒。明朝又南北，落落晓星望。"}