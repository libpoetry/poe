{"id":"700416","title":"送同年王奉常赴阙四首","dynasty":"明","author":"顾璘","text":"鹏运方南海，莺迁更上林。礼容恢国步，人望简天心。朱绂群公列，彤墀委佩音。台衡应不远，四海望商霖。王氏名流众，韦家相业优。满床乱簪笏，夺目见琳璆。一卧留丹壑，崇班尚黑头。鼎彝千古业，晚节会须收。虎榜论交后，差池有岁年。相逢俱暮矣，怀抱各依然。余钓东南水，君还尺五天。离愁将去棹，冉冉隔江烟。观风来几日，览胜有馀情。汉阙留关右，周王重镐京。乾坤缠水府，龙虎抱山城。纸价休惊重，班生两赋成。"}