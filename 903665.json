{"id":"903665","title":"玉蝴蝶 九月十日，将登黄山，遽为雨阻，遂饮弊止。陈君俞独不至，已而以三阕见寄，辄次其韵","dynasty":"宋","author":"李之仪","text":"坐久灯花开尽，暗惊风叶，初报霜寒。冉冉年华催暮，颜色非丹。搅回肠、蛩吟似织，留恨意、月彩如摊。惨无欢。篆烟萦素，空转雕盘。何难。别来几日，信沈鱼鸟，情满关山。耳边依约，常记巧语绵蛮。聚愁窠、蜂房未密，倾泪眼、海水犹悭。奄更阑，渐移银汉，低泛帘颜。"}