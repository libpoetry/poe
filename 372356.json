{"id":"372356","title":"齐天乐·虚堂夜色凉于水","dynasty":"清代","author":"端木埰","text":"虚堂夜色凉于水，人天一时都静。玉露初寒，丝雨尽洗，写出秋容明靓。空青万顷，让一镜高悬，九霄风定。浩翠澄晖，银河匝字澹无影。乾坤清气几许。被孤光尽摄，镕就金饼。灌入芳襟，㪺来沆瀣。争许尘心不净。苔阶痕冷。恁同抱秋心，一蛩幽哽。共我终宵，那辞莲漏永。"}