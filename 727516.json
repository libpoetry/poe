{"id":"727516","title":"挽王宓草","dynasty":"清","author":"吴敬梓","text":"白鬓负人望，今见玉棺成。高隐五十载，画苑推耆英。箧贮宣和谱，图藏佛菻形。九朽岂颊拟，一笔能写生。毫端臻神妙，墨晕势纵横。装池抽玉燮，观者愕然惊。悬金在都市，往往收奇赢。幽居三山下，江水濯尘缨。窗前野竹秀，户外汀花明。挥手谢人世，缑岭空箫声。卿辈哀挽言，或恐非生平。顾陆与张吴，卓然身后名。"}