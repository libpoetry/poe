{"id":"1157306","title":"和微之诗二十三首 和自劝二首 其二","dynasty":"唐","author":"白居易","text":"急景凋年急于水，念此揽衣中夜起。门无宿客共谁言，暖酒挑灯对妻子。身饮数杯妻一盏，馀酌分张与儿女。微酣静坐未能眠，风霰萧萧打窗纸。自问有何才与术，入为丞郎出刺史。争知寿命短复长，岂得营营心不止。请看韦孔与钱崔，半月之间四人死。"}