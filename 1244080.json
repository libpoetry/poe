{"id":"1244080","title":"赠刘子伦","dynasty":"元末明初","author":"郭钰","text":"庐陵周恺文章伯，语语谈君不易得。嗟余终日走风尘，到今未睹真颜色。闻君早岁抱奇节，胸中磊落太平策。玉龙霜冷光欲飞，苍隼秋高影孤掣。交游四海多才杰，自合贡之天子阙。綵笔题诗衡岳云，画船挝鼓西湖月。衣冠王谢自风流，宾客秦黄最超越。往年仗剑奋忠烈，战袍红溅猩鼯血。草檄未吐陈琳词，种柳已近渊明宅。酒酣气涨漱天风，一声长啸层崖裂。登山临水憺忘归，听雨看云颇愁绝。茫茫世事应难测，英雄莫遣头空白。寒尽春生刬雪霜，海阔天高排羽翮。何当携手铜驼陌，蓬莱群仙朝帝侧。醉浥溟波鲙六鳌，老怀浩荡从君说。"}