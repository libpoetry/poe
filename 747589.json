{"id":"747589","title":"游道山佛寺登邻霄台作歌","dynasty":"清","author":"符兆纶","text":"浮云挟山山不移，崭然山碧无云时。纷红骇绿塞涧户，岁寒特厉青松枝。城南鼓钟若唤客，数来见佛低双眉。此间自具正法眼，参禅却恨无真诗。登高放眼望大海，日堆万顷红玻璃。时时波涛奋欲起，遥知其下蟠蛟螭。不觉此身渺一粟，到此有诗安敢奇。更怜众生眯尘劫，惆怅刮膜思金鎞。此子本非自了汉，向人饶舌津梁疲。台高去天不数尺，手招玄鹤来下之。长星劝尔一杯酒，乘鹤东去寻吾师。安期之枣如瓜大，饷人一饱长无饥。呜呼此枣一饱长无饥，鼎丹窃睨胡为哉，而况秦政汉彻非仙才。"}