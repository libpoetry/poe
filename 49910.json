{"id":"49910","title":"阴风吹火篇呈钱刑部","dynasty":"明代","author":"徐渭","text":"阴风吹火火欲然，老枭夜啸白昼眠。山头月出狐狸去，竹径归来天未曙。黑松密处秋萤雨，烟里闻声辨乡语。有身无首知是谁，寒风莫射刀伤处。关门悬纛稀行旅，半是生人半是鬼。犹道能言似昨时，白日牵人说兵事。高幡影卧西陵渡，召鬼不至毗卢怒。大江流水枉隔侬，冯将咒力攀浓雾。中流灯火密如萤，饥魂未食阴风鸣。髑髅避月攫残黍，幡底飒然人发竖。谁言堕地永为厉，宰官功德不可议。"}