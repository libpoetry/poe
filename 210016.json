{"id":"210016","title":"倒犯·百尺凤皇楼","dynasty":"宋代","author":"陈允平","text":"百尺凤皇楼，碧天暮云初扫。冰华散缟。双鸾驾镜悬空窈。婆娑桂影，香满西风阑干悄。渐玉魄金辉，飞度千山表。饵玄霜、醉琼醥。身在九霄，独步丹梯，飘飘轻雾窵。缥缈广寒殿，觉世山河小。爱十二、琼楼好。算谁知、消息盈虚道。任地久天长，今古无私照。但仙娥不老。"}