{"id":"296434","title":"赠胡希汾·三年交似水","dynasty":"现代","author":"章以荣","text":"三年交似水，京华如昨日。春风二三月，台城柳新碧。故人多逸兴，访我萝阴石。绿窗云影静，对坐披丛帖。联步语斜阳，高楼芳草色。乘兴更何之，自爱华林陌。清风湖上来，堤远柳如织。六朝似梦去，云水空明灭。新月出东山，菱歌宛相答。壮志对山河，怀古当落日。一自秋风起，升沈失比翼。君鸣于朝阳，振藻淩阊阖。繄我独曳尾，泥涂安可说。绳床坐处陷，户牖蓬高没。一经甘自翳，敢志千秋业。匣中有雄剑，秋水不盈尺。鸡鸣感风雨，意气投夙昔。何当期霄汉，一拯天下溺。"}