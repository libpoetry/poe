{"id":"687972","title":"寄祝卫明经翘楚","dynasty":"明","author":"成鹫","text":"心空及第老维摩，家住林泉乐若何。一水东西乔木古，三堂宾主老僧多。萱花笑日悬弧矢，玉树临风响佩珂。我在隔江遥望见，五云深处风巢阿。玉堂虚席待耆英，身健心閒孰与京。名教地中行乐地，诵经声里读书声。多生白业修来熟，驻世黄芽炼欲成。五十服官人未老，殷勤刍秣劝登瀛。"}