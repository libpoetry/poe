{"id":"906929","title":"七夕和韵","dynasty":"宋","author":"李复","text":"东方牵牛西织女，饮犊弄机隔河渚。西风忽起怨夜长，相望盈盈不得语。走投上帝贷金钱，五云飞来结香軿。曳裾拂露天榆冷，照影回身桂叶偏。银潢七月秋浪高，黄昏欲渡未成桥。却向人间借乌鹊，衔石欲半河已落。碧雾为帐霞为裳，绛节欲尽两旂张。灿然一星中耀芒，前瞻汉曲喜色长。飙轮俨雅灵龙翔，相迎交赠双明珰。临席举袖开雕扇，故人有似新相见。共持深愿祝天工，海底乌沉参不转。世间共传牛女喜，绮楼百尺排空起。垂绥插竹动云阴，玉豆珠盘罗餈饵。壶开绿酒净于空，秋满虚庭气如水。儿童不眠看星会，白光奕奕摇飞旆。整衣低首祝深心，未祝焚香先再拜。曈眬晓动斗车移，小雨班班怨别离。天上还应分凤轸，人间又喜见蛛丝。空堂野老头如雪，不解祈巧但祈拙。"}