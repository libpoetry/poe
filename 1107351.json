{"id":"1107351","title":"画堂春","dynasty":"宋","author":"卢祖皋","text":"玉屏回梦月平阑。元来香冷衣单。柳风特地更将寒。吹上眉端。云羽未回征雁，镜花空舞双鸾。去年芳径又斓斑。门掩春闲。柳黄移上袂罗单。酒醒娇亸风鬟。茗瓯才试鹧鸪斑。沈炷熏残。夜雨可无归梦，晓风何处征鞍。海棠开了尚凭阑。刬地春寒。柳塘风紧絮交飞。漾花一水平池。暖香飘径日迟迟。何处酴醾。胡蝶梦中寒浅，杜鹃声里春归。镜容不似旧家时。羞对清溪。"}