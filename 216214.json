{"id":"216214","title":"明州钱君倚众乐亭","dynasty":"宋代","author":"王安石","text":"使君幕府开东部，名高海曲人知慕。舣船谈笑政即成，洗涤山川作嘉趣。平泉浩荡银河注，想见明星弄机杼。载沙筑成天上路，投虹为桥取孤屿。扫除荆棘水中央，碧瓦朱甍随指顾。春风满城金版舫，来看置酒新亭上。百女吹笙彩凤悲，一夫伐鼓灵鼍壮。安期羡门相与游，方丈蓬莱不更求。酒酣忽跨鲸鱼去，陈迹空令此地留。"}