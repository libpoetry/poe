{"id":"175185","title":"次韵明仲游将军岩","dynasty":"宋代","author":"刘子翚","text":"乐哉今日游，结友尽英秀。山灵欣客来，阁雨开云岫。步屣出烟岚，声呼答岩窦。轻生快险奇，一坠那复捄。崇林蓊地幽，长湍泻天漏。精庐记旧经，密径迷新簉。将军隐高寒，古井余荒甃。当年百战疲，虮虱生戎胄。心存巢许间，功岂韩彭后。慨然望中原，毒子方交斗。曷不生斯辰，天骄过难宥。妖氛六合昏，长夜何时昼。尊周感获麟，怀楚歌啼狖。世变莽难如，如瞽窥篆籀。置之勿重论，大白引醇酎。幽禽静一闻，寒芳晚三嗅。方虚接胜怀，日毂转何骤。山南山北奇，脚力倦寻究。良游易蹉跎，澹境难宿留。诗囊归倒悬，琼琚羡君富。"}