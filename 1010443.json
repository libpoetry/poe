{"id":"1010443","title":"为脩樗作歌","dynasty":"宋","author":"释文珦","text":"我爱岩间古樗栎，蔽日参云过千尺。樵苏来往作阴凉，不为风霜变颜色。匠氏入林持斧斤，材无大小皆选抡。豫章楩楠岂复有，独以无用全其身。山僧因得养生理，故以岩樗自为比。只把樛枝庇本根，肯誇美干招残毁。幽人志士当勿疑，听我朗诵岩樗诗。纵为梁栋或易挠，岩下清风无尽时。"}