{"id":"693775","title":"拟古三首 拟行行重行行","dynasty":"明","author":"陆深","text":"悠悠日将远，思君心甚迩。所嗟异居处，同生不同里。别离既以苦，会合谅以难。逝川期东海，行云恋故山。自知去日貌，难比旧时颜。出门即远道，两雪纷浩浩。潦泥缁素衣，安得白日照。矫首念征人，忧伤易终老。层楼一何巍，亭亭切云霄。绮疏缥缈间，栏楯匝周遭。不知谁居中，哀怨逐风飘。为言本邯郸，关河望迢迢。区区怀苦心，三载非一朝。援琴以写之，意重丝难调。初为阳春曲，再行鼓山高。妙音本绝世，赏识何寥寥。思为双黄鹄，比翼与俱翱。岁盈易寒风，旷野何萧条。深居戒远趾，四壁亦飘摇。阳和日已往，阴冱日已骄。门外远书至，启函知故交。慰我以好音，期我以明昭。感兹殷勤意，千载讵能销。素心抱愚衷，欲吐还自韬。"}