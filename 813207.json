{"id":"813207","title":"菩萨蛮四首 飞卿韵","dynasty":"清","author":"张祥龄","text":"心期未定偏惆怅，深房处处垂罗帐。杯兴到浓时，腰肢无力辞。春窗梳扇羽，闲坐间言语。碧玉在他家，可怜瓜未花。苍天长保红颜好，苍天莫遣红颜老。携手祝苍天，百年同枕眠。蟾蜍圆几月，潘鬓惊凋谢。桃叶是同乡，相亲无别肠。人情每忌当时乐，情怀易变春冰薄。乌鹊不填桥，彩舟何处招。深坊门巷却，邻舍惊人宿。五色绣花枝，赠君怀袖归。女郎正似春花好，高堂渐逐秋花老。行惯绿杨堤，马蹄应不迷。花堆云鬓绿，香喷兰汤浴。明月满清晖，缺圆人自知。"}