{"id":"964413","title":"所居三章二章章八句一章章十句","dynasty":"宋","author":"洪皓","text":"昔我所居，巨室高门。或出或处，笑傲乾坤。终日熙熙，省定晨昏。致君泽民，兹志常存。今我所居，圭窦荜门。俯首折腰，如坐覆盆。终日譊譊，形弊神昏。死所未知，旧事谁论。人亦有言，祸福无门。忠孝弗著，淫侈实繁。天其罚我，我又奚怨。傥谨言行，或反丘园。作为此诗，以告同阍。"}