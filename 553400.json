{"id":"553400","title":"滇阳二月罂粟花盛开花皆千叶红者紫者白者微红者半红者傅粉而红者白肤而绛唇者丹衣而素纯者殷如染茜者一种而具数色绝类丽春谱之所云余念昔居吾乡有亭芙蓉浦上亭外罂粟三亩许花惟单叶红白二色而已后忝亲王礼官从驾自京师之国大梁此花无异吾乡兹焉流落万里人事不及而植物遇之不胜感时恋旧之私赋诗二首 其一","dynasty":"明","author":"程本立","text":"二月昆明花满川，丽春别种最芳妍。青黄未着罂中粟，红白都开地上莲。逐客形容嗟老矣，美人颜色笑嫣然。马头初见情多感，吟得诗成莫浪传。"}