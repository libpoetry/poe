{"id":"814406","title":"勉五舍弟","dynasty":"清","author":"林占梅","text":"闭门思过过应删，惩创从兹力莫孱。试轭稚驹难就范，入云倦鸟好知还。能敦品节士方正，不读诗书仙亦顽。如得宣尼真乐趣，曲肱饮水总怡颜。功名自重求非妄，物欲能蠲害不侵。见义须逾谋利意，待人勿用作文心。立身曾子常三省，励志程公著四箴。愧我绮年耽逸乐，诗书功望阿连深。"}