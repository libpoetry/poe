{"id":"1051649","title":"送君宜之临城簿二首 其一","dynasty":"宋","author":"彭汝砺","text":"人之与万物，异名而同体。贵贱何以殊，知与不知尔。知之莫如学，学莫如修己。汝学自有得，愿言惟不已。不已须自到，不到由中止。请观为田者，日夜服耒耜。久之田自熟，其入须倍蓰。至于耕耘废，稂莠败穈芑。常时不用力，畬穫终无几。予与尔知田，肆言聊及此。"}