{"id":"659255","title":"送江仕通之莆田寓言","dynasty":"明","author":"罗玘","text":"十笋无一竹，百卵无一禽。竹苦刀斧伤，禽畏虞罗侵。见卵思禽飞，见笋思竹林。何异下邑士，满有轩冕心。终焉井中坐，仰见天几寻。偏于蔀屋隙，飞梭走光阴。白发日自摘，君门似天深。能无通籍者，汰沙出黄金。州县昔矮屋，今看更深沉。绝胜夸昆士，龙钟抱膝吟。"}