{"id":"505245","title":"通州行营","dynasty":"明","author":"唐之淳","text":"两河楼橹枕孤城，四野貔貅列万营。饮马直疑天汉落，挥戈可使塞云平。三春日里旌旗影，五夜风前鼓角声。北去塞尘无朔漠，南来王气有神京。玉门都护传书至，羽扇将军草檄成。社稷山河开帝业，鸟蛇龙虎识天兵。令严步武威容盛，夕报烽烟气候明。伫看长驱清瀚海，始知台阁著勋名。"}