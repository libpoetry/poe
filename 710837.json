{"id":"710837","title":"陈岱清先生相对十年所空以柔翰见知今年访余于东湖览卷见赠率尔奉答","dynasty":"明末清初","author":"张穆","text":"铁桥道人家罗浮，少年放志淩沧洲。纵横宇宙觅知己，长啸不遇归山丘。石田不足浊醪醉，弄墨聊戏诸华骝。孙阳已杳谁复识，但取升斗疗贫忧。作诗或足寄胸臆，吐纳自爱烟云秋。残丝断壁人所弃，必欲惊世非本谋。十年尘土封素面，安有杵臼来清眸。君今爱才重风雅，所过里巷咸甄收。蓬蒿降节俯凭轼，一日伏枥能高头。年衰百事念已烬，感知惜别何能休。"}