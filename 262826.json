{"id":"262826","title":"金缕曲·午桥医师以毛刻谷音为赠，赋此谢之","dynasty":"现代","author":"丁宁","text":"抚卷增凄切，甚当时残山剩水，竟多高节。渺渺蘋花无限意，长共寒潮呜咽。算今古，伤心一辙。搔首几回将天问，问神州何日烟尘歇。天不语，乱云迭。未酬素抱空存舌。更那堪苍茫离黍，斜阳似血。惟有君家壶中世，销尽泉香酒冽。再休道沧桑坐阅。好展平生医国手，把孱夫旧恨从头雪。金瓯举，满于月。"}