{"id":"1120931","title":"刘德秀县丞凡五和前篇仆亦五次其韵","dynasty":"宋","author":"周紫芝","text":"刘侯一诺重，胜获金百斤。秀句忽复出，华名愧微薰。但怜沟中断，枉错黄金文。君欲强推毂，谁当为解纷。顾我绝世好，百念独此勤。鹊尾得古制，鹧鸪玩斑纹。时从孤峦顶，看上秋空云。遂作小方寮，调护留清芬。忘言聊复尔，念意亦可欣。了知法界中，清静无五荤。倘非此地胜，是妙数得闻。谁知几席间，中有造化恩。遂此草木性，一气蒙氤氲。楚泽是鱼稻，不论斗与斤。老守睡足处，饱饫闻馀薰。时歌郢人曲，细和湘累文。天风一披拂，花砌飞缤纷。乐此尽日静，颇无终岁勤。刘侯过我数，坐久衣成纹。时惊燕梁句，有似春空云。千年论往事，一炷同清芬。有客乃如此，我意岂不欣。人生如草木，鼻味殊芗荤。海天得彼趣，妙香吾所闻。庶希清净化，上答明圣恩。从今世外乐，可比洪崖氲。蔚宗草香传，水沈贵盈斤。标置何必高，有德当自薰。士成稍蕴藉，往往嗔斯文。人生顾安用，浪为此纷纷。我静偶获趣，君意良复勤。摩娑辨款识，共玩古曹纹。青烟既司寒，小孤方插云。诗应神所授，句与炉争芬。悬知我辈事，俗子未必欣。不容芝兰室，杂以蒿艾荤。政恐千年后，馀臭尚有闻。惟爱青云士，亟拜黄屋恩。未知谁氏子，肯对香氤氲。念昔居上国，春荠卖作斤。那得千金囊，可买百濯薰。一为道院主，坐空朱墨文。清笳咽悲壮，浓篆横披纷。幽意可略喜，老倦复小勤。诗如水得风，自然偶成纹。香亦旋变灭，颇类无心云。丞哉两松篇，时出水麝芬。镂冰纳蔬肠，争洗三韭荤。敏手不可敌，胜妙昔未闻。岂不胜儿女，呢呢相怨恩。人生如此少，炉烟且氤氲。隐之刺五羊，归囊香一斤。恕投湖亭水，内子无饭薰。欲草廉吏传，恨无班马文。此风一凋落，披靡如丝纷。前身是香严，宿习今尚勤。炉烟凝室炷，印篆缄雕纹。嗜香犹有癖，于世已如云。况今花木妍，香风度微芬。节物岂不佳，老况难强欣。太常斋日多，十饭九不荤。唯有鼻孔香，时于静中闻。未知刘季和，何如荀令君。且当置是事，一笑同氤氲。"}