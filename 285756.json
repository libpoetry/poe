{"id":"285756","title":"盂鼎铭拓本为伯寅侍郎赋","dynasty":"清代","author":"李慈铭","text":"粲粲孟鼎铭，吴陈考已备。侍郎精古籀，抉摘无遗义。我所三摩挲，尤在玟珷字。于古无可徵，请更对以意。吕伋谥丁公，《说文》作玎谊。丁癸本殷号，周人始制谥。偏旁随事增，古盖有斯例。唐虞及三代，以玉供神事。大夫有石宔，郊宗详其制。王公当用玉，疑非起后世。谥为作主用，加玉所以志。此乃真古文，千钧一发系。寄语一孔儒，挢舌莫诧异。"}