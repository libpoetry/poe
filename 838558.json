{"id":"838558","title":"与柯参戎月波会剿石梯、珠环土匪纪事六十韵","dynasty":"清末民国初","author":"许南英","text":"鼍阳纵横四百里，第八珠环属北水。介在恩春东北隅，石栈天梯相屹峙。顽民据险为藩篱，法律久已弁髦视。乡邻畏之徒结舌，官吏闻之如充耳。去年我权阳春篆，群盗如麻正骄悍。遭盗死者亡妻孥，避盗生者断炊爨。陈新、陈文是盗魁，更有廖伦盗之冠。长官主抚不主剿，方谓毒攻毒即散。讵知群盗不知恩，天生野性本难驯。自从编列军中籍，更作逍遥法外人。杀父屠兄民有恨，命俦啸侣盗皆春。杯弓蛇影相疑忌，报道前营走廖伦。逃军宪法坐斩律，况原是匪罪何恤？自封伪号定南王，十道军符招不出。为盗终须为大盗，从前小盗今不造。联结叛党备军械，欲将春江城踏倒。穷民失业俱从贼，漠阳一江多荆棘。官吏因循别肺肠，士夫惨淡无颜色。儒官自恨难荷戈，其奈猖獗如贼何！况是越境难捕贼，坐看百姓日沈痾！警报纷纷朝至夕，始悔受降真失策。阳春檄调过阳江，为民请命吾之责。大帅西征靖匪氛，军声叱咤变风云。尽将琐尾流离子，寄与柯公续备军。柯公韬钤有奇特，能使健儿齐致力。六路分攻八面围，群盗欲逃逃不得。匹马身为士卒先，将军小队出淋田。万山壁立羊肠径，险仄崎岖马不前。将军纵鞭驱坐骑，冒险故犯兵家忌。诸将贾勇争先登，附葛攀藤犹整队。群盗拍手立山头，翻笑将军殊不智。轻将马上千金躯，为我弟兄入危地！忽闻巨炮如雷轰，上下四旁皆丑类。弹雨纷纷下不止，群盗四围伏莽起。挥兵转战一当千，将军一鎗廖伦死。覆巢之下卵无完，竟入虎穴得虎子。豕突狼莽贼自溃，更有一军击其背。因风纵火焚贼巢，先围黄山次良爱。练绅许生胆亦壮，弱不胜衣与贼抗。陈新、陈文齐受擒，群盗慄然心胆丧。萧萧落木寒风号，天接峰头百丈高。舍命突围慝山谷，计穷将以逸待劳。断崖绝壁悬空际，虎以负嵎为得计。将军下令纵火攻，复严要隘断接济。天公作美怒飞霜，冻者堕崖馁者毙。用兵不过三旬馀，擒贼已有百数计。个个横刀向天笑，『我辈该死早自料』！大声致祝『君高迁，速砍吾头儆不肖』！将军知兵我叹服，号令严明纪律肃。萑苻不识郑国侨，草木尽知张万福。除夕解围还细柳，马前妇孺同稽首。入耳轰轰爆竹声，不为新年为君寿。从今安业事春耕，已无强梁窥户牖。别有多情喜剧金，纪念立碑传不朽。我从两地权司牧，日对囚徒劳讯鞫。虽将火铁示明威，还是哀矜慎幽独。上有青天下赤子，失道民散已久矣。原情定罪有重轻，因法施仁无偏倚。漠阳江上有清风，劫运销沈气象融。幸有和衷能济事，但求无过敢言功。"}