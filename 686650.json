{"id":"686650","title":"送都玄敬二首次韵","dynasty":"明","author":"边贡","text":"秋江浩浩夕波寒，秋岸离离木叶丹。南北路岐频驻马，古今怀抱几凭阑。平芜日下黄云合，旧国人归白雁残。谢傅东山意无限，别来谁与共盘桓。古驿征轺画舫灯，客途风景向秋澄。幰边凉月经淮甸，枕上微钟过广陵。草满台城山寂寂，雨晴江寺塔层层。十年旧迹空回首，几度追陪梦里登。"}