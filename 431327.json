{"id":"431327","title":"感旧四首","dynasty":"近现代","author":"方鹤斋","text":"庑下新婚蜀两孤，有家难别甚于无。三春燕入莲花幕，四月鲥来菜子湖。茅屋青灯裁布袜，苜盘丹荔想罗襦。槐花黄后催归棹，报罢声中又戒途。割肉犹堪遗细君，缁衣雅近石榴裙。篷窗静赏中秋月，书幌香霏午夜云。卫国鱼轩归宋子，长安雁塔失刘蕡。井梧摇落凉风起，蓟北江南劳燕分。初种河阳一县花，官厨烟冷似贫家。却金当昼非昏夜，贷粟留春爱物华。儿女啼饥还笑语，耆英入会久咨嗟。去时别有扳辕事，村妇千群拥后车。宦海苍茫赋脱簪，几番烽火照园林。乾坤陵谷家犹在，霜雪松筠爱转深。桂树已看成宝盖，柳枝那复忆胡琴。良朋忽问柴房月，独对清晖泪不禁。"}