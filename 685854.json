{"id":"685854","title":"舟次邳州元旦望阙二首","dynasty":"明","author":"卢宁","text":"圣皇嗣历题辛丑，万国衣冠庆舜年。寿域齐天瞻北极，文光连壁耀东躔。夕郎金钥龙楼启，太宰彝章象魏悬。亦有元和玄德赋，愿叩嵩祝入瑶编。行客观光当正始，蓬莱宫殿物华鲜。黼屏宝扇开仙仗，云液冰桃进御筵。四海大明忘帝力，小臣三策叩尧天。康衢献纳兼收采，王烛和春亿万年。"}