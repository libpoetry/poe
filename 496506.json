{"id":"496506","title":"满江红 十一月六日，鲁泉董太守过宿高峣","dynasty":"明","author":"杨慎","text":"王子回船，还只是、戴公无兴。试思之、雪中林壑，琼辉玉映。佳客冲寒来半夜，主人扫雪开三径。便拥炉、命酒炙车螯，才相称。前古事，休重咏。翻旧案，行新令。唤官奴秉烛，肉屏围定。画角吹梅天未晓，金钗剪烛人初静。更新词、一曲满江红，君须听。"}