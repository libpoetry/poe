{"id":"748951","title":"全侍御画马行","dynasty":"清","author":"徐时栋","text":"驹郎画马推专门，能以慧心师古人。晋唐神品不易得，渊源惟有赵王孙。王孙晚节何靡靡，而其画马良足喜。岂知遭际忽相同，于是其马深可鄙。崎岖山海亦劳瘅，聊将画马抒坎轲。何人尚称松雪翁，乃以故吾例今我。谓我此画堪乱真，旁观啧啧驹郎嗔。曰尔恶知吾画马，我所师者龚遗民。遗民不肯画驽骀，天曹下取天马来。人间尘浊那得有，先生之言欺人哉。顾其画马虽不传，其画马法吾能言。驹郎隔民称私淑，想其画法当复然。酒酣耳热呼儿急，命儿扑地如马立。铺纸却作唐马图，泼墨淋漓儿背湿。狂风骤雨笔不已，摆脱一切空摹拟。须臾写出雄俊姿，掷笔大笑儿亦起。驹郎有儿非凡数，闺中况有同心助。吮笔看郎画马成，胭脂来画马边树。青枝红叶娟不俗，此树何如管姬竹。树边一马独嘶风，两马寝立两奔逐。吁嗟乎！铜马不出泥马徂，老骥伏枥哀龙驹。彼恋栈豆甘局促，尚图神骏胡为乎。遗民画马既绝尘，驹郎画亦希世珍。劝君慎秘此画勿为六丁取，王孙画马笔下空有神。"}