{"id":"431975","title":"次韵和侯晔华先生题画花鸟诗四首","dynasty":"近现代","author":"吴圣和","text":"草色青青柳色新，天然粉本写来真。玉堂富贵花开遍，燕语莺啼总是春。两两文禽傍水边，田田荷叶叠青钱。回黄转绿丹青手，腕底遍开五色莲。劫后申江去复来，中原遍地有鸿哀。迷途不远早应觉，不染人间半点埃。冷艳疏香各有姿，本来松柏岁寒知。方今世乱兵荒日，白鹤高飞故故迟。"}