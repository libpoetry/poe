{"id":"1231057","title":"奉饯御史中丞汪公大司徒致仕归陇右","dynasty":"元","author":"宋沂","text":"仗引绛驺中执法，镜悬清鉴大司徒。当今天子尊元老，自昔诸侯祖二疏。腊尽挂冠辞北阙，春来供帐出东都。魏舒就第施行马，薛广传家保赐车。德教万民蒙帝赉，王封四世赞皇图。翰蕃方国歌周雅，带砺河山著汉书。燕塞骅骝知故道，陇云鹦鹉识前驱。平泉草木芳华里，终日垂绅拥玉鱼。"}