{"id":"1244102","title":"为李伯谦题蟠桃三熟图寿白沙叶巡检","dynasty":"元末明初","author":"郭钰","text":"瑶池春早群仙集，东方小儿吹玉笛。酒酣携得蟠桃归，种向仙山人未识。学仙之人写作图，风枝露叶青扶疏。三实垂垂世所无，持赠将军欢有馀。长歌愿祝将军寿，千岁蟠桃千岁酒。将军自是山中人，好与蟠桃共长久。丹鹤衔书昨日回，为报蟠桃花又开。南极老人笑相待，稳驾虹桥归去来。"}