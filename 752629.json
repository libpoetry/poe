{"id":"752629","title":"初春述怀","dynasty":"清","author":"周景涛","text":"五穷入我家，与我生根蒂。害渠果何事，暗中动我制。坠地无室庐，流转不敢毙。平生泥雨驴，一步一濡滞。四十知百年，僚底早自筮。只馀玉池肥，静坐自勤闭。谁知失声哭，痛迸奈何帝。春风非不温，著祫转凄厉。开门呼苍天，空碧但无际。何曾井蛇惊，坐见国狗猘。永愧匹夫谅，触事潸以涕。旧闻傅青主，奇方辄焚瘗。信哉泰山崩，宁作完卵计。待我五百年，人间知有世。"}