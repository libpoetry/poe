{"id":"1007931","title":"绍兴甲寅正月至吴文叟山庄","dynasty":"宋","author":"谢伋","text":"学士奔波方绕枝，隐者盘旋能避时。萦纡三径襄枳棘，庇荫万木藏茅茨。常时理棹去城远，先世卜筑无人知。高山为屏开锦绣，清泉可鉴堆琉璃。主人好德乡党敬，宾客来游邻里窥。有田千亩何所羡，遗子一经常自期。莫向清流歌考槃，须知好爵徒尔縻。驱羊拾芥不难取，濯缨洗耳应复思。"}