{"id":"683397","title":"曩余为胡元瑞序绿萝轩稿仅寓燕还越数编耳序既成而元瑞以新刻全集凡十种至则众体毕备彬彬日新富有矣五言古上下建安十九首乐府等篇遂直闯西京堂奥余手之弗能释也辄重叙其意并寄答五言律二章","dynasty":"明","author":"王世贞","text":"穆穆清风至，泠泠白雪传。登坛牛耳定，绝代凤毛鶱。崛起三曹后，横行七子前。预知千载下，重数建安年。屈指中原业，居然大国风。名方千古借，才岂万人同。历块孙阳骏，摩霄北地雄。让君称鼎立，吾已问空同。"}