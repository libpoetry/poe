{"id":"515589","title":"泥金兰蕙图","dynasty":"明","author":"程敏政","text":"一干一花香出尘，一干数花香袭人。幽花本出山谷品，国香何似沅湘春。高洁棱棱石为偶，清籁萧萧竹为友。草间荆棘短且疏，去取疑非画工手。云谁爱作泥金披，为重此本千金宜。谷风习习未见采，古意只有焦桐知。供奉门庭净于水，图史如云集书几。无言相对此同心，粉黛从人写桃李。"}