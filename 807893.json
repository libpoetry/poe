{"id":"807893","title":"贺新郎  挽骥沙朱南池先生","dynasty":"清","author":"陈维崧","text":"泪湿苍梧树。是千年、骚人谪宦，旧销魂路。中殪国殇三十口，飒沓灵旗似雨。光剡剡、云中顾慕。钴鉧潭西罗神庙，笑迎神、枉费昌黎句。须让尔，歆椒醑。招魂哭入南荒去。痛孤儿、芒鞋曾踏，万山愁雾。峭壑悬崖藤羃䍥，日落啁啾翠羽。寻不遍、鹧鸪啼处。谁认当年骑箕客，有猩猩、夜共獠奴语。蕉与荔，绣祠宇。"}