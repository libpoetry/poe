{"id":"306984","title":"金缕曲·二月十八醉梦得句","dynasty":"现代","author":"杨圻","text":"富贵非吾意，且由他飘飘身世，悠悠天地。自古清狂能饮酒，间甚人间閒事。拚十日登高大醉，楼外江山风月里。小栏干消尽英雄泪，烟柳恨，何时已。偶然掩卷闲凝睇，忽惊心莺花三月，风云万里。不合时宜休挂齿，微笑拂衣而起，都道是少年意气。别具清愁人不解，梦魂中醒也何曾睡。还咄咄，书空字。"}