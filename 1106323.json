{"id":"1106323","title":"瀑布二首","dynasty":"宋","author":"王阮","text":"造物小儿不任事，一天元气从淋漓。云中雨降自应尔，山上水行谁激之。幽林汹汹虚籁作，赫日粲粲寒光垂。谪仙独步得兴体，此外篇篇俱比诗。万仞青空不可攀，天将飞瀑挂其间。一双玉塔倚绝壁，两道白云腾半山。覆器以攲嗟鲁庙，设瓴而建笑秦关。春风一卷出山去，万里青秧抱瓮闲。"}