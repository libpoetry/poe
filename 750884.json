{"id":"750884","title":"黑水洋看月","dynasty":"清","author":"诸可宝","text":"东发紫竹林，南下黑水洋。当其初放船，海水皆浑黄。沙净黄渐灭，清彻若油碧。绿极成青蓝，蓝深转为黑。水面往往生云烟，风吹云开月上弦。仰观素魄俯黑水，水月长与船盘旋。水上指天天下水，波涛叠叠星累累。蜃气嘘翕蛟涎腥，景物中宵益荒诡。波光映月月夺色，明月到此不能白。晴霄闇澹入睡乡，软浪千重限南北。远水愈黑天愈青，骊龙弄珠辉入溟。雄奇不可言语形，古来此景何人经。江湖既明瑟，关山亦寒慄。或照思妇楼，傥邀酒人室。圆灵赋后有遗迹，彼但清华此横逸，谁合元虚希逸笔。四更未已榑桑红，再上舵楼看日出。"}