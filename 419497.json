{"id":"419497","title":"高阳台 丙戌初冬赋呈冰姊","dynasty":"近现代","author":"龙榆生","text":"望杳遗弓，愁侵短鬓，梦回蝉曳残声。前席虚怀，如今怎奈苍生。丹枫已逐吴波远，乱悽笳、创雁宵征。怕飘零。向暖南枝，疏淡梅英。阴凝。可是回阳候，但凭将朔气，洗出青冥。瘦了黄花，依然卓立霜晴。沧桑一霎浑閒事，忍伶俜、看转春荣。正关情。换谱幽兰，浅醉瑶觥。"}