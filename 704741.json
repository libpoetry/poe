{"id":"704741","title":"洞庭湖阻风四首","dynasty":"明","author":"薛瑄","text":"高秋木落洞庭宽，白笔南征使者还。兰若馨香怀澧浦，烟霞缥缈认君山。已应湖海添清气，更觉风涛入壮观。枉渚维舟苦留滞，岳阳楼上忆凭阑。系舟无奈北风何，遣闷还应一放歌。日射湖心翻锦浪，烟收山顶露青螺。苍梧水阔秋天远，斑竹云深暮雨多。千载湘累无复见，欲从何处吊英娥。海内无如此壮游，高风木落洞庭秋。青山半在波中出，白浪浑如天上流。骚思难寻澧浦佩，客程频望岳阳楼。江河远客情何似，浩想希文独未休。涛声连日捲银沙，野渚无聊眺望赊。数点云山湖上出，一行风苇岸边斜。老髯难觅仙翁笛，白简还乘使者槎。况是中秋明月夜，潇湘久客正思家。"}