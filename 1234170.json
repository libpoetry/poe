{"id":"1234170","title":"送程子充运副之杭州","dynasty":"元","author":"赵孟頫","text":"盐为生民食，日用犹水火。虽非饥所急，一日无不可。但令商贾便，那复愁国课。数年人坏法，贪欲肆偏颇。利多归私室，民始受盐祸。尔来又计口，强致及包裹。㩁酤穷滴沥，征商剧遮逻。东南民力竭，此事非细琐。朝家更政化，选择堪负荷。君为尚书郎，精白色瑳瑳。明当戒行李，往理吴越柂。祝君无别语，编户要安妥。湖山多胜处，亦可供宴坐。谈笑尊俎间，佳声满江左。"}