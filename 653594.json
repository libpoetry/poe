{"id":"653594","title":"为王用诚题画十二韵","dynasty":"明","author":"张宁","text":"千里云峦际碧天，千村景色晓茫然。上方楼观山间寺，远墅桑麻谷口田。危石断桥人迹少，阴崖飞瀑水声连。寒凝晻霭风光淡，暖入蘼芜草色妍。门巷未经车马到，林泉宜有画图传。隆中旧事遗梁甫，松下清斋学网川。愧我已非盘谷侣，凭谁重和草堂篇。机深转觉身多伴，心远从知地自偏。无数尘缘消物外，几多佳趣到閒边。垂竿薄暮临池坐，待月清秋傍石眠。布袜青鞋从此始，草衣木食永相便。何当共约归休日，縻禄犹须二十年。"}