{"id":"617387","title":"百一诗","dynasty":"明","author":"黄圣年","text":"君子远嫌，于人不知。贞女自誉，适授之疑。大明当天，重昏自败。白昼秉彗，乃自生怪。尧舜举直，不烦其术。岂诸谗顽，而能一一。岂其剸割，必俟太阿。美言玮节，其伪孔多。登车执辔，坐致千里。与骥同奔，何时而已。民讟其上，吏雠其主。可以取庸，子将證父。人亦有言，以方试病。无损其方，祇速其命。"}