{"id":"1127217","title":"怀古堂有感","dynasty":"宋","author":"黄裳","text":"去住元来自有因，台头山上合栖神。茂林高下閒行客，想见当时一梦新。彭老真筌无处问，刘郎才思有谁同。赋诗台上秋来到，当为黄花作醉翁。山河来处禹分州，几代灵光孕俊游。推作汉王犹未足，更将功业看诸刘。胜负区区昔已非，山河今落太平时。歌声皆是田家乐，岂有虞姬一段悲。"}