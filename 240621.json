{"id":"240621","title":"七夕·西风只繁暑","dynasty":"宋代","author":"王之望","text":"西风只繁暑，夜气初宜秋。所居稍虚豁，得以消我忧。独眠堂中央，一榻无衾裯。开轩敞南北，凉飚入翛翛。是日七月七，三星已西疏。残云不成雨，缥缈当空浮。云行忽中断，月彩烂不收。影落庭树间，枝叶如雕锼。草根有小虫，微吟作啾啾。岂复厌喧聒，更觉窗户幽。我欲终今夕，飞蚊不相谋。喧我复啮我，驱去嗟无由。但当我自屏，岂与汝辈仇。闭门归下帷，蝶梦寻庄周。"}