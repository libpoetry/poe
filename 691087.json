{"id":"691087","title":"厓山大忠祠二首","dynasty":"明","author":"李东阳","text":"国亡不废君臣义，莫道祥兴是靖康。奔走耻随燕道路，死生惟着宋冠裳。天南星斗空沦落，水底鱼龙欲奋扬。此恨到今犹不极，厓山东下海茫茫。宋家行在日南迁，虏骑长驱百万鞭。潮海有灵翻佑贱，江流非堑枉称天。庙堂遗恨和戎策，宗社深恩养士年。千古中华须雪耻，我皇亲为扫腥膻。"}