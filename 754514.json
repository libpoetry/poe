{"id":"754514","title":"真子飞霜镜歌","dynasty":"清","author":"唐庆云","text":"我家金石罗文房，案头拂拭开缃囊。晓来启匣见古镜，青铜一片铭飞霜。略似菱花分八角，千年不蚀凝清光。背有古画老桐树，双枝并立栖凤凰。莲花绰约出小沼，神龟游上莲叶香。新笋破泥欲解箨，参差四面皆筼筜。山云轻聚衔半月，下有小几横干将。真子何人在竹下，膝前更见清琴张。仰观星月共皎洁，七弦乍弄神洋洋。仙人春夏坐晴暖，忽将雅操翻清商。一弹閒院有寒气，再弹更觉天苍凉。五更碧瓦一痕破，惊起青女窥鸳鸯。此时凉气满庭树，拂叶惨淡将成黄。阶前明月冷如水，霏霏玉屑沾衣裳。霜华拂拂看不定，冰蚕丝紧鸣指旁。我揽古鉴照双鬓，神清意静吟且长。云净遥天变春夏，每见夜色寒苍茫。真仙千载不知老，我且磨镜同诗藏。"}