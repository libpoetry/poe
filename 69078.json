{"id":"69078","title":"宣和殿画驴图","dynasty":"元代","author":"王冕","text":"海波激撞日月动，琼楼玉宇红云拥。忠良不顾社稷摇，圣明忘却山河重。太平将军倦戍边，春风四海且上元。宣和殿上如市廛，黔驴直到君王前。黔驴之技止于是，君王用意徒为尔。转头朔漠边尘围，□□骅骝尽羞死。寒冰朔雪徒步趋，当时客梦知何如？二百年后看图画，令人感恻长嗟吁。"}