{"id":"704613","title":"豫章舟中同黄虞六咏雪四首","dynasty":"明","author":"黎遂球","text":"笑挹琼浆入盏盈，对君疑是玉为京。四方屏幛开云母，七尺珊瑚立水晶。旧里素馨犹伴作，空床白练待书成。鸳雏睡煖今何处，镇日沙头未放晴。万斛珍珠忽满船，醉来应得赠吟边。梅风梦绕银尊月，花雨晴飞玉镜天。楼阁千家红鸭亸，桥梁双影白龙眠。行歌岂用伤同调，前路长堪共着鞭。封却鸡声放晓迟，推蓬容易鬓成丝。如绵不煖扁舟梦，拭粉难描远岫眉。麈柄对谈那得辨，鹤裘端坐较相宜。同云亦作松花片，待鸟撩天雁字诗。岂但浮云似白衣，诸峰寒瘦又寒肥。光欺兰烬三更后，舞乱梨花二月非。眼底琉璃看世界，毫梢珠玉佐閒挥。朝来高阁纷如许，疑见滕王蛱蝶飞。"}