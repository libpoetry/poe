{"id":"713547","title":"哭内子王华姜 其六","dynasty":"明末清初","author":"屈大均","text":"汝魂复何之，汝母在朝那。生时命奇薄，夫死矢靡他。孤女藐始孩，提抱出干戈。伶俜未亡人，被发奔风沙。汝小既偏孤，汝大又无家。自汝失天只，骨肉成土苴。泉下今相遭，烦冤诉无涯。长城土惨裂，黑水冰峨峨。严风纵横起，吹汝魂无多。朝随转蓬飞，暮逐惊沙过。边地虽故乡，阴寒谁奈何。母子魂来归，归我罗浮阿。"}