{"id":"1124518","title":"和王安抚六言十首","dynasty":"宋","author":"项安世","text":"堆案牛腰万轴，消磨不尽诗情。定应是我辈语，掷地当作金声。西牧村风流老，翰林里供奉人。去之虽五百载，斩新料敌堪亲。从来赐达由果，不说岛瘦郊寒。政誉追还小范，诗名压倒方干。脱腕流泉纚纚，忘怀大智闲闲。学苏二李十二，笑山谷陈后山。雅颂意久不闻，周孔业将遂堙。若要兴灭继绝，不妨动地惊人。诗声长甬则震，笔阵战功曰多。自抽天上机杼，不落人间臼科。玄思上窥姚姒，后尘肯逐梁齐。谁言今世第一，我自古人与稽。小人区釜升斗，明公钟鼎尊罍。难学将军竞病，且随寒士敲推。苦心自在阿堵，圣处谁知宁馨。佳句忽来天外，恰能当当亭亭。朅来此事尽废，少日论功未深。欲觅仙人一指，要看月胁天心。"}