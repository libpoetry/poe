{"id":"999200","title":"送江充之郎中知温州","dynasty":"宋","author":"喻良能","text":"岩廊拱神圣，岳牧用才良。委寄晋藩镇，飞腾汉省郎。缣推非矫激，绵蕝岂寻常。花粲挥毫玉，风生漱齿霜。儿童骑截竹，父老候甘棠。五马晴薰细，双旌晓月凉。清香凝燕寝，春草梦池塘。乳哺苏民瘼，生薪束吏行。谢楼山色净，孤屿海天长。信美毋多恋，遄归觐建章。"}