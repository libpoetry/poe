{"id":"788978","title":"纳木窝稽","dynasty":"清","author":"杨宾","text":"跋涉过混同，所历已奇峭。结束入窝稽，一望更深奥。树密风怒号，崖崩石奔跳。阴霾不可开，白日安能照。古雪塞危途，哀湍喧坏道。更无人迹过，惟闻山鬼啸。车驱苦险涩，换马欲前导。霜蹄偶一蹶，流血沾乌帽。魂魄已莫收，童仆徒慰劳。死亦分所当，生岂人所料。但苦历穷荒，庭闱终未到。"}