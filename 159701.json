{"id":"159701","title":"正月四日侍宴紫宸殿契丹使预会","dynasty":"宋代","author":"宋庠","text":"黼座披天幄，朝簪集玉除。人来重塞表，年是上皇初。万岫移神岛，千门敞徼庐。春云低借幕，瑶斗近临车。露渥仙杯溢，风和法曲徐。剑丸争献巧，橦索竞凌虚。老柘优词丽，交竿舞态舒。盘丰行炙数，冠重赐花馀。瑞境仪韶凤，欢心在镐鱼。太平同乐意，应有史臣书。"}