{"id":"887319","title":"走佛岩道中","dynasty":"宋","author":"利登","text":"避乱走佛岩，依依绝溪水。有客六弟昆，遮予访行事。一云分路亡，庶或一不死。一云相为命，生死同所值。远逝宿无舂，近逃寇能至。垂涕赠之言，此身苦难避。山剽无崖巅，兵骄有城市。共守固已非，分逃岂云是。风闻宜邑郛，聚落复烟燬。沸鼎无清鳞，四瞻谁善地。不辰自至斯，乾坤古无际。"}