{"id":"1208344","title":"送魏通甫南归","dynasty":"元","author":"宋褧","text":"魏君江海儒，孟浪游天都。天都产功名，豪侠争奔趋。子云老太玄，紫绶金张纡。吾侪赤手来，抱艺将何如。时无解貂人，太白悲穷途。晨炊待桂玉，恶况那能祛。凉风西北来，尘埃与之俱。秋清气寥瑟，愁悲塞中区。驾言欲南还，感激仍踌躇。岂不愿君留，潜珍俟须臾。江南垂白亲，日夕恒倚闾。袖中出毛檄，入室聊欢娱。斗食勿羞薄，再举冲天衢。"}