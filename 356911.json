{"id":"356911","title":"摸鱼儿·忆海上游","dynasty":"清代","author":"黄人","text":"记鳅生，水天生长，红珊一树奇秀。百年前是冯夷国，今辟膏腴千亩。秋信漏，看贝阙珠宫，夜半寒光透。浪粗月瘦。似一颗盘珠，滚圆难攫，无数毒龙吼。舟三尺，径逐凉蟾飞走。软红尘气消否？一从人海浮沉后，担误鸥盟良久。持竿手，怕重到、篷瀛清浅无鳌守。扶遥未就。叹太乙莲飘，长庚鲸去，荡不尽僝僽。"}