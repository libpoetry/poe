{"id":"543445","title":"祝贞妇诗","dynasty":"明","author":"胡应麟","text":"结发奉君子，欢爱两不疑。如何高堂上，一旦生别离。惊飙荡白日，去我忽若遗。重泉逝将会，念此黄口儿。皎皎匪石心，柏舟以自持。绩纴度晨昏，卒岁恒抱饥。穗帷下重关，荆棘盈柴扉。冬半多烈风，憭慄中我肌。顾瞻双鸳鸯，比翼东南飞。岂无贤雄匹，再适匪所宜。亮为南山松，安受雪霰欺。愿当毕馀命，不愧死者知。我闻再叹息，三叹怀令仪。抽毫赋黄鹄，万古钦蛾眉。"}