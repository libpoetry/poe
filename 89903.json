{"id":"89903","title":"演雅二十韵","dynasty":"宋代","author":"刘克庄","text":"学道无所得，惟于鄙事能。九帙后篇什，来世有公评。岂未登社坛，直欲破刘城。六言与七字，如九转炼成。宇宙中间物，琐屑不记名。孰能通伦类，挑抉其微情。蛾以灯为光，蚊众成雷声。桑老蚕茧白，草腐萤爝明。幽谷闻绵蛮，知有迁乔莺。落日见科斗，深夜有蝈鸣。蚋嗜醯杂袭，蚓饮泉亦清。蝇吮血美炙，犬以秽为鲭。蛇非性好曲，蠖负屈求伸。蚤惧鸺鶹撮，自匿于衣巾，虱愁犊鼻破，不免景略扪。狐依冢作崇，鼠谓社可凭。痛掴一掌血，饱食五鼎烹。畴昔同袍子，来问侬师承。前柴桑处士，后半山老人。讵能追高雅，或可洗腐陈。"}