{"id":"354358","title":"满江红·送韩珠崖太史奉诏归娶","dynasty":"清代","author":"董元恺","text":"天上仙郎，却占尽、人间清福。人都羡、门阑喜气，锦攒花簇。威凤新膺博望选，求凤始叶和鸣卜。正日边、遥捧五云还，芙蓉麓。绾绶日，丹文毂。合卺夕，金莲烛。恰荣分紫诰，徽音堪续。蕙圃门盈桃李树，鸾坡堂种蓝田玉。拟明年、此际海珠生，华封祝。"}