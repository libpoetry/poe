{"id":"754149","title":"画双松歌","dynasty":"清","author":"廖云锦","text":"画鳞难画龙，画树难画松。龙乃神物善变化，几人曾见破壁来虚空？松之视龙势不异，离奇蟠曲难形容。谁摹此图真妙手，双松矫矫如双龙。爪破白日拿云雨，咫尺庭阴青万重。祖枝孙干相追逐，生怕茅屋摇秋风。朅来移挂傍几榻，猛然惊醒午梦浓。绕阶而走心胆落，满庭云气生窗栊。日暮萧斋兀愁坐，夜梦已到扶桑东。"}