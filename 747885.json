{"id":"747885","title":"题吴子苾襄阳唐志拓本","dynasty":"清","author":"何绍基","text":"忆昔戊子冬十月，舟行瑟缩抵樊口。芒鞋徒步叩郡阁，骑马携朋陟岘首。诸葛羊杜莽销歇，万古斜阳照杯酒。归途却过鹿门院，空堂断坡垂古柳。眼明忽见唐两碣，俨若彝釴森左右。西城梁君夏侯氏，词翰流传均不朽。细扪尘壁仞题字，知是吴君手蒐取。波涛莽齧失堆陇，文字突出灿星斗。使君为我屡吁唶，襄州近事君谂否。江堤坏自十年来，神沙恒见白日走。高楼大屋化浮槎，古冢漂流更何有。安得人人似吴君，功同掩髂意长久。咄嗟拓赠呼毡椎，閟匿收藏俪琼玖。五秋历录长相忆，一笑长安乍携手。金石恢我眼中福，风论妙参霞外友。今日何日烟雨冷，入门告君以重九。菊花琐屑君不嫌，破帽欹斜吾岂偶。古光空复绚苏斋，春艇回思探越纽。却还视我襄上拓，记忆夙昔神斗擞。云空雨歇诗梦寒，叹息当年贤太守。"}