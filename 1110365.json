{"id":"1110365","title":"送程给事知越州","dynasty":"宋","author":"孙固","text":"朔南万里使车驰，忽得山阴虎节归。华省班联青琐贵，故乡心逐白云飞。江风双桨催红旆，海日层楼倚翠微。郡事逍遥吟醉里，老年行乐更光辉。东过钱塘第一州，郡城高爽五云浮。会稽山碧人多秀，贺监湖清月正秋。偃息乡邦如志意，慰安雅俗自风流。朝廷贤旧方图任，只恐蓬莱得暂留。"}