{"id":"218760","title":"网山先生讳日寄绮伯","dynasty":"宋代","author":"陈藻","text":"先生一去三十年，蘋藻聊修讳日虔。雌剑忽寻雄剑逝，恰恰岁暮吾无钱。乃知毫发有造化，此礼终与吾毋缘。人生损益固常理，韩门仍被流俗牵。凤毛辞采非不美，再拜焚香符水前。驱邪院中诸将吏，或书或画纵横县。网山有灵应大笑，安得师友尚流传。"}