{"id":"608298","title":"送混成子谪尉上海","dynasty":"明","author":"区大相","text":"南方有一士，结庐倚岩桂。胸藏霸王略，腹贮烟霞气。学道三十年，未忘当世虑。舌摧仪秦锋，智屈孙吴技。短绠常汲深，高才沦下位。谪宦类贾傅，抗章似梅尉。位卑而言高，处贱而议贵。举世或笑之，谓拙于用大。予独不之笑，于道有真契。暂随燕雀群，未酬鸿鹄志。□知岂在多，希知良足贵。"}