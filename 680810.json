{"id":"680810","title":"游麻源三谷","dynasty":"明","author":"谢士元","text":"作郡逾七载，今日偶独游。石径虽折盘，去去山更幽。人家隐丛筱，蔀屋无岑楼。我欲询民俗，肩舆因少留。踉跄走村竖，三五遮道周。俯首拜君侯，俱言今有秋。禾黍已登场，牟麦行见耰。公租少逋负，里胥敢诛求。民情已如此，闻之我心休。于焉度重岭，风光豁人眸。村舂转云碓，石桥架回流。前有梵王家，巍巍俯林丘。门前列松桧，白日风飕飕。老衲出相迓，长跪礼数优。熏垆与茗碗，相奉何绸缪。须臾出盘筵，有?亦有羞。新酒不尽饮，诗句任冥搜。侍我程氏子，资质如琳璆。年少总知学，我唱彼亦酬。引我访古祠，祠下渟龙湫。祈祷辄灵应，此语證前脩。试登华子冈，冈前衍平畴。再陟翻经台，台荒林木稠。山果自琐碎，野鸟鸣啾啾。听之不惮䀨，亦足纾烦忧。归来不觉晚，零露袭敝裘。"}