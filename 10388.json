{"id":"10388","title":"瑶草春·杳容与","dynasty":"唐代","author":"顾况","text":"瑶草春，杳容与，江南艳歌京西舞。执心轻子都，信节冠秋胡。议以腰支嫁，时论自有夫。蝉鬓蛾眉明井底，燕裙赵袂萦辘轳。李生闻之泪如绠。不忍回头看此井。月中桂树落一枝，池上唳孤影。露桃秾李自成溪，流水终天不向西。翠帐绿窗寒寂寂，锦茵罗荐夜凄凄。瑶草春，丹井远，别后相思意深浅。"}