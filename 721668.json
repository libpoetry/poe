{"id":"721668","title":"赠张十二","dynasty":"明末清初","author":"屈大均","text":"君家贤从子，尝诵四愁篇。岂意随仙吏，相逢在海天。风骚今几变，金石尔相宣。乐府声多楚，惟应知者传。往日称词伯，长州一迪功。今君起吴下，亦可傲空同。家在阖庐苑，客游扶木东。三闾乃骚圣，与子溯流风。丽玉箜篌引，中郎黄绢辞。劳君抽象管，为我吊蛾眉。花好难成子，桐孤未有枝。胡香求四两，将以慰相思。朝露托桐叶，人生能几何。须君东海月，长照北山萝。二十已高尚，平生惟啸歌。相期作嵇阮，饮酒养天和。"}