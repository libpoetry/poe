{"id":"685545","title":"丙辰九日同周石林张五若集李伯修将军署中对月时苦旱二首","dynasty":"明","author":"邓云霄","text":"落帽龙山未是豪，尊前作赋胜登高。将军诗兴誇横槊，词客酣歌揽佩刀。世上光阴嗟过鸟，人间乐事在持螯。谁能日送东篱酒？三径人归已傲陶。曲奏商声咽竹枝，年来赤地转堪悲。欲翻银汉吹为雨，直恐沧溟浅作池。忧国有心空抚剑，谋生无计耻攒眉。疏狂更好耽狂药，一任旁人笑接䍠。"}