{"id":"743008","title":"汲修世子谢饷绿葡萄诗意在得种法次韵奉答用酬下询老圃之意","dynasty":"清","author":"谢振定","text":"植根欲深苗欲稀，清明五日出土迟。祭猫瘗犬以时至，草龙向天随指颐。删除繁冗爽籁集，兼旬璎珞萦卑枝。葛囊锁护象文褓，勿令蜂雀窥重帷。溉之侵晨与昏暮，摘以筠笼倾漆匜。大珠小珠各风味，脆而不酸甘不饴。物情消息似佳酝，既多且有旨且时。为君尽输秘密藏，来年报我琼瑶诗。"}