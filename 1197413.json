{"id":"1197413","title":"盘石篇","dynasty":"魏晋","author":"曹植","text":"盘盘山巅石，飘飖涧底蓬。我本太山人，何为客淮东。蒹葭弥斥土，林木无分重。岸岩若崩缺，湖水何汹汹。蚌蛤被滨涯，光彩如锦虹。高彼淩云霄，浮气象螭龙。鲸脊若丘陵，须若山上松。呼吸吞船欐，澎濞戏中鸿。方舟寻高价，珍宝丽以通。一举必千里，乘飔举帆幢。经危履险阻，未知命所钟。常恐沈黄垆，下与鼋鳖同。南极苍梧野，游眄穷九江。中夜指参辰，欲师当定从。仰天长太息，思想怀故邦。乘桴何所志，吁嗟我孔公。"}