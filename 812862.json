{"id":"812862","title":"虞美人","dynasty":"清","author":"吴藻","text":"碧丛丛缀鹦哥翅。合唤多花子。不将花鸟作双身。海国仙人原是绿朝云。玲珑玉作回环架。解语还应骂。雪衣新换翠衣裳。记得唐宫曾伴荔枝香。翠襟红嘴清无热。压架霏霏雪。是花是鸟是迷藏。可是灵芸名字夜来香。玉人小立前头影。仿佛斜簪鬓。兰灯初上梦何如。满院月明凉浸碧纱橱。"}