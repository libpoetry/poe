{"id":"253448","title":"予以朝命催租河朔道出隆虑邂逅","dynasty":"金朝","author":"王寂","text":"嗟君学得屠龙手，走遍人閒病糊口。左携妻子右琴书，却返栖霞老耕耦。闭门閒草大玄经，冷眼儿曹事奔走。惠然过我便倾盖，夜对寒灯共樽酒。掀髯挥麈话平生，河汉无声转星斗。自言家蓄小玲珑，坐使镌锼耻牛后。书生嗜好固多诞，不许千金酬敝帚。山深但恨卒未致，他日愿为吾子寿。人生尤物安用多，要与仇池为二友。明年尺牍遣长须，莫为先生化乌有。"}