{"id":"1063807","title":"送季长之上都","dynasty":"宋","author":"释德洪","text":"十年不踏黄尘路，老尽归心馀一缕。因同夜语想京华，归心百尺游丝举。前年别我楚山边，解鞍班草弄云泉。今年送公古城北，花发水流闻杜鹃。眉间秀色照春晚，青云故人纷满眼。门前车马气如云，知谁倒屣迎王粲。行看腕脱供十吏，玉堂风景非人世。万乘扣扉宫月斜，梦惊呼烛度窗纱。"}