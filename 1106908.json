{"id":"1106908","title":"南郊大礼诗","dynasty":"宋","author":"王禹称","text":"圣君重卜祀南郊，仗用黄麾间白旄。仙吹冷翻苍玉佩，晓霞晴透绛纱袍。天开兜率斋宫静，海涌蓬莱帐殿高。迁客生还知有望，商山不敢读离骚。百僚冠剑互珊珊，文物威蕤属礼官。清漏宿斋宣祖庙，质明行事昊天坛。旌旗漠漠帷宫晓，星斗依依綵仗寒。肠断商于左迁客，圆丘无分得荣观。严配郊丘展孝思，质文参酌礼无违。大羹味薄牲牷洁，至乐声和凤鸟飞。黄道月斜风细细，紫坛天晓露霏霏。可怜此夜商山客，画尽炉灰泪满衣。綵城残月带微霜，版奏中严夜未央。三献欲终侵曙色，百神齐下散天香。珠旒微乱埙篪韵，柴燎轻笼剑佩光。此夕商山对何物，猿啼鸟哭树苍苍。严禋礼退一阳生，抃贺欢呼动四溟。圣寿久长南至日，宝图高大北辰星。九重城阙天将曙，百万人家户不扃。知有化工无弃物，海波分纳一浮萍。乾元门上赭袍光，雉扇初开散御香。郊祀一千年运祚，赦书三万里封疆。人间草木沾皇泽，天上咸韶送寿觞。惆怅昔年曾侍从，而今翻似鼠拖肠。六街旌旆亸虹蜺，仙仗参差羽卫齐。千步廊前班振鹭，百寻竿上揭金鸡。狴牢冷落停丹笔，郡国欢呼拆紫泥。凤阁旧臣期赦宥，免教长似触藩羝。千官云拥御楼时，朝服纷纷换礼衣。万里梯航归大国，一声雷雨破圜扉。青蝇传去人人喜，丹凤衔来处处飞。收尽洛南迁客泪，全家潜望日边归。綵云随步下乾元，雨露新恩洽普天。四辅首迎丹凤诏，六师齐散廪牺钱。熙熙品物瞻尧日，习习薰风动舜弦。商洛贰车当此际，旧朝衣上泪潺湲。年来不见祀圜丘，谪宦携亲叹白头。作赋有时悲鵩鸟，杀身无路学牺牛。非才岂合居台阁，归梦徒劳近冕旒。千载遭逢如未替，此身重见帝王州。"}