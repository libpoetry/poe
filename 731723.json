{"id":"731723","title":"灵石县东北三十五里神林晋介之推祠","dynasty":"清","author":"顾炎武","text":"古人有至心，不在狷与忍。国禄既弗加，吾身可以隐。去矣适其时，耕此荒山畛。更与贤母偕，丘壑情同允。卓哉鸾凤姿，飘飘高自引。向使属戎行，岂其逊枝轸。出处何必齐，此心期各尽。末世多浮谈，有类激小忿。割股固荒唐，焚山事可哂。微哉仲子廉，立操同蚯蚓。遗祠君故乡，父老事惟谨。牡丹异凡花，春深洗铅粉。况此黄芦林，晚送秋风紧。厉彼顽钝徒，英名代无陨。"}