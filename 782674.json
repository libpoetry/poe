{"id":"782674","title":"题沈敬轩秋江归棹图","dynasty":"清","author":"戴亨","text":"宦海茫茫浩烟雾，破浪乘风不能渡。片帆高挂大江秋，指点家山畅归路。江上閒云任捲舒，江上浮鸥自来去。门前松菊未荒芜，陇上桑麻足租赋。较雨占晴学老农，农家伏腊相劳苦。一尊酒对鸳湖滨，烟雨楼中阅朝暮。岁月閒消天地宽，精神老受烟霞铸。回首名场一笑看，富贵真同草头露。"}