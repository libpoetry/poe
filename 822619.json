{"id":"822619","title":"穆护砂","dynasty":"清末近现代初","author":"周岸登","text":"罢按霓裳舞。问唐宫、艳丽谁数。纵清平法曲，牡丹休赋。自从真妃仙举。泪不滴、沈香亭下土。倚绝代、名花相妒。悄欲坠、麴漪弄色，颤莫任、流霞轻注。初洗华清，倦陪凝碧，盈盈娇困倩人扶。借荔枝红润，鸡头温软，琼醴莹脂肤。怕被月宫留住。向荒山、只园孤树。笑桂馨天上，兰辞空谷。年年怨风怯露。任世外、春回千万度。凭阅尽、胜鬘修妩。妆淡泞、海红羞比，姿绰约、玉茗惭呼。传粉嫌污，点朱嫌赤，洛神帝女宋东姝。费十载、侔色传妍，新词翻旧谱。"}