{"id":"702557","title":"南山十二咏集古 南山平","dynasty":"明","author":"程敏政","text":"陌上行人看石麟，三朝出入紫微臣。桃花坞接啼猿寺，直到南山不属人。隔林遥见起人烟，林畔莺声似管弦。何处貌将归画府，杏花榆荚晓风前。山屐经过满径踪，不堪吟罢夕阳钟。白沙翠竹江村路，云碓无人水自舂。短墙荒圃四无邻，水绿天青不起尘。何处渔樵将远饷，野航恰受两三人。雨湿菰蒲斜日明，交交戛戛水禽声。幽居地僻经过少，野渡无人舟自横。力上东原欲试耕，远山如画翠眉横。川原缭绕浮云外，野店高低带古城。箨冠新带步池塘，二顷湖田一半荒。忽到庞公栖隐处，柴门临水稻花香。清江一曲抱村流，水物轻明澹似秋。村径绕山松叶暗，人家多住竹棚头。傍岩依树结檐楹，五月榴花照眼明。地僻寻常来客少，偶逢樵者问山名。西岩一径不通樵，扶病呼儿斸翠苕。一水暗回閒绕涧，霏霏拂拂又迢迢。偶因行乐到村前，地湿莎青雨后天。日暮长堤更回首，绿杨花扑一溪烟。杖藜巾褐称閒情，客至从嗔不出迎。金磬泠泠水南寺，愿为閒客此间行。"}