{"id":"686135","title":"朱明洞景八首 浮邱别墅","dynasty":"明","author":"卢龙云","text":"旧社窥丹井，开林别有天。东山留谢傅，挹袖侣群仙。绕舍树扶疏，林光照道书。掩关辞问字，独坐对清虚。造物藏无尽，居然入静观。池吟春草后，荷净倚□看。谷口未堪亲，嚣然若有莘。日斜桑柘影，倘见下徵轮。郭外无车马，衡茅已自深。碧山何用远，杖屦得相寻。自爱篱边菊，餐英待晚芳。盈樽多秫酒，客坐但传觞。平台依渌水，喧静称垂纶。祇恐非熊兆，江湖异富春。有禄辞卿相，无心事桔槔。滋兰常九畹，此地却忘劳。"}