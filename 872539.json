{"id":"872539","title":"题明皇醉归图","dynasty":"宋","author":"艾性夫","text":"金车山重牛难挽，五花嘶出长春苑。太官供顿宴骊山，三郎沉醉归来晚。酩酊马上扶者谁，秀眉照眼两国姨。红香把臂手亦软，三马相倚不敢驰。黄门拥道尽端美，锦衫绣帽春风起。解酲尚恐需馀尊，捧把玉卮行复止。最后一马寿王妃，鸾扇夹侍双琼姬。酣酣嘿嘿意自远，恨不醑我渔阳儿。图陈无逸今安有，却作醉徒供画手。昭陵百战大山河，凉州几瓮葡萄酒。"}