{"id":"1144356","title":"辛卯入杭呈王察判","dynasty":"宋末元初","author":"陆文圭","text":"中州人物古犹今，复见风流正始音。当日乘骢持绣斧，他年化鹤度青林。谁知救世安民术，即是求仙访道心。鲸浪驾风吹未散，溪山何处独追寻。古人糟粕在遗经，圣学非由积累成。每向同中参孔释，时于异处别朱程。一川水满源头活，半夜天高月色明。下学工夫迟十载，小儒终是雾中行。"}