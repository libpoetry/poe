{"id":"815368","title":"浪淘沙四首","dynasty":"清","author":"项鸿祚","text":"绿酒负金蕉，叠鼓春宵。小屏风底暗香焦。闲梦一床推不去，夜夜枫桥。往事只魂销，双鲤迢迢。梅花与我两无聊。剩有眉楼弓样月，还忆吹箫。池面绿生涡，雨打残荷。茶烟风细漾帘波。枕簟新凉人浅醉，无奈秋何。懒去听笙歌，心事销磨。芭蕉声到睡时多。纨扇纱帘休忆著，只梦渔蓑。兰烬黦湘屏，蛛网帘钉。林莺捎落护花铃。撒尽榆钱飘尽絮，春也零星。月又上窗棂，风又泠泠。坠欢如梦不曾醒。只有乌龙眠自在，绿草闲庭。楼上五更寒，风雨无端。愁多不奈一生闲。莫问画堂南畔事，如此江山。铅泪洗朱颜，歌舞阑珊。心头滋味只馀酸。唱到宫中新乐府，杜宇啼残。"}