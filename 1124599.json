{"id":"1124599","title":"杂诗二十首","dynasty":"宋","author":"唐庚","text":"屏迹舍人巷，灌园居士桥。花开不旋踵，草薙复齐腰。蛤哭明朝雨，鸡鸣闇夜朝。未能全独乐，邻里去招邀。已绝经年笔，仍关尽日门。身谋嗟翠羽，人事叹榕根。蔬食风掀市，楼居水破村。岭南霜自薄，何得鬓边繁。便归良不恶，未去亦随缘。户口知无瘴，讴歌觉有年。藤笺得句后，桂酒抱愁边。经术吾衰矣，犹堪学力田。不死良难学，全生或可几。茶随东客到，药附广船归。棋倦收成败，书慵卷是非。关心无杂虑，魂梦入精微。兀坐且如此，出门安所之。手香柑熟后，发脱草枯时。精力看书觉，情怀举盏知。炎州无过雁，二子在天涯。饱食为茶地，深耕觅酒材。翻泥逢暗笋，汲井得飞梅。湖尽船头转，山穷屐齿回。田间良自苦，清兴亦悠哉。壮岁日千里，晚途天一方。花缦聊傲世，白袷亦随乡。团扇侵时令，方书遣昼长。此间吾所乐，便拟卜林塘。白日消诸妄，青山对屡空。著书防恶客，学圃问邻翁。织贝流肌滑，仁频入颊红。丹砂落吾手，秋至任飘蓬。多事定何补，寡言聊自温。蟹黄嗔止酒，车白劝加餐。濯足楼船岸，高歌抱朴村。愧无魑可禦，只益负君恩。闹窄良难入，閒宽足见容。竹根收白叠，木杪得黄封。问学兼儒释，交游半士农。行歌村落晚，落日满携筇。为农沙子步，附保水西乡。隐几江天远，开门佛土香。时情荒径草，野色淡渔梁。欲纵高秋目，东偏短作墙。旧物杯中酒，新衔海上翁。百非无一是，显过岂微功。引水江分碧，烹丹井为红。幽居亦多事，度日不全空。小市江分破，连?水捲翻。到今佛迹在，千古鹤峰尊。浮峤来何处，丰湖入数村。登临有何好，秋至数消魂。已分诗驱使，宁辞酒过差。南烹人钓蛤，北信客占鸦。年事侵肤理，忧端宿肺家。向来功业兴，到晚咏馀霞。覆载宜然等，寒暄乃尔殊。雪曾前岁有，地过此邦无。煮海鲸鲵动，烹山虎豹呼。南来何所得，诗语带娵隅。夜语不觉久，晨兴良独难。加之得卯酒，晚矣恰朝餐。笋蕨春生箸，鱼虾海入盘。南方禁太饱，茗盌直须宽。海气东南上，野烟申酉间。草平连别洞，雨转入佗山。道路鱼盐去，樵苏竹木还。西江并北客，相对各苍颜。水过鱼村湿，沙宽牧地平。片云明外暗，斜日雨边晴。山转秋光曲，川长暝色横。瘴乡人自乐，耕钓各浮生。浪迹苍梧外，放怀黄木东。人情双鬓雪，天色屡头风。国计中宵切，家书隔岁通。为儒得愁思，一笑赖儿童。万里非吾土，三年失我常。只愁鸢跕跕，敢作鹤昂昂。白竹连闽越，黄云入夜郎。何时返栖息，谁为问桃娘。"}