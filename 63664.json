{"id":"63664","title":"登钓台·丈夫于世各有营","dynasty":"明代","author":"西吾衡上","text":"丈夫于世各有营，岂为公卿以身辱。先生汉之一布衣，千古谁堪继芳躅。我来停舟一登跳，双台杳渺林端矗。江水沈沈彻骨清，山光霭霭有余绿。只此江山彼江山，严刘到今定谁属？先生早知钓得名，拗折当年钓竿竹。有脚但可踏青山，何必将加帝王腹。"}