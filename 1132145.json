{"id":"1132145","title":"新年自唱自和","dynasty":"宋","author":"戴复古","text":"圣朝开宝历，淳祐四年春。生自前丁亥，今逢两甲辰。黄粱一梦觉，青镜二毛新。七十八岁叟，乾坤有几人。死灰无复暖，槁木不逢春。近日愁多病，今年岁在辰。处喧如处寂，求旧不求新。笑问长河水，谁为不老人。江山一夜雨，花柳九州春。过节喜无事，谋欢要及辰。年年仍岁岁，故故复新新。把酒有馀恨，无从见古人。"}