{"id":"935359","title":"北窗","dynasty":"宋","author":"陆游","text":"晏婴长不满五尺，淳于饮能至一石。老无功名未足叹，滑稽玩世亦非昔。当年交友倾一时，谁料蓬门今寂寂。陈山李石千载士，早死当为天下惜。斯文显晦端有命，道悠运促非人力。我今稽山一老农，百岁不死知何益。后生可畏要有人，谁能隐若一敌国。狂言勿发心自惊，归卧北窗还默默。"}