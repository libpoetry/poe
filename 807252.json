{"id":"807252","title":"满江红  余澹心、吴园次、周子俶、顾梁汾、秦对岩诸公共饮集生家，适余在山中，未与此雅游也。园次作词见示，余亦次韵","dynasty":"清","author":"陈维崧","text":"醉帽欹斜，讶何处、玳筵留客。却誇我、鲈鱼桑落，席门置食。满眼红墙愁里过，千场锦瑟闲中忆。只君家、数过酒杯宽，真难得。也不羡，鹍弦擘。又何用，鸾鎞摘。但茶香双好，居然雅集。笑我冻栖梅一树，输他醉把螯千只。问酒谋之妇尚能乎。期来夕。"}