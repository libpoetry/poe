{"id":"96453","title":"寄婺州喻良能叔奇","dynasty":"宋代","author":"赵蕃","text":"我家入婺四十里，有竹参天山崛起。寻常一过故人饭，长是驱车不停轨。去年偶为逃暑留，禅房小憇清溪头。君当适闽驻行李，遣骑问我安与不。我闻君来固惊喜，君亦怪我穷不死。殷勤竟辱怀刺先，我乃踉蹲成倒屣。相看问我今何如，为言斑鬓甘泥涂。君时新有阿兄戚，语及往事犹长吁。君归匆匆莫可挽，剧谈未了风吹断。赠君不直一钱诗，何以报之锦绣段。明朝过君君且行，我思重别难为情。劳君下马更握手，再三谓我频寄声。别来仅可熟羊胛，含薰待春兰已发。拟将采掇慰离居，路远何繇置君侧。如君人才谁与俦，直谅岂下西京刘。校讎秘府自能事，何乃传经濒海州。吾君急贤每旰食，诏书取士到微仄。君今未免滞周南，诸公贵人曷逃责。愿君觅句勿自哀，清尊无事日日开。未有白地光明锦，用作人间负贩材。"}