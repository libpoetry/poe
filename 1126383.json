{"id":"1126383","title":"送魏使君归宛陵二首","dynasty":"宋","author":"曹彦约","text":"姓名久已御屏间，合上锋车入帝关。岂有荐书喧笔橐，但留声价惠江山。簿书袖手诗还在，出处忘情意自閒。不分爱江楼下水，隔人无计可追攀。我无郡绩合归与，君有时名孰舍诸。其事颇同人颇异，此心相照亦相疏。一时风力天容改，后夜月华云气舒。同是江南易回首，人来多寄一行书。"}