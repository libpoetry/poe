{"id":"764583","title":"满江红 其二 施愚山宪长，招同韦剑威六匠、陈集生、张南士、徐伯调、平载问、过岳王祠，观宋高宗手敕，用文待诏，玉弇州韵","dynasty":"清","author":"毛奇龄","text":"第六桥头，四望里、水青山绿。柳荫下、幔舟舣岸，管笙低蹙。过雨晓移东岭尽，清钟午度西林曲。趁红裙、同拜岳王祠，闲追逐。双熊仗，排花谷。交螭字，横荒麓。启玉函珠玺，凤鸾飞簇。漫道明湖春去久，听子规、尚叫南枝木。痛玉毫、散写作南枝，枝枝矗。"}