{"id":"1040528","title":"叠石溪","dynasty":"宋","author":"范镇","text":"昨旦愁风色，今朝喜日华。从容下官道，迤逦见人家。盛服缘崖看，焚香满路遮。樵柯成市井，陶穴乃生涯。春石声相应，沉泥处或洼。累墙瓷隐辚，开径石槎牙。柴积高于阜，钓槃疾甚车。自非秦世避，谁道舜风遐。拄杖逢山斗，回舆值水斜。远林行翠凤，幽隧转青蛇。泉眼思搴藻，云头望采花。仰身书叠壁，平坐挹飞霞。有景殊难纪，兹游信可誇。君如别业就，后会固无差。"}