{"id":"754898","title":"题云峰山郑道昭石刻","dynasty":"清","author":"张纶英","text":"巍巍云峰山，千仞不可极。猿猱愁攀援，飞鸟苦难越。壮哉郑将军，振衣造云阙。峭壁恣濡翰，云崖留真迹。怒涛腕底生，迅雷笔端出。飒飒龙蛇飞，矫矫鸾凤活。字蕴天地精，墨洒山川泽。妍姿悦仙灵，刚锋惊鬼物。深淳李程规，坚劲钟张骨。烟霞常呵护，风雨不敢蚀。千载仰遗型，神采犹奕奕。斯山藉公灵，海内凭研习。愧我性庸愚，临摹空仿佛。展卷每流连，抗怀长叹息。"}