{"id":"1118346","title":"秋日郊居八首","dynasty":"宋","author":"陆游","text":"山雨霏微鸭头水，溪云细薄鱼鳞天。幽寻自笑本无事，羽扇筇枝上钓船。行歌曳杖到新塘，银阙瑶台无此凉。万里秋风菰菜老，一川明月稻花香。秋日留连野老家，朱槃鲊脔粲如花。已炊藟散真珠米，更点丁坑白雪茶。车荡比邻例馈鱼，流涎对此四腮鲈。北窗雨过凉如水，消得先生一醉无。今年斟酌是丰年，社近儿童喜欲颠。半醉半醒村老子，家家门口掠神钱。鱼咸满缶酒新篘，处处吴歌起垄头。上客巳随新雁到，晚禾犹待薄霜收。儿童冬学闹比邻，据案愚儒却自珍。授罢村书闭门睡，终年不著面看人。两翁儿女旧论姻，酒担羊腔喜色新。不遣交情隔生死，固应世好等朱陈。"}