{"id":"815474","title":"寄怀家工部仞千","dynasty":"清","author":"徐仲山","text":"相逢今日倍相思，名士风流想见之。两试冠军推辣手，一魁独佔许扬眉。云程发轫同誇早，杏苑探花莫放迟。麟种家声今未坠，埙篪好赋玉台诗。铁石梅花励志坚，囊萤造凤重英年。鹏程九万须张翮，鲲浪三千要著鞭。风月楼高谁作主，珊瑚笔妙尔应传。霓裳定订琼宫谱，他日仍当会众仙。丝竹逢君写素心，高山流水有知音。枝因许借仍栖枳，花到亲探便入林。文字有灵能赤绿，诗书无劫可浮沉。春风若释虞翻恨，始信名山酝酿深。弱冠曾歆李杜名，怜渠秀骨本天成。阳春白雪凭谁和，凤管鸾笙赖尔赓。司马才高凌汉代，雕龙手妙接西京。休将彩笔题桥柱，留作升平雅颂声。"}