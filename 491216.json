{"id":"491216","title":"蚕尖","dynasty":"明","author":"刘崧","text":"日出西岭赤，鸣禽度高楠。稍陟衣带岭，东尖屹危参。侧身忽旁断，拟步若幽探。勃勃草木霏，高下皆浮岚。巨石当横途，始复一解骖。崖古树根瘦，谷深人语含。石角利攒剑，远山突支簪。何姑骑白鹿，绿发长鬖鬖。坐令妇女辈，奔走祈春蚕。千崖动合沓，秋色晚正酣。鴐鹅飞益高，刚风回东南。我行蒙翳中，罥刺宁所堪。山水能媚人，夙性所乐耽。奚能恋文字，局促如饥蟫。旷兹登览际，踯躅忘忧惔。振衣复少憩，历险不敢贪。片云触石起，流泽思远覃。惜无晨风翼，照影双溪潭。"}