{"id":"547125","title":"寿临邑邢封君七十长歌","dynasty":"明","author":"于慎行","text":"邢翁济北之名族，世代门庭罗绣毂。长公谏草青蒲伏，群从咸登天府录。翁独翛然在岩谷，芝房萝壁薜荔服。牛角挂经眠抱犊，学儒不干五斗禄。种田往往皆成玉，瑶环瑜珥多如簇。一枝炯炯先出椟，名都十五不敢赎。天风吹作华林木，走马春城十二街，雕龙翠殿三千牍。少年出宰称民牧，召入文昌锦被襆。白简绨囊临仗读，云梦汪洋舟万斛。长风直下千里速，姓名已在金瓯覆。方底诏函貤半幅，玉绳兰检何熠煜。翁冠柱后衣锦縠，行年七十方瞳绿。出门柴车声轣辘，季方持杖元方仆。齐眉仙姥膺多福，阆苑春开阿母桃，渭川日长封君竹。山中八月酒新熟，玉盘琥珀四座馥。松枝自煮石溪蔌，珠履满堂绮障促。千金称寿起相属，参差玉管间琴筑。主人浮白自捧腹，生事惟馀陶令杯，年华不问君平卜。我家乡邑不朝宿，郎君旧谊敦羔鹜。蹇予抱拙长碌碌，弹铗归来头不沐。仙闾东望地可缩，缄词且效如川祝。"}