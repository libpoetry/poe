{"id":"752197","title":"宁武刘夫人箭","dynasty":"清","author":"胡延","text":"森索妖星动赤埃，蒙坑不守雁门开。长驱无阻吹唇疾，宁武关头一箭来。惜哉一箭但中目，噀血天狼能齧镞。连飞一箭殪其雌，狐狸不得上门屋。大小眼贼相持哭，小眼含泪大眼瞋，眼开眼阖光瞵瞵。如此善射信有神，周将军妻刘夫人。夫人善射贼胆落，丁零无声夜张幕。可惜援兵阻太原，婴城力尽张空彍。荷叶坪荒走封豕，抽刀不断牛涔水。恨眦欲裂银腭穿，母子父妻火中死。贼心虽喜犹仿偟，前途虑有张睢阳。系帛书来贼乃北，迎降苦恨云中姜。当时寇盗犹癣鳞，草间偷窃同黄巾。中朝女子解破贼，萧山沈与忠州秦。绣旂沁水如云屯，即此足可清烟尘。何况更有卢宜兴，雁门尚书同被徵。祇缘误用李曲沃，南征复任杨武陵，庙谟颠倒诚难凭，金床看看妖兔登，令人怀古悲填膺。至今韊服藏州库，神光丙夜连句注。碧血模糊赤雁翎，弯弧想见飞虻怒。此地犹来重名节，宵筵铜斗飞冤雪。殉夫昔有代妃贤，殉国今见夫人烈。殉夫之笄名不磨，射贼之箭终不灭。吁嗟乎，箭头不过三寸铁。"}