{"id":"635432","title":"宿绿萝庵赠半僧万欲曙","dynasty":"明","author":"成鹫","text":"十步置一山，五步置一石。先到作居亭，后来是宾客。大家落得占便宜，何暇求田还问宅。绿萝主人眼孔高，俯视一切如鸿毛。黄金散尽买山水，赤脚踏破深蓬蒿。太初一片閒田地，十戴经营成底事。名花多自洛阳来，奇树却从玄圃至。半僧一半不出家，懒种菩提勤种瓜。瓜时邀我入山去，石龛一榻明秋霞。孤峰独宿鸡犬静，松灯萝月交相映。半句无生万念空，一声长啸千山应。绿萝主人知我心，入山唯恐山不深。二閒茅屋如相借，一片閒云何处寻。无孔笛，无弦琴。为君歌一曲，大地谁知音。明朝策杖下山去，回首绿萝云树森。"}