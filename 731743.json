{"id":"731743","title":"读上蔡语录上蔡家极有好砚后尽舍之一好砚亦与人慨然赋此","dynasty":"清","author":"黄宗羲","text":"有宋上蔡谢先生，一砚不留磨破瓦。要使胸中自廓然，世间何物更难舍。而吾平生玩物心，扰扰无殊于野马。忽然北风卷土去，不名一钱在屋下。突兀三砚真奇物，天将史笔委之野。一砚龙尾从西土，治乱存殁泪堪把。一砚活眼晕九重，秋水时向明窗泻。丁子王作合玉砚，千祀古文出亡社。三砚纵横傍短檠，雪屋无烟亦潇洒。昔年送女入甬东，穴壁偷儿不相假。吾时闻之在中途，欲行不前奈两踝。娇儿阿寿恐吾伤，乞得滑砚强吾写。吾为阿寿勉强笑，握笔终然多牵惹。开卷今见上蔡事，使我愧汗如盛夏。丈夫力不能自割，偷儿真为益我者。儿亡三载砚四年，有贼不向贫家打。"}