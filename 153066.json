{"id":"153066","title":"次韵刘殿院赠钱圃翁","dynasty":"宋代","author":"沈与求","text":"少日从畦丁，颇悟园官理。菘韭记春秋，蔬食聊尔耳。十年困尘埃，幽事同脱屣。一饱不可谋，清瘦只如此。仰止长城翁，趣尚两奇伟。弱冠事笔耕，挽仰行六纪。晚以圃自娱，扶锄寄深喜。柔风蔬甲怒，细雨兰芽美。小摘定可供，馀事不挂齿。那复肯着屐，而一到城市。为计一何疏，行须传高士。木茹忌太洁，肉食忌太鄙。安得从公游，远傲於陵子。"}