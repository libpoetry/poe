{"id":"409671","title":"柴扉杂咏九首 其八","dynasty":"近现代","author":"杜关","text":"古人重节义，读书以鍊骨。今之奔竞徒，浑是脂韦肉。崇朝伺军幕，昏暮集华屋。摇尾巳堪怜，附膻尤可忸。言淫即导淫，纵欲为偿欲。问何以媚之，妻女供禦宿。问何以酬之，县令与榷局。一旦蹑高位，洋洋意自足。竭泽渔民财，忍心肆荼毒。岂不侪人类，其如本根蹙。未尝习诗书，安知有耻辱。礼教一何衰，风节不可复。趋附炎炎势，浸以成风俗。举世类如斯，何怪乱相续。谁复挽颓波，而以德基筑。吁嗟老生谈，且效长沙哭。"}