{"id":"1127524","title":"和致远学士游池","dynasty":"宋","author":"彭汝砺","text":"堤外波澜浸彩霓，花间宫殿出高枝。风高夭矫凤飞去，雨止蜿蜒龙倒垂。早晚烟霞相间杂，浮沉鱼鸟并游嬉。文王台沼群贤至，不比山阴祓禊时。岸岸垂杨障绿阴，时时好鸟啭清音。昭回河汉波澜阔，方丈蓬莱雨露深。到处香烟浓作雾，谁家珠翠密成林。争标想见千人唱，声入青云画鼓深。"}