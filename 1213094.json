{"id":"1213094","title":"赠李都事","dynasty":"元","author":"曹伯启","text":"记识英豪士，求官萃古燕。下风俄获侍，教雨屡蒙宣。老笔千人敌，芳名万口传。心声无悔后，仁政足光前。柱础寻常定，盘珠左右圆。料量明若筮，安止泊如禅。藩镇麒麟布，兰台鸿雁联。佩符临此地，弹指忆当年。流水供迎送，飞云体变迁。及瓜留未得，行李尚萧然。酌酒为装赆，吟诗当祖筵。它时隔霄壤，晚进望陶甄。"}