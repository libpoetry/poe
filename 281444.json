{"id":"281444","title":"瑶花慢·山遮水隔","dynasty":"现代","author":"林朝崧","text":"山遮水隔，矾弟梅兄，正岁寒相忆。凌波仙子魂一缕，多谢春风招得。携盘却立，悄犹带汉宫月色。料芳心情怨难胜，且莫与弹湘瑟。护香帘幕重重，恼蝶使蜂媒，频叩窗槅。天寒夜永，相对处，屏底银灯閒剔。风鬟雾鬓，纵消瘦依然倾国。试尊前与赋惊鸿，借取陈王彩笔。"}