{"id":"1235571","title":"和孙行简夜宿万寿山经阁诗韵二首","dynasty":"元","author":"成廷圭","text":"蜀冈缥缈之飞楼，风帘雾箔悬高秋。云间五色孤凤下，木杪几个哀猿愁。书生素有万言策，主人赠以千金裘。沧江坐啸者谁子，碌碌虚名何足收。九曲池边看秋色，水光荡漾青于苔。白云相邀上山去，明月更喜随人来。一声两声松子落，千朵万朵芙蓉开。老僧悟我静中意，不遣阶墀留俗埃。"}