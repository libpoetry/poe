{"id":"1236930","title":"隐趣园八咏 君子池","dynasty":"元","author":"胡助","text":"池上藕花开，香从太极来。亭亭清净观，君子日徘徊。天远云归早，山高月上迟。夜坐发孤咏，秋风生桂枝。濯锦为屏障，红妆拥万妃。试看春睡足，何羡买臣归？三月韶华盛，名花倾国人。何期真率会，同赏洛阳春。酴醾春意好，百尺走条枚。壁立堆香雪，风流入酒杯。彭泽归来后，东篱菊正黄。秋光无限兴，晚节有馀香。竹绕茅亭外，泉流石涧中。一天秋月夜，千载隐君风。松竹如佳士，梅花更典刑。岁寒千古意，笑指鹿峰青。"}