{"id":"695315","title":"送何司寇抚绥还朝四首","dynasty":"明","author":"林光","text":"檄书频降自都台，经画曾谙济世才。三省遗黎归抚字，一春甘雨不劳催。泰山峰顶嗟何及，北斗天边望几回。四牡騑騑向金阙，汉江十顷照离杯。清妥编氓仰硕儒，檄书传布肃规模。春阳和煦连三省，度量汪洋隘五湖。司府雍雍鳞册就，闾阎帖帖犬声无。中原百万收编户，奏最应闻帝曰都。肩舆穿破万山烟，江北河南路几千。收拾流亡归载籍，抚绥憔悴见青天。玺书宠贲名应重，章疏经营事可传。献纳还朝春未晚，愿留遗教奉周旋。山高野旷汉东西，在处流亡此托栖。天遣公来深雨露，地宽民乐任耕犁。阴云渐散春过半，垄麦初青叶未齐。卧辙扳辕仰恩育，先生行矣念群黎。"}