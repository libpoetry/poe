{"id":"1124802","title":"妾薄命","dynasty":"宋","author":"徐积","text":"偷把罗衣裛泪痕，落花江上泣青春。空将凤管题君怨，自是蛾眉累汝身。翠黛不须匀绿鬓，红膏休更点朱唇。自然彼此无心妒，犹恐多言巧中人。春深江浦流还涨，雨后山花落更多。举目未言先有泪，当樽欲唱不成歌。心知自古皆如此，事到如今不奈何。莫向夕阳楼上望，几人遗恨满烟波。将身误入楚王宫，负却家山事总空。枕上无言吟夜雨，花前有泪洒春风。假饶醉饱朱门内，岂似寒饥漏屋中。更有文君作奔妾，争如寂寞嫁梁鸿。"}