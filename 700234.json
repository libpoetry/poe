{"id":"700234","title":"南村归兴十首 上林烟树","dynasty":"明","author":"顾清","text":"思家千里梦，恋阙万重心。欲去频回首，烟霏满上林。岸添山雨阔，帆送晓风轻。利涉从兹始，遥遥思帝京。云生岱岳顶，秀结鲁城阴。仰止嗟环辙，千秋万古心。奔流形道体，绝壁见神功。去去吾休也，危途一梦中。纶钓贫难忍，王侯贵不终。江边有行客，归兴十分浓。自有两山来，几人此经过。青山默无语，识人知最多。携将双凤团，来试九龙脉。临流啜花磁，更忆长安客。倚棹虹桥下，凉风吹葛巾。家山看渐近，鱼鸟自相亲。扁舟下三泖，试拂旧纶竿。鲈鱼三尺雪，飞上水精盘。田园正收穫，行李忽在门。此乐不可说，令人劳梦魂。"}