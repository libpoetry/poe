{"id":"429573","title":"寄呈乙盦老人并谢题拙诗","dynasty":"近现代","author":"黄浚","text":"平生喜浙诗，颇复惋其碎。谓当得名世，大力挈万槩。峨峨海日楼，独起辉一代。渊沦合儒释，九典后车载。往时石遗翁，标举数惇诲。敬为一瓣香，心向惧未逮。何时苞蘖姿，远中匠石睐。深心掖后学，片楮敌十赉。自怜无窅思，兴至事彫缋。上烦菩提行，揽卷牵俗爱。欧苏皆證韩，所證皆三昧。斯言譬香钵，须弥在其内。拜嘉纫兹语，旦夕以为佩。"}