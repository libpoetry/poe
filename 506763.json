{"id":"506763","title":"白象歌","dynasty":"明","author":"杨荣","text":"圣皇声教被八荒，乾坤和气储嘉祥。远人效职贡方物，万里厥篚来梯航。南邦白象生特异，粲然远自占城至。殿头旭日眩双牙，阶下微风生两耳。特超群队毛质纯，月下浑疑霜满身。不由林邑渡沧海，却趁千官拜玉宸。周章跪舞见天子，重瞳屡顾龙颜喜。晴霄遥晃雪花明，拂曙银光静如洗。食以瑶草饮醴泉，赤麟朱凤参后先。惠养欣登上林苑，驰逐不记天南壖。从兹出入近金殿，仙仗徐行乘御辇。太平圣祚亿万年，载咏歌诗播悠远。"}