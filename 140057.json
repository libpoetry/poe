{"id":"140057","title":"抚州崇仁县玉清观道士黄石老工古篆以他公父","dynasty":"宋代","author":"魏了翁","text":"圣学不嗣千余年，并与小学遗其传。其间明道宁乏贤，谓书小伎姑舍旃。十字九舛不可镌，楮生墨墨色有冤。动以经史为执言，岂知魏晋几变迁。况今经字宗开元，请观未有韵书前。训纂字林形相沿，形声迭推义乃全。韵书既作人趋便，未能书法穷根原。但以声韵求诸篇，形存声亡韵亦牵。叔重少温工磨研，二徐郑郭相后先。书法赖此差绵延，许李焉得无谬愆。楚金分韵犹拘挛，若更舍此徇俗妍。不学操缦求安弦，玉清道士来临川。用意周鼓兼泰山，携书过我渠江边。试令立拄与画卷，椳阒畿礎杗桷椽。已能谐世而取怜，犹欲度外求方圜。眉山夫子思涌泉，相与共讲扶其偏。道士稇载明当还，更以一语申卷卷。能於此处知其端，事事物物谁非天。九章八封莫不然，一毫人力无加焉。"}