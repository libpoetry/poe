{"id":"704421","title":"杨溪洞四时歌","dynasty":"明","author":"黎民表","text":"十年踪迹愧名山，一入松扉竟未还。偶记桃华归去后，遂传春色到人间。长松落落荫丹霄，策杖看花过野桥。更有薰风生涧底，入云清切间萧韶。我梦霓衣历紫宫，瑶华如雨散西风。偶逢子晋曾相约，后夜乘鸾向月中。四序回环验落花，岩扉苔径足烟霞。青山不用频招隐，自有寒松共岁华。"}