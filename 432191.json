{"id":"432191","title":"城南纵步七首","dynasty":"近现代","author":"李冰若","text":"昭昭白日去等闲，民力凋残国步艰。鹑首赐秦天已醉，自挥心血护河山。虹旗披拂万民呼，捧日黄人敢自娱。长念汉家飞将烈，倚天长剑逐匈奴。勾践亡吴由宰嚭，威廉报法有毛奇。要知禹甸重光日，不是权奸擅国时。湖山历历夕阳明，湓浦秋潮壮角声。只是凤鸾漂泊甚，无多馀泪哭苍生。拼将痛饮慰相思，浊酒难消万古悲。一夜浔阳江上客，伤秋伤别鬓成丝。五老云峰不可攀，鄱湖空复照朱颜。无人会得苍茫意，苦忆江南庾子山。一角孤城百战场，浪传形势壮湖湘。轩轩鼓角沉沉月，饯我剔舲过武昌。"}