{"id":"690472","title":"涨解行园即事","dynasty":"明","author":"张萱","text":"泽畔褰裳去，泥中信杖扶。居巢鸠唤妇，得食鹤将雏。未扫菊松径，先寻瓜芋区。荷锄仍学圃，幸免负官租。渐喜水归壑，犹惊浪拍堤。女墙皆卧地，鲋井半蟠泥。并坐莺无语，向人乌欲啼。自怜楼百尺，依旧与云齐。楂梗聚芸砌，町疃成蕊渊。润侵篱迸笋，痕退陆生莲。魁蛤不敢吠，奇鸧今困眠。曝衣因晒腹，饱饭亦便便。精卫已衔石，阿香休踏车。网罗四壁蜴，鼓吹一庭蛙。树拔藤犹蔓，栏崩药未芽。庾郎问鲑菜，笑指水梭花。"}