{"id":"1123442","title":"渔父词","dynasty":"宋","author":"赵构","text":"一湖春水夜来生，几叠春山远更横。烟艇小，钓丝轻，赢得闲中万古名。薄晚烟林淡翠微，江边秋月已明晖。纵远抱，适天机，水底闲云片段飞。雪洒清江江上船，一钱何得买江天。催短棹，去长川，鱼蟹来倾酒舍烟。青草开时已过船，锦鳞跃处浪痕圆。竹叶酒，柳花毡，有意沙鸥伴我眠。扁舟小缆荻花风，四合青山暮霭中。明细火，倚孤松，但愿樽中酒不空。侬家活计岂能名，万顷波心月影清。倾绿酒，糁藜羹，保任衣中一物灵。骇浪吞舟脱巨鳞，结绳为网也难任。纶乍放，饵初沉，浅钓纤鳞味更深。鱼信还催花信开，花风得得为谁来。舒柳眼，落梅腮，浪煖桃花夜转雷。莫莫朝朝冬复春，高车驷马趁朝身。金拄屋，粟盈囷，那知江汉独醒人。远水无涯山有邻，相看岁晚更情亲。笛里月，酒中身，举头无我一般人。谁云渔父是愚翁，一叶浮家万虑空。轻破浪，细迎风，睡起蓬窗日正中。水涵微雨湛虚明，小笠轻蓑未要晴。明鉴里，縠纹生，白鹭飞来空外声。无数菰蒲閒藕花，棹歌轻举酌流霞。随家好，转山斜，也有孤村三两家。春入渭阳花气多，春归时节自清和。冲晓雾，弄沧波，载与俱归又若何。清湾幽岛任盘纡，一舸横斜得自如。唯有此，更无居，从教红袖泣前鱼。"}