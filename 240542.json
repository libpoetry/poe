{"id":"240542","title":"送胡康老·胡公起三晋","dynasty":"宋代","author":"王灼","text":"胡公起三晋，才如山河雄。弊裘走上都，气压洛与嵩。岂无济时策，入对明光宫。战尘一飘荡，双影随疏蓬。虎符静为治，使节凛生风。所出毫末耳，照眼惊儿童。朅来堕闲冷，玉匣藏霜锋。忽买巫峡舟，飘飘指吴中。遥知迁擢近，黼座思夔龙。他时卧华省，清梦来巴邛。"}