{"id":"700719","title":"赠滦江公十首","dynasty":"明","author":"康海","text":"輶车戒晨发，循此东南域。握手立斯须，徘徊意安极。念子有幽思，别言心如织。昔为同生兰，今为特飞翼。人生易悲乐，良晤昔所恤。黄尘暗清渭，对飧安可食。嗟嗟君子心，遐眺在燕北。昔并少陵骑，长眺望夷宫。故都多景象，近迹迷往雄。感嘅发孤咏，宛若思悲翁。粤惟霸上玦，已昧天所穷。自非大雅操，讵识卑与崇。挹泉漱寒碧，酌醴揖群公。志直意不忝，巍然君子风。关辅比多事，钦公能自绥。养寇盖往昔，弭乱岂今䚹。崇货狎卑吏，饰貌忘远规。公来屏笑色，事至任安危。素衷物莫浼，逸驾古所窥。虽有麛裘谤，倏动赤舄悲。所以丈夫行，不与流俗随。逍遥奋孤迈，葳蕤惬渊想。北眺崆峒津，南瞷孟诸坱。麾麈靖疆场，抚剑清罔象。黔庶丁溢恩，牧宰获嘉赏。中原久疮痍，西州独丰穰。感叹乖崖心，讵俟益州榜。夷诵南山章，令人发森爽。道以无垢尊，迹超诚所贵。皇皇廊庙姿，世运实经纬。翩翩翊鸿业，皎皎分万汇。嗟自丁卯来，海宇日腾沸。群公徒悯艰，虚恢果奚谓。薄俗慕驩虞，君子念聋聩。巍巍城边略，足回万夫气。披丛憩轩下，抚卷辄中惭。笑我伎微薄，无能续高骖。缅思雄咏侈，一发连数函。咀嚼味逾隽，咏叹诚所耽。赠瑶似刘傅，酬德怅庐参。清风溘将远，鄙志揆岂堪。那知邂逅际，复送旌旆南。公归止信宿，予饯苦淹后。耿耿徒忧伤，役役定谁咎。忆昔承明直，相企亦已厚。公念薄绮纨，予质等蒲柳。虽能慎初服，终恐易衰朽。乐游观五陵，气候稍非旧。叹息君子陈，宵兴望南斗。徂岁始炎郁，岩洞共公萃。趣若陶公琴，兴越滁守醉。旁眺牛头原，横坐竹林邃。微风涤烦襟，冲抱浥灵秘。偶闻林鸟鸣，遽动舞雩喟。公度比莘父，予志岂荷蒉。喜贶弥笥来，欲和复中避。悠悠长安道，车骑纷如云。父老泣相谓，童稚声欲吞。借问道傍士，述答甚慇勤。三秦失慈母，黔首怀使君。饯送顺心意，昊天安肯闻。徘徊玩此语，感嘅异前云。不睹泽门诵，焉契章甫文。予怀絷莫即，公训安可聆。矢诗虽不多，聊以宣德馨。高驾既难挽，孤忠益屏营。北风嗣元序，节物改仙蓂。追送理应及，郁陶浩岂平。华山有崎崛，髣髴出青冥。烦公待予至，同访少微星。"}