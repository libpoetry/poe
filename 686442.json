{"id":"686442","title":"题周冕赠任别驾卷","dynasty":"明","author":"归有光","text":"成山斜转黑洋通，南北神京一望中。天锡任侯为保障，长城隐隐接辽东。江南列郡尽乘城，藏穴何人肯出兵？惟有使君躬擐甲，刘家港口看潮生。东仓白昼静城闉，烟火连天豺虎嗔。忽驾回潮趋海道，传呼尽避瘦官人。血战鲸波日奏肤，东南处处望来苏。画工不解忧勤意，却作南溟全胜图。"}