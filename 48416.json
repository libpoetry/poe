{"id":"48416","title":"坠马后柬萧文明给事长句并呈同游诸君子","dynasty":"明代","author":"李东阳","text":"我在黄门夜燕归，径驱健马疾若飞。马蹄翻空身堕地，岂独尘土沾人衣。徒行却叩黄门宅，主翁醉睡惊倒屐。东轩大床许借我，筋骨屈强眠不得。二郎拥臂下中庭，左曳右挈蹒跚行。西邻乞药走僮仆，东家贳酒来瓶罂。大郎慰问不停口，以手熨抑重复轻。黄门对床卧答语，独夜沉沉何限情。黄门朝回我起坐，南屏潘郎跨驴过。西台骢马随东曹，复有同官两寮佐。周郎哭子涕未干，闻疾赴予如拯堕。群嗟众唁增我忧，独喜南屏向予贺。忆当堕马城东阿，前有深渠后坡陀。置身隙地不盈丈，或有神鬼相袴诃。兹行未必不为福，对酒尽醉且复歌。诗成臂病不能写，黄门健笔如操戈。庭空客散日在户，夜踏肩舆代徐步。道逢东曹送我归，举袂却之犹返顾。入门强作欢笑声，实恐衰颜惊老父。闭门稳卧病经月，幸是闲官寡书簿。高吟朗讽犹舌存，欹坐仄书书屡误。故人入坐时起迎，拄杖徐行转愁仆。黄门父子时过问，爱我情多岂予助。平生骨肉欣戚同，世上悠悠几行路。宦途夷险似有数，堕马为君今两度。作诗病起谢黄门，各保千金向迟暮。"}