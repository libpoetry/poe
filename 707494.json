{"id":"707494","title":"摸鱼儿 潇湘大八景词 其五","dynasty":"明末清初","author":"王夫之","text":"捲残虹、隔岸芦梢，低挂一团赪玉。紫金光聚明霞闪，雪洗鹭飞鸥浴。江一曲。舞轻桡、橛头车子相随逐。荻湾六六。听短笛横吹，棹歌遥答，共趁沙汀宿。投竿处，牵动绡金波蹙。溅珠县洒红粟。暝空欲敛西清色，一派炊烟凝绿。君莫瞩。君不见、羲轮无繫西流速。云昏极目。听哀雁啼更，孤篷打雨，难拟明朝旭。"}