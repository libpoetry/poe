{"id":"1121039","title":"望樊口怀陶士行温太真二首","dynasty":"宋","author":"岳珂","text":"昔年老子恨婆娑，未付其如印传何。吴苑关心春日少，湘江回首暮云多。可无司马亲封钥，自是将军老枕戈。我亦新来了官事，正输一舸弄烟波。太真行酒知何地，渺莽遗基茂草深。声色加人何足计，精神满腹不同斟。六奇自可掀三狡，一正何妨詟百壬。堕帻吐茵均此辙，可怜枉用世仪心。"}