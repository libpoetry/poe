{"id":"594189","title":"萦河篇","dynasty":"明","author":"欧大任","text":"岷山导江水，发自天汉上。源深流以长，嘉陵渺相望。飞湍漫漭来，云气纷沆砀。灌入冯夷潮，时涌江妃涨。赤岸泛霞津，白沙积霜障。练净朝以披，縠鲜书还荡。萦回巴子曲，猛锐巴渝唱。隐君洁者流，下帘丈人行。遗荣早蜚遁，远志谢禽向。亭皋俯潺湲，衿情日夷旷。上善镜空明，至文涣溶漾。薖轴一何幽，老易素所尚。乐泌已永年，击波有遗榜。涟漪犹至今，荇藻莫可状。其中方圆折，珠玉光摩荡。毓祥井络西，千龄烛星象。"}