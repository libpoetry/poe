{"id":"936556","title":"闻鼓角感怀","dynasty":"宋","author":"陆游","text":"鼓坎坎，角呜呜，四鼓欲尽五鼓初。老眼不寐如鳏鱼，抚枕起坐涕泗濡。平生空读万卷书，白首不识承明庐。时多通材臣腐儒，妄怀孤忠策则疏。欲剖丹心奏公车，论罪万死尚有馀。雷霆愿复宽须臾，许臣指陈舆地图。亿万遗民望来苏，艺祖有命行天诛。皇明如日讵敢诬，拜手乞赐丈二殳。中原烟尘一扫除，龙舟溯汴还东都。"}