{"id":"216040","title":"水龙吟·锦城春色移根","dynasty":"宋代","author":"方千里","text":"锦城春色移根，丽姿迥压江南地。琼酥拂脸，彩云满袖，群芳羞避。双燕来时，暮寒庭院，雨藏烟闭。正□□未足，宫妆尚怯，还轻洒胭脂泪。长是欢游花底。怕东风、陡成怨吹。高烧银烛，梁州催按，歌声渐起。绿态多慵，红情不语，动摇人意。算吴宫独步，昭阳第一，可依稀比。"}