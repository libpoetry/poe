{"id":"680295","title":"寄宿田家","dynasty":"明","author":"陈䞇","text":"杨柳垂垂水满陂，田家茅屋住于兹。每闻鸟语知春候，常听蛙声卜岁时。雨过田间留虎迹，泉鸣檐外落鱼池。日暖机声响萝薜，夜深灯影隔茅茨。留人共酌樽中酒，邀我閒题壁上诗。苦竹丛边叫姑恶，菰蒲汀畔集鸬鹚。解招陶令来同隐，却笑杨朱枉泣岐。今宵借宿情难尽，明日临风那忍辞。"}