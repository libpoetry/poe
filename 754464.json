{"id":"754464","title":"小韫甥女于归吴门以其爱诗为吟五百八十字送之即书明湖饮饯图后","dynasty":"清","author":"梁德绳","text":"珍禽翔云霄，山林一回顾。池鲂送江河，愿渠得所去。严妆既已竟，旭旦戒兰驭。施衿申丁宁，未语泪先堕。诗人悲《葛藟》，甥独丁此苦。有姊嫁远方，归安限礼数。有兄守衡门，尺水困濡呴。岂无强近亲，相视等陌路。外家谊独真，寒暑无异遇。惟我与汝母，同怀意深固。汝母失养年，遗汝在婴孺。虽非握手托，默默相委付。汝随严亲游，飘摇亦云屡。桓山悲剧别离，哀音向谁诉。我闻迎汝来，相依一年住。团圞小姊妹，提挈共朝暮。庭有满栏花，襟汝染香雾。室有盈架书，腹汝饱竹素。秀眉日连娟，丰容逾修嫭。湖水泮轻澌，东风绿芳树。婿家宦姑苏，诹吉告迎娶。慰我十年心，肇汝百年务。临当加景行，且复须臾驻。念甥少小日，颖出抱神悟。七岁裁小诗，往往有佳句。所惜女子身，讲授乏师傅。但从意匠营，颇合风雅趣。拟古揽荃桂，体物妙风絮。夫子论诗苛，瘢垢好磨铝。纷纶辨真伪，许汝得参预。郎君诗礼门，况闻美无度。渊源有舅嫜，别集久传布。相攸善所归，岂在盛签具。芳辰爱景光，帷房乐恬豫。唱酬陶性情，琴瑟宛在御。梁孟暨鲍桓，庶几古贤慕。尚须勤妇职，才名非所据。结帨示成人，著代行降阼。寒湿奉席衽，甘滑调七箸。纫缀夜镫迟，盥栉晨鸡曙。使令宜敬承，意指勿轻忤。所贵睦上下，但莫惑婢妪。柔顺汝性成，迂懦我所虑。行己苟不愆，发言亦何怖。佩汝白玉珩，愿汝节行步，衣汝红罗襦，愿汝保和煦。外祖舅父母，各各汝告语。一一识诸心，久久勿遗误。述昏傥有诗，申情傥有赋。江鳞既东来，云鸿亦南翥。毋以女萝茑，而忘宛童寓。虽无毛里恩，亦复关肺腑。墨车已授绥，画舫待津渡。伫立望去轮，辗转不知处。感念何时平，释此心神注。"}