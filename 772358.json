{"id":"772358","title":"梅伯言、马湘帆、汤海秋、王少鹤四农部，何子贞编修，陈颂南、苏赓堂、朱伯韩三侍御，叠次召余同亨甫为觞宴之乐。九月二十六日，复集蒹葭阁；盖丙申年入都，伯言、湘帆置酒处也。诸君各以诗文见赠，余行有日，辄成七律数章酬别 其七","dynasty":"清","author":"姚瑩","text":"梦魂何日忘楼船，直北传烽幸熄烟。犴狴未周三五夜，金鸡已放九重天。微劳岂意蒙恩诏，绝岛犹闻急赠钱。帝德民情有如此，几回搔首马难前。"}