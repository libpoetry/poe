{"id":"730170","title":"题梅花道人竹石卷为同邑孙君","dynasty":"清","author":"翁同和","text":"古来诗人例悯雨，日日朝回作苦语。桃僵柳蹇过清明，修竹流泉无处所。梅花庵主仙人哉，生绡一丈清风来。眼明忽到青玉峡，海气酿出金银台。识真好事者谁子，分宜官印模糊紫。石田石师两勍敌，六百年来数人耳。题诗倦倚灯烛红，星河入户天又风。书生何事苦觅句，咒尔箨龙噀雨去。"}