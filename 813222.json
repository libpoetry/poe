{"id":"813222","title":"相见欢四首","dynasty":"清","author":"张惠言","text":"年年负却花期，过春时。只合安排愁绪送春归。梅花雪，梨花月，总相思。自是春来不觉去偏知。重帘护了窗纱，玉钩斜。燕子威巢长自趁飞花。秋千倦，银筝乱，莫看他。帘外游丝落絮是天涯。枝头觅遍残红，更无踪。春在斜阳荒草野花中。溪边树，堤间路，几时逢？昨夜梦魂飞过小桥东。新莺啼过清明，有谁听？何况朝风夜月杜鹃声。留春住，催春去、若为情，拟化一双胡蝶抱花醒。"}