{"id":"750039","title":"题幼眉鸥水草堂诗即用留别","dynasty":"清","author":"曹寿铭","text":"我初读君诗，与君未识面。谓是古人作，舌咋目先眩。昔昔思见之，未由觌青盼。邂逅忽相遇，愕眙疑梦幻。貌疏神愈亲，象忘意无间。西陵树若荠，镜湖水如靛。东西遥相忘，伯劳与飞燕。会余来东皋，假馆比群彦。风骚嗣前轨，东中盛坛坫。君尤横无敌，跳荡恣白战。赤手搏修蛇，耿天倚长剑。意行无危途，遁状慑物变。老干芟繁条，古藻谢今艳。俗儒喜缘饰，往往肆讥讪。介然一是争，卓尔千春券。与余独神契，两载结欢忭。诗论穷毫芒，危言苦针砭。学殖愧荒落，芜秽资锄铲。砻玉攻纤瑕，锻金砺微欠。道义古所敦，方兹信不忝。所冀无乖离，昕夕共樽宴。苒苒惊流光，二曜迅飞电。揽镜搔短鬓，发容羡童丱。壮志非畴曩，頫首事薄宦。别袖发耶溪，征车指畿甸。出门愁惘惘，风雪冻两骭。飞沙欺天光，层冰滑磴栈。落日羸马嘶，荒驿敝裘绽。岂不乐朋簪，驱驰坐贫贱。何当脱尘缚，联襼遂初愿。掩卷一长嗟，遥天唳征雁。"}