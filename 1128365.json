{"id":"1128365","title":"十村绝句 海","dynasty":"宋","author":"舒岳祥","text":"鵁鶄属玉乱横斜，石步柴门下白沙。长笛一声人不见，小舟风紧入蒹葭。深谷元无邹子律，牧童携角上牛吹。一声吹下柴门近，先报渠娘煮菜糜。朝朝腰斧采荆榛，博米求盐到海村。白虎当溪侬不畏，祗愁暴吏打人门。麦须剪剪吹成浪，花口吟吟笑作东。莫道太平无处觅，便于此处见天真。清晨扶杖百花源，风摺乌纱半幅翻。三十年前风月好，青楼白面碗如盆。青帘悬椀谁誇大，小閤留人更放饶。我有布袍堪典否，如今无客解金貂。桐花开处青鸠醉，桑椹甜时紫鸽忙。正是三眠三起日，送蚕小妇出烘房。煮来藤竹如轻雾，漉就槽帘不怕冰。辛苦饥寒缘底事，夜深甓屋尚悬灯。翰林子墨青毡稿，毛颖陶泓白发交。寄语诸郎须祓涤，一床书卷共衡茅。春风淰淰欺驼褐，客思翛翛著柳黄。不是兰舟共漂泊，清明何事不还乡。"}