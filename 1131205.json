{"id":"1131205","title":"石南康挽词","dynasty":"宋","author":"楼钥","text":"挺挺石可转，恂恂衣不胜。平生忧国志，长夜读书灯。大易窥三古，中庸进百能。惜哉天不慭，无复见川增。家有春秋学，渊源更得师。风高盖公舍，泪落蔡邕碑。官早终难进，才全竟弗施。遗编属贤子，孝谨不应衰。伊昔为君御，儒流赖主盟。执经容后进，倾盖若平生。坐见埋黄壤，空劳望赤城。友朋相与泣，反袂不胜情。"}