{"id":"250702","title":"谢雪樵赠书","dynasty":"现代","author":"吴金水","text":"清闲谁如岭上云，悠悠舒卷绝俗氛。清境谁知空山雪，千寻璀璨映明月。空羡清闲不能闲，遥望清境不可攀。徙倚人间奈苦夏，白汗沾衣火飘瓦。阳乌怒飞金石流，焦尘随风翻野马。问君从何得此编，入目但觉心怡然。无乃名山七十二，雪云深处搜罗全。缥缃摩挲春冰润，小字题封生云烟。呼儿设榻北窗下，更将玉碗盛清泉。展卷卧游清凉界，任尔烈日作炎天。"}