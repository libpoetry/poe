{"id":"687764","title":"雪中和赵地官","dynasty":"明","author":"庄昶","text":"六出人间管去留，自须寻乐不须愁。许谁太极圈中妙，不向梅花雪里求。到处江山真乐土，此身天地只虚舟。也知清透诗家被，富贵都忘说梦州。人间万事是天留，元本无愁可浪愁。闭户总非颜氏懒，执鞭真岂仲尼求。对局两陈敲冻子，归蓑一昶卧渔舟。明朝有兴还堪至，莫问青州与赵州。尊酒真劳半日留，风花开眼欲谁愁。人逢此雪谁能厌，诗到今朝岂用求。君总观梅如玩易，我归骑马似乘舟。年丰敢自山中拜，直北遥看是帝州。"}