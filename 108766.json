{"id":"108766","title":"次韵答宗汝为初夏见寄","dynasty":"宋代","author":"黄庭坚","text":"宫蛙无时休，不知忧复乐。夕晖半规黄，冉冉纳暮壑。鸟栖松陨花，风下竹解箨。南箕与北斗，磊磊贯缨络。怀我邻邦友，贤义本不薄。箕斗常相望，江含雾冥漠。忽烹双鲤鱼，中有初夏作。诗词清照眼，明月丽珠箔。闲出句崛奇，芙蕖依绿蒻。雄辨简色空，韩卢逐东郭。终篇谈不二，自脱世缠缚。此道久陆沉，喜公勤博约。盈笼惠石芝，乌皮剥猿玃。野人烹嘉蔬，回首葵苋恶。劝盐珠未工，追呼联纆索。闻君欲课最，岂有不龟药。我民六万户，过半客栖泊。棘端可沐猴，且愿观其削。官符昼夜下，朝播责暮获。射利者谁其，登陇弯繁弱。昨闻数邦贡，曲礼赋三错。恭惟廊庙上，献纳及新瘼。绣衣城南来，免冠谢公怍。归乘下泽车，绝意麒麟阁。田园蒙帝力，仰以万寿酢。公材横太阿，越砥敛霜锷。智囊无遗漏，胆量包空廓。行当治状闻，雄飞上碧落。我材甚不长，有地愧盘礡。平陆非距心，滕薛困公绰。看人取卿相，妄意亦馋嚼。终不作湘累，憔悴吟杜若。一心思倾写，何时叩扃钥。"}