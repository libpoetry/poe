{"id":"491579","title":"古松歌为泸江旷氏赋","dynasty":"明","author":"刘崧","text":"旷君屋前古松树，亭亭上出青天外。百年元气结云烟，十里行人望车盖。君家旧物惟此松，谁其植者渔樵翁。精神独立万文雪，枝叶犹含前古风。东家主人好种柳，去年郁郁今年朽。种花种柳事繁华，得似苍松屹孤秀。我愿旷氏之子孙，戒尔斩伐勤培滋。朝看松树砺气节，暮倚松树哦诗书。泷山青青永无期，还念前人初种时。"}