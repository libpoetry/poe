{"id":"786315","title":"凄凉调 词纪近事，失于平质。盖时方头会箕敛，沿门挨户，无能免者；故不觉其言之直也","dynasty":"清","author":"洪繻","text":"何来轣辘！凄凉甚，人人似坐刀镞。不胜蒿目，谋生计尽，或歌或哭！洋氛怎恶，更沿户咆哮怒蹴。好无情，天魔部曲，者辈果鱼肉。试看城村路，老幼号咷，孰堪敲扑！市场最苦，到如今，局翻棋覆。莫忆当年，想黄金都填壑谷！谩逋逃，已是家家上簿录！"}