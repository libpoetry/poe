{"id":"1121195","title":"和元思朋微韵二首","dynasty":"宋","author":"林希逸","text":"吟清字字使人冰，惠我多于锡百朋。照破尘心如镜镜，续传诗派似灯灯。句工可信堪呈佛，格老谁嗤要惹僧。但把功名付篇什，莫论青竹几人登。宫衣我已换禅衣，读得狐书颇造微。晚岁斗思蓬□去，早年浪夺锦标归。多生自苦滔滔是，一悟应知念念非。投老但留诗癖在，羡君珠玉入毫挥。"}