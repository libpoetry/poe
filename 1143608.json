{"id":"1143608","title":"初冬郊行","dynasty":"宋末元初","author":"仇远","text":"喜闻颍弟与坡兄，趁小春晴野外行。独树荒村生处僻，落霞孤鹜去边明。豳风酒食归田乐，韶部埙篪打稻声。从此广文差饭足，素餐祇愧老农耕。懒向南园拜石兄，肯寻村叟傍溪行。黄云覆亩金穰熟，白露横江红叶明。彭泽归来辞内景，康衢击壤曲中声。一丁不识多牛者，应笑书田事笔耕。"}