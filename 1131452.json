{"id":"1131452","title":"卧病枕上再用韵","dynasty":"宋","author":"虞俦","text":"文书堆案眼慵开，客有可人今雨来。说剑丹心空耿耿，岸巾雪鬓欲皑皑。山田渐喜滋香稻，客位从教长紫苔。涸辙穷鳞赖濡沫，未宜曷月咏归哉。领邑西来物物违，只应松竹旧相知。宽心雨意浓如酒，满眼秋怀总是诗。惭愧不才劳抚字，平生何意羡轻肥。飘然傥遂归田赋，食檗毋忘在莒时。"}