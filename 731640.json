{"id":"731640","title":"题臞仙泥金画石便面为嵩山作","dynasty":"清","author":"书諴","text":"米颠爱石世尽知，臞仙画石实过之。为我曾作《双石图》，墨光压扇千钧携。嵩山扇头画更好，银染金皴气逾老。野花野草含秀润，芬芳镇与烟霞保。年来卧病神志昏，双眸冷醒莓苔痕。连阴独坐户牖暗，无乃久雨云生根。契阔将荒蒋诩径，却喜求羊新有赠。况是相思索我言，我言拙硬殊难称。二君与我交最深，笑言往往相规箴。但愿此交同此石，人间无处重黄金。"}