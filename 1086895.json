{"id":"1086895","title":"庚子山居采茶有感","dynasty":"宋","author":"洪适","text":"忆昔采茶时，雨后山蹊湿。鹰爪喜盈襜，蟹眼思朝汲。归路取盘洲，下昃行踪急。珠汗透裳衣，更换登梯级。徙倚曲栏竿，鸣雁圆沙集。晚景不胜春，寒气潜相袭。诘旦傍装台，攲侧人扶立。舆疾望医来，谁煮青黏汁。举案念齐眉，幻泡何嗟及。重过故园门，不忍携筇入。引领顾前丘，空对旗枪泣。"}