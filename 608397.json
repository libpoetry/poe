{"id":"608397","title":"阮溪行","dynasty":"明","author":"区大相","text":"云溪一道绕村流，密树疏篁夹岸幽。傍分沟洫膏农亩，曲引江潮鉴画楼。溪上衣冠数百家，家家园圃种桃花。因风忽散千丛锦，映水时窥一片霞。别筑溪亭临水住，粉壁朱窗小桥渡。钓艇谩劳渔父寻，花堤似入仙源路。日出烟皋农务繁，风清竹下桔槔喧。耕凿但知尧日月，居人能说汉乾坤。本藉桑麻为世业，更传经史与儿孙。处处书声连薜荔，年年生事满田园。鱼跃芹池新浪活，燕巢水槛旧坭乾。灌芝浇桂随宜汲，泛月流云自有源。别溪多年今又去，溪水留君君不驻。嬥嬥干旄村里出，填填车马溪前度。老稚牵衣劝莫行，溪田数亩好春耕。回看社外桑榆景，转念溪边花鸟情。行人不语步迟迟，富贵逼人诚有之。殷勤为扫溪头石，待我功成理钓丝。"}