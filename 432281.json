{"id":"432281","title":"灌园两首示黄永雩","dynasty":"近现代","author":"李洸","text":"灌园安可老，闭户嘿相与。因之骋百虑，悠悠极今古。生才必有用，吾意徒虚语。汝既不解人，人曷由解汝？同游一世间，如机相需杼。机杼偶然值，人情有去取。彼苍不足恨，物我祗尔许。埼礒世路多，丈夫贵自处。寒月冷在隅，层轩照独迥。良友既怀归，祗此形与影。零梦挂江湖，中宵尚耿耿。入户曾怅惘，槎枒及胸领。人生木无情，情生在俄顷。以彼皎皎姿，适兴扰扰并。物固无臧否，爱憎逼异境。爱积足销骨，去慢憎自省。何如游寸衷，直置万仞顶。芳风动远音，所得惟寂静。"}