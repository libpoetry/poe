{"id":"724410","title":"别南海宾化侯诗","dynasty":"南北朝","author":"江总","text":"石关通越井，蒲涧迩灵洲。此地何辽夐，群英逐远游。高才袁彦伯，令誉许文休。悠焉值君子，复此映芳猷。崤函多险涩，星琯壮环周。分歧泣世道，念别伤边秋。断山时结雾，平海若无流。惊鹭一群起，哀猿数处愁。是日送归客，为情自可求。终谢能鸣雁，还同不系舟。其如江海泣，惆怅徒离忧。"}