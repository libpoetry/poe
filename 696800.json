{"id":"696800","title":"赠孔止武横州学正","dynasty":"明","author":"金幼孜","text":"妙年学礼独超群，早领乡书会缙绅。喜见姓名登乙榜，十年不负读书勤。承恩晓出五云端，为向横州作教官。圣主崇儒资教育，逢人休叹座毡寒。御沟新涨雨初晴，杨柳毵毵啭早莺。朝罢都门一相送，故乡回首不胜情。便道还乡两月程，綵衣偏胜锦衣荣。到家且慰双亲望，膝下频将寿酒倾。骊驹早发向横州，远道风烟莫滞留。五岭秋来有回雁，平安先寄凤池头。"}