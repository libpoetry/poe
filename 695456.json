{"id":"695456","title":"挽韩忠定公","dynasty":"明","author":"林俊","text":"纯质先朝旧，皇家一镜亡。海天悬涕泪，星日照肝肠。百辟宣遗表，重瞳下恤章。续音雏凤盛，梧竹遍鸣阳。大老安危系，幽明竟此分。易名彦国谥，锡葬稚圭坟。特进三公品，重颁九祭文。素车前道路，孤泪落寒云。仕处声华重，交亲气味同。日严虞六德，位极汉三公。经济匡时会，艰危伏阙中。启衾犹宿恋，华渚祝流虹。宝瑟元同调，山炉此瓣香。时寻参分野，遥望晋平阳。老泪回澜月，悲风绿野堂。皋村吊遗迹，何处是公乡。"}