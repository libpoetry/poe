{"id":"525886","title":"昭君写真图引","dynasty":"明","author":"顾璘","text":"汉宫九重类天居，宫中美人粲璚琚。姱容淑态意非一，网户文窗烟雾虚。就中绝代称明君，锦江波浪巫山云。素月嫦娥独光彩，明星玉女徒缤纷。君王行幸恣欢䁥，蛾眉短长难具悉。可怜睇盼隔重霄，竟使画图欺白日。金珠不操静女手，丹青更甚谗夫口。妍媸反覆在锱铢，移爱为憎忍相负。明珠万里沉胡沙，哀歌一曲留琵琶。今看青冢千年草，岂是夭桃三月花。君不见无盐入宫粉黛羞，齐宣美誉雄诸侯。樊姬进女虞邱罢，楚庄持麾霸天下。君王重色后隐贤，吁嗟画史欺婵娟。古来治乱各有始，为君三复关雎篇。"}