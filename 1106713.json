{"id":"1106713","title":"挽潜斋王枢相","dynasty":"宋","author":"王柏","text":"忠简流馀庆，文忠印此心。词章传世早，事业得君深。不尽风云会，宁知岁月侵。九重惊殄瘁，谗者舌方瘖。治命深衣敛，亲题石像镌。精神传巨扁，风月掩遗编。流落人间境，陶镕物外天。建安名教在，它日配先贤。总角思先友，同宗丽泽传。典刑诸老尽，文献旧家全。交道从公晚，知音去我先。渊源谁与溯，愁绝伯牙弦。精舍北之北，幽宫南复南。两山生死寄，千古姓名谙。地势蟠空壮，溪声战晚酣。青乌发天秘，万壑拱遗龛。"}