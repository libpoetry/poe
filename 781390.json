{"id":"781390","title":"越东破","dynasty":"清","author":"钱澄之","text":"当今天子高皇孙，鲁国同是至亲藩。改元本非利天下，域内原宜奉一尊。越东君臣殊可笑，誓死不开登极诏。天子洒笔亲致书，相期先谒高皇庙！闽中恃越为藩篱，如今越破闽亦危。往时纷争不足论，与国既失应同悲！昨夜室中诞元子，通侯鹊印何累累！中兴所重在边疆，恩泽滥冒同烂羊。唇亡齿寒古所忌，君不闻元子之诞唇先亡？"}