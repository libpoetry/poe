{"id":"643124","title":"送张皋百户之京","dynasty":"明","author":"胡奎","text":"张将军，真丈夫。矫如冲霄决云之快鹄，捷如追风掣电之神驹。昔年倚剑医无闾，披甲上马擒单于。论功分镇东海隅，紫气直贯蛟人居。前年手把金仆姑，白日射杀三于菟。去年捕贼黄道湖，绿林豪客一扫无。张将军，才且武，奏鸣笳，喧叠鼓。杏花团雪风雨晴，东风夹道吹高旌。我徒我旅马前拜，共爱将军如父兄。长安道上听马声，愿留将军再守盐官城。"}