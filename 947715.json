{"id":"947715","title":"水龙吟 寿王漕，是日冬至","dynasty":"宋","author":"京镗","text":"夜来井络参躔，使星一点明如昼。谁将天上麒麟，钟作人间英秀。从橐仪刑，御屏名姓，暂烦衣绣。问西川父老，新来喜跃，缘何事、曾知否。今代澄清妙手。为公家、忧心如疚。几年繁赋，一朝输代，恩民特厚。初度佳辰，恰逢长至，从来希有。但只将一部，欢声百万，与公为寿。"}