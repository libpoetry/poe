{"id":"915803","title":"谢湖州太守王成之给事送百花春糟蟹","dynasty":"宋","author":"杨万里","text":"乌衣巷里批敕手，整顿乾坤渠尽有。天风吹入水精宫，一夜阳和遍花柳。爱杀苕溪波底云，揉云酿出蒲萄春。更挼百花作香尘，小槽溅破真珠痕。一杯吸尽太湖月，郡斋忽念山中客。远浇白首草玄人，伯雅仲雅俱清绝。一介不肯遣长须，却遣郭索持尺书。二执戈者争走趋，登彼糟丘劝腹腴，可怜郭索与陆谞。不傍贵人热门户，却访诚斋老病翁，多谢苕溪贤地主。"}