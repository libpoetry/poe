{"id":"677423","title":"忆昔行寄陈廷评南京初唐体","dynasty":"明","author":"胡直","text":"昔逐南宫士，曾驱北路辕。飞缨入帝里，射策叫天阍。天阍辽绕隔层穹，以额叩阍不可通。校书天禄人难拟，献赋蓬莱事已空。黑貂毛落空奔走，紫铗弹歌割斗酒。骑马明朝谢北燕，挂帆一夜归南斗。故人东海陈夫子，作宦南都法曹里。相逢相见重相怜，一生一代一知已。下马即探千首赋，开尊共论六家指。半岁犹成辕下趋，一朝遂作云间驶。当筵意气拂云端，共道移山不让难。逸兴旁凌鳷鹊观，豪歌漫脱鵔鸃冠。淹留五月菖蒲酒，荏苒良宵苜蓿盘。才高官薄君无惜，客久时侵我更欢。怜君作牧铃阳县，执法翻令相国羡。宝剑空惊魍魉悲，神蛟未际风雷变。伯玉由来感遇多，孔璋生小词场擅。滕王阁下别经年，廷尉堂前重接面。经年接面已多违，可怜归棹复催归。花间恨别乌衣市，月下含悽牛渚矶。自予结发操铅椠，欲参坟典凌周汉。长歌直拟卿云飞，短赋嫌追白石烂。古字陆离笑子云，奇篇勃嵂轻王粲。宝璞翻干楚国诛，韶音空使齐侯叹。侧身天地有馀悲，极目天门不可期。九死不干杨意荐，半生空负子期知。枣花纂纂今三载，杨柳阴阴连岁改。个时绿绮向谁弹，个日春光空兰茝。借问上才游西园，何如高谊倾东海。玉鲤传书窈莫通，金龟换酒谁为解。金龟玉鲤两悠悠，采石钟山望欲浮。竹箭江东长自好，蒲梢天北几时收。晋朝定拟推承祚，汉室俄看荐太丘。长跪聊缄青鸟信，何时并驾赤驎游。"}