{"id":"889487","title":"有感","dynasty":"宋","author":"吴芾","text":"阴阳失调燮，岁事成大饥。我闻江湖间，细民竞流离。疗饥已无食，卒岁还无衣。民穷聚为盗，自古诚有之。不谓严冬日，宛如暮春时。里闾疫疠起，灾迍逮婴儿。今已岁残腊，不见雪片飞。中夜不能寐，念此方涕洟。上天复赫怒，雷声震四维。骤雨相继作，奔电仍交驰。连夕不能止，远近俱忧疑。我心更惊愕，倍畏天之威。炷香拜庭下，再三为民祈。愿天正时令，顺行无逆施。反雷变作雪，盈尺以为期。庶几宇宙内，物物各得宜。"}