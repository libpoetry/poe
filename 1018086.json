{"id":"1018086","title":"简州性上人求语","dynasty":"宋","author":"释绍昙","text":"春山杜鹃啼，苦劝人归去。声碎竹林风，血染花梢雨。我老无家可得归，萝窗睡饱云黏衣。山童推枕破残梦，报道有僧开竹扉。何方圣者来寻讨，解包飏下青龙钞。便欲庭前纵火焚，净地岂容狼藉了。问渠何日离飞来，两月奔驰未到家。好劝急归休歇去，春风落尽武林花。"}