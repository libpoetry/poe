{"id":"720664","title":"念奴娇  食槟榔","dynasty":"明末清初","author":"屈大均","text":"重重叶叶，又椰心一片，穿成双蝶。灰杂乌爹添多少，要取津红如血。枣子皮甜，玉儿心白，细嚼成琼屑。妃唇甘滑，带脂安得常啮。中酒更进金柈，兼探红袖，香爱氤氲绝。玉女天浆如水涌，渣滓教君都咽。紫穗三花，绿房千子，会向朱崖掇。园园都买，不愁黎女来夺。"}