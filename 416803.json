{"id":"416803","title":"花发沁园春  牡丹","dynasty":"近现代","author":"汪石青","text":"画里人家，笛中花信，东风连日沉醉。霞灯明处，锦幄张来，薰透天香无际。雨颦烟腻。君看取、江南佳丽。整一片大块文章，争无檀注觞泥。畅好春卿得意。忒关情、无非酒畔诗里。新妆照梦，古艳吹愁，领略温柔滋味。娟娟此豸。曾撞破、清平王气。试验向蝶板莺簧，年来都带馀殢。"}