{"id":"730031","title":"余于右台仙馆隙地埋所著书汇封之崇三尺立石识之题曰书冢李黼堂方伯桓用东坡石鼓歌韵为作书冢歌依韵和之","dynasty":"清","author":"俞樾","text":"我生巳年月在丑，至今已成六十叟。人间岁月信如流，金乌飞腾玉兔走。亮无上药驻颓龄，空有虚名挂人口。黄粱已醒卅年前，青史敢期千载后。姓名聊可伴阳五，学问翻思傲欧九。不栽王俭幕中莲，不折亚夫营外柳。不随市侩逐锥刀，不作枝官博升斗。惟将青铁砚为田，何必黄金印悬肘。窃从学海问源流，冀为经畬扫秕莠。开卷居然自得师，闭门未觉吾无友。茫茫坠绪拨秦灰，历历方言徵楚{豸制}。少昊氏官辨龙凤，安釐王冢发蝌蚪。欲證夏鼎窥禹穴，思读商盘问殷耇。妄冀骊珠自我探，耻为狗盗随人嗾。此中浅深各有得，亦如衢中置尊卣。此中疑信每参半，又如问涂向蒙瞍。只可沿洄水际湄，岂能攀跻山巅嵝。坐看精力半生空，竟积简编三尺厚。纷纷摹印遍苏杭，落落赏音问谁甘。徒令纸价市中高，见说流传海外有。虽然灾祸到枣梨，或者眉寿颂栲杻。世人得鼠欲嚇凤，几辈画虎翻成狗。我从前年赋悼亡，此身嗒然如木偶。归真有室傍青山，偕老无人同白首。荷锸参军便可埋，摸金校尉何劳掊。右台山下一蜗庐，小有丘壑亦可取。偶营书冢瘗残稿，巧借名山代藏垢。文冢姑援古人例，墓田能否儿孙守。萤光雪彩听长沦，泉室夜台期速朽。为君辛苦和苏诗，自唱挽歌非自寿。"}