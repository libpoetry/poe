{"id":"1124147","title":"送梁仁伯赴江陵丞三首","dynasty":"宋","author":"赵蕃","text":"往者左司公，会作荆州牧。君时虽从行，所志惟圣读。今焉去为吏，与昔当异躅。试以身所经，参之耳曾熟。直道多不容，枉道夫岂可。直道诚忤人，枉道还丧我。如君直有馀，为计亦多左。而我枉未能，若为逃轗轲。君搴澧之兰，我撷沅之茝。邂逅桃花源，一笑若相待。那知青草湖，追随复连载。南浦问何边，冰溪复安在。"}