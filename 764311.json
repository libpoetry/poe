{"id":"764311","title":"酹江月 其二 赠亦世","dynasty":"清","author":"王士禄","text":"人生几许，叹经年契阔、不殊梁燕。西子湖头判袂后，携手又来隋苑。苏小车尘，钱王潮水。回首同飞电。芒芒交集，顿成洗马清叹。擢秀大别清湘，吾宗才子，允矣邦之彦。抚字阳城书下考，漫说安仁花县。巨眼如箕，高情似水，肯作浮云恋。举杯醉月，澄江莫负如练。"}