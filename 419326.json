{"id":"419326","title":"琵琶仙 甲戌春，同榆生游莫愁湖，湖涸楼空，四顾凄清，因相约为赋，依白石四声","dynasty":"近现代","author":"唐圭璋","text":"烟渚莎萦，暖风漾、乍立垂杨阑曲。天半潮落澄江，千帆蔽林木。鸥梦远、蘋洲望断，问十里、藕吟谁续。一卷生绡，齐梁旧月，伤尽心目。怅无计、消得春愁，和清赏、天涯爱幽独。尘网文梁题字，只平芜新绿。花外引、红襟燕子，尚一双、软语空谷。隔岸天阔云闲，翠峰如簇。"}