{"id":"698542","title":"题金山寺付僧惠杰四首","dynasty":"明","author":"唐顺之","text":"何处寻龙藏，停桡听梵音。中流一塔影，远树万家阴。僧定潮来去，月明江浅深。试将空水相，堪比慧公心。隐隐帆樯外，分明见法幢。川光孤断石，井脉割寒江。折苇僧归渡，观潮客倚窗。一窥龙女偈，坐使战心降。凭虚聊骋望，面面荻芦秋。坐据三生石，心随万里流。鼋鼍争出没，楼馆定沉浮。向夕烟氛敛，珠光似可求。法界元无着，寥寥空水云。钟声潮外住，佛相镜中分。经为鱼龙说，人将鹳鹤群。慈航如可借，不厌往来勤。"}