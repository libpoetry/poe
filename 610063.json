{"id":"610063","title":"别钱受之","dynasty":"明","author":"韩上桂","text":"丈夫涉世间，出处各有以。百里曾饭牛，公孙先牧豕。渭水有时兴，桐江竟不起。出者乘云龙，处者耽玄旨。性定讵能移，情真固难改。子抱干将奇，利器谁与比。屠龙偶未酬，剸犀终可拟。予也枯槁姿，癖意在山水。羝羊数触藩，朽樗何用尔。组绂既无缘，烟霞任栖止。便汎五石匏，将蹑东郭履。异时倘相寻，或在吴门市。"}