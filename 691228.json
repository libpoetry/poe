{"id":"691228","title":"正月初六同饮天恍宗侯","dynasty":"明","author":"李孙宸","text":"蓂开六叶正春融，紫气侯门倍郁葱。过客共裁梁苑雪，披襟旋御楚台风。诗传青玉詶双案，秘有丹书寿八公。况是维藩新结网，凤毛应见起河东。相逢落日白门前，意气王孙自可怜。大雅独追竹素业，小山还赋桂丛篇。种多玉树庭阴合，纫有芳兰杂佩传。华燕未须劳秉烛，青藜夜夜阁中燃。"}