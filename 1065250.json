{"id":"1065250","title":"衡山南台寺飞来罗汉赞","dynasty":"宋","author":"释德洪","text":"惟毗尼藏，称性之印。印一切法，无有少剩。而此尊者，跏趺不瞬。外寂中空，幻灭都尽。诸佛子等，勿故起妄。于是像中，作去来想。昔本不来，今亦焉往。即一切法，离一切相。如一月真，无二无别。于众水中，同时见月。像非异同，月岂生灭。以应缘故，光影清绝。钟山众泉，石井异味。灵隐众山，小岭异翠。此岭此泉，皆飞而至。示根境法，其实同体。如此大士，诸法成就。南岳庐山，宴坐驰走。而事藏界，随处而有。虽證无生，亦不灭受。"}