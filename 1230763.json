{"id":"1230763","title":"相重","dynasty":"元","author":"彭炳","text":"申韩扫淳风，秦吕有天下。九围无建侯，经国弃王霸。相权重丘山，四海自陶冶。李斯至不仁，驱民纳机擭。忽如楚火炎，咸阳半天赭。汉朝相有功，萧魏古人亚。王陵聊可师，平也骋奇诈。元后资大奸，操威变刘社。董凶谁召之，东京解如瓦。大盗工窃攘，神器陷曹马。下民何命穷，皇天武侯舍。六朝吾厌之，无屑论王谢。李唐虽寡珍，房杜凤凰炙。彼绩成武殃，诛夷岂天假。向非狄张才，庐陵恐菹鲊。开元藉姚宋，天宇耿光射。林甫披剑腹，清阳竟长夜。后来鍊赤心，何由补天罅。宋田膏雨深，锄耘长灵稼。李韩诸大臣，声光溯风雅。气机春树花，风雨易潇洒。天津愁杜鹃，安石乱王化。沈疴苏未苏，妖狐舞秦贾。有元元气舒，京国凤麟舍。昂昂天马来，长风九州跨。金根承五云，矫矫六龙驾。弭弓休虎貔，弦歌满华夏。比年天寡情，兵尘涌岷华。大风掀海空，烈日悴中野。股肱非不良，干戈几时罢。青山虽晏如，忧心靡纾写。安得起夔龙，与之为御者。"}