{"id":"402975","title":"念奴娇 熊秉三丈六十自寿，属赋和韵","dynasty":"近现代末当代初","author":"赵尊岳","text":"采香径里，伫凉云罨画行吟高士。击碎唾壶，容自适天问曷其能已。龙战玄黄，鸥商红翠，心目谁堪此。钟彝照映，抚时亦等闲耳。还自位业真灵，贞松介石，一舸娱烟水。乐道澄怀腰脚健，随分酒旗花市。物外田园，曲中醽醁，风月平章事。旧情为问，石湖栖隐犹是。"}