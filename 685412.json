{"id":"685412","title":"采芝生诗三首","dynasty":"明","author":"贝琼","text":"功名不可恃，利禄恒为愆。举世纷蚁集，伊人倏鸿骞。十年不出户，上友绮与园。金芝敷九葩，煌煌生石间。朝阳晞宿露，光辉一何鲜。采之备服食，度世希神仙。永谢城市人，振衣百尺巅。黄虞怅已远，肆志独超然。采采复采采，相与登高丘。可以充我虚，五鼎何足侔。茂陵岂识道，且从方一游。徒闻甘泉产，更入蓬莱求。白日忽已暮，悲风来素秋。未若幽居子，不怀四海忧。清节尚巢父，素心追许由。负版行欲僵，飞蝇死犹集。赴烛夜蛾焚，好酒猩猩泣。所以思远托，道路方险涩。宁希百金赏，岂慕千户邑。永言从我求，鹪鹩惟一粒。有材寔为累，无欲安所入。韩彭苦不悟，羞同匹夫执。商山今寂寥，高风邈难及。"}