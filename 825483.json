{"id":"825483","title":"徐积馀随庵勘书图","dynasty":"清末近现代初","author":"郑孝胥","text":"北江论藏书，数等意甚备。推原正缺失，考订家为最。何人可当此，惟数钱与戴。其次辩板片，错认不少贷。是谓校雠家，抱经覃溪类。又次曰收藏，异本广收致。下供博士览，上或补金匮。天一阁嶙峋，瓶花斋珍袐。昆山传是楼，海内共惊视。又如嗜宋刻，所获多精致。旨意纵未窥，年日务省记。邬镇鲍处士，吴门黄主事。斯为赏鉴家，可喜亦其次。乃若钱景开，陶氏五柳辈。湖州施汉英，巧掠仍贩卖。旧家有中落，贱取计必遂。富室苟好书，索价每十倍。其风斯下矣，掠贩诚逐利。徐侯刻丛书，艺林极宝贵。庶几比荛翁，后贤恃《津逮》。稚存语虽谑，颇亦饶风味。聊题《随庵图》，世变堪嗟慨。"}