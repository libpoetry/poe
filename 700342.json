{"id":"700342","title":"六言","dynasty":"明","author":"顾清","text":"园林日日春风，市喧不到墙东。犬卧落红篱下，莺啼新绿阴中。小楼平跨林梢，足底昏明两潮。藏舟不须巨壑，度鹤即是仙桥。乍去还来沙鸟，将开半落林花。社鼓前村隐隐，机声别院哑哑。阑干欲过还留，绿肥新涨溪流。花落游鱼影乱，风和鸣鸟声柔。涉世已知踰限，读书元自不多。幸可浇花种竹，还思列戟鸣珂。霄汉九重云日，江湖万里风烟。田父相逢偶语，今年大是丰年。游丝将堕复举，好鸟急过遗音。总是少年光景，只多往事关心。为爱夕阳晴好，不知行过秋亭。墙角桃花片片，枝头梅子青青。"}