{"id":"1115640","title":"晓过丹阳县五首","dynasty":"宋","author":"杨万里","text":"朝来稍敢出船门，霜熟依然冷逼人。刮地风来何处避，可怜岸筱猛回身。风从船里出船前，涨起帘帏紫拂天。点检风来无处觅，破窗一隙小于钱。朱檐碧瓦照青澜，洁馆佳亭使往还。船上高桥三十尺，市人倚折石栏干。鸡犬渔翁共一船，生涯都在箬篷间。小儿不耐初长日，自织筠篮胜打闲。水从常润路都迷，曲曲长河曲曲堤。不是两窗供日脚，更无南北与东西。"}