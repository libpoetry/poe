{"id":"811196","title":"谒潮州韩文公祠","dynasty":"清","author":"丘逢甲","text":"一疏真教佛可焚，中朝无地得容君。孤臣去国关初雪，逐客呼天岳不云。金石流传鹦鹉赋，风雷趋奉鳄鱼文。寻碑独向城东路，古木萧萧冷夕曛。江山得姓总公遗，有客观潮发古思。失路英雄凭吏笑，投荒心迹岂僧知？千秋道学重开统，八代文章始起衰。北斗声华南斗命，海天来拜使君祠。"}