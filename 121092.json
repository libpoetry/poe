{"id":"121092","title":"为人赋横舟","dynasty":"宋代","author":"陈容","text":"古悲歌，泪如血，渡河无船气欲绝。古非歌，泪如泉，河激汤汤声彻天。峨舸大艑载琛贝，锦缆迷楼催管弦。人生苦乐不相等，风波血刃蛟流涎。神虺九首能三足，巨鳌独怒群帝迁。纵有扁舟竟何往，乘桴意在沧洲上。只缘辙朽无人知，入海居夷每惆怅。三间破屋名横舟，三呼不答江水流。一帆径渡溯天去，不系斜阳古渡头。"}