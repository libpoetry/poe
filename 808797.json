{"id":"808797","title":"郴之虫次程春海先生韵","dynasty":"清","author":"郑珍","text":"郴州校士地，乃为虫沙国。子孙结千忆，与人争颓宅。形比肌蛷小，足亚马蚿百。缭础扰地罽，蜿垣出户阈。竟日俯仰间，跂跂而脉脉。坐立左右顾，审器后饮食。时或坠科头，蠕动忽呀赫。夜来最恐惧，屡魇入床箦。可怜裸虫长，生受蠢动厄。圣王除狸物，赤犮有专职。则此蠉行者，戮尽理亦得。孔子作春秋，斧钺甚严覈。螽蜚不为灾，且不书于策。此非能毒螫，异虺与杜白。罪但形可畏，咄咄逼人侧。其征谁使然，大蠹实膺责。之虫又何知，而代伏诛殛。驱之使远去，物我庶两适。薰以硫雄烟，助以朮艾力。更以蜃灰水，洒彼屋与隙。水干烟亦消，依旧缘四壁。百虫嬴将军，无乃故使迫。莫侮周郎少，请从赤壁役。"}