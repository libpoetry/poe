{"id":"682293","title":"惠山杂诗三首","dynasty":"明","author":"马世奇","text":"山中了山政，一榻亦华胥。石涧鱼通道，篱亭鸟卜居。树稀青嶂密，窗小白云疏。犹酌歌招隐，翛然兴有余。偶然三径里，别有一天开。壁老衣为藓，山深路是苔。睡凭莺唤觉，书倩鹤衔来。坐待僧归尽，闲云尚未回。言寻黄绮约，小筑近山尖。揽翠云添色，云凉日解严。松声归枕角，梧影落书笺。性癖耽幽寂，僧来亦可嫌。"}