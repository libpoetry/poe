{"id":"1092964","title":"六月周次公俞伯辉余子寿共饮","dynasty":"宋","author":"韩淲","text":"煮饼了长夏，饱外非所忧。既和以滑甘，亦用冷煖投。芼之蔬茹嘉，一箸真良谋。风轩置盆水，帘虚漾林幽。更催石鼎煎，瀹此茗雪瓯。且足为口腹，庶得少迟留。山房无六月，微凉已飕飕。庚伏始云中，不日天下秋。善来二三友，閒身宜自由。步可著两履，汎可掉扁舟。破壁委穷巷，孤城带芳洲。初传多黍稌，忽诏捕螟蟊。但畏妨我诗，恒饥思难抽。"}