{"id":"569152","title":"虎丘禅堂募缘歌","dynasty":"明","author":"王世贞","text":"我家法护舍此山，给孤长者无颜色。骤看祇树绕精蓝，中有青莲生火宅。谁为构堂刹之右，诸方禅那来驻锡。龙王吐水供净瓶，鹿女衔花依法席。只字能回野干道，中时但受诸天食。虽然劫火烧不坏，其奈机缘有消息。怖鸽垂栖复惊去，饥鼯罢供聊窜匿。分无阿育役鬼神，可容檀越悭财力。偶然呼作有漏因，自是人天胜功德。若疑此事无功德，君其试问生公石。"}