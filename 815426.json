{"id":"815426","title":"渔家傲 十二月山家词，和钱舍人葆酚、董孝廉苍水","dynasty":"清","author":"唐芑","text":"石径春生残艳雪。山边一曲溪流活。瓶漾梅花随意折。和风拂。蓬门也写王正月。炉火拨红茅屋热。南窗杂坐透披褐。韭茁芹芽爽口物。香醪掇。村庄儿女团圆节。锦样年华看又半。药畦兰砌频浇灌。一夜涨添春水岸。持竿便。鱼儿钓得杨枝贯。远近花香携榼看。踏青有约年年惯。沉醉归来斜照晚。闲庭院。睡浓只觉人情懒。最喜桃花春雨足。晓来手自分篱菊。流水潺瑗鸣涧曲。惊飞瀑。荷钱叠水纹成縠。一院落红飞燕蹴。迸泥笋长琅矸竹。好鸟看看来布谷。声声促。樱桃豌豆同时熟。浴兰抽丝逢谷雨。邻家忙杀蚕桑妇。粉箨新篁解满坞。绿堪谱。焙茶石灶香生户。血染杜鹃红欲吐。酒筒茗椀抽书赌。麦荐尝新初夏序。看渔父。斜阳小港横施罟。榴火昼明葵艳吐。绿阴小院逢端午。箬叶清芬炊角黍。山深处。蛙当鼓吹翻成部。挥羽半酣筇杖拄。轩窗不断黄梅雨。樾荫送凉冰簟伍。茶烟舞。几看鹤梦松间取。蝉咽新声天暑酷。北窗一枕忘三伏。隔院高槐环舍竹。花香簇。池蓬雨过如新沐。借得离骚随意读。头科足跣惟吾独。愿得床头酒盈斛。人间禄。蒸梨晚食何须肉？炎暑才收流火见。井梧一叶惊秋苑。天隙鳞文云片片。凉侵面。仰看鸟雀填银汉。紫芋缸菱香乍荐。山家风味元称善。四野砧声犹未遍。鹑衣绽。芰荷可制强于绢。天外清光流顾兔。香舒丛桂飘邻圃。秋逼年华期不误。前山路。翠微深处回徐步。薜荔牵风寒乍遇。乱蛩石罅吟清露。醉月飞觞吾志素。美无度。儿童恰读秋声赋。秋老衣裳寒色透。斜风细雨交重九。篱菊花开移户牖。持杯酒。雁声飞遇山窗右。秫稻登埸盈数亩。离离桔柚香堪剖。荡漾湖光峰影瘦。轻霜候。枫林叶老红颜骤。种得寒菘山圃茂。官租不欠秋收后。上瓮香腾新酿酒。君知否。霜天红日三竿透。矮屋数楹茅草覆。小窗暧暧阳和逗。墐户绸缪塞向又。棉衣授。冬来温鲍妻兄够。奕奕奇花飞六出。帘前飘洒疏还密。榾柮地炉围斗室。凝眸白。方圆到处成圭璧。晚起松斋呵冻笔。千山玉琢供吟臆。俗虑尘襟烹茗涤。添寒色。山茶红映经霜橘。曝背茅檐披布衲。心闲岁晚无纷杂。比屋柴扉常昼阖。梅香洽。倦眠纸帐容身榻。一任山溪冰尽合。瑶林琼榭风吹飒。芋栗慢煨烧短蜡。整肴榼。声声爆竹除残腊。"}