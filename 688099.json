{"id":"688099","title":"集句拟少陵秋兴八首","dynasty":"明","author":"朱朴","text":"一片閒云万里心，数峰残照半岩阴。惊风乱飐芙蓉水，玉露凋伤枫树林。永夜角声悲自语，西山寇盗莫相侵。步蟾倚杖看牛斗，天上星惟玉垒深。江涵秋影雁初飞，家在千峰独掩扉。棋局动随幽涧竹，白云应长故山薇。越裳翡翠无消息，蜀道干戈有是非。多少朱门锁空宅，五陵衣马自轻肥。秋日野亭千橘香，满城风雨近重阳。林深老桂寒无子，水国蒹葭夜有霜。信宿渔人还汎汎，海天愁思正茫茫。西风白发三千丈，自笑狂夫老更狂。上尽重城更上楼，烟波江上使人愁。九天阊阖开宫殿，万里风烟接素秋。啼鸟歇时山寂寂，寒鸦飞尽水悠悠。城中车马应无数，来往风尘共白头。海燕西飞白日斜，城头落日起悲笳。归鸿欲度千门雪，奉使虚随八月槎。钟鼎山林各天性，凤笙龙管是谁家。芙蓉生在秋江上，莫怨东风当自嗟。红树青山水急流，浴凫飞鹭晚悠悠。溪云初起日沈阁，长笛一声人倚楼。织女机丝虚夜月，芙蓉小苑入边愁。鱼龙寂寞秋江冷，欲采蘋花不自由。一片孤城万仞山，愁看直北是长安。天空绝塞闻边雁，日绕龙鳞识圣颜。岭树重遮千里目，玉山高并两峰寒。武皇没后巡游少，宫殿参差落照间。教儿且覆掌中杯，尊酒家贫只旧醅。白发不辞今日醉，黄花深映棘丛开。青枫江上秋天远，旧国霜前白雁来。关塞极天惟鸟道，临岐终日独徘徊。"}