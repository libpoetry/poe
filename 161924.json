{"id":"161924","title":"秋日白鹭亭向夕有感","dynasty":"宋代","author":"王琪","text":"白鹭敞西轩，檐宇穷爽垲。千峰若连环，翠色不可解。是时天宇旷，六幕无织霭。金斗熨秋江，素练横衣带。乾坤清且欱，气象朝昏改。芒花作雪风，飞舞来沧海。九霄汀鹭起，万里樯鸟快。月上三山头，鸟没横塘外，苍茫洲渚寥，错落星斗大。开尊屏丝竹，披襟向萧籁。余生本江湖，偃蹇欣所会。清兴虽自废，苦嗜亦吾累。鱼龙凭夜涛，四面忽滂湃。安得燃犀灯，煌煌发水怪。"}