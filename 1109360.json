{"id":"1109360","title":"送韩玉汝司封奉使两浙闻诸公先分题用池塘生春草园柳变鸣禽字合为十章四句","dynasty":"宋","author":"刘攽","text":"赤骥脱馵羁，轩然视瑶池。公持汉使节，不减豸冠时。三江互东南，波浪浮日光。峡中起奔涛，积钱仅成塘。吴帆若飞鸿，千里长风生。组练白玉粒，一月来上京。利术析秋毫，心计游无垠。亦有甘棠荫，蔽芾如旧春。忽为严霜诛，惨戚动秋草。狐狸不足问，豺狼讵横道。诸公惜分手，置酒倚名园。长廊蔽修景，昼无车马喧。露光洗高花，风力曳垂柳。上客请赋诗，主人起为寿。春浓芳菲杂，日夕境气变。望望樯上乌，去去令人羡。壮年吴会游，常有怀远情。想见瓜步南，草长莺乱鸣。驿骑传梅花，书帖封来禽。何以慰别愁，迟此瑶华音。"}