{"id":"1117402","title":"又旋风吟二首","dynasty":"宋","author":"邵雍","text":"近日衰躯有病侵，如何医药不求寻。轩前密叶自成幄，砌下黄花空散金。闲看蜜蜂收蜜意，静观巢燕垒巢心。非关天下知音少，自是尧夫不善琴。自是尧夫不善琴，非关天下少知音。老年难做少年事，年少不知年老心。将养精神便静坐，调停意思喜清吟。如何医药不寻访，近日衰躯有病侵。"}