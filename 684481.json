{"id":"684481","title":"别曹仲礼四首","dynasty":"明","author":"王廷陈","text":"与君一为别，晷度逝不停。奄忽二十载，亲串日以零。短者已物化，存者非壮龄。况复异乡县，散处如晨星。但言长相思，岂意今合并。颜鬓各已改，不易惟兹情。孤鸿号朔风，黄鸟声嘤嘤。飞鸟恋俦匹，况乃称友生。别子大河侧，见子长江滨。对面但疑叹，含意惨莫陈。岂无新知欢，念此同袍人。扳留不须臾，羲阳忽以沦。奋身思系日，天路邈无因。安能附高翮，一举摩青旻。饱者岂念饥，贵者羞贱贫。薄终古所尤，交谊贵在伸。故心苟不移，何必会合频。慷慨即长路，无为儿女仁。中夜起相送，白露涂我襟。低头惜分手，举头伤辰参。斗酒良不薄，对之不能斟。唧唧草间虫，助我扬悲吟。为君拭绿绮，弹作清商音。物理关人情，泪下不可禁。谷风刺小怨，孔公赞同心。延陵轻宝剑，高义垂至今。亲交信不薄，先民良可钦。泠泠山下涧，童童山上松。磊磊涧中石，瑟瑟松上风。波逝石不俱，飙奔松莫从。物理相倚藉，动息难可同。与君游宛洛，矫若双飞龙。中道怅相失，末路欣此逢。既逢不须臾，去复当严冬。霜霰集衡轭，虎豹啼林丛。子其慎桑榆，劳谦以令终。"}