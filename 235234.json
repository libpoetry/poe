{"id":"235234","title":"聒龙谣·凭月携箫","dynasty":"宋代","author":"朱敦儒","text":"凭月携箫，溯空秉羽，梦踏绛霄仙去。花冷街榆，悄中天风露。并真官、蕊佩芬芳，望帝所、紫云容与。享钧天、九奏传觞，听龙啸，看莺舞。惊尘世，悔平生，叹万感千恨，谁怜深素。群仙念我，好人间难住。劝阿母、偏与金桃，教酒星、剩斟琼醑。醉归时、手授丹经，指长生路。"}