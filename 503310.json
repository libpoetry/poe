{"id":"503310","title":"酬关西故人","dynasty":"明","author":"王恭","text":"故人迹疏情尚尔，新人面好心犹异。当时唯恐结交稀，零落相知竟谁是。昨日方开北海樽，今朝又署翟公门。世情反覆徒为尔，人生贵贱那可论。自从落拓风尘久，岁月蹉跎世看丑。羡君闭门但读书，知君得钱即沽酒。我亦辞君向白云，山中猿鹤可为群。秋来偏是凌霜柏，五粒松脂堪寄君。"}