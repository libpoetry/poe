{"id":"532771","title":"巫山高","dynasty":"明","author":"黎民表","text":"巫山高不极，远望何芊芊。灵林构郁律，神宇閟冲玄。曳云翳白日，兴雨蒙层巅。平瞻景夷馆，俯瞰云梦田。芳春展游豫，弭节此山前。精灵尔何感，魂梦屡徂迁。晨鸡奏天色，环佩声锵然。空山旷延伫，掩涕方来旋。人神道终异，欢爱难久延。荒淫古有戒，兹乐诚已偏。惟有高唐赋，千载凌云烟。"}