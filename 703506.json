{"id":"703506","title":"浴佛日寿陈令君二首","dynasty":"明","author":"释函可","text":"萧萧匹马度龙荒，翘首真同白象王。冰雪尚酬文佛债，梅檀新浴令公香。尽销兵气为农具，好借僧瓢进鹤觞。却笑河阳空满县，昙花一朵现辽阳。现身仍是旧王宫，荒草颓垣不厌穷。户口疑从兜率下，威仪尚与汉官同。量晴较雨推新政，翻贝寻僧本素风。云水满堂春满野，乐郊今在大关东。"}