{"id":"684148","title":"初春感兴","dynasty":"明","author":"王弘诲","text":"候晓追趋汉殿东，九重春色万方同。主恩接武云霄上，客鬓惊心岁月中。勋业明时看补衮，文章壮志愧雕虫。祥光夜出青藜杖，授简从容太乙宫。灯花良夜正交辉，欢赏君王愿不违。地胜六鳌凌海入，月明双凤带云飞。羽书北塞胡尘靖，冠盖中原乐事熙。更喜少微星始见，青宫当日籍音徽。"}