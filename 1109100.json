{"id":"1109100","title":"冬夜读几案间杂书得六言二十首","dynasty":"宋","author":"刘克庄","text":"叔夜真龙凤矣，嗣宗犹螟蠃然。一以广陵散死，一以劝进表全。盘龙恨庾长史，太宰哀李崖州。达人能和大怨，壮士不报细雠。有教圣愚无类，非人父子勿传。此乃靖欲反矣，是亦羿有罪焉。阴德必食阳报，忮心终为馁魂。智伯死而无后，愚公子又生孙。鬼谷弟子捭阖，东方先生滑稽。彼哉妾妇道也，上以俳优畜之。举世尽兄孔方，无人敢卿五郎。客喜大夫粪苦，奴誇太尉足香。昔有初祖见性，今无导师指迷。死底埋震旦东，活底在葱岭西。人言美恶必复，孰若亲冤两忘。僧乃谤第二祖，佛不嗔哥利王。横议游侠四出，清流标榜自贤。血染瓜田方止，尸投浊河可怜。笺疏虫鱼小物，抉挑草木微情。兔葵累刘梦得，燕泥辜薛道衡。□□本非家法，偶语安知朝仪。宫中遂有秘戏，殿上竟问小遗。宋玉口多微词，曼倩言不纯师。陈赋讽荐枕女，抗义斩卖珠儿。鹦鹉洲犹自若，铜雀台安在哉。老瞒真大不道，狂生恃小有才。巢居吸景休粮，壁观入定放光。三万里隔弱水，六千劫坐道场。六郎子晋后身，董君汉廷近亲。大罗天女男妾，馆陶公主肥人。进来金丹搀吃，放下玉笛偷吹。先丁宁雪衣女，勿漏泄锦绷儿。李妹玉曜肤色，梅娘淡妆素衣。大主嗔老奴爱，三郎怕肥婢知。裙是千叶榴染，鬓似折枝杏簪。空问天孙乞巧，其奈君王爱憨。宁置寒冰隘巷，勿长妇人深宫。儿□昭仪箧内，孙毙季龙抱中。南朝有脂粉气，李唐誇锦绣堆。接休文声响去，梦太白脚板来。"}