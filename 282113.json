{"id":"282113","title":"水龙吟·秋絮，用东坡韵","dynasty":"现代","author":"金兆蕃","text":"秋来还是飘零，不如拚逐东风坠。一丝半缕，是谁酝酿，离人愁思。著雨疑无，黏云似有，重帘深闭。叹江湖老去，诗魂化尽，却飞向，霜天起。更少落花相搅，但丛芦遥汀斜缀。未堪乞与，娇莺慵燕，芳心定碎。暗点枯萍，轻随堕叶，洞庭寒水。正依依客袂，忍教沾取，旧青衫泪。"}