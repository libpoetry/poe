{"id":"694183","title":"正月十九日至北京即事偶成八首","dynasty":"明","author":"陈琏","text":"圣皇绍丕基，抚运膺天眷。日月垂光华，河山悉安奠。玉帛来万方，衣冠萃群彦。同风旷千古，六合今畿县。皇风被海宇，人物咸熙熙。藩维重方召，廊庙尽皋夔。麟凤在郊薮，贞符协明时。词臣司制作，盛治形歌诗。都城逾万雉，甲第相绵联。文窗夹绣户，旦夕鸣管弦。讴歌乐熙皞，旷怀似神仙。千金恣游衍，岂识百虑煎。谁知杨子云，白首草太玄。北京古名都，士习素豪雄。伊昔有荆卿，畅饮燕市中。悲歌和渐离，逸气犹长虹。流盻四海隘，仰视浮云空。壮志虽不就，声誉垂无穷。昭王喜下士，曾筑黄金台。玉帛贲丘樊，英杰咸归来。剧辛与乐毅，亦足称奇才。皇明肇鸿业，仁风被九垓。宾兴有明诏，多士歌台莱。峨峨万岁山，翠色淩苍穹。下临太液池，上接广寒宫。琪林炫晴旭，秀色何葱葱。翠华或临幸，万岁乐无穷。驱车入京国，周道何逶迟。玉帛来诸侯，金汤固城池。宫阙五云里，金碧相交辉。图籍聚东观，文光昭璧奎。予本樗散材，弱龄弄柔翰。孤踪半天下，似为名利绊。缪膺春闱召，京邑恣游玩。愧无济时具，叨禄空自叹。终宵耿忘寐，兀兀坐待旦。"}