{"id":"779315","title":"八归 题张雪鸿秋荷双鸳","dynasty":"清","author":"顾太清","text":"雪泥鸿爪，文章游戏，只不过偶然耳。红衣坠露无多少，画出半秋天气，双鸳相倚。岸草汀花残照外，对渺渺、冷烟寒水。已看到、寥落西风，又吹过沙尾。睡去。迷离短梦，缠绵情绪，结伴荷花莲子。忘机淡宕，逍遥野浦，不与世间闲事。甚风流活计，装点溪山被纹绮。好意态、金针谁绣，老笔同题，消遣绿窗里。"}