{"id":"1583","title":"和李適答宋十一入崖口五渡见赠","dynasty":"唐代","author":"徐彦伯","text":"闻有独往客，拂衣捐世心。结欣薄枉渚，撰念萦旧林。经亘去崖合，冥绵归壑深。琪树环碧彩，金潭生翠阴。沿洄弄沙榜，诡仄眺明岑。夕闻桂里猿，晓玩松上禽。杂佩蕴孤袖，琼敷缀双襟。我怀沧洲想，懿尔白云吟。秉愿理方协，存期迹易寻。兹言庶不负，为报岩中琴。"}