{"id":"1182977","title":"贾员外处见中书贾舍人巴陵诗集览之怀旧代书寄赠","dynasty":"唐","author":"独孤及","text":"海岸望青琐，云长天漫漫。十年不一展，知有关山难。适逢阮始平，立马问长安。取公咏怀诗，示我江海澜。暂若窥武库，森然矛戟寒。眼明遗头风，心悦忘朝餐。大驾今返正，熊罴扈鸣銮。公游凤凰沼，献可在笔端。系越有长缨，封关祗一丸。囧然翔寥廓，仰望惭羽翰。嘉会不我与，相思岁云殚。唯当袖佳句，持比青琅玕。"}