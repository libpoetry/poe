{"id":"1098968","title":"千叶支子","dynasty":"宋","author":"张侃","text":"园林绿暗花事稀，蜂愁蝶怨依夕晖。天工续续施巧手，眼边无日不芳菲。须知万物都是假，苦泥实相第二机。支花附石水清泚，端庄自是萧然姿。来从鹿苑尘顿洗，暂登萤窗聊发挥。芳苞攒叶毋乃密，清香徐徐风作围。我方寂坐息百虑，对此不觉板拄颐。荒山草木能妩媚，从今细寻莫相违。"}