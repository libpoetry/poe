{"id":"799030","title":"合欢带","dynasty":"清","author":"杨玉衔","text":"兜罗绵手摩空。橘千树，佛香浓。讵比东陵消夏品，玉葱分、渴润诗咙。何烦指月，祇凭抱瓮，得豆功同。谷回温、莲花双合，禅机嫌露天龙。田家棚底话秋风。散天花、远蹠高踪。见说宣和徵故实，道山筵、屈数雍容。胡卢漫诮，智珠在握，偈市其中。抵谈深、阿丰饶舌，瓞绵传法种无穷。"}