{"id":"900600","title":"送邵怀英赴召","dynasty":"宋","author":"张栻","text":"自君之西来，吾徒获三益。匪惟欣晤言，望见意已适。俯仰岁再更，交情共金石。翩然别我去，宁复得此客。诸公有推毂，诏下亟传驿。嘉言久填胸，往觐天咫尺。岂其湘水边，而可滞六翮。虽深惜别思，敢后天下责。嗟哉善利途，鸡鸣分舜蹠。浮云起毫釐，乃有泰山隔。持身与谋国，兹义贯于一。君侯天资高，遇事无逼迫。所立凛不回，举手谢物役。保此方寸印，勿受一尘隙。廓然丽昭回，万象归指画。富贵岂君心，事业追往昔。赠言不能工，庶以永无斁。"}