{"id":"1237186","title":"和山居六咏","dynasty":"元","author":"曹文晦","text":"玉川家口尽风流，绝爱长须不裹头。拾菌断厓双屩雨，捣茶破屋一灯秋。饥寒未得文章力，忠孝空遗简策愁。何用枯肠五千卷，无怀时节有书不。解却尘缨到处閒，底须岘首与商颜。独醒不慕酒泉郡，太瘦休嘲饭颗山。得路谩誇腾踏去，有巢何待倦飞还。近来生意君知否，种得琅玕与药栏。早年节概慕长缨，晚入玄关探杳冥。岁计仅馀供鹤米，家传只有相牛经。三更清气坐生白，千载空名避杀青。儿辈幸能书姓字，底须辛苦学《黄庭》。毁誉何曾畏简书，是非终不到庭除。衣忘纨绮食忘肉，山可樵苏水可渔。民物遇秦多坎轲，世情如蜀几崎呕。有时自说江湖梦，一笑梅花月上初。种花绕屋验天时，种竹当门作己知。《白石歌》残牛饭早，青城山下鹤书迟。有年自许锸随我，万里谁甘革裹尸。占得一枝吾事了，笑他鹏翼似云垂。不钓湘江不洞庭，一庵高卧白云层。姓名幸不官人识，面目从教俗子憎。麦陇晓晴来馌妇，竹林秋晚约棋僧。分光自有松头月，高照世间无尽灯。"}