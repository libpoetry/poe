{"id":"564782","title":"题新建李白祠","dynasty":"明","author":"孙承恩","text":"李唐开元全盛日，文化昭宣异人出。夫君自是长庚精，炯炯堕地群伦惊。胸罗珠玑烂星斗，笔锋造化驱雷霆。金銮召见至尊喜，赋诗挥毫疾风雨。声华气岸压朝绅，妾视真妃奴力士。尘世龌龊不可留，骑鲸复去昆崙丘。朅来宇宙成千秋，一朝还作荆襄游。荆襄之堧兰江上，山纡水环景清旷。此时突兀开新祠，万古诗豪揭高榜。地因人胜古则然，从此兰江重穹壤。"}