{"id":"576990","title":"送都给事中徐公琦升广东右布政使","dynasty":"明","author":"陈琏","text":"迢迢五羊城，旧本百越地。堂堂启雄藩，岭海一都会。朝廷重方岳，选拜定勋贵。维公闽之彦，素有廊庙器。日侍禁闼中，直言无少避。忠诚格宸衷，宠眷特殊异。一朝奉明诏，出守方伯位。足展经纶才，不负平昔志。顾予忝朝行，久矣慕高义。侧闻沐新恩，自觉喜忘寐。伫看宣上德，惠泽洽南裔。"}