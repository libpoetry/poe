{"id":"1233421","title":"游宝陀寺","dynasty":"元","author":"黄溍","text":"十年望沧海，临流不能度。苍茫岁华晚，邂逅舟楫具。拂衣乘天风，挂席随烟雾。且从蛟门发，暝投翁洲住。前瞻积水深，岛屿青无数。梅岑特孤绝，遥见日出处。寄身人境外，矫首禅关路。粲粲金砂石，离离白花树。高期惬幽抱，历览增遐慕。俯伏苔磴间，庶与真灵遇。二边非可取，三观何时悟。㗳然坐忘言，目送寒潮去。"}