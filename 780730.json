{"id":"780730","title":"满江红 代家大人题苏刑部寒山奉使卷子","dynasty":"清","author":"龚自珍","text":"草白云黄，壁立起，塞山青陡。谁貌取、书生骨相，健儿身手。地拱龙兴犄角壮，时清鹭斥消烽久。仗征人，笛里叫春回，歌杨柳。飞鸿去，泥踪旧。奇文在，佳儿守。问摩挲三五，龙泉在否。我亦高秋三扈跸，穹庐落日鞭丝骤。对西风，挂起北征图，沾双袖。"}