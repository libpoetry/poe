{"id":"910143","title":"霹雳琴","dynasty":"宋","author":"李廌","text":"老桐初无异，憔悴辈散木。良材固自信，终岁委空谷。孤根听霜霰，厥命寄樵牧。虽云具宫徵，谁意望琴筑。天公怜冤愤，霹雳驱怪伏。蛟龙出苍干，电火燃裂腹。造物一悯吊，为惠在反覆。神驰变废物，瞻赏改旧目。裂为君子琴，日奏太古曲。因知物兴废，尚尔转祸福。志士抱孤操，来者恍未卜。壮年昧筹算，奚用定荣辱。"}