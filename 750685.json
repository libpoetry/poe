{"id":"750685","title":"小孤山","dynasty":"清","author":"张祖同","text":"浔阳之水分九派，汇入大海流汹汹。彭郎矶下忽一折，小孤屹立森当中。天门阊阖影詄荡，倚傍谢绝蓬莱峰。江山半壁厄天险，万壑帖伏不敢东。我来正见白日堕，石级百仞愁难穷。山神拱揖若相告，昔岁兵革殊匆匆。敌人何由据要害，岂有飞渡无交攻。先声后来贵夺隘，誓死并力临其冲。楼船蔽水箭满眼，彭公飒爽人中龙。巨雷翻空烈火沸，昼夜但见江光红。撼山山动贼尽溃，黑云摧拉天无容。出师以来数百战，湘军此举成大功。吴头楚尾固筦钥，腹背自与淮淝通。自从江南殄残贼，长鲸敢作洪涛风。浮云朝暮互起灭，太息尚有南飞鸿。移山叠浪挂帆席，隐隐听打寒烟钟。"}