{"id":"583769","title":"蒲川歌","dynasty":"明","author":"黄衷","text":"谁截银河一派秋，方诸灏气抱云流。粼粼臞石压空碧，蒲芽十丈骞龙虬。世人那解窥幽秘，但看珠露凝深翠。乾坤澒洞割根荄，日月精华养神异。新裔夭夭淮水光，香须寒荚饱灵芳。泰山谷口百万户，寸匕入骨捐痍伤。川上悠悠十二年，一年一节青铜坚。天交鬼物递呵护，金光之草羞廉纤。生色盈盈照紫薇，我今亲见开花时。症瘕九土向流涕，愿乞刀圭付尔为。"}