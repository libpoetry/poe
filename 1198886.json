{"id":"1198886","title":"南州桓公九井作诗","dynasty":"魏晋","author":"殷仲文","text":"四运虽鳞次，理化各有准。独有清秋日，能使高兴尽。景气多明远，风物自凄紧。夹籁惊幽律，哀壑叩虚牝。岁寒无早秀，浮荣甘夙陨。何以标贞脆，薄言寄松菌。哲匠感萧晨，肃此尘外轸。广筵散泛爱，逸爵纡胜引。伊余乐好仁，惑祛吝亦泯。猥首阿衡朝，将贻匈奴哂。"}