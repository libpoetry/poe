{"id":"811606","title":"海氛清","dynasty":"清","author":"叶方霭","text":"巨浸稽天，滔滔如何。天吴蝄像，倚以为家。有鲸有鳄，有鲛有鼍。摧橦决帆，血人于牙。中国有圣人，尔独扬其波。蠢兹蛙黾，亦杂此处。曰予胜国，从诞敢继其绪。藉瑕蹈衅，伺窥肘腋。结连蜂螫，载逞凶慝。离间我臣仆，盗据我疆场。王承帝命，大将军旗鼓。我冠带之国，忍鳞介是伍。据我上游，张我罿罦。与子偕作，与子同仇。悉率左右，歼此群丑。暨暨藩臣，一心一德。讨贼自赎，不邛已恤。堑山堙谷，马腾舟驶。亲董其旅，以临濛汜。陛下曲赦臣，臣敢不效死。彼强者跳，我攘我逐。彼黠者穷，我殄我戮。神惎之毒，鬼速其覆。如探鷇鸟，如振槁木。非我黩武，取彼残已足。前徒既莽，凶渠束手。计无复之，狼奔鼠走。茫茫烟岛，为逋逃薮。仁无必取，义不尽杀。屏诸穷发，无污我王钺。"}