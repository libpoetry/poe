{"id":"613410","title":"茅斋夜酌示诸生和迁居之夕闻邻舍儿读书","dynasty":"明","author":"李之世","text":"蛙宫陈乐部，阶树应时禽。虽无山水缘，耳畔足清音。斋中何所有，木榻与布衾。门庭多韵士，弦诵间豪吟。灵气归海潮，自北以至南。海霞朝夕变，涛声自古今。人生如风萍，一别即商参。念此恻中肠，惟赖酒杯深。坐客扬清歌，歌罢还复斟。颓然遂至醉，无言对韵琴。"}