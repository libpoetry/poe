{"id":"408283","title":"登三茅峰望太湖","dynasty":"近现代","author":"冯振","text":"昔闻太湖三万六千顷，七十二峰天际浮。烟波浩荡渺无极，一望可以销百忧。我生山水以为命，穷奇极险恣探求。直从西粤携杖屐，万里欲作具区游。褰衣高登三茅顶，下视湖水碧如油。长天杳杳飞鸟没，云帆片片翔轻鸥。青螺绵缀忽远近，三山飘荡如欲流。琪花瑶草可望不可即，斜对苍翠浮鼋头。平生岂信不死药，对此径欲凌沧州。传闻昔有鸱夷子，霸越功成轻列侯。一朝偷载西施去，五湖烟水泛轻舟。我今牢落亦何恋，闲云野鹤心悠悠。怅望佳人在何许？一笑便欲三年留。烽烟其奈满南国，弥望杀气无时收。沙虫猿鹤谁敢保，海鸥已是惊戈矛。山林避世古亦有，桃源路绝寻无由。归来且饮一杯酒，今夜有月当高楼。"}