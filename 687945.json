{"id":"687945","title":"杨孝廉明度出宰宣平，其昆玉江度旻度送至官舍，归途遍历西湖、天台诸胜，辄有题咏，出以示予，赋此以致欣赏之意，因寄宣平明府","dynasty":"明","author":"成鹫","text":"诗情偏重宦情轻，谁似杨家好弟兄。风雅一门分鼎足，纵横七字筑长城。逢僧说瀑眉毛冷，随地看山耳目清。多谢新篇劳见示，把吟终日忆宣平。梦想西湖二十年，输君先我祖生鞭。六桥花信供诗笔，四面山光上画船。歌馆醉吟翻艳曲，精林来往悟真禅。还家已过春三月，犹欲开池自种莲。七体雄篇推哲匠，千寻飞瀑下天台。吟成好句敲推久，忘却危梁经过来。蜡屐岂应遗雁宕，奚囊无计逐龙媒。相闻更有名山约，抖擞閒身为许陪。"}