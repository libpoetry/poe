{"id":"1116552","title":"十二月二十八日，蒙恩责授检校水部员外郎黄州团练副使，复用韵二首","dynasty":"宋","author":"苏轼","text":"百日归期恰及春，馀年乐事最关身。出门便旋风吹面，走马联翩鹊啅人。却对酒杯疑是梦，试拈诗笔已如神。此灾何必深追咎，窃禄从来岂有因。平生文字为吾累，此去声名不厌低。塞上纵归他日马，城东不斗少年鸡。休官彭泽贫无酒，隐几维摩病有妻。堪笑睢阳老从事，为余投檄向江西。"}