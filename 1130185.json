{"id":"1130185","title":"陈瑩中左司自丹丘欲家豫章至湓浦而止余自九峰往见之二首","dynasty":"宋","author":"释德洪","text":"雁荡天台看得足，却搬儿女寄蓬窗。径来漳水谋三顷，偶爱庐山家九江。名节逼真如醉白，生涯领略类湘庞。向来万事都休理，且听楼钟一夜撞。与公灵鹫曾听法，游戏人间知几生。夏口瓮中藏画像，孤山月下认歌声。翳消已觉华无蒂，矿尽今知珠自明。远壑夕阳残雨后，一番飞絮满江城。"}