{"id":"633424","title":"丘太史曙戒过访海幢将归风雨大作留同王震生程周量梁兰友梁芝五澹归夜话分赋","dynasty":"明","author":"释今无","text":"峣嶷岗埠精庐隐，百雉斜临高幡引。入树蝉声尽日长，流涎衲子香炉冷。幰盖华轩藻寺门，鸟窠倒履迎旟隼。白傅裴休俊玉容，烟霞洒落生心腔。青云自合腾圭璧，禅机旋转光玲珑。柱杖芭蕉非我与，金山玉带解诸公。琢成楮叶杂春芽，绝肖何必青莲花。老僧瞺瞪不得语，自然白石成丹砂。五马催呼归兴失，三门移睇浮云黑。零陵山石自纷飞，金波昨夜先离毕。咫尺烟涛上下翻，鼋鼍吐电蛟龙泣。憍尸迦主献瞿昙，阿修罗殿满剑戟。隐几更坐成欢笑，本来面目一时得。血红鲤眼寒光闪，海飙几阵连天捲。不劳石汁铸琉璃，平地贝阙生光辉。缩脚抠衣不及语，双门乍启真珠飞。秉烛高谈幽思动，含毫扫纸抒冰姿。冰姿自带漭泱色，万顷沧溟归一滴。芥子空穴驻须弥，笔端三昧通禅力。痴憨犹不许旁观，木枕才醒东既白。津吏频呼渡头船，芳尘杂沓凌朝烟。心赏窈蔼不可期，廊庙山林齐置之。分襟熊轼拥前驱，始知贵贱忘多时。"}