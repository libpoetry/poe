{"id":"420353","title":"玉烛新 南天烛","dynasty":"近现代","author":"沈轶刘","text":"天寒斜日淡。共紫蜡梅花，对分吴艳。怪梅太俭。冰姿外、自咒樱桃千点。朝霞烘染。攒火齐、堆盘争闪。红豆小，凭说相思，江南一枝犹欠。重来金谷人遥，怅拗碎珊瑚，坠珠风飐。绛仙孕念。谁还记、破梦玫瑰曾忏。镫花半敛。和烛泪、三更偷掩。须补写、冲雪吟归，青藜未暗。"}