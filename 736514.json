{"id":"736514","title":"端州采砚行","dynasty":"清","author":"方登峄","text":"紫云砚采端州畔，端州城峙牂牁岸。峡束羚羊复北趋，十里青山耸天半。山腰有穴仅容人，山脚端溪流涆涆。溪源暗与穴凹通，积水灌中泥不暵。瓠罂往汲如传杯，水枯石出寒云散。豚膏然纸匍匐行，旭日无光晓不旦。俯身直入中渐宽，东西中洞三途判。西洞望之皆却足，劖凿伤崖崖欲断。中洞东洞半里穿，岩壁嶙峋起玉案。上岩石质艳且纯，马肝色比朝霞灿。质润色青分中岩，不及下岩居其冠。微白冉冉淡秋光，抚手摩之生石汗。石髓精华结渊底，生成独与水为伴。七晕九晕鸲鹆睛，微尘细藻秋花乱。欲散不散氤氲生，互虹气聚黄龙贯。蕉叶凝脂鳣血红，雀点斑斑洒墨翰。细粟丹砂玉带长，绿匀翡翠苔花曼。奔为火捺聚金线，绛云割取分霄汉。水冲石蚀虫齧余，黄金细缕添宫线。三岩辨色色不同，莹瑕无掩莹光面。朝天岩产阿婆滩，碝砢易紊玫环衒。西坑北岭屏风山，披离败锦松纹见。宣崖虎患采者稀，坑远梅花质尤贱。什袭琉璃百砚充，不及水岩余一片。香山宰相粤制府，前后开岩相继武。钩索不惜捐千金，尺寸蓝田杂硎砮。日役黄冈数十人，胥吏督程运斤斧。匿好献丑工师情，荆璞由来能预剖。迂性生平有砚痴，操舟三泊黄冈浦。比户千家琢石声，村民恃此充羹釜。购得下岩六寸余，五星灼耀东南聚。色和容暖融春膏，昭仪臂滑罗襦舞。莹洁神凝太液冰，生气濛濛时欲雨。缇䌌十重等鸿宝，磨砻搜辑心良苦。产者无多购者多，山灵侧耳听我歌。砚兮砚兮慎所择，须向石渠虎观挥毫驰骋帝王侧。否则穷深山，游大泽，枕图书而倚岩阿，供高人文士淋漓纷葩之笔墨。毋入富豪丛，毋使市儿窃，终古风尘埋玉玦。砚兮砚兮生莫竭，常使霄汉之间饶奇物。待我他年此地续旧游，买船载石神术移山向吴越。"}