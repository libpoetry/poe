{"id":"664669","title":"寄伯循","dynasty":"明","author":"康海","text":"秋风西北来，偃蹇坐茅屋。四壁无纤尘，当窗有书牍。不问作者谁，启窗再三读。一读意已骇，三读见衷曲。忆昔年少时，心志各有蓄。不意谬通籍，先君被薄禄。朝夕望君起，如彼饥者谷。我已罢馆职，君方屧官禄。味苦不可人，旋车亦何促。主上尧舜姿，旧章理当复。平生稷契心，岂为世情覆。尚期谨药石，慰此百姓蹙。予也素蹇劣，兹志每中熟。屡犯涵逊怀，几搆邪罔狱。顾影苟不亏，于道果奚辱。山水性所嗜，喧恢岂吾欲。屈指君归来，三年但忽倏。人生不满百，激励在初服。可似山中人，忘机泛?醁。"}