{"id":"531597","title":"梅花引","dynasty":"明","author":"杨慎","text":"层城灵苑上林中，芳菲奇树几多丛。华滋一一寒圭变，彩艳纷纷朔籁空。年归淑气新，摇芸动琯尘。共怜梅花早，迎阳巳逗春。吐华四照林含英，九衢路玉缀明冰。悬珠离，零雹布。漂雪影遥沉，随风香远度。靡靡挂游丝，霏霏杂惊雾。楼上争落粉，机中妒纨素。二八三五年，兰心蕙质娴。采芳惊稚节，抱恨惜馀寒。相服华挂薄，文衣绣镼单。顾影下瑶戺，纤手弄娇姿。双开翠琅牗，四捲绛罗帷。春风吹梅畏落尽，贱妾坐此敛蛾眉。琴声吟弄梅花落，镜里容华恐失时。"}