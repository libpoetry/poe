{"id":"797102","title":"壶中天慢 病中感怀","dynasty":"清","author":"张绉英","text":"楼头雁字，却回风惊起，哀鸿嘹唳。不管离人肠欲断，酿做一天愁思。扇已迎秋，蝉还泣露，一例添憔悴。飘零倦客，啼鹃省得深意。堪叹梦影匆匆，韶华易老，雨溅飞花碎。有恨只应和泪咽，回首旧游难再。隙月留辉，残灯恋影，耿耿心如醉。漏声听彻，独怜欹枕无寐。"}