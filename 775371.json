{"id":"775371","title":"喜雨","dynasty":"清","author":"胡承珙","text":"谁言井底泉，能应海上波。但看园中花，足知田间禾。井枯少涓滴，花蔫无婀娜。顾此不足道，将奈吾民何。昨来走群望，所惜冤白鹅。事急一投牒，祗恐遭神诃。竟获允所请，谅我诚匪佗。枕上闻淅沥，疑是风声讹。三更疏点布，四更急阵过。披衣起清晓，砌下成滂沱。澄台一以望，海云高嵯峨。雷声起何处，隐隐鸣潜鼍。郊原杂青碧，但见笠与蓑。灌瓜泯楚衅，插秧学吴歌。即我不耕食，所得亦已多。长我旧栽菊，活我新种荷。书池玩蝌斗，画壁怜蜗蠃。鱼游意已忘，鸟啼声更和。讵谁慰勤望，并欲捐烦疴。呼奴酌白酒，劝客金叵罗。"}