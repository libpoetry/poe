{"id":"1078473","title":"綵塔赞","dynasty":"宋","author":"李纲","text":"释迦佛说妙莲华，从地涌出七宝塔。栏楯幡幢及龛室，宝玲璎珞震妙音。四面皆出旃檀香，散天妙华以供养。佛以右指开塔户，出大音声却关钥。多宝如来示全身，赞叹说法分半座。惟二如来共一塔，至今此会尚俨然。何人建立窣堵波，种种严饰悉具足。綵缕萦结尺寸间，高广五百由旬等。当知一念周圆时，胜妙功德已成就。若能瞻礼复回观，人人具此如来体。至心持诵法华经，弹指真塔当出现。"}