{"id":"271590","title":"买陂塘·冬夜寄怀泰州凝秋表妹","dynasty":"现代","author":"吕景蕙","text":"记当年、舻声帆影，骊歌凄恻南浦。霜天月落空江冷，最忆长淮烟树。萦别绪。把尺幅琼笺，题遍怀人句。离情几许。正病怯馀寒，风喧败叶，寂寞掩朱户。疏栏外，一片凉蟾任护。数声归雁斜度。梦魂欲趁江潮去，无奈晓钟催曙。凝望处。料一样冰奁，照尽愁眉妩。何事重晤。待刻烛窗西，评诗砚北，同话联床雨。"}