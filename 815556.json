{"id":"815556","title":"秋海棠四首","dynasty":"清","author":"秦廷璧","text":"光华旖旎艳芳丛，不让桃花一点红。今夜西风声瑟瑟，断肠秋色在墙东。名花袅袅带轻烟，雨后含情倍觉妍。小院苔深人不到，泪痕几点落阶前。檀心半吐有余香，欲卷珠帘意兴长。秋影对人浑不语，红妆独自映斜阳。娇红浅绿色清华，懒向春前斗万花。深夜何须银烛照，小庭自有月痕斜。"}