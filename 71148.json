{"id":"71148","title":"寄偰正字","dynasty":"元代","author":"王逢","text":"君迁正字职，秩视校书郎。太乙藜分焰，铜仙露湛光。鹓班清漏里，鹤驾霱云傍。署转宫花密，沟迂御柳长。芸窗填竹素，蓬观启银铛。鱼豕知讹舛，铅黄属订详。圣王经贯道，家世桂名坊。一气根幽朔，群英萃豫章。比蒙青眼待，益见白眉良。传癖称元凯，文宗得子昂。冠将峨獬豸，豺已避康庄。大器遭斯运，凡材信彼苍。哭亲岚瘴邑，怀友月萝房。病谢台臣荐，书烦驿使将。暖余牛背日，寒远马蹄霜。野褐方山帽，畦蔬德操桑。策陈怜贾谊，裾曳耻邹阳。任性何孤僻，伤时或慨慷。圜丘虚壝，太庙摄烝尝。珥笔谁丹扆，纡金尽玉堂。海涵恩靡极，衮补责宜偿。十样笺霞粲，双壶酒雪香。珠玑新杰作，龙虎古雄疆。好约重觞咏，秦淮夜对床。"}