{"id":"609884","title":"登太白楼醉歌","dynasty":"明","author":"韩上桂","text":"太白太白，我以一杯未乾之浊酒，酹尔万古不尽之英魂。人生去住初何定，蓬莱再换碧桃根。太白之星缘何来，采石之没胡为哉。始胡醒而遽降，今胡醉而忽回。兽锦宫袍能有几，高才磊落心徒哀。思未已，上有千寻之石壁，下有不测之江水。水荡荡以成波，山苍苍而结绮。布锦绣于空中，散烟霞于万里。罗浮之顶恍逢君，天台之外标红云。当年綵笔今何在，草木缥缈输灵文。鸬鹚杓，鹦鹉杯，汝生酌尽几多酒。一斗百篇枉自雄，讽诵遗文空在口。君不记沉香亭北花发时，醉中立取清平词。一曲未罢一曲进，徒然白璧售毁青蝇缁。又不记华阴县里骑驴日，长吏执之使勿失。任尔霜蹄历块奇，咫尺困蹶何能逸。曾说蜀道难，何地非太行。太真既善怨，力士更多谗。终身承宠泽，不过供奉班。一应永王召，骨销胆易寒。不如去逐月，纵迹青冥间。霓光吐万丈，六鳌相往还。念此往事怀太恶，把酒洒空相对嚼。日月经天彩未休，天赋汝生既不薄。何必悬名麒麟阁，燕然镌功亦销铄。后庭玉树今寂寞，有美一人不可作。浩浩长江天际流，芦花落尽杨花浮。此江若可化醽醁，与尔长消万古愁。"}