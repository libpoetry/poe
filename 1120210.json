{"id":"1120210","title":"艾轩老先生文集刊传上以揄扬其问学下则得佛家以法布施之意前后数君子有是志而不果今日薄西山幸一见此喜成古风三篇以贺后来之有作者且述下悰云","dynasty":"宋","author":"陈藻","text":"老艾先生殁，骎骎四纪年。衣冠常叹惜，文字合刊传。东峦乃犹子，遗藁掇拾全。网山虽上足，无刀堪雕镌。从游今殆尽，录藏多散捐。裔孙韪君应，发愤起收编。甲集且流布，俸微艰得钱。晚春题壁去，名姓辉蓝田。制锦增廪给，乙丙寻踵前。搜罗必盈十，但祝君高迁。我老不可待，权舆已欣然。夫子删诗去，流年近二千。何人悟芣苢，此老独遗筌。活鲤收入袖，化龙骑上仙。傍看休发问，无语堪相传。假令托忠恕，投块答僧禅。依前提出后，未谁知的然。给还上手契，各认落江田。蚤岁过玉融，悟逢陈叔盥。曾待艾翁来，国风话长短。忽听诵采蘋，玉川茶八椀。因入网山门，多舍莆阳馆。今喜文集行，源流心事满。头颅七十六，见此抑何缓。百为信有待，立志如君罕。良晤向三山，汇缘非偶款。"}