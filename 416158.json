{"id":"416158","title":"龙山会","dynasty":"近现代","author":"金天羽","text":"笠影高空落，脚踏秦城，举手扪天钥。雁霜边外紧，阴岭背、似听胡雏哀角。却京国茱萸，酒香沸、笙歌寥廓。那时眺、河山端正，秋原平薄。廿年旧节题糕，梦落江湖，对半篱霜萼。灯前家国影，和恨写、中酒情怀偏恶。酒冽蟹螯肥，伊谁算，鱼龙幻局。扫巫闾、塞清我便，去随双鹄。"}