{"id":"794021","title":"咏史三十一首 其二十八","dynasty":"清","author":"黄毓祺","text":"武氏窃神器，祸心久包藏。爱子幽别宫，他族称天潢。神功闰十月，国老同平章。次年三月间，召还卢陵王。史官所纪载，从容仍慨慷。栉风沐雨劳，定鼎繇文皇。遽移而之他，毋乃天意伤。姑侄与母子，孰亲须揣量。千秋传子孙，庙食垂无疆。未闻侄天子，为姑立蒸尝。至性相感悟，反周复为唐。取日于虞渊，咸池洗其光。潜授与五龙，夹之以飞翔。时贤意我公，委蛇别有长。淫奴可比肩，北面妩媚娘。浴兰莫振衣，弹冠毋沐芳。至人贵同尘，绕指百鍊刚。君子曰不然，论世可得详。先是被罗告，考掠神扬扬。大周革命初，万物新锋铓。旧臣反是寔，诛戮分所当。皇天后土临，牵引何肺肠。被面血淋漓，触柱头颅强。廷诤守丹陛，屡试于危亡。纡徐浊河中，清济流不妨。奋起北斗南，独步谁颉颃。曷当任术数，破觚刓其方。权者衡重轻，道非反经常。与其凫泛泛，吾宁驹昂昂。"}