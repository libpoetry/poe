{"id":"432304","title":"春兴八首（选四）","dynasty":"近现代","author":"杜关","text":"大江南北一枰棋，野戌年年鼓角悲。半壁河山三鼎局，群雄割据五胡时。风雷夜动神龙起，苜蓿春浓战马驰。匝地红尘飞絮乱，花开花落系人思。幽燕王气接西山，身世尘劳廿载间。贾谊厝薪忧汉室，匈奴互市逼萧关。皂袍不惯趋星署，明镜无端老玉颜。回首先朝朋辈在，春来梦绕旧仙班。三楚烽烟下石头，江山龙虎秣陵秋。元年一统新春朔，寡妇孤儿故国愁。空定礼仪驯铁马，早盟心事付沙鸥。即今群盗如毛集，扰扰神州看益州。逊位南都不计功，嵩高北极镇当中。容台典重行春令，枯冢悲凉厉朔风。帝谶虚传歧麦秀，女官新染绣裙红。冥冥鸿翼归飞急，且向花潭访钓翁。"}