{"id":"683892","title":"黎丘大王以手书及诗画见投寄谢并赠得六绝句","dynasty":"明","author":"王世贞","text":"由来龙种尽权奇，七步陈王已唤迟。今日西园多应教，可能偏少仲宣诗。修竹梁园兴有余，墨华长染马卿裾。怪来遍被千金赐，习得家王凤尾书。让帝虬髯三叶孙，汝阳眉宇尚天人。宫花不落砑光帽，羯鼓能催万树春。芙蓉迭迭冠霓旌，千乘贤王春豫情。道是麻姑山色好，便呼麟脯寄方平。鹅溪百尺茧丝宽，手写淇园万玉寒。移赠王生悬四壁，谁能触目不琅玕。惭愧何郎通隐名，长斋礼佛诵无生。纵然博得诸王饷，不乞嵇家旧酒鎗。"}