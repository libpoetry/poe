{"id":"903352","title":"谢李仁父茯苓","dynasty":"宋","author":"张镃","text":"岷峨山中千岁松，枝虬干直摩青空。雪霜剥落中不槁，膏液下与灵泉通。龟跧凫伏自磊砢，全坚玉洁仍丰融。篝明夜取喜得隽，煮鼎朝听如吟风。杵成坐上香飞雪，更和乳酪收全功。当知至味本无味，子若服之寿无穷。巽岩脊梁硬如铁，冠峨切云佩明月。百好都随春梦空，大药独传欣宝诀。中宵咀嚼不摇头，玉沈生肥咽不彻。怜我百虑形早衰，裹赠扶持意何切。丹砂著眼谩尔传，脂泽酿黍计已拙。由来妙道初不烦，此法莫从儿辈说。径思举袂揖浮丘，下视尘世真一吷。朱颜留得亦何为，追逐同坚岁寒节。"}