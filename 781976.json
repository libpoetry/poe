{"id":"781976","title":"赠顾大宗伯","dynasty":"清","author":"戴梓","text":"岱宗何巍巍，攀云尚可即。沧海何茫茫，乘波尚可适。卓哉鸿儒姿，高深莫可识。畴昔瞻其光，春风净云日。剑履玉阶晨，天香曳瑶碧。众星拱北辰，三台副烜赫。九垓播休徵，一代大宗伯。溯忆搴旗时，晴光乱矛戟。叱咤风雷兴，运用鬼神役。甘露靖蛮烟，真为万人敌。功成报至尊，捲甲归故宅。大哉不言武，收雄握巨笔。入理赜易明，阐义该且实。百氏穷冥搜，两间殚组织。立言尽奇变，亦如破城邑。筹深坚必摧，意到疑自克。铸字十万言，言言虎贲屹。盲左与腐迁，鼻孔同呼吸。圣道千年堕，融汇透精一。熙皞今唐虞，股肱自稷契。永永宜万年，调和建伟绩。藐余愧蠡窥，显晦安能测。鸡鸣掩翠屏，鹤舞抚瑶瑟。心随白日驰，发听清霜逼。花陨瓮头分，苔深屐齿湿。干将锈蜗涎，雨黑龙吟壁。回瞩后来人，阴森罗玉立。经为家渊源，材为国储积。睥睨凌千秋，啸歌畅一室。未肯老投安，篝灯著周易。羌彼群竖儒，鳞集裈中虱。吁嗟辽海氓，沙昏□伏枥。听风时一鸣，瘦振嶙峋骨。仰秣鸾凤光，高天胡可接。乌饥白杨枯，鬼老荒城僻。麒麟乖我怜，拊膺长太息。鹑头暖鹔鹴，脱粟甘玉粒。雪窦望晴空，袂掩商飙泣。长谣托归鸿，目断关云白。"}