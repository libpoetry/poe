{"id":"1109217","title":"赋祝次仲八景 潇湘夜雨","dynasty":"宋","author":"刘学箕","text":"移艘系湾浦，倾篷声更豪。谩起湘妃恨，长歌灵均骚。晓汐涨何许，微茫泛江皋。云痴天四合，密雪洒石矼。野渡灭行迹，岸沙横孤艭。谁怜鹤发翁，披蓑钓寒江。贸易足鱼米，相逢话桑麻。村墟人蚁纷，日夕山气佳。酒贱醉瓷瓯，樵渔自生涯。钟声烟际来，佛屋栖云端。回飙度崖谷，疏韵出林峦。东岫上明月，归僧濯清湍。轻蓑著篷背，日暮渔者还。新月印浅水，夕阳生乱山。谁歌采菱词，隐隐过前湾。木落露君山，空明夜气浮。冰轮揩鉴净，皓彩漾波流。空外数声笛，孤吟人倚楼。水落洲渚阔，天寒风雪微。自云排序下，聚翮与沙依。饥啄芦苇根，何时稻粱肥。归鹭林边白，落霞天际明。蒲帆载风急，征棹逐鸥轻。稚子候江浒，遥闻嬉笑声。"}