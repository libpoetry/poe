{"id":"277566","title":"台城路·郑纪常司马濒沼筑楼，楼面越秀山，晴岚积翠","dynasty":"现代","author":"沈泽棠","text":"几人呼酒登临去，楼高径回阑窄。落叶敲风，枯荷战雨，凉气侵人如湿。遥岑耸碧。恰捲上湘帘，翠岚流入。暮霭迷茫，秋阴无际磬声夕。杜郎欣共俊赏，琴樽欢聚首，惯印鸿迹。屐外苔荒，筇边树古，吟破东篱秋色。黄花笑客。笑短鬓依稀，疏狂犹昔。待唤盟鸥，催诗云影黑。"}