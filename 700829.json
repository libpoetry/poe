{"id":"700829","title":"癸亥冬得告西还途次漫赋","dynasty":"明","author":"曹于汴","text":"昨岁长安来，今岁西山去。道旁相睥睨，来往一何遽。修途旅枕寒，暴客郊原聚。岂不感君恩，绻绻不可住。君臣谊自高，行藏别有据。凭将迟迟行，聊以答吾遇。忆得一纪前，新年寓井陉。今日逢元日，依然旧馆亭。君恩频予告，授餐烦居停。山川似有缘，一笑酌春觥。健儿挟弧矢，飞骑堪怡情。却怀汉猛士，赤帜拔坚城。谁当靖东海，泰运转边庭。寿阳暂税驾，昌黎诗在墙。读罢行十里，狂风尘沙扬。咫尺不可辨，仆夫冻且僵。踉蹡投旅舍，草榻卧残缸。兼之我疾作，中夜起徬徨。行路昔称难，况乃鬓如霜。方知倦飞鸟，原来各忖量。林皋馀十载，鸥鹭久缔盟。昼营与夜梦，不离读与耕。天子思遗履，起我贰常卿。俾之赞风纪，俾之佐铨衡。有怀埒刍荛，拟将披腹呈。忽忽仍归去，秋毫报未曾。官忝真成窃，惭深涕泪零。所愿二三子，圣学共阐明。货利不可嗜，宠荣勿去争。树人将在此，慎莫藐予听。"}