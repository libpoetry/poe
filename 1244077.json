{"id":"1244077","title":"和答铨弟","dynasty":"元末明初","author":"郭钰","text":"别来两见春日满，愁思谁云春夜短。十八滩头鸣棹歌，吴姬劝酒银瓶煖。中江开帆先到家，意浓不计归程赊。但云老兄久埋没，诗句何得随飞槎。诸公传诵无新旧，相怜似是平生友。事业青云如鼠肝，文章白发羞牛后。长年冻饿茫无涯，不敢仰天生怨嗟。先生归去且种菊，词客愁来空饐瓜。"}