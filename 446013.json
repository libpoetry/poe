{"id":"446013","title":"自蓉赴滇访溪洛渡水电站夜宿三坪营地","dynasty":"当代","author":"熊东遨","text":"载得蜀山青，联车向溪洛。生凉松月高，炫紫岭云薄。一水出西南，千秋感寥落。岂无璀璨心，但少光明脚。澹荡空余情，劣顽时见恶。恰逢皇禹招，便作苍冥跃。驭电行八荒，施霖润阡陌。已知黎庶艰，自守升平约。其奈世间人，临流只相索。翻思上古音，按谱多成错。开济尚能任，沉浮安可托？曾闻先哲言：万物主有各。顺取神或予，逆收鬼难诺。慎持天地衡，毋夺儿孙乐。秉此对沧江，分甘宜小勺。"}