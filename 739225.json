{"id":"739225","title":"峡山寺","dynasty":"清","author":"杭世骏","text":"江行屈折不知里，今朝真到峡山趾。屏风几叠列门前，仿佛飞来灵鹫似。黄茅苦竹纷璁珑，犀牛潭水清若空。舍舟径穿侧岸入，大树橚爽摇天风。山灵知我爱佳眺，导入三门转清奥。山晖堂界二禺祠，帝子仙成颜尚少，振衣凌危台，数峰倒影风吹开。绿萝罥壁飞鸟绝，枯藓满洞清猿哀。玉龙蜿蜒下峻阪，苍雪弥天昼疑晚。寻源更渡流香桥，猛见飞流破岩壸。峥潺激响檐铎喑，心魂洒濯毛发森。孤亭谅少热客借，绝壑疑有苍龙吟。谁遣晶帘遮岫幌，拖落天绅一千丈。跳珠溅沫不肯休，要使多生首频仰。老僧对我长眉青，花宫寂寞春长扃。君不见劳劳尘世少仙骨，难将常语酬山灵。"}