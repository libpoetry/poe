{"id":"179404","title":"续潘探花捣衣曲","dynasty":"宋代","author":"郑会","text":"白石砧，秋沉沉。家家捣衣灯下补，惟有妾家心最苦。妾初嫁来能几时，良人从军今不归。去时杨花未飞絮，欲着春衫裁白苧。秋来暑尽白苧寒，远征未必便可还。宫裘止是赐上将，良人犹在行伍间。捣衣捣衣寄将去，闻道分兵又西戍。茫茫莎草生寒尘，沙场不见愁杀人。堂前阿姑老，得君早归好。捣衣捣衣空断魂，因□上有双泪痕。边功未成君着力，妾身孤单君莫忆。"}