{"id":"721259","title":"自五羊至河源得二十绝句","dynasty":"明末清初","author":"陈子升","text":"帐借江风盖借云，离情倚剑帖龙文。楼船更倩戈船护，初学乘槎谒圣君。行李参差两路尘，行人行矣送归人。风前尽醉林婆酒，白鹤晴峰无那春。木棉临水烂红霞，躞蹀何之白鼻騧。傍岸每嗔童子上，插瓶渠为采山茶。抹额成群锦缆牵，分明旗号亦喧阗。带牛佩犊非儿戏，待辟吾皇九有田。带马春沙暂牧场，今朝春水没中央。水接房星天上厩，分明匹匹肖鸳鸯。烟起山坳有竹庐，篷窗一半对风虚。青衣急走奚奴马，红嘴深窥翡翠鱼。围山周匝倚高墩，多少经营近水村。世乱深居寻不得，那知山顶是桃源。不见人家冷却春，青松山上立如人。招来试语神仙事，背指桑田拂袖尘。"}