{"id":"1226789","title":"尧帝庙","dynasty":"元","author":"王磐","text":"上古元气淳以腴，群圣既出如传胪。高辛登天帝挚痡，爰有真人起参墟。黄收纯衣握帝符，马如白练彤云车。璇玑玉衡拟天枢，七政循轨万物舒。耕田凿井人自娱，帝力于我何有诸。千秋万古仰范模，皎如白日临天衢。川流山峙雨露濡，圣人德泽何时枯。□□汉北声教俱，矧兹河汾其故都。邦人誇耀荣乡闾，遗庙世守无代无。迁新去故奠神居，道人精诚与神孚。觚棱金碧凌空虚，采椽土阶与古殊。岁时香火喧笙竽，神兮归来驻銮舆，祐我圣祚窥皇图。"}