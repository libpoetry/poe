{"id":"690174","title":"负暄","dynasty":"明","author":"张宇初","text":"负暄爱日和，云霭薄向舒。穷山积寒翳，庭树凋亦疏。下泉方斯蛰，田野聊安居。禾黍藉陇亩，返刈多空虚。感念曷为整，世漓迹亦殊。焉知温煦乐，尚及散与樗。繁霜悴百草，幽花杂园途。献君亮何由，芜秽益自除。寥寥太古意，涵泳自有馀。投身寂寞滨，自谓此生足。环堵翳蓬蒿，清阴覆园绿。聊支风雨凌，宁与世缘触。息交轮鞅稀，寡虑鲜情束。蔬食不求馀，高趺惟弊服。结习尘障生，虚妄薰陶熟。苦淡视莫亲，浮萦互趋逐。孰探天地和，心境湛敦复。大哉艮始终，硕果契山木。"}