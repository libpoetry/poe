{"id":"695080","title":"九日陪郭使君梅别驾饮少峰池亭使君有诗四首因用其韵各得一字和之","dynasty":"明","author":"林大春","text":"熊车随别驾，戏马到山家。今夕是何夕，黄花尚未花。长廊通露气，古木宿烟霞。独有林中叟，同来玩物华。泉源分凤渚，山色蔼丹丘。姓字曾题座，风骚忆壮游。庭芳金粟吐，池涌锦鳞浮。剪作东篱菊，聊充北海瓯。深林残暑退，宿雨乍凉天。片月弦初上，长河影渐连。论文樽酒外，看剑斗牛边。更觉沉冥思，飘飘入紫烟。主人常爱客，座上满鸿儒。架捲三坟轴，堂开五岳图。风流何水部，经术董江都。授简俱能赋，无惭为大夫。"}