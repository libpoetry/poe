{"id":"1110751","title":"会魏夫人席上命小鬟妙舞曲终求诗于予以飞雪满群山为韵作五绝","dynasty":"宋","author":"朱淑真","text":"管弦催上锦裀时，体段轻盈祇欲飞。若使明皇当日见，阿蛮无计况杨妃。香茵稳衬半钩月，来往淩波云影灭。弦催紧拍捉将遍，两袖翻然做回雪。柳腰不被春拘管，凤转鸾回霞袖缓。舞彻伊州力不禁，筵前扑簌花飞满。占断京华第一春，清歌妙舞实超群。只愁到晓人星散，化作巫山一段云。烛花影里粉姿闲，一点愁侵两点山。不怕带他飞燕妒，无言相逐省弓弯。"}