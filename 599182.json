{"id":"599182","title":"游厓山上袁明府萧老师","dynasty":"明","author":"李以麟","text":"我昔怀厓山，山深不可求。鳄湖一以眺，远水空悠悠。感此生梦寐，岁华已十周。兹行惬夙怀，况得及春游。东风吹征衣，新水摇轻舟。倏忽两崖间，四顾郁绸缪。日落长烟空，宕桨湖中洲。怒流激风雨，一夜生寒秋。鸡鸣揽衣起，毒雾散平畴。乱石如人立，遥天蹴浪浮。舍舟沿小港，一径入松楸。巍峨新庙宇，寥寂旧山邱。景物纷在眼，半带前朝愁。弱萝故袅袅，蜚鸟亦啾啾。百年夷夏心，凄恻欲谁留。回首烟霏外，慷慨席中流。赤日腾扶桑，万里阴霾收。把酒飏归航，且听渔人讴。"}