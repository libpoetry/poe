{"id":"691816","title":"赠刘元瑞五首","dynasty":"明","author":"李梦阳","text":"晢晢吴中娥，奕奕宛清扬。邂逅此堂隅，瞻顾两回翔。攘袖发浩齿，列坐无高倡。行云为徘徊，顺风托馨香。周席莫不叹，侧目在流光。何意芳盛年，峻义明秋霜。于礼诚销薄，银汉徒相望。矫矫云中鹄，忽忽晨南翔。连翩客游子，驾言逝何方。霜露日夜零，东路悠且长。意欲从子逝，我马玄以黄。徒思谅无益，欲置难遽忘。爱子千金躯，双亲在高堂。埋轮国东门，驾舟越洪洋。晨发天北偶，日夕至建康。皇居槩太清，陵树何苍苍。白马服衡轭，飘飖过路旁。敦交岂独薄，贫贱多顾藏。所志在宁亲，荣耀乃其常。青阳献嘉岁，玄鸟鸣我堂。远子念行役，驱车发南疆。岂不诚辛苦，王事切中肠。駪駪溯原薄，拊剑何慨慷。群形冒休泽，朽干扬朱芳。君子法天造，小人曷能臧。回车太行谷，结辔登羊肠。羊肠何崔嵬，俯视见大江。大江日东注，游子悲故乡。故乡复迢递，欲济河无梁。晨起振我缨，驾言行朔方。丈夫贵荣名，临路徒离伤。"}