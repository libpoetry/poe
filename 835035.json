{"id":"835035","title":"惜黄花慢 展重阳，和无悔韵","dynasty":"清末民国初","author":"奭良","text":"记插茱萸。只几朝黯淡，不似当初。寄怀篱萼，懒同醉令，探芳水蕊，冷到仙逋。对花十日那无酒，更簪否、莫漫愁沽。缓近垆。曝檐著絮，也抵衣租。登临莫向昆湖。任草虫自语，暮雁相呼。碧天如沐，坐迷菜蝶，金风乍紧，谁觅莼鲈。苦吟未觉浮鸥蹙，倚残醉、歌罢乌乌。客笑扶。茅檐底处烘炉。"}