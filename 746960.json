{"id":"746960","title":"赠曹映渠","dynasty":"清","author":"豫本","text":"西风飒爽吹苍烟，明明者月生中天。抱琴当月三叹息，无人解听清风弦。若忆新安曹季子，平生识曲通幽玄。我弹古调自怡悦，君独倾听忘宵眠。商歌相和出金石，一弹再鼓声渊渊。朅来不得数晨夕，松石相赏虚三年。闻君家在翠岩北，黄山岚翠相澄鲜。安得十年毕婚嫁，从君卅六云峰巅。容城浮邱挹我袖，徜徉黄帝丹炉前。有时天乐出虚碧，琅璈湘磬云中传。与君更作《水仙操》，仿佛回刺成连船。山林杳冥海水立，移情怆叹惊飞仙。"}