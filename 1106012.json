{"id":"1106012","title":"被诏考制科呈胡武平内翰三首","dynasty":"宋","author":"王圭","text":"奉诏金门草圣题，平明趋过殿西墀。宫床赐笔宣名早，赭案焚香上策时。朝论只应收畯杰，皇心非不监安危。玉堂词客承恩久，几度曾来醉御卮。清晓华芝度景阳，凝严又许对西厢。通宵客梦闻钧吹，几日朝衣带御香。东观图书经屡读，旧溪桃李见新芳。三千文字皆奇册，饱死侏儒讵足量。忝班清禁接严徐，诏侍延英访对初。沧海烟霞连太液，丹霄日月近雕舆。明廷已奏安危策，紫府谁将姓字书。从此青云知有路，致君材业不应疏。"}