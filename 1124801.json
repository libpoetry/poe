{"id":"1124801","title":"上林殿院次公","dynasty":"宋","author":"徐积","text":"身虽老矣心弥壮，义必为之世所谙。新著绣衣行殿内，又骑骢马使淮南。升堂避席非常礼，就室迂身共燕谈。更问熊熊与老老，应咍稚女拜而参。一从缙笏垂绅后，所至官曹不苟拘。皓首积成高世义，赤心倾在逆鳞书。温如冬日人之望，严载秋霜使者车。以爱以威无不济，恩从城市入田庐。衰翁大半白髭须，活到明年六十馀。未死须为治河说，此生难就赈饥书。西庵共坐诸僧榻，南郭亲逢大使车。记得偶同诗韵否，淮东使者亦嗟歔。老身如坐白云山，人日登高我自閒。莫道此心无乐事，未知何日有愁颜。月将寒影投书幌，菊遣秋香过竹关。悔不醉时篱下卧，和花和蕊一时攀。闭门老子卧游山，心去穿云身自閒。平地散仙曾有号，坐曹为吏亦何颜。吟诗著屐都无齿，探月开门更不关。酒后爱逢花后发，花枝好向醉中攀。老怀秋思各思山，绿发儿童事事閒。感物但搔头上雪，呼人莫笑镜中颜。篮舆自可来尝酒，芒屐犹能去渡关。玉井有花高百尺，秦王宫女许谁攀。三叹枉教陪一唱，诗仙争肯伴樵夫。金刀刮尽尘埃气，玉水洗成冰雪肤。涸胃已惭搜思竭，乾喉兼觉出群粗。馀篇只等功成后，留和棹歌寻五湖。两人外迹本相疏，何故孤孤为病夫。未报已惭公面目，有情顾入我肌肤。将身荷负嫌躯小，引臂镌镕要骨粗。尽力吟哦吟不尽，此时寒雨满淮湖。林氏家藏万帙书，五船便可当五车。别顾客舟施坐榻，更谋官舫作行厨。写时教子烘青竹，读处呼童捉蠹鱼。悔不早知都借取，终身挟策灌园蔬。"}