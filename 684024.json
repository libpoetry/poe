{"id":"684024","title":"敬美弟杜门信州移文乞休赋此寄之","dynasty":"明","author":"王世贞","text":"寒霜日夜零，廓落成晏岁。羁羽坐空条，畴能不愁思。愁思望故乡，安为久留滞。故乡足稻粱，处者甘其惠。伏罗更以详，忽来诚可畏。不睹双飞凤，摩空适其志。晦显何足陈，无营乃为贵。侯生縻抱关，会计委宣尼。不复知身贱，焉知贵为谁。大块博物形，自古多参差。得失若浮萍，泛者偶值之。高位多折腰，韦缟乃信眉。黄鹄游于田，尺鴳笑其卑。狎世诚非易，避人良岂宜。彭蠡汇大江，洪波浩洋洋。零雨久滞淫，牛斗摄其光。匣中双飞龙，生不铲名王。一旦埋槁壤，时时啸寒霜。□□貌若兰，不因风菲芳。盛年中自失，垂晚怨朝阳。逝晷不我还，抚壮当自详。无为爱一壑，坐使玄鬓苍。"}