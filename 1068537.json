{"id":"1068537","title":"过安平小集","dynasty":"宋","author":"王安中","text":"王鲔未荐春，永叹念河曲。游子怀故乡，书剑就装束。横流一苇航，归日三秋促。属骖饶阳道，解鞅获馆谷。鸣乌尾毕逋，喜信乱城角。邑中二三子，彼美温如玉。行李往来者，东道礼尤笃。一尊相劳苦，桃瓜间红绿。深严布金地，良可避蒸溽。呼龙劝客留，雨声裂华屋。诸公气吐虹，不鄙余录录。号呶叫博卢，露跣围弈局。漫郎本何者，蒿蓬倚松竹。更不效天随，凄其茹杞菊。"}