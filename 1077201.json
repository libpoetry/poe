{"id":"1077201","title":"读四家诗选四首 其三 退之","dynasty":"宋","author":"李纲","text":"昌黎文章伯，乃是圣人耦。传道自孟轲，渊源极师友。雄词障百川，伟论挂众口。馀事付诗篇，雅健古无有。尤工用险韵，妥贴等妍丑。毅然倔强姿，挥此摩天手。立朝著大节，去作潮阳守。驱扫云雾开，约束鲛鳄走。位虽不称德，妙誉垂不朽。譬犹观泰山，群岭皆培塿。又如众星中，错落仰北斗。籍湜何足云，齐名岂其柳。"}