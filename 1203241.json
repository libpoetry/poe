{"id":"1203241","title":"宜靖三台 化丹阳","dynasty":"元","author":"王哲","text":"有限形躯，无涯火院，刹那催促光阴。想人生、有似当风烛，整日家、昼忙夜惊。有等愚迷，千思万想，家缘逼迫浑沉。爱子怜妻，被冤家、系缆萦身。猛悟回头，名缰割断，恩山推倒重重。将爱海跳出，清闲乐道逍遥，半张纸，一张琴。土榻安眠，牢拴意马，莫教斗乱身心。慧剑挥时，斩群魔、万神自宁。二气相交，龙奔虎走，金乌玉兔相迎。入玉炉、金鼎丹砂，炼阳神、出朝玉京。此个家风，冰清玉洁，点头多谢知音。欲要成双全后，价值千金。"}