{"id":"68990","title":"漆树行·东园漆树三丈长","dynasty":"元代","author":"王冕","text":"东园漆树三丈长，绿叶花润枝昂藏。虫蚁不食鸟不啄，皮肤破碎成痍疮。野人摩抚重太息，受辱匪因临道旁。九天降气疏涩液，大家小家来取将。陶盆纸笼攒待满，手中白刃磨秋霜。况兼时令值肃杀，苟无正性安敢当？所愿天下尽光泽，岂辞一身多损伤？君不见西郊樗栎百尺强，薜荔裹缚蝼蚁房，此物安可升庙廊？"}