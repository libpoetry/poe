{"id":"1218171","title":"鹊有媒","dynasty":"元","author":"吴景奎","text":"长林萧萧两乾鹊，牖户绸缪欣有托。雄飞望望杳不归，饮啄应怜堕矰缴。孀雌哺鷇成孤栖，月明不复从南飞。迢迢织女隔银浦，风多巢冷将畴依。花间双鹊能凸喜，来往殷勤道芳意。雄鸠佻巧鸩不媒，愿得灵脩几同类。斯须众鹊邀提壶，入林绕树声相呼。群飞尽弃遗一鹊，同室定偶携诸孤。彊彊和鸣如有道，求牡深惭雉鸣鷕。踰墙钻穴相窥从，重叹人而不如鸟。"}