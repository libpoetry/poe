{"id":"720270","title":"南陈北李","dynasty":"明末清初","author":"尤侗","text":"南京有一陈，太学无弃人。北京有一李，太学多端士。李先生，讲《五经》，公侯环坐听《鹿鸣》。桥门荷校辱非刑，诸生举幢呼阙廷，会昌上奏太后惊。陈先生，考绩至，手书《四箴》返金币，招之不住守吾志。危哉履虎幸不噬，两贤道同命则异。君不见西市将杀薛夫子，灶下老仆哭不止。"}