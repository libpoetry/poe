{"id":"1253132","title":"大都即事六首","dynasty":"元末明初","author":"张宪","text":"平章桥上日，光禄寺前春。杨柳绿垂地，桃花红照人。粉香迷醉袖，草色妒行轮。屠狗悲歌者，空埋泉下尘。三月西山道，春风平则门。绣鞍红叱拨，毡帽黑昆崙。衣襆分香裹，壶瓶借火温。醉归杨柳月，绿雾掩黄昏。小海春如画，斜街晓卖花。连钱游子骑，斑竹美人家。袄色摇红段，鞶香斗蜡茶。额黄斜入鬓，侧髻半翻鸦。杨柳暮鸦啼，钟楼日入西。小车随客散，归马望尘嘶。碧瓦差宫树，金波溢御堤。时平足行乐，谁问醉如泥。红雪点绵袍，青楼酒价高。朱丝红椤桫，玉斗紫葡萄。春餤行绫卷，秋腌割佩刀。帘钩风不定，触损?翎毛。千步廊前月，朦胧照御街。风檐鸣宝铎，雷板耀金牌。城影平铺地，楼阴半上阶。谁家吹短调？一夜乱春怀。"}