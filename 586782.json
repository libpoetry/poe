{"id":"586782","title":"瞻云图为贾学士题","dynasty":"明","author":"钟芳","text":"瞻云有图何泥泥，翰林学士衣冠系。凝然一片倚清秋，似向园林荫桑梓。我披瞻云图，为赋瞻云歌。颍川河阳才咫尺，太行嵩岳交嵯峨。云下老翁世希有，贵封词臣更遐寿。芝兰玉树满庭阶，艺苑腾声常八九。只今耆龄九十三，伏生卫武伯仲间。瑶觞泛紫荐秋影，忽疑一老遗商颜。睇久云渐移，意定云还住。栖栖千里情，寄置云生处。天南天北两悠悠，杰调豪吟起玉楼。遥知不似闲舒卷，常与青山拥帝丘。"}