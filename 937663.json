{"id":"937663","title":"满江红 其三 雨后携家游西湖，荷花盛开","dynasty":"宋","author":"陈三聘","text":"绀縠浮空，山拥髻、晚来风急。吹骤雨、藕花千柄，艳妆新浥。窥鉴粉光犹有泪，凌波罗袜何曾湿。讶汉宫、朝罢玉皇归，凝情立。尊前恨，歌三叠。身外事，轻飞叶。怅当年空系，誓江孤楫。云色远连平野尽，夕阳偏傍疏林入。看月明、冷浸碧琉璃，君须吸。"}