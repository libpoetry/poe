{"id":"738032","title":"春田即事","dynasty":"清","author":"邓廷哲","text":"春郊芳草绿，土膏初动时。田家依稼穑，中夜理镃基。驱犊迎晨出，花村东未晞。春鸠鸣晓树，落月摇桑枝。锄声惊虫蛰，笠纠飘东菑。新塍映白水，漠漠光参差。良苗怀秀色，和风陌上披。妇姑馈饟黍，依依来致词。风露欺枵腹，四体毋乃疲。富贵劳益甚，农夫食力微。天壤无逸物，日月如梭驰。暮归鸡栖埘，烟火出茅茨。林下较晴雨，抱膝课孙儿。先畴当世守，勤劬焉敢辞。"}