{"id":"186977","title":"赠邮文秀才","dynasty":"宋代","author":"姚勉","text":"风行水上真文章，不羽不胫游四方。妙语缀入牙颊香，意有佳客扬其芳。美君金璧不愿将，多文为富纷储藏。牙签玉轴缃缥囊，书船贯月飞虹光。鼎肉试取一脔尝，珠玑璀璨锦绣张。痴指快读下五行，虎凤蔚跃蛟龙翔。尚欲效学鸡林商，遍索伟制丰行装。哲匠谨勿麾门墙，当遣纸价贵洛阳。"}