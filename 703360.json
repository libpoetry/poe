{"id":"703360","title":"和吴采臣粮宪春日偕两令君令甥及诸公过游予他出乘予新制舟至大通寺","dynasty":"明","author":"释今无","text":"三春未得晴明候，此日初开江上云。南浦烽烟悽未断，西樵山色尽平分。呕哑尚觉渔能乐，潇洒应知鹤不群。共有仲宣楼上意，书成词赋孰如君。无因乞食见高幡，村落萧条动世尊。偶策竹筇趋客舍，倒迎草履失山门。莺啼绿树声初滑，兴引红云日未昏。独酌浊醪閒引领，海天碧尽自无痕。琵琶洲接海潮湾，东望烟花惨客颜。蟹舍倾斜迷日月，军书旁午阻云山。静看鸥鹭皆忘水，暗惜风尘忆闭关。丛桂暂时羁绊少，清流濯足可寻閒。五石樽成系水边，暂供游兴乐初禅。寺当烟雨长无地，路入松楸忽有天。可爱身坚常对坐，何如耳热或欹眠。江湖不少神仙术，终日陶陶即计然。处处春光叹寂寥，无情空自长寒潮。负锄瓜下栽姜种，拾栗铛中煮芋苗。梦似江淹原有笔，词如扬子不须嘲。独惭未赴登临约，閒杀花田小石桥。近水孤村尚种茭，岂知戎马已生郊。流离人似亡家狗，拥肿僧如大腹匏。索食何门容踯躅，吞声是处见喧呶。文园词客贻仙韵，且自乘鸾把月敲。跳跃双丸射海涛，鸱夷真否有三高。人间苦乐迷黄鹄，水国旌旗插白艚。避世逢萌过雁塞，思秋张翰泛渔舠。空来野老无供给，钵水孤擎只冷淘。城头遮日日偏寒，一尺蒲团万顷宽。僧入定时忘宠辱，客来云际见芝兰。秋荷香老堪为纫，翠柏苗枯可当飧。拟作一篇招隐赋，武陵无路觅溪难。参差玉树会鸣珂，辟咡登临乐事多。白练影光分綵笔，绿畴云起濯新禾。早随学礼谈廊庙，时亦寻僧到薜萝。象舞凤翔那得似，老莱衫袖引高歌。归舟一路起寒鸦，蜡屐闻香已印花。粤峤云林原卤莽，南中词赋本豪华。接篱斜见山公酒，木碗深知北院茶。我亦趋归空伫立，山童报客早还家。"}