{"id":"1084766","title":"和韩县斋有怀四十韵","dynasty":"宋","author":"王十朋","text":"读书窥古今，掩卷成叱咤。唐虞昔垂衣，禹稷起躬稼。人材各超绝，王业迭兴谢。典谟光日月，雅颂蔼兰麝。孟轲论易地，颜回堪并驾。穷达虽殊途，圣贤实同价。避就乡邻斗，泣笑疏戚谢。甘心惟饮瓢，没齿不谈霸。斯人嗟已亡，末俗遂多诈。禄从枉道求，气为权门下。争为邑犬吠，翻取猎师骂。幽人思隐盘，高士欲耕灞。予生苦多难，安迹殊未暇。冬行皲两足，夜坐痹双髂。黄卷徒自劳，青云未能跨。借势乏王公，成名无仆射。大学厌齑盐，亲闱疏脍炙。眷眷日怀归，区区每求假。飞同鹢过宋，闲若马归华。陋巷怀哲人，短檠烧午夜。对床有兄弟，通家足姻娅。谈笑开芳尊，尘劳释征靶。篇章日盈囊，卷帙时抽架。咏歌同舞雩，叹息殊观蜡。有田聊代禄，无谪不祈赦。未为雄草玄，谩学愈苴罅。啸傲穷朝曛，弦歌达冬夏。头角姑自藏，齿牙谁肯借。眠从弟子嘲，醉不金吾怕。心知得失妄，眼见炎凉乍。造物岂吾苦，交情勿渠讶。马来未为福，火尽安足藉。孝弟傥自脩，长幼必能化。力耕西畴禾，剩种东皋柘。旨甘奉盘餐，温凊饰台榭。斗粟鉴汉谣，一爨共崔舍。仰效慈乌哺，俯笑寒鸱嚇。但令尊不空，莫厌客频迓。风篁观掩冉，山禽听娇姹。困穷乃吾幸，此祸不须嫁。"}