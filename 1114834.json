{"id":"1114834","title":"范蜀公挽诗","dynasty":"宋","author":"李廌","text":"蚤岁青云近，英声四海驰。能怀天下宝，独让月中枝。既已登龙坂，咸观入凤池。如何老清禁，偃蹇卧明时。仁人宜有勇，无欲故能刚。凛凛回天力，危危极谏章。一言扶日御，万古正乾纲。首犯龙鳞意，渊衷亮未忘。庆宁虽首议，濮庙一何公。君子初无党，贤臣惟尽忠。死生全大节，社稷倚元功。疾彼梁丘子，依违秪尚同。荆舒昔未惩，抗疏誓身争。卫鞅虽难屈，桑羊屡请烹。危言知不用，脱屣谢浮荣。岂恋三台近，全无万世清。直气犯荆舒，承明下玉除。禁林馀谏藁，蜀道拥安车。自谓三宜去，吾知众莫如。谁为忠义传，事事举堪书。嗣皇思故老，趣诏侍筵经。驷马空频驾，高鸿本自冥。苍生虽绝望，盛德愈流馨。出处俱全节，辉光并日星。关雎久盈耳，魏阙亦游心。不废江湖乐，亲调钟磬音。九重初击拊，千代正哇淫。器在人亡矣，哀哉泪满襟。重望晋随会，清明越大夫。忘身安社稷，寄傲老江湖。黼冕固已远，黄金犹可模。旌贤宜异数，愿上孝宣图。八十虽云寿，吾嗟未及期。方之昔卫武，犹不至期颐。幸处仁人里，叨膺国士知。空馀恋轩想，况复九原悲。众乐西南圃，从公数共游。清无马融帐，荣预李膺舟。河汉德星陨，山川英气收。孤生筑场意，索寞向新丘。"}