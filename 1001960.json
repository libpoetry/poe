{"id":"1001960","title":"寿广东帅潘直阁","dynasty":"宋","author":"曾丰","text":"太初谈赤松，中古说黄石。笑策导引勋，须鬓白成黑。金华得道人，缀自仙之籍。虽因习堕缘，久悟空为色。泥丸至丹田，盖著半生力。若为鬓与须，白者日加益。陆展馀染方，岂固未全得。老聃生世初，鬅鬙头已白。公白才十年，视聃迟半百。纸帐挂斋中，竹奴攲枕侧。染亦无所施，元方不须觅。或疑白之根，勃窣蟠胸臆。太白缘搜诗，少陵为忧国。根未能中芟，华宁不外茁。根华理固然，抑复容有说。春浅未多温，腊颓有馀冽。纷纷破萼梅，衮衮放花雪。融结上鬓须，愈白愈清绝。少于仁用功，晚以静为德。厌坐广平堂，归住子云宅。卧听儿吟哦，起视孙戏剧。颐间瑩生朱，眼底光盎墨。鬓须从白尽，不失寿箕翼。切毋痛著梳，更勿闲事镊。长留与人看，知是老仙伯。曳裾客盈门，我独有诗癖。齿愿与公俱，倒指满千亿。年年赋寿诗，岁岁为贺客。"}