{"id":"838096","title":"闲散石虎墓","dynasty":"清末民国初","author":"许南英","text":"梦蝶园边一抔土，残碑斑驳勒石虎。墓中虎骨化灰尘，头衔独以闲散取。不知年代何许人，是清是明难判剖。台湾自鼎革而还，郑氏开荒为初祖。其时亦有济时贤，文武衣冠难仆数。王辜卢沈张郁俞，刺桐花下诗坛聚。正青先生别一流，好佛自作蝶园主。之数人者我俱知，理乱不闻谢簪组。吁嗟乎，生才乱世总不祥，不如闲散之为愈。斯人不闻与虎群，虎亦不与斯人伍。剩水残山一虎坟，春草秋花荐牧竖。短歌当虎墓志铭，呜乎石虎足千古。"}