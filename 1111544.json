{"id":"1111544","title":"和何逢原南山八咏 观颐堂","dynasty":"宋","author":"何梦桂","text":"南山住对北山阳，十亩皋田种稻粱。粗饭浊醪随分足，焚香读易日偏长。閒倚阑干水竹间，浮云尽处见青山。山前万古行人老，日日林鸦入暮还。一泓寒碧浸青天，夜静天虚月在泉。洗耳莫听人世事，自弹流水和潺湲。清泉白石此丘隅，谁解尘缨漱玉壶。歌罢沧浪千古意，祇今曾见似人无。一镜天公妒不容，妖蟆食堕此山中。琼楼玉宇知何在，空忆明皇到月宫。宰松千尺四时青，松下丰碑马鬣平。满地松花人不扫，东风吹老杜鹃声。白藕花飞上玉栏，菰漂黑黍浸云寒。鯈鱼自乐鸥忘我，背立西风尽日看。住入山深涧水穷，白头梦不到侯封。巴邛橘老人应换，二老如今不再逢。"}