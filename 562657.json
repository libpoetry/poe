{"id":"562657","title":"题山水","dynasty":"明","author":"丘浚","text":"我本山中人，老作朝中客。玉阙金门非不恋，碧水丹丘也须忆。每当骑马想牵牛，几听鸣銮思棹讴。梦魂不怕江山远，夜夜飞归海上洲。欲归未归止惆怅，偶见新图心悒怏。恍如去国见似人，阒若逃空闻足响。上题一尘不到处，境静人閒多雅趣。彷佛疑为旧所居，分明似识曾行路。记得山中睡起时，倚阁停云有所思。忽然来我平生友，心欲急见嫌舟迟。图中便是心中意，风流画史何多致。半幅轻绡万里思，无乃笔端能缩地。对此融心神，居然念乡曲。江上愁心千叠山，云间遁迹三间屋。忆年十五心尚孩，十八年前曾梦木。木巳合抱孩白头，某山某水何日重钓游。尔时江村竹屋下，却望红云在天际，漂渺五城十二楼。"}