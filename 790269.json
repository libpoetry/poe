{"id":"790269","title":"读留侯传书后","dynasty":"清","author":"张廷寿","text":"终始心为韩，美哉文成志。韩亡乃归汉，出处必以义。大义经激发，曷敢生退避。副车一击之，大索咸阳地。亡命竟保全，此事关天意。圯桥黄石公，踪迹太诡异。一卷阴符经，作用判为二。何须从景驹，无宁事刘季。长事帷幕间，六合收指臂。复韩宜说楚，抗论明义利。横阳君成贤，敢请归以事。天心固有在，成也中道弃。谒者高阳生，倡立六国嗣。窃念六国中，韩宜拜其赐。胡为借箸筹，竟拂此君议。立韩终不久，适为楚所饵。以是知侯心，计之亦巳閟。鸟啄既堪悉，鸱夷更可愧。鸟尽弓不藏，终招人主忌。信何囚且醢，此事由自致。百尔方寒心，况敢居尸位。四皓荐诸庭，可代厥躬悴。岂慕万户侯，谷城聊自庇。明哲能保身，辟谷实虚伪。"}