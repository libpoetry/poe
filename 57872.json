{"id":"57872","title":"南京遇苏平仲编修","dynasty":"明代","author":"胡翰","text":"南州苦寒月，雨雪久不{雨方}。风沙满长道，四顾心飞扬。君子有行役，束书归故乡。故乡浙水上，远在天一方。父母及兄弟，昔别今五霜。我昨来自东，音问不得将。为言起居好，良足慰子肠。巍巍帝王都，济济人物场。六馆走相送，如惜孤凤凰。惜兹岁华晚，眷彼川路长。卧听吴门钟，归共越人航。上堂拜家庆，兄弟同乐康。欢言酌春酒，拜舞迎春阳。愿言千丈厓，长照百年觞。"}