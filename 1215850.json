{"id":"1215850","title":"衢牧范松石为余作秋江晚渡图","dynasty":"元","author":"洪焱祖","text":"风帆已落山生烟，霜叶半红新雁天。野店小桥通线路，孤峰古寺斜阳边。荷担驱驴者谁子，满衣山翠凉娟娟。一人趁渡出沙际，何处撑来鸥外船。使君为我图此景，披阅令人发深省。一日将昏一岁秋，大似百年逢老境。如何抛却云水乡，总是埋头声利场。早觅家居到彼岸，莫待月黑迷津航。"}