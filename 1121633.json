{"id":"1121633","title":"舅母太夫人方氏挽词三首","dynasty":"宋","author":"范成大","text":"四德仪邦族，三迁奠里门。姑宁忧疾痛，子自乐平反。夏枕方供扇，薰堂甫种萱。那知秋暑退，无复御轻轩。门户传清白，阶庭侍紫青。百年歌燕喜，五福用康宁。诀箓尝观妙，旒旌谩勒铭。神游定超绝，何必讯泉扃。我愿延陵道，几如渭水阳。适传杯泛影，何意隙沉光。拟补兰陔雅，翻吟薤露章。支离妨执绋，雨泣望楸行。"}