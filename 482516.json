{"id":"482516","title":"云南乐","dynasty":"明","author":"孙蕡","text":"成都贾客向人语，黎州多风杂多雨。雪山万古长不消，山下四时风气暑。竹林西畔是云南，不论冬夏披毡衫。蛮官见客花布袄，村妇背盐青竹篮。绳桥跨涧石巀嶪，部落马蹄皆灌铁。引筒贯索通客行，插木入崖防栈绝。郫筒酒熟蛮人歌，太平今喜无兵戈。悬车不戍相公岭，卖马安行大渡河。牛缨换贷跻邛笮，路出彭门缘剑阁。火井秋篁截洞箫，几腔吹作云南乐。"}