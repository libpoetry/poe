{"id":"262173","title":"高阳台·仙麝吹尘","dynasty":"现代","author":"吕碧城","text":"仙麝吹尘，飞琼春梦，余芳半入苔痕。细雨轻寒，空山鹤怨黄昏。劳他驿使重来探，道美人已化春云。最无端，小劫匆匆，粉泪犹新。返魂纵有奇香在，怅青天碧海，难觅吟魂。绿树婆娑，他时谁认前身。断肠曾照惊鸿影，剩桥头、素水粼粼。奈春波，流去天涯，影也难寻。"}