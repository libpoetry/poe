{"id":"509006","title":"九江候孟诚李都不至而回留此寄情","dynasty":"明","author":"韩雍","text":"同年复同官，别久重相忆。闻君北堂讣，使我增恻恻。远来致生刍，兼之慰忧戚。山头侧身望，十日未能即。试问东来船，杳然无踪迹。匍匐无计往，而且乏羽翼。况奈心事牵，匆匆逼行色。空须怅然归，欲候那可得。莫嗔南风狂，莫怪江水逆。古称会面难，何时此情释。愿言节哀痛，终图报深德。"}