{"id":"1114965","title":"感叹二首","dynasty":"宋","author":"李觏","text":"世常羞贫贱，贫贱非我羞。道成不见取，贫贱谁之由。陛楯拥尧舜，廊庙居伊周。面对岂无说，咫尺路阻脩。浮云关太虚，白日光逆流。嗟尔临人者，蔽贤天所仇。得志万罪消，失志百丑生。谁云王路宽，枯槁不敢行。出言到口角，缩舌悔恨并。自省犹若此，况乃蚩蚩氓。故知当今贤，未有非簪缨。"}