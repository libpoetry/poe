{"id":"854469","title":"赠五星陈东野","dynasty":"宋","author":"方逢辰","text":"粤从动静极互根，裂为二气分五行。未有二气先有理，理与气合人物生。人惟禀得天地气，故为耳目形口鼻。人惟禀得气之理，故为仁义为礼智。气为人形理为心，同是水木火土金。今人问气不问理，茫茫只向天外寻。人而不仁木已死，不须更论败在子。人而薄义金已伤，如何却说生在巳。无礼无智水火灭，不忠不信土气绝。人于心上斩了根，是气安从有萌檗。出门一笑逢星翁，谈天议论迥不同。若能论气又论理，太极只在挑包中。"}