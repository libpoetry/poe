{"id":"608183","title":"东鲁豪士行","dynasty":"明","author":"区大相","text":"门有万里客，不剑亦不琴。手持漶灭刺，欲语泪先淫。家本东鲁儒，豪举世难任。游戏孟诸野，射猎峄山岑。徒手殪猛虎，仰面接飞禽。十五学孙吴，出身为羽林。曾随汉车骑，逐虏塞垣阴。勇略颇自许，意气人所钦。一朝时事改，避难五溪深。是时戈船将，十万靖南侵。攘臂千夫长，捐躯百战临。论功无分寸，谗害复相寻。廿载事戎行，家远绝信音。笑谈皆按剑，勋业遂泥沉。丈夫赴国难，肯负平生心。桑榆幸未晚，壮图希自今。暂辍南征曲，为君东武吟。"}