{"id":"437103","title":"仿太白登览","dynasty":"金","author":"赵秉文","text":"扁舟过海岛，风便一日耳。咫尺不可期，波涛四十里。朅来鸡山下，共浴桃花汤。洗尽尘土骨，心期云水乡。夜梦挂席南斗傍，金山寺影水中央。海云嘘蜃化楼阁，撞钟击鼓闻海阳。施食狎鸥沾法味，衔花驯鹿散天香。夕阳万顷鹘没处，水涵天影青茫茫。临风朗咏太白句，鸟飞不尽吴天长。海山道人种白玉，碧眼方瞳照岩谷。遗我天书三十六，模糊尘眼不可读。醉乘天上紫玉麟，一问东海青童君。天风吹衣毛骨冷，银河倒浸扶桑云。麻姑两鬓垂秋霜，人閒沧海变耕桑。归来笑抚灵松下，春风几度桃花坞。"}