{"id":"61401","title":"万历乙未正月十五日","dynasty":"明代","author":"虞淳熙","text":"身倚南屏隐，心将宗镜传。杖藜过净寺，开藏惜残编。幸得多人写，欣看万卷全。阐扬须大士，弘演忆先贤。谁继永明日，遥赡回耀天。如公甘让席，杨尹肯辞筵。同谒云栖祖，期闻《圆觉》诠。沿江入山拜，投地掩泥虔。交口勤三请，陈辞具十缘。逗机如有待，应供岂虚延。方丈都生草，圆袍见性莲。他山并芜秽，此地绝腥膻。但值狮扬麈，何愁鸠化鹯。况师渝六十，应早利三千。近赴王城请，新安佛国禅。赤栏荣树覆，金榜杂花鲜。门外貂珰侍，床前缨纟委连。藩司作屏翰，关令望神仙。广护伽蓝大，深居兰若坚。师来上元节，人庆下生年。顿启神通藏，俄倾吴市廛。城东老母出，贫里病儿前。戢戢鱼头密，纷纷猿臂牵。旧僧仍落发，故友愿齐肩。共趁山钟晓，争观慧日悬。莫须疑看杀，耐可厌胡缠。立雪僧腰没，瞻风客履穿。贞明釜犹小，香积突常烟。剥落黄妃木，干枯圆照泉。龙归偏坐蜕，蛇去敢留涎。张果乘驴至，天王入梦怜。虎除不净肉，宫购放生渊。既阐诸经旨，还滋众福田。孰参裴相侣，我听伯牙弦。返棹辞余粟，临行散衬钱。白云披坏衲，明月照空船。推费天人力，高同佛祖眠。铜轮元誓取，宝地向争先。他日新笺就，重宣净土篇。知为不请友，转觉一音圆。"}