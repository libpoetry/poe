{"id":"586614","title":"走百病行","dynasty":"明","author":"周用","text":"都城灯市由来盛，大家小家同节令。诸姨新妇及小姑，相约梳妆走百病。俗言此夜鬼穴空，百病尽归尘土中。不然今年且多病，臂枯眼暗兼头风。踏穿街头双绣履，胜饮医方二钟水。谁家老妇不出门，折足蹒跚曲房里。今年走健如去年，更期明年天有缘。蕲州艾叶一寸火，只向他人肉上然。去年同伴今希有，几人可卜明年走。长安主人肯居停，寂寂关门笑后生。但愿中秋不见月，博得元宵雨打灯。"}