{"id":"678435","title":"寄愚士兄","dynasty":"明","author":"刘绩","text":"越国盛文献，多士郁如林。况子崇锋颖，馀声夙所钦。明闇虽殊资，趣舍岂异寻。朝游接经毂，夕寝共华衾。朱弦有迭奏，绿醑无孤斟。鄙情忝葭玉，高谊契兰金。合并昔所欢，离索今难任。子居曾城阿，我阻清湖阴。岂无车与楫，川途回且深。仰瞻璚树枝，还顾苍山岑。顾瞻岂不忍，谅子无遐心。眷言怀嘉贶，伫立俟徽音。"}