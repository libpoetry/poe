{"id":"1143276","title":"德祐六年岁旦歌","dynasty":"宋末元初","author":"郑思肖","text":"天运无情岁事新，大宝虚位孤王春。昼出衔恤夜梦哭，皇皇五载臣无君。南望二王未驻跸，北忆三宫犹蒙尘。祅祲蚀日地轴折，冤气上腾霾苍旻。百姓茹苦痛彻髓，大事未定焦如焚。我宁久处遁闷中，遽忍终死为逆民。大哉父母之遗体，与生俱生仁义身。天鍊精金铸我心，上籀忠孝两字文。痛忆我君我父母，眼中不识天下人。不变不变不不变，万挫以死无二心。醉喝海岳尚翻动，不信不灭犬羊群。或谓逝水不可复，叱我痴忠空愁颦。焉知汉绝十八载，光武乃兴舂陵兵。即此一语断世事，仰面再拜泪如倾。"}