{"id":"798866","title":"无愁可解","dynasty":"清","author":"杨玉衔","text":"愚弄世人，造物何意。悲欢离合生死。乾坤一网罗，被笼罩、孰可避。白发朱颜弹指事。往矣流光流水。不遇著、却相忘，遇着始见，老到我你。忆昔总角嬉游，生如寄、蜉蝣外家檐里。茑萝随树到，两母相随又逝。觅食饥驱况往里。冷暖相知才半。雨窗话剪烛，真如梦醒，纵无酒、许心醉。"}