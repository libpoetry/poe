{"id":"1253047","title":"江上曲八首","dynasty":"元末明初","author":"刘基","text":"数树垂杨绿水边，问郎何不系兰船？浦沙新涨青山远，半夜月明无杜鹃。曾记楼船夜泊时，家家弦管斗腰肢。于今弦管归何处，绾束枯蒲当酒旗。昨夜月明天似水，今晨月落水如天。天长水远人何处，芦苇萧萧一抹烟。紫桂香销五夜霜，碧云收尽玉蟾光。琅玕不是人间树，何处朝阳有凤凰。月出前山青黛寒，雁声遥下碧云端。草根错认骊珠吐，自是西风白露团。宾雁来时月满洲，于今雁去月如钩。雁来雁去何时了，月照离人又白头。忆见垂杨缒绿丝，陟看秋菊映疏篱。柳花作絮随风去，菊绽金葩欲似谁。红蓼丹枫一色秋，楚云吴水共悠悠。人间万事西风过，惟有沧江日夜流。"}