{"id":"1207818","title":"将赴江浙大府校进士试会疾止建安驿上后山东眺郡城作十二韵","dynasty":"元","author":"范梈","text":"青云建安郡，人物故钟秀。承旭开芳树，凌虚列遥岫。溪声涌夜长，石角吐秋瘦。渔沙府图谶，仙室川浸溜。征尘汩炎毒，服事弥奔奏。淡淡鸿鹄举，苍苍鹰隼候。山英茗在瀹，馆饭菰登豆。勤渠相国谊，忝窃大夫后。顾惟论贤能，奚取推寡陋。吾欲敕五丁，雷电激宇宙。疾飞移万壑，及此洗昏疚。起为梅子真，南厓扫丹臼。"}