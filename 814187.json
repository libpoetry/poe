{"id":"814187","title":"田家诗","dynasty":"清","author":"陈德正","text":"今年禾黍好，谷贱愁熟荒。两税半折色，无物充官粮。薄田十数亩，妇子终岁忙。衣裳苦不早，野外饶风霜。昨夜府帖下，新设常平仓。谁无久远计，饥寒实未遑。人言太平世，耕凿两相忘。但愿长无扰，恩膏非所望。膏腴无旧业，安得辞苦辛。倾赀输官府，丝粒谁上身。追呼幸得免，所伤非窭贫。连年遭水旱，无力事耕耘。夜深望云汉，杲杲天无云。四邻烟火绝，最苦繄荒春。呼儿收橡栗，日入还负薪。桃源邈已闭，后此无问津。"}