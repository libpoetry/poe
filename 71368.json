{"id":"71368","title":"无俗念·继人韵","dynasty":"元代","author":"尹志平","text":"同尘混迹，悟玄元、奥旨深穷庄列。会集云朋扶正教，相继先师无别。外貌悠悠，内容整整，果是如愚拙。门清户静，自然显出高洁。长春境界无边，清凉永占，处处堪休歇。物外壶天清绝处，游戏白云金阙。身寄尘寰，性通天外，万事难索惹。六根不动，便是无生无灭。"}