{"id":"1046211","title":"丰湖歌","dynasty":"宋","author":"杨杰","text":"惠州风土隔世埃，使我南望长徘徊。昔年霹雳轰蓬莱，六鳌踉跄海面开。一峰崒屼九霄落，万里怒涛推拥来。至今浮在罗山畔，玉阁石梁插天半。世人可见莫可登，雪栈云梯知几层。近闻更有丰湖好，环匝亭台映洲岛。野叟忘机鸥鹭閒，寒潭无浪蛟龙老。云归洞府月满湾，客卷纶车鱼在藻。白玉抽苗万盖圆，翠光期压王孙草。天高日暖荔枝香，风撼一川红玛瑙。主人丹鼎飞金虎，丰湖无根岂能住。一日地轴如走丸，随逐浮山还旧处。"}