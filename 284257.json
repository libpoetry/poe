{"id":"284257","title":"题沈本千西湖长春图卷","dynasty":"现代","author":"施蛰存","text":"四十春秋一弹指，沈郎舌在亡其齿。少年骏足逸黄尘，于今伏枥壮心已。南湖菱好不归休，来傍西泠寄妻子。闭门却扫参画禅，五日一山十日水。花港柳堤供粉本，解衣旁薄有馀技。我闻湖上旧风光，转烛飘蓬几迁徙。半闲堂久成陈迹，钱王祀绝黄妃圯。楼外楼无宋嫂鱼，苏小秋娘失蒿里。昭庆招贤梵宇空，鄂王坟杳桧禼起。惟有湖山万古存，革故维新常旖旎。损益兴衰无爱嗔，眉眼盈盈阅朝市。君今写得盈盈貌，欲与湖山同寿纪。从今不老即年轻，正须妙达南华旨。天若有情天亦老，长春请用无情始。"}