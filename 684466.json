{"id":"684466","title":"初归故园二首","dynasty":"明","author":"王廷陈","text":"结发负奇志，辞家作远游。一言侵绛灌，万死脱幽囚。倚伏虚疑鵩，光芒隐射牛。敢云疲汉戟，实已敝秦裘。习隐希玄豹，忘机对白鸥。生涯惟素业，吾道已沧洲。富贵虽非愿，归来犹抱惭。秪缘频触网，敢谓早抽簪。进退两无据，迂疏七不堪。何妨流俗笑，拟向达人谈。志业总虚掷，艰危诚饱谙。逃名栖市井，投迹慕江潭。"}