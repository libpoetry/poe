{"id":"1115949","title":"蝶恋花 其二","dynasty":"宋","author":"杨泽民","text":"初过元宵三五后。曲槛依依，终日摇金牖。瘦损舞腰非为酒。长条聊赠垂鞭手。几叶小梅春已透。信是风流，占尽人间秀。走马章台还举首。可人标韵强如旧。寂寞春残花谢后。落絮轻盈，点点穿风牖。浓绿阴中人卖酒。凉生午扇都停手。叶密啼莺飞不透。要咏清姿，除是凭才秀。往日周郎为唱首。今将高韵重翻旧。百卉千花都绽后。浥露依风，翠影笼芳牖。杏脸桃腮匀著酒。青红相映如携手。一段帘丝风约透。妆点亭台，表里俱清秀。几度长堤频矫首。青青颜色新如旧。"}