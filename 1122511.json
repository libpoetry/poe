{"id":"1122511","title":"秋日同文馆","dynasty":"宋","author":"柳子文","text":"磊落群英集，峥嵘逸气齐。捷机闻堕灶，妙论及交梨。庭木何年植，窗尘异域题。独怜车马散，寒月满宫闺。懒散江湖客，秋深念涤场。端宜返田里，安敢论文章。山坞橙应熟，霜篱菊正香。行归招隐客，鼓腹咏时康。国器来金马，儒冠萃木鸡。胜心群逐北，锐气鼓争西。海峤鹏程息，春风雁塔题。应思连夜雨，车马六街泥。"}