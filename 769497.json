{"id":"769497","title":"渡江云  清真集中诸调，梦窗多拟作，俊茂处能似之，言外绝不相袭。四月十有八日，意有所触，偶拈是解","dynasty":"清","author":"王鹏运","text":"流红春共远，梦迷紫曲，风迫海云飞。近来沽酒伴，除指青旗。那处系斑骓，黄金铸泪，记弄珠、江上人回。怀旧吟、笑持明镜，流影共徘徊。天涯。殷勤别绪，只有何戡，黯愁生清渭。回首怜、蓬莱云气，都隔红埃。东风无奈流莺老，那更禁、鶗鴂声催。休采撷、江南红豆谁栽。"}