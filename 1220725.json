{"id":"1220725","title":"大风发屋雨雹交集","dynasty":"元","author":"周霆震","text":"大风西北来，屋瓦去如走。丽谯双阙壮，关键决枢纽。苍苍泮宫柏，枝叶互纷纠。移时折偃蹇，巧力无措手。西禅铁浮图，摧仆如拉朽。临江战楼飞，夹巷坊额剖。恍疑会群龙，奋发交怒吼。泰山恐崩裂，宁复计培塿。老夫闭门卧，雨雹散窗牖。仓皇正衣冠，力疾坐良久。天威俄咫尺，性命亦何有？默悟贵存心，渊冰慎吾守。"}