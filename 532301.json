{"id":"532301","title":"默所诗","dynasty":"明","author":"朱浙","text":"一动还一静，一语还一默。语默动静间，谁能但墨墨。动以静为本，语以默为常。静翕动乃辟，默胜言弥章。圣人欲无言，德盛物自化。贤人谨其言，言垂千载下。凡夫言孔多，掀唇恣啁啾。何能崇令德，忤物生悔尤。嗟哉此心微，出入系敬肆。须臾失所操，溃滥何不至。王子领庭训，默所以自箴。非徒结其舌，尚亦谨诸心。集木如临渊，志大心转小。千言不为多，一言未为少。是谓静之理，常寓动之中。嘉言会有闻，千里钦英风。下士懵心学，恒言杂好丑。气刚剧欲吐，有若衔余口。当夫未悔时，好狂复如痴。俟夫既悔时，奔骥将焉追。常诵古人言，语吪默固好。爱助诚无由，庶几用自考。"}