{"id":"762614","title":"村居二十馀日，身在田畴，宜有所慕，乃蓑笠耰锄间不类农家气味，殊足慨也；因作杂诗 其四","dynasty":"清","author":"孙元衡","text":"鲜新薄葵藿，腐朽珍鱼虾。家贫食三韭，鲑菜宁不嘉。绮罗朝入市，负戴夜还家。青钱随手给，实俭名则奢。螳臂与鸡肋，大言相矜誇。天时亦云异，腊月荐王瓜。草木不经霜，往往见浮花。因之识民气，顺应无所嗟。"}