{"id":"536978","title":"走笔恼徐汀州入计","dynasty":"明","author":"王世贞","text":"尔时邢州侯，伏谒上帝前。称友四五臣，各自操其权。清狂在膏肓，一切不受痊。朝拥红鹔鹴，夕挂酒垆边。北斗神浆竭，南斗为相延。大呼阳春倡，忽恼天公眠。擿令巨鳌走，漂沦众神仙。岳分太古色，海吐齐州烟。君今五马去，亦自称朝天。回首阊阖空，其臣谁复然。乃知宇宙能作态，风雨一度三千年。"}