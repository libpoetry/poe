{"id":"721391","title":"家黄公守戎招同王础尘屈翁山家位先集于署斋即事赋赠二首","dynasty":"明末清初","author":"陈恭尹","text":"蕉红梅白映庭隅，莫惜风前酒百壶。得姓共为妫水后，旧家同是羽林孤。江山异代成今昔，牛斗分星带越吴。勿以二毛相顾笑，晚收犹可望桑榆。独将文采嗣家声，裘带雍容亦治兵。马上骁腾论剑罢，酒间谈笑报诗成。须眉合画麒麟阁，碑版先流赵尉城。公府晏归千骑散，路傍人拟是书生。"}