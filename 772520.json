{"id":"772520","title":"闽中新乐府录二首","dynasty":"清","author":"林纾","text":"检历日，检历日，婚葬待决日家笔。欧西通国无日家，国强人富操何术。我笑马迁传日者，史笔虽高见斯下。日家争宗鬼谷言，咸池死耗兼丧门。又言葬地有方向，贪狼巨门兼旺相。贪狼巨门此何神，一神能管万万人。不管生人偏管死，向人坟墓作风水。向之则吉背则凶，无乃偪仄神心胸。西人事死道近墨，自亡迨葬廿四刻。若使人人待日家，丧堂已被巡捕逼。葬亲我国胜欧西，必须择日真无稽。一心孝，一求福，一半欣幸一半哭。我想此时孝子心，天人大战堪捧腹。因之追论司天台，好言休咎斯奇哉。星流彗见皆言祸，占经论说真蠢才。立冬以后流星会，地球行入流星内。占言星走主乱离，同治中兴却见之。彗星轨道有定处，一年各有应行度。嘉庆之时彗竟天，何由国泰民丰年。须言人事舍天象，大家无作懵懵想。天变由无一定殃，日家之说尤荒唐。惠迪从逆理归一，不必长年检历日。"}