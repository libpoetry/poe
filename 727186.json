{"id":"727186","title":"酬闻人侍郎别诗三首","dynasty":"南北朝","author":"吴均","text":"怅然心不乐，万里何悠悠。凌朝憩枉渚，薄暮遵江洲。君住青门上，我发霸陵头。相思自有处，春风明月楼。整棹北川湄，迥首望城邑。林疏风至少，山高云度急。共怀万里心，各作千行泣。欲见终无缘，思君空伫立。举首川之折，离鸿四向飞。子怜三湘薛，我忆五陵薇。但使同嘉遁，何必共轻肥。思君美如玉，不觉泪沾衣。"}