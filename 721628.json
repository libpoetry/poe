{"id":"721628","title":"赠吕化州","dynasty":"明末清初","author":"屈大均","text":"复阐先公道，为邦孝友馀。世为臣子鹄，人读使君书。德感金芝草，恩随白鹿车。我怀阴雨好，欲向化州居。太傅忠诚在，平生一孝经。先朝安社稷，后裔重朝廷。为政劳州牧，书名冠御屏。拂衣归莫早，公辅待仪型。尚书谁特笔，忠冠烈皇朝。我有春秋志，公为列传标。削心遗令子，披发逐神尧。讨贼文章在，书生未寂寥。经年苦行役，事向石龙回。为有微言在，频趋太守来。三川家学大，两世道宗开。往日芝泉院，还期辟草莱。"}