{"id":"1112539","title":"冬至三首","dynasty":"宋","author":"张耒","text":"昨夜新霜落，淮南十月初。寒云风后白，高木雨来疏。功业嗟谋拙，星霜逼岁馀。子云真拙者，寂寞为玄书。汴水日夜浅，天寒霜野宽。拂衣秋叶乱，冲面北风寒。不作归山计，空悲走马鞍。济时吾力薄，俯仰一悲叹。孤衾不成寐，起坐听鸡号。楼闭更筹静，天寒星斗高。萧条陶令酒，清怨楚臣骚。凛凛悲秋意，何须待二毛。"}