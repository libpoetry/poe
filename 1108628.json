{"id":"1108628","title":"端明无惰赵公哀诗二首","dynasty":"宋","author":"刘克庄","text":"忆昔并居封驳地，相期叶力共推车。惯看东阁批黄敕，同向南衙沮白麻。高兴竟归安石墅，大疑犹访魏舒家。仅存一鉴今亡矣，想见昕朝亦叹嗟。惜身顾影世滔滔，叹息斯人振古豪。中垒老犹献封事，三闾去尚作离骚。无金可遗贫如故，加璧难招节更高。有泪数行刍一束，若为飞渡浙江涛。"}