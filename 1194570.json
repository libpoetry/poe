{"id":"1194570","title":"河内诗二首 楼上","dynasty":"唐","author":"李商隐","text":"鼍鼓沈沈虬水咽，秦丝不上蛮弦绝。常娥衣薄不禁寒，蟾蜍夜艳秋河月。碧城冷落空蒙烟，帘轻幕重金钩栏。灵香不下两皇子，孤星直上相风竿。八桂林边九芝草，短襟小鬓相逢道。入门暗数一千春，愿去闰年留月小。栀子交加香蓼繁，停辛伫苦留待君。阊门日下吴歌远，陂路绿菱香满满。后溪暗起鲤鱼风，船旗闪断芙蓉干。轻身奉君畏身轻，双桡两桨樽酒清。莫因风雨罢团扇，此曲断肠惟北声。低楼小径城南道，犹自金鞍对芳草。"}