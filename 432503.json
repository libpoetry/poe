{"id":"432503","title":"夏柳四首","dynasty":"近现代","author":"连横","text":"灞桥飞絮饯春天，望尽平芜一抹烟。拂地长条堪系马，吟风密叶好藏蝉。随提十里花成雪，汉苑三眠日似年。准备棹船吴下去，涉江荷盖已田田。馆娃宫里纳凉时，绿压阑干碧拂墀。擪笛楼头人巳倦，投竿树下客来迟。柔腰曾向东风舞，热眼羞将大道窥。弹罢南薰难解愠，火云红映卖冰旗。六朝花事去堂堂，红板桥头列两行。汁染葛衣青澹荡，影摇纨扇绿徬徨。奇峰缺处阴能补，细浪翻时午亦凉。闻道热河宫草长，谩将眉黛斗浓妆。江城五月落梅愁，万绿争妍罨画楼。陌上歌残金缕曲，天涯望断木兰舟。恋春莺燕怀陈梦，逭暑湖山纪俊游。生长水乡消受惯，未甘憔悴入新秋。"}