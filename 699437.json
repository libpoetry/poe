{"id":"699437","title":"郊外水亭小集","dynasty":"明","author":"袁宏道","text":"山自萧森涧自寒，却怜胜地在长安。桐阴恰好当窗覆，柳色终宜近水看。已倦呼儿犹问酒，不情逢客强加冠。湘江亦有幽居处，多少芙蓉忆钓竿。幽篁戛戛坐来清，懒慢都无对客情。戏水鸥雏分浪出，趁巢乌母曳枝行。堂前羯鼓人三爵，花下弹棋鸟一声。红药青轩如梦里，几年尘傍马头生。清歌袅袅两妖童，尼酒题诗兴转工。拾翠女来虚槛外，分蔬人立小畦中。落花扑面都如雪，密树宜亭不碍风。怪得夜来乡梦好，穿云直入武陵东。"}