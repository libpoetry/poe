{"id":"701282","title":"题林君叔孟秀远亭二首","dynasty":"明","author":"黄仲昭","text":"系马幽亭久未旋，亭前景物各争妍。倚天晴翠千峰出，绕郭苍烟万井连。花影乱侵徐孺榻，莺声巧和伯牙弦。因君欲买西邻地，风月平分过暮年。小亭新结傍幽蹊，窗户平临翠筱齐。宿雨收残山霭湿，浮云飞尽海天低。树连睥睨参差见，花隐房栊咫尺迷。安得笔端生五色，尽收佳景入新题。"}