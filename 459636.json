{"id":"459636","title":"十二月二十检修二零五塔，塔中水如雨泻，甫入即全身透湿","dynasty":"当代","author":"卢青山","text":"秋气渺渺遁遥空，冬寒茁茁发地中。薄日畏冷不敢出，蜚廉得势鞭昌风。人孔张口呼吾至，锤金踊跃乞吾同。盔头罩口缚茧袄，笑一小塔如征戎。锤头击铁破雷斧，电光洞黑挥长虹。吾子塔外立可待，有所掳掠从收容。岂天忽裂泻银汉，抑河所决奇谋攻？大勇巨力陋鲧禹，嗤汝小技徒为雄。归来蟹面森鬼质，兰汤久沸烟迷蒙。老菊披离馀媚在，一杯坐我东篱东。"}