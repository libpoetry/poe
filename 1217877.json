{"id":"1217877","title":"次韵叶中甫见寄","dynasty":"元","author":"陈镒","text":"叶公与我皆奇士，骨相崚嶒气雄伟。当年湖海屡相逢，酒酣击剑秋风起。结交落落青云宾，谈笑相过无俗轨。潜心不复事诗书，要取功名侯万里。谁知白发成两翁，此意萧条今已矣。忽然寄诗来问安，历说旧游情愈美。况遭世乱多变迁，富贵荣华如覆水。嗟余独抱寒苦调，只有豪吟差可拟。结庐幸喜近清溪，剩种桃花红蕊蕊。约君待向春水肥，共驾扁舟钓鲂鲤。"}