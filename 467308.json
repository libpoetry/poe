{"id":"467308","title":"山林绝句十八首","dynasty":"当代","author":"陈振家","text":"莫言与世不相闻，坐卧山丘也有群。交往只多方外客，若非禽鸟便岩云。椰阴蕉影绕清溪，幽径无人日渐西。一缕炊烟飘远树，碧巉深处叫山鸡。竹篱茅屋倚崖斜，寂寞山溪落楝花。老犬不狺寒径静，柴门竟日自咿哑。树上禽音穿耳快，庐边竹影映波清。山深日午无烦暑，提笔斟诗陶我情。残照余红染竹溪，长丘莽莽细虫啼。柔风轻抚生和畅，自汲清泉灌菜畦。雨后天清水木佳，岩蹊信步赏烟崖。痴缠两蝶不虞我，飞出花丛撞满怀。凄清茅屋三更月，牢落天涯一叶身。名姓相从故园失，有谁复问远行人。日影映波如散绮，禽声一串似穿珠。才庸徒抱耽诗癖，赚个诗名啖得无？宁为折齿陈僖子，胜过剜心老比干。识字读书求仕宦，直如牛马入樊栏。且就深山枵腹隐，莫教古道热肠煎。贫穷富贵如烟影，淡漠萧闲任自然。缺月如钩斜欲沉，山风瑟瑟啸空林。一词未稳敲难定，捶字铮铮入夜深。残霞似血没苍茫，树泻凄风下古冈。一片山林迷漫里，哀蝉无力叫新凉。田垄无人衰草黄，千峰闲散坐斜阳。归飞夕鸟投巢后，剩得溪流瞎自忙。四面岩崖林叠翠，一溪苔藓水涵青。蓬门终日无来客，闲看鸧鸡啄绿汀。泉线如银滴石苔，水花云树动疏怀。茗壶欲共青山对，竹案轻移近老崖。利门名径视如灰，苦守山庐凝翠隈。格是林丘知我性，隔三差五送花来。峰岑簇拥翠连天，岩转溪回水石边。若问山人家住处，一庐如鹄立苍烟。天放一山苍翠回，观书篱畔喜花陪。文章不碍山蚊事，何故成群争读来。"}