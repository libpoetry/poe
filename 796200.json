{"id":"796200","title":"绿意 芭蕉簟","dynasty":"清","author":"沈蕊","text":"朱阑六曲，剪碧痕漾水，清润如玉。八尺含风，莞蒻都抛，银床书展幽绿。蛛尘几度殷勤拂，看滑笏、琉璃光熟。算织成、一片回纹，略胜素心愁束。犹记纱橱梦醒，雨声听、滴沥吹断还续。午倦停针，静倚闲眠，雅韵最宜窗北。怜他人影如秋瘦，怕寒逗、雪肤珠粟。爱月明、庭院铺来，掩映数竿修竹。"}