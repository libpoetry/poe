{"id":"1117382","title":"共城十吟 其二 春郊閒步","dynasty":"宋","author":"邵雍","text":"病起复惊春，携筇看野新。水边逢钓者，垄上见耕人。访彼形容苦，酬予家业贫。自惭功济力，未得遂生民。桃李正芬敷，花繁覆敝庐。乱香寻密牖，碎影下前除。静绕昼眠后，轻攀春醉馀。纵然观尽日，谁敢罪狂疏。风暖啭鸣禽，天低薄薄阴。烟容凝垄曲，雨意弄河心。柳隔高城远，花藏旧县深。独怜身卧病，犹许后春寻。九野散漫漫，连昏鸟道间。坐中迷远树，门外失前山。袯襫耕夫喜，屏幪居者閒。骚人正凝黯，天际意初还。雨歇荡馀春，天光露太真。茵铺芳草软，锦濯烂花新。风触莺簧健，烟舒柳带匀。如何当此景，閒卧度昌辰。花开风雨后，忍病欲消磨。未是疏狂极，其如困顿何。梁间新燕乱，天外去鸿多。总是灰心事，冥焉昼午过。春暮多风雨，离披满后园。晓馀残片拥，晴外乱红翻。香径难留裛，娇心绝弄繁。成蹊是桃李，狼籍尚无言。"}