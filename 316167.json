{"id":"316167","title":"解语花·别来几日","dynasty":"现代","author":"谢觐虞","text":"别来几日，园林又见，春光如此。海样离愁，也被花枝勾起。花间况有如弓月，可似那人眉子。只多愁多病，料应不似，那般憔悴。算流光弹指，争都难记，竹马青梅情味。安得春风，吹转十年年纪。分明翠墨银钩手，换了寒灯盐米。待几时有愿，凌云赋就，吐闺中气。"}