{"id":"1063673","title":"南昌重会汪彦章","dynasty":"宋","author":"释德洪","text":"彦章退然才中人，讥诃唾笑皆奇伟。看君落笔挟风雷，涣然成文风行水。坐令前辈作九原，子固精神老坡气。儒生寒酸不上眼，此郎要是天下士。嗟予生计等飞鸟，翩翩吴头复楚尾。去年兴废看京华，笑傲清狂人背指。君独折简坐致我，迎门欢笑自挈履。旧闻牛鸣马不仰，女逐臭夫那有理。今年黄花南浦岸，忽然见君失声喜。僧房借榻营夜语，灯火照人如梦寐。怀中卿相且袖手，翰墨风流聊戏耳。行看上书苫块中，凛凛范公只君是。"}