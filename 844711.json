{"id":"844711","title":"为傅沅叔题徐湘蘋水墨写生册四首","dynasty":"清末民国初","author":"夏孙桐","text":"瀚海惊涛出塞词，生花笔倦诉幽思。桐溪归老留鸿雪，白发青镫写折枝。合欢花下感悲欢，更觉凄怀过易安。荣落几番春似梦，一花一叶尽酸寒。残缣世守拜经楼，凭吊名园句并留。为底披图人易感，沧桑剩影在心头。一代闺帏擅倚声，写生逸笔自天成。燃脂集里标双绝，嗣响惟应顾太清。"}