{"id":"725787","title":"三月三日率尔成诗","dynasty":"南北朝","author":"萧纲","text":"芳年多美色，丽景复妍遥。握兰唯是旦，采艾亦今朝。回沙溜碧水，曲岫散桃天。绮花非一种，风丝乱百条。云起相思观，日照飞虹桥。繁华炫姝色，燕赵艳妍妖。金鞍汗血马，宝髻珊瑚翘。兰馨起縠袖，莲锦束琼腰。相看隐绿树，见人还自娇。玉柱鸣罗荐，磲椀泛回潮。洛滨非拾羽，满握讵贻椒。"}