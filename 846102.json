{"id":"846102","title":"真宗封禅四首 其一 导引","dynasty":"宋","author":"无名氏","text":"民康俗阜，万国乐升平。庆海晏河清。唐尧禹舜垂衣化，讵比我皇明。九天宝命垂丕贶，云物效祥英。星罗羽卫登乔岳，亲告禅云亭。我皇垂拱，惠化洽文明。盛礼庆重行。登封降禅燔柴毕，天仗入神京。云雷布泽遍寰瀛。遐迩振欢声。巍巍圣寿南山固，千载贺承平。"}