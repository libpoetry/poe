{"id":"424291","title":"醉蓬莱·简开运宗台","dynasty":"近现代","author":"王亚南","text":"任芒鞋竹杖，踏遍名山，幽探瑶岛。振袂风来，正一年春好。万卉欣欣，递馨斗艳，更迎人含笑。绚烂韶华，清泠天籁，云间林表。记得同君，豆棚瓜架，閒话沧桑，旷怀吟啸。把酒台阳，趁月明和照。醉墨琳琅，繁花富贵，共玉山颓倒。淡水流长，方壶日永，思量多少。"}