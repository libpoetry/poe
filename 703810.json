{"id":"703810","title":"曹溪杂咏","dynasty":"明","author":"释通岸","text":"为爱溪山好，无人只自看。万峰青不断，三月雪犹寒。乳鹿藏深树，飞凫过远滩。兴来谁与晤，长啸碧云端。经旬不出户，春草任萋萋。谷静有猿啸，山深无马蹄。岩悬泉竞落，云碍路应迷。道者何多事，栽桃亦满溪。底事消閒日，衡茅适性灵。引泉通药坞，滴露写茶经。野鸟分中食，岩花落净瓶。最怜秋雨后，洗出数峰青。石径久延伫，还期逋客过。林深秋气早，山静月明多。胜事杳难说，幽怀其奈何。所思不可见，孤磬出烟萝。老衲时耕稼，为居近给园。茅茨十亩地，烟火数家村。野饭炊晨熟，溪舂入夜喧。寻常牧牛去，应不犯苗根。"}