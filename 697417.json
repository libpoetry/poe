{"id":"697417","title":"再别惟寅十绝句","dynasty":"明","author":"胡应麟","text":"三十年来击筑场，白头相对又河梁。双龙莫讶经离合，满目飞云是太行。乱云残叶晚凄凄，挥手长安日渐低。眼底只今饶醉尉，不烦追送灞桥西。君向青门话种瓜，余归亦卧武陵花。扁舟后夜堪乘兴，雪满山阴十万家。千里行歌出蓟门，何年同住杏花村。衰杨古驲卢沟道，歌到骊驹各断魂。十载青萍赋浪游，萧萧羸马塞门秋。那堪茅店鸡声夜，落月梁间梦李侯。日夜西风起潞津，余归君住总伤神。相看脉脉燕台上，地北天南两病身。易水燕山半草莱，萧萧风色暮偏哀。悲歌屠狗凋零尽，无赖黄金百尺台。玉河流水暮潺潺，行李西风出乱山。一路相思秋色里，孤云何处秣陵关。极目天南雁鹜群，荷衣深入五湖云。华阳碣石当年事，憔悴西风不可闻。十万貔貅罢枕戈，中山无奈谤书多。祇今铜柱留遗迹，谁见当时马伏波。"}