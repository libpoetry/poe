{"id":"521169","title":"东拙为舜和太史祖赋","dynasty":"明","author":"顾清","text":"君不见汉阴叟，抱瓮终朝不濡亩。又不见愚溪翁，琼琚玉佩分天工。拙人劳力泰宇定，巧智终以灾其躬。东城徐翁阅世久，宁为汉阴不为柳。鸤鸠无能鹊巢坐，庄樗散木偏多寿。才不用，全其真，功无成，贻后昆。颓然八十馀，无怀葛天民。古云大巧外若拙，吁嗟翁乎岂其人。我本拙者，于时罕通，为翁作歌，仰翁高风。丹崖青壁不可以力致，幅巾杖履想见城之东。天子方好古，蒲车起申公。"}