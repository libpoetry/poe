{"id":"1042960","title":"次韵子瞻赠乔道人","dynasty":"宋","author":"刘攽","text":"昔有仙公项曼都，去家十年若斯须。还归壮语惊妻孥，月边朝拜虽劳躯。流霞一杯真味腴，世人但怪医多卢。不知列仙山泽臞，阴阳变化随指呼。日新无穷非故吾，乔公筑居近潍都。交游洞宾侪尔朱，又言其师奇丈夫。璞玉粹美名不沽，郎官仕晋更五胡。我今老病须人扶，衰颜白鬓日已渝。捐书绝学休守儒，去不为少犹双凫，公能济我良药无。"}