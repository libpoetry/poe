{"id":"843466","title":"台城路 乙酉六月二十四日为荷花生日越八日姚柽甫丈约云阁与余往南河泡看荷花各得词一首时余将出都矣","dynasty":"清末民国初","author":"梁鼎芬","text":"片云吹坠游仙影，凉风一池初定。秋意萧疏，花枝眷恋，别有幽怀谁省。斜阳正永。看水际盈盈，素衣齐整。绝笑莲娃，歌声乱落到烟艇。词人酒梦乍醒。爱芳华未歇，携手相赠。夜月微明，寒霜细下，珍重今番光景。红香自领。任漂没江潭，不曾凄冷。只是相思，泪痕苔满径。"}