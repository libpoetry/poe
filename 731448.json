{"id":"731448","title":"三忠祠","dynasty":"清","author":"吞珠","text":"萋萋河畔草，黯黯城头日。居民莽牢落，荒祠迥独出。螵蛸罥户青，赑屃绣苔碧。往尝读遗传，三公事如一。茅庐三顾恩，鞠躬许汉室。凛凛《出师表》，经纶邈无匹。西风五丈原，呕血千秋泣。何知广汉儿，曲笔肆评骘。宋赵当南迁，国势已潜坼。志在抵黄龙，痛为奸桧抑。金牌销壮心，功成旋复失。吁嗟文文山，艰危存社稷。一蹶兴国军，再踬五坡役。被执抗不回，从容成大节。砥柱障狂澜，汗青耿赫奕。正气天壤间，三峰高崒嵂。我来瞻庙貌，慷慨仰前哲。河水流汤汤，秋风鸣瑟瑟。鄙彼二心臣，经过应战栗。"}