{"id":"319474","title":"贺新郎·忧患馀生矣","dynasty":"现代","author":"郁达夫","text":"忧患馀生矣。纵齐倾，钱塘湖水，奇羞难洗。欲返江东无面目，曳尾涂中当死。耻说与，衡门墙茨。亲见桑中遗芍药，学青盲，假作痴聋耳。姑忍辱，毋多事。匈奴未灭家何恃。且由他、莺莺燕燕，私欢弥子。留取吴钩拚大敌，宝剑岂能轻试。歼小丑，自然容易。别有戴天仇恨在，国倘亡，妻妾宁非妓。先逐寇，再驱雉。"}