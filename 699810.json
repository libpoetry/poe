{"id":"699810","title":"咏古八绝 伯夷叩马","dynasty":"明","author":"郭之奇","text":"二老同归一老回，渔竿马首共徘徊。已知义士应扶去，何事先君未葬来。狂愿为奴人久遁，泣羞近妇我宜歌。玄禽举目依天少，白马伤心尽日多。堂阜曾羁天下才，春秋从此霸图开。当年九合成何事，空使三薰鲍叔来。谁使荀卿得晋归，释累成好事诚稀。两无德怨知何报，惟有臣心弗敢违。石室殷忧能几时，五湖千载诵鸱夷。要从失意催回首，早向扁舟订夙期。义不为臣何地留，偶逢秦事未全酬。幸教东海容高士，绝胜西山指暴周。绝粒休惊汉使能，尚留旃雪慰心冰。若云当日私胡妇，或似他年忆李陵。孤臣生死总堪悲，文一时兮谢一时。未得黄冠方外去，先题处士墓前碑。"}