{"id":"992964","title":"送傅越石都官归越州待阙","dynasty":"宋","author":"梅尧臣","text":"越客舟从真定至，夜夜镜湖生梦寐。晓度吴江百尺船，洗眼重看会稽翠。买臣负薪樵径荒，伯鸾赁舂苔臼弃。绿橘黄柑带叶收，白粳紫蟹侵霜馈。食蟹易美粳易饱，绿橘佐酒柑佐醉。莫论仕宦远与近，布袍练袍何所利。君恬不忍乞丐为，且返故庐聊以迟。"}