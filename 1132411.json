{"id":"1132411","title":"河中孙学士以诗见寄因次本韵继和三章用为酬赠","dynasty":"宋","author":"魏野","text":"表里山河舜帝基，圣君馆殿选贤知。开筵想任佳人拥，游寺应嫌俗吏随。政讶龚黄推绝席，文疑元白竖降旗。逍遥楼迥闲登处，几感皇唐御制诗。入居兰省归群望，出守薄关自圣知。清禁乍辞仙漏远，白楼闲上彩笺随。伯夷庙下停金勒，大舜门中亚绣旗。遥想雄藩多少境，祇应公暇遍留诗。山前衙署枕河湄，遂意荣居事可知。华省图书虽暂别，故乡风物似相随。绕城奔浪喧更鼓，隔岸征帆映酒旗。刻石将同王阁长，永留遗爱向歌诗。"}