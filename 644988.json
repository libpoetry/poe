{"id":"644988","title":"题胡忠简公敕书","dynasty":"明","author":"解缙","text":"渡江炎德衰，颠倒由奸桧。胡公进谠言，直欲扫萧艾。居然新州谪，名震天壤内。恢复事己非，能保清净退。孝皇眷先臣，拔擢起滞废。羽仪廊庙间，议论尤正大。丘园将佚老，耿耿丹心在。耆朋既凋谢，一札重恩赉。矫首仰乾淳，芳猷传异代。龙章俨如新，字画有馀态。前修不可作，展卷一长喟。"}