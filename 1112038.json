{"id":"1112038","title":"长相思","dynasty":"宋","author":"吴潜","text":"要相逢。恰相逢。画舫朱帘脉脉中。霎时烟霭重。怨东风，笑东风。落花飞絮两无踪。分付与眉峰。燕高飞。燕低飞。正是黄梅青杏时。榴花开数枝。梦归期，数归期。想见画楼天四垂。有人攒黛眉。上帘钩。下帘钩。夜半天街灯火收。有人曾倚楼。思悠悠，恨悠悠。只有西湖明月秋。知人如许悠。"}