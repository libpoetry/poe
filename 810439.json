{"id":"810439","title":"梅花二首","dynasty":"清","author":"胤禛","text":"冰蕊舒芬腊欲残，香魂脉脉自凌寒。先春不借东皇力，冒雪惟容隐士看。素面浓嫌梨粉艳，仙标狂鄙柳绵干。玲珑铁干珠光映，宛若疏星傍晓阑。开迟宁逐雪消残，岁底曾经彻骨寒。未识芳心何处托，欲将冷眼向谁看？饮余含笑香微吐，暖入凝酥晕不干。一种天然清意味，每牵幽赏到更阑。"}