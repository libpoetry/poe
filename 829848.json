{"id":"829848","title":"风入松","dynasty":"清末近现代初","author":"郭则沄","text":"爱闲何事罢清尊。花落未开门。朦胧心眼回帆后，检春衫、半是愁痕。旧渚梦寻芳草，丛台目断孤云。伶俜楼燕语黄昏。啼笑何曾分。几重罗幕馀寒殢，问东风、怎与温存。莫怨危阑烟柳，人间处处销魂。空帘花影转金波。深坐夜如何。裴?团扇浑无赖，尽闲情、卷付风荷。绕梦旧时星斗，撩人底处笙歌。支床心事病维摩。凉袂染秋多。飘零莫问今何夕，任西风、替扫烟萝。画取一痕清浅，沈吟却为斜河。"}