{"id":"906978","title":"早起","dynasty":"宋","author":"李复","text":"群鸠啄屋鸣，乱雀翻檐噪。喜呼怒争逐，往来竞酣闹。阳气动飞潜，得意相陵暴。晓枕不能眠，开门适情好。酌泉供清盥，短发巾野帽。中心旷无事，焚香诵真诰。人生袭元精，含和百神抱。失足落阴界，久困群邪耗。漂溺孰能回，浩劫沉波潦。玉镜动悲云，慈航引清棹。惟予久冥寞，区区谢初少。三叠舞胎仙，八景驻霞翿。稽首蹑祖风，中天延羲照。"}