{"id":"1050025","title":"同阮时中秀才食笋二首 其一","dynasty":"宋","author":"郭祥正","text":"苍崖长龙孙，头角露已甚。呼丁恣庖割，移榻就浓荫。恍疑羽林枪，罗列在紫禁。馀鞭横瘦蛇，密箨若纫纴。亭亭风势匀，节节泉脉沁。藩垣谨藏护，宁使暴客闯。烹调众云美，剪伐吾亦任。绕齿嚼冰澌，毛发寒以澿。閒心本猿鸟，世咏嗟毒鸩。野逸谁所怜，愁思肠胃渗。诗才君独勇，辨舌予久噤。酒行且莫辞，醉胆沧溟浸。况逢尧舜治，面内来左衽。熙熙冠盖游，落落饱食饮。鸾凤自横飞，燕雀蒙广荫。徘徊食笋谣，明发扁舟赁。"}