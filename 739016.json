{"id":"739016","title":"通州访李佐才却寄","dynasty":"清","author":"朱一蜚","text":"宁为无根萍，不学东流水。萍踪有时合，水流去不已。忆昔秦关识面初，郎君白晰无髭须。古文金石恣探讨，墨沈淋漓襟袖涂。自我归吴羽融倦，流水登山不得见。黄金台上忽相逢，丛筱园中邀茗战。络纬秋残去马骄，乌头白尽风萧萧。欲著《子虚》无狗监，廿年声价轻鸿毛。君家本住凤城下，慷慨悲歌近已寡。捧檄高堂愿未酬，三复《南陔》补《小雅》。回头八水声呜咽，树断云连又惜别。春风吹面塞垣行，还期同醉关山月。"}