{"id":"937280","title":"题千秋观怀贺亭","dynasty":"宋","author":"陆游","text":"河湟使典珥左貂，曲江相君谢不朝。宫中玉环狐作妖，黠虏旁窥心已骄。天维欲绝地轴摇，有识凛凛忧宗祧。贺公托言师松乔，黄冠径归侣渔樵。老马立仗不自聊，去如鸾凤冲烟霄。倾都祖饯拥渭桥，贤哉大夫脱尘嚣。扬州渡江木兰桡，入东夜听钱塘潮。我来故祠竹萧萧，黄冠野服传生绡。词卑愧匪英琼瑶，空采蘋藻奠桂椒。虚堂断香闭寂寥，遗魂零落何由招。"}