{"id":"702825","title":"秋日泛泖四首","dynasty":"明","author":"董其昌","text":"帆前送目四天无，长泖云涛接具区。不以盈虚随海月，直于伯仲□江湖。澄鲜空水通禅观，浩荡烟波混钓徒。莫道行吟惟泽畔，采华幽兴未能孤。九点芙蓉堕淼茫，平川如掌揽秋光。人从隐后称湖长，水在封中表谷王。日落鱼龙骄夜壑，霜清钟磬度寒塘。浮生底阅风波险，欲问蒹葭此一方。白芷青兰夙有盟，浮天一叶带鸥轻。几经陵谷长为沼，似障波涛复化城。渔浦每看罾在屋，莼乡宁怅食无羹。只疑重向潇湘道，试听参差野赛声。遂作浮家海上翁，迢遥烟艇泬漻空。青螺拔地存尧市，白马凌波立梵宫。客有入吴观欲止，吾将泛斗路非穷。不须更喻迷津筏，自得遗珠象罔中。"}