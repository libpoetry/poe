{"id":"447353","title":"摸鱼儿 呈万龙生兄","dynasty":"当代","author":"陈仁德","text":"又重阳，菊花开了，西风归雁时节。长空云淡斜晖渺，天际乱峰重叠。看落叶，似著意，向人飘舞如蝴蝶。玉盘若雪，且满饮琼浆，醉吟陶韵，篱下共欢悦。凭栏处，无那肝肠易热。青霄几欲飞越。高歌抛却家山好，来访渝州豪杰。诗兴发，君共我，恍然似在神仙阙。江天寥阔，正绝顶登临，苍茫意绪，岚气远相接。"}