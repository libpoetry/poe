{"id":"694654","title":"水心亭四景为文用题","dynasty":"明","author":"陈爟","text":"银河倒泻玉壶秋，百道清泠昼夜流。一曲小池通混混，濯缨人在镜中游。金鸡高奋九霄翰，飞落人间岱顶山。五色岚光何处著，淡烟疏雨卷帘看。何代灵龟下石潭，古藤疏竹小溪南。清光倒浸玻瓈影，剩照霜前颗颗柑。上方层阁枕溪浔，潮送钟声出梵林。斜日半村僧定晚，高人从此涤尘心。"}