{"id":"690548","title":"送黄士明宗伯还朝","dynasty":"明","author":"张萱","text":"六符曾奏泰阶平，翘首文昌耀紫清。叱驭不皇将寿母，承颜还喜有难兄。已调一匕清凉散，莫啜三杯旧本羹。为语长安棋九局，愿君当局且推枰。遥瞻衮绣五云中，郁水灵洲紫气浓。履曳星辰新国老，座环奎壁旧宗工。曾烧莲烛光笼月，谁撼鸦铃夜战风。到日白麻已平读，赓歌须为赋车攻。"}