{"id":"465418","title":"金缕曲·次和芸娘女史《秋柳》原韵","dynasty":"当代","author":"张萼桦","text":"摇曳西风里。最惊心、垂丝杨柳，万枝残毁。秋到新凉风景异，枫木萧条欲死。感物理、飘零如此。回首当年人渐老，似今时、弱絮飞难起。眉黛浅，粉光腻。年来雨雪能消几。叹离人、长亭送别，黯销魂耳。系驻征驹难倩汝，愁绝相思两字。怎忍耐、悲秋憔悴。燕去鸿来谁寄语，枉教侬、望断人千里。伤别恨，且休矣。"}