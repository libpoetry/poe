{"id":"815746","title":"赠友园居","dynasty":"清","author":"钱嵩期","text":"风物翛然在竹林，颠毛未许晓霜侵。已忘胜负还看弈，为薄才华欲废吟。说剑碎琴年少气，种松爱菊岁寒心。公孙荐达非吾事，肯使红尘点素襟。徙宅还同鸟易柯，闲园望里足烟萝。青藤白袷时还往，张丈殷兄共啸歌。野狖窥人来渐熟，山云湿径扫偏多。期君采药铜官路，曳杖携筐入涧阿。"}