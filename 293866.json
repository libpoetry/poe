{"id":"293866","title":"尉迟杯·伟卿病甚送其归里","dynasty":"现代","author":"张伯驹","text":"归时路，又日晚、杜宇啼深树。无边芳草凄迷，绿到天涯何处。东风应恨，吹不散、浓雰暗南浦。共销魂、且进离尊，阳关休唱西去。回首旧梦成尘，犹恋此黄昏，一霎相聚。泪向君前双双落，肠断处、飞花乱舞。如今是、萧条别院，步芳径、斜阳独自语。记当时、剩袂零襟，梦魂空想前侣。"}