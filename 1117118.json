{"id":"1117118","title":"读史六首","dynasty":"宋","author":"苏辙","text":"留侯决成败，面折愧周昌。垂老召商叟，鸿鹄自高翔。诸吕更相王，陈平气何索。千金寿绛侯，刘宗知有托。贾生料吴楚，竟毙大梁城。一身不自保，痛哭空伤生。桓文服荆楚，安取破国都。孔明不料敌，一世空驰驱。安石善谈笑，挥麈却苻秦。妄起并吞意，终残吴越人。江河浪如屋，要须沧海容。可怜狄仁杰，犹复负娄公。"}