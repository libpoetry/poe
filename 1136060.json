{"id":"1136060","title":"访临川杨仲权于天庆","dynasty":"宋末元初","author":"方回","text":"隐居何所为，性懒绝造请。驾言东城东，恍兮异人境。脩廊寂无声，未忍践竹影。独立味玄澹，徐步入深冷。秋光照虚庭，拱揖冠服整。中有专气翁，学道早脱颖。诚极语谢饰，几动意潜领。煮茶杂椒榝，案酒粲梨梬。悦神良会稀，遗物閒晷永。休官陶元亮，遁世陆脩静。异代复同调，霞外兹可骋。研幽挹高致，探妙发遐省。何言壶中天，心远尘自辟。"}