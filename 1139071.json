{"id":"1139071","title":"送袁仲野赴毗陵","dynasty":"宋末元初","author":"陆文圭","text":"儒吏不相得，异器如薰莸。儒视吏不屑，吏嫉儒为仇。俗儒不知变，譊譊孔与周。事丛委不理，言大怍不酬。嗟乎铅椠生，谢此刀笔流。安得经济手，一洗吾侪羞。当路有达官，邻境逢仁侯。留情案牍间，举人拔其尤。君抱汲古学，才识推兼优。肯随鸡鹜争，会偕鸾鹄游。高风动寥廓，兹土岂淹留。独怜老知己，青灯守荒丘。不堪明时用，空怀当世忧。斯文付后死，已矣复焉求。"}