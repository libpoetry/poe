{"id":"807558","title":"东风第一枝  踏青和蘧庵先生韵","dynasty":"清","author":"陈维崧","text":"檐溜才停，街泥乍涴，花梢日影摇午。陌头霁景增妍，水边烟光添妩。茜衫笑检，忆春在、谢桥深处。正沿堤、叫燕吟莺，吹满一天风絮。篱杏糁、如尘鬓缕。溪柳罨、带烟朱户。画完江左亭台，酿成花朝节序。为欢并日，况渐逼、韶光百五。约钿车、来日重游，又听小楼宵雨。"}