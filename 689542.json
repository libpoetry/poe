{"id":"689542","title":"四怀诗 怀于鳞","dynasty":"明","author":"吴国伦","text":"渭水秦关天上回，使君持节驭风雷。不妨万里无书寄，紫气常从西极来。六月提兵大海东，书生亦作万夫雄。匣中双剑无颜色，倒吸天河吐白虹。九曲溪流绕幔亭，峰前海色昼冥冥。故人无限中原思，抚剑歌来祗自听。风尘秉马路俱迷，尔得汀江似武溪。花落案头无一事，寻仙时过玉华西。"}