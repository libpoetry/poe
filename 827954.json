{"id":"827954","title":"陶斋尚书作东坡生日宴集同人节庵师会张文襄公之葬亦来京师","dynasty":"清末近现代初","author":"陈曾寿","text":"东坡千载人，忠义秉孤尚。幼齐孟博贤，长接韩富行。嗟晚来京师，流涕范公葬。登进无他途，召对何直伉。知人先帝明，欲语声已放。金莲送夜归，步步增悽怆。身后万口传，生前一箧谤。千秋几丙子，此纪独难忘。好古今陶公，异代同高旷。张筵拜公辰，设像酬众仰。万金刊七集，朱本陈新样。齐翰剔耳图，古趣不可状。入座多诗人，老辈留三两。妙迹影西楼，礼罢一一饷。有带腰弗胜，遥情寄孤唱。吾师海南来，久病喜无恙。君劾我休官，二老笑相向。三年逢都门，未见倒瓶酿。昔奔两宫丧，一宿翻然飏。平生抱冰翁，咫尺不相访。再见巳为棺，三过遂营圹。劳劳万端忧，偿此一日畅。愿少留斯须，杯行勿辞让。晚景最可惜，坡语真无诳。"}