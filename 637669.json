{"id":"637669","title":"游庐山开先寺和陈宪长韵","dynasty":"明","author":"祁顺","text":"平生爱庐阜，此日得攀缘。纵目乾坤外，游心混沌先。九江仍旧派，五老未华颠。云敛金轮现，崖空石镜悬。上方闲岁月，深洞半云烟。物外通三岛，壶中别一天。坐来消俗念，吟就耸诗肩。佛礼金仙象，僧参玉版禅。炉峰腾瑞蔼，康谷泻飞泉。淑气钟灵异，高名冠幅员。欧苏题未泯，李谢迹皆仙。无限怀贤思，安排付锦笺。"}