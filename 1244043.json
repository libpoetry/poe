{"id":"1244043","title":"十二月初三日大雪与同宗弟文昌饮谌时忽落一齿遂赋","dynasty":"元末明初","author":"郭钰","text":"垂老验盛衰，深凭齿与发。发白叹吾衰，齿落衰已极。利害发不任，养生资齿力。无问藜与藿，得以娱朝夕。次第相动摇，世事嗟何及。吾舌虽云存，苦乏仪秦术。修短未遑徵，得酒姑自悦。天公搆巧思，六花舞飞雪。倏盈还忽消，鸿爪无遗迹。古来豪杰士，文字略相识。是非纷与夺，视今如视昔。寄言后来者，人生当自适。"}