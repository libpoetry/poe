{"id":"1236266","title":"感兴三首","dynasty":"元","author":"贡师泰","text":"芙蓉生绿水，水绿花更好。采花当及时，莫待颜色老。美人久不见，华发忽已皓。因之遗芳馨，聊以慰怀抱。失意且勿嗟，令名当共保。悲风从西来，海树何萧瑟。薄寒中人肌，毛发为惨慄。疏林动鳷鹊，坏壁鸣蟋蟀。出门忽四顾，怆恍若有失。仰面对青天，青天行白日。客有双宝剑，紫气射牛斗。年少乍得之，日夜不去手。岂知灵异物，佩服终难久。一朝腾波去，化作苍龙吼。何时复归来，为国殄群丑。"}