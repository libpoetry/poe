{"id":"1247205","title":"庐峰绝顶阻雪书寄云松","dynasty":"元末明初","author":"蓝仁","text":"昨日篮舆不得上，今日篮舆不得下。天花万点散长空，白云一月包青野。山空雪霁日色微，风前犹作落梅飞。阆风玄圃在人世，夜景若昼腾光辉。茆屋闭门愁出入，履破衣穿寒转袭。挥毫三复白雪吟，手足冻僵才思涩。张老屏山赏又新，应披鹤氅对嶙峋。长篇短幅述清语，定有琼瑶报故人。"}