{"id":"1136423","title":"题译学张提举乃尊开封府尹张彦亨所藏郭熙盘车图","dynasty":"宋末元初","author":"方回","text":"车轣辘，牛觳觫。积雪皑皑，飞雪蔌蔌。前车上岭后车续，老牛服箱顾寒犊。高雪弥山，低雪满谷。戴笠执鞭，冻腰局曲。画师画此何年事，关塞远征挽刍粟。莫道牛疲项领秃，人疲于牛痛欲哭。峻岭之下旧村落，萧洒人烟知几簇。莫道饷车过门外，门内田家眠正熟。百车千车过不已，敲门乞索何时足。牛岂不需藁一束，人岂不取一匙粥。鸡犬不可保，妻子或窜伏。画中水阁尔整齐，焉知不是逃亡屋。我闻造化心至公，人间乃有两般风。庶民雌风扇臭秽，何独楚王之风雄。天地山川同一雪，眼见雪同心各别。梁园才子简欲授，栘监老臣毡自齧。贫人闭户洛阳卧，壮士衔枚蔡州灭。红炉锦帐羔酒斟，岂识盘车图中意愁绝。春日陌上花，同遨掷果车，不尔鳏翁嫠妇对花成咨嗟。秋夜楼上月，同醉生尘袜，不尔羁臣逐客对月翻凄咽。呜呼身在雪岭盘车图，还知世有子猷访戴无。"}