{"id":"310975","title":"疏影·白发","dynasty":"现代","author":"邓潜","text":"苍华换白。笑老如负债，双鬓催客。客里相逢，漫说还家，儿童那个相识。青青镜里宫花颤，尚记注、春明仙籍。算几年、便赋睢陵，一派乱丝愁织。公道而今尽矣，贵人试照影，曾否饶得。短不胜簪，瘦不禁梳，强刷胶青何益。潘郎一笑翻相慰，尽剃作、山僧风格。况尽多、年少朱门，不见者般颜色。"}