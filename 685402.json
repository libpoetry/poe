{"id":"685402","title":"辛亥七夕五首","dynasty":"明","author":"贝琼","text":"子晋吹笙学凤皇，缑山一别已千霜。当时黄屋非无意，岂有神仙到帝王。阿母西来降汉家，刚风万里送飞车。空留千岁蟠桃核，白发到郎不见花。五夜天边辍凤梭，长生殿里望星河。玉环他日无穷恨，更比牵牛织女多。东家西家争曝衣，我但曝书誇小儿。壁中科斗古文字，犹有射光天陆离。性拙如鸠本自偏，柳州何必更祈天。人间机巧知多少，无复三皇五帝前。"}