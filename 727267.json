{"id":"727267","title":"艳歌行三首","dynasty":"南北朝","author":"顾野王","text":"夕台行雨度，朝梁照日辉。东城采桑返，南市数钱归。长歌挑碧玉，罢尘笑洛妃。欲知欢未尽，栖乌已夜飞。齐倡赵女尽妖妍，珠帘玉砌并神仙。莫笑人来最落后，能使君恩得度前。岂知洛渚罗尘步，讵减天河秋夕渡。妖姿巧笑能倾城，那思他人不憎妒。莲花藻井推芰荷，采菱妙曲胜阳阿。燕姬妍。赵女丽。出入王宫公主第。倚鸣瑟。歌未央。调弦八九弄。度曲两三章。唯欣春日永。讵愁秋夜长。歌未央。倚鸣瑟。轻风飘落蕊。乳燕巢兰室。结罗帷。玩朝日。窗开翠幔卷。收罢金星出。争攀四照花。竞戏三条术。"}