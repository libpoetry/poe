{"id":"257419","title":"上九里谷与济之君祥仲宽李德方朱寿之姚子昂","dynasty":"元代","author":"李俊民","text":"太行巍巍形势尊，造物设险雄中原。巨灵一朝擘石裂，连峰忽断开山门。侵云直上几千尺，挂壁一径愁攀援。十步回头五步坐，慄慄汗出如浆翻。清风掖至最高顶，下视寰海尘埃昏。天坛咫尺若有待，顾我不往惭食言。世间好处岂不爱，脚力虽尽心常存。为君试写远游兴，夜半月出清吟魂。"}