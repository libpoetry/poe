{"id":"660509","title":"送徐三母舅","dynasty":"明","author":"吴俨","text":"我观天下人，一一皆有母。独我无母儿，少小依诸舅。朅来幸长成，恒不侍左右。微官远乡闾，薄禄恋升斗。舅从江南来，出迎急奔走。扶掖上高堂，百拜九顿首。开樽呼小童，具馔命新妇。婴儿喜牵衣，效我前为寿。岂是骨肉情，天然知所厚。欢声动比邻，自卯饮至酉。人生百年中，此乐良不偶。舅呼我来前，我乐汝知不。见汝犹见娣，意岂在樽酒。乐极翻成悲，又恐别不久。秋风吹薄衣，斜阳挂衰柳。恨无鲁阳戈，匆匆遽分手。昔日渭水阳，今朝潞河口。世异情不殊，所乏惟琼玖。"}