{"id":"1126709","title":"挽潘孺人","dynasty":"宋","author":"黄干","text":"闻说初年失偶时，回看囊箧鬓成丝。谁知旧室如新室，解抚前儿似后儿。南涧蘋生方得助，河阳花落不胜悲。高楼百尺今休上，望著佳城空泪垂。红云照水春将暮，皓月盈盈院落深。正是佳人行乐地，翻令公子独伤心。床头琴瑟空长在，眼底音容无处寻。寒食纸钱飞满野，一声薤露涕沾襟。"}