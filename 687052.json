{"id":"687052","title":"余归自南京与舍弟子彦相见于清江舟中别去承寄绝句六章依韵奉答","dynasty":"明","author":"刘崧","text":"十年奔走度晨曛，望断江南水竹村。不是田园无旧业，极知天地有深恩。云亭河口旧渔矶，此日扁舟海上归。夜月未倾桑落酒，秋风先制芰荷衣。清江烟雨暗蓬蒿，城下帆樯百尺高。自掩短蓬支病骨，不教人识旧兵曹。弟兄手足最相亲，恨杀东头少一人。幸有白头相对老，龁匏饮水不嫌贫。闭户看书百不忧，东原稻熟更何求。便倾秫酒三十斛，更养池鱼数百头。珠林东望白桥高，近筑湖居俯涧毛。要知同气真连理，连遣分飞叹伯劳。"}