{"id":"695244","title":"望罗浮五首","dynasty":"明","author":"林光","text":"两年云水拚鸠杖，万里烟霞在指头。尽道壶公能作怪，长疑此老久闲休。蓬莱不省真谁见，造物如斯总秘留。久雨掩人逢一霁，乾坤何处着双眸。出门回首便临头，万玉中天翠欲流。此老英华元自别，生民日用不知求。群形散散终还聚，一脉沈沈远渐浮。古镇峡围村九十，异香清结信何由。深如南海厚罗浮，此气停储几百秋。不与乖崖争华岳，懒寻关尹问青牛。薪铺一路看燃火，律转三阳验发抽。底事精光常浸润，不闻宣父降尼丘。常须催促向罗浮，白首何人念此游。瑞药灵苗堪备蓄，玉壶云液细封留。双藜不谢飞云顶，一枕还寻见日楼。试候赤龙腾巨海，光芒那只在南州。岷峨一脉走南离，大庾回旋有此奇。地设天留空甲子，云蒸雾拥到今时。画难着笔端何语，眼总如星可尽窥。回首铁桥忘旧路，秋光无限只题诗。"}