{"id":"1119172","title":"上潘舍人","dynasty":"宋","author":"陈宓","text":"经行造次有新诗，吞吐珠玑不自奇。寸管久期窥变豹，深丛今幸见孤罴。高情陶谢犹能及，圣处阴何讵得知。乞与金丹换凡骨，飞遨祇恐乏仙姿。浙水人如大雅诗，唯君出句最能奇。腾声直欲骖鸾鹤，赤子犹思缚虎罴。览卷几年如旧识，忘年今日辱新知。漳滨尚许陪尊俎，想像梅花是玉姿。"}