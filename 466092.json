{"id":"466092","title":"二十岁生日夜三首","dynasty":"当代","author":"卢青山","text":"雕号石裂云溪地，二十刀镵骨刻身。槐梦大千惑终古，草阑秋九牧青春。凭君却曲迷阳路，濯我敲金戛玉魂。虱此时空谁不老，松风一霎过乾坤。料应扶起如山玉，只今科首卧桑阴。后土无涯纷泽物，高天不老自来人。我是其间秋骨骼，谁非目下世埃尘。炉炭阴阳吹造化，铸就黄花插鬓云。斋称壁下等无名，旧句拈来恼笑生。坐看尘中世人海，羞寻海里自家针。清狂老腐无新替，寂寞循回有夙因。脱却茧皮仍赴火，嗟嗟来去一孤魂。"}