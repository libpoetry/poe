{"id":"1128195","title":"山中次叶翰林韵","dynasty":"宋","author":"程俱","text":"四山松桂拥高寒，腊尽阴崖雪未乾。发石开林穷鸟道，披榛寻壑见鲵桓。绕舍萧森碧玉椽，西丘桑苧远相连。东山一为苍生起，付与幽人枕石眠。步寻芳草坐班荆，照眼林泉动客情。安得长年专一壑，北窗高卧更何营。李郭一舟知谩与，羊求三径可无人。他年午桥穷胜事，应许幅巾来卜邻。雨馀云气渺三江，松月徘徊拂夜窗。坐对县河泻千古，故知难并陇头泷。"}