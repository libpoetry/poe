{"id":"418679","title":"望海潮","dynasty":"近现代","author":"顾随","text":"无边枯草，千山落木，黄昏一阵西风。豪兴渐衰，诗情日减。应难作个诗翁。新恨一重重，恨相思未了，绮梦无踪。万里烟波，夕阳难照海云东。西园落尽疏桐。见流天孤月，渡海征鸿。休怪暮潮。涛声怒吼，飞花直上遥空。长怪是初冬。有几枝桃蕊，几树丹枫。不耐凄凉，者般时候向人红。"}