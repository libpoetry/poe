{"id":"517722","title":"戊戌正旦","dynasty":"明","author":"黄淮","text":"二仪运神化，四序递迁易。岁事复更端，王正启璿历。春阳日以充，品汇各有适。而我抱沉痾，支离窘故迹。履运亦自庆，省躬抱深惕。矫首望白云，亲庭万里隔。鹤发映衰颜，莫景桑榆迫。矧伊忧患干，云何慰晨夕。冥观天壤内，物理有常则。衰荣更代谢，盈虚互消息。倾否亮有期，守道慎无斁。"}