{"id":"700116","title":"寄楚萧蒙泉四首","dynasty":"明","author":"陶益","text":"昔年驰逐五陵间，邂逅无因忆旧颜。湘水岳阳谁漫浪，书崖今已并元山。尘路匆匆对夕天，一封谋寄楚江前。顾予艺苑荒凉甚，空有怀沙是旧编。虚舟曾触洞庭秋，往事伶俜梦未休。知汝解题鹦鹉赋，好将系雁到南州。别去音书少得闻，秋来何处不怀君。眷然欲插凌风翅，与借衡山礼白云。"}