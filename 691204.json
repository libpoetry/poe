{"id":"691204","title":"史来黄来虞计玄仲去非四文学招同顾上客莫文学游石湖","dynasty":"明","author":"李孙宸","text":"日落长江紫雾消，篮舆还上碧岧峣。烟霞旧僻终难改，山水相逢定不饶。佐酒青蔬分佛供，烹茶活火借僧寮。吴山好更穷幽赏，未遣邮情促画桡。年来误戴进贤冠，犹幸官閒束缚宽。所至送迎俱谢遣，但逢名胜得盘桓。湖光倒影千山出，雨色阴连万井寒。几日清游为地主，尽劳寒士供壶餐。"}