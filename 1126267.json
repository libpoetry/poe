{"id":"1126267","title":"和范倅十首","dynasty":"宋","author":"曹勋","text":"腊雪已知收岁事，快晴喜复上朝晖。清樽要及东城醉，趁取风光未苦飞。当年越相有青毡，百越于今奠枕眠。兰玉阶庭传相业，声猷剩在日华边。缤纷剪綵庆云低，佩玉摇金冷不知。禁殿想趋三白贺，微和先入万年枝。海边草芥一冬新，况复冬温接畛春。从此近城花渐好，不妨闲作惜花人。岩壑未销连夜雪，松篁深映一川梅。忍寒故作迟迟去，只为清香特特来。喧喧暮雀啅寒枝，夜雪澄光入锦帷。示病维摩元不病，要收好语入新诗。綵幡金胜袅宫云，碧甲红芽巧斗新。异县幽怀易牢落，强看儿女艳芳春。轻绡乍试依微巧，蜡白仍随掩苒春。忽得新诗知节物，衰迟浑似梦中人。幕天席地供馀酌，惜月留云忆旧书。今日海边消息断，空令稚子摘芳蔬。对雪惘然怀酒伴，萦心还复为诗魔。老农心念须三白，渔父家风想一蓑。"}