{"id":"1057335","title":"同朱彦周游元阳洞兼示文吴二羽人","dynasty":"宋","author":"刘弇","text":"穷西三湘邻，奔迫万岑会。盘拿崩腾根，疑此先草昧。不周迁大荒，势落烛龙外。远徵混沌凿，晚怵大块噫。平疏一注玉，宽削四隅黛。前崖岌初豪，傍窦戢如块。暗蹊青鲇卧，侧足得无殆。霜蕤拥凝液，衣缀倚空盖。危呀傲天顽，九地一疡溃。郁然崷崒姿，似与石廊配。间闻赫幽光，吹作雷雨解。石鼓形似馀，击考亦砰磕。阴阴隆冬户，塞向真琐碎。鸿濛挹气母，茫昧超物怪。不应私开辟，曾是阅成坏。黄熊非鲧化，九肋蕃硕大。蹒跚舞阴机，无乃羞主宰。肉芝桂纯白，仙物今故在。云烟更斐亹，巧弄非一态。筼筜下萧摵，往往到竽籁。片桃仙凡隔，愁绝止飞濑。谁为篝火游，邈叩无底界。世传元崇隐，兹事或虚采。骄阳五月竟，客子短辕迈。火铃掷奔曦，酷势捎林荟。追随邦闾彦，及此洗长慨。俯窥层冰拆，蓐收借泠汰。孤清凛毛发，生意自百倍。清绝两羽人，惊我凤翰铩。扫开数寻天，援挽觅幽隘。啸俦欣鱼贯，诣极愁鹢退。仙者如可作，庶或乔松赖。咄嗟早衰身，樊笼信谁罪。便可冥三奔，吞漱驻童彩。收摄自煎明，兹焉迹长晦。"}