{"id":"698719","title":"汉宫春 乙巳元夕","dynasty":"明","author":"夏言","text":"元夕今朝，喜春风才到，臈雪仍飘。正是连天灯火，满地琼瑶。楼高宝泽，望朱栏、迥出云霄。画堂里，灯屏锦幛，一派笙箫。不是山翁好事，要与民同乐，莫负良宵。况有贤明太守，楚楚英僚。太平歌吹，这风光、无福难消。齐祝愿、吾皇万寿，万方玉烛和调。宝月流虹，正元宵新霁，雪满瑶空。灯火楼台灿烂，香蔼帘拢。筵开罗绮，拥群姬、珠翠重重。一品夫人初度，年年占断春风。紫诰名高八座，羡翟冠霞帔，叠受褒崇。曾侍采桑西苑，亲谒三官。蓬莱深处，瑶池宴、首饮黄封。但愿全膺五福，生儿拊凤攀龙。"}