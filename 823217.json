{"id":"823217","title":"庆清朝 十六子晬日","dynasty":"清末近现代初","author":"赵熙","text":"脉望传家，刍尼报喜，霜天晴转佳晨。零星破物，晬盘罗列红茵。漫学乃翁自苦，命如王霸秪愁人。金银气，左戈右印，年少从军。何事破书到手，又似曾相识，古义今文。鲜卑正语，谁问明月前身。尚忆老亲爱我，至今如梦拜荒坟。梅花下，邴原断酒，心上回春。"}