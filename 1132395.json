{"id":"1132395","title":"李参政生日","dynasty":"宋","author":"魏了翁","text":"湖浅霜雁寒，天高老龙蛰。悠悠瀛海间，时运递消息。黄钟一龠回，槁瘁亦敷泽。茹茅趣连征，墐户同一辟。向来屯阴地，有果终不食。存之乃天意，斯道古根极。公论无消磨，物情自喧寂。喧寂安足计，秋云卷无迹。请公护景光，春事勤种植。明朝揆初度，万象好颜色。二年老翁泉，亲酌石林寿。林翁硬如石，跌宕杯舞手。酡颜照湖山，丽藻濯花柳。牛头望蟆颐，隔阔几烟岫。江梅驿堪寄，湖水觞可侑。林丘一曲閒，事业千载就。屡空有真实，万变无杂揉。用之还帝师，归则赤松友。蟠桃堪一尝，世味不同嗅。得书方醉歌，痴绝记前守。"}