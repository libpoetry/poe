{"id":"700432","title":"首夏江上","dynasty":"明","author":"顾璘","text":"万里归心倚钓丝，空舟无伴独吟时。江涵远树沈沈净，岸隐高帆默默移。白发行藏愁对酒，黄尘悲喜笑观棋。古来竹帛苍天事，惟有陶公老不疑。不见春花忆故乡，更愁炎月滞炎方。柴门旧对沧江迥，野服无如白苧凉。海内形容犹道路，天涯恩泽更农桑。何时挂却尘冠去，散发行歌与世忘。落日子规啼近林，空江愁坐独沾襟。古人旷放岂复及，壮岁飘零违寸心。诏发金鸡何日到，梦投朱鸟万峰深。青鱼白饭殊堪饱，去国辞家自不禁。"}