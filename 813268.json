{"id":"813268","title":"村居杂咏","dynasty":"清","author":"张履","text":"皂荚林边乱石垣，依然卜宅是南村。比邻儿女聚观客，赴市鱼虾先到门。新火微添蚕起候，圆沙浅印鹭眠痕。江乡风景真如画，并入田园诗细论。豆华寒雨过横塘，一曲晴虹挂水长。溪影定余云漠漠，林霏开正日凉凉。游鱼小侧清滩白，乱蝶低团浅草黄。已觉西风摇落意，柴门闲看拾枯桑。"}