{"id":"1061034","title":"赠陈侯一首","dynasty":"宋","author":"饶节","text":"古人已朽不可作，长安年少多岳岳。太官五斗仅代耕，舒缓养高简然诺。陈侯气稳天机精，心胸开霁脱检绳。只今冠佩奉朝请，折节重士身自轻。主人斗酒相逢迎，金尊玉槃红烛明。黄花开彻秋未了，残月挂檐霜气清。气吞百吏不足数，滑稽巧中一座倾。座客未用喜且愕，陈侯吏事复不恶。簿书狱讼谈笑了，盗贼骨惊吏胆落。至今鲁山驾车处，会使齐儿畏朱博。方今天子坐明堂，指麾夷狄如驱羊。安得吏师如侯者，上应列宿布四方，政治岂但几成康。"}