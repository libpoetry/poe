{"id":"1132304","title":"遂宁家知府生日","dynasty":"宋","author":"魏了翁","text":"玉堂元不閟英灵，地主还从此地生。千里楼高人独立，九宗山峙月双清。洋洋水薤临民意，猎猎霜林战叶声。如许高情谁与拟，玉梅枝外看参横。相去无多五日间，两家牛酒贺生贤。二阳引类临爻长，三寿为朋泰茹连。析木旁瞻星两两，大椿遥祝岁千千。相期协力亨屯难，未听丝丝鬓发宣。"}