{"id":"153943","title":"重阳日州南门药市","dynasty":"宋代","author":"田况","text":"岷峨旁礴天西南，灵滋秀气中潜含。草木瓌富百药具，山民采捋知辛甘。成都府门重阳市，远近凑集争{上齐下贝}欣。市人谲狯亦射利，颇觉良恶相追参。旁观有叟意气古，肌面皯黣毛{上髟下监}鬖。卖药数种人罕识，单衣结缕和阴岚。成都处士足传记，劝戒之外多奇谈。盛言每岁重阳市，屡有仙跡交尘凡。俗流闻此动非觊，不识妙理徒规贪。惟期幸遇化金术，未肯投足栖嵓。予于神仙无所求，一离常道非所躭。但喜见民药货售，归助农业增耡芟。"}