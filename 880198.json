{"id":"880198","title":"松风轩晚望","dynasty":"宋","author":"刘宰","text":"远山亚归云，近山留夕照。澄江横净练，怒风收众窍。东南佳山水，此地宅其要。连甍三万家，金璧互辉耀。閒房列歌舞，杰观富登眺。物理会有极，却虑成悲啸。我家三茅峰，一室倚青峭。下有荆溪水，水深鱼可钓。归欤有成计，静坐观众妙。功名付公等，连茹祇明诏。他年问无恙，短策寄岭峤。浩歌畅幽怀，狂斐君勿诮。"}