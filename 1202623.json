{"id":"1202623","title":"摸鱼儿","dynasty":"元","author":"王吉昌","text":"养疏慵梦惊俗态，浮云富贵虚矫。高提宝剑霜姿冷，蛮触是非齐剿。猿马夭。世务起、心头绊迷相萦扰。冰襟洞晓。乐净境行藏，善芽茂养，饮水识多少。真氤氲，定海心珠皦皦。凛然云外寂悄。离尘瑞孕丹基造，丽螮蝀神光，晶真了了。破千古昏衢，放彻禅天皎。魂飞杳杳。恣盘礴清微，游扬法界，出露仪表。"}