{"id":"191656","title":"和林懿仲喜雪韵","dynasty":"宋代","author":"陈傅良","text":"常暘厥咎何，君相疚朝夕。愧莫慰群黎，凄其望三白。是心与天通，昨夜平地尺。蓑笠在东阡，耰耡在西陌。忍待明年饱，欣及吾事隙。海宇正无尘，草木亦焕赫。遥知紫宸朝，千官手加额。温纶粲龙光，贺牍交马迹。衔枚悬瓠城，仗节居延泽。独拥蓝关马，共饭滹沱麦。更顾吾君相，对此念忠赤。当今挟纩温，恩意到疆场。有士如有年，要岂旦日积。霄安自甘寝，扫轨无过客。"}