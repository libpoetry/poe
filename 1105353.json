{"id":"1105353","title":"渔父词","dynasty":"宋","author":"方岳","text":"晚晴铺网占鸥沙，各自分鱼就酒家。洞口醉眠船正暖，碧桃流出两三花。阴阴深树晚生烟，雨急归来失系船。白鹭不惊沙水浅，依然共在绿杨边。烟波渺渺一轻篷，浦溆生寒芦荻风。昨夜新霜鱼自少，满江明月笛声中。沽酒归来雪满船，一蓑撑傍断矶边。谁家庭院无梅看，不似江村欲暮天。"}