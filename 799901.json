{"id":"799901","title":"当新安吏","dynasty":"清","author":"陶澄","text":"我生遘末造，天戒犹未央。连延三辅地，十岁九旱蝗。害气致晦蒙，妖星为欃枪。有时雨如血，疵疠见伯强。中原复凶饥，行者心尽伤。城郭渐芜塞，弱肉争豺狼。边境士易骄，脱巾呼癸庚。丝管敛且尽，国计何苍黄。守臣系安危，川决必有防。涓涓不能遏，泛滥日以长。蛾贼关西来，纵横入畿疆。诏纸下六郡，大义诚激昂。我亦良家子，戴履共一王。闻诏即自誓，肯复依旧乡。雄剑久挂壁，拂拭生辉光。持此报恩去，存殁惟沙场。"}