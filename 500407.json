{"id":"500407","title":"服药","dynasty":"明","author":"陶安","text":"服药功亦奇，藉以益五脏。阅世五十三，颇觉元气壮。须发白数茎，黝者固无恙。先医神圣流，遗言岂我诳。精神苟内守，血脉自和畅。厚本塞病源，邪沴不敢向。吾儒传大方，又出医家上。集义体自充，寡欲心不放。慎言节饮食，砭针戒流荡。达则民瘼苏，穷亦身粹盎。道德永昭垂，后天不凋丧。"}