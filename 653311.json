{"id":"653311","title":"刘廷器云山图","dynasty":"明","author":"张宁","text":"风流太守竹鹤翁，平生雅重真襄公。公方司马掌邦政，邂逅相见都门中。酒酣为写江南意，超忽家园坐中致。清风未许北窗眠，白头持赠东床婿。高堂素壁悬清秋，举目直欲穷冥搜。天高地迥望不极，水漠山冥看欲愁。初疑苕溪二三月，桑柘连村雨时歇。阴晴未定禁蚕天，烟火萧条来往绝。又疑西湖夜向晨，朝氛宿霭迷空尘。隔林灯火读书晓，满地落花风雨春。兴来欲趁扁舟渡，苍茫不见行人处。鸥波亭上是耶非，放鹤坡头到曾未。连云天栈乱石滩，处处逢人行路难。鉴湖盘谷远莫及，安得此境终盘桓。何翁山水真足数，此幅由来倍清古。粗毫淡墨意自适，未必经营心独苦。子昭舜举直细工，元晖彦敬高同风。世间能事不受迫，识画惟有青鞋翁。"}