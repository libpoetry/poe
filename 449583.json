{"id":"449583","title":"泛清波摘遍","dynasty":"当代","author":"陈永正","text":"惊波燕堕，越堑霞飞，迢递楚乡怀渺渺。半川沙白，未必无情是烟草。天涯道，行人已远，密意还传，纵解留春春已老。一纸低眉，忍问容华似前好。恨多少。来日便拚断肠，往事岂堪萦抱。曾许初心柳花，可怜飘早。最难了。欹鬓泪滴易乾，残灯夜深犹照。黯黯云容雨色，那成清晓。"}