{"id":"873721","title":"和安汝功采紫竹杖篇","dynasty":"宋","author":"刘子翚","text":"赤藤表珍奇，桃竹寄吟玩。高情在丘壑，微物怀深眷。徵工匝远林，弥山选一干。云根傍崖蹙，椹色涵霜变。匪凭精刃挥，根柢难立断。慇勤为摩抚，烨烨光浮烂。触石声含钟，掸波影摇电。矧余疲曳姿，假力斯过半。皇皇驷马威，秦赵昔临按。胡为步槃跚，猥逐渔樵伴。千金一顾重，朽质增华焕。不经提携手，弃掷亦何算。夙怀用舍情，感兹发长叹。"}