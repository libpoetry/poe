{"id":"685728","title":"送两浙朱运使考绩二首","dynasty":"明","author":"邓林","text":"春早江南柳未生，送君无物赠君行。寒松自有凌霜操，秋水元来彻底清。煮海坐看成政绩，朝天伫见沐恩荣。临风莫叹头如雪，廊庙登庸属老成。江心春水漾仙槎，江上春风吹柳花。劝酒阳关方再叠，发船画鼓已三挝。五云楼阁神京壮，万里烟霞仕路赊。故旧相逢如见问，骅骝无力服盐车。"}