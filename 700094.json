{"id":"700094","title":"春庄杂兴四首","dynasty":"明","author":"陶益","text":"池塘芳草足欢娱，次对南山日已晡。懒散不知春意闹，灌园犹倩一长须。门前车马不相闻，定息焚香坐白云。远近邻庄无历日，种瓜常拟待蜂分。垂杨临水复临堤，烟锁青芜石径迷。虚阁草玄时一望，对巢燕嘴落芹泥。迩来芳信总无凭，花芷蜂房日欲增。春水又生溪上绿，榕阴破暇设鱼罾。"}