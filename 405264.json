{"id":"405264","title":"思嘉客","dynasty":"近现代末当代初","author":"赵尊岳","text":"有恨青鸾说与谁。妆嫞长是见颦眉。银云妒煞明河影，剩有婵娟照别离。歌宛转，舞倭迟。回镫添酒更催诗。坠欢如梦无寻处，怪底珠帘似旧垂。切莫红楼问旧游。麝云低尽月深幽。银屏仿佛相思字，可忆浓熏共短篝。清梦杳，去程遒。消磨长昼剩长愁。西风最是无情物，断不成春又送秋。倦柳萧疏不忍看。丝丝都付夕阳边。须知叶尽秋无尽，更倚西风一展颜。将缱绻，耐高寒。恍然万里不蓬山。谁知摇落堪悲绝，孤负凭阑伫月圆。转绿回黄换却春。眼前疏柳系斜曛。西风故故侵罗幕，似妒钿蝉护鬓云。消绮恨，索娇嗔。为怜红叶怨香尘。更无人会寒蛩语，拂槛清霜误泪痕。"}