{"id":"115360","title":"七夕歌·人间一叶梧桐飘","dynasty":"宋代","author":"张耒","text":"人间一叶梧桐飘，蓐收行秋回斗杓。神官召集役灵鹊，直渡银河云作桥。河东美人天帝子，机杼年年劳玉指。纤成云雾紫星衣，辛苦无欢容不理。帝怜独居无与娱，河西嫁与牵牛夫。自从嫁得废织纴，绿鬓云鬟朝暮梳。贪欢不归天帝怒，谪归却理来时路。但令一岁一相见，七月七日桥边渡。别长会少知奈何，却悔从来欢爱多。匆匆万事说不尽，烛龙已驾随羲和。河边灵官催晓发，令严不管轻离别。空将泪作雨滂沱，泪痕有尽愁无歇。我言织女君莫叹，天地无穷会相见。犹胜姮娥不嫁人，夜夜孤眠广寒殿。"}