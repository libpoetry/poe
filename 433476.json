{"id":"433476","title":"古风二首上韬庵先生用山谷上子瞻韵","dynasty":"近现代","author":"黄浚","text":"渥洼产神驹，矫矫传食场。籋云自西极，追影生青光。回顾天闲侣，刍秣皆清香。金马尔何知，怒鬣蹲岩廊。昂嘶向苍昊，何日充乘黄。凉州供苜蓿，千斛宁见尝。道逢九方歅，腾跃东郊旁。果能空冀群，鞭弭庸足伤。孤松当烈风，万壑含涛声。交柯蟠龙凤，盘根结茯苓。千岁化江珠，饵之能引龄。金石乃烈药，燥发戕厥生。茯苓虽草实，所贵在根蒂。儒生重渊源，岂为标榜计。东坡与山谷，气味自相似。"}