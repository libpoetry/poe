{"id":"1120725","title":"次韵次卿林下行歌十首","dynasty":"宋","author":"周紫芝","text":"风吹苏小门前柳，雨暗罗敷陌上桑。遥想锦江春色暖，被花恼得少陵狂。闻道全家隐鹿门，竹篱茅屋寄江村。庞公事业无多子，只有平安遗子孙。事向闲中种种休，春来林下兴还幽。上山双屐与谁着，挂杖百钱时独游。郡郭东边是草堂，岩花时杂涧花香。愁从把酒杯中少，日向读书窗下长。愁多应怪独醒人，心事全凭曲米春。醉后逢花堪一笑，狂来曳杖却成真。身世无营策最良，年来幽事不多忙。饭牛欲起方朝露，种豆才归又夕阳。卖酒罾鱼只数家，卜邻元在水之涯。扁舟定自桃源去，斜日红飞两岸花。人情危甚剑头炊，未可云鹏笑一枝。冠冕窟中元不到，云山堆里复谁知。得酒固应聊复饮，有田何苦不亲锄。客来深巷闻鸡犬，便是渊明归后居。勃窣蹒跚不上堤，却来林下小徘徊。已知脩竹有千亩，更为桃花求百栽。"}