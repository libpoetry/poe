{"id":"1104479","title":"南歌子 其三","dynasty":"宋","author":"无名氏","text":"玉殿分时果，金盘弄赐冰。晚来阶下按歌声。恰好一方明月、可中庭。露下天如水，风来夜又清。偏他不肯大家行。漾下扇儿拍手、引流萤。阁儿虽不大，都无半点俗。窗儿根底数竿竹。画展江南山景、两三幅。彝鼎烧异香，胆瓶插嫩菊。悠然无事净心目。共那人人相对、弈棋局。风动槐龙舞，花深禁漏传。一竿红日照花砖。走马晨晖门里、快行宣。百五开新火，清明尚禁烟。鱼符不请便朝天。醉里归来疑是、梦游仙。"}