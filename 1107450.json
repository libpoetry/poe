{"id":"1107450","title":"梅花借喜雪韵","dynasty":"宋","author":"史浩","text":"老去风光报答难，树头春律喜新班。忽惊断岸一番雪，便忆故园千叠山。斜日淡烟茅舍外，冷香幽韵竹篱间。玉壶虚佐寒窗静，不敢呼童取次攀。看花容易咏花难，自古何人立首班。东阁五言还水部，西湖一径指孤山。度墙野月黄昏后，啄雪幽禽去住间。冷定识渠真面目，从兹桃李不须攀。谩取山樊作二难，祇今风味若为班。斜窥浅碧洛神赋，瘦怯轻寒姑射山。小辍殊杯清影下，竞留新绝翠微间。枝边青子垂垂出，金鼎成时试一攀。"}