{"id":"1110306","title":"答简夫","dynasty":"宋","author":"孙应时","text":"不怪年来万事非，聊须把酒赋新诗。乾坤正自无今昔，草木何妨有变衰。白发我甘投老去，红颜君惜卧春时。古人不朽终何事，此段工夫可浪施。拂拭瑶琴听我歌，汤汤三叹又峨峨。了知世道从来久，长觉人心苦太多。便踏早朝陪凤辇，更忧春梦隔鲸波。此生付与天公竟，铁杵成针取次磨。"}