{"id":"1217261","title":"僧兵守城行","dynasty":"元","author":"廖大圭","text":"驱僧为兵守城郭，不知此谋谁所作。但言官以为盗防，盗在深山啸丛薄。朝朝上城候点兵，群操长干立枪槊。相看摩头一惊笑，竹作兜鍪殊不恶。平生独抱我家法，不杀为律以自缚。那知今日堕卒伍，使守使攻受官约。谓僧非僧兵非兵，未闻官以兵为谑。一临仓卒将如何，盗不来时犹绰绰。敌人日夜徂我城，示以假兵无乃弱。我官自有兵与民，愿放诸僧卧云壑。"}