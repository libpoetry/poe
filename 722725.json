{"id":"722725","title":"咏怀五首","dynasty":"明末清初","author":"马鸣萧","text":"投畚去南亩，羲皇入北窗。相将重彝鼎，何敢问旌幢。淡荡云中树，委蛇天际艭。悠然别有得，一壑与长江。空谷得高士，栖迟守敝帷。鸣禽饶夕气，流水静朝晖。评史存疑信，尊经识指归。客来深柳下，相对制荷衣。小卧不成睡，掩关寻旧题。调饥田百亩，扶病药千畦。虚牖云初住，闲阶鸟乱啼。黄花姿正好，爱客且相携。静坐冥生事，麃麃麋鹿群。江山元邃穆，风雨自纷纭。远驭传三略，长林惊一军。春晴已昨日，得酒便成醺。肥遁壑丘异，独醒十亩间。深云逐杖履，小鸟弄间关。谷口月初上，严陵渔未还。桃源何处所，经岁水潺潺。"}