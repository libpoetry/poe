{"id":"491532","title":"寄西山郑子纲自邵武校官归","dynasty":"明","author":"刘崧","text":"五月双溪上，垂杨千万枝。春风碧水远，旦旦鸣黄鹂。黄鹂惊飞日欲暮，念家却在南平住。林塘高馆一逢君，千里羁愁散烟雾。闻子昔者居西山，把书曰在青松间。新移苓术且未斸，旧种薜萝应可攀。武阳校官归未久，瘴疠还闻古来有。红窗鹦鹉唤客名，青叶槟榔劝人酒。寻幽忆过东平来，丹山碧霞仙掌开。武夷山人住九曲，柴门不出生青苔。中轩松竹题诗遍，宁许时流漫相见。名姓先承紫凤书，褐冠不上金銮殿。时来空谷行采薇，石田草生秋林稀。往来物色不可得，使者空向江南归。我惭羁穷少颜色，闻此伤情岂终极。芳筵置酒清夜半，月出登楼动悽恻。萧萧水气浮南湖，繁星丽汉光有无。梧桐叶高白露下，起舞为子听啼乌。君家兄弟才名早，幢憧冠盖闽湘道。芳年苦志思奋励，莫遣秋风动原草。由来聚散日纷纷，此别音书何处闻。百丈岭前应念我，象牙潭上却寻君。"}