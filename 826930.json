{"id":"826930","title":"水龙吟·补题六十二岁小影","dynasty":"清末近现代初","author":"金兆蕃","text":"十年魂梦柴荆，无端悽断家山破。东陵剪蔓，南山扫秽，得归聊可。此祸何来，风车雷斧，颓云狂堕。叹焦原如洗，寒枝莫拣，青衫被，缁尘涴。画里林阴独坐。絷乌飞、隙驹轻过。枯筇憖负，黄杨庭角，绿槐门左。乡树回看，茫茫云物，重重烽火。问何当料理，青蓑绿笠，更沧江卧。"}