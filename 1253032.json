{"id":"1253032","title":"连江陈子晟师古齐诗","dynasty":"元末明初","author":"刘基","text":"庠麟踣鲁薮，王道遂湮沦。秦坑扇灰灺，六籍失其真。茫茫穹壤间，谈舌纷轮囷。鵋䳢指为鸾，杞梓斯为薪。所以尚志士，慷慨思古人。造行拟渊骞，吐辞追孟荀。不羡季氏富，而甘原宪贫。不荣桃李容，而效西施颦。临川玩清澜，味道剧淳珍。谁云泰岱高，布武期必臻。谁谓江汉永，利涉由通津。有为亦若是，此语非徒申。卫武陈抑戒，睿圣垂芳名。吕公著丹书，君臣同显荣。伯玉愿寡过，使者知其情。柳惠志直道，身匮德乃盈。古人如良金，百炼弥刚贞。悠悠万载下，日月同昭明。圣人有遗训，可畏在后生。服膺慎勿替，窃比于老彭。西风振枯柯，凉月澹光景。门前马蹄歇，室虚心独静。焚香对六籍，耆味知隽永。怀人若在眼，酌潦何必洞。尼父训九思，子舆明三省。康庄无他岐，车马日驰骋。捷径善摧轮，此意当默领。"}