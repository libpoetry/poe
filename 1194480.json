{"id":"1194480","title":"寿阳罢郡日有诗十首与追怀不殊今编于后兼纪瑞物 肥河维舟阻冻袛待敕命","dynasty":"唐","author":"李绅","text":"罢分符竹作闲官，舟冻肥河拟棹难。食檗苦心甘处困，饮冰持操敢辞寒。夜灯空应渔家火，朝食还依雁宿滩。西奏血诚遥稽首，乞容归病老江干。淮阳效理空多病，疏受辞荣岂恋班。陈力不任趋北阙，有家无处寄东山。疲骖岂念前程税，倦鸟安能待暮还。珍重八公山下叟，不劳重泪更追攀。"}