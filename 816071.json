{"id":"816071","title":"田家杂诗","dynasty":"清","author":"曹鉴仁","text":"谚云四月天，阴晴最难作。蚕桑及豆麦，其性有好恶。濒海无桑麻，豆麦乃本务。收之须及时，莫为阴晴误。晨出硕中田，抱归日已暮。广场恣堆积，不妨越宿露。掼床与连耞，筛把诸农具。家人分执事，留精粗使去。所防风扬沙，更畏雨成澍。金气未坚甲，生芽一似怒。水壮陵土母，为食致泄吐。勤惰争一刻，此苦欲何诉。八月露华白，早禾渐可登。晚稻亦欲秀，寒暖贵相应。气热浆易涸，过冷浆难凝。不凝实乃细，涸则秕相仍。两者禾之病，其耗匪斗升。更虑暴风雨，阻势恣凭陵。花开不得缩，谷脱如骞崩。安得日和煦，颖栗垂青塍。风雨符五十，万宝效其能。坐候腰镰出，负任如勿胜。比屋黄庐满，劳苦安足矜。农富恒有余，农贫恒不足。七八月之间，青黄不相续。屈指望秋分，新禾未尽熟。捋摔向清晨，妇子趁日暴。气湿安即坚，微火逼其族。舂之及簸之，为饭仅得粥。所以忍食者，聊以救枵腹。吁嗟光宗好，粒粒满车簏。非时急取之，十不存五六。穷黎无奈何，食之恨不速。自怜一年劳，且免儿女哭。人言田家乐，我言田家苦。苦乐本无定，材力有良窳。赢者得其三，绌者失其五。此外正平等，仅足持门户。嗟彼贫穷者，日日食如伛。操券领工本，一釜归一庾。经年犬马劳，不足偿田主。肉去创益痛，此苦不胜数。借债种荒田，老死安能补。"}