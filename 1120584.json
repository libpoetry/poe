{"id":"1120584","title":"次韵山庄杂咏十首 东啸","dynasty":"宋","author":"周密","text":"长年如蠹鱼，书底兀兀坐。人皆笑其迂，吾计未为左。■然一舒啸，万籁相应和。庐岂真吾庐，我亦自忘我。渊明千载人，身世一鸟过。昔人去手版，拂袖归故山。圉然鱼纵渊，快若马脱闲。白石真可煮，黄菊亦可餐。与世虽异辙，对山无赧颜。爽气不在山，在我方寸间。秦儒避书烟，逃难商山下。安刘亦谩耳，后世巧模写。智琼果何人，一笑示幻化。蛮触聊寓言，此亦何足讶。未知采芝人，何如种桃者。子牟魏阙心，身在江湖外。安知山林隐，不若居廛大。心苟无所羁，居然谢尘械。莞然碧山笑，赘甚愚溪对。无处写闲情，意与云俱在。衡湖足秋水，结屋秋水边。水边复何有，翠壁森吾前。采之美可茹，钓之食有鲜。彼美山中人，霞裾正孤搴。山色无四时，相对惟苍然。平池落金雨，野径栖绿云。泠泠九天风，月底吹清馨。暇日足胜游，临池结鸥盟。相期在岁寒，抱节同孤贞。君能赋招隐，我欲记墨君。天上种碧桃，结实岁八千。人间莳花柳，春逐时序迁。何如庭前草，风月长无边。囿身化国中，物物熙熙然。至人观物初，独立春风前。勾萌日条达，生意腔子满。一气自流行，色香有先晚。刻楮信徒劳，剪綵初无本。天机造群物，四序长衮衮。散我胸中春，八荒无间断。目视足不随，高山徒仰止。何能强筋力，进锐退亦锐。万里未为远，一息亦当至。徐行则不倦，寘足平稳地。策策更勉旃，闲云随步起。我不如老农，绸缪先牖户。万宝忽已新，见此离离黍。田家终岁劳，一饱天所许。细诵七月诗，仁意森莫禦。年登而民贫，未谂何以故。"}