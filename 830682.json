{"id":"830682","title":"青玉峡龙潭","dynasty":"清末民国初","author":"易顺鼎","text":"苍崖天一围，径转吐雄瀑。灵山孕真源，金膏出其腹。奔云从空来，数里势屡曲。意嫌鸿濛隘，未肯受迫束。化工惜元气，万古与之蓄。跌为孤潭幽，神物有起伏。纡徐向平川，余响戛寒玉。谁云一泓窘，百宝可沐浴。倒穿大瀛底，日月入亦绿。地深云霞幽，自暮抵朝旭。如闻清猿啼，下饮涧水渌。兹区实琴德，幽接轩与顼。遂令遗世士，无言转温肃。镌痕洗春苔，万石尽可读。我游岂云多，终老难餍足。绵暖天地心，清寥在奇服。"}