{"id":"812286","title":"逾限被议自蜀旋里留别诸同寅 其二","dynasty":"清","author":"江昶荣","text":"携手长亭折柳枝，相逢巴蜀忽相离。风尘有债儒冠累，天地无情仕路歧。逾限非关民社事，去官偏遇圣明时。登楼王粲吟怀苦，万里归心托子规。孤舟江上一帆风，东望沧溟晓日红。褫职几忘科目贵，开怀莫放酒杯空。陶潜归去遭逢异，潘岳閒居感慨同。自笑未能恢壮志，毛生亲老在家中。空橐难言赎罪愆，浮沉身世总凭天。戎旃从事回闽日，宦海翻波入蜀年。此别亲朋留后约，他时山水认前缘。梁间燕子营巢稳，伫盼归鸿破晓烟。"}