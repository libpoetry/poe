{"id":"621805","title":"秋风辞","dynasty":"明","author":"郭之奇","text":"长夜悠悠白日迷，悲哉秋之为气乃风为。窈谷彷徨飞叶舞，平原烟邑野云垂。已入深闺撩远梦，还依绝塞起关思。登临忽就幽人怨，流年翻生壮士悲。壮士幽人多惋慨，深闺绝塞易惊痗。古今摇落出秋心，心心强半皆风碎。独有酒在歌筵不易忧，至于人沉宦海不可浮。何爱能分欢喜席，何利能关富贵谋。故乡思莼闻一叹，汾河哀棹见中流。于戏恍悢兮秋声，乃无根而纵横。交关塞之魂梦，深士女之性情。扬诗骚之陶郁，怆时序之送迎。不顾荡荡帝王胸，兴亡老壮乐悲同。征夫思妇无穷止，哀伤群怨与时终。此外之人难为力，惟有黠贪与愚愎。九十秋风彼百惑，于戏大块将黯默。窃歌此辞助秋吟，回风下土尽悲音。平原窈谷欲飞襟，吹彻千古万下心。"}