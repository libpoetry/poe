{"id":"701228","title":"辛巳元旦","dynasty":"明","author":"黄公辅","text":"东风忽又遍天涯，柳色回春读易斋。辛巳编年开玉历，阳和际晓逼人怀。都将隔岁山川色，渐作新春景物排。鸣佩冲寒趋虎拜，皇龄期与祝圣谐。梗迹蹉跎天一涯，苍茫寒色度清斋。频窥镜里怜霜鬓，那禁春来怆旅怀。懒向风尘分醒醉，但随造物任安排。相思榆社团炉处，带晓鹒声隔树谐。"}