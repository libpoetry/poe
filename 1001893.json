{"id":"1001893","title":"乙巳正月过英州买得石山","dynasty":"宋","author":"曾丰","text":"吾之好石如好色，要须肌理腻且泽，真成入眼轻连璧。吾之好石如好声，要须节奏婉且清，真成入耳轻连城。闽浙江淮随牒去，岂无一二石佳处，终之难得声色具。飞篷今始转广东，英石不与他石同。其色灿烂声玲珑，小山突兀百千重。万钱得之归自奉，稍闲更为山作颂。"}