{"id":"1108569","title":"又和八首","dynasty":"宋","author":"刘克庄","text":"莫信天高虎守关，懒龙至此不容蟠。须臾雨慰三农望，肤寸云弥六合间。愈谓勾龙功配社，轲云后稷道同颜。老儒负耒今无力，也趁田丁种莳还。今雨何人更叩关，庭花不扫竹根蟠。论诗子美严公际，尚友长沮桀溺间。只怕荷锄伤地脉，都忘载笔侍天颜。受廛幸在滕君国，白酒黄鸡得往还。白首还乡铁铸关，云泥不复计飞蟠。原田高下雨三日，庵屋中分云半间。麻麦芃芃回秀色，茅柴薄薄暂酡颜。若非铃閤诗筒至，身在华胥的未还。老畏春寒紧闭关，群龙应笑一蛇蟠。茆茨掩翳三家聚，桑柘依稀十亩间。茇蔽芾棠公自爱，食支离粟我何颜。人生安稳惟田舍，归晚犹胜死不还。参透黄陈向上关，肯将风月乞杨蟠。君才不忝图书府，吾老安能笔砚间。有鄙拙歌叩牛角，无清平调动龙颜。暮年多被蒲轮赚，岂独申公罢遣还。浅池荒榭不施关，一任蟆跳更蚓蟠。儒墨是非凭纸上，阴晴变态验窗间。晨光可爱聊晞发，老相堪憎莫镜颜。赖有笥中奎墨在，绝胜疏傅橐金还。不识三君与八关，平生所敬独肱蟠。扶犁甘雨祥风里，占籍廉泉让水间。聊伴渔翁歌欸乃，且饶犬子赋孱颜。村深隐隐闻箫鼓，知是田家赛社还。免周柱史出函关，岂有根株可据蟠。但见名刊党碑内，可曾身在属车间。老尤怕血斤边指，春不能朱镜里颜。谁道先生浑懒去，巾车检校别村还。"}