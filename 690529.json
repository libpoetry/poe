{"id":"690529","title":"陈仪翔哀词四章","dynasty":"明","author":"张萱","text":"叱驭当年忆绝裾，空移愿入帝城书。因参北斗游东岱，欲换金章得玉鱼。执手阿谁凭嫁鹜，向床有客效鸣驴。生前知己一人足，吊诔何须四十馀。媚珠池上草萋萋，吊鹤徘徊鸦乱啼。哭昼倚门文伯母，建碑当户孝章妻。难兄已奉移根议，老友空缄寄泪题。我已卜邻君省否，小檀栾畔凤台西。西风邻笛不胜悲，痛忆翛然瘦鹤姿。可是一蛇盘画镜，非关二鼠啮枯枝。空山落木停云处，斜日孤帆问水时。千帙文章千古业，谁云白傅果无儿。赤虬符下白鸡年，客旐吹霜万里船。肯信吟魂迷醉骨，由来才鬼胜顽仙。常景有诗酬伯茂，文遥无酒荐元延。韶光半百休遗恨，请读南华第二篇。"}