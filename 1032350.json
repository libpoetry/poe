{"id":"1032350","title":"听山中谈虎赋二章 其二","dynasty":"宋","author":"黎廷瑞","text":"东村西村稼如云，欲穫未穫黄纷纷。鼠牙雀喙不可算，奈此野彘千百群。田头结舍坐霜夜，敲犁击杵声相闻。五更一刻少困怠，终岁举室空辛勤。近日南山老虎至，野彘畏之俱远避。遂令一枕得安眠，犬豕时时亦遭噬。呜呼犬豕所噬能几何，野彘不去为害多。"}