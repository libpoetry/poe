{"id":"480812","title":"题画","dynasty":"明","author":"刘溥","text":"荻花吹雪江风冷，江上微云淡山影。谁将水墨染生绡，一片江南晚秋景。人家住近红叶村，红叶照水如春源。问津有客远相访，童子候迎先扫门。隔岸分明皆橘树，看来应是横塘路。水禽格格踏波飞，沙雁悠悠入云去。我别江南今十年，客窗见画心茫然。明年准拟买归棹，漫游重赋江南篇。"}