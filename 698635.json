{"id":"698635","title":"郊行陪祀十首","dynasty":"明","author":"夏良胜","text":"乍出寒郊外，分明似坝桥。合冰连断野，孤树入层霄。瘦马还堪策，饥乌信可招。一程兼百里，行尽不知遥。地旷心逾远，天寒气更清。识时曾似雁，解语不闻莺。公瑾元非酒，羊斟却怨羹。宦情羁思并，怅怅此郊行。厚颜思肉食，何意数干支。葭管愁添线，昆明待凿池。奔波三日路，滋味几人知。收得闾阎事，琅玕向我披。独有乾坤意，墙头欲放花。先几催草木，候气蛰龙蛇。塞上翁难识，垆边酒易赊。更无人肯问，温饱是谁家。好日瞢腾过，幽怀拍塞开。空随驴上老，不见雪中梅。和气因人致，风烟逐我来。城头悲鼓角，寒璧落残苔。不问燕山桂，那知玉井泉。稚儿方缊草，老妇未衣绵。夜梦追三窟，朝餐费万钱。提兵须几镇，何独向西川。春祠冬烝夜，清清入妙香。一班随进退，终岁异温凉。册祝昭禋远，衣冠卜吉藏。不须占王气，寒冱树苍苍。何处寻云窦，泉凝雪满池。林端悬鲫鲙，山麓集江蓠。貂帽寒绵卒，茅檐哭饿儿。为探幽兴出，番惹闷相随。松密堪承露，山高不碍云。金汤元有主，天地本无文。仰赖祖宗德，从教夷夏分。若非雄据稳，戎马尚缤纷。去路还归路，伤怀更几何。风尘随处是，须鬓笑人多。衰草牛横笛，霜林鸟乱歌。无端情思恶，掩耳莫相过。"}