{"id":"687656","title":"采石太白墓三首","dynasty":"明","author":"孙蕡","text":"蛾眉亭下拢扁舟，曾记王孙旧此游。彩笔题花留御几，锦袍和月泛清秋。仙都缥缈鲸为骑，贝阙空濛蜃起楼。亦有金龟能换酒，不知何处醉荒丘。伊昔开元全盛日，词林供奉被恩光。鸾箫曲奏清平调，宫锦春明七宝床。野鹿衔花人似玉，长鲸吸浪月如霜。来游不见凌风处，迢递青山入夜郎。冠履何年堕世尘，先生元是谪仙人。春云彩笔惊飞燕，暮雨沧江泣石麟。牢落清名元不殁，衰迟大雅竟难陈。翛然我亦狂吟客，思杀风流贺季真。"}