{"id":"125653","title":"安乐吟·安乐先生","dynasty":"宋代","author":"邵雍","text":"安乐先生，不显姓氏。垂三十年，居洛之涘。风月情怀，江湖性气。色斯其举，翔而后至。无贱无贫，无富无贵。无将无迎，无拘无忌。窘未尝忧，饮不至醉。收天下春。归之肝肺。盆池资吟，瓮牖荐睡。小车赏心，大笔快志。或戴接{上罒下离}，或著半臂。或坐林间，或行水际。乐见善人，乐闻善事。乐道善言，乐行善意。闻人之恶，若负芒刺。闻人之善，如佩兰蕙。不佞禅伯，不谀方士。不出户庭，直际天地。三军莫凌，万锺莫致。为快活人，六十五岁。"}