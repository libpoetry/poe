{"id":"530729","title":"舞姬脱鞋歌题画","dynasty":"明","author":"杨慎","text":"潘妃睡起冷金沙，弓鞋半脱双鸾斜。越罗袜衬齐纨素，彩霞摇裔香生步。旱路金蕖白日娥，芝田洛浦凌微波。曳霜回雪下平地，琉璃滑泽春云腻。花松玉软娇无力，天公一笑生春色。宝兰困倚殢?跚，小玉双成扶不得。起来翘翠踏方尘，妆台搦镜重梳匀。人间绝世谁相并，月钩下斗缃钩新。"}