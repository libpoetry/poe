{"id":"1246861","title":"九月十日命次儿文凤携琴谒张仲贤知县是晚宿澄塘兰若同吴德渊文凤联句以叙阳关别意云","dynasty":"元末明初","author":"唐桂芳","text":"丈夫不作儿女泪，独立荒郊望秋树。今晨抱琴谒侯门，一曲宫商美无度。离鸾别鹤遇知音，流水高山得真趣。老僧香焚螺甲烟，小童茶瀹龙团味。石蒲含雨漾寒波，径竹迎风滴晴翠。诗成稽首西方仙，老去逃名秃长孺。堂前桂吐月中花，溪上人呼烟际渡。幽亭一个剪茆茨，净渚数层集鸥鹭。次公无酒狂杀狂，巢父掉头去复去。攀辕截镫苦留连，对月临风莽回互。布帆百折转清江，芦雁数声隔浓雾。凤凰台上帝王居，虎豹关中英杰聚。紫薇露湿宫衣香，红药风微省郎署。张公岂独上谏章，忧国终当减租赋。行年六十老弟昆，此日寻常愧师傅。鱼书一纸报平安，慰我交情发深喟。"}