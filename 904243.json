{"id":"904243","title":"食石鳞","dynasty":"宋","author":"李处权","text":"异时柳柳州，谪居食虾蟆。人情尚随俗，此道谁疵瑕。穷工见文字，制作排淫哇。作诗报昌黎，想当剧雄誇。集中此篇亡，恨不穷天葩。人生一饱止，何事须鱼虾。我乡实西北，柯山偶藏家。土人重石鳞，充馔蔑有加。商论及品次，众口时纷拿。朝来有分甘，珍味到齿牙。笼粒坐剥雪，壶浆荐流霞。此物亦易致，我饥其有涯。儿童还可笑，远岸去携叉。"}