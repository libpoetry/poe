{"id":"844326","title":"北游感兴四首","dynasty":"清末民国初","author":"林朝崧","text":"海邦裘带镇从容，北府牢之盖世雄。今日蓬莱清浅后，盛名还共水流东。雄镇依然抗上游，虬髯事业付东流。兔葵燕麦荒园里，前度刘郎也白头。西门虎帐记谈兵，兄弟平原隔死生。莫问当年参佐廨，寒潮打处已无城。歌舞湖山似旧时，香车宝马日奔驰。三生杜牧寻前梦，懒作扬州豆蔻词。"}