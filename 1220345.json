{"id":"1220345","title":"诗庄","dynasty":"元","author":"吴当","text":"诗人自昔身多穷，云是身穷诗乃工。太白飘零一杯酒，杜陵茅屋随秋风。君庄采菽不盈掬，仅有新诗千万幅。饥来一字不堪煮，犹是逢人索珠玉。年少执戟称卫郎，软裘快马双明珰。驱驰玉事出奉诏，西拂弱水东扶桑。龙光南去冲牛斗，含香曾到扶胥口。云边晓挂洞庭帆，花时夜醉长沙酒。人间曾见墨淋漓，当时采笔生光辉。千金散尽不自惜，囊中惟喜有新诗。嗟予岂是能吟者，秋月春花浑漫写。故园菊松已荒芜，两鬓萧萧雪盈把。君不见相如作赋家四壁，子云草玄宅一区。君庄风月固有馀，不知身世贫何如。"}