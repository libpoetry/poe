{"id":"795186","title":"东风第一枝 咏梅","dynasty":"清","author":"严淑珍","text":"岭上愁苏，溪边睡醒，一枝早逗春意。暗香微送霜中，瘦影小横雪里。凄迷冻蝶，似不许、绕丛游戏。想此时、做梦群花，那晓玉妃先起。遥傍水、芳心孤寄。低映月、粉姿斜倚。观来东阁逡巡，折向西洲迢递。幽芳冷艳，索笑处、开非容易。看李桃、乱嫁东风，怎得比伊林婿。"}