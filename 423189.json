{"id":"423189","title":"满庭芳    次韵公庶合川见赠","dynasty":"近现代","author":"乔大壮","text":"蒲雨招凉，梅风催暖，峭帆过处烟收。棹歌声里，三峡漾东流。世事沙随浪卷，旧盟冷、孤负閒鸥。垂杨岸，髡条纵长，难系往来舟。江楼。呼酒惯，馀酲未解，欢计长休。有数行尘黯，败壁空留。此夜移宫换羽，几人共、百里觥筹。峨眉月，清辉霁彩，相伴下渝州。"}