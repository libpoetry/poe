{"id":"1231363","title":"题徐良夫耕渔轩","dynasty":"元","author":"周砥","text":"夙存迈往志，结茅依山泽。不辞沮溺劳，更慕濠梁逸。既耕亦以钓，四体欣暂息。新稼登场丘，嘉鱼荐晨夕。蒸尝无足患，喜复留我客。野田荒烟翳，平湖澄景寂。开檐睇孤云，窅然无遗迹。缅惟高世士，何尝异今昔。识达理自周，情恬虑非易。念子属纷纠，抗俗愿有适。束带趋城府，愧余尚促戚。百年诚草草，会当谢兹役。"}