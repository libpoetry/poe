{"id":"1007585","title":"重约游山","dynasty":"宋","author":"董嗣杲","text":"江州庐山阴，万象蕴奇秘。笑扶鬼面行，趁云步幽邃。虎迹过溪明，龙气蟠松翠。香炉紫烟合，灿若金布地。诸佛妙庄严，千灯烛魑魅。向来远法师，绝识具圣智。白莲曾结社，今古想标致。客子徒仰高，可望不可企。山头日落易，木阴混清閟。野禽叫瀑顶，预知夜无寐。怀抱挹仙芬，欲将世情弃。斯游会重寻，直待凉风至。"}