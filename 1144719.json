{"id":"1144719","title":"送税官仇副使诗十首","dynasty":"宋末元初","author":"熊鉌","text":"儒道未易行，俛首为禄仕。仕而不得禄，卓哉见廉吏。关征足自润，人谓恶能廉。吾独知彦脩，一叶亦不沾。莆城如斗大，征额钜万积。逭责犹未能，馀润安可得。市廛有宽征，僚吏无间言。弊例亦麾却，益知彦脩贤。课馀自哦诗，诗罢还教子。时时视橐馀，质鬻市薪米。世无半山叟，叹息屏间诗。曾参尚投杼，知己何敢期。古来抱关人，玩世可无闷。内省既不愆，得仁又何怨。正直男子身，自有神与谋。世治天理现，何必事祷求。彦脩但自脩，逆境堪进德。知我自有天，纯固在学力。世事良可见，浩荡书生心。先民亦会计，儒道终当行。"}