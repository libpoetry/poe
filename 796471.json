{"id":"796471","title":"高阳台 题双溪蚱蜢载愁图","dynasty":"清","author":"关锳","text":"桐墨题欢，蒲帆卷恨，匆匆催上吴舲。何处停桡，前头有座旗亭。绿濛濛地人家柳，忆当初、此地移筝。到如今、纸阁芦帘，记不分明。人生但似江潮水，便两三枝桨，打也难分。已是离筵，休教酒又愁醒。湖天如梦低归雁，怕芦花、不算飘零。一程程、风起潮声，雨做秋声。"}