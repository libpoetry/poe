{"id":"438134","title":"琼花木后土像","dynasty":"金","author":"党怀英","text":"皇娲化万象，赋受无奇偏。胡为堕爱境，亦为尤物牵。煌煌灵祠花，玉蕊冠春妍。婉如倾国姝，独立江湖边。顾惜怨夺移，含秀梁宫烟。青黄竟自寇，始信拥肿全。珍材归好事，肌理致且坚。瑑刻方寸馀，遗像规汾壖。愿言税灵驭，要复安所怜。神游妙难诘，岂以大小悬。槐根开梦国，橘实游棋仙。静想宝龛中，坐纳东南天。况有大者存，指顾超八埏。"}