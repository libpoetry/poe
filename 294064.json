{"id":"294064","title":"六丑·和清真","dynasty":"现代","author":"张珍怀","text":"又抛绵泪尽，鶗鴂唤、万花飘掷。雪泥印痕，飞鸿惊翥翼。渺渺无迹。往日花开处，琐窗人去，顿化青芜国。一春坠梦濒清泽。照影莼波，倾杯柳陌。而今与谁追惜。只朦胧淡月，犹照纱隔。东风吹寂。任轻条弄碧。卷地残英乱，休叹息。秾芳早识过客。趁斜曛一抹，醉颜红极。柔梢袅、拂偏吟帻。相忆否、镜里吴霜扑簌，病衾欹侧。愁还似、夜半来汐。睡复醒、小朵窥帘影，依稀见得。"}