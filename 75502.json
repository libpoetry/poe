{"id":"75502","title":"凤栖梧·百岁中分流年过半","dynasty":"元代","author":"景覃","text":"百岁中分，流年过半，尘劳系人无尽。桑柘周围，菅茅低架，且喜水亲山近。倦飞高鸟，算也有、闲枝栖稳。纸帐绸衾，日高睡起，懒梳蓬鬓。闲阶土花碧润。缓芒鞋、恐伤蜗蚓。倒掩衡门，空解草玄谁信。俗驾轻云易散，赖独有莲峰破孤闷。世事悠悠，从教莫问。"}