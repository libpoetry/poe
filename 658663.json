{"id":"658663","title":"徐太夫人挽词","dynasty":"明","author":"王鏊","text":"自昔勋名地，其来岂偶然。天将开尔后，地必赖乎前。燮理归元宰，丹青忆象贤。封君今不作，内则古谁肩。玉润光韬璞，珠辉朗在渊。梅仙隐当市，冀缺馌归田。桃李阴方茂，蘋蘩荐孔虔。业贫春务早，劝读夜镫悬。豹隐文常炳，鸡鸣戒独先。壁经曾口授，奥义有心传。方绩朝文伯，遗文泣马迁。国风诗第一，曲礼目三千。振迅当云路，胚胎自木天。两朝资亮弼，四海入陶甄。籯岂须金贻，厅惟可马旋。义田文正在，学舍孟家联。内阁流新宠，南阳表旧阡。构材存朴斲，口泽在杯棬。图像青冥里，佳城罨画边。独山愁寂寂，百渎恨溅溅。已睹封如斧，谁当笔似椽。他年青史上，康子合同编。"}