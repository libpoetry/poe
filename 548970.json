{"id":"548970","title":"湖上","dynasty":"明","author":"高攀龙","text":"道人不识忧，隤然罕所虑。匈中有奇怀，常得山中助。时乘酒半醺，或值睡初卧。独往恣幽寻，欣若有所遇。有时深林行，穿径忽失路。有时湖上还，看云忘所务。凝目孤鸢归，倾耳细泉注。所造趣未极，边陆任昏暮。非关耽清娱，曾是秉远慕。閒心始造理，忙意多失步。嗟尔行道人，迫迫焉所赴。"}