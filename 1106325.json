{"id":"1106325","title":"挽张舍人安国四首","dynasty":"宋","author":"王阮","text":"天上张公子，人间第一流。浮云狨覆座，愕梦玉成楼。草蔓湖阴宅，松封旷口丘。忠魂招不返，欲问楚江头。志气周瑜俊，谋谟贾谊嘉。早先天下士，共服骥中骅。瞬息桑田改，倾摧岳柱斜。伤心大手笔，零落紫薇花。忤世无如我，知音独有君。时陪文字饮，议殄犬羊群。未脱云间戍，先修地下文。天心终吝此，不复更从军。近别逾旬朔，俄传讣问来。初疑馀子谤，渐沸使人猜。竟作青黄木，终成怨怒雷。数行衰泪尽，吾意独怜才。"}