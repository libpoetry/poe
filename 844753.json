{"id":"844753","title":"梅花 红梅","dynasty":"清末民国初","author":"徐搢珊","text":"迥异凡花著色工，本来无艳媚春风。想因欲嫁林和靖，点得胭脂满树红。香国谁为第一流，得时开向百花头。太原公子翩翩影，雪夜只应著裼裘。恨无佐咏过残年，兴味只应倍索然。忽有暗香通鼻管，快携藜杖到篱边。閒步松林欲探梅，云涛隔岫涌苍苔。山人不解余心在，翻问客为何事来。密蕊曾经未绽时，适逢小雨细如丝。想因不爱涂脂粉，净洗冰肌现素姿。"}