{"id":"608279","title":"三月五日游郭氏园池","dynasty":"明","author":"区大相","text":"结轸临芳郊，回镳憩园枝。园前绿水池，园后古城基。池馆发幽思，花木含春滋。乔柯布新叶，嫩卉舒柔荑。佳鸟向我鸣，好风穆然吹。出门见耕凿，悠然念东菑。共就池边酌，还登城上陴。古人长已矣，古城馀若斯。不知千载后，此乐更为谁。所愿樽恒满，但恐日西驰。"}