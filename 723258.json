{"id":"723258","title":"奉和竟陵王郡县名诗","dynasty":"南北朝","author":"沈约","text":"西都富轩冕，南宫溢才彦。高阙连朱雉，方渠渐游殿。广川肆河济，长岑绕崤汧。曲梁济危渚，平皋骋悠眄。清渊皎澄彻，曾山郁葱茜。阳泉濯春藻，阴丘聚寒霰。西华不可留，东光促奔箭。望都游子怀，临戎征马倦。既豫平台集，复齿南皮宴。一窥长安城，羞言杜陵掾。"}