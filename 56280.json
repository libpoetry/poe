{"id":"56280","title":"柏子庭画松障歌","dynasty":"明代","author":"九皋声公","text":"高堂谁画青松障，越柏下笔开殊状。小枝交错铁不如，大枝森竦剑相向。笔驱元气天为泣，龙擘海水神俱王。沧江风雨六月来，白日雷霆九天上。想当飞墨纵挥应，洒遣酣歌助悲壮。于时画者亦有人，柏也用意实豪放。犹忆海虞山里时，往往见我索题诗。豪缣到手不暇择，烂漫图写宁复辞。只今风流已冥寞，使我见之增叹愕。况当木落秋气悲，抚事哀吟忽如昨。乌乎柏兮那复见，萧瑟凄风动寥廓。萧瑟凄风动寥廓，应有松子僧前落。"}