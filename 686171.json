{"id":"686171","title":"飞云洞景十二首 云洞藏春","dynasty":"明","author":"卢龙云","text":"背郭晴云绕洞门，依然飞盖旧西园。四时卉木皆春色，最可留人倒绿尊。结庐何事栖碧山，云林景物异尘寰。飞楼竟日浮空翠，独坐层轩意自閒。荜门蓬径隐烟霞，草就玄经自一家。载酒许人时问字，不知谁复似侯芭。别馆临池锦绣开，荷衣多在此中裁。凭阑绝爱清难染，避暑何妨数举杯。春来日上课农亭，满壑云含雨气青。东作易成耕犊健，居閒能诵兔园经。薜萝深径敞幽居，暇日琴尊亦自娱。时向竹间留二仲，岂缘日涉但篮舆。漠漠烟光汎蕙兰，更开一鉴水云宽。山阴故事堪修褉，千载风流此并看。灵洞纡回有伏龙，郁葱云气日相从。他时更待为霖雨，八表沾濡泽自浓。一片湖光滉漾寒，扁舟明月浸渔竿。磻溪事业应还在，不似羊裘祗自安。鸥鸟忘机任泊浮，捲纶日暮此维舟。清溪坐对心如水，不定閒云亦共留。烟波浩渺接平芜，天为何人豁五湖。此地由来争者少，苍生四海望难孤。浮云聚散本无期，一上高台入望思。何限停杯心里事，多因极目倚阑时。"}