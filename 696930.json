{"id":"696930","title":"怀知诗 顾明府荣夫","dynasty":"明","author":"祝允明","text":"鸡山燕市每依依，此日都抛入洛衣。家近郁林公旧隐，门如彭泽令初归。空怜旧社惟君密，却笑无车访我稀。最爱沧浪池水好，几时同坐一方矶。入室芝兰始见熏，也知孤陋合离群。烟霄本自冥黄鹄，城市安能驻白云。震泽晚山青历历，漕湖秋水碧沄沄。相思只借中天月，会把清辉两地分。七十看花岁已残，始怜梅蕊照衰颜。河清可道遭逢易，驾俗深惭会合难。锦绣段间藏黼黻，骊龙珠抱媚江山。欲留光彩无穷事，心绪悠悠竹素间。我居廛陌子沧洲，望隔江城各倚楼。共惜贾生违汉室，岂知王粲重荆州。青云尚恐终难附，白璧空怀未尽投。十载三都墙室满，不堪玄晏思悠悠。独承华绪振芳尘，想见先公气魄新。开口只传前辈事，存心不共此时人。城中紫陌藏巢许，门外青山是主宾。布褐一逢埃土尽，谁言叔度贱还贫。舞勺歌诗把袂俦，白头俱换旧乌头。深怜武库空怀宝，却羡名宗独缀旒。击壤舍君谁作伴，看山无我不成游。酣歌李白襄阳曲，掌上隋珠国已收。薰茗清谈午夜陪，诗筒拂旦又飞来。应怜去日多来日，却见千回似一回。槐院定酬王祜志，兰庭休起卜商哀。红芳落尽青青在，始信松筠是德材。风雨床空坐独阑，分襟两见岁华残。萧条鸥鹭江湖阔，寂寞宫商草树寒。王谢风流吾子在，武功中外老夫单。怀君有句君应笑，不向沧浪共钓竿。行藏踪迹只云萍，一种神襟尔我形。清角痛悲鸣晋鄙，黄钟力挽向虞廷。丹山凤去尼丘叹，紫府龙归霅水灵。昨日书来泪盈把，南溟心语到东溟。渚萍漂泊合江蓠，并逐东流更不移。岂独松篁能晚节，共抛簪绂向明时。烟霞草树春容与，霄汉星辰夜陆离。惭愧逢人说桑梓，只如黄卷对光仪。文征屡北道空南，云锦才华织女惭。宗庙岂能瑚琏舍，蛟龙未许土泥弇。襟期天合胶投漆，光彩神惊玉在函。不见书来诵书序，相望浑欲泪毵毵。"}