{"id":"722434","title":"阅汪文冶始信峰草堂纪略率题六绝","dynasty":"明末清初","author":"屈大均","text":"占得黄山始信峰，弟兄身亦一奇松。一松复似寒江子，峰顶盘旋作扰龙。前海何如后海奇，兹峰观海更相宜。白云初起诸峰暝，万里惊涛在霁时。万壑朝宗是白云，微茫不复海天分。诸峰来去如帆席，风外涛声寂不闻。终岁花开不辨名，朝霞多是寒花成。千岩万壑花分色，云海浮沉尽落英。穿地峰峰似箨龙，松身缭绕玉芙蓉。飞梯不向崖端造，咫尺应愁紫翠封。黄帝衣裳作海云，浮丘几席落花纷。遗书续取先司马，便与山灵建大勋。"}