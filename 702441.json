{"id":"702441","title":"和答屠朝宗都宪见赠之什","dynasty":"明","author":"程敏政","text":"久幸斯文号一家，我惭学海望中赊。修鳞合附风雷起，朽木那堪雨露加。讲幄寸衷看日稿，宦途多病数年华。缁衣可续知公意，不负崇班帝汝嘉。积书空似邺侯家，白发侵寻岁月赊。清世一官无寸补，湛恩三日愧重加。思从尹谢研家学，敢共卢王斗国华。天语不忘供奉辈，涓埃何力称褒嘉。诗筒来自大夫家，路转东城一径赊。珠玉在缄光照映，龙蛇随笔影交加。君才入眼真无敌，我屋从今倍有华。拟泼旧醅酬近约，晚秋风日正清嘉。"}