{"id":"1158448","title":"冰柱","dynasty":"唐","author":"刘叉","text":"师干久不息，农为兵兮民重嗟。骚然县宇，土崩水溃。畹中无熟谷，垄上无桑麻。王春判序，百卉茁甲含葩。有客避兵奔游僻，跋履险阨至三巴。貂裘蒙茸已敝缕，鬓发蓬舥。雀惊鼠伏，宁遑安处。独卧旅舍无好梦，更堪走风沙。天人一夜剪瑛琭，诘旦都成六出花。南亩未盈尺，纤片乱舞空纷拿。旋落旋逐朝暾化，檐间冰柱若削出交加。或低或昂，小大瑩洁。随势无等差，始疑玉龙下界来人世。齐向茅檐布爪牙，又疑汉高帝。西方未斩蛇，人不识，谁为当风杖莫邪。铿镗冰有韵，的皪玉无瑕。不为四时雨，徒于道路成泥柤。不为九江浪，徒为汨没天之涯。不为双井水，满瓯泛泛烹春茶。不为中山浆，清新馥鼻盈百车。不为池与沼，养鱼种芰成霪䨟。不为醴泉与甘露，使名异瑞世俗誇。特禀朝澈气，洁然自许靡间其迩遐。森然气结一千里，滴沥声沈十万家。明也虽小，暗之大不可遮。勿被曲瓦，直下不能抑群邪。奈何时逼，不得时在我目中。倏然漂去无馀㱔，自是成毁任天理。天于此物岂宜有忒赊，反令井蛙壁虫变容易。背人缩首竞呀呀，我愿天子回造化。藏之韫椟玩之生光华。"}