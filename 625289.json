{"id":"625289","title":"北上咏雪","dynasty":"明","author":"张家玉","text":"冰销催就鲛人织，珠帐逶迤施九緎。浑河昨日绿千寻，一点鸭头留不得。塞上平沙漾月华，北风剪水作飞花。闲凭古树啸云际，却似乘来银汉槎。碛西日没重城闭，一带女墙飞白雉。玉人何处把琼枝，笑指诸峰挽银髻。山河大地碧琉璃，壮士寒威生铁衣。胡儿紫貂遮不迭，无复临边散马蹄。红旗半掩残霞片，细柳营中夜张宴。将军揖客坐氍毹，绣幕锦筝围兽炭。梅花空忆故园春，水齧重茵梦不成。欲招橘叟手相语，更向瀛州赌玉尘。"}