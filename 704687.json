{"id":"704687","title":"武口守风四首","dynasty":"明","author":"薛瑄","text":"连日北风疾，江涛拍岸鸣。天垂平野月，浪飐近船灯。湖与归心阔，秋因客思清。不眠听鼓角，高枕念王程。武口丛祠下，维舟几日馀。北风增骇浪，南客念归途。水远浮三蜀，烟浓暗五湖。江村秋雨里，难觅酒家垆。归思方正切，北风何太狂。江村平隐见，湖树远微茫。浪起鱼龙伏，天低鹤鹳翔。貂裘思更著，秋雨早生凉。系舟杨柳驿，风雨苦连朝。远岸烟埋树，荒村水没桥。年华身老大，湖海兴萧条。天意何留滞，应怜望国遥。"}