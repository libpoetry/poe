{"id":"383734","title":"赠友人·慢世薄功业","dynasty":"唐代","author":"李白","text":"慢世薄功业，非无胸中画。谑浪万古贤，以为儿童剧。立产如广费，匡君怀长策。但苦山北寒，谁知道南宅。岁酒上逐风，霜鬓两边白。蜀主思孔明，晋家望安石。时人列五鼎，谈笑期一掷。虎伏被胡尘，渔歌游海滨。弊裘耻妻嫂，长剑托交亲。夫子秉家义，群公难与邻。莫持西江水，空许东溟臣。他日青云去，黄金报主人。"}