{"id":"891527","title":"缘识 其一","dynasty":"宋","author":"赵炅","text":"淳化四年立春节，喜遇韶光看白雪。祥云景象一时呈，凝情霭郁比难说。人心丕变颜容别，乐天顺叙皆胥悦。土牛击后便驱耕，万物从兹萌牙发。丽日迟迟影渐长，梅花岭上明皎洁。欢抃陈仪隘九重，乾坤瑞气初融泄。真风大布色无穷，春盘鲜盛排罗列。隆兴焕耀太平宜，预祈丰稔名香艺。浅情之人莫共语，引尔回邪非处所。争似淡交得久长，小人终是无规矩。"}