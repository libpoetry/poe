{"id":"1128247","title":"出北关再以前韵作寄","dynasty":"宋","author":"程俱","text":"从公十日羁愁空，超然似欲忘途穷。神游八极共天乐，浮白不应嫌客恶。中年偃蹇百无成，唯有见贤双眼青。狂歌时有眇道士，拟赋臞仙非长卿。平生清梦游香炉，云岩荦确衢山粗。不应近舍武林秀，僧宝况多沧海珠。胜游屡约不成往，白雨连日翻平湖。公如二疏方不辱，我亦三吴甘脱粟。会当乘雪叩公门，正恐鸣驺还入谷。"}