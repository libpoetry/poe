{"id":"602364","title":"老仆行","dynasty":"明","author":"陈履","text":"行路难，漫天风雪春犹寒。漕河挽舟日复日，侵肌彻骨心为酸。高樯长缆拽不上，北望平堤倍惆怅。千艘万舰争趣先，载道奔忙俱少壮。独怜老仆年最高，冲寒不任终朝劳。冰消泥泞没双脚，脚板惨裂如婴刀。舟行百里日未暮，寒威栗烈中心怖。人生苦乐会有期，老怀难向青山诉。行年六十还有奇，齿牙半落发已稀。主人厚恩耻不报，效身犬马应忘疲。独羡舟中美年少，庖厨不窥但坐啸。重襦复袜日饱餐，得侍君前恣窈窕。吁嗟岁月不我留，韶光暗逐黄河流。旧时髫龄万千辈，此日相看俱白头。白头皮肉那足惜，自入衰年少筋力。少年好学挽舟行，莫到老来行不得。"}