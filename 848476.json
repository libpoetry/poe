{"id":"848476","title":"壶中天 寿陈碧山十一月十五日","dynasty":"宋","author":"锦溪","text":"骑鲸直上，问姮娥何日，天生英杰。笑下琼楼，还报道，甫近迎长佳节。万里无云，一天如水，拥出新团月。正当此夜，文星飞下天阙。蟾苑元有高枝，至今犹待，自是无心折。只爱林泉供笑傲，吟出阳春白雪。冠玉精神，希夷仙种，秘受长生诀。蓬壶不老，待看兰玉英发。"}