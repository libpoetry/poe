{"id":"519421","title":"秋江晚渡图","dynasty":"明","author":"朱诚泳","text":"寒江波冷西风急，况是津头日将夕。长年引手费招呼，搔首携囊空伫立。乾坤扰扰嗟浮生，烟波万里争微名。如此风涛竟安适，旁观颠覆令人惊。商人冒险如平地，只说茶船千倍利。湘流东下欲兼程，鱼腹埋魂真可畏。独有渔翁不为钱，渔歌欸乃叩渔船。得鱼换酒醉明月，一轮还系江之边。忆昨龙眠为写图，金壶墨汁何模糊。高堂挂壁坐兴叹，知者还应寻坦途。"}