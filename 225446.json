{"id":"225446","title":"送李状元还朝","dynasty":"宋代","author":"邓肃","text":"元戎帘幕海滨开，谪仙骑鲸天上来。尊前谈笑赞筹画，一洗八郡无氛埃。功成挥鞭朝玉阙，九重阊阖开春色。要传天意下人间，翰苑政须万人杰。我今去国已五年，天子令伴黄冠仙。邂逅相逢君复去，林泉还我擅云烟。君去上天款天语，莫畏雷霆作强御。人间疾苦欲扣天，天门嵯峨隔云雨。红巾十万今已无，致此红巾本何如。拨乱傥知原始末，制梃自可鞭匈奴。"}