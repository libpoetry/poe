{"id":"516789","title":"送章蕴德指挥还平阳卫","dynasty":"明","author":"刘琏","text":"微雨润蒸溽，薰风变寒飔。客从远方来，慰我久别离。高谈竟终夕，感旧心伤悲。别来渝四载，世事纷若糜。公私两轇轕，足疲目就眵。相思不可见，寤寐增叹咨。忆昔出海门，万艘总雄师。平阳古尧都，下车抚茕嫠。坚城屹如山，谋谟出幽思。吾州旧部曲，字养恩如儿。此行复千里，后会知何期。长川去悠悠，白日正南驰。骊驹已载歌，别意方凄其。恨无羽翼翔，中心谁当知。英贤志功业，名与竹帛垂。勖哉树奇勋，古昔犹今时。深情浩难既，聊寄征行诗。"}