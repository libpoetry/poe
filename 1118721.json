{"id":"1118721","title":"杂感五首","dynasty":"宋","author":"陆游","text":"孔欲居九夷，老亦适流沙。忠信之所覃，岂间夷与华。况我州闾间，相视等一家。老稚各自力，勉蹈思无邪。十月可酿酒，六月可作酱。儿曹念乃翁，左右日供养。比邻有老疾，亦复致一饷。老老以及人，此义古所尚。肉食养老人，古虽有是说。修身以待终，何至陷饕餮。晨烹山蔬美，午漱石泉洁。岂役七尺躯，事此肤寸舌。一气不遽变，雨霁皆有符。死非一旦至，小疾为前驱。人能谨察之，岂有仓卒虞。哀哉不知此，虽悔良难图。养生孰为本，元气不可亏。秋毫失固守，金丹亦奚为。所以古达人，一意坚自持。魔鬼虽百万，敢犯堂堂师。"}