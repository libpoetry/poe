{"id":"374574","title":"摸鱼儿·别燕云软红尘土","dynasty":"清代","author":"蒋士铨","text":"别燕云软红尘土，板舆一两轻御。梦魂先到江南岸，画取尚书词句。红几数、待小建，花坊碎锦亲题署。黄莺相遇，认旧日使君，朱陈村里，乍暖劝农路。燕支坞，坐领满身香露，寿觞欢进无数。醉来可忆长安陌，二月街头卖处。将母去、至乐在，田园此事教人妒。好春遮获，索半臂偎寒，红妆举烛，续撰遂初赋。"}