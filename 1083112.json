{"id":"1083112","title":"招民表","dynasty":"宋","author":"朱松","text":"清眠有味日方永，褦襶妨人推不省。疾草尺书招故人，一水未济岂非命。此身何啻千金直，天下未可两臂等。垂堂之戒其敢忘，晚识风波失前猛。天怜我辈少如意，晓起屋梁飞倒景。侧身鸟行溪上路，遥知倚筇唤烟艇。信眉相对真梦寐，岂不惜此一笑倾。莫谈世事令舌强，快读新诗频首肯。与君好恶真磁铁，失足尘途若为骋。北窗风月夜吞吐，持此邀君共幽屏。净洗多生内热尘，更有僧庐千尺井。"}