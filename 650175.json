{"id":"650175","title":"赠李伯高司训还庐陵","dynasty":"明","author":"金幼孜","text":"庐陵古名郡，风俗天下闻。卓哉欧阳子，奋发振斯文。声光被后世，至今仰馀芬。惟子企前轨，力学究典坟。栖迟三十载，布衣谁与群。忽兹膺荐举，峨冠上金门。授以郡博士，文采耀青云。今晨别我去，怅然惜解分。临岐重握手，酌以白玉尊。朔风吹浩浩，雨雪何纷纷。抽帆上南浦，行行近青原。及家固云乐，况乃亲弟昆。蹇予荷恩遇，谬忝职禁垣。西江未同返，遥睇瞻丘园。解佩为子赠，聊复申好言。勖哉继先达，浮名何足论。"}