{"id":"689421","title":"题白云楼有怀","dynasty":"明","author":"佘翔","text":"槛外芙蓉插汉斜，登楼似驾五云车。夜来北望星辰近，欲向空中摘九华。高楼上逼斗牛寒，何事伊人日倚阑。最是千秋堪洒泪，紫云山作白云看。槛外千峰拥翠来，万家烟树望中开。主人不浅登楼兴，对月频倾绿酒杯。面面青山入画图，閒来与客醉屠苏。衔杯笑问楼居者，月里霓裳竟有无。徙倚楼头望翠微，晴霞片片锁柴扉。醉来欲乞天孙锦，制就仙人五色衣。风流原不减孙山，百尺楼中日往还。笑满乾坤人不见，凤凰深驻白云间。"}