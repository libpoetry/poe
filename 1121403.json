{"id":"1121403","title":"端午帖子 夫人閤五首","dynasty":"宋","author":"欧阳修","text":"冰壶凝皓彩，水殿漾轻涟。绣茧誇新巧，萦丝喜续年。黄金仙杏粉，赤玉海榴房。共斗今朝胜，盈襜百草香。光风细细飘香转，绿叶阴阴覆槛凉。云物鲜明时节丽，水精宫殿侍君王。蓬莱仙阙彩云中，端日欣逢岁岁同。皎洁霜纨空咏扇，深沉玉宇自生风。古今风俗记佳辰，乐事深宫日日新。巧女金盘丝五色，皇家玉历寿千春。"}