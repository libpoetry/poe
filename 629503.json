{"id":"629503","title":"题赵子昂行书幅","dynasty":"明","author":"方起龙","text":"癖有南宫嗜，秘笥珍子昂。花斋亦宝晋，一轴争奇光。走笔惊波发，神韵自非常。有如龙蛟斗，鳞甲怒飞扬。复如公孙舞，剑器拂风霜。平视欧褚辈，超妙埒钟王。岂不进文董，未许列其行。矧以孟郊作，珠玉相辉煌。历载已四百，鬼物护幽藏。神魄中夜动，疑登松雪堂。"}