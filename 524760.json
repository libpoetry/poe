{"id":"524760","title":"春夜歌立春夜试灯同张陈二进士饮后作","dynasty":"明","author":"顾璘","text":"东郊春旗平旦回，泰坛灯光夜复开。太平天子运元极，佳辰令节参差来。湘南小臣复何有，阳和亦到寒城柳。巷陌罗幡挂玉叙，楼台画烛临朱牖。家家夜坐吹笙竽，对此忘却居边隅。千金斗酒不爱惜，五夜宴客同欢娱。陈孟公，张子房，两枝玉树临中堂。高才八韵并倾座，少年百步能穿杨。驷马初过桑梓里，双星更度银河水。日射金屏孔雀飞，池开锦浪鸳鸯喜。洗觥酌君君莫辞，人生难得似君时。且趁春花欲烂熳，与君终日醉如泥。"}