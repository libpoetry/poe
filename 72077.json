{"id":"72077","title":"沁园春·竹与梅花偃蹇冰霜","dynasty":"元代","author":"谢应芳","text":"竹与梅花，偃蹇冰霜，堪称二难。我依梅傍竹，借人茅舍，吟风弄月，坐个蒲团。梅样精神，竹般标致，遮莫清＊未是寒。柴门外，好一湖春水，似拍银盘。昔人恨橘多酸。我只笑青松也拜官。每醉时低唱，沧浪一曲，闲时高卧，红日三竿。儿辈前来，老夫说与，梅要新诗竹问安。余无事，只粗茶淡饭，尽有余欢。"}