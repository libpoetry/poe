{"id":"422770","title":"念奴娇 八月十三日感怀，用东坡韵，寄达云桂林","dynasty":"近现代","author":"卢前","text":"那年今日，问将军眼底，跳梁何物。血肉长城东海上，是我铜墙铁壁。寸土黄金，头颅宁惜，战地飘红雪。大场埋骨，可怜年少英杰。遥想毅魄归来，无名墓道，茙草芃芃发。不见瓯完身早死，不见倭奴摧灭。三峡淹留，两京未复，白了元戎发。也应含恨，吴淞江外残月。"}