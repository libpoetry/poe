{"id":"195181","title":"赋意未畅复拾前韵之余者作广坐隐辞","dynasty":"宋代","author":"戴表元","text":"我作坐隐辞，客来问我坐隐方。开门进客还复坐，为客历落言其详。隐朝市，我不能冲尘冒暑走遑遑。隐江湖，我不能披蓑戴笠操舟航。隐山林，山林白书行虎狼。隐田里，田里赤立无资粮。穷观六合内，投隐几无乡。是以古来人，失路多猖狂。或隐伶官侠客，或隐药肆僧房。或为君平隐卖卜，或称陶朱隐行商。虽能逃世网，於事未为良。况我能携一身隐，二亲白发垂高堂。神仙拔宅古亦有，无翼不得高飞飏。不然少自屈，归去隐耕桑。随傭竭作无一夫力，买田筑室又乏千金装。僮奴揶揄亲友弃，往往人厄非天殃。悲来俯仰寻隐处，欲亲书册依杯觞。引酒未一酌，狂风郁律冲肝肠。读书未一卷，噫呜感慨泪浪浪。酒能触人生愤激，书能览古知兴亡。非徒不足充隐具，反缘二物来自伐。覆杯掩卷且默坐，气定始觉如平常。因思世上百千事，是非荣辱俱可忘。杨朱墨翟悲泣两无益，伯夷叔齐浪死埋首阳。不如随缘委运祗块坐，冥心径往游黄唐。不论辨，不忧弹射相摧伤。不还往，不忧风露沾衣裳。人生衣食分已定，登途役役空自忙。不见啄木鸟，终朝一饱如不偿。不见守蓍龟，穷年引息泥中藏。目前伸屈君莫问，此鸟孰兴龟年长。坐叹自笑客亦叹，烟□暗室生天光。"}