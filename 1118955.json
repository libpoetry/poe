{"id":"1118955","title":"别玉笥何鍊师","dynasty":"宋","author":"陈元晋","text":"轩轩黄冠师，胄出水曹后。流风尚诗癖，圣处坐参透。褰裳红尘外，心赏山水秀。浑融入芒端，字字遗氛垢。云雾巧裁缝，冰雪工刻镂。编成着山岩，光怪射牛斗。诚斋已古人，文字上无古。云龙渺相从，传家有文武。异闻蕲一面，渴予心独苦。龙门快先登，羡子赏音遇。廖师抱长材，弥明吐奇语。牵联千载名，政以韩子序。君从萧滩来，我向赣水去。饥驱我漫出，可耐尘土污。云山固招君，底事闯城府。秋凄君且归，我行方出户。稻粱亦何味，茯苓自堪煮。何时扣白云，借我一坐具。"}