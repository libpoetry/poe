{"id":"829759","title":"悼亡诗三十首（选三）","dynasty":"清末近现代初","author":"赵熙","text":"老泪书难断，全家夜举哀。一棺三日隔，同穴百年来。病势心犹悸，禅关路早开。虚为皋复礼，无梦寄瑶台。一梦风吹过，朝昏空影堂。不眠欹永昼，加病记重阳。忽忽疑君在，悠悠去日长。燕山五千里，春雁正还乡。去国五千里，同心二十年。可堪垂老别，虚冀再生缘。世难经铜马，春山哭杜鹃。花朝第一泪，人异月华圆。"}