{"id":"837430","title":"复林醉仙先生代简","dynasty":"清末民国初","author":"郑国藩","text":"君昔赠吾桥梓诗，开卷读罢神为驰。握管几回欲和答，江淹才尽竟迟迟。什袭缇巾庋高阁，珍同拱璧谁敢訾。双鲤忽来责逋慢，雷门布鼓强一持。俯仰骚坛细评论，温柔敦厚树初基。輶轩不采风雅绝，任情驰骋乃逞奇。汉魏六朝成往迹，初唐中晚徒纷披。少陵史笔工纪实，太白仙才孰与齐。昌黎佶屈力摹古，义山獭祭等蒙皮。岛瘦郊寒难一律，元轻温丽各有宜。大苏豪放陆严谨，鲁直拗峭秦逶迤。世人红翠争剪刻，六义无关空尔为。独有香山能解事，吟成常令灶妪知。瓣香清代子才子，画眉深浅更入时。里巷歌谣皆协律，谁复自然论竹丝。多君谈诗重灵性，追逐白傅袁等夷。清水芙蓉绝雕饰，霭如芳草生春池。十五国风正变在，发情止义岂我欺。由来凤毛重济美，跨灶况有宁馨儿。老我都无文字相，木人花鸟久忘机。瓦釜虽鸣难入耳，聊用塞责君莫嗤。"}