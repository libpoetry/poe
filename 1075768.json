{"id":"1075768","title":"苦笋","dynasty":"宋","author":"周紫芝","text":"庾郎鲑菜不满腹，三岁杯盘入吴俗。江头四月乌贼来，经日杨梅雨中熟。是时苦竹方生儿，锦绷时露骈头玉。杭人嚇饭正要虎，日以千金换盈束。人莫不食鲜知味，妙理听君论反覆。舌头谁识苦中甜，今乃苦口后为福。蔗中佳境甘似饴，厚味可人终腊毒。江南山多岂无此，苦甚何止秋荼酷。天公时为饷馋人，雨洗风吹满山谷。从今不敢料吴侬，但煮虾蟆当粱肉。"}