{"id":"684553","title":"暮年三宠诗 喜童","dynasty":"明","author":"王佐（汝学","text":"衰年病体蓄虚风，双耳骎淫走百虫。毫末秋声鸣飒飒，一腔春意散融融。许丞谩作老聋客，刘备徒为大耳翁。当日若还知此趣，管教两窍大添聪。怜卿相伴廿来年，每到三冬宠独专。东海麻姑新剪爪，汉官钩弋半开拳。艮山风竖为妖孽，黎岭寒锋出瘴烟。动荡烦屙如扫雪，青天白日好高眠。象牙谩与虎须评，槐柳微签亦可情。老景关门多宿物，用时积否肯留行。来如病体逢砭石，过似伤民见太平。可惜汉家张柱史，不曾相识过平生。"}