{"id":"543665","title":"王元琳伯远帖真迹歌","dynasty":"明","author":"胡应麟","text":"自从兵入宣和殿，晋人真迹世罕见。二王之外尤无闻，胡乃此帖传王珣。四十二字斗奇绝，字字精芒射天阙。萧疏逸宕转姿态，牝牡骊黄半明灭。当年宣武称黑头，谁其大笔东亭侯。至今江左仅兹帖，如椽恍忽存风流。铮铮伯远隶书谱，妙迹宣和旷今古。右军大令俱尘埃，灵光一柱犹蒿莱。九百馀年秘云笈，暗中神鬼互呵斥。何论宝玉与大弓，茅斋白日飞长虹。"}