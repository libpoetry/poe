{"id":"118923","title":"画学董生画山水屏风","dynasty":"宋代","author":"苏辙","text":"承平百事足，鸿都无不有。策牍试篆隶，丹青写飞走。纷然四方集，狐兔卒林薮。何人知有益，长啸呼鹰狗。奔逃走城邑，惊顾念糊口。素屏开白云，称我茅檐陋。濡毫愿挥酒，峰峦映岩窦。巨石连地轴，飞布泻天漏。萦山一径通，过水微桥构。山家烟火然，远寺晨钟叩。僧从何方来，行速午斋後。有客呼渡船，隔水惟病叟。听然发一笑，此处定真否。人生初偶然，与此谁夭寿。厄穷妄自怜，一醉辄日富。客至亦茫然，边我沽斗酒。"}