{"id":"789192","title":"满江红 其二 送濂裔之粤用《南溪词》韵","dynasty":"清","author":"王策","text":"日丽天南，扶桑近、海霞红涨。奇绝处、冬春一气，莺花无恙。膏盌珠蚶供客醉，放滩孔翠迎船上。更金盘、绣子簇槟榔，纷贻饷。君行矣，风帆漾。侬醉也，骊歌唱。奈客中送客，倍将愁酿。去日彩毫文羽匣，归时囊锦桄榔杖。有新诗、写尽粤江山，玲珑状。"}