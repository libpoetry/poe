{"id":"148982","title":"题丫头岩·婀娜江南大小姑","dynasty":"宋代","author":"曾丰","text":"婀娜江南大小姑，大姑从儿小从夫。丫头如许尚从母，学绾云鬟撩月梳。谚谓女生俱外向，丫头非有难婚相。来婿曰赘嫁曰归，固不敢请岂无望。云鬟久绾行且笄，长成不似从母时。拟学小姑嫁夫去，又恐夫荡去不归。夫去不归安所仰，终日望夫更惆怅。不如老死作丫头，庶免春闺恶情况。丫头休强笑望夫，世间梦想俱是妄。"}