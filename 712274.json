{"id":"712274","title":"方毛氏节烈歌","dynasty":"明末清初","author":"陈恭尹","text":"君就木，妾坠楼，此心一日为千秋。死同穴，谷异室，此心十年如一日。严滩新冢高崔嵬，一棺两圹同时开。祝宗祈死亦太拙，粒米不入生何来。经旬礼佛饥无怠，正气在中能不馁。重泉一笑好相迎，易箦之言今尚在。吾翁吾父幸勿悲，舍生取义当如斯。承祧有子墓有碑，一死较胜坠楼时。"}