{"id":"1245617","title":"赠查泰宇之闽清主簿任","dynasty":"元末明初","author":"危素","text":"皓日照白马，查公往南荒。南荒二千里，马瘦道路长。官役相程期，车载十日粮。路经龙虎山，且住深净堂。诸公设高会，四座排金觞。繁弦间豪管，侍女清歌扬。问君行藏计，陈义富且详。为言十四五，博学交老苍。少壮志浩荡，仗剑游四方。不意晚得仕，鬓发飞秋霜。教授古吉州，讲论明三纲。读律始亲民，竟过炎海旁。出为县主簿，又恐案牍忙。庐阜青遥遥，彭蠡深泱泱。岂无田园居，亦可归耕桑。不敢慕高尚，匪图承宠光。恭惟古君子，气貌何端庄。昔在习凿齿，今之汉仇香。方当盛平世，帝圣辅弼良。四裔息征战，畎亩无旱蝗。凡居郡邑职，敬戒垂永臧。上当宣德化，下欲赤子康。公行勿迟留，鸾凤终高翔。山云白浩浩，海月秋茫茫。寄书问骨肉，毋使失相望。鄙夫江海客，年小血气狂。把酒执衣袂，赠之紫游缰。人生贵交谊，自此毋相忘。"}