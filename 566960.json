{"id":"566960","title":"观浴象","dynasty":"明","author":"徐渭","text":"帝京初伏候，出象浴城湍。乍映长壕黑，时泅巨浪漫。有颠皆积垢，无尾不藏瘢。出没漩涡口，崔嵬甃岸端。巴蛇吞未下，滟石浸还乾。决荡粗泥落，吹喷细雪残。鼻卷荷屈水，牙划藕穿澜。逐队趋蹄易，呼群拭背难。秣刍厮养习，湔刷羽林官。并是生殊域，同来饲一阑。不争俦力大，共荷主恩宽。带湿惊钩铁，携凉卧藁抟。鼋鼍心不畏，鼠豕额何攒。昨日谁狂走，今朝尔顿安。从兹须自爱，莫更损阑干。"}