{"id":"1001956","title":"免解进士应致远过晋康见谓以上文字而忤权要听读藤州十馀年得旨自便赋诗赠行","dynasty":"宋","author":"曾丰","text":"钱塘江涌千万奇，收为词气吞虹蜺，敢与九关虎豹违。蜂芒虿刺攒一时，或疑宜州城上人不归。桂林山罗千万怪，收为诗胆吞渤澥，敢与九疑魑魅对。瘴雨蛮烟鏖十载，谁料儋州海上人犹在。一尊三酹古藤阴，少游陈矣君日新。还过韶石闻舜琴，混融奇怪入古音。韩子老来潮阳归后固自文章功更深，何当道德终不负初心。"}