{"id":"1119907","title":"春日偶成二首","dynasty":"宋","author":"陈著","text":"老景还逢春一番，尚能消受自温存。蚕寒风雨梨花屋，蕨熟人烟桦角村。无事课儿多闭户，有时见客一开樽。旁观莫笑谋生拙，元是诗书旧子孙。乌兔催更日夜番，独于衰朽尚相存。世情富贵鲍鱼市，老眼风流麻鸟村。牢立诗肩撑雨屋，施营酒料续春樽。芒鞋又办游山计，我亦兴公不姓孙。"}