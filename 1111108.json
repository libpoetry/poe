{"id":"1111108","title":"庆丁大监","dynasty":"宋","author":"牟子才","text":"两朝表异诏言温，忠厚根基百世培。岳麓湖湘多秀气，玉杯繁露是奇才。词章近接秦而上，学术羞肩汉以来。事业元从儒者出，经纶之地自恢恢。三瑞堂前香燕凝，诗书一脉浸人心。韬峰不露全牛解，振鬣长嘶万马瘖。诸县屡丰公事少，期年未及去思深。减租除粟兴三学，人口如碑咏到今。碧露犹馀不尽翰，文章少露豹林斑。身行襄蜀江淮外，名在龚黄召杜间。使传暂劳濡辔沃，帅幢已耸碧油闲。笑谈尽护风寒了，归踏春风辇路班。侯门六射喜从逢，今岁丰和夐不同。漕挽甫资萧相策，閟宫恰寿鲁僖功。鹤归动是三千岁，松梦终当十八公。愿举家风祝公寿，夜来已压小槽红。"}