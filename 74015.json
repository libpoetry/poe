{"id":"74015","title":"大江东去·芳姿蕙态","dynasty":"金朝","author":"王寂","text":"芳姿蕙态，笑人间、脂粉寻常红白。大抵风流天也惜，赋与梅魂兰魄。元相名姝，谢家尤物，缥缈真仙格。朝来酒恶，可人一笑冰释。韩郎老矣情怀，鬓丝禅榻，花落茶烟湿。心字殷勤通一线，千劫消磨不得。被底春温，尊前风味，回首伤春客。却愁云散，等闲好梦难觅。"}