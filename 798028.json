{"id":"798028","title":"满江红  乙巳除夕立春仍用前韵二首 其二","dynasty":"清","author":"陈维崧","text":"父念儿耶，珠泪迸、溪流同涨。屈指算、四时作客，三秋抱恙。山左未寻周栎下，广陵且觅王贻上。乍榴花、时节载愁还，堪谁饷。弱女嫁，罗衣漾。诸弟隔，羁鸿唱。又匆匆去买，高邮雪酿。寒夜才归阳羡棹，灯前拟试金焦杖。向泉台、泣数一年间，飘零状。"}