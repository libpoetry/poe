{"id":"695615","title":"咏棋诗","dynasty":"明","author":"林熙春","text":"谭棋自昔似谭兵，四象包罗事事赢。三十二垣皆北顾，百千万局尽东征。形分红白龙蛇阵，势布车骑虎豹城。鏖战己酣终胜负，可能销却胜心平。敢云胸内夙藏兵，一局因思百局赢。老马授御犹可策，敝车推毂尚堪征。一河昼定千秋界，二士能支万里城。夜静月明烽不试，将军坐令泰阶平。隔河对垒未交兵，宁论孰输与孰赢。忽听炮声从地起，即驱车甲事天征。骅骝跨卒开周道，帷幄谋臣翼汉城。元帅无劳推象战，居中制外乐和平。书生慷慨欲论兵，胜算独操我自赢。强弱已分方急发，坚瑕未审莫轻征。到来马啸风云会，此去车攻七十城。帐殿论功先策士，主君信赏报升平。掩炮无声若息兵，宁知自守正图赢。谋臣似雨多群策，猛将如云为肆征。双马饮泉攻玉垒，一车当路破金城。降王缚尽方无敌，岂肯和戎事两平。一局初开慎用兵，再三筹度有奇赢。炮藏车腹声声响，卒进马头步步征。计士锦囊环左右，将军铁甲拥宫城。功成有象浑无事，击壤讴歌四海平。一将当权拥万兵，敢来犯顺论输赢。炮声震动惊天地，士策深沉决讨征。铁马风骄驰峻戟，玉车云蔽捣重城。妖氛扫尽江河净，报主除凶怒气平。小丑无端妄动兵，登坛大将有馀赢。狼烟浮动诸天塞，隼驭飞连万里征。汗血日行冲部伍，三千河渡破干城。军情始信犹棋局，到此君王奏凯平。奏凯评勋欲偃兵，孰为赢少孰多赢。车旋细柳峰无燧，马息华林夜不征。带砺山河酬士略，亿千龙虎捍皇城。麒麟宴上勋臣醉，横槊赋诗颂太平。太平未可讳言兵，著著惊心著始赢。勿吝千金张士忾，且需万甲待车征。关河有备须人望，肘腋无虞乃我城。战胖思危真胜事，鸿图宝历永清平。"}