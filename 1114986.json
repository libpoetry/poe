{"id":"1114986","title":"距建德县十里绝一小湖滨湖小山多可爱作诗记作见三首","dynasty":"宋","author":"李壁","text":"肩舆触热汗沾衣，晚渡呼舟去若飞。两腋飕飕清镜里，分明列子御风归。小山低映碧璘珣，十顷平湖蹙簟纹。可惜地偏人到少，西风白乌自成群。苍崖古木插奫沦，薄暮丛祠亦恐人。波面时闻声扑碌，祇应神物是游鳞。"}