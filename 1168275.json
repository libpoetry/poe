{"id":"1168275","title":"杂曲歌辞 北风行","dynasty":"唐","author":"李白","text":"烛龙栖寒门，光曜犹旦开。日月照之何不及此，惟有北风怒号天上来。燕山雪花大如席，片片吹落轩辕台。幽州思妇十二月，停歌罢笑双蛾摧。倚门望行人，念君长城苦寒良可哀。别时提剑救边去，遗此虎文金髀钗。中有一双白羽箭，蜘蛛结网生尘埃。箭空在，人今战死不复回。不忍见此物，焚之已成灰。黄河捧土尚可塞，北风雨雪恨难裁。"}