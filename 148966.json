{"id":"148966","title":"题张仲寅甘老堂","dynasty":"宋代","author":"曾丰","text":"功名镜里犹黑头，谁子速之营菟裘。四朝元老人姓周，扫三在字蟠蛟虬。元老之门几从游，天上公子第一流。十论较之过秦优，记室有劳无束修。郊霈异恩小相酬，过而睨之海中沤。从渠进进吾休休，胸中一壑复一丘。酒发诗豪不宜搜，风月自与毫端谋。木奴竹君岁所收，不翅汉家千户侯。归哉老矣余何求，舐蜜啖蔗味悠悠，孤松野鹤无春秋。"}