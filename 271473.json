{"id":"271473","title":"金缕曲·送别","dynasty":"清代","author":"吴嘉谟","text":"匆匆春光老。况对着、酒阑人散，香销龙脑。一片归心俊于鹃，径被离愁绊倒。怎满地、胭脂却扫。真个销魂肠不转，倩柳枝、遮住斜阳道。别后书，抵多少。宝马银鞍君兴好。蓦尘起、须臾千里，虚增侬恼。努力少年行乐耳，莫说相逢特早。怕梦里、玉颜先渺。踪迹天涯何处觅，苦宵来啼彻相鸟。西楼上，月空皓。"}