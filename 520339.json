{"id":"520339","title":"予登西山绝顶既望武侯祠庙而一吊矣时侍臣有指渭水之阳而告者曰此即太公磻溪也噫昔人不作风物如故虽鹰扬事业殆一浮云耳亦作一诗以吊云","dynasty":"明","author":"朱诚泳","text":"养老风闻自海滨，远依西伯寄閒身。梦残石室孤峰月，占断渔矶两岸春。玉佩钓来文最古，鹰扬老去命维新。江湖多少垂纶者，徒仰馀光愧后尘。"}