{"id":"567696","title":"闻有赋坏翅鹤者予尝伤事废餐羸眩致跌有臂骨脱突肩臼昨冬涉夏复病脚软必杖而后行兹也感仙癯之易贼羡令威而不皆横榻哀吟辄得 其二","dynasty":"明","author":"徐渭","text":"令威絮氅不胜痂，辽海羁雌别怨赊。半取冰纨攲箧扇，双遮铁柱插江沙。悠悠一念终铭石，扫扫孤檐且落花。安得徵君三百字，暮潮秋雨洗龙蛇。"}