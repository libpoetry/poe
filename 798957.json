{"id":"798957","title":"霜花腴 咏雁来红","dynasty":"清","author":"杨玉衔","text":"霜花糁白，醉晚枫、凭谁共斗酡颜。秋雁峰回，春鹃魂返，千林染泪斑斓。半青半丹。骗雾中、老眼偷看。讶金风、嫁杏妻梅，天孙聘锦奠西园。袅袅枝头霞举，认含芦吮笔，艳写云笺。望断衡阳，书传塞北，红情几叶缠绵。月明在天。警霜心、何让韶年。奈南楼、破梦声声，误人花抱眠。"}