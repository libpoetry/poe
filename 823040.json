{"id":"823040","title":"露华 蒙山茶为汉僧吴理真手植","dynasty":"清末近现代初","author":"赵熙","text":"露芽翠滴。是汉代高僧，挈自西域。夏禹旧山，青染川南天色。仲春渐渐枪旗，日照一团仙碧。灵气孕、莲花半空，万古苍石。生株细数凡七。过四月黄梅，香嫩堪摘。历尽岁年无算，短柯盈尺。祖洲当采神芝，叶叶远传京国。风味损，如今碎包饷客。"}