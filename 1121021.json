{"id":"1121021","title":"便风经雁汊宿荻港是日舟行四百里三首","dynasty":"宋","author":"岳珂","text":"近岸千帆阅，雄襟一昔舒。云程排沸浪，风御翼澄虚。块历过都马，波翻纵壑鱼。经旬叹淹滞，此理盍乘除。羊角抟扶日，鸿毛迅顺时。天心应有为，吾道复何疑。岸燎开戎捷，矶神助好词。倚樯聊一笑，且试楚襟披。瞬息四百里，经行三十年。此时真缩地，当日信梯天。岸过人回首，山浮浪驾肩。望尘何足羡，禦寇正泠然。"}