{"id":"685988","title":"送谢苗黄三孝廉以校士毕共赴春试三首","dynasty":"明","author":"卢龙云","text":"作客乾坤里，驱车各异乡。看山忘近远，得马出骊黄。赋就偏怀阙，名高拟擅场。当春桃李色，能傍早梅芳。万里西南道，逢君亦欲东。初看鹏翮健，辄讶马群空。诗礼趋庭旧，天人诣阙同。异时看隔坐，多在建章宫。自涉湘沅日，于君识楚兰。芳香佩里出，气味语中看。别我时怀李，诸生总愿韩。曲江春色好，供奉接金銮。"}