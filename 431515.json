{"id":"431515","title":"田园乐三首（录二）","dynasty":"近现代","author":"冯振","text":"湖海飘蓬五载馀，如今幸得遂幽居。晨看鹅鸭浮溪涧，晚候牛羊返里闾。自悔平生沦世网，还欣此日出迷途。柴扉寂寞无人到，燕子双双入我庐。閒居终日掩柴扉，但喜入山采紫芝。谷口清风能解愠，涧中流水似吟诗。浮云漠漠迷来路，野雀依依傍故枝。忽值樵夫松下语，满林落日竟忘归。"}