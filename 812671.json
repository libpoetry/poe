{"id":"812671","title":"投赠王湘绮先生","dynasty":"清","author":"吴广霈","text":"到处青山好杖藜，沧洲小住即关西。非因赋鵩思辞楚，宁感蜚鸿佐霸齐。风息神鹏图海运，春归杜宇背花啼。愿从五斗乡闾醉，付与龙门传滑稽。海角欢迎李郭舟，同袍何地咏同仇。大言自昔轻刘季，好勇奚妨哂仲由。偶聚耆英闻凤吹，敢贪富贵羡羊头。吴儿拟作无家别，一剑题名天地留。"}