{"id":"834057","title":"无弦琴 本名怨朱弦，王世贞自度曲。因用其体以檃栝归去来辞","dynasty":"清末民国初","author":"易顺鼎","text":"指斜川、归去来兮。形役徒劳，既往难追。短艇轻飏，迷途未远，飘风习习吹衣。载瞻衡宇，晨星熹微，稚子欢迓柴扉。纵荒他三径，菊意松情，犹自依依。时向东皋舒啸，却倚南窗寄傲，一醉休辞。况园小还堪日涉，真趣谁知。问遑遑意欲何之。矫首遐观，鸟倦云迟。请息交游，莫忘情话，世应与我相遗。琴书足乐，富贵难期。农父又告春归。便或乘烟舸，或命巾车，访岫寻溪。且喜物情皆畅，更感吾生易尽，倚杖吟诗。聊乘化、乐夫天命，余复奚疑。"}