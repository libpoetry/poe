{"id":"815904","title":"望江南 四首","dynasty":"清","author":"顾翎","text":"江南好，女伴斗芳丛。缓束湘裙春水软，薄梳蝉鬓绿云松。低压亚枝红。江南好，记得冶游朝。杨柳阴中骑细马，藕花香里泛兰桡。烟晚水平桥。江南好，最爱晚晴时。一缕断红收宿雨，半湖新绿漾菱丝。谱入竹枝词。蓉湖畔，楼阁是谁家。翠箔低窥银蒜露，红阑曲护绿窗斜。一树刺桐花。"}