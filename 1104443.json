{"id":"1104443","title":"鼓笛慢/水龙吟","dynasty":"宋","author":"无名氏","text":"雪霏冰结霜凝，是谁透得春工意。南枝向暖，江边岭上，独先众卉。闲态幽姿，绿窗红蒂，粉英金蕊。念冰肤秀骨，人间要见，除非是、真仙子。羌管且休横吹。待佳人、新妆初试。鸾台晓鉴，人花相对，何须更比。疏影横斜，暗香浮动，月低风细。又岂知，渐结枝头翠玉，有和羹美。去年今日关山路，疏雨断魂天气。据鞍惊见，梅花的皪，篱边水际。一枝折得，雪妍冰丽，风梳雨洗。正水村山馆，倚阑愁寄，有多少、春情意。好是孤芳莫比。自不分、歌梁舞地。砌香砌影，高禅文友，清谈相对。琴韵初调，茗瓯催瀹，炉薰欲试。向此时，一段风流，付与晋人标致。淡烟池馆，霜飙乍紧，又是年华暮。黄花老尽，丹枫舞困，江梅初吐。点缀南枝，暗传春信，玉苞微露。凭危阑空断，谁家素脸，遥山远、空凝伫。昨夜一枝开处。正前村、雪深幽曙。看来只恐，瑶台云散，玉京人去。庾岭寒馀，汉宫妆晓，飞堆行雨。仗谁人惜取，孤芳雅致，作春光主。"}