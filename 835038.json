{"id":"835038","title":"惜余春慢 赋慈仁古松","dynasty":"清末民国初","author":"奭良","text":"莲社台空，琳宫尘黯，犹说虬枝夭矫。浓阴匝地，黛色参天，多少俊流临眺。难得高贤结邻，心比双清，迹同三笑。想霜严雪洁，秦封不到，竦然云表。曾几日、灰劫相寻，化为龙去，尚有苍髯缭绕。交光易散，胜境重开，一抹影堂斜照。欲问因缘有无，输与枣花，游骢夹道。待青筠直送，涛声无奈，著书人老。"}