{"id":"811170","title":"潮州喜晤温慕柳同年别后却寄三首","dynasty":"清","author":"丘逢甲","text":"故人今洞主，雄镇古瀛州。白鹿经犹讲，红羊劫未收。秋城明落照，孤塔枕寒流。独客来天末，相思倚柁楼。七载春明别，重逢五岭东。共惊须鬓改，暂喜笑言同。落叶人千里，寒芦雪满篷。相看遽乖隔，归棹大匆匆。程水愁边溯，韩山望里遥。秋风吹古渡，落日满浮桥。沧海使方出，绿林兵未消。过君江上宅，暮雨怅萧萧。"}