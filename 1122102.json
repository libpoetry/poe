{"id":"1122102","title":"祈晴行西湖上呈馆中一二同官","dynasty":"宋","author":"郑清之","text":"踏尽红尘挹翠峦，江湖清梦入雕鞍。濛濛薄雾浑疑雨，恻恻疏风不是寒。野菊频催花事早，老枫初试叶声乾。恰知病骨宜清景，恨不浮家学钓竿。晓色窥林半淡浓，乱鸦飞去水漫空。山横孤雾残霞外，秋在微云疏雨中。官事却能成胜赏，诗坛端可策新功。吴侬浪说西湖景，蓬观今逢苏长公。"}