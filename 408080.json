{"id":"408080","title":"贺新郎","dynasty":"近现代","author":"萧劳","text":"虎踞龙蟠地。旧曾闻、东南坐断，紫髯吴帝。钟阜凿穿秦淮泻，犹有金陵王气。数六代兴亡相继。阅历繁华台城在，剩残红、宫井胭脂腻。虫自泣，傍苔砌。烟波也似知人意。莫愁湖湔愁几许，满湖愁思。千顷荷花无客赏，俱付渔家艇子。眼中少齐梁朝士。后主当年多少恨，念悠悠恰似春江水。流不尽，古今泪。"}