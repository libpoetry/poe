{"id":"233691","title":"次韵盖宰·大化我虫臂","dynasty":"宋代","author":"敖陶孙","text":"大化我虫臂，常时炙牛心。居然身桔槔，老圃愁汉阴。简书帝畏人，吏事颇见侵。千里得蛮语，十生生越吟。宁为尽一稽，何者可枉寻。盖公学齐鲁，颇似东海任。双骭留石涔，兴堞方盘针。稍传闭关术，抑按娱五禽。朅来道院中，狼山即知音。披衣起视夜，欲借北斗斟。寤言种术孤，渠肯挟策钦。琅然庭柯句，欲和南风琴。勾牵老维摩，善哉去来今。飞潜不同穴，著鞭英隽林。"}