{"id":"684010","title":"九友斋十歌","dynasty":"明","author":"王世贞","text":"老悖忽爱愚公策，大艑移来洞庭色。玉峰英岭苦无价，锦川武康差亦敌。神鳌忽捧三巨簪，灵鹫俄衔一拳石。夜深沧海珠蚌开，秋净虞山佛头碧。阴森古洞若无际，窈窕穿中误游客。昔称九宜堂，雨晴雪月宜四时，人云百事百尽宜。纵令百宜百不知，主人自逐襄阳儿。一城斗大不纳节，桃花笑折东风枝。有歌且拟归去兮。醉乡懒侯治生涯，青山十亩水倍之。弇州堂背一片绮，不减卫府芙蓉池。稍西九曲面山出，恍若螺髻堆琉璃。刺篙中流月破碎，回棹小港花追随。银鳞泼剌跳波响，朱顶嘹唳从风移。主人醉眠客行乐，客眠主醒鸡喔喔。早闻青鸟唤葫芦，除却白衣无剥啄。壶中天地不长情，画里江山难着脚。以兹母若归去来，虎头为汝开丘壑。老妻不需卖文钱，稚子不索故衣穿。跌宕豪翰凡几年，狂搜酷赏贪夤缘。成侯遗墨朝霞鲜，右军惨淡如春烟。永兴生色出指间，河南精铁含纯绵。白云秘授藏真诠，锥沙印泥颜法全。河东劲细铁线缠，眉山而下可十贤。鸾鶱猊抉龙蛇颠，从汝晋楚复梁燕。墨池笔冢芜欲田，胡不归展彦远编，饱汝眼青腹便便。玉匣昭陵閟真迹，梦寐中山一片石。颇从庶息见隆准，三米兰亭亦其匹。太清楼头六卷馀，恍若清庙朝霞舒。潘家古绛复入手，色丝幼妇谁当如。钟梁禅进美于玉，虞欧李颜看不足。饶输六一画舫斋，更让二千金石录。山长路远难相依，即汝思之胡不归，莫言林下日会迟。君不见幼安死贵信本痴，一眠三日仅一碑。虽有吴钩名龙泉，匣之不试泣清铅。虽有蜀琴字松雪，五指不惯同无弦。何如万卷邺侯架，天与双眼长周旋。咸淳初刻班范史，往往八法开欧颜。其他七部可指数，浮提漆沈苔文笺。湘縢袭帙牙作签，清香古色时郁然。老夫不愿乘赤鲤，愿作白鱼游其间。归去来，饱吃三字成神仙。我闻瞿昙四十九年，说法无一法，其如阿难总持成百夹。鸠摩莲花舌本生，玄奘舍利毫尖发。白马东来象教崇，青牛西去微言空。成都玉局授书后，渐与金仙相对雄。光庭灵素不须病，雅有片言为破诤。但令世幻一切捐，法宝玄珠炯双映。归去来，何快哉，两藏恰面湖山开。我不能一麻一米骨作柴，亦不能啖硫黄钟乳十二钗。顾家阿瑛竖子尔，亦解僧帽道人鞋。光明藏中大自在，有骨不借青山埋。苦吟颇受天地疑，晚节却爱无声诗。丹青不知老将至，何况区区富贵为。周郎写情兼写姿，右丞妙理尤吾师。烟江春嶂有都尉，平远秋山输郭熙。莫将剩水恼马远，十二幅吐胸中奇。吴兴心法归大痴，蒙繁瓒简各有宜。二百年来仅沈戴，直取悟境遗筌蹄。此曹十指解缩地，能令四壁分四时。归去来，未有期，箧中百轴争色飞。汝车生耳手生棘，曷不舍卧南山陲，宗家故事知不知。男儿有兴须有适，生不愿十二金钗恒密席。床头琥珀如欲诉，夜半篝灯压春滴。梁园宝尊蟠雷文，叔夜遗鎗斗天色。碧筒泻出仍啾啾，青眼传观争啧啧。君不见舒州杓，鹦鹉铛，李白与尔同死生。旧交零落渐已尽，何可一日无二卿。归去来，万事平，曲生叩门卿即应。西京以还十九首，东周而上三百篇。檀弓鲁论诸国策，其言虽贵人茫然。岂无五车载惠子，尺炬并付骊山烟。我生何幸雪未颠，著成百二十万言。毋论爱者似鸡肋，在我亦足成蜗涎。何必要什袭藏名山，何必要咸阳市上千金悬。归去来，一壶美酒抽一编，读罢一枕床头眠。天公未唤债未满，自吟自写终残年。汝今行年已半百，红颜欲皴鬓强白。人间治否岂系汝，胡不归来长局蹐。祗园山水天与开，酉馆图书世希识。苍松翠竹月何限，酒美茶香春斗碧。行间字字挟风霜，句里声声戛金石。莫言七尺世长物，借汝暂作千秋宅。岂惟千秋借七尺，九友凭谁吐颜色。只今为汝进一言，微吟浅斟缩脚眠，归兮且夺天公权。"}