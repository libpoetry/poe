{"id":"700618","title":"十宫词 吴宫","dynasty":"明","author":"高启","text":"芙蓉水殿屟廊东，白苎秋来不耐风。教得君王长夜醉，月明歌舞在舟中。雨去云来十二峰，渚宫楼阁暮重重。细腰无限空相妒，不觉瑶姬梦里逢。宫闭骊山静管弦，翠华巡狩去经年。掖庭无用恩难报，愿上蓬莱采药船。酒醒金屋曙河流，愿赐铜盘一滴秋。他日君王作仙去，瑶池犹幸得同游。翡翠明珠入贡频，承恩长占邺宫春。至尊莫信陈王赋，那得人间有洛神。尽日南风永巷开，羊车去后玉阶苔。谁知天上无人地，亦有城南小史来。帖地黄金衬袜罗，苑中市罢合笙歌。有人解诵《西京赋》，添得楼台火后多。春风叁阁绣参差，狎客争陈璧月词。几度醉浓娇不起，景阳楼上晓钟时。五斛青螺一日销，迷楼深贮万妖娆。众中谁解留车驾，风浪如山莫渡辽。玉笛声残禁夜长，云屏月帐醉焚香。五王宴罢皆归□，大被空闲一夜凉。"}