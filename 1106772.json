{"id":"1106772","title":"题时遁泽画卷十首","dynasty":"宋","author":"王柏","text":"断岸临江渚，风声瑟瑟寒。苍髯五君子，莫作大夫看。浩浩云横坞，霏霏雨不收。野桥人少度，寂寞卧清秋。虎啸风生壑，龙藏气吐云。草庐勿高卧，天地正絪缊。礉礉石林立，滃滃云壑閟。万杉最深中，莫有前朝寺。江村依密树，目远送征鸿。不尽暮天碧，谁续芦花风。巨石耸鳌脊，飞泉漱雪涛。一声何处笛，呼雨到江皋。一壑云屏展，江横万里长。渔舟下滩去，寂寞舞斜阳。一云山万重，天地混不分。须臾风浪恶，舟楫泊江濆。精蓝夹江干，钟鼓时相应。两山遮不断，楼阁若争胜。浩浩乾坤阔，微微见断山。颇兴浮海意，吾道正多艰。"}