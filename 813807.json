{"id":"813807","title":"悼亡女二首","dynasty":"清","author":"沈蓉芬","text":"折钗曾记断肠时，花谢香消意转痴。精卫未忘填海恨，女娲空繫补天思。言从永别难为述，病到求生更不支。从此绿窗书帖冷，频年悔教苦吟诗。一别瑶台晓露清，何年重见许飞琼。珠沉碧海冤难雪，玉碎荆山恨未平。残月落花如梦令，夕阳芳草可怜生。阑干数遍韶华尽，知否孀帏泪暗倾。"}