{"id":"568954","title":"晨起作","dynasty":"明","author":"王世贞","text":"秋夜初未央，秋暑渐已辞。笼鸡养来懒，欲啼复何迟。是时盥漱毕，皈礼三界师。首开贝叶编，清梵珠累累。金刚般罗蜜，观音陀罗尼。大易老氏经，人天所并持。读罢出中除，海色正希夷。黄庭发清唱，余音逗回飔。稍稍见东林，徐徐吐半规。山蔬佐脱粟，啖之甘若饴。灞桥霜滑处，景阳月沈时。小亦锥刀竞，大则轩冕羁。而我独何幸，获与木石居。四体岂不勤，中心澹无为。一住五百日，所得宁可訾。肯学汉太常，不斋便如泥。"}