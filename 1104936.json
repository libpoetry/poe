{"id":"1104936","title":"宝丰仓秋纳三首 其三","dynasty":"宋","author":"孔武仲","text":"县阔人饶稼，秋成众乐租。精粗验丹白，亿万起锱铢。足趼谁先到，尻高或妄呼。何当寄军令，供亿黑山隅。次竹编蓬学缺垣，中门以外蚁回旋。群呼直欲争风疾，快走浑疑踏地穿。朱墨乱挥云落手，尘氛横集雪侵颠。新年幸有民输乐，心口相期更勉旃。彩筹森列羽门兵，衮衮招呼不断声。岁计自当平斗甬，年丰今况有坻京。争先杂沓人何冗，应物逍遥我自清。白日渐斜亭庑静，却临湘水笑尘缨。"}