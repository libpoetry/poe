{"id":"178318","title":"九日·忆昔陶元亮","dynasty":"宋代","author":"张嵲","text":"忆昔陶元亮，闲居爱重九。秋菊虽满园，无钱得沽酒。怅望平野中，壶浆俄见雠。开罇对来使，举盏属层岫。自古节士中，高情复安有。古人重出处，一往不复又。俯仰愧前躅，留滞成衰朽。名玷金闺籍，事落田夫后。无地可扶犁，有乡但回首。黄花开已晚，红萸犹可嗅。闭户无杂宾，独理槽床溜。"}