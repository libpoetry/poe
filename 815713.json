{"id":"815713","title":"九月四日同年卢雅雨都转喜余来赴登高之约即放艇真州邀同年戴通乾来会是日同饮雅雨官舍期以九日游平山堂通乾得诗二首即次其韵","dynasty":"清","author":"钱陈群","text":"独立迟秋月，清光恰二分。故人来旧雨，逸兴发高文。目极还山鸟，心空出岫云。登临好携手，何处著尘氛。力疾游仍远，重寻三过堂。清淮添酒绿，秋露湿橙黄。但得千场会，宁辞两鬓苍。蜀冈松外路，山色辨微茫。"}