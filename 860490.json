{"id":"860490","title":"顶山栗","dynasty":"宋","author":"王伯广","text":"黄篱抱中实，紫苞发外彩。寄踪蜂窠垂，藏头猬皮隘。讵堪鼯鼠窃，更复猿猱采。心怜使民畏，时须徇儿爱。荆山破金璞，骊珠掩微颣。缜密文自保，滋味身乃碎。筠笼贡厥珍，不在柤梨外。罗笾加其仪，顾与菱芡对。易饱屏膏肉，馀功益肝肺。悬风当令坚，致湿忍使败。晋地枣非偶，宣城蜜佳配。谁知麝香囊，可居天下最。"}