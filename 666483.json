{"id":"666483","title":"赠王山人","dynasty":"明","author":"薛蕙","text":"古有形法家，史官常著录。王生世其术，胸中罗海渎。为我谈形胜，九州如在目。手持诸公诗，词华烂珠玉。吾闻古者葬，沟壑为槥椟。缘情棺椁易，弥文宅兆卜。古道日陵夷，异哉末代俗。送死徒空言，实侥生者福。昔人信恬淡，今人苦多欲。纷纷衰世事，利涂宁异躅。天地无终极，陵谷屡翻覆。纵观大化中，千载亦云促。既死惟所遇，生取衣食足。不贪以为宝，斯言当自勖。"}