{"id":"623028","title":"昭帝","dynasty":"明","author":"郭之奇","text":"十四月子弗陵生，二七年已诈书明。尧母门题钩弋谴，周图画就奉车荣。岂惟壮体堪奇爱，所见开言人尽惊。入卫燕心应早折，免冠霍首赖全贞。黄犊狂男应就缚，上官盖主漫危倾。介子威伸夷气詟，贤良议用赋徭轻。虽缘辅政知时要，亦本冲资悉下情。天假其年培汉脉，眼观文景再升平。杂霸贻谋空有制，亡秦旧迹想宜更。且看闾阎曾孙美，何似深宫少主英。柳生石起虚传瑞，桑叶蚕形枉著名。乱家之子谁开乱，宣刻昭仁乃定评。"}