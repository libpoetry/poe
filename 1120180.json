{"id":"1120180","title":"慈圣光献太皇后挽词二首","dynasty":"宋","author":"陈襄","text":"天开华德嗣音徽，尝拥真人御殿闱。万国母仪坤积载，两朝圣嗣日光辉。羞笾忽弃参差荇，宝匣空馀浣濯衣。从此昭陵原上路，又添遗老泣皇妃。庆寿蟠桃晓雾昏，忽闻笳鼓咽都门。宫闱有范遗文母，社稷无忧付圣孙。四海心丧同祖妣，一封手诏易陵园。君王孝感凌穹昊，未尽东朝欲报恩。"}