{"id":"703667","title":"哭千山剩人法弟三首","dynasty":"明","author":"释函是","text":"鸰原北望雾云重，白草堆中古寺松。万里谁教还马革，千山今复号熊峰。死当边野非吾意，终误才名惜此宗。椎拂纵横知负汝，白头吟些欲何从。乌玄鹄白尽乾坤，侠骨平心欲并论。至性自应投绝域，深悲何必恨中原。十年膻雪酬先泽，七刹幢铃答后昆。觉范子卿终一死，空馀骸骨吊关门。断舌何年悟世亲，虚庭六月忆天人。徘徊行处蛮烟旧，想像空山塞雪新。匣里恩书缄碧血，碛中遗履拜黄尘。临风俯仰惭孤调，愁对秋高白雁翷。"}