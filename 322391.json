{"id":"322391","title":"念奴娇·余于戊戌仲冬归娄江，倏又季春时矣，离思萦怀，填此词寄悔堂弟","dynasty":"清代","author":"张玉珍","text":"纸鸢声动，算离家、又过清明时节。一昔东风吹梦断，此际离愁难说。菊槛评花，桐窗煮茗，曾记三秋别。片帆迢递，远山如阻千叠。遥想绮阁春融，尊开良夜，同盼团圆月。玉树琼枝看渐长，添得堂前欢悦。屈指归期，归期偏杳，柳岸应飞雪。最堪怜处，小桃红绽如血。"}