{"id":"1072589","title":"和通判周监丞见赠","dynasty":"宋","author":"王庭圭","text":"大厦久撞坏，撑拄非一支。安得好柱石，壮丽如昔时。向来荣盛处，草木今纷蕤。群材未尽出，去若马脱羁。岂期朝无人，过之辄欲私。骨相不媚妩，因归结茅茨。忽逢高轩过，飘然鸾凤姿。宜在帝左右，珥笔班龙墀。少年历清贯，高名谁不知。胡为至下邑，抚俗问民疵。题诗满岩谷，妙处有馀师。"}