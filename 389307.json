{"id":"389307","title":"陌上花·自江山回旋有富阳之役车年春事尽付江舟矣","dynasty":"清代","author":"薛时雨","text":"春光去矣。江干丝柳，黯将成絮。短堠长亭，总是惯经行处。昨宵鼓打回帆调，笑别烟波鸥鹭。争芳尘未浣，征衫重著，又匆匆去。记前游梦影，桃花浅笑，半面红妆微妒。转眼东风，已作去年崔护。绿波渺渺，天涯远，肠断隔江云树。问江郎，可有生花词笔。别踪留住。"}