{"id":"1107689","title":"春贴子词 皇后阁五首","dynasty":"宋","author":"司马光","text":"穜稑献新种，祎褕浣旧衣。玉钩随步辇，行看采桑归。樛木犹藏叶，夭桃未作花。六宫歌逮下，四海咏宜家。沟暖冰初断，窗晴雪半消。馀寒不足畏，涂壁尽芳椒。宝胜金幡巧斗功，綵花蜡燕飏和风。玉盘翠苣映红蓼，捧案朝来献两宫。春衣不用蕙兰薰，领缘无烦刺绣文。曾在蚕宫亲织紞，方知缕缕尽辛勤。"}