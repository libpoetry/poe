{"id":"422937","title":"鸦尔加松海滨作","dynasty":"近现代","author":"汪精卫","text":"朝行松林中，初阳含芬芳。晚行松林中，新月生清凉。林外何所有？白沙浩如霜。沙外何所见？海水青茫茫。遥山三两重，淡如纸屏张。明帆四五片，轻若沙鸥翔。海风以时来，松籁因之扬。和我读书声，空谷生琅琅。藉此碧苔茵，如在白云乡。清游不可负，哦诗惭孟光。"}