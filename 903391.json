{"id":"903391","title":"汉宫春 稼轩帅浙东作秋风亭成以长短句寄余欲和久之偶霜晴小楼登眺因次来韵代书奉酬","dynasty":"宋","author":"张镃","text":"城畔芙蓉，爱吹晴映水，光照园庐。清霜乍凋岸柳，风景偏殊。登楼念远，望越山、青补林疏。人正在、秋风亭上，高情远解知无。江南久无豪气，看规恢意槩，当代谁如。乾坤尽归妙用，何处非予。骑鲸阆海，更那须、采菊思鲈。应会得、文章事业，从来不在诗书。"}