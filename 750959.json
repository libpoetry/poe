{"id":"750959","title":"萧大夫马歌","dynasty":"清","author":"施补华","text":"驽骀䠎?满天下，执策而临叹无马。谁知世有萧大夫，独得名驹色丹赭。大夫起家军旅中，十年战伐多奇功。常骑此马入阵斗，四蹄风举行如空。大夫忠勇万人敌，此马肝胆能与同。陟深历险屡转战，巧随人意为西东。归来爱马如爱子，亲饲刍豆杂马僮。刀疮箭孔手摩抚，腾槽意若相感通。今年大夫死殉国，此马悲鸣惨不食。雄姿猛气顿销沈，拳毛脱落无颜色。愿为鬼马驰鬼雄，风雨阴森从击贼。部下健儿不敢骑，茹上词人早相识。方瞳峻耳形未殊，日日来看泪沾臆。呜呼人头畜鸣今更多，怀恩感义汝则那。少陵无人曹霸死，寂寞丹青奈汝何。"}