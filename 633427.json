{"id":"633427","title":"壬寅春三月石鉴覞弟奉师命入阊门为先师翁乞塔铭于钱牧斋先生赋此为赠","dynasty":"明","author":"释今无","text":"吾翁早具金刚眼，照耀大千无间歇。去秋忽唱还乡行，谁识双林未入灭。四百罗浮山君长，守护无缝威凛烈。譬如皓月被云掩，是月光明岂曾歇。眼光所照亦复然，妄情瞥起即区别。还将佛子区别智，消尽妄情光不二。江南姑熟有虞山，山中长者名远被。如椽大笔干云汉，电抹风摇生妙义。点笔此光出笔端，恰与长者同巴鼻。石弟克绍吾家种，代师远走五千里。褦襶久藏妙喜机，笑揖张君等儿戏。出门一句为余言，始信脚根方点地。"}