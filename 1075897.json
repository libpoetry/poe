{"id":"1075897","title":"蔚斋","dynasty":"宋","author":"周紫芝","text":"山云未成雨，敛藏方寸间。会当不崇朝，一雨膏人寰。人言隐雾豹，依约在南山。试从管中窥，何止见一斑。人生患无才，富贵天岂悭。二士伟人物，万里来间关。行陈治安策，遂拜咫尺颜。岂容十里湖，长吟对烟鬟。愿君如鸾鹄，摩霄共追攀。云出豹亦变，何止铜与纶。举首望长途，分当落榛菅。鹏飞君方高，鸟倦我亦还。"}