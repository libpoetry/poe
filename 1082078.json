{"id":"1082078","title":"飞龙引","dynasty":"宋","author":"刘才邵","text":"忆昔游洛川，投宿龙门中。远意托清梦，缑山访遗踪。道逢王子晋，琼轮驾飞龙。幢盖纷飒沓，导从千玉童。行行蹑清尘，遂到紫翠峰。整冠叩仙阍，获礼冰雪容。琼觞酌霞醴，劳苦问所从。授以龟台书，玉笈启灵封。劝我勤修炼，他时会方蓬。再拜领真诀，永永藏丹衷。俯仰十载馀，光景如飘风。常恐年岁晏，难收梨枣功。愿言坚此心，真缘傥潜通。相与乘飞霞，谒帝青琳宫。"}