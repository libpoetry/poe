{"id":"992488","title":"和杨子聪会董尉家","dynasty":"宋","author":"梅尧臣","text":"董生方好雅，兹日为扫扉。森尔延嘉宾，欢然去尘机。有客振双袂，敢言阳春晖。聊停玉麈尾，为歌金缕衣。古辞何稠叠，无乃惜芳菲。三闾不餔糟，二子自采薇。虽留千载清，未免当时饥。吾爱曹公诗，古来不敢非。人生若朝露，舍醉当何归。四座惊此语，未厌翠觞飞。胡能后天地，何可恃轻肥。沉酣且长咏，白首空歔欷。"}