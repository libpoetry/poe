{"id":"368813","title":"齐天乐·三洗潭。洗耳洗心洗梦也","dynasty":"清代","author":"杨玉衔","text":"问谁倒挽天河水，朝朝傍檐飞舞。乍咽笙簧，旋锵珠玉，忽有东来山雨。凉柯倚处。似飘袖风栏，湔裳烟渚。息影临流，尘襟抖擞尽无暑。涧阿有人漱石，奈啸歌寤寐，常绾尘绪。蒲辙临门，鹤书度陇，消得黄粱炊许。南柯院宇。恋瞬息繁华，知谁宾主。洗梦都清，邯郸醒后苦。"}