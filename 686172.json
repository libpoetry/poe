{"id":"686172","title":"和友人春游六首","dynasty":"明","author":"卢龙云","text":"日南花木竞先春，自爱閒居岁月新。多少红尘随去马，相逢俱道看花人。万树烟深雨正丝，春阳育物已多时。半黄乍变柔条柳，更倩东风向晓吹。林木欣欣总向荣，几人结伴探春行。未论百卉争红紫，一夜池塘草复生。芳菲节物美遨游，细叶轻花拥翠楼。乐事林园应已足，何须春色在皇州。晴日春晖满洞门，名花历乱野花繁。游人入夜浑忘倦，秉烛还来倒绿尊。娇歌清管下楼台，灯火荧煌漏莫催。最喜春宵寒已薄，可能金钥彻明开。"}