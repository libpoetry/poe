{"id":"659225","title":"一道清风图为李侍御题","dynasty":"明","author":"罗玘","text":"御史于中持大斧，谁有大竹大如杵。破之万个破更酣，须臾了尽千林许。一林淡，一林浓，一林渺渺无西东。伶伦缩颈惊却走，云此天公遗下之箨龙。日边白凤下啄实，一饱飏去超鸿蒙。至今百鸟绝踪迹，独占千载惟清风。君不见一拙道人最痴绝，漏泄天机好饶舌。笔濡东海作砚池，睥睨此林如一垤。一匹练绢尚嫌少，收拾描模当时了。天色黭黮湘妃出，雨声如泪滴石窟。扫天无云地无尘，六月凛冽如霜晨。祝融冻僵火伞湿，观者如山踏冰立。道人笑憨憨，御史色不动。青骢新被银丝鞚，清风且作归朝颂。"}