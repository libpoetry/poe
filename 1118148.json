{"id":"1118148","title":"秋兴四首","dynasty":"宋","author":"陆游","text":"谁敢轻他万户侯，一生赋分在沧洲。屋穿况值雨骑月，路恶更堪风打头。此世极知同逆旅，吾身亦自是悬疣。乞钱买取青芒屦，烂醉三条二华秋。敛尽残云见夕阳，门前䆉稏渐登场。经年都得几回醉，一雨顿惊如许凉。耐事尚能心似铁，放歌仍忘发成霜。颐生底用从人问，此是山翁肘后方。五十年来住镜湖，白头仍是一臞儒。朝眠每恨妨书课，秋穫先令入酒逋。江路伶俜形吊影，草庵寂默我忘吾。雨窗忽有高谈兴，筮叟医翁亦可呼。世事何曾挂齿牙，只将放浪作生涯。有时掬米引驯鹿，到处入林求野花。邻父筑场收早稼，溪姑负笼卖秋茶。等闲一日还过却，又倚柴扉数暮鸦。"}