{"id":"720896","title":"踏莎行 闺怨","dynasty":"明末清初","author":"尤侗","text":"独上妆楼，青山如昨。画眉彩笔春来阁。休弹红雨湿花梢，泪珠自向心头落。可恨东风，年年轻薄。天涯不管人漂泊。漫将薄幸比杨花，杨花犹解穿罗幕。坐月青莲，浣花工部。闺房之秀兼佳趣。燃脂写出丽人行，风鬟雨髻姗姗步。碧杜红兰，明珠翠羽。药房移傍湘君住。可怜荡子不归家，长吟荡妇秋思赋。放诞文君，风流樊素。殢人更在仓庚妒。武昌新柳自青青，生憎隔岸晴川树。欢晕红凝，愁眉绿聚。幽情难向狂夫诉。莫携此卷渡江来，津头有个兴风雨。残月在林，晨钟动野。行人惯听乌啼夜。一鞭古道又斜阳，村田看尽羊牛下。草席泥床，瓦盆茅舍。东餐西宿何时罢。孤灯半枕梦江南，隔帘惊起萧萧马。"}