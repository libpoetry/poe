{"id":"833138","title":"金缕曲 为爱伯师题《秋江菱榜晚霞图》","dynasty":"清末民国初","author":"樊增祥","text":"照影情波里。映秋汀、菱花一剪，晚霞明丽。镜里春人红裳薄，刚似芙蓉并蒂。有无限、夕阳诗思。蘸取明珠多少泪，染情天、一抹鲛绡紫。浑未隔，绛河水。潇湘旧爱牵芳芷。甚新来、凉蘋罢采，玉珰双系。侧帽花间填词客，祇合香吟粉醉。早料理、双鬟钗费。一舸霞川寻梦去，唤杨枝、作姊桃根妹。谁会得，五湖意。"}