{"id":"690883","title":"梁自献潘孟与邀游金粟泉分赋","dynasty":"明","author":"李之世","text":"拄杖閒支万壑巅，聊将按牒讯灵泉。祇言海浪霏琼液，不道云根产玉田。洗钵鸟衔香稻粒，流花涧带瑞禾烟。从来名迹矜奇幻，输与空山自在禅。一泓如许湛圆流，却向溟波岛面浮。海有咸潮泉脉贵，井飘金粟地灵幽。千年墓碣精魂语，万斛骊光罔象游。呼起端明还共酌，冷风人醉宋亭秋。"}