{"id":"1252673","title":"投赠兼善都水二首","dynasty":"元末明初","author":"郯韶","text":"尚书北柱最清高，持节东南护水曹。千载河渠数刘向，一时词赋重王褒。玉垣天近含鸡舌，阿阁朝回拾凤毛。更忆龙池旧时柳，年年雨露浥宫袍。视草堂深近玉除，每从进讲佩银鱼。南宫昼漏通青琐，东井金文焕石渠。古篆久知通史籀，新诗端拟过黄初。茂陵多病缘行事，惟待青冥荐《子虚》。"}