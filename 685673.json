{"id":"685673","title":"和贫妇吟十首 睡起","dynasty":"明","author":"邓云霄","text":"牛衣夜冷忆鸳衿，起视西窗月未沉。行傍疏篱摘黄菊，倩他持作辟寒金。谁道愁容怯镜光？菱花还妒柳眉长。凄凉尘匣无脂粉，自点寒梅学淡妆。采掇雕胡荐野蒲，贫居香积是僧厨。兰肴玉馔侯门事，可比侬家米似珠。好鸟啼阑蝶倦飞，绣床閒倚背斜晖。金针自有鸳鸯谱，懒为他人作嫁衣。无酒无花送晚春，绳床竹簟午相亲。妾身倦似三眠柳，无奈薰风又醉人。乞得琼枝自隔邻，閒将清水濯花神。孤芳何必输金谷，处处东风一样春。夜夜婵娟只独看，天涯破镜望征鞍。秋声先送蓬门冷，疑挟飞仙到广寒。边塞鸿稀信息迟，空留角枕号相思。风穿四壁吹寒雨，远忆阴山夜雪时。春梦乘风远寄将，巫山云雨过辽阳。那堪纸帐蘧蘧后，人在沙场妾在床。何处鸡声叫晓霜？妆成问寝上高堂。明朝菽水能供否？愿乞仙家辟谷方。"}