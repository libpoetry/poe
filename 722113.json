{"id":"722113","title":"柚灯","dynasty":"明末清初","author":"屈大均","text":"柚灯多出女儿家，持作中秋不夜花。尽去红瓤馀紫玉，深含朱火似丹砂。枝枝巧制鸾龙样，颗颗光争日月华。七夕素馨穿百子，琉璃点处更如霞。羊城灯好最堪誇，柚子雕成分外华。珠向中秋争吐月，火同元夕竞生花。佳人香染团团露，稚子光分点点霞。岁岁霜林亲买取，酸甜不独为冰牙。"}