{"id":"643306","title":"题冰溪送别","dynasty":"明","author":"胡奎","text":"冰为溪，玉为山，芙蓉幕府山水间。夫君三载主画诺，云是能诗谢康乐。雅怀英英玉在璞，清姿皎皎冰出壑。玉以比君德，冰以清我心。笑呼麻姑酒，载歌长短吟。春雷送雨章，江浔一夜水高三尺深。君今报政朝天阙，十幅蒲帆挂明月。冰溪迢迢东入浙，白头病起难为别。因风寄谢鲍参军，冰玉相期保明哲。"}