{"id":"683464","title":"答寄徐以言","dynasty":"明","author":"王世贞","text":"忆昔公车乱后开，当时谏草压霜台。金鸡北极惊孤下，威凤中原好再来。我自江湖甘落魄，君知天地尚怜才。山阴蚤拟乘舟约，莫遣王猷兴尽回。折槛封章动九重，匣中双锷锁芙蓉。归舟剡曲家家雪，采药天台处处峰。岁色平林空虎豹，春声大海起鱼龙。向来雷雨皆天泽，未许逢干地下从。十载容城涕泪残，京山宰木梦仍寒。批鳞北阙狂谁在，息翼南溟老自宽。何地可偿明月璧，故人还拟切云冠。风江大有波涛思，舟楫毋歌行路难。"}