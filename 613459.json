{"id":"613459","title":"送阮生游琼海","dynasty":"明","author":"李之世","text":"海树郁青青，人烟白浩浩，乃是琼厓中州之别岛。东来巨浸碧濛濛，欱沓似与元气通。水底神鱼或作雨，溪边种草能知风。怜君万里穷名胜，狂来气与波涛猛。鼓柁遥临黎母江，垂纶欲钓鱼爷井。朝来海气蒸成霞，扶桑高傍岭云赊。河源杳杳知何许，转忆张骞八月槎。"}