{"id":"1217213","title":"游龟山","dynasty":"元","author":"廖大圭","text":"閒情素乖俗，乐彼中林居。林居未云果，幽赏意有馀。出郭青山多，佳木亦扶疏。并游得良友，方驾从所如。翠微薄炎景，萝风汎凉裾。云径步窈窕，石门入清虚。少留席丰草，绿缛绵以舒。丛柯翳鸣鸟，石涧清有鱼。形神一萧散，疲勚亦已祛。夤缘龟岩东，遂即欧阳庐。怀贤仰高躅，抚迹惊废墟。愿留石中室，毕诵人间书。兹焉恐迟暮，眷眷空踌躇。"}