{"id":"695480","title":"寿彭幸庵孙九峰","dynasty":"明","author":"林俊","text":"询谋黄发诏应同，公自西来我自东。一代才猷几司马，两人心迹旧冥鸿。头颅未负移山力，精血凭酬补石功。最有居閒图报地，挽回约质赞尧风。乞山积叠荷温存，青社閒行亦主恩。日绕兰陂腾海蜃，雪消葱岭梦河源。辛盘细割犛心脍，乳酿时倾瘿木尊。闻说官高还负责，老于独乐未开园。"}