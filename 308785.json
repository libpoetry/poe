{"id":"308785","title":"三姝媚·城南看桃花","dynasty":"现代","author":"赵熙","text":"春山红似海。是天台仙人，化身香界。万蝶迎风，斗午妆晴处，宝衣齐晒。艳绝人间，浑梦到，瑶池天外。过去生中，曾历昆仑，水蒸霞彩。前度刘郎犹在。叹岁岁花朝，苦填诗债。看竹王家，问武陵何地，洞天能买。魏晋如今，休更笑秦皇时代。祇剩桃根桃叶，芳心未改。"}