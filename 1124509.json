{"id":"1124509","title":"杨帅二首","dynasty":"宋","author":"项安世","text":"谢天增霸复留恂，又到当时系韨辰。宝带正看金芍药，玺书重傅玉麒麟。上元新历开千岁，作噩祥名冠六辛。恰用此年钟此杰，便乘嘉泰转洪钧。更须石叟共甘公，酌得民言帝自同。四海人才容接里，百城生聚抚摩中。似闻圣世开皇极，欲倚名贤镇士风。看把璇玑扶大运，久于箕翼厚于嵩。"}