{"id":"387298","title":"浪淘沙慢·笑今夜","dynasty":"清代","author":"樊增祥","text":"笑今夜，东堂淡酒，尚有鹅炙。五老睢阳戏墨，八分阿买讵劣。望白下、重重烟树隔。判鱼笏、破甑同掷。对海曲千花万杨柳，风怀异今昔。岑寂。故侯杖履谁识。是和我、红梅三千字，第一花下客。思画省春空，谁印苔迹。渭城唱彻。非旧人莫辨，何戡音节。谁击司州中流楫。兰成老、尚哀亥月。又金井、桐绵飘似雪。这心事，直与丁香两郁结。金垆那得寒灰热。"}