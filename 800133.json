{"id":"800133","title":"破龙涧","dynasty":"清","author":"王吉武","text":"法雷夜响沧江底，铁井怒裂毒龙尾。空山石破真珠喷，一夜化作莲花水。潺潺万壑听琴声，野花落涧春香生。清寒自是泻石髓，霜液岂染蛟涎腥。火鬐电鬣从天下，至今寒泉尚馀赭。千年松老褪苍鳞，犹似蜿蜒神物化。山僧晚汲风满衣，洗钵贮得真龙归。胆瓶插花佛前供，雷雨还从钵内飞。"}