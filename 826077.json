{"id":"826077","title":"孔子生日 其三","dynasty":"清末近现代初","author":"郑孝胥","text":"熟记老将至，时时欲息肩。不如有营者，汲汲常忘年。尼山不知老，劬学遗忧煎。犹云乐忘忧，其忧固难捐。孜孜毙乃已，治《易》姑勉旃。孔颜何所乐，寿夭从其天。老学若炳烛，吾意殊不然。多能实鄙事，作茧真自缠。颓然且放浪，如鱼跃于渊。毋为学所役，益智滋可怜。无忧岂非乐，至乐还随缘。纵老乐不改，以此得终焉。"}