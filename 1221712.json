{"id":"1221712","title":"景献太子墨竹","dynasty":"元","author":"凌云翰","text":"古来画竹谁最豪，萧悦不及王维高。文同之后到景献，学得南唐金错刀。齐纨新裂裁成扇，顷刻春雷穿铁砚。图成标以袅翠名，宛似黄陵庙前见。九疑峰高云气迷，天寒日暮娥英啼。乎中瑶瑟不敢鼓，恐有凤凰来上栖。宣和年间好时节，徽庙丹青更奇绝。南渡王孙爱墨君，犹是东都旧枝叶。二百年来迹已陈，烟梢露叶长清新。有熊乘衣今复睹，制筒未必无伶伦。诗人尚友须千古，寞搜心内良工苦。安得此图挂北窗，坐听秋声起风雨。"}