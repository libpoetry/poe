{"id":"1128034","title":"送杨元光随编修李季才出守衡阳","dynasty":"宋","author":"程公许","text":"逃虚喜听足音跫，况是乡人万里逢。江海茫茫天尽处，又携书剑入湘中。君到潇湘渐迫秋，乡关音问转悠悠。思归少忍烟尘息，回雁峰前莫浪愁。君家屋近我先茔，累世交游意气亲。梦断金梯山下路，欲谈往事恐伤神。萍梗天涯幸有依，鱼兮川泳鸟云飞。祝融紫盖题诗了，早趁贤侯召驾归。"}