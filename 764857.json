{"id":"764857","title":"满庭芳 自富阳回又有嘉禾之役","dynasty":"清","author":"薛时雨","text":"东浙题诗，西园饯别，客游如此匆匆。江乡春老，开过楝花风。算起今年花信，一番信、一处尘踪。沙堤上，白鸥笑我，才别又相逢。鸳湖游宦地，当年父老，留恋情浓。记柳边骑竹，花外扶筇。过眼浮云一瞥，鸿飞去、爪印都空。重寻梦，扁舟系处，烟雨望潆濛。"}