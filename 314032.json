{"id":"314032","title":"沁园春·舆赵跃千先生","dynasty":"清代","author":"陆震","text":"风雨潇然，独坐怀公，遽尔伤神。记东亭客里，每多欢笑，高斋酒半，大有规箴。情岂能忘，言真可佩，感激时令涕泪新。蒙相许，谓君才如此，讵患长贫。年华莫漫因循。恐诗酒、从来总误身。恰情钟花月，公真知我，性耽宠利，臣不如人。生既无才，长尤废学，身世空嗟命不辰。他何恨，只故人此意，惭负千春。"}