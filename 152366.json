{"id":"152366","title":"送蔡迨赴桂阳令","dynasty":"宋代","author":"周必大","text":"工部诗题满剑川，仪曹文笔照湖南。身行蜀栈曾幽讨，舟挂吴帆又饱参。睎骥有心真自得，拔茅无术定谁惭。金兰正好追英彦，蒲谷翻令试子男。县古荒祠怜义帝，地灵胜槩忆苏躭。冰台小试医民瘼，帛幅高张律吏贪。卫飒化行先礼教，茨充美政是耕蚕。故家遗俗今无几，往行前言孰可谈。鸿雁峰高书晨击，骊驹歌阕酒空酣。伊予已卜江湖隐，灵寿何时寄草庵。"}