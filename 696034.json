{"id":"696034","title":"同潘孟骧诸子游白云","dynasty":"明","author":"欧必元","text":"半生城市恋，未结住山缘。欲谢尘中累，来参病后禅。虽云无胜足，颇亦有舆肩。况此如盘地，犹踰鸟道穿。春宵辞绮席，丽日踏芳郊。相对二三子，时敦贫贱交。泉声响涧户，云影度松巢。安得逢檀越，丛林其结茆。閒披青霭霭，其上白云层。为访餐霞侣，犹逢补衲僧。茶烹涧边水，杖借石间藤。颇尽诸天界，前峰异日登。"}