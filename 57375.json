{"id":"57375","title":"再送董崇相户部课绩","dynasty":"明代","author":"陈第","text":"岁昔在乙巳，送君入上京。乱流济扁棹，两岸多莺声。一别讵能几，今又送君行。浓谈殊未尽，衷曲还愤盈。燕蓟正雨雪，胡为独北征。行途登泰岱，吴门望正晴。上有无字碑，秦汉铭已倾。秣陵旧都地，守重隔江城。国初宿屯戍，五卫列藩营。自从崩圯后，洲渚坦以平。何当存犄角，识者为心惊。袖中有短疏，意在扣宸明。远臣既建白，公辅会相成。愿君且静默，造物忌取名。"}