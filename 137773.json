{"id":"137773","title":"留题镇阳潭园","dynasty":"宋代","author":"欧阳修","text":"官虽镇阳居，身是镇阳客。北园潭上花，安问谁所植。春风无先後，烂漫争红白。一花聊一醉，尽醉犹须百。而我病不饮，对花空叹息。朝来不能归，暮看不忍摘。谓言花纵落，满地犹可席。不来才几时，人事已非昔。芳枝结青杏，翠叶新奕奕。落絮风卷尽，春归不留迹。空余绿潭水，尚带余春色。疑春竟何之，意谓追可得。东西遶潭行，蜂鸟已寂寂。惘然无所依，归驾不停轭。寓兴诚可乐，留情岂非惑。至今清夜梦，犹遶北潭北。"}