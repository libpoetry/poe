{"id":"1247730","title":"送郭按察还朝","dynasty":"元末明初","author":"蓝智","text":"圣主垂衣治天下，遣使南行访儒者。要令多士尽归朝，肯使一才閒在野。七闽僻陋山海隅，民风稍稍敦诗书。十年戈甲乱离有，前代衣冠零落无。使星昨夜躔南极，六辔皇华度原隰。霜雪遥看鹰隼飞，风雷欲起蛟龙蛰。千岩万壑紫芝春，白发青灯一二人。已无扪虱谈兵略，那有非熊隐钓纶。玉节春风凤池上，长江细雨桃花浪。星临华盖近天颜，云绕蓬莱拥仙仗。野人亦有蝼蚁情，洗兵愿见黄河清。唐虞之君稷契佐，四海九州歌太平。"}