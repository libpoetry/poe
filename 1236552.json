{"id":"1236552","title":"竹枝歌十首","dynasty":"元","author":"周巽","text":"滟滪堆前十二滩，滩声破胆落奔湍。巴人缓步牵江去，楚客齐歌行路难。百丈牵江江岸长，生愁险处是瞿塘。猿啼三声齐堕泪，路转九回空断肠。蜀江水落石槎牙，南船几日到三巴。云绕巫山不成雨，霜凋锦树胜如霞。霜叶如花满眼飘，巴童歌驻木兰桡。水来峡口滩方急，船到夔州路更遥。夔州日落听啼乌，乱石空围八阵图。傍渚行行访遗迹，武侯奇才天下无。巫山秀色碧崔嵬，客子行舟望楚台。行云行雨几朝暮，不见台前神女来。叠嶂连云气势高，江心巨石吼洪涛。怪底终年行路者，艰危如此不辞劳。锦江一道送春来，梅花落尽桃花开。无奈客程归未得，树头树尾鸟声哀。杜宇催归不暂休，宦情羁思两悠悠。相如此日题桥去，空遣文君吟白头。江流锦水百花香，落日微吟近草堂。少陵心苦愁难著，望帝魂消思不忘。"}