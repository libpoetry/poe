{"id":"526849","title":"喜雨","dynasty":"明","author":"潘希曾","text":"亢阳当午天欲赤，霹雳堕地坤隅坼。楼头飒然风雨来，席捲万瓦飞黄埃。初如丝纷忽如注，河翻海立蛟龙怒。一洗燀热清八极，顿令枯槁回颜色。东园青可菹，南亩足我糈。虫鸟相和鸣，花竹秀以舒。吁嗟物我将无同，炎凉燥湿苦乐之感相流通。向来困惫一时起，渴心灌溉生欢喜。乃知茫茫大造非小儿，阴阳推夺故应尔。雨馀更爱暮天碧，月华满院凉于水。"}