{"id":"732547","title":"寄彭仲谋兼柬令弟羡门","dynasty":"清","author":"周筼","text":"文人更相轻，此事古已然。况今衰薄日趋下，谁从屠钓推贞坚。监官独有彭夫子，汲引幽遐世无比。郭泰人伦许劭评，坐合末俗敦懿轨。胡山阳羡一书生，卖药来栖海上城。新诗满箧不堪煮，瘦妻病母愁空铛。君能裹饭相寻数，不使颠连赴沟壑。属和羊何世并称，谢家群从多名作。吾宗福柱才弱龄，亦有林生初发硎，昨者携诗走门下，辱君奖借增光荧。归来佳咏相传示，贱子姓名蒙录记。无盐刻画难作容，小巫神气徒深愧。海内名高汪与王，娄东合肥不可当。清真共挹王方伯，雄健皆推曹侍郎。吁嗟我党多贫贱，朱李才华世方见。渐川隐者释东关，老成得自千锤鍊。杜陵声誉早著闻，番禺屈子尤不群。陆姜李顾及三魏，直上皆欲干青云。自余才俊分超轶，推挽后先安可失。读书曾不慕浮荣，仆与南村同矩律。令弟从知慧业深，许身直欲比南金。辞官虞寄多幽兴，卜宅陶潜有素心。清文秀句人争诵，博取诸家能错综。连舍相呼应不迟，青青池草西堂共。企望风流今几春，何当携手作情亲。他时傥遂观涛约，并挹琼枝玉树新。"}