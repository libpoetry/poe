{"id":"418853","title":"贺新郎","dynasty":"近现代","author":"顾随","text":"多少萧閒意。废园中、苇塘萧瑟，鸟声细碎。微雨轻风都过了，头上青天如洗。这些事、閒人料理。见说南山曾射虎，算灞陵未短英雄气。千载下，有谁继。我如引火烧枯苇。想霎时、飞烟万丈。烈红十里。众鸟纷纷飞散去。火舌直腾空际。制造得、无边欢喜。蓦地回头高冈上，烂红缨正被风吹起。枪矗在，斜阳里。"}