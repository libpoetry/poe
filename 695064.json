{"id":"695064","title":"得解官报离陈至大梁写怀寄示陈中诸生三首","dynasty":"明","author":"林大春","text":"拙宦已忘机，言归便得归。出门看柳色，驻马更春衣。卦冢筮初长，歌台雪尚飞。他年何处望，应觉从游稀。世事年来异，民风太古遗。疏慵宜远徙，道路莫深悲。别泪花枝堕，商歌画角吹。行藏兹偶尔，未必系明时。天意更何如，朝来赋卜居。同游联组绶，孤馆对琴书。鹤舞梁园夕，鸿飞上苑初。交情两不厌，吾驾欲踌躇。"}