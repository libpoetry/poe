{"id":"684909","title":"次韵答高漫士","dynasty":"明","author":"王恭","text":"萍梗飘飘未遇时，此怀唯有故人知。离心几度曾相梦，交态于今更不疑。黄菊青樽谁共榻，白云高馆独垂帷。遥知玩宇楼中月，应怪登临每负期。林馆深秋黄菊残，微霜枫树叶初丹。浮生秪解刘伶醉，失路应怜范叔寒。落日断鸿愁里听，故园衰草梦中看。龙门知己能相问，欲和阳春愧独难。"}