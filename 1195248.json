{"id":"1195248","title":"悲歌 其二","dynasty":"唐","author":"顾况","text":"边城路，今人犁田昔人墓。岸上沙，昔日江水今人家。今人昔人共长叹，四气相催节回换。明月皎皎入华池，白云离离渡霄汉。我欲升天天隔霄，我欲渡水水无桥。我欲上山山路险，我欲汲井井泉遥。越人翠被今何夕，独立沙边江草碧。紫燕西飞欲寄书，白云何处逢来客。新系青丝百尺绳，心在君家辘轳上。我心皎洁君不知，辘轳一转一惆怅。轩辕黄帝初得仙，鼎湖一去三千年。周流三十六洞天，洞中日月星辰联。骑龙驾景游八极，轩辕弓剑无人识，东海青童寄消息。"}