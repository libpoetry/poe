{"id":"810687","title":"相见欢","dynasty":"清","author":"毛奇龄","text":"倚床还绣芙蓉。对花丛。牵得丝丝柳线翠烟笼。愁思远，抛金剪。唾残绒。羞煞鸳鸯衔去一丝红。花前顾影粼粼。水中人。水面残花片片绕人身。私自整。红斜领。茜儿巾。却讶领间巾里刺花新。秋风袅袅登台。强徘徊。两两鸳鸯飞去几时回。钱塘路。西陵渡。总天涯。不是早潮又是晚潮来。"}