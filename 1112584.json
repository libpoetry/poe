{"id":"1112584","title":"己卯十二月二十日感事二首","dynasty":"宋","author":"张耒","text":"高楼乘兴独登临，搔首天涯岁暮心。带雪腊风藏泽国，犯寒春色著烟林。山川极目风光异，岁月惊怀老境侵。可是斯文天未丧，楚囚何事涕沾襟。蹉跎流落已华颠，又见荆湖一岁迁。人怯苦寒愁日短，天收残腊放新年。园林寂历飘梅后，里巷经过爆竹前。自料知非犹得在，潜心久学卫蘧先。"}