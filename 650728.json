{"id":"650728","title":"瑞雪应制诗","dynasty":"明","author":"金幼孜","text":"圣君御统绍先皇，恩德覃施及万方。序属嘉平融瑞气，时逢大雪散祥光。初惊洒地蠙珠集，忽讶漫空粉絮飏。尽夕玉阶辉皎月，凌朝苑树炫初阳。山川漫汗疑连缟，城阙玲珑拟截肪。晃耀神京围玉垒，晶荧宫井冻银床。中天霁景浮琼岛，大地欢声彻庙堂。政喜寰区消疠孽，预知年谷兆丰穰。九重错落颁宸藻，百辟追趋献寿觞。此日赓歌同舜禹，太平致治迈尧汤。武功文德谋猷远，圣子神孙宝历昌。愿效嵩呼歌悃款，千秋万岁颂时康。"}