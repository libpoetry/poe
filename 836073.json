{"id":"836073","title":"解语花 花朝","dynasty":"清末民国初","author":"郑元昭","text":"梅心乍绽，柳眼微舒，京国春犹早。园林绿少。度花朝、底似小楼情好。炉烟细袅。更绛蜡、华筵双照。算者番、客子时光，忍放芳怀老。回首南州路渺。记去年今日，人被花恼。苔枝斜绕。缀轻红、似解酬余一笑。春马瘦小。恋庭际、东风袅袅。问故乡、何异天涯，圆月清宵皎。"}