{"id":"770257","title":"正阳关孔子庙诗","dynasty":"清","author":"林旭","text":"城头簌簌风沙鸣，城边日淡连庙甍。红砖黄瓦制可识，闻人称谓殊莫明。宫墙大署微堕剥，肃然蘸拜门棂星。异哉州县王命祀，区区有此疑非经。党庠遂序必有奉，按诸古制良可行。或云盗者构，此说非无徵。盗亦有道颇附会，棼云教令多经营。包遏地险拥盐利，周遭楼橹终朝成。往往伪迹未铲尽，因知喜乱缘民情。盗也尝为士，士习袭狰狞。诗书所不泽，十逢九可憎。至人坚白犹不享，由矛求剑宁无灵。官军虽至莫敢废，巡检主祀无登鉼。南城骈阗礼天主，老胡传教像悬膺。榻房旧寺近修复，梵呗经过时可听。徘徊庙下何寂寞，鼯鼠飞殿草生庭。通都大邑岂异此，啐酒礼毕门长扃。差免园蔬与马厩，博士寒冻无薪烝。我思圣德如天地，南郊有事享惟精。诚当俎豆戒烦数，何须祠宇论废兴。饮食必祭意固厚，朝夕而奉礼反轻。在人未坠苟有恃，日月奚与爝火争。世士矫诬百可笑，拜跽但知利与名。固宜志士慷慨起，引臂疾呼寐者醒。去年海内兴学会，推原讲习为膺惩。纪年上溯孔子卒，见者适适疑且惊。过之而反中乃得，不见支屋木引绳。归来伸纸书此意，明朝不复事荒乘。"}