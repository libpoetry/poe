{"id":"542982","title":"猛虎行","dynasty":"明","author":"胡应麟","text":"南山有猛虎，白额斑斓而锦文。南山有猛虎，白额斑斓而锦文。目睛铄雷电，齿牙决浮云。出入乘风飙，威加百兽，熊罴豺狼狐兔，惕息莫敢与共群。山头绝樵采，山底无四邻。终朝攫取行旅食黎氓。妇女小儿骨骸若丘山。腥秽不忍闻。谓虎汝胡不仁。胡不学彼驺虞凤与麟。百兽有恒食，胡汝好食人。汝胡太不仁，吾将上诉汝，诉汝司命君。唶司命君，不汝罪傅。汝角张，汝翼砺。汝爪距锋以锐。俾汝飞而食，食人万里外。食人以足，天道好还。忽遇洛阳，三河少年。贲戎发机，卞庄奋拳。佽飞鼓刃，裴旻控弦。击鼓鸣钲，张网树旗。有角曷抵，有翼曷飞。割裂其肉，寝处其皮。以首承溺，为百兽嗤。永戒后人，为恶勿长，为善勿疑。彼不余信，请视此诗。"}