{"id":"199182","title":"杂诗·韩公缀文辞","dynasty":"宋代","author":"曾巩","text":"韩公缀文辞，笔力乃天授。并驱六经中，独立千载后。谓为学可及，不觉惊缩手。如天有日月，厥耀无与偶。当之万象莹，所照百怪走。此其自然光，万物安得有。其人虽已殁，其气著星斗。穷天破大惑，更觉功业久。其余施诸小，未负风义厚。当身止自善，所遇时则不。致官九列齐，此理嗟亦苟。去就惟用舍，士固无常守。孔孟非其称，斗禄应未取。惜哉天下才，甘受外物诱。"}