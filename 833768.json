{"id":"833768","title":"十二时 秋夜有寄","dynasty":"清末民国初","author":"樊增祥","text":"荡帘波，药烟如水，秋在疏桐庭院。看络角银河斜转。露浥凉红微泫。细擘龙团，重温麝炷，刻漏刚三点。将宋玉一段秋悲，写入杏罗，分付妆楼新雁。天上星、六张五角，苦与身宫厮羼。会短别长，除非梦里，得见桃花面。梦也无觅处，宵宵翠被不暖。这绮怀、消除无计，谱入红箫低按。北宋乐章，初唐宫怨。字字珍珠贯。待得伊到此，亲书素绡团扇。"}