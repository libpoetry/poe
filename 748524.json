{"id":"748524","title":"拟古 其六","dynasty":"清","author":"王拯","text":"左藏早亏竭，捃摭到关榷。国中又四郊，持笇尽握齱。江湖久乾旱，灾祲又螟蠼。去年履亩余，箕敛又今作。军中责转运，官岂为囊橐。富贪贫者死，骨血任敲斲。敲斲何敢言，斯民甚中悫。谁知剜心肉，尔乃事酒乐。玉貌锦衣郎，金鞍骑六駮。金张本家世，光彩甚卓荦。清晨谒中军，晚出大欢噱。第闻前军捷，筹运秘帷幕。明镫宴如渑，号令走雷雹。归来百呵殿，计日有佳擢。小人幸葭莩，茹拔尽优渥。歌儿头锦缠，挥斥罄山岳。吾军虮生甲，菜色忍桑蠋。而官计锱铢，相对情殊邈。群饥走何之，铤鹿能反角。足寒伤人心，朝涉何劳斮。"}