{"id":"313111","title":"沁园春·重阳前五日","dynasty":"现代","author":"潘榕","text":"秋是愁媒，雨雨风风，无端感伤。觉香魂艳梦，昨宵苦短，冷吟闲醉，此计差长。人寂如僧，斋空若寺，门掩闲庭落叶黄。萧条况，怪我疏酬应，世尽炎凉。那堪又近重阳。尽岁岁、他乡作故乡。把半生事业，都归泡影，卅年尘土，轻换流光。闷损情怀，惊传烽火，容易催添鬓满霜。休提起，说禅心侠骨，剑胆诗肠。"}