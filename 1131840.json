{"id":"1131840","title":"和胡端约岩桂六首","dynasty":"宋","author":"蔡戡","text":"万妃蕊佩影珊珊，沉水薰肌栗玉颜。曾记广寒宫里见，谁移仙种下人间。蔷薇清露染衣裳，绰约仙姿淡淡妆。碧玉参差张翠幄，黄金错落缀珠珰。羞涩东篱九日黄，拒霜粗俗不宜霜。此花底事小如许，无那恼人风味长。幽香拂拂影珊珊，宜在江梅伯仲间。懒对春风争妩媚，从他桃李自漫山。勿愁金蕊堕秋风，自是灵犀一点通。醉魄薰成宝篝细，香脂匀就玉肌丰。一枝小摘间簪冠，酌酒酬花莫作难。唯有诗情被花恼，冥搜应作孟郊寒。"}