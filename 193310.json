{"id":"193310","title":"贺新郎·未是全衰暮","dynasty":"宋代","author":"吴潜","text":"未是全衰暮。但相思、昭亭数曲，水村烟墅。只比儿儿额上寿，尚有时光如许。况坎子、常交离午。须信火龙能陆战，更驱他、水虎蟠沧浦。崑崙顶，时飞度。东皇蓦向崑崙遇。道如今、金阶玉陛，待卿阔步。犹恐荆人攀恋切，未放征帆高举。怕公去、狐狸嗥舞。江汉一时谁作者，想声声、赞祝明良聚。天下久，望霖雨。"}