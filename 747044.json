{"id":"747044","title":"甘泉宫瓦砚歌","dynasty":"清","author":"刘硕辅","text":"汉武皇帝求神仙，嶕峣宫殿开甘泉。珉墀扣砌事奇丽，匠作输尽司农钱。漆丹细捣铜为瓦，甄宫岂出昆吾下。武都之泥千牛徵，雷橐风炉入陶冶。长尺有五厚寸横，五寸其面光坚晶。唇则花之背乃铁，神工苦篆镌长生。市儿只解购钱刀，吊古谁谱宏农陶。风磨雨蚀发光怪，玄云坐见滃秋毫。金鱼玉碗飘零早，片瓦流传至今少。焉得兰台隃麋丸，通天试上初明表。"}