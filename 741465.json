{"id":"741465","title":"同璞函游杜鹃园作歌","dynasty":"清","author":"赵翼","text":"腾越之花多杜鹃，杜鹃园更花骈阗。我来戎幕暂无事，况有胜友同流连。相邀联骑看花去，城东十里地最偏。沿池环列十万树，无一杂树参其间。低昂相映出浩态，烂漫不怕春风颠。窃红浓紫色不一，浅深乃有六十余种相争妍。不暇细分别，一一索笑嫣。但觉花光高出花头四五尺，照人不觉红两颧。满园艳彩晃不定，乃在无花之处烘云烟。此即徐熙妙手亦难写，蘸笔徒费胭脂钱。一队吴娃肉阵拥，三千隋女锦缆牵。笑他空谷佳人渺独立，未免寒饿空婵娟。天寒倚翠袖，何以衮衣炫服相新鲜。不意绝徼中，有此巨丽观。兹园若量移，得占中土地一阡。何减邓尉之梅雪成海，武陵之桃花为源。我为作歌使之传，毋长此埋没南荒天。"}