{"id":"174355","title":"新开小轩晁子西有诗以韵答之","dynasty":"宋代","author":"郭印","text":"我无先世英，敢望燕台筑。譬如坎井蛙，拘虚徒窘束。又如鹪鹩巢，所寄一枝足。名不闻公卿，迹非侣樵牧。眼花鬓毛霜，黾勉作侯服。吏才固不高，民事亦稍熟。每欲思寡过，岂敢求多福。君公迟风云，行矣龙起陆。佳篇杂沓来，文绣被土木。坐令北窗下，不知有穷独。相逢一笑粲，语妙席自促。凭谁觅仙方，造酒逡巡速。"}