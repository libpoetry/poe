{"id":"1080014","title":"次韵钱逊叔画图","dynasty":"宋","author":"吕本中","text":"西风著人尘满襟，江山纵近难追寻。当年写此数幅妙，坐使几案频登临。断云黤惨出古寺，远岸杳霭连荒岑。渔舟荡漾江路晚，烟雨濛笼山店阴。已知落笔气象古，一任世间消息沈。最怜霜干倚长石，不待岁久成枯林。知公此中兴不浅，此画故能留意深。只今燕坐一室里，尚费从来长短吟。诗成掩卷坐秋晚，一唱三叹求遗音。"}