{"id":"658974","title":"飞仙图","dynasty":"明","author":"王鏊","text":"若有人兮来自天，云为冠帔星为钿。九霞袂带霓辎軿，幡幢缭绕笙箫阗。双成拥后飞琼前，绰约似是瑶池仙。玉山之南半山主，主人已去有贤姥。冰霜之操节独苦，精诚动天天应许。有桃如斗枣如瓜，纷天仙兮以媵女。九还七返仙家丹，坐令白发回朱颜，贤姥之寿齐南山。"}