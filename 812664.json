{"id":"812664","title":"上抚军徐树人夫子","dynasty":"清","author":"吴子光","text":"德星光彩绕闽瀛，铁石梅花宋广平。盖世勋猷彝鼎重，等身著述锦囊盈。百城保障车随雨，万里清秋月照营。指日九重枚卜近，金瓯高覆宰臣名。旌旗初指女牛垣，万里欃枪不见痕。赤嵌城高光日月，紫琅山远荡乾坤。参苓药笼储珍味，桃李公家说感恩。喜是八荒开寿域，流民无复绘监门。科名旌节占花魁，遗爱棠阴几度栽。捧日自瞻星使至，忧天谁信杞人来。书田菽粟存家范，闽峤河山感霸才。犹是梁园词赋客，一编谁与继邹枚。燕台骏骨市金鞍，沆瀣浑如一气欢。书札岂容干宰相，文章终是厌贫寒。江山跌宕徐陵笔，经史磨砻柳郢丸。绿水红莲宾入幕，肯同安邑老猪肝。臣心似水定风幡，兼有文章报国恩。手笔共推燕许在，韬钤总赖范韩存。金缯前事悲南渡，锁钥何人任北门。毕竟圣朝皇极建，德威已足靖边屯。孝廉汉诏重科名，题额升仙意转惊。殷浩漫存高阁志，叶公终有好龙情。作书态爱张长史，投刺心惭祢正平。破帽蹇驴温卷日，此心一味效葵倾。"}