{"id":"1119441","title":"次韵张司户","dynasty":"宋","author":"陈造","text":"橘颂精灵杂远游，如君信是古诗流。吴门肯问鲈鱼鲙，东武当营燕子楼。有底挥毫挟风雨，定知贮腹尽阳秋。即看珥笔鸳鸾右，莫漫江城诧狎鸥。他日犹能说宦游，老禁多病厌漂流。近临西蜀窥鲛室，旧傍东溟看蜃楼。归计已嗟霜蟹晚，吟声闲伴候虫秋。尘冠径欲留神武，万顷苍茫漾白鸥。"}