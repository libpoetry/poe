{"id":"1232924","title":"封龙十咏 其六 西溪书院废址","dynasty":"元","author":"安熙","text":"世道有升降，乾坤几清磨。谁知昔年中，师生此弦歌。我来爱佳名，杖策时经过。深寻得遗经，山经信非讹。龙首东昂藏，玉石西嵯峨。高寒枕天井，俯瞰无金科。清泉下深池，悬崖据阳坡。浮野众麓奇，夹岸桑麻多。对此奇绝境，令人忆沧波。誓将尘土踪，兹焉老渔蓑。安得白鹿翁，乐育如菁莪。古人不可作，叹息将如何。"}