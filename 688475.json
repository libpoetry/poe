{"id":"688475","title":"十一月进历王府与世殿下联句","dynasty":"明","author":"祁顺","text":"凤历早颁天阙晓，王门今亦进新书。九重霄汉春应近，三晋山河庆有馀。律转黄钟新气候，梅开白雪旧庭除。太平有象君臣乐，汉代河间恐不如。佳气氤氲拥禁闱，扶桑日色晓熹微。春随白雪来诗笔，喜逐红云上衮衣。蔼蔼漏声催晓箭，重重恩宠出天扉。藩臣有幸承恩遇，玳瑁筵前尽醉归。"}