{"id":"1130652","title":"送东林圭老游闽五绝句","dynasty":"宋","author":"韩驹","text":"平时访我乌江上，乱后逢君汝水滨。欲问龙门真在否，大千沙界邈全身。少年高掇老庞科，未必龙门众角多。幕府三招三不去，唯将一钵渡娑婆。北风捲地雪漫天，惭愧君来住过年。日与邻翁同展钵，老夫时复听谈禅。直自三湘到七闽，无人不道竹庵名。诗如雪窦加奇峭，禅似云居更妙明。竹庵端为故人留，尚许衰翁预胜流。寄语丛林好清客，未宜轻辊雪峰毬。"}