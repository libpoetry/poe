{"id":"85093","title":"杂诗·共工触天柱","dynasty":"现代","author":"丘逢甲","text":"共工触天柱，西北遂倾坠。重烦五色石，复得天定位。神娲抑何心？补天不补地。东南大海中，遂令日生事。灵鳌实天遗，受钓误贪饵。岱舆与员峤，坐失神山二。蓬莱固无恙，左股复割弃。为天谋者谁？敢道无遗议？诸仙各神通，坐视果何意？閒愁落万古，茫茫渺难计。徒劳炎帝女，填海作精卫。"}