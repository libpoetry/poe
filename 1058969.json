{"id":"1058969","title":"次韵和江子我卧病谢予相过之作","dynasty":"宋","author":"晁说之","text":"弃妇不言贫，孤儿不知病。美疹亦何有，衰莲披绿净。大易疾无妄，要且观情性。我来自山中，非征亦非聘。但恨清风薄，安识皇都盛。况闻药艾攻，之子骇观听。策羸七里湾，忧醉岂易醒。今兹早尝馔，高人能自胜。不废五字吟，久与金石称。我老言亦衰，同鸣不相应。"}