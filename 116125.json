{"id":"116125","title":"用欧阳文忠韵雪诗","dynasty":"宋代","author":"张耒","text":"密雪当残腊，冲风到荜门。洒窗惊纸湿，入竹觉声繁。天阔飘无界，城高积有痕。气和归麦陇，水味到茶轩。广陌无游骑，空邮有滞辕。炎炉聊自暖，浊酒仅能温。野迥征鞍设，边寒塞甲屯。振奇歌历历，回袖舞蹲蹲。客至须驼褐，相逢赖酒樽。晴明占草木，春意到闲园。"}