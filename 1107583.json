{"id":"1107583","title":"改东门出二首","dynasty":"宋","author":"叶适","text":"百步凿新径，千年开旧池。值此盈月雨，川流漭溟瀰。芜深草色碧，杂卉华众枝。鲂潜警夜跃，鹭起冲晨飞。我老皮骨销，扶行叹逶迟。安得有远志，毕愿藏郊扉。左方拥崇冈，昔也重嶙峋。自我护樵牧，林光稍敷纷。与菊明疏秋，堕桃照秾春。本求平野立，八荒辩燕秦。终限分寸珠，僧磬通比邻。面墙虽养蒙，意生岂名身。"}