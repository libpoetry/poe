{"id":"700566","title":"夏日观画障作二首","dynasty":"明","author":"顾璘","text":"端居抱烦郁，赤日悬庭央。展图挂素壁，暗爽生虚堂。潏潏水鸣濑，萧萧树含霜。道人多浩思，坐阅群山苍。把笔念明哲，空令毛发凉。秋容旷千里，冉冉入舟墨。山霭朝夕云，湖明满堂色。林声隐潇飒，崖势宛倾仄。扁舟鼓枻翁，图史昭隐德。深衷谅有在，沉冥讵能测。"}