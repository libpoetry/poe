{"id":"1128326","title":"秋日山居好十首","dynasty":"宋","author":"舒岳祥","text":"秋日山居好，新凉读旧书。黍馨秋社祭，灯灿夜滩渔。茄摘收花后，瓜尝脱蒂初。早田三得雨，一饱解忧虞。秋日山居好，园丁贡美蔬。燃萁酥煮豆，拗颈烂蒸壶。菰首甜供茹，姜芽嫩漉菹。秋来风物美，何必去吾庐。秋日山居好，吾居山海间。意行逢酒住，兴尽放歌还。稻穫归流水，林疏缩远山。谁知僧快活，饭饱即身閒。秋日山居好，星河顶上悬。聊随儿女戏，也设果瓜筵。攲枕看星渡，开窗抱月眠。溪田六十日，接阙到红鲜。秋日山居好，新凉及早兴。玉餐阳坞米，冰嚼下洪菱。海错来蒲港，溪鲜出石屏。欲从逋客逝，为此未之能。秋日山居好，中秋兴莫违。四腮鲈正脆，一尺蟹初肥。白露粳登馔，清霜绢下机。急舂输井税，无事早言归。秋日山居好，重阳庶物穰。剖菱红绽白，剥栗紫含章。黄雀绵披脊，霜狸玉截肪。登高惟小圃，何必上重冈。秋日山居好，清凉雁过初。鸡头消暑夕，鸭脚待霜馀。草净蜃虻远，瓜香蚤蚁除。小园新雨过，菜甲自删锄。秋日山居好，疏明入画峰。猎怜依寺鹿，樵护倚祠松。雁起西风笛，人居夕照舂。东山久不到，胜具一枝筇。秋日山居好，秋涛木末横。龙藏寒水静，鹘击广原平。红叶茅茨露，黄花曲糵成。西风轻步履，随意得閒行。"}