{"id":"849851","title":"送春有感","dynasty":"宋","author":"王迈","text":"东君行趣装，桃李事如梦。蝶懒欲息游，莺老不好弄。残红正可怜，更禁风雨送。榆荚羞独飞，却恼杨花共。去年于此时，客食红尘鬨。眼看豪侠儿，跃马青丝鞚。美姝舞娉婷，吹箫来紫凤。开樽六一亭，偃盖飞来洞。我亦强行吟，诗成和者众。时序易推移，人事少閒空。翻思年时乐，已如耳边哄。清晓坐孤寺，晴曦照华栋。沙平嘴带鸥，山远腰横蝀。阅书眼倍明，拈笔手犹冻。扫地焚甲煎，呼童开腊瓮。汲井得甘泉，瀹茗试新贡。短章写我怀，谩遣儿曹讽。"}