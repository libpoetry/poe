{"id":"734576","title":"赭阳酒民歌","dynasty":"清","author":"田雯","text":"赭阳土风古罕有，潘水清甘酿作酒。比屋麴米各斗强，多者百缸少十瓿。糟床下注鹅子黄，味较索郎辄不丑。此风不变已千年，传来疑是杜康后。凌晨孤斟带微醺，出门醵饮呼其偶。分曹浮白鲜虚日，或三五人或八九。伯伦便埋岂为酣，王绩之乡此居首。快哉举国皆欢伯，可惜无螯空左手。以醒为醉醉为醒，孰好鼓瑟孰击缶。前年刺史来新官，眼花落井印悬肘。沈湎一临听事堂，薄书置左杯斝右。国人疾趋称兕觥，茗艼骑马舆隶走。如此真可博通侯，加以九锡赐圭卣。我亦逢车流涎者，信宿那能停大斗。漫云习俗善移人，鲁人猎较孔所取。男耕女织何未闻，愿除麴蘖戒童叟。莫教嵇康李白知，老生常谈同敝帚。软饱登途太匆匆，夕阳在山鸦鸣柳。"}