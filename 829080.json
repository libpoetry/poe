{"id":"829080","title":"戊辰人日遣春诗（二十三首选二）","dynasty":"清末近现代初","author":"朱青长","text":"乱草芜垓久不齐，剪刀风好复谁徯。几家旗鼓争名义，一代兴亡没好题。短榻共鼾忘夜客，长宵啼苦盼晨鸡。壮心未老人无用，自负斜阳过柳堤。七变沧桑鬼劫长，人谋天意两荒荒。沸波大鸟嗛河伯，竭海妖鱼小水王。报友久无青玉案，留人深恼白云乡。他州异县衰朝世，怕检花阴筑草堂。"}