{"id":"683295","title":"自安州改陆泛小艇趋保定即事五首","dynasty":"明","author":"王世贞","text":"岂谓驱车地，长年问鄚州。席回风四面，珠迥月中流。剩室新鲛杼，危城隐蜃楼。鸣榔更伊轧，顿起故园愁。旷望天无际，能令客思醒。雨拖双柱白，山抹半螺青。小酌扶吟啸，孤帆破杳冥。如何未摇落，飞叶洒风汀。大泽昼多雾，北风天又阴。坐围山似发，看远树如簪。倏忽渔樵计，艰危道路心。怪来听鼓枻，稍类越人吟。高原出残黍，雨色似蒹葭。搔首云徐叶，回桡浪欲花。鱼龙更故宅，蛙黾竞生涯。银汉翻应浅，难呼使者查。万壑中原汇，诸方泽国迁。急流趋割地，远势拍兼天。真宰何儿态，冯夷又帝权。未须惊野哭，甲子是尧年。"}