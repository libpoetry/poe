{"id":"574671","title":"寿毛夫人","dynasty":"明","author":"邵宝","text":"见母之母如见母，恨不百岁还千秋。此心真似南山石，有酒深如东海流。毛夫人，秦母母。德俪中丞真作友，汶也受恩独良厚。果钱药饵远劳心，衣线谁云不亲手。砺翁致政方一年，夫人七十开寿筵。两阶班出诸孙后，百里心悬二卣前。一词我为汶称祝，二老高堂双碧玉。庭兰有茁桂亦芳，凤在梧桐鸾在竹。"}