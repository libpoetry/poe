{"id":"978447","title":"北窗雅言寄朱仁叔","dynasty":"宋","author":"敖陶孙","text":"风日暖，天大裘。蝇飞打窗油，北窗坟策高于丘。我欲发视劳牵抽，把酒起望天门陬。斜鸿书破半张纸，枯荷网空散铅水。机中挑出锦文诗，泪满鸳鸯半身紫。新愁波不穷，后愁更随风。美人如娇春，何物可御冬。古人已恨愁不足，却遣今人送愁续。轻将玉斧赠吴刚，漏得寒光照孤宿。素女为天拣退丝，伶伦猛截孤生枝。沙虫含冤射千载，谁劝黄竹栽瑶池。歌夜长，歌夜短，淮南桂枝香满满。为君持酒寿金人，少待露盘辞玉椀。"}