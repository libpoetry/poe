{"id":"571857","title":"七月二十一日有忆偶题","dynasty":"明","author":"袁宏道","text":"雾月晓花啼，柳冷莺梦怯。石枕刻相思，秾香散幽帖。清思如静水，红从笑颊起。背灯换溽衣，倩郎收珰珥。别泪浸兰被，恩爱等蝉翅。银箸拨香灰，写作天长字。塔灯绕层橑，红阑对大道。昔时合欢场，今见高冢草。枫根闻鬼语，乡音带淮楚。淰淰女鬼神，吹作何山雨。"}