{"id":"821376","title":"金缕曲","dynasty":"清末近现代初","author":"汪东","text":"识字原非福。信当时、鬼憎仓沮，聚群宵哭。悔杀前生多慧业，误拥诗书千轴。枉自诩、班杨司目。谁料真成忧患始，贮牢愁、空抚便便腹。世路险，羊肠促。故人才似丰年玉。也遭逢、流离偃蹇，几经沟渎。抱石冤沈焚山痛，隅坐偏栖妖鵩。更网得、冲天黄鹄。白刃凝霜飞夜半，竟何人、忍贼来公叔。思往事，泪相续。"}