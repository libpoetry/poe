{"id":"536096","title":"乐府变十九首 其七 钦䲹行","dynasty":"明","author":"王世贞","text":"飞来五色鸟，自名为凤皇。千秋不一见，见者国祚昌。飨以钟鼓坐明堂，明堂饶梧竹，三日不鸣意何长。晨不见凤皇，凤皇乃在东门之阴。啄腐鼠，啾啾唧唧不得哺。夕不见凤皇，凤皇乃在西门之阴。媚苍鹰，愿尔肉攫分遗腥。梧桐长苦寒，竹实长苦饥。众鸟惊相顾，不知凤皇是钦䲹。"}