{"id":"309035","title":"木兰花慢·纸烟","dynasty":"现代","author":"赵熙","text":"海山瑶草碧，为仙种，唤龙耕。取叶叶相当，雪衣一片，圆裹单层。妆成。玉簪样子，学辛家，整整玉盘盛。点得小红心热，花前顿歇书声。亲擎。香气袭卿卿。一寸逗圆樱。比春葱还瘦，情根节节，香火三生。惺惺。半嘘半吸，论仙才，端合号云英。错认非烟小像，画帘鹅管吹笙。"}