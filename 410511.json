{"id":"410511","title":"济宁赠潘馨航","dynasty":"近现代","author":"金天羽","text":"君不见谪仙人去今有楼，乃在济宁城上头，酒魂一醉经千秋。至今济宁名酒倾中国，泼眼先醉红霞色。我来济宁作过客，三日楼头浮大白。主人情浓如酒德，不饮忽忽醉一石。去年拨棹游明湖，济南名士交襟裾。龙华会上倾城姝，白皙乃无鬑鬑须。神寒骨重真璠玙，愧我江南山泽臞。别来一月三寄书，长图莫展心烦纡。乃今复税济宁车，酒边饮啖黄河鱼。河来西境截汶趋，汶水倒漾沈田庐。主人欲障狂澜走，潘氏由来治河手。我恨济川才无有，但解樽前笑开口。将离花开天南风，任城闸口波溶溶。沙头玉瓶今已空，济宁之游三日终，济宁之酒玫瑰红。"}