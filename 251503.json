{"id":"251503","title":"天柱山桃花次退之《杏花》韵","dynasty":"现代","author":"汪茂荣","text":"山角数枝烧晴空，人间万树已敛红。居常悒怏同白子，夭夭喜又咏国风。二月三月春风里，西园纷纷斗异同。十丈红尘走冠盖，衒媒自诬造化功。人面桃花那相映，可怜滥着屠沽中。片刻繁华殊易了，降格徒负花满丛。岂如此处开寂寞，四月红晚敌霜枫。涧竹谷兰镇为友，占断风月善处穷。迁地为良移轻薄，翛然翻有高士风。问津恐生秦人怒：去去饶舌似渔翁！"}