{"id":"608325","title":"游南岳 其一","dynasty":"明","author":"区大相","text":"南州盛火德，衡岳应朱爵。拔地势嵯峨，摩天气回薄。五岭耸近峙，九江沦巨壑。秩祀崇百王，典礼光述作。在昔有虞世，巡狩穷蛮落。夏后体明德，玉字亦参错。不知何代王，柴望阻灊霍。南风岂不竞，皇德讵能博。辇路鞠榛莽，云衢成寂寞。缅惟赤帝居，降神谅有托。宁止宅仙灵，岂但富鸾鹤。往哲夙所钦，胜游追前诺。幽探岣嵝碑，广张洞庭乐。去矣逝鸿冥，讵云屈龙蠖。"}