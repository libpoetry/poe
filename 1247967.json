{"id":"1247967","title":"湘江舟中赋红叶寄友人","dynasty":"元末明初","author":"蓝智","text":"巫峡清霜下，湘潭落照中。秋容生野桕，寒色带江枫。摇落年华暮，萧疏野望同。帜疑张赵壁，绮类结隋宫。乱落浑如雨，微飘不待风。鹤惊仙顶化，鸡讶斗冠空。宫袂霞绡剪，天坛绛节通。渚莲晴堕片，阶药昼翻丛。畬树延残火，川波饮断虹。林疏分一二，浦极眩西东。朱鸟连星灿，赪虬驭日雄。锦机侵湿雾，荔颗耀晴烘。云白看偏好，厓青点更工。煌煌丹伏鼎，赫赫剑腾丰。寺冷堆僧砌，汀昏映钓篷。巢边惊宿鹊，塞外伴归鸿。颜赭宁怀愧，心丹欲效忠。飘零同泛梗，浩荡逐飞蓬。闭户书应遍，临阶扫未穷。美人秋水外，不用怨题红。"}