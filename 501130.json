{"id":"501130","title":"寿宣国李公","dynasty":"明","author":"陶安","text":"月当秋九属阳数，悬弧佳辰值初度。欣从真龙飞上淮，五岳生灵共环睹。神化见田随跃渊，轰雷掣电开风烟。长江浪阔竟飞渡，甘雨洒遍东南天。辅佐圣皇开九有，净扫搀抢扳北斗。或行拓境仗节钺，或任经邦陈可否。建都控临佳丽地，沙堤火城崇势位。十年黄閤尚清高，吴楚峰峦挹苍翠。河山带砺誓始终，金书铁劵昭全功。股肱元首重今昔，奚特殿陛誇孤忠。开国承家华第宅，厚锡珍馐列瑶席。兽炉青袅水沉香，琼卮红泻流霞液。尝闻大椿奇论自庄周，八千岁为春，八千岁为秋，愿公永与椿相侔。又闻瑶池有桃仙，所植三千年开花，三千年结实，愿公此桃频得食。更愿夙兴夜寐事一人，启土臣邻鱼水亲。谟明迪德并尧舜，天下仁寿同享熙熙春。"}