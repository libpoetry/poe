{"id":"663378","title":"题程时昭所藏画鹤图","dynasty":"明","author":"边贡","text":"程侯手持双鹤图，索我为作双鹤篇。高堂展玩羽翮动，碧落青丘如眼前。丹青尔何人，天机入幽渺。断霞殷殷江日晓，双鹤如人立松杪。跂者自跂鸣者鸣，华亭辽邈缑山杳。宛转如思珠树林，苍茫谁识九皋心。吴王郭里秋尘满，汉帝坛前春草深。西山玉台不可见，东溟金灶已难寻。吾想丹青人，前身恐兹物。华表归来气纡郁，五里徘徊月中宿，不然形神安彷佛。程侯程侯霄汉姿，三春作郡楚江湄。休令怨唳分行去，化履升云会有时。"}