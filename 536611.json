{"id":"536611","title":"与黎职方吕光禄共赋岘山石尊","dynasty":"明","author":"王世贞","text":"李相昔鲸饮，颜公复鸿鶱。遂令兹山名，远并太傅尊。闰季大火流，清阴犹未髡。选胜仍选良，避蒸因避喧。稍惊蒙茸豁，遂辞䆗窱扪。俨然见中洼，宛尔发清源。北斗与南箕，不挹名空存。安得泻天瓢，下注此石樽。左揽仙人箸，右洗玉女盆。夕旭代为薪，青山借作飧。遥吹从东来，密箐轻飙翻。一酌浇磊磈，再举超笼樊。首骖华胥路，息驾众妙门。始知汎三雅，有待犹为烦。"}