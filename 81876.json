{"id":"81876","title":"暑中北窗昼卧有作","dynasty":"宋代","author":"陆游","text":"御疾如治河，但当导之东，下流既有归，自然行地中。养生如蓺木，培植要得宜，常使无夭伤，自有干云时。我少本多疾，屡亦频危殆，皇天实相之，警告意有在。中年弃嗜欲，晚岁节饮食，中坚却外慕，魔盛有定力。死生虽天命，人事常相参，茫茫九衢中，百祸起一贪。郊虚暑雨余，巾堕脚不袜。高卧北窗凉，超然寄疏豁。"}