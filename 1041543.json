{"id":"1041543","title":"得萧山书言吏民颇相信又言湘湖之奇及生子名湘戏作此诗","dynasty":"宋","author":"刘敞","text":"吾家千里驹，气与齿俱壮。去年射策雄东堂，今年调官在越上。指挥小吏遣簿书，笑语不废才有馀。清酒肥鱼宴宾客，时时骑马临湘湖。湖波无风百里平，人道官心如此清。居民爱尹氏为字，令尹生儿湖作名。家家祝君多男子，越中更有馀山水。"}