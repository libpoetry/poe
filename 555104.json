{"id":"555104","title":"再和前韵以写馀兴","dynasty":"明","author":"黄仲昭","text":"台省争誇致身早，谁识黄花风韵好。浮沈宦海浩无涯，宠辱惊心容易老。纷纷桃李竞春华，一夜狂风委芳草。吾党行藏与世违，后生讥评恒绝倒。懒从势路乞人怜，閒向东篱被花恼。冷蕊疏枝未有期，此日蓬门为谁扫。有酒还留待菊开，醉卧醒吟是吾宝。盘飧淡薄芼溪莼，果实寻常剥园枣。以此易彼谁得失，兹理分明易寻讨。汾阳功烈震乾坤，不过中书廿四考。身后流光未百年，故宅疏槐已枯槁。人生性分有真乐，千乘王侯吾不道。多君纳禄早归来，出处完名真自保。一度花开一醉吟，百岁为期共君祷。莫愁送酒无王弘，薄田有秫吾能造。"}