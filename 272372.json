{"id":"272372","title":"莺啼序·明湖镜奁乍展","dynasty":"清代","author":"吴藻","text":"明湖镜奁乍展，恰高翻翠涨。散微雨、迟日烘晴，画鹢如坐天上。断桥外、寻诗载酒。梅花落尽春无恙。甚逋翁秋菊，寒泉水仙祠傍。一带长堤，细柳自碧，映娇波浅漾。漫凭吊、苏小坟头，玉人何处门巷。夕阳中、飞来燕子，旧巢识、红泥亭敞。绿裙腰，芳草年年，酒旗歌舫。双峰对影，半塔擎空，插云似露掌。想像到、晓梳螺髻，钿朵香疏，黛叶青描，阿侬能仿。兰棹占岸，雕軿争路，南屏烟锁钟声起，但芳洲、仅把眠鸥让。重城悄隔，黄昏凤钥频催，淡月鹤梦孤往。三潭夜午，一色镕银，浸桂轮素浪。问几曲、阑干谁拍。步袜生凉，冷照风鬟，暗添霞想。琼楼未启，珠宫深闭，圆期三五轻辜负，待良宵、须买扁舟放。吹笙缑岭非遥，试鼓铜琴，四山送响。"}