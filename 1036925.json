{"id":"1036925","title":"丙寅九月二十日同蒋颖叔从长干雨中登高座寺诗","dynasty":"宋","author":"王安礼","text":"弭节萧帝寺，驱车成子冈。莽卉翳涂泥，霖雨沾衣裳。跻攀踰百寻，险滑步寸量。生公不可见，雨花空此堂。当时听说法，神鬼久已藏。烟云渺无穷，凄风来我旁。山川万邑屋，所见未毫芒。驾言吾将归，重劳徒御将。迟明羲与和，宇宙观暄旸。安行凌太虚，旷朗观八荒。"}