{"id":"1002791","title":"送欧阳员外归觐滁州舍人","dynasty":"宋","author":"曾巩","text":"病卧不出门，非关避尘土。深秋影虽清，孤怀共谁语。辱子问吾庐，煇如就宾庑。足音固可喜，况久捉松麈。子生何其祥，家庭坐轲愈。顾我齿诸生，渐磨苦顽鲁。有如仰天潢，势岂识津渚。又若马牛然，安能望熊虎。空摇在门心，常若风中羽。羡子筋骨轻，归飞得其所。从今梦无南，随子渡江橹。"}