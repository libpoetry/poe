{"id":"191655","title":"游鼓山·鼓山闻天下","dynasty":"宋代","author":"陈傅良","text":"鼓山闻天下，一见名不空。自从周职方，闽在王会中。登山亦几人，兴寄随所逢。骑君常愒日，迁客多悲风。剑川发瓯西，万阻与海通。忽焉得平壤，北山矗其东。我行未及巅，已见国势雄。三韩到吴会，不可道里穷。俯瞰南来帆，沄沄自朝宗。曩时诸降王，各抚千里封。相招神衔图，旅献东都宫。东都今何如，胡马鸣蒿蓬。一春长雨雾，明日归樊笼。恣探泉石幽，篝灯道归筇。"}