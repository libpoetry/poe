{"id":"741628","title":"沅陵道中观夹岸诸山奇秀可喜","dynasty":"清","author":"褚廷璋","text":"绿波如美人，名山似良友。故交萦梦寐，家山别已久。兹晨觌群皱，若揖若招手。彷佛会面初，合志托侪耦。或泽如少年，或苍如耆耇。或好如自爱，或奇如独负。或如望矫足，或如思頫首。或如吟耸肩，或如笑哆口。或据厂如坐，或连冈如走。或戴树如冠，或垂藤如绶。貌或庄且严，品或端更厚。质或理而文，气或静以寿。左右应不暇，仓猝遇惟偶。拟翻志乘名，一一记谁某。山花知我来，烂漫吐红黝。山鸟知我来，啾啁竞呼雊。山云知我来，滃郁自纷纠。山灵知我来，万象各开剖。昌黎赋《南山》，卓荦得未有。我笔弱不振，报之愧琼玖。层峦影摇江，一别清且浏。俯窥明镜妆，亦不我訾丑。山川能娱人，有美且兼受。"}