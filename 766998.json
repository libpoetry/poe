{"id":"766998","title":"永遇乐","dynasty":"清","author":"俞士彪","text":"昼鼓传杯，绛纱笼烛，庭院深窈。道字难成，欲歌翻误，爱杀声儿小。夜来坐久，寒侵罗袂，频拨兽炉香脑。傍珠帘、玉山斜倚，可怜醉容腰袅。座中狂客，未曾见惯，不禁寸肠萦扰。素指偷撚，红靴暗踢，看着微微笑。疏狂自恨，此生何事，长被有情烦恼。明朝也、水流花谢，断魂多少。"}