{"id":"811918","title":"即事","dynasty":"清","author":"多隆阿","text":"鸟雀暮归树，牛羊暮归村。游子方驻马，阿母正倚门。斗然见儿面，喜极泪沾巾。谓得汝病信，忧集忘饔飧。旅处纵云顺，怀乡犹苦辛。况乃值坎壈，郁郁倍伤身。鸿信既濡滞，鲤书复沈沦。望汝如望岁，从朝望至昏。半日犹蹙眉，此际眉忽展。欢喜容愉愉，诘问情款款。药饵需人煎，谁与尔相伴。安否有人看，谁与尔相善。尔衣或单寒，尔运亦屯蹇。一一诉根原，烛昏花再剪。出门望星天，斗柄已东转。昨宵觉夜长，今宵觉夜短。来朝命庖厨，割鸡与炊稻。菜汋腌菘芹，果陈乾梨枣。烹饪虽未精，适口即为宝。外乡饫肥甘，岂如乡味好。健胃复和脾，毋使颜色槁。忆昔汝未归，触目总烦恼。烦恼日益加，鬓发日益老。汝久客异乡，身体须善保。生聚谁不喜，生离谁不忧。宜知离与聚，亦各有其由。守株终无益，而令岁月偷。何如越乡国，负笈事远游。亲师并取友，三益须兼收。子果能循此，我亦弗多求。远游必有方，古人善为谋。家书频相寄，鱼雁莫勾留。"}