{"id":"691972","title":"刘太保文安公挽章 赠谥","dynasty":"明","author":"李攀龙","text":"上公沾异典，美谥表馀恩。文并三光丽，安同五岳尊。朝廷先达在，社稷大名存。庙议当时事，称天有世孙。遣奠烦容物，临轩忆典刑。祠官开正寝，法从辍明庭。筵几知存问，钟彝藉宠灵。老臣如就飨，帷幄见谈经。使从三省至，地自九原开。不作祁连象，宁知汉代才。佳城跑踯躅，法驾拥徘徊。文剑今埋照，于焉烛夜台。国史从王事，经筵饫帝慈。龙章纡后宠，鱼水见前知。雨露含天藻，山河勒制辞。门生堪视草，犹作起家疑。岘首羊公石，千秋泪不禁。孤坟寒自出，华表郁相临。阴雨龙文动，风霜鸟迹深。更闻辞妙绝，一字可生金。自复遗书出，相传片字工。史才依晋乘，诗调托唐风。草疏回天力，谈经发圣聪。少年眈作赋，颇欲拟河东。祠堂何所有，遗像鹿台山。为是悬车处，常闻曳履还。诸生从上党，三老自壶关。伏腊蘋蘩外，谈经俎豆间。诸刘称令族，群从复清操。家自驹千里，人皆凤一毛。文章争左袒，礼乐盛东曹。五世传经术，推公甲第高。一时求旧德，千载忆皇都。北斗高元气，南山永帝图。青云馀几杖，白首自江湖。此日乘骢客，闾门意不孤。小子元吾党，前贤亦故乡。春秋存俎豆，日月望宫墙。血食堪千载，精灵自一堂。唯应杨伯起，秦晋郁相望。"}