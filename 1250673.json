{"id":"1250673","title":"赠别昝德明归省","dynasty":"元末明初","author":"王祎","text":"嗟我逼贫贱，束书来京师。长怀出门日，含悽拜亲闱。恐伤慈爱情，忍泪不敢挥。飘零靡所慰，时拂身上衣。今晨与君别，令我惨不怡。念君富文采，烱若珊瑚枝。成君未卒业，如何遽言归。谓言非有他，重此定省违。虽无毛义檄，故有阳城规。燕郊凉风动，淮甸白云飞。还家造膝下，再拜献酒卮。綵衣舞且饮，此乐孰与夷。人生适意少，处世多暌离。东门送子行，薄言歌我辞。"}