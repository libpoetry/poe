{"id":"766480","title":"三姝媚 其一 胭脂井","dynasty":"清","author":"黄燮清","text":"苔花愁暮雨。怅琼枝凋零，恨埋终古。暗水生香，问艳歌清吹，乱蛙能诉。万丈情澜，拼殉却、江山儿女。落尽残红，一代风流，可怜尘土。谁把寒泉汲取。吊战火苍凉，劫灰凄楚。断绠难收，叹过江王气，此中销去。旧染啼痕，都化作、石栏清露。剩有秋来络纬，思量故主。"}