{"id":"683730","title":"闻命有感","dynasty":"明","author":"王世贞","text":"还留上宰翊皇朝，天阔春风处处饶。自是清时宽去就，百年兄弟好渔樵。空劳名姓玷公车，万死孤臣涕泪馀。但道不堪应过七，可能先草绝交书。敢从明世拟由巢，穷骨由来怯汉貂。一寸酬恩心未死，岂堪回施伯通桥。一时真宰让山公，感旧能怜嵇侍中。应是不经攀柏处，断肠秋色满霜风。玉颜零落数经秋，听说承恩已自愁。宫监满前言不得，只将双泪滴心头。北阙除书日日新，肯留心事傍风尘。城头一片西山色，看尽人间得意人。"}