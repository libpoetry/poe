{"id":"464378","title":"念奴娇 次和丽子为誊抄先君竹居诗剩既竣，用白野抄江上诗存题尾云题后原韵赋谢","dynasty":"当代","author":"汪岳尊","text":"双丸飞跃，念旗亭画壁，风流早易。手泽不教留劫火，负负徒呼已矣。白发余闲，青毡兀坐，追忆苦吟比。难谋枣栗，羞探阮囊无几。最难情重元方，书钞伯玉，击节挥如意。况是高标怀老辈，不数角巾锦里。自愧趋庭，人歆捧杖，诗礼闻无异。从今展卷，永好敢忘投李。"}