{"id":"701476","title":"迎祥寺后游次韵四首","dynasty":"明","author":"黄佐","text":"五载吾重到，双林路欲迷。梯飙寻绝境，拂翠见灵溪。石洞云堪卧，花宫鸟自啼。迟回意无限，归骑及乌栖。辇毂环龙象，耽游未拟回。金貂何处所，珠鸟至今来。芳树含青霭，丰碑净绿苔。琼帘自舒卷，谁见化人开。沙柳明秋色，烟萝出梵香。川原双步屧，感慨一持觞。慧日无人相，慈云不住方。世缘如可度，留宿远公房。白马开三乘，祥鶤运九衢。乾坤经浩劫，陵谷尽浮图。柳径涵川净，枫林带藓枯。倦游仍立马，寒日动平芜。"}