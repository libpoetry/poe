{"id":"923341","title":"再和倒韵","dynasty":"宋","author":"苏颂","text":"新植苍筤竹，欣欣若感知。日阴纷展盖，风韵巧吹篪。幸对人潇洒，兼依地坦夷。二年官此者，一日可忘之。抱节疏仍密，交柯挺复攲。丛生相友善，特立甚矜持。长处苔微破，看来露亦披。凤姿聊侧翅，蛇变但存皮。莫作恂兵伐，留为介杖骑。雪霜饶欲冒，雨露已先滋。初见犹齐架，俄惊渐出篱。中虚缘物性，外劲是天姿。比亩虽云少，成林亦未迟。庙丘当见采，栝羽岂劳施。鹊尾冠须制，鹓雏食可期。拂云思柏悦，盈畹笑兰衰。任土前书贵，名园此地宜。纵难听嶰管，肯学唱巴枝。既许亲斋几，宁辞局甃墀。更烦勤爱护，有用在他时。"}