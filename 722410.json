{"id":"722410","title":"题吴季六所画黄山松","dynasty":"明末清初","author":"屈大均","text":"奇绝黄山吴季六，画松不画直松看。四松最是黄山怪，长使人来毛骨寒。三十六峰松尽眠，一峰峰有一松缠。松枝不比松身短，十丈横飞渡水烟。株株穿石土膏无，瘦尽蛟龙石作肤。画出已令山鬼泣，不须黄海作全图。撄石孥云尽偃松，一松飞去接前峰。游人不觉石梁断，扶过溪南惊卧龙。熊罴多力不如君，曾向沙场作虎贲。战败不愁无矢刃，奇松拔取扫千军。山木阴森古穴边，汝驱虓虎出飞泉。画来三叠庐山似，更有虬松怒上天。松松费尽熊罴力，画取黄山万树来。双腕可怜如此用，丹青深隐冠军才。龙颠虎倒在峰峰，尽是将军汉代松。鳞甲不妨三寸厚，耐他冰雪过玄冬。看君身亦一长松，生长黄山石壁重。放笔可能为直干，千寻撑起玉芙蓉。瘦尽徒劳石髓滋，时时看似一峰欹。女萝乱挂无空处，画出应教山鬼疑。"}