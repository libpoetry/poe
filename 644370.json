{"id":"644370","title":"奉题岷峨保障图二十韵","dynasty":"明","author":"释宗泐","text":"旧说岷峨地，今观保障图。烟云开剑阁，花柳满城都。宫殿规模壮，山川气象殊。军州馀五十，德教越边隅。列戟千貔虎，连樯万舳舻。凉飔消瘴疠，甘雨起焦枯。大矣惟王国，钦哉自圣谟。星辰天北拱，江汉日东趋。宗室推贤哲，皇纲在翊扶。逸才超子建，古迹陋鱼凫。美产随方有，名公何代无。韦张曾节使，扬马总文儒。锦绮民财阜，盐麻国用须。沈黎通诏?，巫峡下荆吴。雪岭西蕃近，青霄太白孤。来朝椎髻獠，入贡越裳徒。关已无当者，天何设险乎。诗篇歌乐土，笔力愧潜夫。抚卷生新想，闻风欲远驱。永言磐石固，矫首望云衢。"}