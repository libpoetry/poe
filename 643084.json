{"id":"643084","title":"次韵","dynasty":"明","author":"胡奎","text":"祈连山头落日低，黄云万里天冥迷。江南已见雁北向，塞上遥闻乌夜啼。南北相望春梦杳，可怜日月笼中鸟。霜高沙碛剑衣寒，月堕穹庐角声晓。忆昨公馆春茫茫，手援绿绮弹宫商。得句共誇何水部，知音多识蔡中郎。神交有道不可忘，至今翰墨留馀香。丈夫岂无一掬泪，不学儿女情徊徨。黄河之水东入海，别意更比河流长。河中鲤鱼有书信，时复幸寄琼瑶章。"}