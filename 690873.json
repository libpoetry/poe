{"id":"690873","title":"秋日园居呈王老师兼寄湛仲宾","dynasty":"明","author":"李之世","text":"蔓草苍藤次第除，小亭灌木共萧疏。驰驱自信无长策，贫病因知恋敝庐。时复攒眉过白社，更谁载酒问玄居。倦游司马多愁渴，犹向文园赋子虚。叠石为坛竹作林，编茆幽结薜萝深。三千客里空长铗，万事邱中有短琴。静爱松风醒蝶梦，閒调天籁韵禽音。栖迟漫笑儒冠拙，何地江湖不陆沈。落絮游丝片片浮，小园萧索不禁秋。衰荷欲卸红妆淡，嫩竹疑含粉黛愁。曲沼平添疏雨润，高台独上晚风遒。最怜潘岳多情思，不赋閒居亦白头。一雨能消暑气残，幽斋晴景更宜看。床头堕叶摊书满，槛外飞花扑径寒。山色濛濛当睥睨，商声淅淅戛琅玕。关河迢递知音隔，独抱丝桐未忍弹。"}