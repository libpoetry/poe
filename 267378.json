{"id":"267378","title":"霜花腴·宋词人之侨吴者，世但称贺方回、吴应之诸贤","dynasty":"现代","author":"朱祖谋","text":"谢堂倦客，唤酒醒西风，梦老吴皋。烟草横塘，玉梅妆榭，词仙去住无聊。赋情紫箫。又夜深、明月南桥。伴年年、老屋阊门，带鸦黄柳短长条。宾主百年逆旅，算菟裘一席，占了渔樵。朱邸尊空，青门春去，霜花醉墨飘萧。倦魂待招。料锦鲸、犹恋回潮。过江人、漫感山丘，燕来还定巢。"}