{"id":"412443","title":"新月篇","dynasty":"近现代","author":"俞长源","text":"新月出云衢，环佩下徐徐。淡辉不可掬，凉意生庭除。庭除人影单，胡以为欢娱。对月思所思，有眉月不如。眉既无由即，有月慰情无。将月或作栉，繁愁若为梳。将月或作弓，无矢孤为弧。月形亦似玦，摘之意踌躇。洞庭风波深，迢迢莫捐余。余怀将诉谁，巧诬肆谗夫。佳期坐此旷，彼美坐此疏。昔日爱团栾，今时羞蟾蜍。蟾蜍满三五，缺时但须臾。万祈月不圆，长伴吾身孤。"}