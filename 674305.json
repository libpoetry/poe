{"id":"674305","title":"戚里行","dynasty":"明","author":"朱应登","text":"长安戚里盛楼台，罗衢夹巷绝浮埃。雕轩绮户排云出，却使飞鹰翻下来。就中上贵椒房籍，十八封侯门列戟。有时清夜侍皇游，监宫不敢询踪迹。连宗结党气象新，等闲出入双朱轮。朝回戏猎宜春苑，手挟雕弧閒射人。昌国里中花满烟，乾宁驿前云蔽天。商船到岸不敢拢，恐有家奴横索钱。英雄有时坐销歇，乔柯易瘁甘泉竭。太阳初升光烛人，不见明星与华月。君看昔日景福宫，惟有杨柳摇春风。"}