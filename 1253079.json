{"id":"1253079","title":"和王内翰见怀韵二首","dynasty":"元末明初","author":"宋濂","text":"帝德如天覆万邦，定期归棹到龙江。奇才不换金城百，宠命当簪白笔双。喜极欲持如意舞，醉来应使软舆扛。此情纵切何由遂，吟对西南月满窗。才名老去惬休官，圣泽高深只自欢。侍宴每容亲绣衮，从游偏许近和銮。久知琛贽来殊俗，渐喜寰区洽治安。惟有张骞犹未返，玉关秋早节毛寒。"}