{"id":"1116522","title":"九日，寻臻阇黎，遂泛小舟至勤师院，二首","dynasty":"宋","author":"苏轼","text":"白发长嫌岁月侵，病眸兼怕酒杯深。南屏老宿闲相过，东阁郎君懒重寻。试碾露芽烹白雪，休拈霜蕊嚼黄金。扁舟又截平湖去，欲访孤山支道林。湖上青山翠作堆，葱葱郁郁气佳哉。笙歌丛里抽身出，云水光中洗眼来。白足赤髭迎我笑，拒霜黄菊为谁开。明年桑苧煎茶处，忆著衰翁首重回。"}