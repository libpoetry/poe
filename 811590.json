{"id":"811590","title":"解佩令二首 登大别山","dynasty":"清","author":"史承谦","text":"澄江如练，碧峰孤拥。指晴川、片帆催送。转眼春归，奈客里，登临谁共。踏残芳，玉鞭飞鞚。东连彭蠡，斜通蟠家。古山川、楚天遥控。落日鱼龙，唤长笛、一声吹动。恨茫茫，北云南梦。盈盈妆束，森森剑气。不逡巡、首途迢递。晓角吟风，看依旧、乌蛮新髻。魏城边、戟门开未？封疆何幸，安危全系。怪峨眉、瞥然能此。漳水铜台，惹千古、茫茫清泪。渺愁吟、碧天无际。"}