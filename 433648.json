{"id":"433648","title":"内蒙即景","dynasty":"近现代","author":"舒庆春","text":"街排巷比宛如裁，户户窗前花盛开。双髻儿童争问客，缘何不到我家来？街明树媚午风凉，小院无尘路两旁。方便大娘勤洒扫，玲珑小井室中央。歌声呼应帕低昂，老少翩翩午兴长。报晓鸡鸣三两遍，村头仍唱好姑娘。驱鬼当年跳大神，出新“安代”喜推陈。声声老少歌生产，五色丝巾三代人。舞帕飞旋锦扇开，万人争看二人台。霸王鞭响春风起，花雨缤纷燕去来。诗人新谱“汉宫秋”，马上琵琶泪不流。壮志和亲青冢在，二千年事说从头。青山黑水豁胸襟，不作凄凉出塞吟。妙笔今传千古愿，长城南北一条心。风卷荒沙暗九天，摇摇土屋浪中船。孤灯白日昏如夜，已过清明未下田。塞上红山映碧池，茅亭望断柳丝丝。临风莫问秋消息，雁不思归花落迟。"}