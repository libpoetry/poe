{"id":"703661","title":"滕王阁五首和足两韵","dynasty":"明","author":"释函是","text":"早年瓢笠及登临，乱后栖迟遂至今。怀古况逢新画栋，凭高因见旧苍岑。歌钟几向人间换，词赋犹怜世外寻。我亦卧游舒远瞩，长江孤照白云心。高楼雄镇坐春风，胜国洪图今古同。戎马喜随歌舞散，文章愁逐玉鸾空。江鱼云雁浮沉外，南贡西山日夜中。俯仰共知游览意，临秋应信蓼花红。东南平望控通津，豪贵才华异代人。楼阁只今全盛气，江山终古有馀春。閒云自是当虚槛，极浦何辞长白蘋。莫向登临重怀抱，杖头无地觅风尘。夜涛千里锦帆轻，错落嘉宾足盛名。倚醉清风同此日，是谁豁眼得生平。牢骚作赋词人泪，慷慨当筵壮士鸣。满目河山成旷代，平观空有老僧情。高怀年少独登楼，纵是无家亦乍愁。四望云山忘作客，一闻鸿雁暗惊秋。芦花宿月沉沙渚，羌笛因风满鹭洲。天地自来虚橐籥，不堪人事日悠悠。"}