{"id":"1011571","title":"铁竹歌","dynasty":"宋","author":"释印肃","text":"普庵和尚铁竹歌，十圣三贤不奈何。九节玲珑通法界，不由笾笋自喽啰。从百鍊，已经磨，能障狂风止海波。恶龙摄毒皆由我，猛虎归降岂是佗。世出世间无可比，非凡非圣力摩诃。莫耶剑，比天戈，生灭劳形费气多。只这一条刚不坏，撑天拄地应三摩。身瑩净，意曼陀，非眼耳鼻六通和。肉眼那能堪作见，二乘天眼尚誵讹。德山老汉却老婆，横竖宗风般若多。罕遇其人难措手，至今独卓立巍峨。君不见，莫蹉跎，点石为金也是他。即栗横肩千万个，解吞铁竹可相过。未动口时百杂碎，岂同狐族唱巴歌。顺天助道功非细，只欲令人脱死魔。喃喃解语非关舌，入水何曾动碧波。铁竹自歌如是唱，海潮音彻笑呵呵。"}