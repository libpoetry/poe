{"id":"1098954","title":"岁时书事 其五","dynasty":"宋","author":"张侃","text":"霜色白皑皑，与雪竟无间。不独齐国人，凌晨歌瓮饭。古瓦灿奇葩，纤微分六瓣。云寒晓不开，雍雍有孤雁。犹记前十年，蹑舄青螺绾。舒徐酌细泉，委折登危栈。独恨来仓卒，野服未易办。去年买小舟，敛板作微宦。荒凉屋数椽，门外多车輚。旋呼市居人，觕葺如缝绽。寂坐冬夜深，霜风吹两骭。旧书不敢废，官事不敢慢。达哉漆园翁，出处任鹏鴳。"}