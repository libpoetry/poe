{"id":"770876","title":"南浦三首 其三","dynasty":"清","author":"王时翔","text":"银瓶绠绝，看沉沉、金井一何深。重忆海棠天气，双燕舞春林。花底分飞无奈，有晓风、暮雨伴孤吟。似清猿独唤，断鸿高唳，谁肯和哀音。多谢何颙好佛，掩金经、忽起化身心。约略调铅吮粉，拂袖写离襟。若是玉台真作，较情深、意不在同衾。算不如相见，泥他帘下诉瑶琴。"}