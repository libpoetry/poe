{"id":"780014","title":"百字令 朱锡鬯过访不值怅然有寄","dynasty":"清","author":"曹贞吉","text":"春风吹面，又匆匆过了，传柑佳节。羸马敝裘何处去，一刺怀中磨灭。日跳如丸，臣饥似朔，那得名心热。思君一话，瞥然鸿爪留雪。记得昨夕灯前，流连蕃锦，无缝仙衣接。白石小山门径在，天半峨嵋幽绝。火树连宵，歌钟匝地，夺我冰肠洁。因风寄与，重来同醉烟月。"}