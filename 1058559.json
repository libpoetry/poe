{"id":"1058559","title":"寄焦公泽","dynasty":"宋","author":"华镇","text":"身世旋蓬转，年华激矢忙。漂流轻楚越，契阔易参商。窃预三千日，行几二十霜。金声留逸响，玉润有馀光。仕路虽叨践，心蹊未敢荒。轩昂遗俗物，感激企前芳。燕雀惊鸿鹄，鸱鸢嚇凤凰。倾都无孟子，通国毁匡章。曾席虽云远，韩门未见忘。铄金频减价，投杼几循墙。素履微难任，流言众觉强。箴言曾展转，攻鼓或相将。眷想周宾裔，来居禹计乡。一门如旅燕，三世寄飞梁。何地逢遗秉，谁垣有树桑。釜鱼时肖范，储石每矜扬。儒术资斑见，乡评假寸长。芹藜经伏腊，蘋藻备烝尝。纻絮亏冬褐，丹铅薄晓妆。晚蝉无重翼，瀌雪有骄阳。唐彀虚曾入，齐飞宛未翔。十年劳俛仰，三釜足凄凉。怀刺终思重，车尘旧耻望。有惭猗顿富，徒效老莱装。曲表求端影，奔车倚怒螳。力微甘黾勉，道拙分摧藏。好恶乡人僻，风波世路常。棘薪今合重，瓜蔓昔还伤。颊舌知无补，丝桐或可量。未教轻割席，庶复许升堂。"}