{"id":"692959","title":"秋日饮一斋叔北村二首","dynasty":"明","author":"杨巍","text":"阮家别墅喜初游，为黍烹鸡八月秋。稼穑有年供国税，江湖何地不风流。绕村树色纷如锦，傍海云生突似楼。从此往来须尽醉，门前峻岭是糟丘。从来发兴自林泉，此日开尊地更偏。三洞烟云秋水底，九河雷雨夕阳边。因催诗句狂逾甚，为爱君家酒亦贤。不怕夜归逢醉尉，看参应待欲横天。"}