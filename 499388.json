{"id":"499388","title":"渡黄河作","dynasty":"明","author":"纪坤","text":"黄河天上来，其源吾不知。东南会大海，吾亦未见之。但观孟津口，汹涌已若斯。放眼三十里，日耀黄琉璃。自我出门游，所见无此奇。中流鼓长舵，兴逸不可羁。安得水仙术，长啸呼冯夷。赤脚踏鼋鼍，挥策驱蛟螭。径乘桃花水，东海寻安期。不然溯流上，唤取赤鲤骑。五城十二楼，直上昆崙嬉。攀花弄珠树，漱液酌玉池。群仙相招邀，天外飘云旗。俯视见此木，水折如盘丝。惜哉两不遂，书剑方奔驰。盘涡呼邪许，托命于篙师。九歌河伯篇，慷慨吟楚词。危帆飘一叶，此去当依谁。"}