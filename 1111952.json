{"id":"1111952","title":"挥麈堂二首","dynasty":"宋","author":"吴渊","text":"老守重来何所为，筑成台榭凿成池。绿深夜雨龟鱼远，红压春风莺燕迟。民乐轩墀偏少讼，官閒园圃自多诗。凤团啜罢投衾枕，梦觉花间日影移。恋宿怀安物我齐，况兼两世四持麾。可怜园内乐成日，却被官中捉去时。李郭诗篇怀旧迹，欧梅歌舞怅新知。多应日后清宵梦，频到姑溪溪水湄。"}