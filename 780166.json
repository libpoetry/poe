{"id":"780166","title":"金缕曲 题竹垞先生静志句琴趣后二十七叠前韵","dynasty":"清","author":"叶绍本","text":"丽曲宜浇酒。算金荃、后来作者，调堪同否。钗挂臣冠怜宋玉，密誓会盟星斗。慨人事、难谐八九。一自班骓轻惜别，葬红心、未得双鸾守。脂河水、应回首。蠮螉塞外征鞍走。还苦忆、绮衾皓腕，上元携手。日对修蛾餐黛绿，也尽书生消受。只微怅、碧桃洞口。结了情天无限恨，叹麻姑、霜鬓能衰丑。肠欲断、冰纱牖。"}