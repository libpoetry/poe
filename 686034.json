{"id":"686034","title":"五言集句十首 月下行舟","dynasty":"明","author":"卢龙云","text":"乘月戒征俦，婵娟伴客舟。晚晴摇水态，风静听溪流。色带银河满，寒生独树秋。那堪正漂泊，万里寄沧洲。冉冉在风尘，乌裘几滞秦。一官成白首，万里未归人。个个峰头出，年年物候新。春山多胜事，归思欲沾巾。落照低山尽，长天急远鸿。暗尘随马去，霜叶满阶红。家国身犹负，容华岁不同。故人渺何际，秋树断云中。望极关山远，云随野水流。长歌游宝地，何事别沧洲。明月高秋迥，清晖几处愁。芳尊徒自满，心折此淹留。养拙江湖外，鬓根已半丝。空园歌独酌，三径苦无资。俗远风尘隔，天高秋气悲。徘徊伤寓目，许可废言诗。危阁寻丹嶂，千峰住晚晖。秋林新叶落，高树早凉归。远思两乡断，单栖百虑违。桃源几家住，寂寞掩荆扉。一路经行处，波澜动远空。乱山春霭里，残漏雨声中。风俗因时见，心期此夜同。人分千里外，忍对百花丛。驷马留孤馆，残莺惜暮春。空梁无燕雀，独坐惨风尘。夜久潮侵岸，江清月近人。古来钟鼎盛，不及在家贫。晓风吹鸟啭，山翠拂行镳。古陌人来远，丹丘别望遥。独惭衰朽质，无补圣明朝。日出瞻佳气，还疑陟紫霄。高阁逼诸天，秋风已飒然。他乡对摇落，别路绕山川。双阙祥烟里，行舟绿水前。独游千里外，书札若为传。"}