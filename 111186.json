{"id":"111186","title":"和安老人·煌煌王侯族","dynasty":"宋代","author":"彭止","text":"煌煌王侯族，富贵甘如蜜。飘飘不仙侣，翅举自蓬荜。且如王子晋，玉笙吹已毕。白鹤忽来寻，乘虚气何逸。刘安振其后，飞腾闻举室。微如鸡犬类，云间讵相失。斯乃帝王孙，安在岩穴出。至今和安老，千载与相匹。沙土暨云阳，闻诸经所述。此地可长生，得之养形质。乃知朝市隐，胜彼山林日。和平能毓气，安静常抱一。号名岂虚假，是谓练形术。焉用采昌阳，宁须苕芝朮。从今列仙传，当续更生笔。"}