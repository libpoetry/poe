{"id":"692835","title":"罗甸曲贵州道中","dynasty":"明","author":"杨慎","text":"百里驰驱倦，三更梦魂归。不辞昼夜苦，但使逢春晖。山围罗甸国，水绕的澄桥。桥下东流水，可惜无兰桡。寒灯閟孤馆，阴云锁重城。长夜恒思晓，久雨恒思晴。登山千寻梯，下阪九仞井。雨润衣珠融，风吹鬓毛冷。蛮树不凋叶，蛮云不放晴。长亭望不见，何处是渣城。林间山胡鸟，声声啼我前。何似故园里，花亭闻杜鹃。"}