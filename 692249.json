{"id":"692249","title":"从游西苑","dynasty":"明","author":"杨士奇","text":"宫城西畔接蓬莱，金饰飞楼玉饰台。辇路前瞻双凤引，銮舆中驾六龙来。时康道泰韶音奏，雪净天清瑞景开。何幸群臣皆侍从，山呼捧献万年杯。太液丹霞漾绿波，荣光五采贯银河。牙樯锦缆移黄伞，凤羽龙旓拂翠荷。武士威随严卤簿，儒臣歌颂续卷阿。天王万岁天同寿，岁岁升平乐事多。壶洲阆苑五云迷，紫殿彤楼众岫低。日射飞甍金署榜，虹连閤道玉为梯。流觞宛转清波送，赐扇煇煌御墨题。欲报宠恩何以祝，皇图帝寿与天齐。"}