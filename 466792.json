{"id":"466792","title":"酒后无聊复倒次黄仲则感旧四章韵","dynasty":"当代","author":"张月宇","text":"春蚕至死梦南华，谁送长台远去车。破茧一丝缠蝶翼，文身千注烙梅花。唯留香泽弥于室，莫睹裙裾粲若霞。欲寄赘言翻此恨，流星已被乱峰遮。重来旧地绕阶行，盟诺何曾逊尾生。一枕幽思徒有梦，十年深爱已无情。迷离莫辨风回影，沉寂难听雨滴声。谁酿临邛垆上酒，今宵犹未解余酲。独立江风若絮身，危阑触目水粼粼。可知那夜初三月，曾是今生第一人。春事不堪花代谢，余愁未许梦更新。支离久已无消息，唯见长空过雁频。一种情伤两处怜，时空恍隔几光年。罗浮梦向梅边做，苦海身凭酒后眠。心结冰晶难化水，目穿杨柳不生烟。殊途各自风兼雨，纵是相逢亦默然。"}