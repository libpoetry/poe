{"id":"201582","title":"奉送李叔易博士被召赴行在所","dynasty":"宋代","author":"张元干","text":"书尝手校舆地图，上下千载铅黄朱。斯人魁磊岂假此，愿见克复东西都。胸中远略指诸掌，表里拄腹撑肠书。深知祸起取幽蓟，颇觉气王吞青徐。眼看僭伪忽亡灭，逆党未足劳诛锄。万方助顺事可卜，火运要是穹苍扶。兴衰拨乱戴真主，会扫氛祲开云衢。於今荆淮付诸将，控带川陕襟江湖。傥能倒用进筑法，更许世袭宏规模。两河境土不难办，狡寇胆薄游魂孤。古今从闻作戎首，中国礼义终如初。公家自有中兴相，雅意泰阶光六符。难兄难弟实间出，直欲并驾仍齐驱。承明入谒一见决，三迁故事登元枢。整顿乾坤赖公等，我病只合山林居。残年正尔甚易与，不过二顷邻一区。平生故人半廊庙，老僧何患无门徒。与君痛饮遽成别，努力强饭供时须。男儿富贵亦细事，否泰相反分贤愚。酒酣起舞莫作恶，行矣自爱千金躯。本朝再造旧基业，速拯涂炭疲氓萝。勿令毫发有遗恨，文章尔雅华国犹其余。"}