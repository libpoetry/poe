{"id":"683130","title":"乙丑中秋在石镜精舍同士友玩月后二日家兄寄示会饮分韵诸诗览之怅然叹不得与因奉次来韵兼东郑君好义","dynasty":"明","author":"方孝孺","text":"我来南山中，正见秋月圆。我家岂无此，兄弟况满前。胡为轻别离，顾影清辉寒。赖有座上客，共结无穷欢。愁端旋消释，言笑各开颜。寄谢兄与弟，明年相对看。秋霁月正好，山谷气逾清。风檐敞虚牖，爱此万里明。嘉宾自远至，乐饮畅高情。雄谈振林谷，顿令怀抱倾。丛桂困荆棘，时来吐芳馨。物生尚有待，吾意讵无成。且终良宵会，难值众美并。酒酣发长啸，似闻鸾鹤声。惟恐日易出，顾影绕庭行。开樽酌月华，酒味清且醺。吐气长风生，吹灭天际云。此身与宇宙，谁主复谁宾。有生道为贵，万事何足论。苦节慕夷齐，延年称羡门。仙凡两冥漠，奸雄犹啖吞。山栖未为隐，颇喜离俗氛。固穷固非洁，用世岂吾仁。昏昏坐平旦，兀兀行薄暮。岂乏往来人，幽怀寡清晤。辞源湮曩浚，理窟增旧锢。幸子有佳期，欣然写衷素。玄谈相应发，妙理独超悟。颇惮尊酌烦，易觉光景度。诎身违道远，高世遭众恶。勉矣循大中，心期永无斁。"}