{"id":"806505","title":"贺新郎五十八首 其四十八","dynasty":"清","author":"蒋士铨","text":"霜作青枫色。响栏干、飞来一片，美人初拾。拭净烟痕凉雨晕，把作红笺轻擘。有半缕、秋怀脉脉。不是婵娟写宫怨，是新娘、学和催妆什。豪欲点、颊微赤。云根一朵三生石。小花神嫁他红叶，此缘真得。不用镜台低语谑，郎貌未过三十。愿添写、红衫人立，再拾阶前红一片，叠双声、补入和鸣集。郎更有、描眉笔。"}