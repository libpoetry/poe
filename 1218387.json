{"id":"1218387","title":"为题庆元路太守雍吉刺氏传家录书答郑景尹","dynasty":"元","author":"岑安卿","text":"东风坠云翰，陋室生光辉。重沐一开缄，慰我久别思。为言乐道善，速我褒贤诗。恭惟侍读翁，忠孝世所知。清容人中彦，草庐天下师。二老既有作，我焉敢措词。及观家乘叙，潜德良无遗。自揆非巧匠，缩手惟嗟咨。吾闻许文正，道德开皇基。文明耀中土，四裔犹蚩蚩。译经入国语，训迪良在兹。所以化庭贵，抚字皆伦彝。野堂嗣爵秩，来守甬水湄。濊泽被民庶，懋德隆本支。择配贰帝室，万国瞻母仪。王正肇厥始，诸公咏重熙。大哉圣人道，终古常如斯。"}