{"id":"1235816","title":"贡院校文用张仲美韵二首","dynasty":"元","author":"吴澄","text":"棘闱校艺日如年，生怕谈经说用燕。执笔敢矜修月手，称心得似顺风船。鉴衡遇物元无意，竹帛书名固有天。裁决至公还自乐，赓诗何惜费长笺。文弊东都六百年，初唐犹似说张燕。障川亦有回澜手，航海应无到岸船。韩祖苏孙星北斗，周情孔思日中天。与君共此谈生事，敝帚千金一幅笺。"}