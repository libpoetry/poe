{"id":"704451","title":"送张光禄元易使边兼还河东展省","dynasty":"明","author":"黎民表","text":"翠釜黄封劳外臣，关门乘传遣词人。燕支拜舞君王赐，一曲琵琶绝塞春。三休亭上狎樵渔，爱子持觞问起居。不似东山输别墅，愿从黄石授兵书。单于内属已销兵，瀚海天山夜不惊。玉节尽驱龙种至，大宛何必堕重城。马上微吟更击鲜，齐州回望入青烟。綵毫奏技明光日，不羡封侯到酒泉。貂裘日贳酒垆家，夜半笼灯上日华。马湩金杯休醉客，春风思对五陵花。"}