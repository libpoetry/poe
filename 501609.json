{"id":"501609","title":"双柏轩歌为黄君复院长赋","dynasty":"明","author":"林弼","text":"黄君开轩紫山曲，手植双柏如云绿。南风吹雨生夏寒，两盖清阴覆书屋。摩挲老眼四十年，龙枝凤叶俱苍然。春阳庭阶已竞秀，岁寒冰雪应同坚。君家况有徐卿子，风骨崭崭双柏侣。耸壑昂霄看异时，长材大用从兹始。我来径造轩之中，开樽爱此阴重重。昔闻彭泽醉五柳，今见蓝田哦二松。皇天不惜栽培力，移根好向乌台植。西斋酒醒月在天，为君起舞歌双柏。"}