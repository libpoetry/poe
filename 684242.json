{"id":"684242","title":"寄赠唐荆川二首","dynasty":"明","author":"王立道","text":"簪笔曾为汉署郎，相如词赋早升堂。自怜野性耽林卧，恐着朝衣乱鸟行。溪上晴看黄鹄远，山中晚食绿莼香。多惭旧日沧江伴，独向金门立晓霜。知君肮脏与时疏，不为功成学汉疏。垂钓溪连严子濑，躬耕人拟葛公庐。因窥导气常随鹤，欲似全年更种樗。莫倚一丘能自老，巨源昨有荐贤书。"}