{"id":"1055889","title":"鲜于子骏用鲁直见寄韵因以为谢","dynasty":"宋","author":"李之仪","text":"云间彼上人，处污能见垢。咄咄向风雅，入国知温厚。别来仰高山，霜风刮衰颜。新诗解人颐，调古不可攀。练练瑚琏姿，森森栋梁气。愿学固有归，黯然由此起。世味淡于蜡，孤怀冷如冰。十年问归路，歌舞怀西陵。岁晏感飘蓬，老去委瓠落。岂无杖头钱，斗酒不问浊。尚平累愈重，欲去亦良难。安得厕木雁，才与不才间。遇君本有地，怅我将焉宅。引领溯家山，一望几千尺。何须惊堕叶，会当鉴攘鸡。风来北窗下，此况谁为知。"}