{"id":"530773","title":"江干行答禺山","dynasty":"明","author":"杨慎","text":"吴娃江干采芙蓉，陈王洛浦赋游龙。忽惊绣带香风起，渐觉罗裳珠露浓。不绿织女星边见，定是嫦娥月下逢。逢君荐枕对襄王，别君解佩悲交甫。青云窈窕曼声歌，绿水回环垂手舞。鸾歌凤舞无双人，燕岁莺年二八春。百末兰生延夕漏，九华采灯烂晴昼。金屏花里活秦宫，宝帐香中隐韩寿。回黄转紫返复间，得新捐旧须臾后。旧人颜色昔曾新，新人恩爱行当旧。旧人红袖泣前鱼，新人翠羽缀燕裾。阿娇怨赋金难买，苏蕙回文锦不如。浊水清尘坐长叹，空留可怜谁相于。"}