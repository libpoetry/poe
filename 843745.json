{"id":"843745","title":"三叠前韵","dynasty":"清末民国初","author":"许南英","text":"圣门弟子多官鲁，公亦曾驱历下车。紫诏九重登上考，黄图一瞥复中华。斯民岂尽皆吾责？君子无恒咏尔嗟！一角清源娱老地，山中岁月尚堪赊。振民革命首康、梁，当道憣然力保商。宰相弄权惟记李，国人私语欲烹桑。决来江水思苏鲋，乞得春阴为护棠。试问前筹谁借箸？元龙意气冠当行。阴霾四塞挟风来，万里长沙捲黑埃。别墅楸枰方外局，名山文字劫馀灰。情天西北谁能补？逝水东南去不回！柱国救时嗟太晚，车薪已火尚持杯？世事如棋一局争，祗争权利不争名。一针度处翻鸳谱，众射穿时失鹄正。不作马牛藏我拙，肯攀龙凤让人精？从今谢绝尘间事，且学嵇康论养生。"}