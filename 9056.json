{"id":"9056","title":"长安客舍赠李行父明府","dynasty":"唐代","author":"钱起","text":"藏器待时少，知人自古难。遂令丹穴凤，晚食金琅。谁谓兵戈际，鸣琴方一弹。理烦善用简，济猛能兼宽。夙夜念黎庶，寝兴非宴安。洪波未静壑，何树不惊鸾。凫舄傍京辇，氓心悬灌坛。高槐暗苦雨，长剑生秋寒。旅食还为客，饥年亦尽欢。亲劳携斗水，往往救泥蟠。但恐酬明义，蹉跎芳岁阑。"}