{"id":"531768","title":"游粤台与方棠陵伦右溪王象川伦彦蕃同赋得览字","dynasty":"明","author":"黄佐","text":"精庐展良晤，胜地纡玄览。舍舆蹑风磴，连袂度云埯。粤台一以陟，远翠纷可揽。潇潇雨初霁，冉冉日欲晻。川光溢寥廓，野色开黯惨。长谣出金石，英论照肝胆。于焉谢羁束，何必理铅椠。沉冥圣所珍，傲睨吾岂敢。凭林悟荣悴，步壑玩流坎。霸图有遗迹，因之动遐感。"}