{"id":"290476","title":"卧久·卧久念不息","dynasty":"清代","author":"乌尔恭阿","text":"卧久念不息，闭目未能寐。毒蛇在心头，盘结欲成泪。泪滴拭无痕，不如化为字。笔墨前效灵，纸砚董其事。起坐将有言，镫花红一穗。又觅镫剪挑，忽吾心手累。所累方无涯，有为亦皆伪。人生祇百年，我愿作游戏。善且无近名，祸亦未全避。彼此一是非，胡不辞以醉。处世本大难，随分自忘易。破戚书数行，烛移却沈睡。"}