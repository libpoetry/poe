{"id":"532276","title":"南雄返棹集陶句二首 其二","dynasty":"明","author":"黄佐","text":"形迹滞江山，僶俛四十年。天地长不没，聊且凭化迁。荣华诚足贵，于我若浮烟。即日弃其官，守拙归园田。白日掩荆扉，药石有馀闲。啸傲东轩下，徘徊丘垄间。青松夹路生，纷纷飞鸟还。人道每如兹，此行谁使然。世俗久相欺，任真无所先。何必升华嵩，一盼周九天。"}