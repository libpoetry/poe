{"id":"1103229","title":"愚隐适兴","dynasty":"宋","author":"周密","text":"锦云照空明，苍烟贮闲静。中有曲曲廊，幽眇入诗境。小山悬秋香，澄渊度云影。流觞有古意，坐久苔石冷。展我架上书，万卷牙签整。抚我膝上琴，坐觉白日永。升高得孤峤，汲古有甘井。居然谢嚣?，宛若处幽屏。岂惟寄游息，端可事修省。何当佳月夕，来此步清景。此趣非言传，真乐当自领。野语质不华，聊以寓微警。"}