{"id":"613085","title":"赠郑惟超北上廷试","dynasty":"明","author":"梁维栋","text":"洪濛二气何磅礴，瞰观天地亦寥廓。伊谁矫矫出风尘，振羽淩霄齐碧落。羡君世代本名流，史刺南恩燕翼稠。箕裘饶汝绍前烈，书记翩翩上帝州。虹霓直吐三千丈，鹏鹗横飞九万秋。生平耻混醯鸡侣，生平肮脏思轩举。不作江南老步兵，誓向中州摩壁垒。壮志方当强仕时，那须瞬目后扬眉。愿君勿作容容态，贾生痛哭君所知。只今桑孔遍九服，搜采榷酤时仆仆。磨牙吮血竞鹰鹯，煮海铸山恣蛇蝮。蛇腹鹰鹯岂忍言，九重万里空无门。君去临轩如有问，好摅丹悃解民烦。"}