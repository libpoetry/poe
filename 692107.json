{"id":"692107","title":"初春","dynasty":"明","author":"李攀龙","text":"物色看如昨，愁时独不醒。春阴含雨白，日气宿霾青。国士纡三表，王师压二庭。献俘当祖社，制胜本朝廷。使者行飞挽，将军议勒铭。谁怜刘子骏，心事有传经。横海楼船下，平胡羽檄飞。五云高王气，三殿敞春晖。卜相敷文命，徵兵出武威。风尘终混合，日月此瞻依。薄宦无工拙，浮名有是非。陆沈吾岂敢，疏懒世人违。使者归朝疏，将军捕虏才。乾坤百越震，烽燧九边来。国步艰难过，天颜骀荡开。紫宫春窈窕，华省日徘徊。白石饭牛客，黄金图骏台。终看成遇合，未可怨无媒。蓟北看春色，羁情坐郁然。官犹胶柱在，名岂滥竽传。汩没终何事，文章自有权。薄游多难后，知己众人前。疏拙容高枕，风云让着鞭。客嘲安用解，执戟至今怜。"}