{"id":"138147","title":"述怀送张总之","dynasty":"宋代","author":"欧阳修","text":"郁郁河堤绿树平，送君因得到东城。落花已尽莺犹啭，垂柳初长蝉欲鸣。去年送客亦曾到，正值杨花乱芳草。人心不复故时欢，景物自随时节好。感今怀昔复伤离，一别相逢知几时。莫辞今日一樽酒，明日思君难重持。东吴山水天下秀，羡君轻舟片帆逼。江城月下夜闻歌，淮浦山前朝放溜。乐哉此行时未晚，万壑千岩不知远。可怜病客厌京尘，寂寞淹留已再春。扁舟待得东南下，犹更河桥送几人。"}