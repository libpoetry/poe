{"id":"899486","title":"斗婵娟/霜叶飞 春感","dynasty":"宋","author":"张炎","text":"旧家池沼。寻芳处、从教飞燕频绕。一湾柳护水房春，看镜鸾窥晓。晕宿酒、双蛾淡扫。罗襦飘带腰围小。尽醉方归去，又暗约明朝斗草。谁解先到。心绪乱若晴丝，那回游处，坠红争恋残照。近来心事渐无多，尚被莺声恼。便白发、如今纵少。情怀不似前时好。谩伫立、东风外，愁极还醒，背花一笑。"}