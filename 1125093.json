{"id":"1125093","title":"松菊堂读史五首","dynasty":"宋","author":"晁补之","text":"不作文饶将相官，野人亦挂党人间。筹边措国俱无用，空对平泉草木闲。吾慕斯人不以官，会昌一梦中兴间。何须更作穷愁志，秋雨长时睡正闲。明光甲挫三言内，悉怛谋亏一算间。成败关心不瞑目，我今无此只应闲。平生精爽皋夔内，一世功名贝锦间。再梦令狐亦何事，可能到死未心闲。当年伏地全杨李，公亦何知爱恶间。千古论心许公近，百年归意与谁闲。"}