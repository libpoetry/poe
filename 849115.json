{"id":"849115","title":"再遇雪","dynasty":"宋","author":"卫宗武","text":"穷冬滞空山，风雨何凄迷。冯夷工剪水，有技不肯施。俄于夜未分，六出纷葳蕤。但见草壤间，叠叠生玉枝。须臾遂弥满，匼匝生四围。突兀千丈高，浩无肤寸遗。寒林远映带，一色相参差。天工呈大巧，幻出此段奇。遂令翳荟间，琐碎玉作姿。安得借化冶，烹鍊如银为。勿使见睍消，有若朝露晞。巨灵与夸娥，负挟从我归。以此几嵯峨，森列置八维。为民除热恼，盛夏袪炎威。金石可流烁，天瑞无变移。良宵著明蟾，绕以波琉璃。四时照吟笔，千古凝清辉。"}