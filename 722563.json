{"id":"722563","title":"蜀冈陵占","dynasty":"明末清初","author":"屈大均","text":"步出城西门，盘回见丘垤。隋家旧宫殿，林际尚明灭。亡国以荒淫，雷塘乃无穴。吁嗟美人魂，风吹作蝴蝶。玉颜虽黄埃，遗香托花叶。英雄在白杨，悲啸亦呜咽。血为萤火飞，雨中光熠熠。地道通峨眉，千里陂陀接。幽幽一井泉，中有古日月。虚无见玉勾，洞府藏冰雪。举觞相与倾，慷慨中怀热。茫茫失路中，痛饮诚贤哲。秣陵山水多，龙蟠兼虎踞。可惜张锦帆，未往江南去。重华挟二妃，时巡冒霜露。五岳与三湘，銮舆不遑驻。胡为爱江都，天险从人据。中原一崩裂，人人皆项羽。好色以自强，山河诚敝屦。李花将代杨，兴亡有天数。君勿笑荒亡，黄泉人笑汝。"}