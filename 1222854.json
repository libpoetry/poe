{"id":"1222854","title":"送赵虚一道士降香南海诸名山","dynasty":"元","author":"袁桷","text":"振策峨眉巅，身轻瞥飞鸟。悬厓饮崩流，侧石穿暗筱。高骞荡心目，每恨所历少。捧香南溟使，绝足腾騕袅。龙渊明玕秀，恍惚百灵皦。乘飙讯八公，挂席招五老。岩光候阴晴，水气变昏晓。神君层峦倚，商祭通杳眇。念昔结空寂，厓广绝登眺。希彼巢居子，寝作止林杪。钟鸣驿吏动，危坐万籁愀。馀龄水赴壑，历块迹电扫。韬精习澄观，俯瞩八纮小。"}