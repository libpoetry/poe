{"id":"181594","title":"再和·我赋蜡梅什","dynasty":"宋代","author":"郑刚中","text":"我赋蜡梅什，吁嗟何独梅。天衢谁谓高，富贵容奸回。世路可怜窄，岩穴定奇瑰。刘蒉策如虹，李郃方为魁。汉帝称盛礼，太史不得陪。楚亦多在夫，灵均葬江隈。天马絷四足，悲鸣谩徘徊。楩楠遇拙匠，血指成弃材。高冈凤鸣姿，灶下随烟埃。泛观无不尔，何叹化为灰。我俗劝处了，无庸画红腮。我欲劝朝士，无庸巧相媒。时来鸡犬仙，势去金石摧。置器戒如斗，酌酒当如淮。陶陶醉乡中，壮心休自颓。小视造物者，令与儿辈偕。浩气塞天地，容易毋悲哀。"}