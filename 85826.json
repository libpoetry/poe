{"id":"85826","title":"贺新郎·飞诏从天下","dynasty":"宋代","author":"刘克庄","text":"飞诏从天下。道中朝、名流欲尽，君王思贾。时事祗今堪痛哭，未可徐徐俟驾。好著手、扶将宗社。多少法筵龙象众，听灵山、属付些儿话。千百世，要传写。子方行矣乘骢马。又送他、江南太史，去游毡厦。老我伴身惟有影，倚遍风轩月榭。怅玉手、何时重把。君向柳边花底问，看贞元、朝士谁存者。桃满观，几开谢。"}