{"id":"690343","title":"秋日有怀二首","dynasty":"明","author":"张野","text":"云散长天见晚霞，江涛千顷漾晴沙。西风门巷飘桐叶，疏雨园篱落豆花。笛韵已残渔罢钓，砧声初起客思家。旧交契阔稀相见，闲倚西楼数去鸦。寂寂孤村独掩扉，满阶荒草客来稀。秋霜未降莲房老，社日初临燕子归。半壁灯光才照字，一窗凉思又添衣。故人千里无书到，多少长天旅雁飞。"}