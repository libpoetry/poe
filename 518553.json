{"id":"518553","title":"德庆感怀","dynasty":"明","author":"张吉","text":"长流下苍梧，此地当关节。驻兵遏西贼，首尾困横决。纵有桀骜资，难逃死鈇钺。昔人多远谋，戍甲岂虚设。承平日既久，什伍坐分裂。时见村落间，残猺犹草窃。杀人无宁岁，焚黥蚕犁缺。不俟猖獗馀，生灵已摧折。驰书恳当道，抚捕牵多说。痛念心欲寒，经过指频啮。从来事姑息，寇乱无休歇。爝火堪燎原，其机当早灭。"}