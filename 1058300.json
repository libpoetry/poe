{"id":"1058300","title":"吴江舟中作","dynasty":"宋","author":"米芾","text":"昨风起西北，万艘皆乘便。今风转而东，我舟十五纤。力乏更雇夫，百金尚嫌贱。船工怒斗语，夫坐视而怨。添槔亦复车，黄胶生口咽。河泥若祐夫，粘底更不转。添金工不怒，意满怨亦散。一曳如风车，叫啖如临战。傍观莺窦湖，渺渺无涯岸。一滴不可汲，况彼西江远。万事须乘时，汝来一何晚。"}