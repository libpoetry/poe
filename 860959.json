{"id":"860959","title":"天香 宛委山房拟赋龙涎香","dynasty":"宋","author":"王易简","text":"烟峤收痕，云沙拥沫，孤槎万里春聚。蜡杵冰尘，水研花片，带得海山风露。纤痕透晓，银镂小、初浮一缕。重剪纱窗暗烛，深垂绣帘微雨。馀馨恼人最苦。染罗衣、少年情绪。谩省佩珠曾解，蕙羞兰妒。好是芳钿翠妩。恨素被浓薰梦无据。待剪秋云，殷勤寄与。"}