{"id":"541758","title":"壬戌南还作 其一","dynasty":"明","author":"归有光","text":"自出皇都门，渌水明可掬。高风抟羊角，飞沙旋雾縠。乘快得顺流，溯行又转辘。长河亘千里，回溪每九曲。时序值暮春，光景信明淑。市邑临水折，岸柳新雨沐。欲问北州故，但以南期促。同行近百艘，晨夕相追逐。挂席雁翅接，转棹鱼尾续。长闻夜集喧，又见风排簇。所遇皆南金，胡为弃荆玉？非有弹冠庆，相呼入山麓。"}