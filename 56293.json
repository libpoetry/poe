{"id":"56293","title":"效飞廉·飞廉事纣偾厥宗","dynasty":"明代","author":"九皋声公","text":"飞廉事纣偾厥宗，何自上天司八风。嘘枯吹生在掌握，窃弄神柄贪天功。四月五月旱太甚，天地翕赫方虫虫。原田莓莓赤如燎，种不入土啼老农。雨师鞭霆走群龙，玄云四合零雨濛。胡为吹云使消烁，更鼓烈焰翻长空。斯民焦劳亦何罪，得不哀怨号苍穹。天虽处高听甚聪，汝敢迷罔斧尔躬。天诛将加不可逭，殛死大荒谁汝恫！"}