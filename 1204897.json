{"id":"1204897","title":"摸鱼儿","dynasty":"元","author":"许有孚","text":"买陂塘旋栽杨柳，平章风月专务。归来温树无人问，但听四窗荷雨。圆作渚。准拟似、神仙瀛海烟波屿。凭阑独语。笑元亮谋生，秫多菊在，唯识酒中趣。东华路。朝士从教推许。庙堂议论如吕。而今不说经纶话，只办西城联句。邻酒醑。更乘兴相从，香鼎兼琴谱。平生考古。已散却黄金，买回清福，倚杖看为圃。"}