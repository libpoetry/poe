{"id":"1126142","title":"次韵孙抚干二首","dynasty":"宋","author":"崔敦礼","text":"疏狂自许次公醒，冷淡无劳沸玉笙。满屋文章天下乐，多情灯火夜深明。交情问我何清苦，世路愁人已饱更。好趁东风动行色，濑阳烟雨趣春耕。绕几黄云爇水沉，得诗閒读契余心。文章叔夜广陵散，句法武侯梁甫吟。且喜空囊收赵璧，不惭击壤混唐音。请君便入鸥鸣社，饭颗相从始自今。"}