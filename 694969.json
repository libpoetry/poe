{"id":"694969","title":"和赵瀔阳游罗浮六首 宿冲虚观","dynasty":"明","author":"庞嵩","text":"古洞藏勾漏，琪宫挹太清。执鞭瀛岛客，飞舄紫芝城。烛底流金液，云中起玉笙。廿年尘鞅外，时得寄幽情。路引朱明宅，楼高倚翠霞。江门曾授钵，沙贝此移家。坐榻光风远，敲诗到日斜。玉梢梅吐白，端可记年华。骑牛仙子远，卜筑隐人居。阁有匡时策，亭庋问字书。云烟随杖屦，霖雨入耕锄。客至冠裳倒，休嫌礼数疏。耽山偏我僻，阅世总云浮。屋角游丝静，庭空积翠稠。出门迎道侣，入室愧前修。五百乾坤会，今经到几秋。颇厌英皇宅，偏宜冷翠间。绡烟笼月脸，膏雨洗云鬟。瘦骨卑春态，真丹驻老颜。瑶池疑有约，翘首玉门关。四百撑天柱，孤高是此峰。霄中红日绚，崦半白云封。控引沧溟阔，衡分岱岳宗。微茫归路晚，应听定禅钟。"}