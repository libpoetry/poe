{"id":"868846","title":"赠讷相","dynasty":"宋","author":"叶适","text":"柯山讷相丑形模，以相获妍如子都。每将气色较官簿，初若搏影终探符。刘公实，升提刑，丘宗卿，加龙图。就中两说最称验，余耳所逮非人诬。汎言心事依劝戒，多假名器烦邀呼。君门九重远万里，求者争道分荣枯。一身暂寄百骸聚，楦彼朱紫谁头颅。子其惜术无浪许，恐负西山之饿夫。"}