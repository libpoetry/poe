{"id":"514342","title":"中元送蔡樊二都尉谒陵用草庭都尉韵","dynasty":"明","author":"程敏政","text":"都城初过雨，辇道净无尘。香帛供原庙，金貂遣懿亲。风随行李健，景入画图真。驿次驰应惯，斋居迹未陈。炎光浮野黍，凉思发溪蘋。蔡泽心何壮，樊宏性更醇。诗才兼雅丽，交味谢甘辛。山郭花藏市，沙桥树隔津。碑亭围奰屃，神路截嶙峋。谈麈挥霜尾，吟鞍压绣茵。不辞当旅夕，深幸际佳辰。剑佩趋双阙，笙歌奠八珍。威灵瞻凤驭，生气协鸿钧。礼磬声敲玉，宫壶水滴银。忽传收燎火，早见彻严禋。北斗光芒正，中元节候新。断云开晓月，残露下秋旻。蒇事同乘马，归装或驾轮。节旄山鸟避，轩盖路人驯。去说贤劳共，来看帝命申。金兰忘异姓，玉树羡同伦。欲订西园约，朱门逼禁宸。"}