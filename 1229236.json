{"id":"1229236","title":"百马图","dynasty":"元","author":"贡性之","text":"乌桓城头春雨晴，乌桓城下春草生。百灵长养少畋猎，牧马晓出乌桓城。腾骁驰突各异态，饥齧渴饮仍纵横。胡儿独誇好身手，上马捷若飞鸢轻。青丝不鞚锦鞍卸，什什伍伍争先行。胡官遥望拍手笑，落日半照旌旗明。忆昔开元全盛日，四十万匹俱龙精。骕骦騄駬总神物，骏气上贯房垣星。只今四海罢征战，含哺鼓腹歌升平。英雄用武已无地，一日底用千里程。丁宁伯乐倘一顾，尔价顿使千金增。"}