{"id":"578896","title":"廉泉","dynasty":"明","author":"卢皞","text":"醴泉味虽旨，饮之令人狂。汤泉性酷烈，灌溉功非良。异哉黄岭泉，涌出青峰旁。元液泻地脉，远脉通天潢。入口漱冰雪，触石锵琳琅。一泓浸月色，满涧涵天光。临之愧形秽，掬焉觉心凉。眷兹润下功，旱岁成丰穰。涓涓信甘美，陋彼醴与汤。洁士犹故人，相契形已忘。贪夫试来临，未酌先惭惶。卓彼孤竹子，终古同冰霜。"}