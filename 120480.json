{"id":"120480","title":"戏作·书生禀赋纸样薄","dynasty":"宋代","author":"陈造","text":"书生禀赋纸样薄，平日扶衰惟粥药。一日饮湿小啮肥，河鱼数日烦医治。佳辰俯公约把酒，严斥厨丁预节口。借问主宾酬酢馀，还许公荣袖手无。厚味腊毒古不予，如作病何仍古诘。生世例非金石坚，支离如我更可怜。馋噇动使诸病入，冷坐亦复百忧集。彭殇瘠肥本自齐，此理只许蒙庄知。箸下万钱无足取，厨荐三韭徒自苦。法士语饮应且憎，何如卧客怀中醉不应。婪酣任人嗤谷伯，何如辟谷高人师黄石。陈遵张竦凿夫何为，彼此未可相是非。七十老翁谁能促戚缚此戒，醉死病殂吾命在。"}