{"id":"834183","title":"摸鱼儿 晓发镇雄关","dynasty":"清末民国初","author":"易顺鼎","text":"挂征帆大江西上，铜琵铁板才住。酒醒今宵杨柳岸，又唱屯田词句。关山路。有残月微茫，认得愁来处。凭谁记取。写骡影冲寒，鸡声搅梦，行到乱峰曙。戌楼上，催落晓星无数。老兵起背镫语。万山一罅乾坤隘，人共乱鸦飞度。敲战鼓。指烟草连天，尚想前朝戍。天西倦旅。把老屋书声，高楼月色，分付梦回去。"}