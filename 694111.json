{"id":"694111","title":"腊月十四夜翠庭主会泛江以欲问吴江别来意为韵","dynasty":"明","author":"陈烓","text":"夕景澹馀晖，一棹弄溪曲。欣兹四五人，岁久情愈笃。天寒露气重，江静波光绿。绿酒间新诗，舍此更何欲。冬去春复来，乾坤有常运。达人体自然，百年付良酝。静夜江有声，微云月生晕。相逢且尽欢，得丧何须问。鸱夷本高智，所志在五湖。遗迹已千载，出处真吾徒。俯视沧波渺，仰看明月孤。散发弄扁舟，何论越与吴。"}