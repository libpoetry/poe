{"id":"1120630","title":"岁晚杂题四首","dynasty":"宋","author":"周紫芝","text":"安稳三冬计，栖迟一舍宽。卷帘唯水近，倚杖得山看。老罢人谁数，天寒岁又阑。自无稽古力，未可怨儒冠。草色无人地，梅花近腊天。拟飞犹未雪，将尽欲新年。漫与空成恨，无求合信缘。平生为晚计，老去更茫然。倚杖千山里，穷年一水滨。有官羞隐吏，无句作诗人。雨送灯前梦，傩催腊后春。孤山林处士，笑我是比邻。老病时携客，斜阳更上楼。山寒犹有雪，湖晚最宜鸥。诗可书幽事，儿能伴薄游。人生每如此，吾意复何忧。"}