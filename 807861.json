{"id":"807861","title":"贺新郎  饮华商原斋头追忆钱吉士先生，先生商原妇翁，余曾执经门下","dynasty":"清","author":"陈维崧","text":"三十年前事，记童年、章华曾作，屈平高弟。家本宝华山下住，门映石湖荷芰。有一带、疏轩曲砌。忆得危崖腾健鹘，咽秋灯、夜半歌山鬼。风乍刮，鬓成猬。凄凉阅尽人间世。看多少、经堂书库，拆为马肆。旧日生徒今亦老，相对贤门佳婿。更似舅、魁然无忌。且尽君家黄菊酒，论人生、一醉为佳耳。西州恸，成何济。"}