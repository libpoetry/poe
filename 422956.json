{"id":"422956","title":"比那莲山杂诗四首 其四 晓行山中书所见寄冰如","dynasty":"近现代","author":"汪精卫","text":"初阳在翠壁，烂熳不可明。熠熠朝露晞，依依白云晴。积雪冒遥岑，叆叇生光明。烟光澹欲尽，山梦如初醒。绿叶纷葳蕤，烨然发其瑩。幽花与长松，一一生奇馨。行行至水源，屏峰入眉青。石笋咽流泉，凉风自泠泠。颓岩有嘉树，亏蔽若危亭。块然倚之坐，睍睆闻流莺。遐思素心人，莓苔屐曾经。作诗道相念，歌罢心怦怦。"}