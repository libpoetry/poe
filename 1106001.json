{"id":"1106001","title":"立春内中帖子词 夫人阁","dynasty":"宋","author":"王圭","text":"翠缕争垂柳，红酥旋点花。林中都未有，疑是旧年华。玉殿闻春到，罗衣照地红。君恩深汉帝，不惜舞东风。綵燕迎春入鬓飞，轻寒未放缕金衣。苑中忽报花开早，得从銮舆向晚归。金缕新幡翠凤翘，侧商催酒转宫腰。玉栏风急花零乱，始觉春寒第一朝。月残鳷鹊雪离离，禁里春风自有期。晓忆梅花谁为折，从来不许下瑶墀。"}