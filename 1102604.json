{"id":"1102604","title":"舟行","dynasty":"宋","author":"俞德邻","text":"扁舟夹港下，漕渠溢春水。水边两翁仲，阅人亦多矣。其中郁佳城，寂寞向千祀。冈峦失故态，草木罹新燬。缅想窀穸初，鸣笳汎清汜。送车数千两，夹道陈簠簋。岁月迅不留，嗟嗟遽如此。因知人间世，变化倏忽耳。金箱贮茂陵，籧篨槃石子。贵贱虽不侔，腐坏略相似。踟蹰复踟蹰，蒙庄信达士。"}