{"id":"710587","title":"与香山何师相邂逅白门招游具区泛钱塘献别","dynasty":"明末清初","author":"邝露","text":"鹣鹣相卷飞，蛩蛩互遗食。足足瑞庭柯，云胡乖羽翼。哲匠奋南溟，济济光四奕。神鼎升云虬，时龙御天则。绿綟映垂裳，台阶烂辰极。七九乩文谟，三五纵荡涤。猃狁徂周原，有苗望虞戚。因猜玉堂燕，遂整垂天翮。祖帐弁宫云，吴趋弭丹鹢。落落芦中人，吹箫俨相值。嬉戏终童繻，傲睨虞卿璧。床鸾穴丹山，归嬉耀南国。弱羽相随翔，枋榆逝安适。甘棠遍维桑，兰路丁榛棘。楼旌飏具区，追驩数晨夕。敷文割骚腴，鞶彩绚渥饰。西湖夺晨葩，东溟荡宵汐。阴厓焕阳荣，春膏蔼繁植。逸爵倾湍驰，离袂搴芳析。高宴促倾曦，葱条谢鸣鵙。侧聆越人谣，车笠会有役。挥金睦邦茂，怀璧越乡衋。鉴湖有清漪，仳离炤颜色。"}