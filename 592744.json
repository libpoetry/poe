{"id":"592744","title":"怀张助甫","dynasty":"明","author":"欧大任","text":"吏部起汝海，英声冠时髦。蚤荷宰府辟，朗鉴同山涛。一麾转蹉跎，藩方行亦劳。南临江汉长，西窥岷嶓高。播迁何年始，倦游值今兹。捐佩诉重华，投书吊湘累。委心保贞素，托意寄遐栖。坟素知深衷，物我何足齐。啸月景夷台，枕流大淮堤。翔鹍谢霄羽，潜虬媚岩姿。我昔未相遘，再报邯郸书。中原幸良觌，停驺几踌躇。欢会易暌柝，嬿婉徒相于。尺素旷不达，碧云隔光仪。揽桂予滞留，折麻劳尔思。眇邈恨今朝，引领寄长谣。芳春正骀荡，谷鸟鸣迁乔。林葩映绿荑，泽草茂紫虈。安得荐华觞，及此攀柔条。矫首望嵩少，拂衣俟嘉招。"}