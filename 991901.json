{"id":"991901","title":"正月二十四日同江邻几韩持国过师商庙","dynasty":"宋","author":"梅尧臣","text":"大梁城西隅，竞传师商庙。二坟在其傍，枯棘谁往吊。予尝发梦寐，事已验曩少。时逾二十春，偶过非素料。江韩寔并驾，寂默苦同调。下马共罗拜，惊愚真可笑。致恭古贤人，且异媚近要。在昔魏公子，夷门尊隐耀。终知养松筠，曾不类蒿藋。我辈颇识公，虚名何所钓。"}