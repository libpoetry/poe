{"id":"1237551","title":"仁寿寺僧报更生佛祠前生瑞竹有怀故园三首","dynasty":"元","author":"虞集","text":"闻道故园生瑞竹，试从来使问何如？苍筤独出千丛里，翠节骈生数尺馀。比管可吹丹穴凤，长竿莫钓锦溪鱼。折筳已向灵氛卜，亦说能归似两疏。闻道故园生瑞竹，令人归兴满江干。扁舟不畏瞿塘险，匹马谁云蜀道难。杜甫溪头花匼匝，孔明庙里柏阑珊。新堂题作归欤字，定得临江把钓竿。闻道故园生瑞竹，吾家孙子好归看。佛祠竟日春阴覆，先陇多年暮雨寒。门户凄凉嗟老病，乡关迢递报平安。重来慎勿劳余梦，驷马桥边据马鞍。"}