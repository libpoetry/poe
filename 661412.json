{"id":"661412","title":"送鲁举人廷瞻廷对","dynasty":"明","author":"史鉴","text":"秋风动地起，原野忽萧条。之子远行游，心旌自摇摇。中夜视明星，鸣鸡正嘐嘐。晨兴戒徙御，四牡一何骄。倾城此送别，张席俯西郊。杳杳即长路，依依谢故交。故交从此别，执手未能发。向夕起重云，白日光明灭。维兹大廷对，尽言斯效节。效节自吾分，过此非所缺。不闻刘去华，没世名愈烈。努力景前修，徽音慰薄劣。"}