{"id":"807971","title":"穆护砂  题苕中沈凤于孝廉被园偕隐图","dynasty":"清","author":"陈维崧","text":"吮黛调铅素。偃霜毫、渲染如许。是东阳才子，蘋洲词客，压倒秦观贺铸。携袅袅、吹箫楼上侣。小葺个、短篱疏圃。药砌畔、紫葳蕤放，花架外、玉鬖髿吐。嫩紫娇黄，长红小白，烟条露叶倩谁梳。恰晓妆才罢，手香轻摘，人在绿窗语。惆怅襟怀谁诉。镇相看、卓家眉妩。正春衫对挽，蛮笺低堕，情知粉郎新句。怕笛伎、筝人歌易误。须红豆、今番亲谱。小立有、帘前桂子，授意把、碧箫潜取。摒挡偷声，商量减字，月波浸彻画屏虚。向前溪、更涤冰瓯、宵阑煎顾渚。"}