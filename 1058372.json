{"id":"1058372","title":"陪和守宴城楼罢留望江山怀古","dynasty":"宋","author":"华镇","text":"历阳城楼多好风，南来和雨飞溟濛。齐纨四座寂不动，六月酒面鱼鳞红。铃斋无讼日多暇，时引大旆摩晴空。宾来不问礼数隔，披襟倚槛欣迎逢。平芜不断楚天阔，无数好山来望中。伊昔重瞳顾寰宇，八千西渡皆貔虎。叱咤风云五六年，盖世拔山宁不武。力尽江头已萧瑟，秋风未央亦禾黍。乱世英雄气颇粗，当时还羡紫髯夫。箭重舟偏徐转柁，舟中宾主亦欢呼。龙骧露桡下三峡，春草不合临平湖。衣带萦迂宁足倚，桃叶渡之胜一苇。三阁香消春梦残，空传玉树江南女。人间万事无妍丑，过眼纷纷尽刍狗。祗有江山似旧时，从来却落渔樵手。怀春悲秋徒自苦，浮云去来我何有。鸣丝案竹閒清唱，当轩更有盈樽酒。清时胜日临高明，未愧黄金垂六钮。"}