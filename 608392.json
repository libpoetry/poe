{"id":"608392","title":"圯上行","dynasty":"明","author":"区大相","text":"子房当日横意气，志在报韩功不济。留城未即归汉王，博浪先因击秦帝。避难潜行过下邳，复仇无计虑穷追。道逢老人呼拾履，心固不欲强然为。老人家在谷城下，往来圯桥无识者。高步矫矫如惊鸿，堕履翩翩若飘瓦。子房跪进一何恭，老人坐受甚从容。顾谓孺子为可教，授以素书成帝功。更期后日访黄石，或约他年游赤松。此事相传亦奇诡，风云感会良有以。不见祠前东流水，古来上德皆如此。"}