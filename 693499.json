{"id":"693499","title":"侍御东君来言大司马洪洞韩公问讯志感二首","dynasty":"明","author":"邵宝","text":"柱史传来洪洞语，病夫心事有公知。东曹疏笔还谁执，西野吟筇也自支。千里寒暄音似玉，百年忧乐鬓如丝。风吹凉雨清茶罢，正是怀人欲渴时。太行云远独怀人，近古风流大耋身。一代典刑千百世，两朝平格二三臣。梦回曹省灯无影，诗到山林笔有神。更喜清廉卫参政，白头情话正相邻。"}