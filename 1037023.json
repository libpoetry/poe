{"id":"1037023","title":"答郭纯老秘校赠笏","dynasty":"宋","author":"米芾","text":"银蟾倒挂摇清辉，当中桂子初低垂。飞空已历万古尽，下照不使秋毫欺。转盼冰轮涌东海，长天一派成琉璃。栽培不畏雪霜苦，剪拂岂容刀斧为。明河无声驾飞叶，紫府有陌驰修枝。姮娥爱惜日已久，玉阶亦贵秋风吹。宁论匠石可斲削，还恐风雷堪出治。列真洞府秘不得，紫微宫阙藏其私。金童来授玉女捧，投之宝箧那能窥。每当方士脱凡骨，赐予一根朝帝墀。入手既觉袨服羽，照人端不羞朝曦。乃知不是风尘物，握出风尘真所宜。迩来地不爱此宝，名喧东鲁誇珍奇。千金欲易不可得，横纹错落青丝披。胡为夫子远寄我，意以华豪惊绛帷。低头拜赐亦已厚，我欲效报君须知。三年大聘猎英俊，扪膺吐气生虹蜺。揉蓝綵服俯可取，携将直上青云梯。翱翔欢呼起拜舞，仰瞻日彩生尧眉。鸡人忽报洞天晓，看取飞升变化时。"}