{"id":"863037","title":"再和","dynasty":"宋","author":"王洋","text":"故人客玄都，结茅临子午。慈亲哺童稚，十口共甘苦。门横百琅玕，永日不受暑。浮名博烟霞，掉臂终不许。听我读新诗，小侯趋大府。挥毫散珠玉，风帆转惊渚。北郭郑仙翁，襟怀两虚伫。尹氏才振古，仙翁笔端语。矛戈角森横，畚锸起云雨。应笑穷巷生，蓬蒿半垣堵。所喜乐丰登，粒米不须数。况从名士游，真可释羁旅。愿君分馀光，下照及邻女。切勿閟好音，文典实不与。"}