{"id":"192611","title":"咏华林书院·闻说华林院","dynasty":"宋代","author":"杨亿","text":"闻说华林院，名将阙里偕。生徒似东鲁，书籍胜西斋。俎豆儒风盛，埙箎乐韵谐。门闾双桂茂，编秩九流排。讲学搴纱幕，题诗挂粉牌。荀陈传旧族，游夏结同侪。红实州生橘，清阴世种槐。夜蟾穿户牖，晴瀑泻严崖。远客来千里，新恩出两阶。横经定何日，凭此寄幽怀。"}