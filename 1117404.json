{"id":"1117404","title":"自述二首","dynasty":"宋","author":"邵雍","text":"何者堪名席上珍，都缘当日得师真。是知佚我无如老，惟喜放怀长似春。得志当为天下事，退居聊作水云身。胸中一点分明处，不负高天不负人。陆海卧龙收爪甲，辽天老鹤戢毛衣。难攀骐骥日千里，易足鹪鹩巢一枝。最好朋侪同放适，博高台榭与登跻。云山胜处追寻遍，似我清闲更有谁。"}