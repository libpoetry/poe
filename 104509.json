{"id":"104509","title":"送苏子美·勇为江海行","dynasty":"宋代","author":"梅尧臣","text":"勇为江海行，风波曾不惧。但欲寻名山，扁舟无定处。南有鹏若鴞，嶮有石若锯。毒草见人摇，短狐逢影怒。不遐尚苦乖，更远饶瘴雾。东土乃滨海，蜃鼍仍可怖。壳物怪琐屑，蠃蚬固无数。咸腥损齿牙，日月复易饫。二方既若此，往矣无久驻。竟当西北来，醇酎炙肥羜。夏不厌浆酪，冬不厌雉兔。勿言专口腹，口腹人所务。天台信奇伟，石桥非坦步。庐岳趣最幽，饥肠看瀑布。此致虽为高，实亦难久慕。君行听我言，不听到应悟。"}