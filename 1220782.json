{"id":"1220782","title":"延平龙剑歌","dynasty":"元","author":"周霆震","text":"延平之渊深复深，白日下照苍龙吟。古来此处会灵物，中有未死英雄心。黑风一夕嘘蜃气，坐看海州俱陆沈。咄哉蝮蛇敢流毒，鼓召妖孽纷来侵。老龙掉尾才一怒，百怪洒血腥淋淋。书生投笔起大叫，稽首再拜皇穹临。龙兮龙兮，尔之潜也已千载，丰城故乡昨失守。宜扣天阍敕牛斗，下取老蛟心血剖。指挥九日付羿弓，驰檄风雷歼巨丑。胡乃坐观浔阳肆，鲸鲵魑魅魍魉群相随，剜肌剔髓四海靡。遂令鱼肠豪曹甘毁折，岐山之凤鸣声绝。忠臣扼腕空白头，赤子拊心眼流血。时哉好从檀溪踊跃起的卢，呼取黄熊赤豹来清都。并与宋帝独驱之长刀，龙门将军天山之三箭。神会大冶飞昆吾，迅扫六合尘模糊。我当远求华阴土，助尔光芒增快睹。问天洗甲挽银河，苏息苍生溥霖雨。"}