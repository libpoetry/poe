{"id":"664684","title":"听雨","dynasty":"明","author":"康海","text":"达旦不成寐，卧听秋雨声。雨亦竟不歇，吾意何时平。前年秋八月，淫雨百谷盈。禾稼尽腐黑，况云屋圮倾。此雨复弥月，岩崖千里崩。不知上帝意，岂欲移苍溟。吾生殊坎轲，一纪事农耕。两田俱不稔，百口常见婴。奈何越庸调，已欲樵栋楹。老妻向我道，但坐且勿惊。人事尚莫定，天道宁易明。脩短有恒数，丰歉惟所丁。床头有美酒，馨香盈玉瓶。君姑自斟酌，可以助颓龄。醉卧忽将午，此物方雷鸣。"}