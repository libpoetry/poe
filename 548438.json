{"id":"548438","title":"送王别驾还朝","dynasty":"明","author":"孙继皋","text":"咨牧当熙代，分忧得望郎。让乡尊泰伯，别驾美王祥。为政追风采，勤民感岁荒。熏心周抚字，蒿目到流亡。摄印频行县，弹琴不下堂。人欢迟剖竹，地辟尽栽棠。几度劳输挽，孤标见激昂。检装僮仆笑，占牍吏人忙。清绝心如水，恫深鬓欲霜。下车饶擘画，推毂动封章。凤诏看将坠，鹓班望独翔。借恂愁父老，攀辙百回狂。"}