{"id":"1118389","title":"怀旧六首","dynasty":"宋","author":"陆游","text":"鹤鸣山下竹连云，凤集城边柳映门。当日不知为客乐，如今回首却消魂。骏骡西过雨漫天，千里江山在眼边。二十四年如昨梦，凭谁问讯带枷仙。狼烟不举羽书稀，幕府相从日打围。最忆定军山下路，乱飘红叶满戎衣。翠崖红栈郁参差，小益初程景最奇。谁向豪端收拾得，李将军画少陵诗。回龙寺壁看维摩，最得曹吴笔意多。风雨尘埃昏欲尽，何人更著手摩挲。嶓冢山头是汉源，故祠寂寞掩朱门。击鲜藉草无穷乐，送老那知江上村。"}