{"id":"951453","title":"安灵龙潭","dynasty":"宋","author":"易祓","text":"流水淼无际，其源遍坤舆。压之以山麓，壅淤谁与疏。神物夜相宅，风雷发欷歔。擘开苍玉峡，泻作清泠渠。安得探其穴，扁舟武陵渔。吾闻覆载閒，不过一身如。九窍互开閤，血肤乃张舒。其閒或积滞，气郁成痈疽。山泽本通气，自然厥中虚。明河转地轴，乔岳并郊墟。脉络无不寓，地行乃其馀。请观千丈瀑，高出康谷庐。"}