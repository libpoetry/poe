{"id":"908417","title":"送任漕赴召","dynasty":"宋","author":"李流谦","text":"宋十一叶圣天子，有臣伊皋佐其理。鏖兵孽雏褫天戮，手把降幡屡摇尾。周宣功大心愈小，盈而持之甚持水。龙墀端笏拜疏言，有室大竞唯多士。苍蛟渊潜百鳞骇，乳兕林蹲樵牧止。臣举所知匪臣私，取之乡国大瑰伟。后皇曰嘻毋留行，奔雷将车电摇帜。先生捧诏色不动，在泰拔茅以其汇。向来输写万渎海，人笑一蠡测涯涘。古人成人责礼乐，房杜赪颜诸葛死。屠龙觅肝荐雕俎，不如河鲂甘且旨。卑之试为目睫论，欲识强羸占国势。议和当有守和策，偃兵适恐造兵耳。焦头常居曲突上，有言复吞胸磊碨。先生领略首屡肯，悬知不作三窟计。欣然拔剑为公舞，舞罢飒飒回风起。孤生飘零踰岁月，感慨鳅虾共泥滓。石田蝗蟊仍数熯，抱耒空山欲何俟。叔孙大猾诚谬妄，狗监文章亦巴鄙。黄金傥筑燕人台，为问何如从隗始。"}