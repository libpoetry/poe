{"id":"313095","title":"凄凉犯·重阳后一日，西风毷氉，感旧拈此","dynasty":"现代","author":"潘榕","text":"流光瞬息。催人老、重阳又过佳节。旧游乐事，登高选胜，尽成陈迹。年来碌历，只赢得霜丝鬓白。甚心情、持螯醉酒，逸兴迥非昔。真个欢场少，几辈疏狂，几番歌泣。零愁断梦，付苔阶、病蛩衰蝶。木落砧寒，助秋思、凄清欲绝。尽西风，平芜乱卷乱扫叶。"}