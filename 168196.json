{"id":"168196","title":"虞忠肃万里帖赞","dynasty":"宋代","author":"岳珂","text":"方长鲸之干诛，骇百川这腾浪。撼坤轴其欲裂，有雍公之忠壮。策数船之奇勋，射天狼于北向。既旄头之夜殒，窘纷披而投仗。叹微管其左衽，曾垂褒于素王。凛百年而若存，耿英气于江上。揽遗帖以在手。并风云而献壮。敛胸中之倔奇，为笔下之豪放。念旧交于漕挽，寓执讯之还往。慨宝传之至今，犹足慰夫驰想。予尝考史牒之终始，论余功于翼亭。观其位上宰以秉成，犹未忘大议之独唱。谓取秦而下燕，可拊背而扼吭。轩墀靡慕于金铉，节斧乃颁于玉帐。当王业溺于积安之久，而人心顿有振起之望。迨时数之未偶，坠妖星于五丈。故议者不见于异时之所就，而得以寘疑于当日之自将。何心于一相。既什袭以致其尊慕，又三叹而继之惆怅也。"}