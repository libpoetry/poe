{"id":"1143955","title":"次韵邵君以容名斋二首","dynasty":"宋末元初","author":"方回","text":"细读来诗窥所学，忘机忍事用功深。远同随笔洪公号，妙得吟窝邵子心。怀抱春浓重酝酒，语言渊嘿绝弦琴。我能容物天容我，无是无非镇似今。我能容物天容我，容足元消地几多。结莫逆交聊尔汝，闻无义语勿谁何。飘零踪迹因循惯，冷淡光阴苟且过。人世政如蚕食叶，百年谁办茧成窝。"}