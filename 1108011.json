{"id":"1108011","title":"题危见心所藏陈常庵水月障及松鹤芦雁各一首","dynasty":"宋","author":"艾性夫","text":"陈郎笔势并州剪，十幅生绡秋绿远。老蟾欲作骑鲸游，推堕玉盘波底转。谪仙濡袍窥采石，东坡醉客歌赤壁。两翁已矣爱者谁，我欲扁舟擪长笛。墨池幻出虬龙蟠，徂徕山头烟雨寒。胎禽独立衣缟缟，骨瘦西风拾瑶草。灵根琥珀三千年，紫皇敕赐青城仙。乘轩窃禄正自恶，何似归来一丘壑。风吹黄沙石碛冷，霜苇无声弄寒影。兵尘隔断衡阳云，溪藤捲送潇湘景。芦花雪老菰米秋，芙蓉露下天悠悠。阿奴呼起字不断，写出万斛江南愁。"}