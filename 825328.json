{"id":"825328","title":"海藏楼杂诗 其三十一","dynasty":"清末近现代初","author":"郑孝胥","text":"辽东已难收，辽西事欲去。诸客方闹堂，主人向何处？东邻假兵力，移民亟盘踞。意图数年间，逼我以生聚。列国知其谋，染指竞借箸。吾民如寄生，覆巢在旦暮。国亡定何状，睹此应可悟。朝端谁人杰，铁错烦屡铸。永贞刘兴甲，访我如有诉。吾闻二子来，举足不及履。见渠先致唁，聊以沫相煦。及今犹可救，投药勿再误。辽民休酣寝，人事委天数。"}