{"id":"523159","title":"钱选画张果图歌","dynasty":"明","author":"李梦阳","text":"张翁纸驴真有无，钱也何意传其图。印记虽明幅断裂，李侯完之亦奇绝。所恨图尾钱有诗，就蛇添足将无痴。忆昔翁来集贤院，入宫诏许肩舆便。一日声名人主动，千年面目吾今见。帝貌深沉玉榻雄，侍人一异三人同。汉皇信有瑶池降，秦始枉慕蓬莱通。玄言未竟铃殿风，寸驴跃出青箱空。有僮追捉双眼红，此驴䠥?盘当中。李侯一看一绝倒，每称独苦嗟良工。细观张翁骨格古，徐福五利宁其伍。曰嫔真令天下疑，遄归转觉皇心蛊。长生殿前牛女辰，广寒仙桂舞鸾身。世间但识申师巧，谁解中条放浪人。"}