{"id":"1127274","title":"陆右丞君实挽诗","dynasty":"宋","author":"龚开","text":"立事宁将败事论，在边难与在朝分。从来大地为沧海，可得孤臣抱幼君。南北一家今又见，乾坤再造古曾闻。他年自有春秋笔，不比田横祭墓文。数关天地人何预，分在君臣礼可无。周粟如山夷叔馁，史书犹日臼婴诬。旧邦新命方开化，公法私情本不渝。忠义未须论彼此，后先崇长是昌图。"}