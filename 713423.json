{"id":"713423","title":"荔枝酒","dynasty":"明末清初","author":"陈恭尹","text":"天为美禄供禋祀，上有旗星下有泉。既作神农能播种，更教仪狄为开先。五齐三事经曾著，百榼千钟古有传。西土蒲萄长引蔓，南州丛桂每参天。岂知岭外离支树，植自罗浮卖酒田。万斛如珠空自照，千溪如火未曾燃。群来野雀休能网，饱啖行人不论钱。采下忽看花满地，酿成何啻酒如川。三年始醒谁能试，百步闻香足自前。满碗盛来无见底，一觞浮出月如弦。冰从化水参差减，玉既成浆性未迁。桂郡酒官应为此，越佗贡物罔闻焉。生时多食犹能醉，酿后馀甘倍可怜。通神益智功如在，美色怡颜力更全。妃子红尘何乃拙，魏文石蜜想当然。琼苏为泛觞王子，玄碧会开宴列仙。古昔未分优与劣，眼前唯辨圣为贤。合尊岂但醉三二，一斗何须价十千。多酿不忧民食耗，屡丰为爱酒垆眠。风流太守须酣饮，知借南中尚几年。"}