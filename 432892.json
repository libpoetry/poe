{"id":"432892","title":"浣溪沙 即事","dynasty":"近现代","author":"姚鹓雏","text":"欹帻微吟试散行。江南春事在啼莺。绮怀更逗小桃明。断简间寻思蠹迹，暖帘昼卷放蜂行。绿阴庭院嫩凉生。碧玉青溪宛宛流。夕阳风软柳丝柔。红栏几曲水边楼。浅阁茶烟帘半卷，微薰花气雨初收。红桥画舫似扬州。绕郭青山一带斜。水云深处见人家。二分明月一分花。柳样长眉螺子黛，柴窑小盏女儿茶。风窗雾阁太寒些。"}