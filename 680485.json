{"id":"680485","title":"酷暑","dynasty":"明","author":"王越","text":"祝融鞭起火龙怒，赤尾摇空扫云雾。海波万丈煎欲乾，五岳查滓碎如蠹。徙薪移突竟无功，烂额焦头肯相顾。封姨忍气莫敢嘘，阿香停车莫敢度。玉皇深拱九霄宫，此患如何犹不悟。昨日我从天上来，便欲还从天上去。去时直造玉皇前，伏愿倾心细陈诉。愿驱祝融鞭火龙，好把阴阳再调护。我归奚用借天瓢，手挽银河颠倒注。洗清寰宇息风烟，大使苍生蒙雨露。"}