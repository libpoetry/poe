{"id":"571813","title":"舟中寄江进之得珠帘字 其二","dynasty":"明","author":"袁宏道","text":"一病袁小安，五载江犹淹。宦味朝朝尽，乡思刻刻添。有愁到眉棱，无工削爪尖。枕书调倦眼，照影镊霜髯。东斋草满径，西堂灰一帘。鼠子溺书箧，侍儿匿牙签。少妇乞画眉，双腕痛花佥。管城头转秃，空闺笑无盐。俗吏貌态工，末世礼法严。饶他潘与陶，风流岂得兼。"}