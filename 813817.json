{"id":"813817","title":"摸鱼子","dynasty":"清","author":"沈皞日","text":"听新蝉、吟风吸露，愁人惊过槐序。夏云海近蓬壶出，早见奇峰堪数。谁待渡。笑捉鼻、东山草暗围棋墅。西溪旧住。看翠盖凌波。浓阴绿港，风动藕花语。眠毫褥，湘簟凉生几许。残英蝴蝶来去。冰盘注水浮瓜好，乌帽红尘良苦。邀笛步。犹记得、樽前锦字红牙度。归来有路。计碧树斜阳，茅檐散发，一醉豆棚雨。记泷江、吟簪卧阁，何曾莺燕游冶。瘴生黎璧滩声重，每见泪来盈把。为五马。问十九年前、谁是相怜者。霜朝月夜。有锦鲤双双，寄将愁字，清怨旧罗帕。人生苦，青鬓顿成衰谢。渐愁未了婚嫁。榕阴蕉冷春寒候，一段离情难写。烽火下。宁不念、扁舟梦里归来也。枌榆里社。是几许风流，一番憔悴，馀恨在图画。"}