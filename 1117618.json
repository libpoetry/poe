{"id":"1117618","title":"依韵和毅夫即事五首","dynasty":"宋","author":"陆佃","text":"昨日红裳伴燕游，渚花争好草争柔。依稀黄鸟浑相识，期刻青山卒未休。风似去年搴翠幕，雨分明日与芳洲。即今太守无佳句，空愧当时宋采侯。却笑元宵是夜游，金针穿石綵丝柔。萱堂帐幄閒仍出，幕府文书了即休。顾我宝珠连合浦，爱君仙果满瀛洲。谁知并辔聊同俗，拜后如今有鲁侯。平明一雨阻重游，风绉前溪绿谩柔。况已上元连夜出，不如寒食看春休。弄珠滩涨平侵岸，摸石江深抹尽洲。自是苦阴无意思，莫将潮信枉阳侯。十年京洛从宸游，得郡终难绕指柔。庐舍昔希三肯顾，亭台今负四宜休。何人正在芙蓉岛，有客空吟杜若洲。为问西街孔君子，设监那得似诸侯。谢安携妓是清游，玉瑩金尊十指柔。桃自三千年结子，鳌于六万岁更休。猿啼谩想黄牛峡，凤去空传白鹭洲。我若他年封万户，祇来穰下作穰侯。"}