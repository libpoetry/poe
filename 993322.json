{"id":"993322","title":"韩宗彦寺丞通判邓州","dynasty":"宋","author":"梅尧臣","text":"往岁陪祠泰坛下，始一相见如相知。我今入幕君有待，喜得款语胜前时。便嗟陈事日侵汨，虽欲数面曾无期。忽闻兵吏已迎候，马有行色车将脂。贺君有意事清简，太守亦鄙寻常为。骐骥步骤岂局促，凤皇羽翼多威仪。汉家近亲不复有，召父旧闻于今隳。隳由狂者生利害，曾未略究民间宜。祇言引水幸圭赋，矫请罢毁功何施。千载厚惠一日去，至今农亩空嗟咨。夫子才高识且远，勿畏势力重扶持。他年人作去思颂，愿以大字书长碑。"}