{"id":"455808","title":"忏酒诗","dynasty":"当代","author":"刘雄","text":"杜康不合造糟糠，流传谬种千年长。商纣濡首更为池，荒宴朝朝国遂亡。魏晋诸人岂足慕？戕身伐性非良方。名教自有乐地耳，何为颠倒恣轻狂。我生万事不知节，擎杯酣饮荒日月。已废清修数载功，复为无状添恶业。浪说斗酒诗百篇，醉后一字吟不得。诞言妄语纷无穷，更有呕秽向素壁。同舍张子磊落人，细为调护感情真。睡觉中宵如丧我，恍经屏障阻形神。朽木此身虽似寄，那甘中酒没斯世。只今三誓止酒文，黄河如带山如砺。"}