{"id":"1074795","title":"九日至苏家园","dynasty":"宋","author":"周紫芝","text":"良辰不浪出，坐久无谁言。闲携老铃去，旋觅登高樽。悠然理孤策，徐行当华轩。步穿鼪鼯径，来过鸡犬村。炊烟起茅庐，衍沃多平原。翳翳桑柘密，霭霭禾黍繁。黄童与白叟，相携负朝暄。我求方寸地，拟设常关门。谁知南冈底，近有苏家园。心知淳朴处，可避喧嚣烦。归来得好语，高意谁当论。他年刘子骥，定觅桃花源。"}