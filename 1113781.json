{"id":"1113781","title":"漱玉轩为邑之佳处顷春祝寺僧少葺之重来则眼界增明矣因拉王和叟刘曼卿相与碎建茗瀹之泉上石作观音像通悟禅师手琢亦甚灵异赋三绝","dynasty":"宋","author":"李石","text":"毒露炎炎海瘴浮，一轩谁与聒清秋。雨花天上清凉手，挽取银河作玉流。泉上观音驾海潮，白芙蕖里碧云飘。便当踏月随天步，环佩无风自动摇。知是禅师琢玉工，玉声犹作水玲珑。琢成大士笑无语，只在声闻一悟中。"}