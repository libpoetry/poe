{"id":"720596","title":"八宝妆　孔雀","dynasty":"明末清初","author":"屈大均","text":"生长泷西，郁鸡诸族，可有孔家金翠。宫锦连钱千万个，欲作鸾皇犹未。春来花兴，盛衰大小珠毛。成屏还要迟三岁。半段恐遭人射，看场休至。弹指更用佳人，舞衣细拂，尽教摇曳开尾。总怜惜、茜裙彩袖，与朝夕、回旋相媚。对娇影、双双欲语，月明忘向花中睡。笑槛外朱鹇，多惊不识情滋味。"}