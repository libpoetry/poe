{"id":"99201","title":"曹既见和复次其韵","dynasty":"宋代","author":"苏轼","text":"造物本儿戏，风噫雷电笑。谁令妄惊怪，失匕号万窍。人人走江湖，一一操网钓。偶然连六鳌，便谓此手妙。空令任公子，三岁蹲海徼。长贫固不辞，一死实未料。难将蓍草算，除用佛眼照。何人嗣家学，恨子儿尚少。嗟我与曹君，衰老世不要。空言今无救，奇志后必耀。吟公五字诗，义重千金吊。收藏慎勿出，免使群儿谯。"}