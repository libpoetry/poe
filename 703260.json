{"id":"703260","title":"韶石舟中","dynasty":"明","author":"释今无","text":"夜行将落月，寒看欲曙天。事抛离岸后，心系放舟前。暝色攻衫薄，繁霜滴缆圆。此中辛苦意，专为送流年。于我原无事，因人倍复忙。雁归燕地雪，客犯岭头霜。山木何曾脱，江云只是长。所嗟非气候，别有旅魂伤。偶然为此役，行止笑难期。入夜依沙际，长吟山峡时。嶂深猿穴壮，名在水云疑。我亦从兹悟，寒江酌一卮。已见三秋雁，犹行十月风。往来无至计，得丧欲将穷。沙迥寒鸥白，山高夜火红。空将寥廓意，独宿暮烟中。世岂藏名地，山当骤鹿宜。偏舟生范蠡，片石死要离。寂寞惟看月，经营不及时。此时松柏色，难得是高枝。别俗敦高尚，和光贵大乘。自来同嚼蜡，今更欲餐冰。白发徒兼鬓，黄金不作绳。孤舟迎浪上，此处若为平。蒙叟梦先得，彭篯术未工。露兼凉月下，影逐大江空。雨过啼閒鸟，天低落近虹。玉鞭吾欲把，帝座莫为通。无事孤骞兴，秋江一棹寻。不因今日役，亦有此时心。星起猿啼泽，人醒月在林。更寻何处宿，前路一灯深。才别还相逐，同行落后波。世难知己少，路远受风多。谷口云初断，樯阴雁已过。相看虚岁月，不及一渔蓑。今岁菊花候，舟行未暂停。枫林秋岸赤，石色峡中青。身倦重朝梦，鸥寒集晚汀。微愁无计遣，力不到参苓。"}