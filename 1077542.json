{"id":"1077542","title":"尧明以五诗赆行辞意激昂钦玩无已辄用第五首次韵为报聊发一笑","dynasty":"宋","author":"李纲","text":"吹台一樽酒，平昔接英游。棘闱澹墨榜，曾见成名秋。焉知江海上，乃复同唱酬。子如清庙器，端俟识者收。又如御厨珍，可用三公羞。高志凛冰雪，妙语锵琳球。三年未飞鸣，一举宜无俦。我已谢世网，逝将老一丘。愿子勉自爱，食肉鄙虎头。名节乃难立，富贵良易求。"}