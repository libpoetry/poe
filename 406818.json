{"id":"406818","title":"金缕曲","dynasty":"近现代","author":"汪玢","text":"骀荡东风柳。正人间、波甜尘暖，鹢飞龙骤。佛子归来花雨路，沉水博山罗袖。岂止是、传灯功就。千载袈裟存厚泽，念浮桴远道敦朋友。鲸浪阔，转牛斗。缁衣我过维扬又。礼蒲团、金身玉座，没阶而走。更赴平山堂上会，太守文章在否。此江左、才人渊薮。多少维摩善诗画，继红桥修禊挥椽帚。萧寺动，蒲牢吼。"}