{"id":"666929","title":"过四峒安都营饮戍亭中成二十韵呈翁东崖","dynasty":"明","author":"张岳","text":"忆昔合浦守，忧虞四峒侵。遣兵常选锐，檄誓重兼金。自拟风雷并，终然杀气寻。以兹内愤郁，秖恐久陆沉。设险仗尊俎，连云控紫岑。门开千嶂合，背堑一江深。绳乱费觿佩，鱼游悲釜鬵。共销渤海剑，更湿黄陵襟。畬火催村鼓，夷歌杂暮砧。巾袍辞俚制，言语效华音。社鬼儿童舞，山花妇女簪。竞输公邑税，还识长官心。生意动春水，危樯出远浔。欃枪星陨石，榆柳市成阴。飞盖夏初热，行看日在参。清樽销旅恨，微雨洒疏林。筑室古多议，苞桑力可任。岂惟防草露，亦惧竭锤针。戍将身皆胆，使君旱作霖。恩波扬海北，宁复数蹄涔。"}