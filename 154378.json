{"id":"154378","title":"遣兴效乐天","dynasty":"宋代","author":"文同","text":"君莫学杨虞卿奉李宗闵，宗闵权势岂能久。君莫学刘栖楚附李逢吉，逢吉禄位宁长守。虽然一时身暂好，其奈千古名常丑。丈夫读书要知道，所信不笃被其诱。大张富贵作罗网，愚者纷纷以身就。左缠右绕不可脱，诛竄还当逐其后。君不见虞卿须遇李固言，君不见栖楚终遭韦处厚。一朝摧折灵气尽，龙如蛇兮虎如狗。劝君圣贤术内好潜心，劝君邪佞党中休入手。岂不知潞州处士田佐时，唤与美官嫌不受。"}