{"id":"466447","title":"减兰九首","dynasty":"当代","author":"卢青山","text":"清清长夜，薄落虫尸灯影下。细嚼秋凉，稍有苦瓜橄榄香。温茶冷卷，明月渐来窗口唤。不必邀吾，想像清游味更娱。桂花开也，月下千星藏树罅。愁煞嫦娥，欲摘低头唤奈何。玉人何处？为我搴裳斜起舞。自笑贪婪，将为求多失已欢。纤纤薄冷，使我中心如古井。病去秋来，此乐人间岂过哉。藤床衲被，谙尽清宵追梦味。白昼堪憎，不尔黄梁住一生。稻梁了却，偶有馀閒耽独乐。薄雨浇秋，略涨前溪慢慢流。高鸿度幕，自带西风飞宇角。视我如无，知我无人可寄书。梧桐叶老，卧枕侵晨听细扫。短梦清幽，可恨回头忆不留。欣然鸟语，梦里亏怀差可补。若许生翎，长作枝间化外民。叶为蕉族，暑夏陪花无尽绿。花号美人，直到萧秋未老心。驻颜何术？二五髭髯如面黑。心尚如君，四绕徘徊幸莫憎。秋衣早著，日觅枫光神索莫。幸有黄花，野草丛中已作家。相知十载，淡笑从容无略改。我为年追，疾走时时力已疲。今年止酒，万病来攻穿牖走。知酒有言：“自坏长城孰汝怜”。无非生死，岂值营营为一誓？不日中秋，苟有清光一醉休。崖中孤树，糁玉秋凋凄欲语。诧目葳蕤，喜汝枯杨复出稊。谁云野木，七载相怜成眷属。一事输君，无爱无言过此生。"}