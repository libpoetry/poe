{"id":"592762","title":"和刘伯玄二长句 其二 金龟引","dynasty":"明","author":"欧大任","text":"玉衡星正灵龟跃，翠妫之川下清洛。觜蠵照彩但空闻，岠冉出波讵曾获。莲叶浮游直到今，蓍丛坐守犹如昨。何年铸此铜纽成，炉冶阴阳五花爚。赤符成字八千文，丹甲衔图一万春。将因宝谍频书瑞，更与金章并纪珍。西京龙首未央殿，学士将军时引见。待诏七言同赋诗，出师五道遥催战。一时封拜尽英豪，笔札铭功彝鼎高。总戎别署军司马，持节分驺部曲曹。君不学传介子，挥戈西斩楼兰王。肘后累累朱鹊光，烈城疏爵封义阳。又不学朱买臣，上书立拜会稽守。邸中计吏惊且走，上谒引观郡侯绶。北斗南辰大富昌，徵灵感会绾银黄。馀十三铸还三顾，丈二之组绣文章。金龟□须佩，燕颔终吾辈。竖子不敢前，吒咤千人废。刘生刘生侠者流，六国相印尔所羞。久知童孺如杨宝，今日关西忠孝侯。"}