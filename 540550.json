{"id":"540550","title":"满庭芳 傍有何山亦佳闰六月初七夜戏为天孙赋此","dynasty":"明","author":"王世贞","text":"玉露初零，金飙微送，银浦垂静还波。七襄人倦，纤手掷鱼梭。记得年时此夜，双星聚、乐事还多。生绡底，天鸡唱醒，低语别牛哥。黄昏肠断处，无情乌鹊，忘却填河。渐转低、瑶斗蹙损青蛾。方悟朱明宰闰，排年月、恨杀羲和。常记取，人间天上，要好便多磨。"}