{"id":"1123835","title":"呈陆严州二首","dynasty":"宋","author":"赵蕃","text":"一代诗盟孰主张，试探源委见深长。家声甫里归严濑，句法茶山出豫章。千里寸心长炯炯，十年两鬓漫苍苍。扁舟纵欲乘风去，可不一登君子堂。去年犯雪到严州，呵笔题诗曳履投。所恨决然成间阔，故兹复尔小迟留。精金美玉自有价，伯乐王良无即休。珠玉见褒犹美疢，药须瞑眩疾方瘳。"}