{"id":"1144347","title":"奉和子华秋怀四首","dynasty":"宋末元初","author":"陆文圭","text":"九日秋怀恶，那禁暑气隆。苦吟愁作祟，多病药无功。有客来相访，扃门弗为通。怕谈当世事，遗患及孩童。况值艰难日，那当老病身。后生欺旧辈，俗吏笑高人。易扫张超雾，难清庾亮尘。盐梅正相得，鼎鼐盍调新。痛饮消愁酒，愁城未肯降。阴风吹北户，斜日上西窗。艰食悬禾亩，苛征及苇江。何曾入官府，深愧鹿门庞。得志瘳民瘼，何期与愿违。青灯疏简册，黄土污征衣。道路嗟于役，山川赋式微。秋风动鲈兴，应不践危机。"}