{"id":"338886","title":"疏影·为张古樵赋","dynasty":"清代","author":"过春山","text":"豆棚夕阳草舍。荫满地碎阴，庭户潇洒。屈指西风，一点幽香，占断短篱修架。新梢细补贫家屋，怯露重、几枝低亚。最愁人、款住秋声，坐对雨昏灯灺。长记南山种罢。荷锄归、带月独酌檐下。好是新凉，密护吟蝉，不与霜林同谢。清斋护掣筠笼去，试小摘、冷烟盈把。扫苍苔、拂簟烹茶，呼取邻翁閒话。"}