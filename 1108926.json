{"id":"1108926","title":"三月二十五日饮方校书园十绝","dynasty":"宋","author":"刘克庄","text":"才入中年会面难，安知白首此团栾。不妨时驾柴车出，只作初骑竹马看。伯兄乃汉司徒掾，季子亦唐行秘书。只愿荆花常烂熳，莫令瓜蔓稍稀疏。自古根深枝叶蕃，百年乔木到今存。只留谏草传家世，莫著轺车辱户门。西舍鸣笳索赋诗，东家拽石请书碑。眼中除却壶山外，多是新知少旧知。呼来不许望清光，麾去奚堪作省郎。莫是后身刘快活，插花重入少年场。石室千年不复开，庭花无语委苍苔。席间旧客惟枚叟，白发重将屐齿来。空留藓石仆斜阳，不见奇章与赞皇。何必雍门弹一曲，蝉声极意说凄凉。百年如电复如风，昨日孩提今日翁。乍可生前称醉汉，也胜死后谥愚公。早退分明胜一筹，年行六十复何求。东门瓜与南山豆，谁道君恩薄故侯。后有良工识苦心，今无善听孰知音。老来字字趋平易，免被儿童议刻深。"}