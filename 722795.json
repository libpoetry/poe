{"id":"722795","title":"洞庭春色 次韵寄答松陵徐电发","dynasty":"明末清初","author":"梁清标","text":"独步江东，群推孝穆，志在千秋。尽词华潘陆，恣情采撷，新声秦柳，匠意研求。入洛才人追二俊，遇倾盖公卿便驻驺。吾衰矣，看中原鞭弭，输与林丘。当年陈琳阮瑀，草檄处、名满诸侯。羡扁舟书剑，五湖烟月，春城丝管，六代歌楼。樽酒旗亭风雅会，料此际欧阳放出头。西陵畔，听江湖怒发，笑引吴钩。万里河梁，五羊归棹，夹路春风。看荔枝洲畔，沉香浦外，帘开楼阁，帆动艨艟。载得珠江花鸟去，更千步香薰两袖浓。斜阳岸，正袍青草绿，衣染鹃红。簏藏罗浮旧茧，早办取舞蝶纱笼。问踏歌蛮乐，穿花游女，寻芳何地，拾翠谁从。抛却南天烟月暖，喜北望长安紫气重。骊歌里，听兰桡笳鼓，惊起鼍宫。律转微阳，日当长至，岁月堪惊。正寒生鸳枕，低垂银蒜，绮窗云暗，斗帐香凝。燕市风光怜暮景，更朝雪纷纷移我情。开帘幕，看檐牙飞絮，阶砌堆琼。追思去年此日，迢递向、水驿江程。早月高湓浦，帆停庐岳，一湾渔火，几点疏星。愁拥孤衾彭蠡晓，但五老遥来天外青。数声欸乃，家山万里，乡梦初醒。"}