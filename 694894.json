{"id":"694894","title":"乐归田园十咏 其四 策扶老以流憩至抚孤松而盘桓","dynasty":"明","author":"宗林","text":"扶老手携杖，观幽眼见山。归林飞鸟倦，出岫断云闲。松下寻诗去，溪边载酒还。昔年车马路，今日没相关。闻得农夫说，春回畎亩间。舟车无枉迹，草木有荣颜。寻壑穿云去，径丘踏月还。百年宁几日，能不放心闲。宦海漂流久见几，故园荒废正思归。往迷来悟心方乐，投老寻闲愿不违。新别庙堂无怅恨，旧栽松菊有光辉。池鱼羁鸟还渊薮，童子何劳讲是非。"}