{"id":"685408","title":"饮酒","dynasty":"明","author":"贝琼","text":"六龙骤朝暮，百川无西回。所以陶阮辈，落魄事酒杯。共尽生者乐，勿为死者哀。借问东方朔，桃花今几开。秦皇及汉武，求仙亦荒哉。弱水三万里，何处登蓬莱。与君且一适，随意坐苍苔。坐看万古月，因思万古人。万古人不见，万古月长新。持酒劝我影，可以成主宾。利剑不断愁，火药胡能神。南阮与此阮，一富复一贫。白骨俱化土，碧草空自春。酒尽月欲落，狂歌惊四邻。"}