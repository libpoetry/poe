{"id":"938047","title":"二十二日自北沙移舟作是日闻贼革面","dynasty":"宋","author":"陈与义","text":"宛宛转湖滩，遥遥隔城邑。是时雨初霁，众绿带馀湿。晓泽澹不波，菰浦觉风入。我生莽未定，世故纷相袭。腼然贺兰面，安视一坐泣。岂知虎与狼，义感功反集。尧俗可尽封，呜呼吾何及。气苏巨浸内，未恨乏供给。日历会有穷，吾行岂须急。近树背人去，远树久凝立。聊以忧世心，寄兹忘怏悒。"}