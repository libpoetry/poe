{"id":"698175","title":"体秋","dynasty":"明","author":"倪元璐","text":"乾坤悔狡狯，炉鞴入精微。静者知光彩，道人同气机。似贫非是病，惟瘦胜于肥。至此弥多力，不为暮惰归。惟无可艳羡，所以足欢欣。如水不如醴，好老亦好文。徐熙淡草草，仲统瘖云云。个里真音色，痴人谁见闻。纷华日以远，战胜乃翻癯。教世以黄老，视春犹妇姑。凋枯非杀气，陶炼各丹炉。不晓名场客，神形有此无。势人既函矢，丽子亦圜觚。钟鼓享之背，赍咨赋者诬。舟无水可住，琴不弦能娱。二子心差似，不然即钓徒。大都求自了，萧瑟复何云。与物分家当，如人添面纹。将无含内景，或有怨深文。天帝策司令，清刚为上勋。物理成斯退，津梁元宰痡。占爻得损卦，画佛作眠图。配以秦文净，加之辽鹤孤。豪华无可设，惟有淡眉须。"}