{"id":"807816","title":"八归  秋夜妇病吴门遂不成行赋此此写怀","dynasty":"清","author":"陈维崧","text":"药烟袅罢，炉灰画尽，城上戍火半灭。昨年记入西风候，曾也瘦人如菊，秋衾胜铁。差喜而今身较健，奈妇病、吟声酸切。惹一派、绕砌啼螀，怨苦替人说。准拟枫林蟹舍，霜篷雾箬，去弄烟波寥泬。秋当浓处，月将圆夜，拥棹沈吟旋辍。算不如春里，雨雨风风过时节。偏逢著、五湖霁景，万斛晴光，洞庭秋喷雪。"}