{"id":"1115233","title":"送朱师古龙图少卿帅潼川二首","dynasty":"宋","author":"杨万里","text":"璧水蓬山遍羽仪，颂台公府更光辉。紫荷到眼垂持橐，黄菊关心便拂衣。鬻子运筹年尚少，买臣衣绣日思归。小烦谕蜀须还报，却袖香烟侍太微。甲戌花时策集英，相看须鬓各青青。曲江初别春三月，北阙重来再一星。百石去官君似邴，千年归鹤我输丁。因书若寄杨员外，莫道山寒少茯苓。"}