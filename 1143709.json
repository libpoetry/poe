{"id":"1143709","title":"秋兴二首","dynasty":"宋末元初","author":"方一夔","text":"水花风叶乱萧萧，凉入秋衣怯寂寥。桑落寒香初出市，蓼花新涨欲平桥。半篷烟雨渔家傲，匹马关山客路遥。拍手西风无一事，未妨横笛向耕樵。不堪老病缚閒身，面目峥嵘岁月新。半世略无如意事，五年惯作在家贫。悠悠怀抱希知我，诩诩交游喜负人。俯仰世情都勘破，西风独立岸纶巾。"}