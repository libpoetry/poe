{"id":"602266","title":"雪山歌","dynasty":"明","author":"周光镐","text":"雪山西来，横亘天南几千里。排云划雾，直控穹窿而特起。金沙西流赤日晖，山中之雪常齿齿。忆昔提兵九月秋，雪风泠泠洞壑幽。今来筑垒当长夏，旧雪崚嶒新雪下。朝看剑锷倚青苍，暮落芙蓉片片霜。疑是昆仑浮玉海，直愁花雨下天荒。昨夜营头风瑟瑟，晓起嶙峋散空碧。三军寒色满弓韬，大将霜威攒列戟。虎牙门傍雪山低，越?之水背城飞。羽檄遥来邛塞北，旌旗直度索撞西。百折千盘冰路滑，崖崩石碎马蹄脱。偏裨握槊惨不骄，壮士定力冻欲缺。阴风杀气连宵起，山后山前半营垒。九姓青羌随汉麾，六州番部俱南徙。山头有海云是蛟龙宫，千寻百尺神物潜其中。伐鼓㧿金蛟子怒，飘风吹雹飞晴空。当年汉帝思汗血，西极流沙通使节。昆明渥水产神驹，苜蓿蒲梢归汉阙。于今有道服群夷，不是唐蒙建节时。我欲扫尽雪山砻片石，勒铭永照西南陲。"}