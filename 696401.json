{"id":"696401","title":"奉候林见素都宪平蜀寇致仕三首","dynasty":"明","author":"郑岳","text":"洪都通驿使，庐阜候仙舟。一水遥相望，群山独对愁。交情怜白首，归兴忆沧洲。身退功成日，川江正急流。国步艰难日，天书趣赴时。金牛新战垒，白帝旧城池。羽檄申严令，铙歌杂雅词。乖崖留像处，聊慰蜀人思。幕府功频上，骚坛兴每登。江摇青嶂影，树入碧云层。阵法依诸葛，诗篇出少陵。苍崖看墨迹，长忆汉中丞。"}