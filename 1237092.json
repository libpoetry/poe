{"id":"1237092","title":"四时花鸟图 梨花白颊","dynasty":"元","author":"凌云翰","text":"溶溶院落月三更，此影如何画得成。一树梨花双白颊，诗人闲户作清明。满院薰风清画迟，海榴开到过墙枝。美人窗下闲针线，却爱花间绣眼儿。天香一夕满人间，佳雀飞来意自闲。纵使枝头风露冷，也应不是纥千山。红梅竹里报春光，双鸟依依恋夕阳。自有天生好毛羽，当筵舞袖错教长。"}