{"id":"687664","title":"沙门岛四首","dynasty":"明","author":"孙蕡","text":"忆上銮坡拜紫宸，沾恩曾醉杏园春。空馀姓字传江海，那得新诗泣鬼神。徐韨楼船风信杳，安期瓜枣露华新。等閒鸥鹭休相笑，犹是金莲炬底人。白银堆里涌仙台，岁晚登临亦壮哉。妖蜃吐烟成海市，巨鳌擎石作蓬莱。金蕤翠羽空中见，贝阙珠宫水底开。凯奏北旋应有日，同游俱是济时才。立占沧溟碧玉簪，蜃楼高过百花岩。兴来落笔才无敌，老去从戎力尚堪。诗卷长年留海内，梦魂清夜绕江南。纶音早晚需前席，日望登莱使者骖。沙门沧洲洲上山，九河碣石高巉岩。云来气通巫女峡，月出光映蓝田关。宫前彩凤驾车下，祠底白龙行雨还。浴凫飞鹭沙阳立，疑是青琐晨朝班。"}