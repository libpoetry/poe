{"id":"205230","title":"寄徐清溪·清溪溪上山","dynasty":"宋代","author":"卫宗武","text":"清溪溪上山，九山山下水。山水遥相望，美人隔千里。飞鸿来远音，老鹤喜得类。望履杳无从，岂或尼而止。采兰以为赠，折梅以为寄。芳馨匪常存，怀想恶能已。吾衰年几何，岁月犹川逝。理奥欠析微，书囊未穷底。古杭可苇航，溪流迅如驶。虽爽菊秋期，花时更清美。"}