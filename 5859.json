{"id":"5859","title":"酬张协律","dynasty":"唐代","author":"韦应物","text":"昔人鬻舂地，今人复一贤。属余藩守日，方君卧病年。丽思阻文宴，芳踪阙宾筵。经时岂不怀，欲往事屡牵。公府适烦倦，开缄莹新篇。非将握中宝，何以比其妍。感兹栖寓词，想复痾瘵缠。空宇风霜交，幽居情思绵。当以贫非病，孰云白未玄。邑中有其人，憔悴即我愆。由来牧守重，英俊得荐延。匪人等鸿毛，斯道何由宣。遭时无早晚，蕴器俟良缘。观文心未衰，勿药疾当痊。晨期简牍罢，驰慰子忡然。"}