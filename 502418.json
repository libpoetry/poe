{"id":"502418","title":"云湖渔乐图为陈茂叔赋","dynasty":"明","author":"刘炳","text":"船头书百册，船尾酒百壶。懒骑桃花马，濯缨云水湖。手携珊瑚竿，不挂朱虎符。壮心捲笠泽，浩气凌东吴。寒食春风三月暮，暖涨桃花香簇簇。弱水三千锦浪红，禹门九万晴涛绿。身被紫团宫锦袍，灵槎不厌银河遥。丝纶垂虹八百丈，坐弄明月吹鸾箫。罡风泠泠挽双袖，手扪箕尾闻云璈。醉来晞发支机石，鼓枻天津钓六鳌。"}