{"id":"683476","title":"陈司理公与余有国士之知二纪馀矣其犹子太史君会于蓟门始成此寄","dynasty":"明","author":"王世贞","text":"曾沾拂拭与群髦，回首垂髫已二毛。斗色旧为雷焕剑，风尘今愧吕虔刀。峰过衡岳鸿偏晚，水入湘江鲤更劳。不待蓟门逢玉树，久知贤叔似山涛。病懒青山意自如，颇惭文似负吹嘘。无论孺子曾悬榻，犹忆中郎旧授书。茂苑棠成初惜荫，武陵花发不通渔。吴歌敢作阳春拟，祗是酬恩一寸馀。"}