{"id":"407247","title":"微雨独游江上作","dynasty":"近现代","author":"庞俊","text":"江边泥软清无埃，嗈嗈小车如雁来。过桥人稀暗微雨，黄桑蠹叶知谁栽。十年已见海三变，还馀千树依蒿莱。今年怪事那可说，鳞鳞万室嗟寒灰。满城泪雨不救火，但闻齿击惊奔雷。险中脱命真毫发，至今舌在须衔枚。褕衣甘食岂其意，呼酒一祓胸中哀。春游如梦无觅处，得閒乘兴宁徘徊。虽无携手共幽寂，终胜骇汗相喧豗。归来孤吟复谁和，只有蟋蟀鸣城隈。"}