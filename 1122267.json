{"id":"1122267","title":"寓居全吴江上","dynasty":"宋","author":"姚申之","text":"夜来得酒气增华，兴入丹梯月姊家。两首新诗一篇赋，今年不负木犀花。一雨通宵剪菜畦，波棱生甲晚菘齐。朝来赤脚语言好，醒酒杯羹有宿齑。幅巾萧散一枝筇，身在水云千顷中。抹野乱山随意碧，袅林霜叶可怜红。筑成芋堑那忧饿，爨到扊扅真个穷。饱坐西轩观物变，一瓯浓茗一林风。"}