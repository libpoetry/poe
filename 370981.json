{"id":"370981","title":"绮罗香·壬寅春分约徐丈紫山同赋","dynasty":"清代","author":"厉鹗","text":"水榭收灯，虹梁待燕，判断韶华如许。九十芳辰，一半自今堪数。娇意绪、欲暖翻寒，懒心性、乍晴还雨。已飘残、梅雪鳞鳞，井桃花信未迟暮。箫楼应惜冶思，谁在生香径里，和莺低语。约略东风，好似破瓜眉妩。刚宿露、蝶梦才匀，更惹烟、柳丝偷取。怅年时，一掬春愁，试分知解否。"}