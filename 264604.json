{"id":"264604","title":"吾友晏君弼群丧其良匹作此唁之","dynasty":"现代","author":"王易","text":"殃祸非一端，爱者胡可死。丈夫健官骸，不能保妻子。蚩蚩众生心，大戚尽如此。岂知太仓中，万化若弹指。入门殚张目，荆棘在床几。依稀想声容，终愤不神似。牵裾幼依依，施衣妪泚泚。日落启愁城，风来伫新鬼。此情胡然知，昔我常遘尔。寄语同病人，达观保其齿。人命孰逾百，所欠后先耳。念彼泉下人，弃我犹敝屣。试令易地居，渠苦我何委。爱深当虑兹，况君知命理。"}