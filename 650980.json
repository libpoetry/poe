{"id":"650980","title":"张仲正野仙歌用琴川钱工部韵","dynasty":"明","author":"莫止","text":"当时饮中称八仙，趣味到此难夤缘。野仙又出四明客，倾盖况在清樽前。红梅花开赏春霁，朱帘绿幕齐高搴。吾侪水部本好士，未是佳客何曾延。野仙南来致双鲤，中有尺素从两钱。乃知行迹遍海壖，乘春却踏梁溪船。好山好水入挥洒，意匠所至无馀笺。得来赠遗多妙墨，鸾仪鹄影惊联翩。酒酣运笔等垩帚，高堂白日生云烟。岂须藏袭待他日，放手己见人争传。行囊中有端石坚，品高不肯随时妍。三花插巾笑起舞，但脱俗韵称高贤。吾歌野仙止于此，此意已逐高鸿鶱。"}