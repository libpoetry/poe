{"id":"740516","title":"秦山望海歌","dynasty":"清","author":"黄达","text":"祖龙雄心控八极，车辙欲穷神禹迹。驱山直到海东头，千载犹传驰道直。一卷矗立张溪滨，登临咤叱惊鬼神。阿房已烬陵隧毁，至今山姓犹称秦。我来正值秋风发，万里沧波坐超忽。扶桑若木望依稀，鳌掷鲸呿纷出没。古今何事无变迁，几回海水成桑田。高三过五竟安在，惟有寒潮去复还。"}