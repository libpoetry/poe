{"id":"455397","title":"劫灰","dynasty":"当代","author":"添雪斋","text":"石炭纪，二叠纪。三叠纪，侏罗纪。白垩纪，第三纪。或裸子，或被子。亿载生，亿载死。涅为石，凝筋髓。储阳和，融金水。育电阙，驱钢兕。逢瑞世，价倍蓰。掘千寻，探其址。火井间，烷气里。发万氓，求一匦。得一匦，血累累。黑玉色，践酣紫。氓者殇，如敝屣。氓者生，如蝼蚁。斯人去，须防弭。国有器，难怙恃。国克谐，请誉美。仅戋馀，某篇诔。百十字，载片纸。槐花开，瑩白蕊。槐花落，雪浩弥。石有心，涕泗起：“吾魂黑，曰谥燬。名劫灰，劫未止。阳和变，杀气始。夭砂丁，实上旨。匪吾非，匪吾是。谓何哉，谓天只”。复春深，耘春耔。田畻间，彼妇仔。日继日，望而跂。土半抔，归家矣。远天霁，云流绮。采采之，青芣苢。"}