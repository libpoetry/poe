{"id":"486774","title":"买陂塘 赋东郭草堂","dynasty":"明","author":"张肯","text":"爱草堂、带村连郭，门前碧水千顷。秋波泠浸遥山晚，青镜净涵眉影。沙浦迥，怪隔水渔歌，鸥梦都惊醒。时乘小艇，向柳外花边，载诗载酒，独尽漫游兴。谩重省，且得身闲心静，乐事自甘瓢饮。好怀谁道中年减，佳趣更多吟咏。□转径，门正对朝阳，不怕梅花冷。流年暮景，肯容我为邻，相依卜筑，共尔两家隐。"}