{"id":"758474","title":"迈陂塘","dynasty":"清","author":"吴藻","text":"袅香丝，文心一缕，缠绵幽绪难理。落花庭院春将老，多少冷吟闲倚。愁不已。问早向莲台、忏得聪明未。华年有几。渐结损红蘅，歌残秋雁，介面泪如洗。伤心事，除却兰姨琼姊。眼前谁复知己。瑶清旧侣和烟散，亲舍白云无际。仙去矣。剩一串骊珠，怕逐天风起。碧空苕递。莫追忆前尘，才完小劫，珍重玉京里。"}