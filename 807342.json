{"id":"807342","title":"水调歌头  汾西侯仲辂示我九日纪梦词二阕依韵奉和 其二","dynasty":"清","author":"陈维崧","text":"一笑老松下，握手亦前缘。昨宵黄花节候，妒汝小游仙。推道巫云入梦，谁料玳筵真个，事已遍流传。我在银笙底，偷谱鹧鸪天。追代马，挟赵瑟，是何年。兵家女有殊色，可许阮公眠。讵少朱门丝管，那抵青楼帘槛，如镜复如烟。天上兔华满，只照别家圆。"}