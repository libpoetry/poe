{"id":"764754","title":"百字令  题震修小照次韵","dynasty":"清","author":"严绳孙","text":"梦回身世，待与子、呼酒细论齐物。个是文场摧敌手，所向一时坚壁。白日难挥，黄金易散，弹指菁华歇。短衣射虎，怜渠未是侯骨。我是海鸟忘机，君休自叹，归燕红襟只。飞絮乱花浑不管，零落六朝烟月。生即同年，居偏对宇，老觉关情切。芒鞋相待，共君踏遍冰雪。"}