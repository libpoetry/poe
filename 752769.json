{"id":"752769","title":"芦溪舟中","dynasty":"清","author":"严谨","text":"芦溪溪船小于叶，芦溪舟子猿猱捷。溪流直下不可前，短篙借作短兵接。?间却受两三人，看山不分谁主宾。哑哑数声出芦去，濛濛烟霭迷溪滨。中无馀地不得卧，欠伸常自跏趺坐。沾衣欲湿雨忽来，篾帘半扇芦篷破。天低野旷邻钟急，争向村中买箬笠。舟子西笑指斜阳，顷刻阴霾尽收拾。候馆依稀在眼前，对床今夜任安眠。沿溪急棹二十里，回望芦丛何处边。"}