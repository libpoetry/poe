{"id":"623162","title":"梅花落","dynasty":"明","author":"郭之奇","text":"雨中遥忆梅花落，梦里时教玉艳分。东阁数枝愁水部，空庭一片懊参军。为尔咨嗟长独立，馀香远迩风前入。气味偏依冷韵留，精神转令寒芬袭。寒芬冷韵逐谁飞，银缸金鼎耀霜帏。满面红妆相对出，谁怜白雪少光辉。以兹感叹为花泣，寄语阳春花下集。取实和羹自有时，花落花开毋太急。"}