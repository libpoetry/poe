{"id":"1041532","title":"阴山女歌","dynasty":"宋","author":"刘敞","text":"种玉不满畦，种花易满枝。玉生寄石自有处，花飞随风那得知。婵娟翠发阴山女，能为汉装说汉语。春心未知向谁是，夜弹琵琶泪如雨。赤车使者过凤凰，闇中一闻先断肠。碧窗锁烟未容去，侍儿密献江南珰。鹊飞上天星沈海，人心不同事随改。剪环洗妆许君老，百年如梦情终在。妾乘油壁郎乘骢，西陵松柏墨色浓。新欢未已旧愁起，水流曲曲山重重。周周衔羽鹣比翼，天生相亲人岂识。虽不及清路尘，犹当作山上石。"}