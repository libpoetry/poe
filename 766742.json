{"id":"766742","title":"念奴娇 其一 和漱玉词","dynasty":"清","author":"王士禛","text":"疏风嫩雨，正撩人时节，金闺深闭。几日园林春渐老，遍是莺声花气。红友尊残，青奴梦醒，寂寞浑无味。关山万里，飘零尺素谁寄。香阁曲曲回阑，残朱零落，都为伤春倚。厌说鸳鸯还待阙，绣被朝朝孤起。额洗雅黄，眉销螺碧，亸尽相思意。春来情思，小姑将次知未。"}