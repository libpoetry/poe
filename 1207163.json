{"id":"1207163","title":"水调歌头 癸未中秋雨闷中示德衡弟","dynasty":"元","author":"蒲道源","text":"天公何见戏，凡事每相乖。应知今夜秋半，故□放云霾。不遣姮娥窥户，空使骚人赏客，尊俎预安排。无复弄清影，只自黯愁怀。下帘栊，收绮席，罢金钗。谁能为我，叩广寒玉殿令开。待得良辰美景，却遇凄风苦雨，好事实难谐。高卧清无梦，檐溜滴空阶。"}