{"id":"117775","title":"次韵子瞻游道场山何山","dynasty":"宋代","author":"苏辙","text":"两山相负为峰麓，流水重重注溪谷。游人上寻流水源，未觉崎岖病双足。山深下视云漫漫，径垂石底千屈盘。松林阴森白日静，忽惊人世如奔湍。客行不避苦寒出，僧定端居不下席。人生嗟与草木同，置身所在由初植。堂中白佛青髻鬟，气象冲淡非人间。坐令远客厌奔走，径欲筑室依空山。木鱼桹々夜将旦，星斗欹斜挂山半。行役有程未可留，将出山门复长叹。"}