{"id":"1225228","title":"李龙眠莲社图","dynasty":"元","author":"吴师道","text":"远公庐山下，手种玉色莲。清修香火社，杂还山林贤。龙眠弄笔墨，貌出晋宋前。横桥虎溪水，古木东林烟。须眉策遗老，瓶磬趺枯禅。石坛花雨落，稽首西方仙。休吟散梵帙，风炉荐寒泉。矫矫靖节翁，归心赴斜川。分手溪上笑，攒眉社中缘。淋浪漉酒巾，篮舆摇醉眠。止饮谅匪难，耻受异教牵。空山旧行迹，寂寞馀千年。竟令妄庸儿，慑诱纷相传。陶翁我尚友，掩卷心茫然。"}