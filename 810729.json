{"id":"810729","title":"遣愤四首","dynasty":"清","author":"毛澄","text":"宗藩周召辟金汤，手捧乾坤奉禦床。创业夙闻盟带砺，专征今见误封疆。烽烟匝地清江浦，楼橹粘天黑水洋。一局残棋千载惜，虎门风雨恨苍茫。巍巍天半禁中楼，塞雁高飞过亦愁。贾谊岂无书作饵，袁安空有涕长流。旄星射牖三宫曙，海月随槎万里秋。传说君王自神武，时时含笑看吴钩。茫茫西北几交兵，那见沧溟跋浪鲸。直恨未曾填大海，可怜无益筑长城。戈船下濑涛声伏，炮石飞车地道平。万古中华无此祸，古人何事不迟生。极目萧条四海空，孤臣草莽泣秋风。十年刍秣军无用，百两金缯国已穷。赵社未墟由将帅，吴宫虽沼亦英雄。冰天尚有桥山泪，洒遍龙沙万木红。"}