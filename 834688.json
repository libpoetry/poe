{"id":"834688","title":"暗香 晚登燕子矶，寄蘋湘、漱泉","dynasty":"清末民国初","author":"冯煦","text":"数声怨笛。又无端唤我，来寻陈迹。点点峭帆，半带残阳下荒驿。幽壑潜蛟自舞，浑怒卷、银涛千尺。甚绝磴、一线侵云，犹有晚樵识。归客。正恻恻。数断角剩烽，总是离索。俊游记得。春草如烟上吟屐。茸帽西风渐暝，空望极、危岑寒碧。算旧日、携酒处，去潮更急。"}