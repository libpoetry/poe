{"id":"78284","title":"醉歌·往时一醉论斗石","dynasty":"宋代","author":"陆游","text":"往时一醉论斗石，坐人饮水不能敌。横戈击剑未足豪，落笔纵横风雨疾。雪中会猎南山下，清晓嶙峋玉千尺；道边狐兔何曾问，驰过西村寻虎迹。貂裘半脱马如龙，举鞭指麾气吐虹，不须分弓守近塞，传檄可使腥膻空。小胡逋诛六十载，狺狺猘子势已穷。圣朝好生贷孥戮，还尔旧穴辽天东。"}