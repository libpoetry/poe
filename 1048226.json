{"id":"1048226","title":"和彦常看月","dynasty":"宋","author":"韦骧","text":"双扉窈窕疑仙穴，锁宿弥旬尘事绝。夜色萧然鼓二更，联步空庭望寒月。众星掩抑天无云，万瓦鳞鳞带霜雪。俯看腐草亦光辉，仰数冥鸿自行列。瑶台十二好裴徊，银界三千孰分别。钩帘却坐未欲寝，况有高谈助清澈。匆匆置酒当虚檐，肴蔌饤饾殊微纤。长檠彻去不复用，岂假密炬徒炎炎。追思李杜篇章妙，亦有狂语时相兼。举杯劝饮一何怪，斫桂浪恣尤难厌。岂如我辈赏以意，一觞一咏情何恬。兴阑影侧各分散，心月两适俱无嫌。"}