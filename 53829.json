{"id":"53829","title":"黄湾述怀二十二韵寄钱思复","dynasty":"明代","author":"贝琼","text":"海岱初云扰，荆蛮遂土崩。王公甘久辱，奴仆尽同升。远将妻子，端居谢友朋。草堂森苦竹，瓜圃蔓寒藤。地尽山光断，天昏海气蒸。夜深常畏虎，秋后更多蝇。鹤发愁难理，乌皮懒自凭。娉婷羞不荐，龌龊怯先登。拔剑歌谁和，闻笳寝复兴。过逢欣已绝，疾病恨相仍。自拟秦民去，重烦鲁使征。吹毛多见谪，刺舌尚须惩。耆老惟君在，文章对客矜。才全怀白璧，道重比朱绳。虎榜名非忝，鸡林价尽增。极知童子陋，深愧大巫称。最忆春停骑，高谈夜剪灯。病驹终弃掷，生鹘必飞腾。迹已从信屈，时多任爱憎。赋诗闲莫废，好事老犹能。汉月今频满，天河本自澄。山阴有孤棹，雪下兴还乘。"}