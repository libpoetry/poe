{"id":"580448","title":"美女篇","dynasty":"明","author":"江源","text":"美女淑且都，蝤颌白玉肤。弱臂约金钏，纤腰束罗襦。容华比桃李，无乃倾城姝。顾盻生光彩，咳唾落明珠。问女何所止，乃在都城隅。高居起层楼，朱户临九衢。闭门学女事，婉娩敦诗书。令颜孰不慕，币聘争先趋。此女慕高义，玉帛徒区区。不羡大长楸，不慕执金吾。君子孰可匹，惟希梁鸿儒。媒约何因循，中夜起踌躇。盛年不再至，容色安所如。"}