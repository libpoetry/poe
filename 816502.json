{"id":"816502","title":"咏史","dynasty":"清","author":"惠周惕","text":"似说天书下紫宸，筑宫养赡聚流民。壶餐那得移诸邑，木酪曾闻活几人。肯与再生犹有策，若驱为盗岂无因。公田租挈年年重，且议宽征事抚循。入关有诏勿苛留，乡部纷纷更有求。民死岂关官长事，岁饥空使庙堂忧。简田比日灾为甚，报政今年课最优。远近庶司无失职，欲从何处问侵牟。"}