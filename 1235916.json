{"id":"1235916","title":"又次韵述怀见答","dynasty":"元","author":"宋褧","text":"搏桑日出事纵横，浊酒能浇磊块平。占籍神州将百岁，晚风空送杜鹃声。居庸一带雨馀青，历鹿车声久厌听。梦到江南旧游处，钓鱼矶畔柳风停。菟裘无地可田园，犹是栖栖择木猿。昨夜洛阳风雪甚，袁安依旧卧衡门。虚庭罗雀砌生苔，紫燕穿帘似见猜。开尽碧桃凝伫久，麻姑书信几时来。"}