{"id":"356484","title":"台城路·采香吟老蘋洲绿","dynasty":"清代","author":"项鸿祚","text":"采香吟老蘋洲绿，疏花细垂凉穗。荇蔓分肥，芦根比瘦，添了横塘秋意。铅华倦洗，怎未到飘零，自怜憔悴。小立蜻蜓，冷烟红飐夕阳碎。明明翠绡聚泪，短篷凝望处，离恨难寄。怨碧江蓠，愁黄浦柳，一样飞蓬身世。沙头岸尾，蘸几笔燕支，水村图里。倒影鸥波，欲扶扶不起。"}