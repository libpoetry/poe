{"id":"807730","title":"风流子  除夕几士大兄以新历蜡炬饷我赋此奉酬因怀亡弟半雪并寄三弟纬云于都下四弟子万于宋中","dynasty":"清","author":"陈维崧","text":"白头兄弟在，将进酒、且赋小秦王。叹世上鸡虫，笑人寂寂，天边蜍兔，去我堂堂。谁相寄、一编书是凤，千炬蜡成凰。检处从头，时乎已暮，烧时见跋，夜也何长。可怜惟一雁，东风催散去，永不成行。回想去冬今夜，人正颠狂。算年去年来，枫根少历，春阴春雨，燐火无光。知尔天涯二季，一样沾裳。"}