{"id":"506255","title":"起晦钟文学有诗呈国子萧先生倚歌和赠","dynasty":"明","author":"周是修","text":"一从棹雪剡溪归，五载怀贤思不违。耽酒每闻陶靖节，看诗长慕谢玄晖。延津佩剑愁龙化，洛浦吹笙想凤飞。休用六韬穷术数，且将三易尽精微。骅骝出路增时价，美璞藏山耿夜辉。桂岭陇高鱼度阻，楚天云远雁来稀。郊居晚雨深萝薜，洞府秋风老蕨薇。割席管宁原自负，卜邻王翰愿相依。频年异县伤离别，何许连床听发挥。稍待约同黄礼辈，再随流水觅岩扉。"}