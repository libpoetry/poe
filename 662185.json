{"id":"662185","title":"秋日寄宋侍御","dynasty":"明","author":"石宝","text":"西风吹鬓毛，忽忽惊节变。疏篱渐飞萤，故垒欲辞燕。亦有蛟雷鸣，中夜捉纨扇。缅怀同心人，怅望不可见。起对庭前花，银河白如练。况逢重七日，儿女试针线。宁知牛与女，此夕真欢宴。百年离合情，忽如萍蓬转。富贵浮空云，豪奢落花片。安能不衔杯，苦与岁月战。黄金不铸身，白石不镂面。负此令时节，回首岁将晏。"}