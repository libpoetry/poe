{"id":"1100974","title":"行路难","dynasty":"宋","author":"李龏","text":"君不见长安城北渭桥边，长安恶少不少钱。飞窗复道传头饮，金鲸泻酒如飞泉。春风细雨走马去，鸣鞭晚出章台路。半垂衫袖揖金吾，谁道黄金如粪土。床头黄金尽，中门为异域。骨肉且不顾，促刺复促刺。世路有趋竞，人无一定颜。何处是平地，暗水自波澜。君不见建章宫中金明枝，春花落尽蜂不窥。双轮晚上铜梁雪，当春对酒不须疑。行路难，君好看。"}