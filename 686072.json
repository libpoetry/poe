{"id":"686072","title":"五日同诸公观竞渡二首","dynasty":"明","author":"卢龙云","text":"三年海上笑栖迟，又到壶觞五月时。竞渡闾阎还楚俗，并游儒雅总吾师。光添舞袖辟兵綵，红映酡颜续命丝。岁稔民间饶乐事，临流卮酒未应辞。天留霁色傍江开，画舸轻桡叠鼓催。渔父不知吟泽恨，楼船堪并济汾来。风含兰气宜新浴，霞带蒲香入旧醅。傍晚榜歌听互答，舟前争道锦标回。"}