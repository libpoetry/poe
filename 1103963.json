{"id":"1103963","title":"大德元年丁酉岁六月大雨前所未见父老云百八十年无此水矣仲退赋长句纪事次韵","dynasty":"宋","author":"徐瑞","text":"曾将太乙推主客，不眠坐数莲花滴。今年春夏甲子雨，白发无端为忧国。乘船入市谶不虚，平陆成江势何斥。乃当六月初五夜，天意冥冥难察识。直疑女娲功未完，石破天穿地维折。飞廉上助澎湃威，冯夷不辟泉源脉。城中鱼鳖混生人，楼堞瀰漫不计尺。彭城当年二丈八，苏公堤卫无遗迹。喜闻贤守力赈济，安得神人拔其塞。不然帝复陆浑怨，特遣五龙施此溺。"}