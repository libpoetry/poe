{"id":"623128","title":"念七早望烟景全收奇峰亦渐豁矣","dynasty":"明","author":"郭之奇","text":"山心知我好灵奇，幻景齐归风雨时。始至相看犹偃蹇，稍深忘倦共迷离。此时坐对烟溪上，殊形诡意争来向。峥嵘列岫假神工，突兀孤峰凭鬼匠。须臾影国变疑城，云收雾卷碧霄清。五夜微霜林外白，寒空晓日数峰生。奔湍稍定峰渐豁，水色山光同洗抹。倦眼初逢物象新，大钧仍许阴阳割。割去天边剩目形，众山皆醉我独醒。微吟漫倚扁篷立，笔落还摇万点青。"}