{"id":"1102591","title":"常州天庆观画龙二世传仙笔一点睛乘雷电飞去一经兵火亦不复存","dynasty":"宋","author":"俞德邻","text":"毗陵天庆宫中壁，夭趫双龙势千尺。鬐圆尾壮角浪平，目深鼻豁鳞纤密。一龙点睛已飞去，电掣金蛇雷破柱。一龙旧壁尚蜿蜒，朝昏恍惚腾云雾。黑风动地劫火燔，鬼神糜烂龙崩奔。苍生百万化鱼肉，?池觱沸骸陵屯。灵物去留应有数，戛铜吹竹谁韶頀。会归罨画吸清溪，一雨八荒均布濩。"}