{"id":"704917","title":"陪侯戎院何方伯张都阃东巡避暑铅山观音洞","dynasty":"明","author":"霍与瑕","text":"骢马出东郊，缘溪剪草茅。地分闽越界，天在夏秋交。古洞鸣泉籁，晴烟隐树梢。纳凉无此胜，吾欲结新巢。远水来青障，横桥锁绿流。芳溪循曲径，危石立高邱。为避无穷暑，欣逢物外秋。华胥仙界在，那更问三洲。洞外似沃焦，洞里忽水消。六月不知暑，八风常自调。尘避庾公扇，泉分巢父瓢。隔山丛桂在，何处隐堪招。古寺嗟零落，云岩羡寂寥。有峰如卓笔，入洞似乘轺。景胜诗偏壮，风多酒易销。不知东道主，还肯再招邀。"}