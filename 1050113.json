{"id":"1050113","title":"高鸿送唐彦范司勋移苏守","dynasty":"宋","author":"郭祥正","text":"高鸿方冥飞，万里不回首。况当移杪时，霜露湿星斗。鼓翼无何乡，永避网罗咎。君子重出处，此义安可负。嶷嶷潭府公，清誉比琼玖。节制临八州，时命非不偶。胡为请分务，念念在林薮。切尝听公言，三朝禄食久。四十有五年，数为漕与守。慎事无纤瑕，收身养吾寿。儿孙皆赏延，君恩诚已厚。朝廷新法度，利害喧众口。纷驰使者车，必行无可否。嗟予力已疲，何以为父母。不待老有请，连章至八九。君相惜其才，符竹今仍剖。苏台古名邦，震泽当户牖。拜恩臣岂邀，客贺但挥手。便道将径归，辞疾上印绶。家园瞰西湖，云月是邻友。翛然一榻外，长物复何有。隐几悟僧禅，颓形若陵阜。不学陶朱公，反为利端诱。不学陶渊明，区区爱琴酒。文王如搜贤，肯弃渭川叟。行己无固必，资深逢左右。重来作霖雨，一洗苍生垢。信哉孟轲氏，和任著伊柳。独善名易灭，兼济垂不朽。噫嘻高鸿篇，在理或可取。"}