{"id":"80764","title":"龙湫歌·环湫巨木老不花","dynasty":"宋代","author":"陆游","text":"环湫巨木老不花，奫沦千尺龙所家。爪痕入木欲数寸，观者心掉不敢哗。去年大旱绵千里，禾不立苗麦垂死。林神社鬼无奈何，老龙欠身徐一起。隆隆之雷浩浩风，倒卷江水倾虚空。鳞间出火作飞电，金蛇夜掣屠云中。明朝父老来赛雨，大巫吹箫小巫舞。祠门人散月娟娟，龙归抱珠湫底眠。"}