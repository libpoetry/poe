{"id":"1120491","title":"金山十咏呈坦叔 奎文阁","dynasty":"宋","author":"周孚","text":"煌煌百宝函，珠璧烂星月。惊倒西域胡，祥光与天接。江云隐檐楹，海月净窗几。安得德云来，与渠同徙倚。大地不解容，四众俱欲杀。不辨如是心，定难消此衲。微风不动波，瑩可照毛发。谁解与渠磨，寒空秋夜月。馀妖屏蛇虺，老屋化金碧。惜无柳柳州，为铭岩下石。一辱云汉章，林壑遂增价。便是补陀峰，还须避三舍。不见碧眼胡，忽忽心未稳。印心须此经，烦君剩传本。谁云沧溟深，一吸了无在。试问何样人，身如椰子大。寥寥清夜月，现此亭中水。谁能同斯游，归唤寒山子。方惊匹练横，忽骇群羊散。纵使踣苍崖，老禅唯解看。"}