{"id":"153272","title":"留别龟山白禅老兼简杨居士介","dynasty":"宋代","author":"贺铸","text":"汴尾望龟山，人烟了可数。长淮断日风，浩若千里阻。舟无百石载，两腋忧双橹。鷁首荡颓波，中流几翔舞。维梢迫曛暮，坎坎禅林鼓。曳锡辱来过，依然识眉宇。青荧灯火畔，再得亲软语。多慙晚闻道，忠义夙自许。刚肠愤激际，赤手搏豺虎。过壮缠百痾，余生托儿乳。羸躯假缓死，岂复胜冠组。会约子云孙，西岩两庵主。"}