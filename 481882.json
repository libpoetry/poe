{"id":"481882","title":"鸡公垄","dynasty":"明","author":"王恭","text":"荒岗古墓鸡垄边，蔓草离离生野烟。狐狸养子隐荆棘，乌鸢作巢衔纸钱。石麟埋沈土花湿，雕砖剥落樵人拾。天阴燹火暗复明，月下精灵语还泣。此坟未必无子孙，夙昔传闻皆宦门。浮荣一去不复盛，空馀古木啼清猿。谁家新冢高数尺，又买西家坟头石。忆过秦中北邙路，丧车辚辚冢无数。黄金买山葬死灰，昨日官军斫坟树。崩茔断圹碎苔痕，髑髅无声眠草根。生前意气动山岳，身后凄凉邈九原。君不见羊公岘首石已刻，季子延陵碑尚存。锦袍醉倒长安市，谁招?石江心魂。岂知百年后，身世两俱没，贵贱终同草上尘。升沈且进杯中物，笑矣乎，悲矣乎，眼中之人今有无。"}