{"id":"167846","title":"徐彦猷以仇池诗句为韵作诗十四章见示答之","dynasty":"宋代","author":"朱槔","text":"徐侯笔下波涛宽，新诗示我清且闲。谁能辛苦学饭颗，格辙已到元和间。春寒十日不出户，坐想江柳分烟鬟。东坡老仙有奇句，析韵琢句光斓斑。疾雷一洗牛蚁闹，羯鼓略惊桃李顽。周郎知音亦已久，促车着语谁当删。大弨六钧古称重，汝自力弱无由弯。胡为坎坎事嗤点，今古可笑儿童孱。乡关春物入意匠，水光花气相回环。莫嫌众口乱如沸，当见三耳生其颜。嗟吾和诗虽已晚，识君妙意存高山。告君诗妙须饮酒，社瓮一醉宁当悭。"}