{"id":"1122642","title":"送高才卿守永康","dynasty":"宋","author":"洪咨夔","text":"同社纷纷早上坡，一麾独爱晚婆娑。矜春桃李好能几，饱雨稻粱收更多。管摄三才还正大，陶镕万象是中和。西风未用轻分手，尚欲从君细切磋。岷峨悽怆未全苏，急要诸公着力扶。政似刈葵难放手，民如种树莫搔肤。雪山西去三边静，沬水东来万井腴。小队还家聊上冢，天寒早与问无襦。"}