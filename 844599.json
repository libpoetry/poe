{"id":"844599","title":"秋夜不寐二首","dynasty":"清末民国初","author":"费墨娟","text":"惆怅光阴指一弹，卷帘枫叶又飘丹。香消猊鼎烟犹袅，酒热银铛漏已残。几阵雁声惊短梦，一庭花影上朱栏。披衣起步荒园里，风静枝头露未干。连朝暑气已全收，转瞬驹光不可留。篱菊花开知换节，庭梧叶落又临秋。真情伤我惟离别，俗事劳人是应酬。况值沧桑今世局，我心日日只萦愁。"}