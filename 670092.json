{"id":"670092","title":"齐侠行","dynasty":"明","author":"李攀龙","text":"简书八道发明光，诏徙群豪赴朔方。神武临轩耽虎视，将军秉钺郁鹰扬。山东十二诸侯国，海滨五百义士乡。厌乱齐臣思定伯，殷忧汉使出勤王。敌骄拟纵田单火，客愤能飞驺衍霜。彀骑人人白羽箭，民兵处处绿沈枪。九河寒色旌旗动，岱岳秋阴鼓角长。各倚少年轻燕颔，曾经遣戍守渔阳。一匡九合岂受赐，排难解纷不可当。往岁潢池先陷阵，三时大战银冶场。功名未致有庄贾，肝胆欲倾无孟尝。天子只今顾西北，男儿侠骨埋边疆。"}