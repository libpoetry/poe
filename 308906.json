{"id":"308906","title":"东风第一枝·樱桃","dynasty":"现代","author":"赵熙","text":"玉子圆匀，珠胎点滴，几天红到如许。醉时三月登盘，霁色万星照树。筠笼上市，恰才听、卖花声住。算几村、杏子枇杷，一色淡青烟雨。曾梦入、上兰旧句。曾擎出、大明归路。老来新笋初香，衔得乱莺最苦。蔗浆除热，剩留赠、歌唇樊素。认此心、玛瑙春痕，颗颗泪绡难数。"}