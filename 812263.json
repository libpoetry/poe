{"id":"812263","title":"和于沧岩明府东湖曲","dynasty":"清","author":"朱霈","text":"鄱湖水长浪花粗，东湖清浅漾菰蒲。采罢莲花采莲子，留郎莫遣出鄱湖。浮舟寺里木莲开，荐福寺前黄叶堆。输与僧家来往便，渔船才过酒船回。去年曾约泛湖游，今日花开独倚楼。莫怪归期还失信，信潮原不到湖头。湖边娇女怯春波，欲浣春衣愁柰何。不唱《洗红》及《白纻》，年来学得《懊侬歌》。"}