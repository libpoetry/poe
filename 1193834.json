{"id":"1193834","title":"白菊六首","dynasty":"唐","author":"司空图","text":"人间万恨已难平，栽得垂杨更系情。犹喜闰前霜未下，菊边依旧舞身轻。不疑陶令是狂生，作赋其如有定情。犹胜江南隐居士，诗魔终袅负孤名。莫惜西风又起来，犹能婀娜傍池台。不辞暂被霜寒挫，舞袖招香即却回。自古诗人少显荣，逃名何用更题名。诗中有虑犹须戒，莫向诗中著不平。登高可羡少年场，白菊堆边鬓似霜。益算更希沾上药，今朝第七十重阳。为报繁霜且莫催，穷秋须到自低垂。横拖长袖招人别，只待春风却舞来。"}