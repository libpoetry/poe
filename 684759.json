{"id":"684759","title":"代所思别后阿姚","dynasty":"明","author":"王彦泓","text":"相逢羞涩怕猜嫌，别去那知怅恨添。独对镜奁空怏怏，乍拈针剪复恹恹。梦魂弱絮从风乱，心绪系花被雨沾。悔不暂留欢且住，未妨长隔一重帘。手把钿钗侍镜台，销魂人处尺书来。行间小印关心看，摺后余文背面开。迸泪欲揩犹未敢，廋词捷悟更防猜。长将袖却从漫灭，每到幽窗展一回。刚剩残梅几片飞，全枝都似伴郎归。风波狭路惊团扇，花月空庭泣浣衣。翠被半闲来梦晚，绣窗无暇报书稀。湔裙不为春韶出，贪遇停船旧石矶。隔窗姊妹唤朝眠，好梦关心记未全。守定誓盟金鸭畔，望穷书信纸鸢边。文犀领扣新偏脆，绣雀鞋帮旧更鲜。每到百花生日日，未曾凄闷似今年。墙头金柳罩儿家，窗掩轻寒六扇纱。心病倦挑心字领，睡鬟松落瑞香花。园林霁爽初煎酒，院落阴沉好斗茶。莫负一川春水绿，支机人望正浮查。"}