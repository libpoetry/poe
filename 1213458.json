{"id":"1213458","title":"葛岭行","dynasty":"元","author":"陈孚","text":"葛岭相君之故居，昔年甲第临通衢。钱横花间甃作径，锦铺泉底流为渠。后庭三千倾城姝，歌舞绝世冰肌肤。麒麟银裳龙绡裾，佩以文螺木难珠。相君出拥万虎士，各操斗戟左右趋。剑履上殿帝赐坐，驼蹄七宝分御厨。望尘拜者颂元老，伊尹周公所不如。岂知一旦事瓦裂，锒铛铁锁载以驴。我偶过此访废址，狐兔纵横草焦枯。琨台瑶砌不复见，已有野人来种蔬。却怪当时凿隧道，挟诈出入潜如狙。大臣一身佩天下，版墙复壁何谬欤。山童从我一壶酒，回首落日悲欷歔。摩挲仆碑共踞坐，尚是御赐淩烟图。"}