{"id":"421163","title":"高阳台 其二","dynasty":"近现代","author":"陈去病","text":"拥髻填词，凭肩玩月，当时几许欢娱。底恁匆匆，留伊不住何如。翩鸿一瞥灵氛邈，剩孤怀、渺渺愁予。影模糊。雁杳鱼沈，没寄封书。蓦然锦字传来快，讵看犹未了，泪已涟洳。道受新凉，恹恹人忒慵疏。秋风从古称多厉，怎禁他、辛苦程途。病曾无。碎矣侬心，梦也惊呼。"}