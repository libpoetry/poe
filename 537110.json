{"id":"537110","title":"黄山歌题叔宝画赠新安吴孝父","dynasty":"明","author":"王世贞","text":"吴生方袍白纶巾，顾我自谓黄山人。彭城钱谷画绝伦，复与黄山传其神。此山虽小据地脊，根压天目排秋旻。三十六峰玉突兀，千一百仞金嶙峋。广成授丹轩辕炼，至今草木含阳春。病夫投袂见起色，拟踏青鞋寻隐沦。人言吴生不复此山住，大艑峨舸五湖水。前者长干一醉归，橐装尽付金陵子。已同嘉宾令财尽，复慕琅琊为情死。真州桥边酒似油，长卿去逐文君游。壁立犹存上林赋，衣单不典鹔鹴裘。此山猿鹤夜啼怨，其若吴生方掉头。呜呼人间奇事不易述，宗生欲挟众山归，吴生欲挟黄山出。男儿有心复有足，安能兀兀穷岩守苓术。要使兹山长属君，吾歌与谷丹青笔。"}