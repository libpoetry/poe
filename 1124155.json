{"id":"1124155","title":"寄答潘文叔并属恭叔五首","dynasty":"宋","author":"赵蕃","text":"人生无友朋，何以攻短阙。我交君弟兄，意合非固结。奈何不须臾，已复经岁月。叶落政知秋，竹新还缥节。君家舍人公，世谓王杨作。谁知所传授，白首终林壑。至今有源流，泾渭分清浊。岂比世上儿，风姿矜濯濯。主簿舍徙说，御史身耻呈。夫岂为异与，义理可不明。嗟哉后来者，窥踰多丧贞。所以使古人，炯炯长擅名。平生蒋诩径，家傍扬云宅。木老夏敷阴，泉疏春动脉。索居每怀弟，斗食身久客。况乃蒲柳姿，茂悦非松柏。斯文吕与张，用世故落落。年来踵蒿原，天意亦已虐。君尝登其门，如户发管籥。何当传相授，此道得深酌。"}