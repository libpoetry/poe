{"id":"1113982","title":"宿开平寺去剑浦二十里有泉石之胜曩与郡守谢德夫同游今一纪矣溪山草木依然住持犹旧人也感叹有作二首","dynasty":"宋","author":"李纲","text":"旧游浑似梦，佳处每难忘。地僻溪山秀，春深草木香。世途方梗棘，老景自凄凉。衲子那知此，闲中气味长。往年同谢老，胜赏到开平。步屧山云细，回舟溪月清。光阴双转毂，身世两浮萍。愿卜幽栖地，翛然得此生。"}