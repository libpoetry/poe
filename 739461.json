{"id":"739461","title":"江上晓行","dynasty":"清","author":"符曾","text":"天风吹寒秋雨多，长江浩浩无停波。扬帆晓发夸疾走，千里一掷如投梭，青山灰堆没两岸，但见老树留霜柯。一声两声雁拍水，三点五点鸦翻窠。江边处处湿烟起，散作白雾绵兜罗。残芦萧瑟送远响，坏塔不动高嵯峨。时有渔舟堕一叶，风中摇漾飘烟蓑。此时睡起何所羡，却羡山僧眠涧阿。"}