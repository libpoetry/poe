{"id":"1131658","title":"次韵酬宋伯潜三首","dynasty":"宋","author":"廖行之","text":"诗坛得隽敌无强，独立南丰一瓣香。我欲句中闻妙法，君应肘后出神方。陶镕景色春长好，流转风光物自忙。珍重三薰更三沐，全胜汤饼试何郎。百拙无堪不自强，身谋犹得学黄香。青衫良助君衣綵，圆凿何嫌我枘方。旧雨故人相得甚，浮云苍狗可怜忙。从君更许闻诗律，唤醒风骚起夜郎。老懒渠能更倔强，邻墙可恋瓮头香。卷舒自我聊全璧，非笑从人亦大方。日永游丝随望远，春深乳燕趁晴忙。閒来不入邯郸梦，未厌区区白首郎。"}