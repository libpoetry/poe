{"id":"508518","title":"题松鹤图","dynasty":"明","author":"倪谦","text":"高堂屏障开，见此古君子。昂然尘外姿，何日传画史。苍苔缓步双足高，楚楚临风梳羽毛。引吭清唳向寥廓，声振林木惊寒皋。千年顶上丹砂重，素翮翩跹欲飞动。青田路远可思归，赤壁江空曾入梦。骨清本是绝粒仙，栖息合居云水边。半溪新涨泻寒玉，一树古松摇翠烟。写真旧数薛少保，此笔人间亦应少。子晋瑶笙杳不逢，双双影落缑山晓。披图爱尔非凡禽，万里常存瀛海心。人寰一夜忽超越，碧汉徒传空外音。"}