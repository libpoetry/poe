{"id":"811758","title":"岁暮杂感荆州","dynasty":"清","author":"龙燮","text":"寒夕聊危坐，幽怀自默存。梦随乌鹊影，书到鹡鸰原。医卜同官守，樵渔失旧村。凄凉十年事，闲对尺凫论。迢递乡关路，微茫宦海沙。乞身原李密，杜口已田巴。晚景催黄耇，春觞泛紫霞。三公犹不易，岂恋此虫虾。尚能容懒拙，畴复较崇卑。翮健抟风易，花寒映日迟。何心忧塞马，无计指床龟。好学柴桑令，长吟归去词。不必论奇节，虚名亦弁髦。风流三语掾，贵势五陵豪。抗疏还谁在，求衣祗独劳。子云终寂寂，未拟广《离骚》。"}