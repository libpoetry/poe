{"id":"171896","title":"颜书·任君北方来","dynasty":"宋代","author":"苏洵","text":"任君北方来，手出邠州碑。为是鲁公写，遗我我不辞。鲁公实豪傑，慷慨忠义姿。忆在天宝末，变起渔阳师。猛士不敢当，儒生横义旗。感激数十郡，连衡斗羗夷。新造势尚弱，胡为力未衰。用兵竟不胜，叹息真数奇。杲兄死常山，烈士泪满颐。鲁公不死敌，天下皆熙熙。奈何不爱死，再使踏鲸鳍。公固不畏死，吾实悲当时。缅邈念高谊，惜哉我生迟。近日见异说，不知作者谁。云公本不死，此事亦已奇。大抵天下心，人人属公思。加以不死状，慰此苦叹悲。我欲哭公墓，莽莽不可知。爱其平生迹，往往或孑遗。此字出公手，一见减叹咨。使公不善书，笔墨纷讹痴。思其平生事，岂忍弃路歧。况此字颇怪，堂堂伟形仪。骏极有深稳，骨老成支离。点画迺应和，关连不相违。有如一人身，鼻口耳目眉。彼此异状貌，各自相结维。离离天上星，分如不相持。左右自缀会，或作斗与箕。骨严体端重，安置无欹危。篆鼎兀大腹，高屋无弱楣。古器合尺度，法相应矩规。想其始下笔，庄重不自卑。虞柳岂不好，结束烦馽羁，笔法未离俗，庸手尚敢窥，自我见此字，得纸无所施。一车会百木，后斤斧易为。团团彼明月，欲画形终非。谁知忠义心，馀力尚及斯。因此数幅纸，使我重叹嘻。"}