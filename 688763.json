{"id":"688763","title":"览游大仰山宿东溪方丈二首","dynasty":"明","author":"严嵩","text":"夙驾踰城廓，决策戒行游。良朋欣屡集，积潦况初收。鸣鸟盈芳甸，嘉树蔽层丘。览籍眷名迹，兹焉获所求。披榛陟危磴，拂石漱寒流。暝投东溪宿，密竹僧庐幽。松岭露微月，苍苍烟露浮。城中望灵山，缥缈隔云雾。沿回至山麓，山形始呈露。大仰摩青穹，鸟道不可度。邓仙与木平，隐若森拱护。岚烟迷近远，明霭变朝暮。伊余猿鹤姿，探赏惬幽愫。岩峦纷合沓，一步屡回顾。徘徊青莲宇，延伫古松路。缘葛或褰崖，飞泉亦当户。永念区中人，畴能息尘务。"}