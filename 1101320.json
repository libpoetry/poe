{"id":"1101320","title":"周宰赏莲席上","dynasty":"宋","author":"萧立之","text":"急风吹月月魄堕，幻作玉莲三百个。水花亭上晓光寒，主人捧觞客满座。周郎朗朗屋百间，读书下帘春昼闲。坐中仙人左元放，寒冰结佩玉刻环。位高金多责山重，万里风烟摇醉梦。何如野水酌花阴，疾雷到天色不动。安得太华十丈花，乘风夜至玉仙家。老农有种来入土，鞭起卧龙天下雨。"}