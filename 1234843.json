{"id":"1234843","title":"题钱君辅紫芝图","dynasty":"元","author":"吴莱","text":"我闻钱子古丈夫，早岁丧亲伏墓庐。血泪迸空百草枯，神芝挺发黄土垆。一茎三秀烨以敷，圆钉宝盖屹相扶。醴泉灌注含膏腴，紫云覆护连根株。山灵地媪侈厥符，鸟啁兽躅助号呼。削杖苴绖麻布襦，毁容恶服绝复苏。孝悌有王贯斗枢，卉木荣华孝之馀。里闾耇长起叹吁，痛心疾首矧可摹。夫孰非亲堂上居，日严祇敬本一躯。夫孰非子膝下娱，风树悲挠弗待予。爱生戚死自古初，德锄谇帚俗易趋。刳分宦奥类向隅，较计丝粟遽异储。被薪委壑喂鸢乌，酣酒嗜炙酗杯杅。衰虽在身，孝已渝天。荐厥祉天，亦诬信哉。纯孝与世殊，史笔值此合特书。素冠所刺今不无，朱草有神钖尔孤。琅玕玉树岂得如，岱衡恒华五岳都。玄黄赤白拥趾颅，列仙山泽或疗臞。瑞不为孝徒区区，天寒岁晚霜霰疏。慎终追远在我儒，匪丹伊青绘此图。后有过者尚式车。"}