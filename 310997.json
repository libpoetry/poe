{"id":"310997","title":"琵琶仙·送香宋旋里","dynasty":"现代","author":"邓潜","text":"身是行云，锦官住、梦绕荣山山色。归棹将鹤同携，梅花伴仙客。前度记，东门帐饮，一番醉一番头白。事业虫鱼，兵声草木，同慨今昔。最堪笑垂老徵歌，曲多误、周郎顾难得。何况倚楼人去，苦无腔吹笛。芳讯问、春风燕子，奈隔年、冷了词笔。逗起无限乡心，断鸿踪迹。"}