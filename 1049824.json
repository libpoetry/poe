{"id":"1049824","title":"赠陈懒散","dynasty":"宋","author":"郭祥正","text":"懒散翁，何怪奇。形容磊落似元亮，情性孤高如伯夷。灵台瑩彻轩辕镜，妍丑默辨毫与釐。生涯只寄一壶酒，万事掉头予弗知。或乘烂醉说儒佛，风云座上腾蛟螭。显晦自任不可测，头角变化将有时。惊人一鸣，冲天一飞。岂能龊龊事小隐，尧舜君臣方有为。懒散勿懒散，石渠金马须翁来。"}