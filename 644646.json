{"id":"644646","title":"再次石镜精舍会集韵 其二","dynasty":"明","author":"方孝孺","text":"野性淡无嗜，不求四美并。喜玆二三友，同结岁寒盟。愿言道义交，岂慕青云行。山深寡辙迹，地僻无嚣声。曲几列遗编，疏篱翳寒灯。凝神对贤哲，况共弟与兄。幽兰蔼北牖，脩竹罗前楹。忽闻长者车，倒屣欣趋迎。貌匪山泽癯，器乃邦国英。扬论彻幽邃，万汇随品评。风云时动荡，川岳互回萦。磊落贤俊姿，慷慨今古情。不耽好爵贵，飘然解簪缨。至今怀令望，江海传诗鸣。奇怀寄竹帛，安居守林坰。小子来问道，仰德思服膺。从玆勉素业，不愧知己名。"}