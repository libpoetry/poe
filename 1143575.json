{"id":"1143575","title":"送赵宰之上虞","dynasty":"宋末元初","author":"于石","text":"百里子男邦，职任非不厚。治民如牧羊，扰之则惊走。眷兹上虞邑，江海环左右。萧萧北风寒，怒涛声撼吼。元亮已赋归，世事付杯酒。宗子古维城，此行应不苟。茧丝与保障，二者孰先后。勉旃重勉旃，毋袖经纶手。吾闻句践国，昔有鸱夷子。沼吴收隽功，扁舟五湖里。又闻越东山，安石真奇士。一局别墅棋，失笑屐折齿。缅怀百世风，可以肃顽鄙。峨峨禹穴山，滔滔浙江水。山川今犹昔，宁无安与蠡。为我谢二公，幸为苍生起。"}