{"id":"181532","title":"寄赠张叔靖","dynasty":"宋代","author":"郑刚中","text":"堂堂张侯好眉宇，照人冰玉无尘土。忆初解后共杯盘，姓字示通心已许。参商别后各天涯，屈指流年不胜数。何知策马忽乐来，扣我柴扉叙寒暑。相亲颜色愈敷腴，不俗胸怀细倾吐。使人频岁饥渴心，如饮甘泉饷腵脯。吾生寒苦众所知，眼高无人人不与。技穷渐觉蒲柳衰，进取一少方首鼠。有心斸治土田园，束手抽身事膛圃。葆锄今亦粗成趣，颇有嘉蔬待春雨。所恨松根长茯苓，僻寂无人堪共煮。安得溪霜素月高，促膝与公长夜语。"}