{"id":"42857","title":"摸鱼儿·是谁家本师绝艺","dynasty":"清代","author":"陈维崧","text":"是谁家、本师绝艺，檀槽挑得如许？半弯逻逤无情物，惹我伤今吊古。君何苦？君不见、青衫已是人迟暮。江东烟树。纵不听琵琶，也应难觅，珠泪曾干处。凄然也，恰似秋宵掩泣，灯前一对儿女。忽然凉瓦飒然飞，千岁老狐人语。浑无据！君不见、澄心结绮皆尘土。两家后主，为一两三声，也曾听得，撇却家山去。"}