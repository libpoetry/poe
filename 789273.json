{"id":"789273","title":"春风袅娜 初夏","dynasty":"清","author":"王策","text":"遍池塘绿染，夏浅如春。篁粉细，瀫纹匀。正布谷声中，烟丝掩冉；玫瑰香里，雨脚因循。万事苍茫，频年落托，八口支离望一身。乡里暂归还道梦，琴书典尽始知贫。却顾东轩壁上，蜗延藓蚀，旧题字、一半凝尘。梅旋摘，酒初温。满庭草色，容易黄昏。舐案馋蝇，麾之不去；窥灯黠鼠，旁若无人。伤心难话，但閒支病骨，花看姊妹，药试君臣。"}