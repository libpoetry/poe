{"id":"464642","title":"陌上花 题景梅九红楼梦签证","dynasty":"当代","author":"章士钊","text":"梅边一梦，梦中惊见，花须无数。须上佳人，醒后问归何许。人间载得情多少，春色向来谁主。笑东坡，漫说一分流水，二分尘土。是风流旧案，天生情种，恐把平生辜负。借得杯来，醽醁纷纷争注。红楼更比青楼，幻镜里、行云行露。只石头半块，空来色往，未须深据。"}