{"id":"429581","title":"任公先生五十生日赋呈","dynasty":"近现代","author":"黄浚","text":"神州积劫如茧丝，文献拘湮政术涣。皇天畀公一太阿，泱漭万流看截断。三十年间身许国，独立雷霆狎危难。众生但随斗杓转，岂识垂天亘昏旦。十载幸为便坐侍，口不能言但欢叹。即论旧学空千夫，赤手溃围真好汉。心胸已拓古豪杰，更为苍生具朝盥。世人嚄唶阴符佩，忠恕焉知终一贯。微闻出世为大事，鼎鼎百年始及半。径须置酒为君歌，酡取朱颜一笑粲。"}