{"id":"696133","title":"佛岭三首","dynasty":"明","author":"罗伦","text":"宋运方当绝，人心未死何。降王纳款日，义士挥天戈。巩信支东固，文山节五坡。君看草木气，犹自壮山河。秦贾先亡国，文山可奈何。自怜天下诏，谁奋鲁阳戈。生死勤三后，忠诚动五坡。高风不可见，名落旧山河。追尘特地起，孤愤奈天何。翠玉楼前泪，黄云塞下戈。二龙争北野，孤鹤梦东坡。却忆樊笼外，乘槎欲泛河。"}