{"id":"801547","title":"钱博士登俊赠西域地图","dynasty":"清","author":"沈青崖","text":"客从军中来，遗我盈丈纸。展卷列丹青，大荒靡涯涘。嵯峨于阗山，蜿蟺伊丽水。轮台及阳关，如在掌上指。汉唐殊名称，回夷互迁徙。服畔靡有常，古来多战垒。白骨沉沙窝，金刀折涧底。寒暄异中华，幅员空万里。有壤不可耕，得民不可使。唐虞声教讫，西被流沙止。聚米虽良谋，形势何足恃。素壁张斯图，聊识大亥趾。"}