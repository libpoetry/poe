{"id":"882484","title":"丁未孟秋夜月明如中秋因思范公守南阳赏月及坡公赤壁之游皆七月望也作短歌记之","dynasty":"宋","author":"孙介","text":"先生赤壁舟中赋，老子百花洲上歌。古人不负此明月，今我当如此月何。连宵风雨暑欲尽，碧玉万里谁新磨。冰盘无声出海底，荡漾六合生金波。早秋便得许奇绝，探借八月清光多。天公赐我美无价，樽酒不设羞嫦娥。人生看月几时足，百年寒暑如飞梭。两公却与月长在，声名万古流江河。梦生羽翼不可逐，想象风景空吟哦。洞箫长笛亦何有，拂衣起舞聊婆娑。"}