{"id":"467037","title":"夜思七首","dynasty":"当代","author":"陈永正","text":"夜思遥天外，危魂举复沈。幔轻春易入，衾重怨将深。脉脉寒花静，明明好月临。羁鸾误初曙，舞罢引遥音。遥音谁可寄，花露坠楹间。非梦疑香在，行云掠枕还。欢残销不尽，笑浅念都难。四壁遮灯卧，何殊隔故关。故关循五岭，白璧誓三河。山老已成砺，带宽犹有波。雨风灯晤对，花叶鬓销磨。莫问春馀事，年华剩几多。几多堤上柳，傍水为何人。恻恻同心折，垂垂异色新。旧条长结爱，青眼各酬恩。翻作无期别，何须托锦鳞。锦鳞才十二，卢家水绕堂。哀弦临晓绝，细意借春伤。垂涕非年少，浮云比恨长。何当朝日丽，不复照雕梁。雕梁双燕去，香径剩新泥。忍避吹花地，能忘听雨时。三年何限泪，二月最繁丝。悄坠裳间带，飘摇不可持。可持唯有恨，欲以问清江。芳讯辞多悔，兰旌日久降。海涯容谢罪，天末自开缸。一酹相携地，还依寂寞邦。"}