{"id":"814179","title":"泰安道中二首","dynasty":"清","author":"陈熙治","text":"无边落木响萧萧，石路崎岖马足骄。有酒难浇胸垒块，多愁总是病根苗。剧怜囊橐金都尽，此去轮蹄铁尽消。往事不堪回首记，数声邻笛夜迢迢。陶公归去更凄凉，松菊虽存径已荒。袖底有云皆泰岱，眼中无事不沧桑。燕巢历历惊危幕，驴背匆匆又夕阳。且向江头吟白柰，遥凭六代溯兴亡。"}