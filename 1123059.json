{"id":"1123059","title":"和陈生三首","dynasty":"宋","author":"胡寅","text":"此道存亡仁不仁，遗编所载岂其真。若非象外冥心契，宁向环中得意新。玉麈有文堪悟道，锦囊无句不藏春。箪瓢倘可分留客，更欲闻君一语亲。车尘马足两纷纶，谈叟浑如谷口真。闹里光阴渠不驻，静中滋味我尝新。高眠展转三竿日，熟饮频烦一瓮春。请看夏畦劳瘁者，岁寒当与子相亲。挂却衣冠把钓纶，那知藏拙未全真。馀生意态无相顾，未死工夫有自新。弦绝谁传流水曲，瑟希曾对舞雩春。晚交况得陈丘子，不但波澜子建亲。"}