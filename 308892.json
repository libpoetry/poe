{"id":"308892","title":"绿意·破蕉","dynasty":"现代","author":"赵熙","text":"碧云寸裂。甚半宵，剪去罗衣千褶。寒雨声声，碎到红窗，秋意者般清绝。情知百事难坚固，更莫问、此心层叠。信美人、脆过琉璃，命薄鹭边荷叶。回首芳缄乍展，绿天外，盖尽茅庵明月。扇扇凉阴，清护书幮，香醉紫花时节。无端撕破青衫影，竟不解西风何说。耐画中、一个诗禅，染就辋川晴雪。"}