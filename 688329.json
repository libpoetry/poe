{"id":"688329","title":"漫兴三首复次前韵","dynasty":"明","author":"江源","text":"几回山轿雨中行，重九才过百恨生。黄菊有花簪短鬓，白衣无酒覆空铛。九州谁拯苍生溺，一木徒支大厦倾。见说庙堂夔契在，经纶安用腐儒评。临秋一曲放歌行，笑傲乾坤过此生。老去逢人那按剑，狂来杯饮不须铛。风云忝逐群龙化，文采曾令一座倾。醉后题诗三百首，九京欲起大苏评。待漏长安拂曙行，十年京国记平生。联诗东署公霜韵，煮茗西怜借瓦铛。身外功名须勇退，笑中刀剑最相倾。渊明亦是知几者，纲目书中看品评。"}