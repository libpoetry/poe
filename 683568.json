{"id":"683568","title":"少保戚公元敬解岭南将印还莱海访余娄上言别得二七言近体","dynasty":"明","author":"王世贞","text":"将星初傍女牛乡，与剔青灯秋夜长。岭海归装无薏苡，蓟门遗爱有甘棠。从他贝锦时催织，未必良弓便可藏。别酒自温肤自粟，箧中霜色起干将。娄江西接五湖涛，别鹢穿云望眼劳。但使鸱夷心事足，母论麟阁姓名高。安期自有仙人枣，冶子何烦大相桃。若遇鲁连东海上，为言余久爱蓬蒿。"}