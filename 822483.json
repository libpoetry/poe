{"id":"822483","title":"玉漏迟 丙辰中秋，和梦窗瓜泾作","dynasty":"清末近现代初","author":"周岸登","text":"九霄风露紧，红兰泪湿，薄阴催晚。乍启冰奁，冷袭翠鬟珠腕。便有深情拜月，散花雨、天香零乱。新恨满。故人万里，共怜秋半。倒影历历山河，更小酌难禁，引杯深怨。桂老蟾孤，隐约梦惊虚幔。醉写霓裳旧谱，问谁识、宫移商转。凝望眼。盈盈素娥归晚。"}