{"id":"1110162","title":"象棋二首","dynasty":"宋","author":"吕陶","text":"咫尺楸枰计虑深，偶缘嬉戏便交侵。纵横各有往来道，胜负岂无名利心。终局漫誇兵得地，在宫浑倚士如林。安危成败何殊此，付与閒人为讨寻。星布重重阵脚深，不须轻敌事相侵。渡河虽藉奇兵势，对垒难知老将心。酬酢巨杯宜燕席，消磨永日称山林。呼卢格五前贤有，莫笑年来共讲寻。"}