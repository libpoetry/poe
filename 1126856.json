{"id":"1126856","title":"题落星寺四首","dynasty":"宋","author":"黄庭坚","text":"星官游空何时落，著地亦化为宝坊。诗人昼吟山入座，醉客夜愕江撼床。蜜房各自开牖户，蚁穴或梦封侯王。不知青云梯几级，更借瘦藤寻上方。岩岩匡俗先生庐，其下宫亭水所都。北辰九关隔云雨，南极一星在江湖。相黏蚝山作居室，窍凿混沌无完肤。万鼓舂撞夜涛涌，骊龙莫睡失明珠。落星开士深结屋，龙阁老翁来赋诗。小雨藏山客坐久，长江接天帆到迟。燕寝清香与世隔，画图妙绝无人知。蜂房各自开户牖，处处煮茶藤一枝。"}