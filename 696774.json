{"id":"696774","title":"万寿圣德诗","dynasty":"明","author":"金幼孜","text":"天眷皇明膺宝祚，德隆圣母集繁禧。涂山启夏同前代，太姒兴周比昔时。闺阃只今资善教，邦家政此赖维持。太平海宇同欢庆，万岁千春仰圣慈。圣母勤劳秉孝诚，陵园展谒届清明。龙舆稳导出金阙，凤驾徐行自玉京。田野耄倪均舞抃，山川草木总光荣。小臣扈跸承恩泽，愿效嵩呼播颂声。圣母谒陵当令节，孝心一念格皇天。初看瑞雪清黄道，旋观甘霖布大田。此日园林钟王气，长时松柏蔼祥烟。銮舆岁岁来瞻拜，庆泽绵延及万年。圣母深仁及万民，圣皇至孝贯苍旻。西宫荣养超前古，长乐欢娱奉万春。寿拟乾坤同久远，德隆家国极弥纶。臣民处处腾歌颂，此日均沾雨露仁。"}