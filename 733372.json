{"id":"733372","title":"终南结茅歌赠本尔上人","dynasty":"清","author":"曹尔堪","text":"薄游偶傍禅床宿，静夜同燃佛前烛。天晴古院访三支，冻笔联吟阁下诗。拂蠹翻经为小住，探奇却爱山深处。万里遥从闽峤来，一筇还向关西去。眼前希见荔枝丹，常有红泉碧树看。茅屋苍凉人迹绝，可耐阴崖六月寒。永谢尘喧乐长往，商州风色偏萧爽。鹦鹉时依绝壁啼，王孙群偩悬藤上。坐来日月石上生，千仞终南冰雪清。青鞋布袜计亦得，人间驰逐空浮名。"}