{"id":"1118094","title":"林间书意二首","dynasty":"宋","author":"陆游","text":"三三两两市船回，水际柴门尚未开。垂绿笋梢风正恶，弄黄梅子雨初来。红螺杯小倾花露，紫玉池深贮麝煤。领取林间闲富贵，向来误计伴邹枚。小山草木一窗秋，团扇江山万里愁。不读狐书真僻学，未登鬼箓且闲游。少随官牒嗟无策，晚脱朝衫喜自由。半岭啸声惊阮籍，要知天下有高流。"}