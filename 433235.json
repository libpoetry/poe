{"id":"433235","title":"和乔勤孝（二首）","dynasty":"近现代","author":"高树","text":"怀刺权门舄履阗，何如陋室乐吾天。久辞仕版离冠带，聊把君诗当管弦。著籍喜消元祐党，编书漏写义熙年。回思伴直丝纶阁，今日才逢孟浩然。砚冻蟾蜍秃笔横，中宵起听曙鸡鸣。终南不隐嘲种放，塞北迟归笑子卿。款客家贫惟毳饭，和诗味淡似藜羹。颖滨山谷联姻好，喜极东坡爱后生。"}