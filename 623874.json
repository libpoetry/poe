{"id":"623874","title":"雨中守岁答李伯熙见赠三十六韵","dynasty":"明","author":"欧必元","text":"问说浮生事，艰危亦可论。室藏担石储，门掩数家村。畎亩推先世，文章属后昆。漫思齐笔札，遥欲附櫜鞬。未拟歌风赋，空惭背日喧。论交缘海内，寄迹问中原。兴至诗千首，狂来酒一尊。囊间钱已尽，座上客犹繁。性拙甘樗散，机忘任世樊。不才庄氏木，无辙墨公辕。报国心逾壮，谋生舌尚存。篇章从我得，名姓傍人尊。矫凤虽离网，羝羊尚触藩。四愁虚望岳，三刖为悲昆。谊薄难推毂，穷甘肯引援。合离分久暂，贫贱识寒温。知己词华少，唯君道味敦。披襟时见素，得意或腾鶱。拆萟誇同调，移家接寓轩。但能朝夕晤，不记岁时蹇。柏酒供残臈，烟花望故园。醉乡唯笑阮，高卧不知袁。逐柳风初动，催诗雨更屯。步难池上径，泉探石间源。待漏声方尽，争晴鹊欲喧。阳春能布泽，白雪自飞翻。笔底流三峡，词坛擅五言。故知能不朽，何以报殊恩。异姓非花萼，同心亦弟昆。剑看欧冶气，龙识李膺门。欲拂尘途马，应知择木猿。自言悲国士，谁更念王孙。我辈心应逸，其徒术已昏。风雷他日合，高谊满乾坤。"}