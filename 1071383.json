{"id":"1071383","title":"次韵贾仲远还浮溪猥藁之什","dynasty":"宋","author":"汪藻","text":"我家浮溪溪水头，一褐一裘聊玩世。谁教去踏晓鼓朝，也学儿童攻偶俪。忆身曾是掖垣客，岁晚犹期乐天似。两年漂泊万里馀，老矣始于鱼得计。欣逢贾傅古湘口，城郭虽非人物是。连台拗倒时一醉，醉后还为五禽戏。慇勤为我出新诗，金石因声泉涌思。年来处处饱葵苋，染鼎忽惊尝异味。荷花开已三四红，有酒无过行乐耳。与公同嚼三百杯，莫负便便五经笥。"}