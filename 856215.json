{"id":"856215","title":"春雪和袁望回三首 其三","dynasty":"宋","author":"王之道","text":"棱棱威正肃，浩浩意无涯。雨息风还怒，霜馀雪更加。氍毹还席地，薝卜竞分葩。虎饿豺狼搏，乌穷鸟雀拿。木冰鸣玉佩，檐溜轧芦芽。鹤集疑惊露，羊群忆卧沙。晚餐甘当肉，卯酒薄胜茶。盈尺其多矣，踰旬果是耶。日车行自驾，云障欲何遮。坐想传柑饮，千官从翠华。"}