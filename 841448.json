{"id":"841448","title":"先业师陈翔翰先生以庚子十二月朔日讳于今三年矣。秋夜沈沈，怆然旧意，百端交集，作感旧三章 其三","dynasty":"清末民国初","author":"曹家达","text":"白露下庭草，寒蝉休树林。独弦发哀歌，中夜调素琴。高言媲教德，观海难为深。忧怀觏群小，呐呐如不任。世无赵文子，焉知随会心。帝乡日以远，言笑不可寻。愿托晨风翮，遐寄冲霄音。"}