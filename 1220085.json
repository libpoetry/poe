{"id":"1220085","title":"题金总管所藏王宰临本长江万里图","dynasty":"元","author":"朱晞颜","text":"五日一石十日水，王宰能事称子美。何因写此长江图，万里风烟来眼底。闭门读书期致身，天下国家几何理。人生积力久乃知，岂但区区事华丽。九江绝险禹所经，中涵万古英灵气。丰功伟绩想馀风，霸略雄图见遗趾。逐臣去国远于天，迁客投荒半为鬼。贤愚虽异迹未陈，历历江山旧游憩。展图一过深起予，叹息画师良有意。从险入易蜀道难，积微至著牛溪始。毫端妙刮造化窟，咫尺丹青得玄髓。百年等付桶底间，瀛海蓬山曾可苇。我诗迟拙不堪传，较似诸君发蒙耳。"}