{"id":"203741","title":"柏梁体简龚少益","dynasty":"宋代","author":"王迈","text":"青山四面画图张，溪流月下鸣汤汤。山之下兮水之旁，有人结茅作书堂。诵声洒洒流琳琅，使我一听乐洋洋。应问谁为师匠良，风流相种如龚郎。天孙付以锦绣肠，一挥十纸烂成章。上与奎宿争光芒，器成未售此焉藏。吁嗟无地堪翱翔，尘缨自濯歌沧浪。床头金尽羞悭囊，山鬼吹灯夜恓惶。蚊雷聚噪肆颉颃，仗剑起舞涕泗滂。劝君停剑无庸伤，时平贤路如康庄。鸾凤引喙鸣高岗，时危此道隘且荒。横宝在道暗无光，运行如此休慨慷。男儿立身当自强，精金须经百炼刚。膜外荣枯等秕糠，惟忠惟孝不可忘。请君倾耳听柏梁，谓余不信来对床。"}