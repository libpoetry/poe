{"id":"692947","title":"戏题三角亭三首","dynasty":"明","author":"杨巍","text":"茅亭独面东，想像总无同。形出方圆外，数兼天地中。联诗宜石鼎，讲道去尸虫。混世当如此，宁论拙与工。何方问蓬岛，尘世路多岐。独向小亭坐，还如上古时。斜开蒋诩径，静遣季文思。尽日看春色，萋萋薋菉施。前后悲身世，于今记得曾。年光何鼎鼎，人意尚棱棱。白日依檐转，昏星傍溜澄。惟应招总印，共此阅传灯。"}