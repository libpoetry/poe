{"id":"871813","title":"寄弟会等","dynasty":"宋","author":"石介","text":"吾门何所喜，子衿青青多。豹常志古道，佩服卿与轲。平淑号能赋，其气典以和。枢从吾日久，道德能切磋。泽也齿最少，已有亭亭柯。彰颇通典籍，所立不幺么。淳乎性源浊，今亦为清波。就初学诵诗，日记十板过。材虽有高下，异日俱甲科。会汝少俊异，美若玉山禾。看汝辞林中，枝条渐婆娑。合亦稍纯茂，知不随身矬。其流虽涓涓，可道为江沱。视汝器磊磊，淳沆皆蚌螺。我有堇山锡，欲铸子太阿。诚能来就学，颖利加铦磨。翘翘数子间，可与肩相摩。"}