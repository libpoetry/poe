{"id":"523255","title":"世不讲曹李诗尚矣内弟会余河上能章章道也惊有此赠","dynasty":"明","author":"李梦阳","text":"曹植白马篇，李白飞龙引。流光耀千古，不与日星陨。世人捧心戚，番为西子哂。左生三十岁，雅志测沉冥。鲸饮倾百川，自称吾酒星。今朝理酒船，来过子云亭。高谈叫太白，八斗挥雷霆。霜云连山海气恶，柳枝簌簌冰花落。此时万里无人烟，谁信清吟动池阁。动池阁，生暮愁，雪泽古龙寒啾啾。他时尔献三都赋，我钓长江万里流。"}