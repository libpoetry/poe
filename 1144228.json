{"id":"1144228","title":"三用韵","dynasty":"宋末元初","author":"牟巘","text":"雪中饶有百般佳，却似绸缪困约家。老病自应馀菜色，风骚犹未合梅花。背暄拟向田翁觅，面少时闻儿女誇。可是年来四不出，也随笭箵傍南涯。惭愧长髯市入村，送诗踏冻到衡门。未愁顾兔千毫秃，持看阳乌三足蹲。我亦欲寻安道去，人应共怪阿先存。界天雪岭依然白，更忆当年李仲元。"}