{"id":"1007651","title":"蟂矶","dynasty":"宋","author":"董嗣杲","text":"蟂矶耸拔大江东，枭能害人时所恶。或谓水沃石上来，以浇易蟂本无据。前对三山削遥翠，左望邑庐如栉布。政和观额颁宁渊，青墩月出寒沙暮。仙屋周遭二十间，常容苦行挂单住。于湖题字迹已湮，拍矶只有风涛怒。下观转经送轮藏，若徒自希檀施顾。饱饮临江望此矶，此水终身不曾渡。青鞋寻胜亦痛快，斜阳迅如箭锋度。蒲帆挂起祗瞬息，顷刻便舣芜湖步。破舟可弃迹可安，邑桥官店暂寻寓。酾酒欢歌谢江灵，高眺月江足诗句。"}