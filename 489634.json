{"id":"489634","title":"独酌谣","dynasty":"明","author":"袁华","text":"独酌一壶酒，独酌乐天真。又何须撞钟击鼓，秦讴赵舞列鼎坐重茵。天地作蘧庐，日月为户牖。阴阳作朋，造化为友。不愿白玉县腰间，不愿黄金系肘后。但愿年丰四海清，日月沉醉无何有。独酌有真趣，可惜少知音。清风明月蛙鼓吹，仰天浮白呜呜吟。独酌诚可乐，抚事愁弥深。长歌拔剑舞浑脱，壮气激越秋阴阴。君不见东家积钱与斗齐，美人如花白玉题。一朝祸起口仰药，红颜散作他人妻，悔不日日独酌三千卮。又不见王敦不饮恺杀婢，安石固辞司马醉。万古垂名在简编，酒边已蓄奸邪意。"}