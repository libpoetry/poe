{"id":"881416","title":"记梦","dynasty":"宋","author":"华岳","text":"夜漏彻三更，梦牛入我屋。有角断而悬，有足折而缩。惊觉细思量，谶有何祸福。兆者事之先，形者心之属。事既兆于心，梦乃形于腹。入屋牛有盖，为牢事刑狱。吾今尚缧囚，其应已桎梏。体具牢方具，无足牢不足。不足意无他，示予可脱辐。去盖只论牛，其义尤可录。牛足不下垂，得一生可续。牛角不上横，得某去何速。一旦忤君心，吾罪当何赎。生去气横秋，风马不相逐。下裂舆地图，上应周天宿。峥嵘挽万钧，其始播百谷。身虽在笼槛，志不经沟渎。宁戚不吾歌，丙吉当吾哭。安得如齐王，过堂怜觳觫。"}