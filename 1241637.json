{"id":"1241637","title":"门有车马客行","dynasty":"元末明初","author":"刘基","text":"门有车马客，云是故乡人。执手前借问，乡语知情真。自云别故乡，观光京国尘。经商涉代北，薄宦往西秦。绣凤锦鸳鸯，金鞍紫骐驎。结交贵公卿，出入拥众宾。剧孟气方锐，郭解家不贫。但见三春花，宁思秋露晨。断蓬失其根，风沙歘漂沦。前途塞虎狼，故里荒荆榛。昔为横海鲸，今为涸辙鳞。话言未及竟，涕泪各盈巾。居家倚骨肉，出家倚交亲。何当在异县，见此旧里邻。园蔬如蜜甘，市酒若醴醇。悲欢且弃置，生死同苦辛。短歌有深情，情深难具陈。"}