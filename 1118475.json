{"id":"1118475","title":"上元后连数日小雨作寒戏作四首","dynasty":"宋","author":"陆游","text":"呼儿取酒敌春寒，病起驼裘剩觉宽。万事不妨高枕卧，始知老子耐悲欢。春风催暖入园林，一片云生又作阴。留得梅花三日住，谁云造物本无心。烟笼天阙青鸳湿，水涨官河画鹢浮。解赋春阴三十首，不应惟有宋鄜州。拟拨残书出郭行，浮云忽已败春晴。穷阎今雨无车马，卧听深泥溅履声。"}