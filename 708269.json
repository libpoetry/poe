{"id":"708269","title":"疏影 黄梅花","dynasty":"明末清初","author":"尤侗","text":"花神戏法，向园林剪彩，点缀残腊。磐口玲珑，荷盖团圞，仿佛香生金鸭。前身本是江妃种，催妆早、先来一霎。恰阿娇、初染鹅黄，纤指栏边偷捻。耐尽霜偎雪压，爱自然幽雅，不近蜂蝶。我梦罗浮，错认佳人，赚得翠禽嘈杂。当年倚袖天寒日，插蝉鬓、夜藏犀合。到而今、携向纱窗，空有泪花凝蜡。"}