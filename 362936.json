{"id":"362936","title":"凤凰台上忆吹箫·听润仪弹琴","dynasty":"清代","author":"黄琬璚","text":"如水新秋，称心良夜，无端诗思盈囊。正碧天云褪，月朗东厢。听得松风竹籁，一声声、飞堕琴床。移情甚、虚中嚼徵，空际敲商。馀音入耳琅琅。只冰丝几缕，手语都香。念千秋尘网，顷刻沧桑。赖有寒泉瘦玉，尽忘却、华屋黄梁。聊共汝、尘襟顿爽，消受清凉。"}