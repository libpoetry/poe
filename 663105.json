{"id":"663105","title":"骆孝子庐墓诗","dynasty":"明","author":"孙绪","text":"骆家原头鬼夜哭，寒风衰草声蔌蔌。狐嘷鸱啸若同悲，有人呜咽吟莪蓼。攒眉低首恨终天，万古遐思情一掬。吾父弃背三十年，伤哉吾母今不谷。泉台音容终不见，安用此身生碌碌。鸟飞不尽天漠汉，忍使吾亲此孤独。古称事死如事生，谁向荒原问水菽。亟遣妻孥归守舍，日傍丘坟奉饘粥。黄昏清晓双涕泪，斜风注雨半间屋。坟边泪湿无乾土，怨云夜夜来栖宿。李兴擗踊生芝草，王裒攀号枯柏木。凄凄中野馀三年，赫赫贤声震乡曲。乡曲义士共捐赀，远村近村车马簇。函书走介徵我词，隧道贞珉高矗矗。由来天性本相同，景从雷动同伸缩。在昔互乡与胜里，千年闻者心犹恧。于时纵有斯人徒，青蝇苍狗终不淑。乃知吾乡风俗厚，万石里门郑公谷。清时孝治光四海，以兹便可入荐牍。孝子忠臣非两事，移孝岂肯为国辱。深卷无人采风谣，通衢见说多推毂。丹枫滴露自泣血，白杨长夜应瞑目。我言安足为重轻，世情随处生寒燠。谩拈筠管动悲吟，会见楚声来陆续。秋容淡淡满长空，不管西飞白日速。"}