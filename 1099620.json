{"id":"1099620","title":"徐朝奉挽歌词","dynasty":"宋","author":"林希逸","text":"薤露曲，薤露歌，人生如露可奈何。如公九十鬓皤皤，有子百世名不磨。排奸直气贯羲娥，教忠蜚奏金銮坡。制书内出特旨褒，鱼跃白金绯染袍。径阪之门道日高，葵藿园中翁共哦。诸孙玉立春室和，生事以礼踰牲牢。公从诸仙游栏柯，送车千两山之阿。鸿章伐石质参轲，百年似此胜人多。翁归如蜕儿悲号，团栾一散顷兮俄。门人从今废蓼莪，事亲无足可奈何。事亲无足可奈何，薤露曲，薤露歌。"}