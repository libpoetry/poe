{"id":"1046532","title":"游白云山","dynasty":"宋","author":"刘挚","text":"西山矜霁色，林岭溯晨光。万象露荣秀，熙然数盛阳。扶筇喜暄暖，更得春日长。回阡互亏蔽，丛薄纷青黄。溪桥觉飞动，涨水起连航。杳杳岩壑步，翛翛松桂香。道人诵所闻，坐使身世忘。谁我共出处，闲人澹徊翔。风铃有妙想，天乐浮图傍。非徒爱石壁，行将营草堂。彼哉楚人子，记恨撷幽芳。"}