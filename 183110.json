{"id":"183110","title":"数诗分题·一樽劝君饮","dynasty":"宋代","author":"孔武仲","text":"一樽劝君饮，举觞莫迟迟。二月风景妍，都人正游嬉。三春已失一，胡不惜芳时。四郊更清旷，红紫耀涟漪。五侯盛供帐，出以歌鼓随。六龙西翱翔，迅速不可追。七泽起悲风，晚景含崦嵫。八音莫停奏，妙舞随金丝。九门稍合钥，莫时泪沾衣。十里灯烛光，醉矣各还归。"}