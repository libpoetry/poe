{"id":"797034","title":"百字令 送大姊归虞山","dynasty":"清","author":"庄盘珠","text":"荼蘼香谢，怕春消眼底，归期重误。真个今番携素手，也算深闺长聚。柳外催归，花边送别，几遍回头觑。难留征棹，一宵空费风雨。依旧斗茗窗虚，敲棋院静，剩我无情绪。便到清宵眠不得，谁与共翻新句。万叠离心，半江秋影，忽被云拦住。月明风细，只除魂梦来去。"}