{"id":"701523","title":"宫僚燕集次许松皋冢宰韵四首","dynasty":"明","author":"黄佐","text":"玉河皓皓树苍苍，歌管催春入燕觞。四海簪缨趋圣主，万年圭鬯属元良。风云灿烂铜扉里，日月光华玉殿傍。留滞周南通籍晚，只将麟趾咏姬昌。桂宫兰殿倚穹苍，绮席淩寒绿满觞。银榜自今晖日月，金台从古重贤良。鸾镳合沓瀛洲里，凤吹飘摇太液傍。既醉不愁归路暝，上台光彩属文昌。宫槐院柳竞寒苍，仙侣开筵荐羽觞。周诵师资曾作圣，桓荣稽古亦称良。榣山睇视西山外，南斗追趋北斗傍。自笑冥鸿随羽翼，即从诒宴颂隆昌。前星炯炯天苍苍，高云斐亹明霞觞。鸿逵岂谓羽仪少，鹤禁正须筹策良。燕京馆阁玉霄上，魏阙衣冠珠斗傍。阳春忽奏郢中调，万岁飞龙应寿昌。"}