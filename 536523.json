{"id":"536523","title":"今岁忽已知命仲冬五日为悬弧之旦不胜感怆聊叙今昔得六百字","dynasty":"明","author":"王世贞","text":"薄游狎流光，五帙俄已至。今为悬弧旦，使我废朝食。窃拊有尽身，自抆终天泪。罢牙息众嚣，闭阁负馀惴。离疏非冠日，通籍乃韶岁。为郎典方迓，业已三上计。比舍饶俊民，兴辞骛遥诣。虽匪大国香，岂为当门植。众嫭方奏淫，如何独求退。栖迟三辅谳，屏营东秦寄。雈苻既如浣，萧斧永绝试。烈炎弥原来，玉石同迸碎。龃龉缇萦书，艰危子坚祀。扣阍不睹天，洒血空坟地。岂无经渎念，处死殊以未。流哀悴松柏，馀辱蒙萝薜。屯夷理垂极，鼎革时初际。皇瞩回覆盆，谷灰起幽吹。徊徨深隐恻，踯躅窥慈意。南舟遍楚越，北辕轘晋魏。蓬心绝羝触，栎质惭鼯技。畴谓偏奇禀，谬中通人嗜。三台敢希历，九列无乃赘。牵马似有曹，攻驹岂吾艺。是时秋欲暮，天子问郧帅。尔以中执法，其往司节制。寻叨玺书宠，仍拜宫壶赐。肃肃萃冠簪，悠悠度旌旆。如何渭桥色，已作天涯视。严霜逐飞盖，脩路疲征驷。汉水擘峡来，嵾峰蹈空置。褒斜绾单毂，井陉艰列骑。偶同王遵叱，无取子阳喟。片檄寝赤丸，尺箠走墨吏。捃拾虞军兴，纵舍伸主惠。窃窥宽大朝，因驿上封事。愚得或有一，斯狂岂可二。既采葑菲诚，复贷尸俎罪。虽尔竭涓涘，何由报恩施。芳已凋蕙兰，辛犹残姜桂。揶揄路鬼讥，婵媛女媭詈。策足趣暮闉，长鸣顿其辔。甘为退飞鹢，不作骧首骥。松柏偶然乔，宁因青阳媚。誓墓今已乖，入宫频见忌。谬陪七子列，恐为颜延弃。虽谢三君后，未甘李膺易。数往已自疑，揣来人同愧。伊昔虞舜慕，五十犹不替。惟彼曼容秩，六百旋请致。而我独何为，心迹两成悖。鬓讶蒲柳零，身安匏瓜系。雕虫业久贱，小草名还细。服政政欲疲，知命命何冀。纵识去者非，焉睹来者是。昔人多无闻，今余焉足畏。秋叶旦暮零，亲知同飘坠。江水日夜流，富贵亦偕逝。驻颜问刀圭，多难损根器。皈诚悟正觉，庶矣超人世。"}