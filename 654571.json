{"id":"654571","title":"寿俞进士母","dynasty":"明","author":"何乔新","text":"光风吹绿瀛洲草，玉树琼芝绕庭好。北堂清昼寿筵开，青鸟双飞下蓬岛。座中阿母西池仙，霞光满面霜满颠。庭前八子皆秀好，就中一子尤称贤。去年对策金銮殿，黄封曾醉琼林宴。今年谒告归故乡，正值高堂气葱茜。天香两袖宫袍碧，起舞尊前劝云液。但令阿母一开颜，不管乌纱渐欹侧。宜男花暖春正长，凤翎鹄觜含晴光。愿祝慈颜似花好，年年此日荐霞觞。"}