{"id":"1075228","title":"次韵郑使君白菊","dynasty":"宋","author":"周紫芝","text":"平生郑康成，不种花婵娟。但闻书带草，罗生满堂前。佳菊苦解事，殷勤为公妍。红油护霜日，一笑真嫣然。秋风转寒枝，束素争回旋。团栾立芳砌，皎若璧月圆。使君颇牧手，年来出临边。燕衎自折冲，宾从时招延。苦爱白玉姿，临风嗅芳鲜。扬州东阁梅，自此复谁怜。安得白云词，写入朱丝弦。渊明眼独醒，载酒知谁先。骚人茹精蕊，世尘聊自蠲。幽姿倏已空，二士穷益坚。人生五马贵，行乐须何年。绝胜杜陵老，江花恼成颠。才名与富贵，似公真两全。新诗如脱弹，一出万口传。锋车行复来，琬琰殊未镌。且当对香雪，燕寝凝沉笺。"}