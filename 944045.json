{"id":"944045","title":"徐南卿招饭 其一","dynasty":"宋","author":"陈造","text":"徐郎陋巷四立壁，乘间亦戒宾友食。慈亲衰鬓不供剪，定卖春衣典书册。念君治具良骚骚，与渠侵早来得得。小楼十客不馀地，犹胜陶翁劣容膝。江西米?丝作窝，吴国香粳玉为粒。嗣宗阿戎各好士，笑颉羹鄙仍妇德。老子旅寓得此饱，勃郁诗情喙三尺。出门未妨雨垫巾，万屐声中缓归策。"}