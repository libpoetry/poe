{"id":"1225260","title":"落花行","dynasty":"元","author":"吴师道","text":"东风吹花花作团，美人脉脉凭阑干。倦投红筵逐舞凤，故寻翠袖萦钗鸾。去年送别城南道，城南飞花映芳草。关河万里人未归，风雨一番春又老。抱愁无语还空闺，拂钗揽袖香依依。绿阴锁窗蝶影断，空枝吊月鹃声悲。青春不复回，游子不顾期。美人掩泪长相思，恨身不似花能飞。花飞终恨沾尘泥，安能与花飞去阳关西。"}