{"id":"924574","title":"次韵王巩见赠","dynasty":"宋","author":"苏辙","text":"南都逢故人，共此一樽渌。初来柳吹絮，再见风脱木。我老欢意微，头垂腰背曲。羡子方少年，健马走平陆。狂歌手自拊，醉倒头相触。人生比一瞬，世网张万目。但取食场鸡，岂挂云飞鹄。彭城久相迟，官舍虚东屋。重阳试新酿，谓子当不速。胡为听妇言，婉娈自相逐。我舟得愁霖，牵挽脱坑谷。风霜作初寒，病体欲生粟。解子腰下龟，换酒不须赎。照碧凝清光，相将饮萸菊。"}