{"id":"196291","title":"送宋子华通判长沙","dynasty":"宋代","author":"吕祖谦","text":"骚人故悲秋，九辨播三楚。宋公旧题壁，文采照潭府。千载得君侯，遥遥接华绪。还当初秋天，又进湖湘艣。当家多胜事，此役可兼取。江山日日新，似若相劳苦。木脱献群峰，云生失前浦。况持别乘权，光华动徒旅。元戎下分庭，百吏群趋庑。后车载仁风，习习被南土。预知潢池盗，无复惊桴鼓。政当劝卖剑，不必禁挟弩。岭头镜面平，论赏骈圭组。临分一杯酒，不为离愁举。"}