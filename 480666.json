{"id":"480666","title":"深宫春日行","dynasty":"明","author":"张璨","text":"汉家飞楼凌紫烟，盘空复道云相连。箫《韶》一声落九天，綵凤惊起双联翩。离宫三十六台馆，百花丛里迂游辇。柳色初迷太液池，莺声正绕宜春苑。美人如花舞娉婷，手调朱弦弹玉筝。内庭曲宴仙乐鸣，歌曲共和升平行。六龙时巡出龙城，还过崆峒寻广成。王母酌以瑶池九酝之霞觥。三千綵女踏歌笑，他日随龙归紫清。"}