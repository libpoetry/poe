{"id":"569251","title":"长歌赠别朱大夫","dynasty":"明","author":"王世贞","text":"朱大夫，颜亦朱，碧瞳宣发微髭须。皎然玉立金陵衢，少年意气龙可屠。局蹐且当辕下驹，三为岩邑吏道舒。小转亦握专城符，台抨误及当下除。立散五马归乡闾，新诗一卷酒一壶。杖头百钱从有无，蜡屐踏遍春蘼芜。醉眼且拊双明珠，大者光烛牛女墟。秦庭好易十五都，今汝不乐何为乎。朱大夫，我能写汝抑塞垒块之豪粗，汝当振我阘飙委顿之衰途。摄山酒尽未易沽，挥手便别毋踟蹰。朱大夫，此后莫唤王尚书，老夫新衔长五湖。明年短棹游东吴，弇州糟丘不汝孤。"}