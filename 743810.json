{"id":"743810","title":"皋陶祠三十韵","dynasty":"清","author":"洪亮吉","text":"黄屋衣裳古，朱轩日月中。九共谁第一，四岳誉佥同。大泽思神降，元臣翊运隆。陈谟归至道，弼教本和衷。职亦勤虚听，心期辟圣聪。曰稽符二典，钦若佐司空。永执刑无赦，群推法至公。瘖丞初立禁，瞽瞍愿持躬。瓜削看孤立，蟊强敢内讧。两朝天屡荐，三杀帝无功。父子吁谋合，君臣精一通。神方歆石纽，禅已谢诸冯。云鸟搜官纪，山龙仰法宫。趋庭原震肃，网俗自恢洪。唐传留吁咈，羲篇续旅丰。勋将十世宥，律本累朝崇。六蓼亡何忽，萧曹创岂工。遂令常叙失，已见簿书丛。汉典频传赦，流民屡致恫。以威能克爱，惟狱始兴戎。世系差仟李，家声混伯虫。甄衰封未续，布起迹犹雄。礼乐云孙守，坟祠木德终。荒原余庙貌，古壁绘青红。揖让熊罴虎，森严松柏桐。讹方夔一足，业比舜重瞳。历殿思成续，瞻筵沐古风。居人留宿火，行客荐新{麦丰}。气已殊光岳，声还振聩聋。徘徊有余叹，五百见知穷。"}