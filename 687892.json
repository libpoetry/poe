{"id":"687892","title":"闻雁杂咏 霜林闻雁","dynasty":"明","author":"成鹫","text":"繁霜变危绿，叶叶作秋声。绕树一为听，长空数雁鸣。飘零无定所，远近自分明。共有坚冰戒，高飞惬野情。终岁长为客，秋风早闭门。哀鸿频入耳，羁旅易销魂。矰缴满天下，菰蒲即故园。所思葭菼外，烦汝问寒温。初日映残雪，负暄何处翁。千山尚凝素，万里见征鸿。我欲蹈东海，好音来远风。无由生羽翼，相伴出樊笼。高虹收宿雨，宾鸟下斜阳。振羽云犹湿，求声兴转长。风轻常近影，天迥易成行。相唤芦中去，伊人水一方。秋光何皛皛，天际来嗈嗈。不辨镜中影，应迷雪后踪。芦花深夜语，桂殿五更钟。知有归期在，家山已万重。旷怀观物理，何者最相宜。高阁月明后，孤灯雁过时。海风吹不断，天路去多岐。拟作秋鸿操，知音更有谁。我本钓鱼客，秋江晚候潮。雁归芦苇岸，人倚木兰桡。细语互相答，野情如见招。隔波听未彻，云水两迢迢。落叶古城秋，遥声起百忧。惊禽来绝塞，寒月下南楼。高不及星汉，卑惟恋荻洲。玉关人未入，应悔觅封侯。渺矣冥鸿迹，逢山得自如。片云随去住，孤鹤互相于。出谷为求友，闻声独起予。凭君寄消息，白首老樵渔。清溪流湱湱，枕石日耽眠。翻笑云中翼，偏惊物外禅。一音分众籁，微响杂高蝉。直入蒹葭去，秋风又一年。咫尺虎溪水，危桥著屐过。旅禽知此意，留语入烟萝。天路难如此，秋云薄较多。稻粱非所羡，相戒慎风波。强起倚书愰，冷虫喧四围。多情惟旅雁，相劝授寒衣。久病独无绪，远书来更稀。留君慰岑寂，江燕任先归。枯禅如木石，深坐对银缸。静极乃闻雁，声高犹到窗。履霜心自苦，带月影俱双。莫怪焚膏客，秋怀老未降。独策蹇驴去，东郊踏雪花。遥遥见蜚雁，一一入晴霞。过耳边声近，惊心暮影斜。归鞭吟正好，诗兴寄平沙。侧枕拥残絮，日高犹未兴。似闻天半语，遥唤雪中僧。万物尽形役，几人能曲肱。相怜为漂泊，应不羡飞腾。斗室煖如纩，堆堆坐到晨。翰音遥聒耳，枯木为伤神。明月下沧海，全家住白蘋。谁将雪中炭，空忆上林春。三径久不埽，篱根长绿苔。秋声随雁入，花意待人开。予亦自知老，宾从何处来。水边频寄宿，鸥鸟或相猜。郭外纵横亩，秋田远近山。三农方待穫，一雁下庾关。似诉风霜苦，焉知稼穑艰。躬耕与行役，相视未能閒。植杖倚晴雪，长天来好音。双禽听未稳，孤策意何深。肃肃云霄羽，悠悠湖海心。一条瘦筇竹，期汝共浮沉。枯禅长抱膝，兀坐到更阑。何处双飞翼，频惊五夜寒。繁音归碧落，馀响入蒲团。为语嗷嗷者，微生寄迹难。"}