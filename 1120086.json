{"id":"1120086","title":"草","dynasty":"宋","author":"陈景沂","text":"淡烟荒草六朝宫，万感丛生一眺中。不识群公互虓虎，独于此地必争熊。秦河溅泪西风泣，淮巘含羞晚照红。酝得许多愁为底，祗缘误倚大江东。未破滁阳亭屡易，亭亡今又几经年。峰回路转势不改，木秀阴繁直到巅。流下山泉音若咽，烧馀寺刻块如拳。柴王一殿今何在，衰草残烟护晓娟。江城滕阁倚空寒，鹤势鶱飞远耐看。旁列西山青玉案，高擎南浦白银盘。摩挲王记犹无恙，拂拭韩碑尚未刓。翻忆赏心亭下水，草洲埋没贮愁酸。长淮何处雁声多，西去涡心北迈河。影逐泗滨烟月艇，阵惊亳邑水云蓑。小王草笔终难学，苏武陵书果若何。陲草边芦两萧索，远陪砌女作离歌。"}