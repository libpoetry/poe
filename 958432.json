{"id":"958432","title":"和李公实郎中燕歌行","dynasty":"宋","author":"郑刚中","text":"李侯气爽常清凉，上奉慈亲发垂霜。弟兄如凤皆翱翔，秋吟胡为惨中肠。白云孤飞客他乡，然此王事游有方。晏嫂老丑胜空房，我独熊胆念莫忘。已无针线在衣裳，岁岁临风感清商。侯门忠义庆绵长，象轴金花当满床。板舆欢爱未渠央，倚门亦莫苦相望，枢密将春布岐梁。"}