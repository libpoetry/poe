{"id":"1129788","title":"颂古七首","dynasty":"宋","author":"释祖璿","text":"尽却耳根并眼底，不知何处见如来。数声幽鸟啼寒木，一片闲云铺断崖。道吾作舞，一曲无谱。若将耳闻，未敢相许。直下是非著不得，著不得处好承当。木人昨夜通消息，南海波斯过大唐。安贴邦乡老赵州，时辰使得最风流。今朝有酒今朝醉，明日愁来明日愁。指出长生地不迷，造成无缝塔巍巍。大家从此无馀事，渴饮饥餐且度时。石羊头子向东看，大地茫茫被眼谩。月映寒潭清彻底，云收华岳露巑岏。"}