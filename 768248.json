{"id":"768248","title":"金缕曲 和韵答查声山","dynasty":"清","author":"龚翔麟","text":"梅际喧群雀。正閒园、轻暖轻寒，酿春山阁。独坐慵斟龙潭酒，难忘年时酬酢。恨那日、扁舟水郭。一霎吴歌冲雨别，梦相寻、江北江南各。麻姑拓，向谁索。赤鳞剖得情非昨。爱分明、蝇头虿尾，香皮藤角。最忆芸窗填词暇，何处行吟采药。更莫惜、频邮杰作。二十四番风信了，问可能、真践秦淮约。盼去雁，海天落。"}