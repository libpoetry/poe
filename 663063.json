{"id":"663063","title":"杨师文骢马行春图","dynasty":"明","author":"孙绪","text":"春光满地花枝明，千朵万朵争春荣。原头昨夜沐微雨，落红点尽苍苔英。宿雾濛濛天未晓，百啭莺声啼不了。杖藜屐齿处处同，客衣遥映青山小。台端有暇堪忘机，呼僮命骑寻春晖。平原绿草细如线，金鞍灿烂青骢肥。绣衣使者行秋令，春阳莫挽冰霜性。带得清风下草莱，氛消翳退天容净。昔年曾看长安花，宫袍昼锦明乌纱。四聪今日付耳目，皇恩浩荡天无涯。誓将生死酬磅礴，我行岂为恣游乐。三三两两野父来，丁宁敢厌询民瘼。耳听时事心忉忉，鸱鸮鸣昼豺狼嘷。田家正尔无夜食，可怜歌舞盈春郊。便将眼界入封事，百口不为谋食累。江湖尚然忧庙廊，况我澄清当揽辔。五云缭绕前山阿，未央回首红光多。永怀耿耿不成寐，仰天终日看明河。侵朝再拜紫宸下，臣心非是悠悠者。所学岂敢负敬舆，卑论未忘羞陆贾。怀中一札救时章，长跪取读声琅琅。当宁动容百辟惧，起看白日无耿光。大奸缩首羞欲死，束身藁席朝堂里。欺明有术竟不然，空叹前人咏行止。归来穷困不泥涂，诗书为祟棋为徒。壶觞朋旧日取醉，是非此外真区区。纸屏一枕閒睡足，起视斜阳在高木。剥啄有客叩柴关，浊酒床头今又熟。朝游北里暮南邻，烹鸡剪韭欢悰新。湿衣风露夜归去，蒺藜古道方蓁蓁。谁将丰采入图绘，使我一见心神会。和风煦日自可亲，鸣凤雍雍鸾翙翙。我从髫岁蒙规箴，知君古貌又古心。辈流缄口取大位，苍茫海若矜蹄涔。对图指点悲今昔，人生有质非金石。花颜肉映此少年，迩来谁遣头颅易。安得年年只此同，鬓发常绿颜常红。试向东皇问玄化，神仙家住蓬莱宫。"}