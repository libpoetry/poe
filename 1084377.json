{"id":"1084377","title":"幽居三咏 其三 丁香花","dynasty":"宋","author":"王十朋","text":"玄冬万木落如扫，苦恨江梅开不早。谁言菊后便无花，更有丁香慰枯槁。雨膏碧叶剪琉璃，风荐幽葩喷龙脑。小轩深院夜凄清，月白霜寒天色好。素面含情宋玉愁，仙肌带湿真妃澡。何人为取药中名，端为花能除病恼。我时独步琼枝边，相向无言意倾倒。临风三嗅更徘徊，研墨为花加品藻。"}