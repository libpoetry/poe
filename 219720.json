{"id":"219720","title":"奉和秘监洪丈迎谏议徐公建除之什并次元韵","dynasty":"宋代","author":"苏籀","text":"建极翊皇舆，蓬庐怀致主。除书肆时夏，提纲众目举。满朝想风采，爱及巾垫雨。平平戒自守，落落进攻取。定倾繄其人，防秋今尚暑。执舆岣嵝岭，栉风闽海浦。破的出新诗，江山缭樽俎。危机见未萌，刚鲠殊不吐。成宪万方瞻，作者七人数。收召无遗贤，商山非为吕。开悟尧舜心，亢宗诚刻苦。闭门踰厥垣，孰与驱驰许。"}