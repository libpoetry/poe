{"id":"700589","title":"霖雨歌七首 其一","dynasty":"明","author":"顾璘","text":"乾枢尊，坤极静。人之灵，感斯应。于皇德，歆帝心。悯下土，施丼霖。霖之绝，土膏歇。物以残，民益慑。霖之来，天眷回。物既苏，民乃怀。霖之沛，汪且濊。海灵翔，潢泽溃。霖之足，灵爽伏。沃八埏，蕃百谷。人已悦，神益和。精禋举，戬福多。昉天邑，流海宇。国祚隆，永无圮。赫赫皇邑，戢戢王基。亢阳肆烈，下民其咨。天子有德，百僚师师。奏假且严，受于神祗。霖雨既降，百物咸熙。鞠哉之咏，媲美周诗。帝里骄阳三月外，神车灵雨万家中。为欢解泽周穷壤，共喜皇情达上穹。东隅气举，屏翳乘风奔。龙腾鲸掉，横飞厉天门。玄泽滂沱，飞湍激昆崙。如绳如麻，下注广且繁。玉宇垂玄液，瑶图纪上祥。尧云方荟蔚，舜海转汪洋。气合晨楼暗，声兼夕漏长。桑林奚用祷，明德迈前王。帝载恊天应，王仁同化游。冬原偃赤魃，春亩茁来麰。汎舟川可济，濡绠井堪汲。元功布黔黎，休徵顺皇极。招灵师兮海之浒，来无从兮去无所。溥神功兮被下土，四民阜兮永安堵。"}