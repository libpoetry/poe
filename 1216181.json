{"id":"1216181","title":"纪行诗十首 其六 怀来县","dynasty":"元","author":"周伯琦","text":"山风日多寒，近燕苦秋阳。怀来虽小县，肇置自李唐。泉甘沙井冽，桥古川流长。重冈相抱环，远山势低昂。銮舆岁西还，倾朝迎道傍。蟠桃百宝盘，敬上万年觞。三登调玉烛，群黎乐康庄。吾皇仁圣君，动必循彝章。宵旰贻近忧，苗顽尚跳梁。所赖根本固，忍此枝叶伤。思见万邦宁，野无遗贤良。"}