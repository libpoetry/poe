{"id":"1127063","title":"写真自赞五首","dynasty":"宋","author":"黄庭坚","text":"饮不过一瓢，食不过一箪。田夫亦不改其乐，而夫子不谓之能贤，何也。颜渊当首出万物，而奉以四海九州。而享之若是，故曰人不堪其忧。若余之于山泽，鱼在深藻。鹿得丰草，伊其野性则然。盖非抱陆沈之屈，怀迷邦之宝。既不能诗成无色之画，画出无声之诗。又白首而不闻道，则奚取于似摩诘为。若乃登山临水，喜见清扬。岂以优孟为孙叔敖，虎贲似蔡中郎者耶。吏能精密，里行姻恤。则不如兄元明，而无元明忧疑万事之敝。斟酌世故，铨品人物。则不如其弟知命，而无知命强项好胜之累。盖元明以寡过，而知命以傲世。如鲁直者，欲寡过而未能，以傲世则不敢。自江南乘一虚舟，又安知乘流之与遇坎者哉。或问鲁直似不似，似与不似，是何等语。前乎鲁直，若甲若乙，不可胜纪。后乎鲁直，若甲若乙，不可胜纪。此一时也，则鲁直而已矣。一以我为牛，予因以渡河而彻源底。一以我为马，予因以日千里计。鲁直之在万化，何翅太仓之一稊米。吏能不如赵张三王，文章不如司马班扬。颀颀以富贵酖毒，而酖毒不能入其城府。投之以世故豺虎，而豺虎无所措其爪角。则于数子，有一日之长。道是鲁直亦得，道不是鲁直亦得。是与不是，且置勿道。唤那个作鲁直，若要斩截一句，藏头白海头黑。"}