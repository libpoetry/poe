{"id":"1039760","title":"次韵樊祖安秀才连理木","dynasty":"宋","author":"赵抃","text":"吾观樊生者，气燄凌云霄。逢人肆议论，芬馥兰与椒。去年应秋诏，入贡天子朝。南宫摈不收，归迹如蓬飘。长途病憔悴，旧里门萧条。今时贱未用，无计逃诮嘲。昨日升吾堂，出诗振琼瑶。自云世儒学，其胄来遥遥。异哉先冢上，有木名百僚。一根初两干，干木仍骈交。茂育三十稔，曷为风霜凋。材奇固得地，抱合势已乔。连理古所瑞，于义尤昭昭。奚哉私门中，福寿不可邀。善祥既失效，叹惋成长谣。吾言异于是，矧世逢虞尧。力为君子儒，进道忽使消。积德庆厥后，斯木诚非妖。"}