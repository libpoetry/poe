{"id":"707651","title":"听人解律","dynasty":"明末清初","author":"卢若腾","text":"读书万卷必读律，此语偶自坡公出；其实二者匪殊观，治心救世理则一。书之注疏多于书，律亦如是贵详悉。后生聪明且轻薄，瞥眼看律如驰驿；句可割裂字可删，顿令本文无完质。律文尚遭刽子手，区区民命复何有！民命纵为君所轻，舞文无乃露其丑；君久自负读书人，只恐读书亦失真。"}