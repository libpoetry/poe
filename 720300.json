{"id":"720300","title":"七歌集句","dynasty":"明末清初","author":"周筼","text":"十年失路谁知己，扰扰尘中犹未已。恒饥稚子色凄凉，病仆呻吟呼不起。当年意气不肯平，昨日论交竟谁是？呜呼一歌兮歌已哀，石田茅屋荒苍苔。园中有枣行人食，忍能对面为盗贼。有时长叹独移时，安知我有不平色。秋风落叶闭重门，白发如丝叹何益。呜呼二歌兮歌始放，江客不堪频北望。意中索莫与先异，春草青青新覆地。年年岁岁一床书，不忍见之益愁思。愁心反覆梦难成，天寒雁度堪垂泪。呜呼三歌兮歌三发，中天夜久高明月。北风微雨虚堂秋，昨日之日不可留。四时不得一日乐，朝夕催人自白头。仰天大笑出门去，安得行叹复坐愁。呜呼四歌兮歌四奏，伤心不忍问耆旧。世情付与东流水，穷巷苍苔绝知己。岩扉松径长寂寥，东园几树桃花死。愧尔东西南北人，欲向何门趿珠履？呜呼五歌兮歌正长，雌龙怨吟寒水光。世人结交须黄金，郢中《白雪》且莫吟。桃花欲开不自觉，千里春色伤人心。眼前好恶那能定，隔叶黄鹂空好音。呜呼六歌兮歌思迟，一沉一浮会有时。天寒野阴风景暮，落日疏钟小槐雨。寂寂寥寥扬子居，惟有幽人自来去。何用年年空读书，井底看星梦中语。呜呼七歌兮悄终曲，空庭细雨莓苔绿。"}