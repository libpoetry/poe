{"id":"1091414","title":"题朱德裕诗卷后丁元晖携来","dynasty":"宋","author":"周孚","text":"斯文久寒盟，袖手空岁月。缅怀建安初，绝叹永嘉末。逢君云阳城，尚得慰饥渴。袖中百篇诗，与世殊轨辙。不补义山亡，可续浪仙绝。此言吾敢妄，老臂常九折。向来虽数见，迩者间何阔。髯丁亦吾党，十载犹裋褐。赓酬得佳句，渠疐君则跋。穷途鬻滞货，寒饿何自脱。信知丘壑愿，不受轩冕夺。吾闻十五都，正以荆璧割。士价五羖皮，未售已白发。大明辉中天，蔀屋未有察。君其混龙虾，吾亦老猵獭。"}