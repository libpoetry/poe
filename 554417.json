{"id":"554417","title":"万竹轩为胡员外赋","dynasty":"明","author":"胡俨","text":"高轩亭亭荫修竹，万个琅玕翠如束。红尘一点不飞来，日暖晴烟散虚谷。谷中风动四山鸣，耳边飒飒生秋声。绿阴满地收不起，秀色倚窗寒更清。石床碧几净如洗，拂拭孤桐泛商羽。蛟龙舞落苍梧云，鹧鸪啼破潇湘雨。自从作官登曲台，林间一一生锦苔。苔深落叶无人扫，白石清泉为谁好。几回飞梦到家山，骑得青鸾月下还。觉来满眼失苍翠，空遗杂佩声珊珊。"}