{"id":"495805","title":"绕佛阁 四月八日浴佛","dynasty":"明","author":"高濂","text":"教法西来，万天秋洗，千江月静。三乘印证。大破群迷、悟即为贤圣。镕金冶铁，妙相庄严，烧灯爇鼎。慧观顿觉，圆明不灭，方寸涵宗镜。四月正逢八日，看浴佛都人争胜。净土莲台，握圣水濯清影。昙花飞绕，俨悉达初生风景。无论贤愚，何分贵贱，是法平等。愿洗涤、尽皈清净。"}