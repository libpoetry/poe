{"id":"605107","title":"制府姚江王公疏荐地方人才谬以见及注曰原任贵州平越府知府张萱学穷二酉胸富五车岭南开著述之宗天北起斗山之望即未报闻第草莽之臣获以姓名从诸名流入公夹袋亦感恩知己矣赋此寄谢 其一","dynasty":"明","author":"张萱","text":"烟霞锢疾廿年馀，断简残编老蠹鱼。享帚自怜曾梦笔，藏山犹有未完书。遥知宣室能前席，不向平津再曳裾。韫椟非关求善价，逐臣终计在樵渔。"}