{"id":"878388","title":"苏李泣别图","dynasty":"宋","author":"刘克庄","text":"风云惨悽，草树枯死。笳鸣马嘶，弦惊鹘起。熟看境色非人间，祁连山下想如此。手持尊酒别故人，此生再面真无因。胡儿汉儿俱动色，路傍观者为悲辛。归来暗洒茂陵泪，子孟少叔方用事。白头属国冷如冰，空使穹庐叹忠义。茫茫事往赖画存，每愁岁久缣素昏。即今画亦落人手，古意凄凉谁复论。"}