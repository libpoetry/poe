{"id":"464524","title":"高阳台 咏小金凤，示欧阳予倩","dynasty":"当代","author":"章士钊","text":"花事凋残，弦声寥寂，羁人姑此徘徊。曾记马卿，长门赋罢初回。琴心懒把文君约，却听歌、呼凤相偕。到于今、风冷良丰，梦断漓隈。多情奉倩招要夜，说从来桂胜，未抵玫瑰。唱到桃红，羞成月魄难裁。谁家白玉桐花似，认枝头、小小雀喈。曲终时、青尽江峰，落尽江梅。"}