{"id":"814560","title":"因延卿寄秦尧臣","dynasty":"清","author":"范当世","text":"肝膈烦忧不可名，晓来河上泥人行。数诗聊付江关去，万里如闻草木声。海内思君存畏友，田间齿我愧书生。秦淮一醉无相问，抚景难言别后情。江水迎潮日夜东，江南江北对春风。一闻高迹天边去，空有名山夕照中。百国盟书新就我，千秋逸事更烦公。重来白下知无意，莫使交游好会终。"}