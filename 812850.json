{"id":"812850","title":"噶玛兰中秋见月呈杨太守","dynasty":"清","author":"吴镕","text":"喜闻新土乐尧天，尽仰光明月影圆。甘露披皋徵硕德，仁风遍野庆丰年。云开万里茅檐睹，霾尽千山海国妍。一片流辉秋皎皎，扬清度量信无边。共说青天雾气开，欢迎天上福星来。十分清影横霄汉，万姓歌声净土埃。珠贯呈辉同朗彻，桂香垂象仰栽培。大开海外文昌运，月朗风清咏几回。"}