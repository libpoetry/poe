{"id":"816866","title":"洞仙歌五首","dynasty":"清","author":"蒋敦复","text":"江湖倦矣，剩琴边词赋。庾信愁多镇吟苦。似么花病蝶，碎叶零蝉，苔影碧、凉透一帘丝雨。凤箫声未歇，替诉飘流，翠袖盈盈泪如许。烟外秣陵秋，瘦了斜阳，更瘦到、旧时鸥鹭。待画壁、双鬟唱黄河，怕酒醒天涯，断肠金缕。遥岑黛抹，放凉云飞入。楼角玲珑画帘碧。想一双鹤守，三九天寒，纤月上、更有玉人吹笛。梅花开瘦了，悄点银釭，粉笔些些白描格。官阁旧吟诗，老去何郎，问可有、绮怀消得。怕萼绿、华来梦如烟，但珠斗阑珊，翠禽啼夕。恹恹人瘦，正愔愔天气。滚滚年华送流水。任子规啼彻，丁巷泥深，花落也、还被东风催起。茫茫春去远，叠叠春愁，漠漠春阴画桥外。何处不天涯，难觅离痕，都化作、万行清泪。听玉笛、关山尽情吹，早泊凤飘鸾，几生萍寄。墙头青粉，盼玉人天远。杨柳深深罨庭院。想兰姨善戏，琼姊偷呼，娇欲坠、扶上困腰纤软。秋千刚半晌，门外萧郎，影事些些那回见。愁杀夕阳红，愁锁红蕤，又红出、小桃花面。怕飏下、罗裙彩云归，便拢鬓兜鞋，教人肠断。昨宵无月，唤花魂难醒。云影低垂画帘暝。待金刀剪破，玉斧修圆，开桂殿、端正一奁冰镜。银湾风露重，如此昏黄，绰约群芳晚妆靓。退了越罗裳，悄地姮娥，在那角、粉墙潜等。奈碧海、青天夜迢迢，怕半臂、轻寒独眠人病。"}