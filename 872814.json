{"id":"872814","title":"奉和陈德召游惠山见寄三十韵","dynasty":"宋","author":"仲并","text":"飞埃喜污人，馀事忌挂眼。酒浪绿可亲，山光翠相挽。折腰素非愿，被面有馀赧。从来万事空，此去百念满。恰忆兹山游，判作经年款。驾言随所如，歌笑为君莞。洗耳听潺湲，缓步踏?嵼。褰裳跨风磴，扪萝度云栈。禾黍岂离离，枣下初纂纂。川原供遐瞩，笋蕨中去苋。桃李倾城姿，松杉万金产。雪浪逗冰泉，乳花浮玉碗。相望一牛鸣，不惮四牡痯。层阁神所宅，败檐我将馆。心求千佛印，手罢七年板。胜槩何时无，羁怀自悲潸。小院昔徜徉，东风未暄暖。夜语联僧榻，晨炊共华馔。羊肠一分襟，雁背几折简。于今怀举桉，过公倦开盏。早知玉树摧，不如春思短。尘容久难赎，乐事贫益罕。佳篇分锦绣，和气回弦管。差肩招隐些，下视广陵散。指踪去路迷，加鞭客情懒。诛茅行可卜，鼓棹过几返。避喧谐良图，结邻得佳伴。萍蓬岂愿馀，斗筲未须算。荒凉石径深，蹭蹬云色晚。归鞅那得迟，霜鬓侵韦诞。"}