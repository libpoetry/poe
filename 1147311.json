{"id":"1147311","title":"妙喜寺达公禅斋寄李司直公孙房都曹德裕从事方舟颜武康士骋四十二韵","dynasty":"唐","author":"皎然","text":"我祖传六经，精义思朝彻。方舟颇周览，逸书亦备阅。墨家伤刻薄，儒氏知优劣。弱植庶可彫，苦心未尝辍。中年慕仙术，永愿传其诀。岁驻若木景，日餐琼禾屑。婵娟羡门子，斯语岂徒设。天上生白榆，葳蕤信好折。实可反柔颜，花堪养玄发。求之性分外，业弃金亦竭。药化成白云，形彫辞素穴。一闻西天旨，初禅已无热。涓子非我宗，然公有真诀。却寻丘壑趣，始与缨绂别。野饭敌膏粱，山楹代藻棁。与君北岩侣，游寓日常昳。静对春谷泉，晴披阳林雪。境清觉神王，道胜知机灭。诣寂长杳冥，忘归暂采撷。物生岂有心，丽容俟予别。桂子何蓂苓，琪葩亦皎洁。此木生意高，亦与众芳列。赏墨识屡换，省躬悟弥切。微尚若不亏，足以全吾节。北风吹蕙带，萧寥闻蜻蛚。宿昔庐峰期，流芳已再歇。不有清屏鉴，使我商弦绝。愿寄千里心，月高不可掇。优游邦之直，远矣踵前烈。立俗忘毁誉，遇物遗巧拙。真气独翛然，轩裳讵能绁。都曹风韵整，纲纪信明决。于交必倾写，立行岂矜伐。政与清渭同，分流自澄澈。裴侯资亮直，中诚岂徒说。古人比明义，清士愿交结。温温躬圭彩，终始声不缺。颜生炯介士，有志不可越。仗义冒险难，持操去淄涅。世论高二贤，贤贤继前哲。四子遭明盛，裒然皆秀杰。理名虽殊迹，悟道宁异辙。爱尔竹柏姿，为予寒不折。"}