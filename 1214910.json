{"id":"1214910","title":"天池鱼","dynasty":"元","author":"刘鹗","text":"君不见万岁山下、天池中，赪鲂赤鲤森蚁蜂。荷阴柳影护深碧，扬鬐鼓鬣何憧憧！恩波浩荡得所托，异日或可随云龙。乘舆北狩未及远，鱼已就戮遭群凶。公然白日恣窃盗，得钱聊复斗酒供。圣恩自谓守禦固，岂知守者元非忠？群鲜无知固可负，忍负主意将为容。又不见苍生与鱼正相似，托身天池尚如此。"}