{"id":"975927","title":"题张以道寒绿轩","dynasty":"宋","author":"项安世","text":"君家雪窗小溪曲，溪绿窗寒当家足。如何抛却老师兄，别向天随参杞菊。杞经言暖不言寒，菊谱闻黄未闻绿。君从何许得此奇，定是雪窗三十六。金英浮蚁我无分，玉犬吠根人所逐。只残雨叶与风枝，给与诗人当田禄。困将冷艳洗眵眼，饥把芳鲜楦雷腹。招邀朋友最宜茶，犒设妻儿聊当肉。和轩吃却人不争，吐出新诗更清穆。时时梦把密州印，千步毬场宴宾属。吟魂正作蝴蝶飞，静绕珍丛嘬寒玉。觉来拊几一欣然，何必穷阎减华屋。"}