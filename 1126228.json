{"id":"1126228","title":"和人惠诗二首","dynasty":"宋","author":"曹勋","text":"忧患心知振古稀，北征读尽少陵诗。孰能狡兔谋三穴，且愿鹪鹩寄一枝。出陇麦苗忧客念，摇风柳色动春辞。与公共作诗魔役，不害闲中故作痴。从来五技已成穷，顾我方今五技中。治絮不能防暴冷，拥炉聊复借微烘。怀乡固与我同志，浮胆悬知酒有功。待约杯盘寻一醉，醉来宁复问凶丰。"}