{"id":"830488","title":"送仲林归通州","dynasty":"清末民国初","author":"俞明震","text":"晨风吹林散寒雨，星落城头搥大鼓。怨逐江南江北云，往事烦冤向谁语。颇传海上旌旗新，深语沉沉四座昏。魏徵妩媚有才辩，可怜热泪垂向人。狂吟痛饮酒盈瓮，醉胆轮囷压愁重。君归淮上我洞庭，泱莽中原真一梦。古人弃我如秋烟，起看孤日当高天。丈夫惜别近佻细，可堪哀乐将中年。登高元气满天地，城闉下缭乌丝细。还应闭目向时人，何事忧伤不如意。君看华发照春波，愁心婉娈山如螺。十年俯仰历千劫，零落江湖哀怨多。"}