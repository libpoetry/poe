{"id":"547069","title":"题崔仲素郡丞抚松亭","dynasty":"明","author":"于慎行","text":"藐彼海上山，云气何寥廓。中有孤丘亭，苍茫临大壑。约壁荃与兰，涂材匪丹雘。亭端亦何有，长松双落落。下根盘虬龙，上干栖鸾鹤。泠风无时休，秋霜被已薄。主人北州牧，解组耽恬漠。亭中谐寤言，松下恣盘礴。月出鼓鸣琴，永夜声萧索。载咏彭泽吟，古今偕至乐。顾见泰山隅，五株良有托。万古称秦官，贞心无乃怍。请移植此亭，为假山中爵。食彼偓佺伦，共鍊延年药。"}