{"id":"823379","title":"扫花游 为汪旭初兄碧双楼论词图","dynasty":"清末近现代初","author":"吴湖帆","text":"管双自碧，认换羽移宫，谱阑明楚。寸丝细缕。恁红牙按拍，紫箫合舞。最是传觞倩影，囊云炼雨。问何去。倚朴学授衣，相系吟处。同调仙吕许。对定论声腔，准绳词路。翠楼共俎。寄屯田片玉，梦窗情素。宋格骚风，尽识心辛味苦。且延伫。等催花、座中挝鼓。"}