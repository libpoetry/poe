{"id":"1231635","title":"独酌谣","dynasty":"元","author":"马麟","text":"独酌谣，独酌当中宵。中宵万籁寂，独酌兴歌谣。玉露下金井，银河流素涛。一酌再酌神思超，安得十洲仙人共倾倒。驾风鞭霆，历览八极同游遨。鲁戈莫麾斥，羲车莫招摇。便当瓮头醉，笑解黄金貂。君不见车轮马足长安道，鸡鸣五更天未晓。又不见北邙风雨迹如扫，石驼断碣眠秋草。天飙泠泠吹我襟，独酌独酌慰我心。流光去人那复得，洗盏自歌还自吟。"}