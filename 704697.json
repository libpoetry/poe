{"id":"704697","title":"闻道四首","dynasty":"明","author":"薛瑄","text":"闻道徵南将，长驱十万兵。天威除䝟貐，妖宿扫搀抢。路辟烟尘息，城开子女迎。还当布恩信，长见八蛮清。大将总雄师，三苗势已衰。重围方解日，梗路渐通时。荒破宜兴复，疮痍在保绥。安边有长策，华夏乐雍熙。兵势如破竹，长驱甚建瓴。已应猺种遁，还见鬼方清。恩信要须布，干戈可暂停。但令疆圉静，休慕简编青。苗顽从古昔，丑类近尤乖。月晕城遭困，蜂屯路不开。王师天上降，虎将日边来。一扫蛮荒静，从容奏凯回。"}