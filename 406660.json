{"id":"406660","title":"遣愁","dynasty":"近现代","author":"钱钟书","text":"归计万千都作罢，只有归心不羁马。青天大道出偏难，日夜长江思不舍。乾愁顽愁古所闻，今我此愁愁而哑。口不能言书不尽，万斛胸中时上下。恍疑鬼怪据肝肠，绝似城狐鼠藏社。鲠喉欲吐终未能，扪舌徒存何为者。一叹窃比渊明琴，弦上无声知趣寡。不平物犹得其鸣，独我忧心诗莫写。诗成喋喋尽多言，譬痒隔靴搔亦假。"}