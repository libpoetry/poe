{"id":"688280","title":"送大司空曹葆素予告驰驿还里二首","dynasty":"明","author":"毕自严","text":"桃花潭水怅分襟，宦海谁能不陆沈。老我秋风徒忆鲙，多君逸兴蚤抽簪。玄圭正听星辰履，白社俄分烟月心。万古青齐青未了，几时把臂共探寻。深入白云莫算程，临风相送几驰情。山含远意迟轻屐，水约回波问旧盟。春醉人推新社宰，道装谁识故冬卿。只今圣主方宵旰，纵卜东山卧未成。"}