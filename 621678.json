{"id":"621678","title":"送吴斯椒明府报最","dynasty":"明","author":"郭之奇","text":"世辙久称劳，斯人为共挽。所赖素心朋，同与驱重远。投分审关缘，交君遂云晚。盟性入千秋，惟君司其键。还忆燕都游，须眉淡复婉。一自宰吾乡，清风日以焜。时闻单父琴，邻邦尚宛宛。独笑懒如余，咫尺艰往返。盈盈水中央，莫能一朝噂。不恃形骸略，几于肝胆遁。乃当报政期，欲别缅中悃。行矣逐霜车，咨谋告君本。明知举最后，东平劝思阮。眷恋故人情，因之沥所恳。相期匪躬故，祖道歌蹇蹇。"}