{"id":"738487","title":"盘山石歌","dynasty":"清","author":"纪逵宜","text":"昔游武夷登绝巅，噏吸沆瀣披云烟。山灵别后劳清梦，三十六峰吾目前。啸歌今过苏门道，林峦初识徐吾好。石丈疑从闽峤来，呀然一见倾怀抱。翠肤铁骨何亭亭，兰若门前多坠星。瀑水虹蜺飞练白，藓花风雨剥铜青。分划名胜三盘里，上松中石下盘水。乃观群岫靡不奇，向者品题皆妄耳。岚光澹荡客踟蹰，编茅欲傍石林居。远公为指嵚崎处，补天五色此其余。"}