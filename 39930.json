{"id":"39930","title":"楚妃叹·荡荡大楚","dynasty":"魏晋","author":"石崇","text":"荡荡大楚。跨土万里。北据方城。南接交趾。西抚巴汉。东被海涘。五侯九伯。是疆是理。矫矫庄王。渊渟岳峙。冕旒垂精。充纩塞耳。韬光戢曜。潜默恭己。内委樊姬。外任孙子。猗猗樊姬。体道履信。既绌虞丘。九女是进。杜绝邪佞。广启令胤。割欢抑宠。居之不吝。不吝实难。可谓知几。化自近始。着于闺闱。光佐霸业。迈德扬威。羣后列辟。式瞻洪规。譬彼江海。百川咸归。万邦作歌。身没名飞。"}