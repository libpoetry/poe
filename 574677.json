{"id":"574677","title":"择庵赠周用仁","dynasty":"明","author":"邵宝","text":"择庵择术如择邻，家传医道能通神。庵中读书二十载，养得满腔多是春。春来沴气方流转，择庵出门无近远。独将一点天地心，厉鬼闻之亦遄返。吾家诸子婉清扬，一疾偶到沉痾乡。择庵谓此不足治，坐令二竖违膏肓。我为题诗当金帛，声动东阡与西陌。杏林红映橘泉清，回首龙峰片云白。"}