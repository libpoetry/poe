{"id":"550481","title":"七夕曹能始宅上观妓","dynasty":"明","author":"徐熥","text":"凉风吹动黄姑渚，正值牵牛逢帝女。一年佳会阻星河，数刻交欢罢机杼。主人留客当今宵，鸣筝少妇红罗绡。娇声宛转鸾凰曲，媚眼低回乌鹊桥。引羽流商歌愈缓，玉绳渐落明星烂。履坠簪遗乐未休，钟沉漏尽愁将旦。临别殷勤赠七襄，秋宵虽短此情长。烛龙已驾扶桑晓，天上人间两渺茫。"}