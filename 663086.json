{"id":"663086","title":"唐明皇赏牡丹图为李孟川题","dynasty":"明","author":"孙绪","text":"三郎爱花兼爱春，春游日日欢心神。奇葩异草满上苑，承欢无限如花人。锦云红映沟池水，玉质琼枝笑相倚。乐事元非为赏心，只藉豪奢媚妃子。海棠开尽荼醾老，惆怅一番花事了。收拾残春到牡丹，宵衣数问龙楼晓。荧荧初日透深丛，一一新妆斗妍巧。天上分来事有无，洛阳剩得春多少。咸京不惜惜芳菲，一刻欢悰轻万几。华清宫里香醒醉，花萼楼前云想衣。小者如盂大如斗，卫娥越女朝酣酒。招腰舞态惠风前，掩泣柔情膏雨后。雨膏风惠颜如沃，绣被纱笼手未触。半吐频摧羯鼓声，乱翻偏称霓裳曲。剧爱翻嫌花信迟，娇姿忍见春寒欺。奇绝故应人未识，丁宁常恐蝶先知。侵朝欢赏达黄昏，夜半襟襦尚酒痕。顾景却愁开谢易，浓阴还喜条枚繁。韩休老死九龄废，花神夺尽苞桑计。栽培全仗杨国忠，秦虢时时固根蒂。北风一夜烟尘满，花容狼籍春容减。明日韶华属禄儿，可惜腥膻污池馆。有地莫栽无实花，有情莫骋无穷奢。深红艳紫世安用，岷江蜀道天无涯。爱花往往倾人国，金莲玉蕊闻宿昔。草木无情尚祸胎，况复多情更妖色。邓林乔木千尺强，成都松柏参天长。大材远地只自爱，肯与琐琐争春光。孟川方伯今梁栋，楩楠梧槚明堂重。蹊成桃李终不言，节比筠篁晚弥劲。平生不著看花眼，岁寒独与江梅共。调羹佳实在商岩，指日君王有清梦。"}