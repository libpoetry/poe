{"id":"1116158","title":"题张资政汝川图九首 澹岩书堂","dynasty":"宋","author":"汪藻","text":"昔人曾此结精庐，故老犹存井臼馀。今代子房来卜筑，要看圮上一编书。湖潭千尺见脩鳞，倚杖时观镜里身。汝辈只堪笺尔雅，骑鲸那识谪仙人。发挥泉石有新图，西蜀蟆颐得尔无。暂作钓璜溪上客，溪神何必问贤愚。每寻疏磬访支郎，松竹交阴杖屦傍。丝履氎巾聊取用，风流不减赞公房。花光连接两台春，中有眠云跂石人。莫使鞭笞鸾凤去，时来重现宰官身。年年春色报公知，不与天涯驿使期。我是平章风物主，可知东阁见君时。履綦行处日苍苔，鞶帨深藏月一开。已办此身同法喜，不应临感更难裁。直到孤峰最上头，下看双涧玉虹流。世间培塿何须数，且卧元龙百尺楼。萧散香山与辋川，功名绿野及平泉。有田种秫供春醉，五柳先生似更贤。"}