{"id":"1219220","title":"梅隐","dynasty":"元","author":"郑元祐","text":"昔者先人住杭州，和靖祠前水东流。弊庐与祠政相近，看梅吊古山之幽。咸平梅花三百树，无复春风一树留。荒烟野花开踯躅，落日林树啼鸺鹠。黄昏娟娟里湖月，每为香影含孤愁。长怀此花冰玉质，无言自足令人羞。眼明波间双白鸥，亦复与世相沈浮。不见梅花已悽怨，况闻笛声湖水头。青山难消楚人恨，白发易感商声讴。吾庐亦岂能自爱？种梅绕屋休嫌稠。三十年间屡易主，归魂每梦花间游。因观此图重叹息，万事何异水中沤？知君断非充隐者，卜居梅花善自谋。我亦漂零江海上，悠悠千古一登楼。"}