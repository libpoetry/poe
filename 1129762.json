{"id":"1129762","title":"南明山宝相寺十五题 其三 隐岳岩","dynasty":"宋","author":"释显忠","text":"融结自何时，曾为几陵谷。不见昔贤踪，空遗此岩腹。一径斸烟蓁，千里老云木。寻常人到稀，虎豹暗栖宿。孤亭枕长溪，溪光照亭槛。无人弄潺湲，终日对平淡。猿鸟去难呼，藤萝垂可揽。薄暮众山昏，霜风起葭菼。亭除两狻猊，一仰复一俯。告天与叩地，似欲诉忧苦。世传知顗死，二兽来瞻睹。逡巡化为石，堙没在深土。事怪固难诘，但见形可取。风雨驳苍苔，万古万万古。首出众峰间，盘龙势孤耸。云映鬓光浮，月生梳影动。可握谓新沐，未巾疑乍拢。幸免旦斯理，谁复惭种种。朝看白鹇从坞出，暮看白鹇从坞归。森森绿树两峰下，片片白云初日飞。因知野性恋山谷，咫尺之间还见稀。"}