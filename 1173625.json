{"id":"1173625","title":"王兵马使二角鹰","dynasty":"唐","author":"杜甫","text":"悲台萧飒石巃嵷，哀壑杈枒浩呼汹。中有万里之长江，回风滔日孤光动。角鹰翻倒壮士臂，将军玉帐轩翠气。二鹰猛脑徐侯穟，目如愁胡视天地。杉鸡竹兔不自惜，溪虎野羊俱辟易。韝上锋棱十二翮，将军勇锐与之敌。将军树勋起安西，昆崙虞泉入马蹄。白羽曾肉三狻猊，敢决岂不与之齐。荆南芮公得将军，亦如角鹰下翔云。恶鸟飞飞啄金屋，安得尔辈开其群，驱出六合枭鸾分。"}