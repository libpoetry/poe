{"id":"300164","title":"安平乐慢·和龙云","dynasty":"现代","author":"乔大壮","text":"燕语危梁，马嘶古巷，荏苒时序如烟。香衾未整，玉镜初圆，垂杨四挂秋千。楼角飞花，几熏炉雨外，水调风前。扶醉借留仙。枕函知、邈若山川。大江流当归，甚处对画障，苦凝盼云边。暗记不堪重，寻荷囊、细字蚕眠。一舸何缘。访虾菜、人入吴天。新愁似、苍茫海水，精卫恐也难填。"}