{"id":"689373","title":"题林德夫乐丘 梅坡真隐","dynasty":"明","author":"佘翔","text":"梅花清似雪，缥缈白云间。不有神仙住，谁传姑射山。高蹈营丘壑，林峦骋目初。峨眉云变幻，海气直凌虚。千年流不竭，谷口气氤氛。莫是神龙窟，灵湫泻白云。古木参天迥，青山载酒多。谢公墩可拟，词客盛年何。夜梦昆山玉，朝名有美堂。但看松竹色，何处不琳琅。山似淮南秀，人歌丛桂篇。莫论今与昔，异代总登仙。松斋零露滴，夜坐思泠然。一诵襄阳句，山窗月色偏。眷此栖真地，高深辟化工。池塘春草梦，不减谢家风。"}