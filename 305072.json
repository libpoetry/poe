{"id":"305072","title":"游金山用东坡韵","dynasty":"清代","author":"陈遹声","text":"东坡蜀人游江南，我宦西蜀归东海。两人踪迹异而同，山门玉带今何在？去年滟滪触危陀，几将性命付洪波。出险一路卧看山，蜀山奇于吴山多。扬子江中晚舣楫，树脚山头衔落日。秋波细蹙云鳞碧，长鲸返掉霞尾赤。系缆登山山径仄，初三无月丛林黑。窗隙微露佛镫明，拨径敲门僧梦惊。开门相见不相识，瓶拂挂壁无长物。留我对榻谈名山，极言吴秀而蜀顽。夜半舌乾辩不已，煮茗呼吸中冷水。"}