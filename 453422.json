{"id":"453422","title":"石州慢 韩山雅集","dynasty":"当代","author":"熊盛元","text":"绿酒浮春，红晕焕霞，衰鬓飘雪。横斜影入幽帘，近牖苔枝谁折。东山倚醉，怅望浅水芦花，扁舟横舣烟波阔。云外白鸥閒，说人间冤孽。凄绝。旧盟虽在，新恨还添，黛痕千叠。兰佩猗猗，语短争知情热。笛边长啸，未忍检点离愁，天涯一寸肠如结。形蜕劫尘中，坐仙家瑶阙。"}