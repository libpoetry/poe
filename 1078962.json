{"id":"1078962","title":"述陂橘","dynasty":"宋","author":"张澄","text":"述陂元是一沧州，四绕澄江璧水流。肥腴不但便黍麦，清瘦尤宜橘柚秋。秋风篱落青间黄，王孙金弹天雨霜。甘寒入齿冰浆冷，气馥吴姬翠袖香。我衰不办作李衡，木奴千户供我耕。但爱洞庭春色好，细酿只许幽人倾。传柑酷忆风光里，怀橘真成泪如洗。陂傍傥种三百栽，商山之乐吾得矣。"}