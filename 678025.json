{"id":"678025","title":"又送文益兼怀文信文善","dynasty":"明","author":"戴奎","text":"天寒冀北野，草黄骐骥空。风吹鸿雁断，相失云万重。人生笃天伦，所愿出处同。一朝异南北，惆怅成飞蓬。君不见杨家椿津义让敦，千古共称贤弟昆。又不见淮南俗夫良可鄙，尺布之谣污人耳。尔今为弟孝友闻，眼中清白贤愚分。思兄不惮万里远，世间骨肉徒纷纷。陈尔殽，酌尔醴，取乐何妨舣船待。到时二子即相问，予卧祇今茆屋底。羸躯不解事耕锄，弱子灯窗笑攻苦。时时力疾上高丘，北望长淮泪如雨。"}