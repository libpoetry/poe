{"id":"1158177","title":"寂上人院联句","dynasty":"唐","author":"皮日休","text":"瘿床空默坐，清景不知斜。暗数菩提子，闲看薜荔花。有情惟墨客，无语是禅家。背日聊依桂，尝泉欲试茶。石形蹲玉虎，池影闪金蛇。经笥安岩匼，瓶囊挂树桠。书传沧海外，龛寄白云涯。竹色寒凌箔，灯光静隔纱。趁幽翻小品，逐胜讲南华。莎彩融黄露，莲衣染素霞。水堪伤聚沫，风合落天葩。若许传心印，何辞古堞赊。"}