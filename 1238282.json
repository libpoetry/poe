{"id":"1238282","title":"村田乐祭社图","dynasty":"元末明初","author":"王冕","text":"春风吹晴杏花雨，东村西村鸣社鼓。长旂翩翩导前路，乐舞于于成队伍。冠带郎君颜貌古，插竹簪花相媚妩。可是平生惯尘土，不学时人觑面目。髦髦童儿亦覶缕，骑牛老儿妄伛偻。桑柘影斜山日暮，醉饱归来同笑语。田家之乐乐如许，正是太平无事处。孰知异世多官府，村乐荒凉无此举。大家役役如征戍，小家戚戚驱儿女。白日康庄猰㺄多，黔黎尽作逃亡户。云林丛社能识取，抚绥宁信巅崖苦。按图阅景自凄楚，谁是龚黄谁卓鲁？"}