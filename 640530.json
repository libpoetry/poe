{"id":"640530","title":"方壶?书张伸举承旨海上所寄长律见贻因次其韵","dynasty":"明","author":"童冀","text":"古人制车观转蓬，学剑偶得白猿翁。孰知牺卦本心画，不待龙图出贝宫。人言造字始仓颉，我意定礼由姬公。乾坤玄象焕昭晰，浑沌白昼开溟濛。川流山峙俨高下，日升月没恒西东。自然书法良亦显，何物世俗拘未通。纷纷墨池疲岁月，往往白发犹儿童。长安高僧笔成冢，北邙大官碑作丛。斯冰以来少正体，曹郐而下多变风。呕心苦购墓中物，刮目未睹吴下蒙。钩摹点勒事剽窃，毫分缕析论拙工。仲尼阳虎貌则似，叔敖优孟行不同。岐山周鼓昧真赝，泗水夏鼎迷始终。岣嵝云深宵露湿，峄阳火烈寒烟空。鸿都石经变愈下，苦县枣刻肥失中。壶也独出超万汇，凤兮一鸣瘖百虫。胸中况复有丘壑，物外久已无樊笼。蹇予涉世遘多难，学道劳生讵有功。一卧山林秋草绿，十年湖海战尘红。从公千里访真诀，守雌毕竟谁知雄。"}