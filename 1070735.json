{"id":"1070735","title":"成氏园","dynasty":"宋","author":"李光","text":"泰和坊外成家园，花木幽茂泉涓涓。竹篱茅舍称野逸，平坡细径遥相连。青松翠竹晚色净，红蕉素槿秋争鲜。幽禽颉颃树蒙密，古木夭矫藤交缠。嗟予与子成二老，登山临水追少年。幕中群彦尽豪俊，小儿亦许依红莲。焚香隐几如逃禅，一枰胜负聊欣然。谁云岭南瘴疠地，城西一壑吾欲专。"}