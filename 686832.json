{"id":"686832","title":"午日同有开龙友诸子饮瑞虞点石斋席上赋四首 得山字","dynasty":"明","author":"伍瑞隆","text":"溪流晴漾水花翻，客有乘舟来叩关。出户石泉当倚槛，闭门朝爽到他山。风雷乍拔林烟起，蒲艾初传野兴闲。荐罢灵均转相笑，座中谁忍独醒还。为君晴泛木兰桡，几费溪头坐待潮。自信幽期应易阻，肯令佳节不相招。歌翻楚客黄金掷，麈对江莲白羽摇。醉挟飞龙欲归去，乱云疏竹故萧萧。乘兴开樽竹树林，亭前风雨昼萧森。幽怀转向三闾尽，沥胆犹堪二子深。节序怀中青玉案，岁明山上白云心。可知一片英雄泪，不读离骚亦满襟。五丝如锦蘸明霞，吊屈何须水上槎。就此一尊歌沅芷，亦当临海赋长沙。阄题乍送含情发，丽句争裁点笔斜。越女似怜新调好，隔江求谱采莲花。"}