{"id":"1127770","title":"罗子琳谒赵香山得钱十缗米三石意若未满以诗见报为赋四绝","dynasty":"宋","author":"曾丰","text":"广文郑子橐虽枵，司业苏君惠已饶。未到多多堪塞屋，也须仅仅得缠腰。鲁公乞米出于真，邂逅周瑜慷慨人。借谓囊犹未为瘿，悬知甑已不生尘。多金长者未尝悭，岂独于君故作难。但道归囊尚羞涩，安知不判给铜山。主人长念客鸣肠，况复花封是稻乡。指廪何疑犹出手，归艘岂患不连樯。"}