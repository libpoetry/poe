{"id":"431369","title":"鹧鸪天 别意","dynasty":"近现代","author":"王陆一","text":"隔座云衣事已非。烟痕流送柳霏微。江声孤馆华年梦，何处人生有路归。花惜别，燕啼飞。明珠瑟瑟佩垂垂。凉宵却揽芙蓉正，苦拾秋魂月一眉。忍命飘零苦未辞。家山入破渐难支。行为别地犹容色，已自哀时说护持。梅语忆，远如期。怨呼声断不能词。垂杨岁岁横心绿，肠转莺啼序早知。压玦肌痕皓不妍。多生零怨中旋娟。曾传蓝蔚双宜息，共费红窗苦诉年。莲掩夜，月为烟。春风啼歇一床弦。沉思得及沅湘否，水复山深说杜鹃。心事连波断已真。襄阳春縠忍回文。多成曼绿千丝妒，稍纵云蓝十忆恩。横极浦，怅柔蘋。九疑迎汝亦缤纷。独将枯菀无忘泪，滴滴他年告左芬。"}