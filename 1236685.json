{"id":"1236685","title":"过阴山和人韵 其二","dynasty":"元","author":"耶律楚材","text":"羸马阴山道，悠然远思寥。青峦云霭霭，黄叶雨萧萧。未可行周礼，谁能和舜韶。嗟吾浮海粟，何碍八风飘。八月阴山雪满沙，清光凝目眩生花。插天绝壁喷晴月，擎海层峦吸翠霞。松桧丛中疏畎亩，藤萝深处有人家。横空千里雄西域，江左名山不足誇。阴山奇胜讵能名，断送新诗得得成。万叠峰峦擎海立，千层松桧接云平。三年沙塞吟魂遁，一夜毡穹客梦清。遥想长安旧知友，能无知我此时情。"}