{"id":"843604","title":"喜闻官军收复九江寄胡巡抚","dynasty":"清末民国初","author":"王闿运","text":"喉舌通三省，脂膏尽五年。分忧群帅苦，闻喜万人传。破竹成今日，栽瓜满废田。便应乘夏水，浩荡起戈船。日月光麟阁，风烟望鹤楼。转粮关内相，筹笔武乡侯。夹道弓刀肃，横空江汉流。书生能料事，虚作杞人忧。力战诚孤注，兵机有万端。遗民翻涕泪，百胜转艰难。日落江潮白，城空夏木寒。向来论进取，不独守凋残。倾国论军赏，酬功恨爵稀。竟闻收大郡，不愧总戎机。翠羽貂边玉，鹅黄马上衣。看君邀异数，感激在骞飞。倦客看城郭，他年厌鼓鼙。转蓬随马足，移柳旧乌啼。子弟元从楚，风云势壮西。夜深看北斗，长剑自提携。"}