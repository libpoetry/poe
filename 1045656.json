{"id":"1045656","title":"雪 其九","dynasty":"宋","author":"徐积","text":"荀翁犹慕李膺贤，漫叟当车我执鞭。辕下两骖将逐骥，墙閒一穴欲窥天。兵锋甚锐逢今日，铁阵横行记昔年。将钺挥金何用剑，檄书插羽不须笺。勇骑龙子神弥俊，笑扼犀吭血正鲜。一鼓已输元帅手，双矛将解敌人肩。我徒北首思投甲，子使西来约卷旃。自是见羸谋饵虏，却云养气欲希仙。已严军令除添灶，但恐师期忽举烟。设若渝盟相掩袭，冲车突骑占平田。"}