{"id":"951551","title":"贺新郎 括欧阳公醉翁亭记","dynasty":"宋","author":"林正大","text":"环滁皆山也。望西南、蔚然深秀，者琅邪也。泉水潺潺峰路转，上有醉翁亭也。亭、太守自名之也。试问醉翁何所乐，乐在乎、山水之间也。得之心、寓酒也。四时之景无穷也。看林霏、日出云归，自朝暮也。交错觥筹酣宴处，肴蔌杂然陈也。知太守、游而乐也。太守醉归宾客从，拥苍颜白发颓然也。太守谁，醉翁也。"}