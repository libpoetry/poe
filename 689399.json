{"id":"689399","title":"题武彝","dynasty":"明","author":"佘翔","text":"骑来竹杖似飞龙，欲乞金丹访赤松。三十六峰青不断，仙人何处采芙蓉。溪上扁舟鸥鹭群，凌风初谒武夷君。幔亭深处松涛起，彷佛钧天隔水闻。溪流九曲漾霞标，路入桃源一水遥。忽听云间吹玉笛，鸾舆飞度綵虹桥。采秀朝来汗漫游，松风五月冷龙湫。山中道士如相识，骑鹤招余到十洲。寻真直到上清家，小藏峰头对月华。仙分吾生应不薄，亲承玉女饭胡麻。烟霞五色幻仙台，瑶草千年碧洞开。一自仙人分石髓，乘风万里去还来。"}