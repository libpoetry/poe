{"id":"829070","title":"燕山丁已杂感（十五首选三）","dynasty":"清末近现代初","author":"朱青长","text":"反手风云叩帝扃，衣冠误恋旧朝廷。高台王座留孤月，旧垒残枪殒大星。乱世歌谣千里草，美人踪迹九秋萍。词笺散漫兴亡事，戏举群龙组一经。老木荒祠碧草斜，鸣蜩多事问官蛙。江神解佩珠仍杳，汉女还钗玉有瑕。小草蔓延滋劫火，青藤代树点秋花。明知不是安龙咒，强向芦丛学画蛇。秋坟新死九男儿，大眼蓬心尽可訾。败耒犊无遵轨识，跳波鱼醒出群思。苍头持髻怀先古，赤手探珠笑岛夷。独有啼儿与孀母，一声声泪点铜墀。"}