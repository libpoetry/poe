{"id":"535990","title":"孤儿行","dynasty":"明","author":"王世贞","text":"孤儿来，乞食一何惨悽。问汝父兄何之，长跪答言：父为酒泉太守，匈奴来遮，贰师入酒泉，血肉付枭与鸱。有一老胡絷我母，马蹄倏忽不见，隐隐闻啼。兄行贾海南，十载不得归。人云鲸波山立而血人，安能远相期。孤儿中气咽，不复更致辞。我有匕首赠女，令从材官雪女仇。迫暮无食，穷冬乏衣。形容皲瘃尽，手足自相樛。黄泉渐迩，白日易晞。父仇虽重，焉能奋飞。"}