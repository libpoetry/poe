{"id":"1092546","title":"莺鸣十章寄戚伯瑞","dynasty":"宋","author":"彭龟年","text":"有鸣其禽，其鸣维何。有怀其人，我心靡他。禽其鸣矣，惟其丑矣。我之怀矣，惟其友矣。惟动有几，万变形之。视听与言，难遏者私。孰爱于母，惟善其善。孰友于兄弟，我独终鲜。有水涓涓，石凿凿兮。日湔月濯，成此圆洁兮。有泽其涸，有山其落。有木而桷，则以其斲。静观物理，式感我思。有风凄兮，吹我裳衣。春花粲兮，两山之间。谁与我适，觞咏以还。日升于东，月生于西。惟神之驰，曾莫知所之。莫克匪己，莫玩匪理。有怀于是，不知子之所止。"}