{"id":"989655","title":"和程机宜见贻","dynasty":"宋","author":"曹勋","text":"仆昔困犯难，戎陆日所虞。何能守一经，且话雄千夫。识公好兄弟，宛同周司徒。爽彻绝俗姿，秀发连璧躯。骎骎驾文圃，吐论清而腴。伊流如学源，一洗众病肤。韶音沿沂说，举世必所无。公家徐起之，力因拯其模。诸儒步武役，反若辕下驹。方知钜鹿功，列国宜凫趋。念兹风尘际，再得如玄珠。流光澈太清，欲飞月下乌。酿为五字句，妙语兼良图。愧此溢美多，通甚非康衢。新凉到棐几，翠竹环茅庐。更当对论文，莫问金仆姑。"}