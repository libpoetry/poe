{"id":"722633","title":"吴梅村被征入都四首","dynasty":"明末清初","author":"胡介","text":"海外黄冠旧有期，难教遗老散清时。身随杞宋留文献，代阅商周重鼎彝。满地江湖伤白发，极天兵甲忆乌皮。重来簪笔承明殿，记得挥毫出每迟。幕府征书日夜催，宫开碣石待君来。归心更度桑乾水，伏枥重登郭隗台。花萼春回新侍从，风云气隐旧蓬莱。暮年诗赋江关重，输却城南十里梅。一尊雨雪坐冥蒙，人在汪洋千顷中。老骥犹传空冀北，春鸿那得久江东。榛苓过眼成虚谷，禾黍关心拜故宫。我亦吹箫向燕市，从今敢自惜途穷！碧海黄尘事有无，此来风雪满燕都。遗京节度新推毂，盛世朝廷倍重儒。花暗凤池思剑佩，春深虎观梦江湖。悲歌吾道非全泯，坐有荆高旧酒徒。"}