{"id":"243407","title":"邻叟招饮·灯火隔篱落","dynasty":"宋代","author":"于石","text":"灯火隔篱落，呼儿掩柴门。邻叟挽我衣，笑指老瓦盆。酒尽意未已，语杂情更真。嗟嗟行路难，劝我归与邻。团圞一家乐，亦足娱其亲。低头愧叟言，未语面辄頳。父昔教我书，意在为荣亲。十岁始知学，二十能为文。三十将远游，海波忽扬尘。年今几半百，亲老安可云。岁时一杯酒，父子祖与孙。客多在家少，暂聚还复分。曾不如尔乐，欢然力耕耘。父醉儿解扶，翁归妪相迎。十日九在家，笑语蔼生春。我无田可归，岂无山可耕。我无秫可酿，岂无泉可烹。幸及亲未衰，菽水或可营。无愧邻叟言，乃不愧予心。"}