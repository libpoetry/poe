{"id":"798104","title":"兰陵王  春恨","dynasty":"清","author":"陈维崧","text":"香腮托。人与梨花俱弱。东风外、斜压香衾，蹙损潇湘远山角。镜鸾空掩却。愁觑玉肌减削。又不是、中酒伤春，尽日沈吟倚妆阁。唾花裙上落。奈紫栈才温，红绵正薄。水晶帘额轻寒络。更阵阵春雨，恹恹残日，小楼欲睡那便著。且自漱春酌。飘泊。旧时约。只柳绵花絮，年年如昨。绿遍平芜天又各。念马嘶门外，听来常错。清明寒食，无限恨，燕子觉。"}