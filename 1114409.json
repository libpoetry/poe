{"id":"1114409","title":"送广东宪陈均二首","dynasty":"宋","author":"李昴英","text":"十五年间再绣衣，幡然一出浩然归。囹空但欲全人命，网打谁能避祸机。壬巧交攻邪害正，丁钱奏免是成非。离亭父老遮如堵，莫驻春江去棹飞。我如越雪致狺狺，此事牵连亦到君。久矣浮名等蛮触，付之公论定莸薰。四知谁不推杨震，三已何曾损子文。甚欲一行陪祖帐，万山遥隔几重云。"}