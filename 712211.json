{"id":"712211","title":"送吴制军至三水因纪昔游作百韵赠别","dynasty":"明末清初","author":"陈恭尹","text":"未别不忍言，将别常蹙蹙。旌旗在前路，不获展心曲。维时月在午，雨潦犹未足。高原土尚坼，平野苗稀绿。处处桔槔声，未敌炎蒸酷。斗米逾百钱，农夫遂枵腹。忆公下车始，颇亦忧饘粥。旧染污未除，遐陬莽犹伏。冥心运元化，大力旋坤轴。三江匝五岭，九载皆秋熟。西开官田戍，东建花城筑。海滨弛苛禁，万艘衔舻舳。贵贱通有无，梯航极倭竺。珍奇溢都市，技巧眩心目。南溟潮汐地，岛屿浮如鹜。潮生尽淹浸，及退仍为陆。船行洲渚下，支络相洄澓。奸徒棹?䑠，捷径飞驰逐。意外一疏防，坦途闻叫哭。自公严汛守，尺守皆有属。摇飏芦苇外，雕戈间红纛。徒旅晓夕行，孤客投灯宿。相谓百年来，太平此时独。海关新榷税，使者忧盈缩。算课及渔舟，弃舟乃无屋。妻儿爨野岸，寝处巢林木。减米获生全，赖公为补牍。牂牁数千里，发源自滇筑。攒峰割云日，铦利侔刀镞。盘据百粤西，大半苗蛮族。君长世相承，中华频改卜。其人殊倔强，其性同麋鹿。得失几微间，赴死如蛾烛。有明中叶后，每每用杀戳。泰山压群卵，安有不摧覆。于德乖好生，于武为已黩。内地况骚然，所得焉足赎。岂闻抵恶鸟，辄以荆山玉。公威久已著，更用恩为育。召其黠桀者，赐坐与酒肉。貂裘及锦带，照曜归穷谷。传谕与而曹，邻好宜修睦。毋自启衅端，祸及诸伯叔。君长咸感怀，稽首望辇毂。边烽绝无警，一路蒙公福。粤于丙丁际，后乱而先复。五营与有劳，恃功颇难畜。前人务优容，军政渐不肃。及公明号令，童牛初就牿。戢其骄悍气，帖耳事轮辐。亲随多骁健，功在征闽录。夹持类蓬麻，臂指从所欲。乃知养士效，远虑素所蓄。从来成功人，土视金与粟。恩赏既以行，有罚敢不服。公令重如山，其照明如旭。东西山海隅，萑苻罔遗毒。朝发夕已擒，群奸畏神速。大象本无形，政理难更仆。睹此一方民，安和异曩夙。足知良工苦，非取悦时俗。往者破厦门，举世共瞻瞩。谋断本独行，功成让先告。是知大臣心，舍己期相勖。世人见浅近，事事求表暴。安识国手棋，下着关全局。粤疆乱甫定，培养宜先笃。休息以无为，治世之蔘茯。去其害马者，所以称良牧。老眼阅古今，或颇辨麦菽。识时在俊杰，屈指不五六。怀刺每生毛，素耻事干渎。长揖入军门，荷公不见督。疏狂谬宾礼，啸咏无拘束。尚记数年前，维舟值秋菊。在坐王将军，酒阑命笺幅。中间置几砚，杯斝罗四角。联诗公首唱，以次相赓续。一人操笔吟，二客飞觞促。雕盘减玉馔，小品珍蔬蔌。华灯继落晷，夜月生江澳。公才敏且健，珠玑泻千斛。不离古典型，别出新机轴。于时有公会，百政方蔟蔟。偶此一日闲，雅事洵难复。平沙列大幕，万马鸣山麓。扁舟此追送，仿佛犹前躅。南北一分途，飞潜隔寒燠。老态傍青门，生事依黄犊。目极车骑行，心为苍生祝。朝端望风采，功伐存山竹。九重思鼓鼙，天厩归骅騄。及此涉川时，扬帆发南隩。湘漓水清漪，洞庭秋沕穆。想到黄金台，寒风已谡谡。童叟咽江湄，挥涕成霢霂。何时天上霖，重作南人谷。伸章欲抒写，瞀乱笔先秃。以质不以文，将为后世读。拜别还空山，云中望鸿鹄。"}