{"id":"644644","title":"游石镜山访亲友会集诸公回途有作","dynasty":"明","author":"方孝孺","text":"世道久凋丧，斯文难合并。驾言山中游，来与子同盟。高斋在深谷，侧径防险行。白日亦萧散，惟闻弦诵声。开筵动芳酌，与客张华灯。持杯恣欢谑，联床如弟兄。凌晨起盥栉，披襟瞰前楹。霜林凋绮叶，秋花吐奇英。百灵竞纷集，万象森罗迎。佳趣心巳领，新诗谁与评。良会不可常，俗虑仍相萦。登途数回首，暂别难为情。回溪屡曲渡，清流堪濯缨。离离莫云合，矫矫孤雁鸣。乘高望遥火，彷佛识岩扃。劳生幸脱鞅，至道思服膺。从君来借榻，栖隐谢浮名。"}