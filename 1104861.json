{"id":"1104861","title":"题老学道院","dynasty":"宋","author":"马廷鸾","text":"天典民彝圣得知，斯文千岁以为期。试看涑水三雍赞，何必兰陵赋诡诗。瓜烂东陵老废锄，野民八十尚耽书。窗风文字翻叶叶，抱膝长吟一拥炉。白日临晨老可娱，平生有味太玄?。莫将华皓嗤童习，更采玄文扁此庐。繁笔泉石两成痴，早学东家晚学西。章甫峨峨宁汝误，如今翻恨十年迟。"}