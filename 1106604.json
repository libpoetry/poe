{"id":"1106604","title":"和赵叔清登殷仲堪读书台二首","dynasty":"宋","author":"王庭圭","text":"晋朝人物渡江初，为郡风流只载书。临水重开数间屋，宿兵仍富九年储。英豪系出三公后，磊落胸蟠万卷馀。东观诸郎未堪比，登车不落问何如。池上开轩对郡楼，当时太守气横秋。声名已负荆州望，舟棹更为沧海浮。插架古书芸护蠹，隔溪游女扇障羞。仲堪没后今千载，孰谓人间无此流。"}