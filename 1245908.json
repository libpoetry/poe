{"id":"1245908","title":"长安有狭邪行","dynasty":"元末明初","author":"刘基","text":"大道坦荡荡，狭路能摧车。大道少人行，狭路争走趋。狭路险以捷，大道平而迂。所以狭路间，叠足不惮劬。嶒崚磨为光，窊坳辗成渠。峻滑无涩踵，攀缘有牵裾。騧骊踠蹄踸，仆从赪肩呼。清霜晨入袂，白露夜沾襦。扰扰极追奔，营营竞须臾。穷通乃定命，得丧岂异途。君子遵义路，诡御非吾驱。灭趾祸难悔，素履戒匆踰。那能恸阮籍，何用泣扬朱。长安有狭邪，虽捷焉所如。"}