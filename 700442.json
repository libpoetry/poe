{"id":"700442","title":"和陈太仆生辰二首璘与太仆及惕庵总宪公同生时惕庵亡矣","dynasty":"明","author":"顾璘","text":"天当流火生同日，人羡乘车贵一时。忍望列星悲傅说，愧颦衰貌对西施。山中学道丹谁授，花底闻歌酒莫辞。敢谓风云随变化，愿从泉石尽交期。秋来卧病怀山阁，老去逢生怯酒尊。拙政幸能追骑省，远游初免怨王孙。亭亭野鹤閒过砌，寂寂云峰对掩门。点检交知还自惜，白头今见几人存。"}