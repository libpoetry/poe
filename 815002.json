{"id":"815002","title":"开元寺题壁用杜樊川题开元水阁许丁卯寓开元精舍韵","dynasty":"清","author":"姚念曾","text":"花堕珠林空复空，湛然惟有一镫同。天晴独鹤归霞外，秋老层峦出镜中。金鼎烟销晨滴露，石楼尘满夜号风。六朝兴废余弹指，坐对双溪水自东。生涯潦倒信浮沈，已绝名言祇树林。净界月皴松影细，荒台雨渍藓痕深。愁中看雁能无泪，客里闻鸡尚有心。欲问遗芳寻断碣，候虫切切和孤吟。"}