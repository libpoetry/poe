{"id":"907747","title":"子永弟寄都下大雪律诗","dynasty":"宋","author":"李洪","text":"快雪频占瑞，饕风并助豪。白银天上阙，组练浙江涛。拓地龙沙远，瞻山群玉高。齐宫延孟叟，楚些诵离骚。绝塞绵应折，深闺茧独缫。半穿东郭履，尽落汉臣旄。光射埋丰剑，铦藏切玉刀。月楂迷犯斗，嵌洞漫寻嶆。禅几巾翻氎，书帷册散绦。诗盟频败北，酒醵屡逋逃。客去毡铺坐，梅颦萼尚彫。圆坛足圭邸，夜猎满弓韬。阿阁来仪凤，沧溟复断鳌。三英陪兔苑，五骑聚神皋。蠖屈深拳局，龟肠更郁陶。乌饥声嚄嚄，狐听响溞溞。渔父拥蓑笠，园公扶桔槔。翩翾振鹭集，排拶孔鸾翱。内集诗联谢，回风舞逐曹。鹄鲜形诮鹜，狐白袖垂羔。素发瞻商皓，粉袍踵弁髦。蓝关无去马，剡曲有回舠。佛刹璎鬘坠，仙庭鹳鹤号。寂寥閒自适，澹泊喜相遭。目眩花空委，头童手独搔。观空翻贝叶，瀹茗侍方袍。家窭羹忧絮，宾稀釜肯轑。投人真拱璧，属和秃纤毫。梦到湖边寺，重寻观里桃。东郊宜择胜，联骑许追遨。"}