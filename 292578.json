{"id":"292578","title":"柳色黄·风扇","dynasty":"现代","author":"张克家","text":"火伞高张，少女潜踪，小阁人闷。乍添一缕秋飔，疑是晚凉来趁。轻罗叠雪，珊珊玉骨冰肌，已无汗液融香粉。移坐向檀栾，情话容相近。休轫。雷车激荡，蚁磨盘旋，不差分寸。大转轮王，恰好解吾民愠。今番快也，莫管竹悴荷憔，瓮头春且开佳酝。只苦醉乡中，老眼生花晕。"}