{"id":"812177","title":"感旧","dynasty":"清","author":"庄德芬","text":"辞亲驾言迈，泣别临关口。远道效唱随，齐眉镫下酒。友义僣金兰，言激恒得咎。谋身靡所安，归途忽先后。丹心白日昭，青松岁寒茂。人生知尽分，岂敢希不朽。江陵千树橘，成都八百桑。我来值凋丧，南山田已荒。慷慨进言激，导君君未遑。白日忽已中，夏绿殒其黄。泉台不相随，大义凛若霜。古言立孤难，赤手肩纲常。"}