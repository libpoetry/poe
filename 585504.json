{"id":"585504","title":"戊子三月二日取道毗陵同梁壶山携葛涧周卫诸生游张公洞遂憩茂潭别院","dynasty":"明","author":"湛若水","text":"乐事分行役，矧兹及暮春。携我诸友生，沿流问真源。独行罨溪渚，澄心茂潭渊。举袂引天风，飘忽扫浮云。窈窕访名洞，怪石罗前陈。苟非有自胜，谁能不伤神。鬼幻亦云凿，天工何太勤。顾谓二三子，反观而自然。前行诣虚敞，高明生冥玄。入室贵三昧，升堂庶有闻。"}