{"id":"840177","title":"青山谒太白墓","dynasty":"清末民国初","author":"缪荃孙","text":"谪仙人已还仙去，身骑长鲸不肯住。孤坟三尺青山巅，绝无词客吊秋烟。青山主人总奇绝，前有谢朓后青莲。我欲问天天不语，拜公合在西江渚。我欲下笔愧无才，招公合筑糟邱台。公之踪迹如游龙，俗士龊龊谁能容？胸中奇气海岳小，醉后狂歌天地空。桃李家园宴春夜，天伦乐事追群谢。兴酣直踏落雁峰，狂吟奇句惊天公。瀛洲仙草东风绿，沈香亭上呈新曲。猩猩啸雨鬼啼烟，罡风吹落夜郎天。呜呼，一生荣辱皆寄耳，生非生兮死非死。长星耿耿三千丈，光茫下烛万馀子。沧江日夜东南流，诗魂高踞秋风秋。寻山饮酒兴未毕，赤脚下追水中月。月兮月兮尔有情，公乎心迹同其清。世人欲杀不得杀，手抱蟾蜍归玉京。风流歇绝一千载，后之来者犹涕零。蓬莱清浅云车过，应向青山作高卧。水中明月山中云，长伴千秋绝顶人。公乎驰逐且如此，我辈饥驱何足数。巫山十二翠色浓，洞庭波浪巴陵东。何地复与仙人逢，或者相逢樽酒中。"}