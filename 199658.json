{"id":"199658","title":"寄郭信可时假守忠州","dynasty":"宋代","author":"晁公溯","text":"君家老阿舒，抗论王公前。盍不托清静，著书如子玄。爱君识此意，坐脱世纠缠。不复眉炙狂，惟应口谈天。近假刺史节，名高黄颍川。无为渠自化，多事岂所便。只今鸣玉溪，百尺来飞泉。秋风木叶下，想见清潺湲。凉波纳华月，洗此白璧圆。借问掾曹内，得无从事贤。赏音不易逢，胜景那可捐。愿因东辕使，寄我南楼篇。"}