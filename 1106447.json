{"id":"1106447","title":"用元韵答徐幼文","dynasty":"宋","author":"王炎","text":"身行宦路固多虞，梦到清都厌积苏。欲返初心观易老，懒开辩口学岩吾。有怀拟作西征赋，无策堪陈北伐图。才具如公宜颖脱，不应空谷老唐衢。学道工夫要汲深，尘生麈尾坐书林。何妨缓步时过我，试共玄谈一洗心。翠岫绕溪双鹭下，绿阴覆屋乱蝉吟。是中别有无声句，莫笑迟迟不嗣音。"}