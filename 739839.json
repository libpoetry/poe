{"id":"739839","title":"舟行鲁齐境不得望岳作歌","dynasty":"清","author":"沈德潜","text":"婚嫁劳我生，年来已粗毕。而何五岳游，虚愿未傥一。今年西笑之神京，愿上太山绝顶凌峥嵘。第一峰头驻双足，放眼万里窥蓬瀛。扁舟迢迢越淮甸，顺流忽过钟吾县。泗水亭荒忆汉业，峄山碑废怀秦篆。杜陵南池纪文藻，太白酒楼缅觞宴。鱼陶蒙艾指点中，岱宗隔断青难见。同舟吴季子，恂士。示我太山图。苍苍十八盘，上有神人居。楼观缥缈间，云气乍有无。七十二君封神处，金泥玉简空追摹。星辰高压从下看，帝座直逼凭空呼。其下亭亭云云列培塿，恍如长老招手儿孙趋画图。令我兴飞越转惜，天门无路筇难扶。黄河虽经流浩涆，青帝未识云模糊。山灵笑我胸次隘，那能气吞齐鲁直溯鸿蒙初。宵来梦羽人，授我秘府册。携赠仙人九节杖，宇内名山许探历。他年终作岱岳游，日观高高夜栖息。三更看涌扶桑轮，群飞海水摇金碧。"}