{"id":"522940","title":"七夕遇秦子咏赠","dynasty":"明","author":"李梦阳","text":"皎皎河汉月，照我西南楼。七夕远宾集，置酒城东陬。展席对双星，盈盈隔中流。艳艳睹妆女，欲济无方舟。神爽即易合，茫昧竟难求。明明君子德，寡妁谁为仇。岂无采唐约，失身良见尤。人生信龃龉，世事良悠悠。不见古时人，皓首犹公侯。葵藿不饿死，富贵安可谋。愿絷场下驹，尽我盘中羞。我今为秦声，子也当吴讴。酣歌达清曙，临分赠吴钩。"}