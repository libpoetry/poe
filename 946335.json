{"id":"946335","title":"临桂尉杨渭夫以诗来因次其韵兼简同僚","dynasty":"宋","author":"陈傅良","text":"万物各美恶，一室有面背。去来故无恒，欣厌惟所会。有能悟兹理，何必著幽邃。后圃并山麓，脩竹积空翠。斧寻自何年，樊养特过计。陈根独遭时，沃壤亦借势。居然成独清，可以掩众媚。亭院起中?，湖潦粲前际。于时吾岂敢，谓此天作对。新诗忽盛谈，俗状良内愧。子方及归期，客复搅离思。尚当封殖之，去日如始至。"}