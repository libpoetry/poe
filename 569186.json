{"id":"569186","title":"重九日为庚辰岁昙阳仙师化辰敬成长歌一章志感","dynasty":"明","author":"王世贞","text":"万历之岁庚在辰，我师拍手谢世尘。西竺西池总西蜀，阳月阳日归阳神。晴霞两片衬腮玉，夕宿数点搏眉颦。凝然金刚不坏身，独立宝座凌秋旻。是时弟子皆伏泣，手剑忽挺光鳞鳞。老生舍身侍香火，自甘佛奴或道民。谈无说有世不一，学士见挽传师真。少将灵迹托彤史，敢以卮言夸素臣。下士闻道只大笑，何意众口成狺狺。吾师可虞日月毁，大教岂逐云雷屯。所怜内境有罗刹，不妨外土来波旬。银环再贶许消息，金篦未引犹沈沦。朝披夕诵了何益，如博日胜还日贫。回头转盻已陈迹，中天圆月十二新。瓣香一缕断复续，风伯为我传峨岷。玉京斟酌沆瀣酒，浊世消渴支离人。云君倘为下阊阖，霞䍐倏见扶飙轮。老生行脚粗已备，芒鞋布衲青纶巾。不辞蹑景渡彼岸，眼底一众俱迷津。更祈仙伴有邹子，大吹黍律回阳春。"}