{"id":"1247661","title":"题借鹤轩","dynasty":"元末明初","author":"蓝智","text":"华轩俯流水，绿树鸣春禽。美人发商歌，燕坐调清琴。白鹤出瑶池，霜毫映秋月。借尔尘外姿，充君眼中物。鹤鸣松风动，鹤舞松露晞。缑山落日閒，华表千年归。君家好兄弟，一一富文艺。时危万里心，天远九皋唳。南寻武夷君，吹箫上青云。由来鸾凤雏，耻与鸡鹜群。烟尘暗江海，客鬓年年改。白鹤望不来，青山久相待。美人湖上亭，蕙帐风泠泠。笑煞王右军，空书换鹅经。"}