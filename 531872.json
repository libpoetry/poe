{"id":"531872","title":"六羊仙人歌赠方棠陵","dynasty":"明","author":"黄佐","text":"君行南越复闽越，邂逅凌江对秋月。持觞不饮语瓯窭，仰天大笑缨欲绝。飘摇挥手淩紫烟，骑羊抱月成飞仙。戏摘匏瓜解残暑，织女黄姑皆粲然。昔从九天谪下土，车驾前头遇威武。都人观者如堵墙，摇笔赋诗骂平虏。平虏敢嗔未敢言，即麾羖䍽登天门。扣阍每逢虎豹睡，堕地便作蛟龙蟠。有时乘轺向江汉，忽然牧牛耕石涧。仙乎仙乎岂无有，眼底见君能变幻。今年骑羊来我州，六十五日去不留。亡鸟飞鸣独鹤舞，空馀孤树堂之幽。带围有花开顷刻，顷刻又作黄金色。前驱壶公后九鲤，白日果能生羽翼。只今五羊城下歌丰穰，谓是五仙骑来曾降祥。君来匹之顿成六，触邪持法陈纪纲。君不见，獬豸称神羊。"}