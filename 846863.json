{"id":"846863","title":"酹江月 谢人贺生子","dynasty":"宋","author":"无名氏","text":"天高气爽，正金风玉露，安排秋节。株守蓬窗无寸效，自愧才非人杰。那更家贫，又添丁累，料想无奇骨。新章褒美，天然好语还发。堪羡力薄无储，宾庖萧索，乏礼延佳客。多谢诸公来宠贲，虽有一瓯春雪。玉果未圆，犀钱须办，早早为君说。恐辜珠玉，小词聊且权折。"}