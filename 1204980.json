{"id":"1204980","title":"水龙吟 督军湖观竞渡","dynasty":"元","author":"吴存","text":"平湖暮色冥蒙，雷风唤起双龙舞。吸乾彭蠡，须叟噀作，一川烟雨。汉女霓旌，湘妃翠盖，冯夷鼍鼓。想祝融指挥，涛奔浪卷，来赴世间端午。此地番君旧境，问当年军容何许。垂杨断岸，几回想像，水犀潮弩。风景依然，英雄远矣，悠悠汉楚。笑邦人只记，饭筒缠彩，汨江怀古。"}