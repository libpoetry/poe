{"id":"689851","title":"偶述二首","dynasty":"明","author":"张元凯","text":"鹖冠凋敝亦何求，蓬累那堪忆壮游。函谷风烟存赵璧，中原星斗散吴钩。淮阴自乏资身策，越石今为绕指柔。莫讶唾壶频击碎，秋风骥老不胜愁。大鹏何意九霄抟，且学鹪鹩善避丸。纵谓置身高处易，亦知行路古来难。计然不惜千金失，苟变谁怜二卵残。薄禄主恩常自给，高堂无恙劝加餐。"}