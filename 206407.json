{"id":"206407","title":"解城条山·万仞云根泉","dynasty":"宋代","author":"魏野","text":"万仞云根泉，清泠濯我足。森森沧爪甲，凛凛寒肌肉。来初自试探，坐久频舒缩。触开浪花白，踏破苔衣绿。肺俯亦清泠，形影相照烛。忽罢避游鱼，未归妨渴鹿。惧浊远泥沙，就阴怜草木。浸润易调畅，狎翫难羁束。欲伐我未能，先起人何速。此会高且闲，愿继渔父躅。"}