{"id":"267398","title":"夜飞鹊·乙卯中秋","dynasty":"现代","author":"朱祖谋","text":"金波暧斜汉，流照屏山。桦烛冷散青烟。珠帘欲上美人去，谁家今夜今年。当窗乱云雾，恣霓裳狂舞，换谱钧天。乘风汗漫，问琼楼、何似人閒。多事桂宫仙斧，七宝尚凌虚，装缀婵娟。阑外秋香泣露，移盘清泪，消尽金仙。广寒殿阙，怕常娥、不许流连。共孤光谁与，不成把盏，北望凄然。"}