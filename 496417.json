{"id":"496417","title":"玉蝴蝶 梁生镇园亭有兰名玉瑚蝶，即席赋一首","dynasty":"明","author":"杨慎","text":"蝴蝶不随春去，玉英瑶蕊，犹自娟娟。潇洒水边林下，洗净朱铅。嫦娥来、梁园月下，青女降、楚畹霜前。更山阴、婆娑一老，觞咏群贤。当年。紫茎绿叶，纫华杂佩，故事陈篇。何似今宵，长歌石磴泻红泉。醉归去、香携满袖，似相逢、解佩江仙。散尘缘、猗猗一曲，琼轸冰弦。"}