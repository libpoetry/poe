{"id":"177270","title":"留别句中正学士","dynasty":"宋代","author":"田锡","text":"玉人欲归留不住，南山出云作朝雨。雨中却柅使车轮，主人重得延嘉宾。嘉宾有诗留别我，句句高奇字字新。新若新花凝宿露，高似秋天晓星布。奇於云起成峰峦，鲛人沾珠盈玉盘。浪大月照如金线，金线交加珠可贵。玦离环合间珠圆，风生玉步声珊珊。珍奇若此为重赐，斋沐焚香然后看。三复吟看既忘倦，命笔和来才思缓。桃李难酬琼玖珍，野老美芹聊贽献。与君俱是锦江人，今幸星轺来过陈。乡情交分忍轻别，少留可待早秋辰。秋光月华伴行色，步步随君归紫宸。"}