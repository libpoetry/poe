{"id":"721541","title":"天寿山","dynasty":"明末清初","author":"屈大均","text":"燕山连紫塞，千里抱长安。北锁天关险，东襟渤澥寒。龙文犹五色，凤势必千盘。寂寞裬恩殿，孤臣掩泪看。文皇当正脉，列圣绕中峰。地作诸华福，山为五岳宗。东西金殿起，左右宝城重。云气如宫阙，高高护六龙。岂意千秋后，空馀龙凤门。白狐登御榻，青犊入文园。玉砌磨刀坏，银泉浴铁浑。雍门无限泪，沾洒列朝恩。万壑松楸尽，园陵锁寂寥。空馀龙虎抱，似有鬼神朝。银海阴风落，珠尘细雨飘。天南霜露思，极望草萧萧。辇道哀湍激，神楼晚日悬。九龙无彷佛，群鹤尚联翩。玉盌沦秋草，珠帘落暮烟。白头宫监在，相对泪潸然。北极钩陈出，西山寝殿移。香炉销兽火，宝帐挂蛛丝。山枕黄花戍，泉通太液池。守陵馀几户，犹是羽林儿。夹道云龙柱，横空日月楼。金波鳷鹊动，玉气白虹浮。命可中华永，功为万古谋。丰碑无一字，瞻仰泪频流。十道穿桥水，千林拂殿枝。飞腾神马在，兴废石人知。盗火烧香峪，妖云压玉墀。边墙虚内外，无计护罘罳。二井东西在，诸妃墓未崩。国朝稀殉葬，宫女少陪陵。雨为斑泪滴，云似綵衣凝。终古闻瑶瑟，凄凄怨不胜。陵冢纷相望，先皇骨肉留。小王陪玉匣，贵主接珠丘。衔石瑶姬恨，吹笙子晋愁。白杨风飒飒，谁与奠清秋。"}