{"id":"720973","title":"寄题先兄祠屋","dynasty":"明末清初","author":"王夫之","text":"寒泉古木问何年，鹤羽归来一哂然。沧海能消衔土怨，沃州不待买山钱。谁投粔籹酬江水，为饵饧香禁冷烟。留语乌衣诸子弟，应知头上有青天。白发青林一径悭，羊裘不拣钓鱼湾。当年有誓潭龙窟，身后还悲吊鸟山。目送斜阳沈海岸，手栽修竹染霜斑。致身录在凭谁读，垆冷香消亦等閒。"}