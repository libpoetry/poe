{"id":"867368","title":"贺杨绵州除武陵守","dynasty":"宋","author":"史尧弼","text":"越王楼前佳气浮，涪翁江上恩波流。几年结佩作邦相，万物气吐人歌讴。白鹤池边嗟来暮，武陵溪畔桃花路。忽传芝检九天来，会拥朱幡两轮去。辕攀蹬截无留停，痒爬垢栉待苏酲。仙人延贮一笑喜，探丸付授真长生。老成自合朝家用，未许三刀频入梦。鹤发行趋鸳鹭班，更作吾州九鼎重。"}