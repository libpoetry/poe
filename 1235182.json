{"id":"1235182","title":"杨执中幼与予同舍自予去乡里一别四十五年矣乍见俱不相识承惠诗二首次韵谢之","dynasty":"元","author":"大欣","text":"勋业双蓬鬓，江湖万里心。扣舷山月近，攲枕夜涛深。多士怀东观，何人赋《上林》？只将弦上趣，《白雪》写遗音。青衿巷南北，鸡犬识比邻。骤面初疑梦，论交晚觉亲。文章元有命，耕钓岂无人。老矣非吾愿，沧洲合问津。"}