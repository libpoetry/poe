{"id":"843941","title":"春阴和含晶韵","dynasty":"清末民国初","author":"陈宝琛","text":"落红庭院昼愔愔，半晌微晴半晌阴。滞雨添成归燕懒，峭寒能否病鹦禁？偶抬柳眼只生怅，稍展蕉心且见侵。莫怨东风悭与便，吹犹不散酿还深。青青河畔草如袍，扶上秋千地本高。消息日边新嫁杏，风情露井昨开桃。屏山入梦犹胜画，井水沈愁不受篙。守过黄昏还伫月，觉来失笑总徒劳。梦雨愁云暮复朝，似寒非暖最难料。衣篝香褪孤莺领，镜屉尘凝黯翠翘。风日轻抛挑菜节，笙歌忍忆落镫宵。碧城十二知谁管？断送韶光酒里消。似闻鶗鴂隔花鸣，百五匆匆记不清。及未雨时烦作计，便成烟去那忘情？无风帘幕仍香篆，如水楼台更笛声。还是海棠沈睡好，枉烧银烛问蟆更。"}