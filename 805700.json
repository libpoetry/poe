{"id":"805700","title":"洞庭春色","dynasty":"清","author":"史承谦","text":"袅遍清阴，飘残暗粉，秀靥依然。盼枝南枝北，芳魂无主。非花非雾，愁黛生妍。仿佛行云回梦后，正人在、寒香疏影边。生绡展，讶分明瞥眼，二十年前。知否个中位置，谁付与、一笑因缘。想凭栏时节，几多幽怨。含毫情绪，空倚婵娟。千古伤心消不尽，怕玉骨、生来欲化烟。空赢得，旧丹青好处，宛转生怜。"}