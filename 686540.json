{"id":"686540","title":"题小画四首","dynasty":"明","author":"石宝","text":"板桥诗老未还家，村舍儿童扫雪花。春酒山中犹未熟，罢吟应试小团茶。四壁岧峣列翠屏，取凉还上望湖亭。醉来翻笑荷衣色，不及村南酒幔青。水南山北梵宫多，日暮钟声杂棹歌。别有幽居松竹里，春深惟拟故人过。山头寒瀑悬飞练，亭外平波接远天。秋色依稀何处见，半江风雨一林烟。"}