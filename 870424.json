{"id":"870424","title":"投杼词","dynasty":"宋","author":"田锡","text":"孝为百行本，至性由天资。曾参善事母，母氏贤且慈。馨膳以馈进，承意唯欢怡。高堂既自乐，纤室闲鸣机。飞语忽来告，明识潜深思。盖念事吾孝，安得杀人为。亟闻宁不信，投杼遂生疑。用知君臣际，反以交朋推。道德难结固，恩情有合离。毁誉苟不入，谗间无以施。景慕魏文侯，满箧留谤词。乐羊在山中，委遇终不衰。"}