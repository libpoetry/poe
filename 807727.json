{"id":"807727","title":"疏影  独坐祖园闻顾庵药园亦在吴门未及一晤词以寄怀","dynasty":"清","author":"陈维崧","text":"轩如画舸。载笛床茗椀，终朝閒卧。斗酒生涯，挑笋年光，恰值浓春刚过。菖蒲笺好慵吟写，说不尽、心情难妥。似绿窗、一种娇态，懒对盘龙梳裹。闻说浙中老辈，丁仪共曹植，也客江左。小瓮鹅黄，小袖云蓝，笑口思量同破。空园寂寂谁传信，且闷倚、赤阑桥坐。正水边、飏起微风，满院绣毬花堕。"}