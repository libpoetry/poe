{"id":"1218511","title":"题阙","dynasty":"元","author":"岑安卿","text":"天台存旧谱，地望著清光。教育文辞赡，渐磨道义彰。移官杜洲曲，开讲树山傍。晓日皋比暖，薰风绛帐凉。青衿诸俊彦，綵服两儿郎。弟子堪榱桷，先生实栋梁。群飞迷蓊郁，骏足识康庄。岁月考书满，风云际会良。伏龙终偃蹇，鸣鹤自翱翔。执友陈供帐，携家上小航。锦囊诗匼匝，苍玉佩铿锵。壮志期高翥，归心驰故乡。赤城霞粲粲，秀岭日苍苍。巾子峰头月，琼台石上霜。暂伸怀土乐，爰整好游装。下捧薇垣檄，上沾枫陛香。公车应荐剡，耆德必文章。不日看除目，何时举贺觞。佳音如我寄，鱼雁在沧浪。"}