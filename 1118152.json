{"id":"1118152","title":"游山三首","dynasty":"宋","author":"陆游","text":"一生万里著行縢，抖擞尘埃尚未能。不怕语音时带剡，敢辞生计略如僧。疏梅渐动清溪曲，霁雪遥看古塔层。唤起故年清绝梦，数声柔橹下巴陵。萧然破帽伴枯藤，逢著青山不厌憎。家似江淮归业户，身如湖岭罢参僧。煨柴夜宿寒炉火，洗釜晨敲古涧冰。果向此中能得趣，宦途捷径不须曾。九十衰翁心尚孩，幅巾随处一悠哉。偶扶拄杖登山去，却唤孤舟过渡来。酒市拥途观嵬峨，僧庐借榻寄咍台。吾生清绝烦君看，不枉人间梦一回。"}