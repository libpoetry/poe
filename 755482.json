{"id":"755482","title":"哭长姊诗","dynasty":"清","author":"李长霞","text":"允矣我姊，令德祁祁。十年之长，事为我仪。我纫姊线，我读姊师。怡怡闺闼。我迈十龄，姊赋于归。翩翩者雁，中道分飞。虽曰童稚，怆矣其悲。道里悠远，山川间之。滔滔岁月，绵绵予思。星次载周，姊再归宁。春仲斯至，夏首斯征。来若萌华，别如振英。譬彼山泉，分流趋壑。始则同源，终焉异托。维此东国，扰矣时艰。鸿阻于冥，鱼沈于渊。不相见者，三十馀年。我赋流离，罔或宁处。历百苦辛，晤言以诉。胡不我顾，而即长暮。我有梦寐，忆姊旧形。今也何似，我弗姊明。我昔焚巢，姊闻而伤。今也冥漠，姊或予忘。哀矣予情，爰托斯文。我弗姊睹，姊宁我闻。昭昭莫形，冥冥安处。知灵有无，恸此泉路。"}