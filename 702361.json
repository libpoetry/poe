{"id":"702361","title":"次韵寄松江张隐君","dynasty":"明","author":"程敏政","text":"丈人零落晓星馀，张老犹堪载后车。烛目锦云盘一诰，随身明月动双琚。君门拟上承恩颂，官舍时翻训子书。暂出还归应有道，不劳猿鹤怨郊居。都城相别几年馀，何日追随长者车。旧语有缘陪玉屑，新诗无力报琼琚。山中酒熟长开社，海上鸿归一寄书。白发可能忘帝力，时应飞梦绕宸居。"}