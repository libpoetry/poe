{"id":"506845","title":"四老图","dynasty":"明","author":"杨荣","text":"圣人建皇极，敛福锡群黎。所以多寿考，往往登期颐。淮淝有望族，奕叶繁且滋。伟矣誉髦士，冠豸何巍巍。严亲在高堂，寿算踰古稀。诸父亦已老，白发俱成丝。兄弟式相好，迭奏埙与篪。煜煜常棣花，郁郁连理枝。安居日无事，列坐相怡怡。绮食荐雕盘，绿酒盈金卮。芬敷芝兰香，炳耀斑斓衣。美哉同气乐，世俗难与齐。四皓居商山，寂寞歌紫芝。何如此四翁，共际升平时。岂殊康衢间，击壤含哺嬉。"}