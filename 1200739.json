{"id":"1200739","title":"述志赋","dynasty":"元","author":"胡天游","text":"繄余生之碌碌兮，承祖考之馀辉。方髫年而志学兮，思踵武于前徽。丁文运之再昌兮，期一举而遂志。何中道之多艰兮，终抱志而莫展。霜毛飒以垂领兮，惧五十而无闻。挟陈编以私淑兮，庶弗坠于斯文。嗟蚩蚩之世俗兮，纷贱目而贵耳。顾区区之鲁人兮，尚弗知乎尼父。青黄眩而莫分兮，美恶混而相同。计微功于呻诵兮，希速化于颛蒙。朝卑辞以致币兮，夕怠色而忘礼。群飞点而玉涴兮，众口烁而金毁。毛嫱靓立而自扬兮，曾不伸乎蹇修。投双璧以行媒兮，反效颦之是求。谓骅骝为下乘兮，以款段为疾走。揖歌采于道周兮，登珷玞于犀椟。般纷纷其得志兮，长裾曳地济济而相望。俛争食于鸡鹜兮，仰阔视而扬扬。余方索居孑立而无与俦兮，聊逍遥乎林下。睇浮云以舒啸兮，倚翠竹而为伍。崇丘纷其枳棘兮，时览德而踟躇。哂饥鸱之疾盻兮，攫腐鼠而嚇馀。龙门崒嵂以干云兮，亦何往而不我。偕彼瞡瞡之蛙淖兮，夫岂入于我怀。何容媚世以穷其道兮，诚有识之所嗤。使子为倚市之娼兮，孰与夫空谷而幽居。抚青萍以自珍兮，曰有待夫知己。倘千金而非吾徒兮，宁挂壁而无齿。惟圣贤之不遇兮，亦皇皇而西东。矧吾人之数奇兮，敢背道而愠穷。韪达观之无不可兮，付出处于流坎。苟素志之靡违兮，又何伤乎蹙頞。正余冠之崔嵬兮，理余瑟之铿锵。良时钜不可以再得兮，姑从容而徜徉。"}