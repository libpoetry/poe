{"id":"417634","title":"念奴娇  题《春江朗抱图》","dynasty":"近现代","author":"单人耘","text":"我心骀荡，写江南、便是怡人春色。水自空明山自秀，两岸疏花繁叶。村径幽回，渔舟静泊，几处秧歌彻。暖莺争树，东风拂煦三月。此乃心画心声，古来今往，妙谛殊难说。我有曝忱何得献，说也痴迷迂阔。虹墨斑斓，散毫苍远，匋缶清腴发。大千一勺，纵横万象能答。"}