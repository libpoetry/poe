{"id":"829720","title":"王道","dynasty":"清末近现代初","author":"郑孝胥","text":"损人利己祇一念，可使举世无安土。圣人复起更无奇，去其所争得其所。人生托命于天地，相资以生义有取。智者创物终相仇，孰为苍生解愁苦？妖乱相寻二十载，弃礼灭义逮今日。哀之不若使身受，其气既馁将自失。王道荡荡天所开，舍世安归必无术。老夫何异马识涂，却指夷涂待豪杰。"}