{"id":"432148","title":"吊袁项城","dynasty":"近现代","author":"张瑞玑","text":"卧看大陆起龙蛇，推枕拊床空百嗟。一死犹关天下计，再生还到帝王家。雄名扫地千秋恨，国手输棋一著差。负我负人浑不解，他年史笔任纷拿。繁华一梦太匆匆，霸气消沉王气空。死不灰心真健者，生能悔过即英雄。有子不才误刘表，失计无端听蒯通。地下相逢汉文母，殷勤尚问未央宫。"}