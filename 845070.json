{"id":"845070","title":"子夜春歌八首","dynasty":"清末民国初","author":"曹家达","text":"郎向关山道，春深未及归。春愁如草长，喂得郎马肥。郎心似浮云，夜夜风雨多。妾心似明月，圆缺当奈何。妾身元夜灯，借郎为灯烛。暂离固无恨，光景两不属。折花玉阶前，簪上同心钗。安得花下风，吹梦入郎怀。江南与江北，花鸟自成春。为有江水隔，相思愁白蘋。灯花落复落，鸣鸡寒更瘖。不怨无修绠，但愁井底深。欢如柳杨花，化萍江水湄。本自无根柢，相思亦何为。侬是博山炉，栖托忘忧馆。觅取博山香，薰得郎心暖。"}