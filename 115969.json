{"id":"115969","title":"代人上颍川韩端明生日","dynasty":"宋代","author":"张耒","text":"实历休明运，金貂将相门。产材皆巨植，流庆出深源。世仰风规旧，公膺戬谷繁。人间见麟凤，天路引鹏鲲。诸老推渊懿，英儒伏讨论。韦平家学盛，黄绮帝师尊。天步开华旦，离明照厚坤。曳裾趋法从，操笔代王言。谏说倾朝听，公忠报主恩。高风何凛凛，谠议在元元。夷险千途历，清明一志存。宝圭纯不琢，秋汉阔无浑。鸣佩登书殿，均劳镇辅藩。洪枢归少第，玉节对元昆。腊报新春近，阳生厚地温。当年占梦寐，此日降玙璠。贺宴开瑶席，陈庭列寿尊。簪缨罗盛族，兰玉立诸孙。霜鹤寒逾健，岩松老更蕃。人祈贤相雨，国倚太师垣。留滞瞻云馆，飞驰有去魂。微官守山邑，无路走宾轩。中外心方注，君臣契已敦。伫观登辅弼，飞润及孤根。"}