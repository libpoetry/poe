{"id":"744892","title":"访欧阳厚庵张铭之徐南溟戏为口占","dynasty":"清","author":"张琼英","text":"空斋局促如猬缩，羡汝同心不幽独。长筵离坐已成参，得我定须周四角。入门倒裳无所迎，亦无咿唔诵经声。一人钞书手不缀，墨花恣染鹅毛雪。一人偃蹇竹方床，炉香幽幽龟息长。一人若睡若不睡，枕落蠹书惊客至。我观诸子熊各殊，于中何者可置吾。伟哉万物适其适，径取东窗白玉壶。"}