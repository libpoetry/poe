{"id":"416396","title":"安公子","dynasty":"近现代","author":"乔大壮","text":"满院黄花冷。冷香暗入当窗镜。漉罢床头桑落酒，折茱萸谁赠。叹抵死、西风卷去南鸿影。衣带宽，早晚厌厌病。向画阑扶醉，怀古伤高无定。沈恨。谁人省。眼前惟有寥天迥。望断山长兼水远，尽浮云催暝。话幕府、前游落帽羞重整。归去来，咫尺柴桑境。柰五柳萧疏，就荒别时三径。"}