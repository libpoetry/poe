{"id":"794860","title":"摸鱼子 题外姑母遗照后，附其幼子遗容共装","dynasty":"清","author":"季兰韵","text":"问生绡、连番画出，如何画得愁绪。碧云天外秋如水，中有飞仙归路。仙不语。仙已在瑶台，十二珊珊步。披图认取。甚玉镜缘悭，金环梦冷，并作断肠谱。前生恨。只结三年鸳侣。招魂还唱骚赋。未容仙果人间种，也被春风吹去。留且住。空剩了、昙花小影熏香护。零烟断絮。潘鬓已星星，两般■■，付与玉箫诉。"}