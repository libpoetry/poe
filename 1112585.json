{"id":"1112585","title":"蓬瀛台二首","dynasty":"宋","author":"张耒","text":"青冥不尽海茫茫，一望蓬瀛去路长。秋信解凭诗客寄，春心长为楚魂伤。萦回四望山如画，兴废千年木已苍。直使台倾荆棘满，闻琴何用涕沾裳。苍烟乔木古台荒，下见蓬瀛六月凉。过雨谁知非峡女，好风应是为襄王。欢来未放流年老，事去却寻陈迹伤。飘泊南游未能返，兴来回首独凄凉。"}