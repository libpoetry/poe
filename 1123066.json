{"id":"1123066","title":"挽吴丞相","dynasty":"宋","author":"胡寅","text":"妙龄一月了群书，未壮声华众已孚。器远况曾师旧德，时来俄看献嘉谟。亲扶日毂升天路，不许金戈入帝都。大节已全名自永，讵同奸慝苟全躯。追念宣和国势孤，上公元宰导人谀。妖氛已觉前星暗，皇泽宁论少海枯。谁谓玉华传玉座，共知青琐伏青蒲。谗言一发堪流涕，祸在同升有鄙夫。黄扉清启帝之初，俊乂招徕念远图。桃李舒华方雨露，鸳鸿戢翼又江湖。当年举国蒙休烈，至死无人雪厚诬。圆觉妙明何计此，独疑遗恨绕苍梧。"}