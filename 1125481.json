{"id":"1125481","title":"送池阳张倅奉祠归清江二首","dynasty":"宋","author":"袁甫","text":"题舆名满大江东，忽忆家山閤皂中。孤棹赋归犹带雪，深衣养浩直摩空。从教风月分多少，独抱春秋究始终。籍湜近来知叛否，只君不负紫阳翁。自怜凡骨未能仙，每对仙都辄爽然。序齿十年兄弟行，论交一日友朋缘。干戈满地心忧国，事业弥天世急贤。已把封章排紫闼，未容问舍与求田。"}