{"id":"608304","title":"馆中移植桃花和四兄兼答诸客","dynasty":"明","author":"区大相","text":"海上求仙客，河阳宰邑人。曰予从宦侣，偶与二事均。卜筑宫城侧，地接仙源邻。休沐情既暇，丘壑念弥伸。此花何灼灼，其叶亦蓁蓁。移为瑶水树，种作绥山春。光风泛紫艳，轻霞簇红鳞。拂绶凝锦绮，当杯晕朱唇。未留西母核，先献华林珍。门庭无杂莳，蹊径绝纤尘。愿以千岁实，来荐帝园新。君问种桃者，宁知非避秦。"}