{"id":"902101","title":"六月初八日过龙洞纳凉树阴下酌泉待月而行","dynasty":"宋","author":"张嵲","text":"绝壁不带土，一目千仞青。何年架危阁，窱窕陵青冥。仰观众树姿，俯听大壑声。山空响互答，隐辚心所惊。人生几何时，冒此绝险行。虽获须臾快，未偿百年生。龙洞视正黑，水为琴筑鸣。层岩积阴厚，六月如寒冰。泉甘聚壑小，洞深秘神灵。天设境自绝，地近人乃轻。独坐荫佳桂，峰高日西倾。薄暮来者少，长风始清泠。赏会匪初望，徘徊但含情。坐见山月上，众景纷纵横。密林栖鸟定，始复事前征。"}