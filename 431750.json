{"id":"431750","title":"幽居二首寄呈子臧师代柬","dynasty":"近现代","author":"刘家传","text":"餋疾幽居过客稀，松苍竹翠染柴扉。风前万影增摇夜，月下新霜欲上衣。时序如流虫自语，故人不见雁初飞。复燃秦火群书尽，凄绝薪传愿已违。地僻林深且作家，菘青蕨紫淡生涯。吟高喜有松涛答，境静悬知乌语誇。风引好云穿户牖，砌延零雨湿盆花。老妻劫后惊魂定，汲得清泉试早茶。"}