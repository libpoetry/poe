{"id":"1121940","title":"游李少师园十题 松岛","dynasty":"宋","author":"范祖禹","text":"孤屿何亭亭，苍松郁相对。池中蛟龙起，天际风雨会。向日铺青盖，浮波散绿盘。明珠洛浦佩，白玉水仙丹。凤食实已美，龙吟声更奇。惜无蔡邕识，那得马融吹。王子吹笙去，仙禽下云端。夜栖松月静，朝舞桧风寒。崩腾喷雪浪，昼夜无停息。回旋天磨转，运动日卓侧。整整植翠旗，森森列羽卫。微风群玉动，赫日苍云翳。藻荇遍回塘，芙蕖出清水。红灯迭照映，翠盖相磨倚。天寒桂子堕，花发向庭中。月华十二满，常照此芳丛。高枝含烟雾，密叶张羽翼。参差随风势，惨澹入云色。结茅深林下，开户流水边。晓听松风坐，夜枕云涛眠。"}