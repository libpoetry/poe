{"id":"437969","title":"庚辰十二月十九日雪","dynasty":"金","author":"任诟","text":"冯夷揃水翻银玑，北风浩浩如兵威。琼台玉榭压金碧，三十六宫明月辉。五更待漏鸡人唱，近卫胪传九天上。须臾龙驭踏飞瑶，万户千门寂相向。皓齿才人宫袖窄，巧画长眉梅半额。含嚬一笑竞春妍，绣勒锦鞯生羽翮。城外雪深回马首，别殿传觞灯作昼。欢声一曲借春谣，半夜西园满花柳。沾濡已见盈阡陌，况是隆冬见三白。帝力如天人得知，今庆明年好春泽。"}