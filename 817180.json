{"id":"817180","title":"谒敬亭张尚书祠","dynasty":"清","author":"翟士鳌","text":"名山有意待畸人，猿鹤千年幸作邻。晞发沅湘还恋楚，采芝商洛竟忘秦。老臣心事风霜苦，吏部文章日月新。总欲揽衣循北郭，野棠花发不胜春。丹垩山椒一径通，往来愁绝望鸡笼。为辞簪绂江城隐，岂愿乡村伏腊同。古树含烟平阁外，归帆送影夕阳中。纷纷客舍争相识，今日临风尽老翁。"}