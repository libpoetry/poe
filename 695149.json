{"id":"695149","title":"田园幽兴六首","dynasty":"明","author":"林大钦","text":"青山容我放，水竹静幽居。树啭檐间鸟，花閒几上书。役役诚何事，悠悠心自虚。年来游冶意，天地一萧疏。净心遗纷业，悠志在无为。坐爱窗间草，閒吟梁甫词。万事嗟牢落，一丘已定居。沧浪濯清足，在昔皆余师。黄鹤不可招，蓬海事多遥。青门聊种树，白日结云谣。道悠心莫染，迹杳意弥超。千秋风雅意，兹以永今朝。"}