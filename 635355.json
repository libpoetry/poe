{"id":"635355","title":"将入山留别同学","dynasty":"明","author":"成鹫","text":"我所之，乃在南山之南北山之北。山中何所有，中有一室两扉无四壁。主人默坐万山寂，外有盘盘细路通檐隙。我自能行人不识，上有巉岩磊砢之奇石。覆以千年之松百年之柏，下有青泉昼夜流湱湱。大鱼长尺半，小鱼长半尺。山雨晴，山云辟，云来无心去无迹。山窗虚，山月白，一晕清光如太极。山中乐事言不悉，我纵言之竟何益。我去作居亭，君当后来客。后来践斯境，要妙心自领。君毋早来，早来僧未醒。君毋晚来，晚来山已暝。君有行，山有径。君自呼，山自应。停君呼，止君听，谓声在呼还在听。若云在呼应何闻，云在听者山自静。却笑巢许愚，洗耳临清颍。山风畟畟松閒来，山僧耳底无些剩。"}