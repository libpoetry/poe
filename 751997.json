{"id":"751997","title":"苦热","dynasty":"清","author":"朱福诜","text":"我昔三年客幽冀，穷庐畏寒缩如猬。秋非我秋冬非冬，独喜炎天有爽致。今年江南苦溽暑，草木无端被熏煮。书生偃蹇体肤漫，默塞低头汗注雨。微风不起焦烟红，块若鱼置枯池中。穷鳞何惜升斗水，径欲上诉烦天公。人生动觉故乡好，我居南方恨郁燠。万事转移有如此，世间初念那可保。跰?安识造物意，且展琉璃倒身睡。会著一啸清风来，净洗千里无纤埃。"}