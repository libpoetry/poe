{"id":"1075487","title":"责鸡","dynasty":"宋","author":"周紫芝","text":"豢犬欲司夜，畜鸡要鸣晨。二物一失职，遂辜畜养恩。嗟我笼中鸡，芥羽光照人。峨冠事饮啄，缄口随晨昏。我怒欲尔烹，鸡笑复自陈。君看多言者，以忠获怒嗔。台评与幕辨，呶呶常杀身。幸此北窗卧，颇似羲皇民。五起笑朝士，三号惊梦魂。使子卧红日，谢客扃柴门。此意殊不恶，诮我无谆谆。"}