{"id":"289843","title":"宴清都·和闰庵丈，赋公园鸾枝","dynasty":"现代","author":"郭则沄","text":"滟滟栖鸾树。秾华梦倚栏，酣带朝露。娇腮展笑，低鬟斗媚，锦烘珠冱。分明粉镜霞妆，引步障、香云暗度。恁镇日、醉倚东风，朱颜炼砂贪驻。还愁占断燕支，江南信殢，含怨难赋。游蜂影乱，啼鹃泪热，最伤春处。斜阳似堆新恨，又恣舞、花前赵女。怕晚飔、澹减红芳，轻纱倩护。"}