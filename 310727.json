{"id":"310727","title":"风流子·妓歌","dynasty":"清代","author":"陆求可","text":"花前新酒绿，谁相劝、赖有莫愁声。正刻羽引商，移宫流徵，当筵一曲，宛转分明。歌喉逞、萧萧林朩落，黯黯碧云凝。衣着缕金，扇低宝月，韩娥未去，梁上尘惊。回风才唱罢，看栏畔浑似，秋后凄清。谁念丽娟魂断，不比秦青。想花朝月夕，等闲度过，阳阿白雪，无限关情。引得周郎一顾，唤作春莺。"}