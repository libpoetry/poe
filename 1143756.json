{"id":"1143756","title":"同曹清父西郊纪事五首","dynasty":"宋末元初","author":"方回","text":"晴耕新种麦，破块满田间。诘曲随牛路，周遭傍马山。几人钟间气，往岁耸朝班。黄卷今犹在，青云未易攀。挂粟枯桑杪，篱门昼掩关。晴霜开旷野，寒日晒荒山。指点村烟外，经行冢树间。群豪故贪愎，窃发亦愚奸。木脱秋声尽，田空野鸟饥。时危群盗惨，身老故人稀。所至犹堪醉，无求自合归。寥寥天地内，古意一何微。风俗嗟颓落，文章委下陈。出郊聊快目，谋野岂关身。本为搜诗去，徒成泥酒频。胸中知此事，眼底似无人。朴略童蒙学，堆豗句读师。有能致卿相，或不赡妻儿。士故无他业，人谁此味知。公庭彼为吏，日日醉歌姬。"}