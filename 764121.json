{"id":"764121","title":"珍珠帘 题陈其年词集","dynasty":"清","author":"宋荦","text":"苏门曾说孙登啸。又何似、仲举清歌偏好。一曲和皆难，听余音缥缈。漫写江南肠断句，又变作、离奇夭矫。高调。是乌丝旧唱，迦陵新草。还忆往日风流，向旗亭画壁，双鬟争道。廿载飘零，剩髯霜多少。天子凌云思赋手，喜岁晚、遭逢非小。堪傲。有牛腰词卷，将人压倒。"}