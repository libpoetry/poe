{"id":"828781","title":"东坡生日墨巢约看梅坐中蔬畦十馀年不见矣别后书来谓此会不可无诗漫为长句","dynasty":"清末近现代初","author":"陈曾寿","text":"我羁辽东逾十年，梦远梅花空缱绻。去年始作鹤南飞，一树墨巢院中见。我时扶病苦瑟缩，绰约只许隔窗看。皂帽梅花树下僧，主人佳句众所赞。今年花下坐晴日，小萼破红才及半。恰与东坡作生日，久别故人欣觌面。当年健者今白须，念乱何言馀慨叹。胜赏何似松风亭，君督作诗纪嘉宴。黄徐岭海沦战尘，苍狗白衣纷变幻。且看竹外一枝斜，莫待江头春欲暗。"}