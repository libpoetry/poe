{"id":"603630","title":"寄哭苑马李文轩先生","dynasty":"明","author":"杨起元","text":"岁次在卯闰月中，夜静庭树飘寒风。花将零落忽值此，黯然伤怀泪难已。古来仙人多姓李，一谪惠阳将五纪。来时海峤看人龙，去日士林摧杞梓。生平意气不可羁，万里之翼千里蹄。早攀南斗戏碧落，晚倚北辰司是非。塞渊抱独何人识，豁达论交四海知。庙廊有意推梁栋，苍旻那肯长留用。主马汧渭明主恩，作记玉楼天上梦。东西两水今茫茫，罗浮半面减辉光。雍门叹息堪气短，李白文章空焰长。不必负舟惊有力，人生自是驹骤隙。一息之间成古今，古今常然无变易。嗟君方死亦方生，何用有情泪沾臆。"}