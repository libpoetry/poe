{"id":"779230","title":"霜叶飞 和周邦彦《片玉词》","dynasty":"清","author":"顾太清","text":"萋萋芳草。疏林外、月华初上林表。断桥流水暮烟昏，正夜凉人悄。有沙际、寒蛩自晓。星星三五流萤小。见白露横空，那更对、孤灯如豆，清影相照。昨夜梦里分明，远随征雁，迢递千里难到。西风吹过几重山，怅故人怀抱。想篱落、黄花开了。尊前谁唱凄凉调。应念我、凝情处，听雨听风，恨添多少。"}