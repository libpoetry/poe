{"id":"433065","title":"阻雨三日口占","dynasty":"近现代","author":"席子研","text":"荒村岑寂少居人，屋罩蛛丝积垢尘。四壁悲秋虫唧唧，五更堕梦犬狺狺。缺唇铛煮连糠米，短脚床支带叶薪。旅况虽艰心自爽，天涯何地不容身。计程百里日经旬，昕夕频劳问水滨。榻近深箐重被冷，酒沽旧酿隔年春。阮生涕泪非寻路，子羽头颅竟责人。何事荒原淫滞久，驱车下拜竹王神。"}