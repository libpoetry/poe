{"id":"691935","title":"窦滔妻诗一章（凡七首） 其三","dynasty":"明","author":"李懋","text":"西墅起高台，迢递凭云岑。中有娇艳女，当窗弄清音。音声荡以肆，居然变古心。鱼目夺明月，谗口销黄金。不见冀中馌，恻怆扅扅吟。别久意恒亲，览辞念愈结。巾车适千里，倏忽已超越。鸣琴谐古调，恩爱感离阔。夙心谅所负，惭叹对明月。眷言固终始，皓首以相悦。"}