{"id":"623138","title":"忆山行","dynasty":"明","author":"郭之奇","text":"尝蓄名山意颇奢，偶遭人世乱如麻。谢绝中原辞五岳，远从夷徼问天涯。天涯峰岫多殊状，刺眼荆榛费剔爬。芜秽日删山翳辟，冈峦放出古烟霞。以兹感叹成故识，日假清光月借华。薜萝每结幽人径，桃李妆成学士花。品题欲尽秋岩竹，吟讽常依春涧蛙。破涕为欢谁与共，长歌当泣每堪誇。岂知此事山仍勒，山心人意两参差。去年此日交山里，身是行云山是家。今年此日家何处，山在云中人在阇。去年此日山花发，冷艳幽香透碧纱。今年此日花何处，寒蔓依墙紫棘加。山禽山兽齐归网，山人为尔罢秋畬。已教牛骥称同调，岂惟鸡鹤并居笯。凤兮何德使狂笑，麟胡为来使圣嗟。便许笼宽终损羽，谁怜囿小复施罝。人在人閒山日远，山在人閒山亦哗。青山几个能青眼，山眼冥冥山面遮。登彼西山那可得，愁对西峰夕照斜。"}