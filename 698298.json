{"id":"698298","title":"次韵于景瞻秋怀五首","dynasty":"明","author":"倪谦","text":"暝云寒雨暗亭皋，范叔谁怜为解袍。涉世逢屯宜自遣，谋生多计亦徒劳。小窗字画临羲献，孤馆诗笺究郑毛。图史相亲如故友，窥人况有月轮高。塞垣榆落早惊秋，雁影砧声总是愁。客里诗情元亮酒，天涯乡思仲宣楼。抵金书信凭谁寄，画虎功名付道谋。身堕穷边俄二载，不知何日大刀头。萧瑟西风送晚凉，千山摇落寄他乡。烽烟时警深边戍，燐火宵明古战场。蝶梦悠扬云杳杳，萍踪飘泊海茫茫。久知身后名无用，莫羡杜陵黄四娘。百雉孤城夕照明，班超空动玉关情。尖峰刺眼呈秋剑，灵籁伤怀鼓夜笙。陟险自怜盐骥苦，知机不及海鸥惊。中宵睡醒烦忧集，卧听朝鸡戒晓声。愁边得句口能占，荼蓼亲尝味转甜。风挟尘沙欺病目，雷驱山雨扑穷檐。秋来倍觉丹心壮，老去频看白发添。喜决天池无限水，不令辙鲋一毫沾。"}