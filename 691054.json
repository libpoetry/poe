{"id":"691054","title":"游仙诗三首","dynasty":"明","author":"李云龙","text":"一夕复一朝，一春复一秋。昔日繁华子，零落归山丘。谅无鲁阳戈，白日谁能留。挥袂出门去，东游访十洲。十洲杳何许，一岛水中浮。云霞为宫阙，铁石为桥楼。黄龙跃其间，丹凤鸣啾啾。顾此非凡境，引领意悠悠。倘有不死草，吾当复何求。泉源有福地，朱明有洞天。琪花与珠树，远近相勾连。阜乡遗舄人，曾此挹飞泉。秦皇誇好道，汉武侈求仙。不知蓬莱岛，乃在县寓间。甲帐空零落，楼船竟不还。石楼何高高，上有餐霞人。头戴远游冠，出入骑黄麟。照影神湖上，濯足瑶池滨。池畔多芝草，已秋犹如春。麻姑戏其旁，粲然启朱唇。笑彼蜉蝣辈，宁知金骨身。"}