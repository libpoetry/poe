{"id":"130309","title":"谢兄编言仁求诗","dynasty":"宋代","author":"方岳","text":"孟子言仁惟一字，曾子言仁惟一唯。风霆霜露天何言，吾夫子言非得已。六经在天如北斗，尚多不经圣人手。杏花零落晓坛荒，各自蜂房开户牖。屋下架屋楼上楼，不三万言渠不休。夜寒一灯供掉头，泓颖何罪云烟愁。阿连梦中春草碧，更向那边添一笔。吾衰甚矣将奈何，欲共君谈口荆棘。"}