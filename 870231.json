{"id":"870231","title":"谢始平公以近诗一卷赐示","dynasty":"宋","author":"司马光","text":"皇家骏命承苍穹，烝民之杰生维嵩。圣贤会合若符契，坐致四海登熙隆。三阶清平九鼎重，指麾拱揖安华戎。人情谁不乐将相，往往皓首忘疲癃。北平饮乳尚怀印，千秋乘车犹入宫。唯公致政年甫至，耳目明利志气充。幡然脱去万钟禄，羽仪高远如翔鸿。灵台不复絓尘务，至德恬淡含黄中。英华纯粹积不发，事业转为文字工。大篇短韵间金石，远追吉甫流清风。刻雕众物非用意，默与元化参神功。应刘鲍谢事奇巧，细琐岂足誇才雄。祼圭夷玉清庙器，肯与环玦争玲珑。绛帐生徒东阁客，微官拘絷如樊笼。言诗何敢望商赐，幸得诵咏祛童蒙。昏花病目不自惜，服膺盥手书一通。千金之产不可易，子孙宝蓄传无穷。"}