{"id":"1095749","title":"送杨文昌帅泸南","dynasty":"宋","author":"释居简","text":"乡心动如翼，勇去挽不还。长年卷百丈，疾飞三峡船。东西跬步间，勋业唾手耳。貂蝉出兜鍪，了不二初志。泸川控井络，衿喉翰西徼。貔貅拥玉帐，万灶听吟啸。蜀相入不毛，赤地方流金。至今龙门江，透底如此心。公乎同此心，印水复印天。我恐席未煖，又下瞿塘船。"}