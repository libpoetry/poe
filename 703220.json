{"id":"703220","title":"哀哉行","dynasty":"明","author":"谢榛","text":"燕京老人鬓若丝，生长富贵无人欺。少年慷慨结豪侠，弯弓气压幽并儿。自嗟迩来筋力衰，动须僮仆相扶持。忽惊杂虏到门巷，黄金如山难解危。馀息独存剑锋下，子孙散尽生何为。厩马北驱嘶故主，劲风吹断枯桑枝。哀哉行，天何知。燕京小儿眉目青，出门嬉戏娘叮咛。一蹙容颜问所欲，恨不上摘月与星。岂意今秋值丧乱，兄妹散失身伶俜。北去伤心涕泪零，风沙满面栖荒坰。长成被发能跃马，阴山射猎无时停。回首宁不念乡国，长城日落天冥冥。哀哉行，谁堪听。燕京少妇殊可怜，自嫁北里无婵娟。临镜装成数顾影，日换罗绮何新鲜。正尔相欢鼓琴瑟，愿如并蒂池中莲。中秋月好宁长圆，烽烟散落高梁川。铦锋逼人动寒色，不忍阿夫死眼前。一去龙沙断归路，吁嗟此身犹独全。哀哉行，天胡然。燕京女儿何盈盈，隔花娇语如春莺。邻姬盛装失光彩，颜色信是倾人城。许嫁城中羽林将，千金奁具犹言轻。门前一朝胡马鸣，晓眠未足心魂惊。颠倒衣裳科鬒发，驱之北去悲吞声。独恨跣足走荆棘，不与爷娘同死生。哀哉行，难为情。"}