{"id":"794891","title":"木兰花慢 秋夜同阶青弟作","dynasty":"清","author":"俞庆曾","text":"更深霜气劲，杨柳外、碧天高。看花影瞑香，桐阴倚水，冷却琼箫。清宵。西风落叶，似秋江、午夜听寒潮。蛩语闲阶寂寂，漏声隔院苕苕。灯挑。何处砧敲。帘欲捲，倦题蕉。记明湖载酒，幽溪选笛，画桨轻舠。魂销。无情岁月，好风光、都向暗中抛。几度摊书话旧，浑忘却、斗移杓。"}