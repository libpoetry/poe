{"id":"816649","title":"移居","dynasty":"清","author":"程晋芳","text":"择木孤禽岂易安，每缘风劲虑巢宽。眼明乍指琉璃界，襟净旁瞻薜荔坛。室小闺人传语竞，巷偏客子出车难。深宵始觉南荣好，处处支窗有月看。风前小酹别花卮，已是丁香破粉时。知尔依人情不浅，惭予入骨俗难医。过头竹记携罂灌，空腹榆经倚槛窥。辛苦山僧行脚惯，抚筇循玩去迟迟。厂东西畔结深庐，藏海微身一叶如。听鼓趋衙尘扰扰，打钟吃饭步徐徐。势家歇马评珍玩，冷客摊钱问故书。傥趁春镫倦游历，煮茶烧笋幸过余。"}