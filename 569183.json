{"id":"569183","title":"答赠张大允文","dynasty":"明","author":"王世贞","text":"老夫自解金陵棘，不贷头颅镜中白。五言长城拉攞坏，千尺糟丘干欲坼。卖身但拟作佛奴，拄口何曾问欢伯。汝父差贪子云字，世人任学廷尉客。偪侧何偪侧，蜗庐斗大聊自适。春风骀荡啼?鹠，门前剥啄劳诗邮。商声嘹亮动金石，尺素错落蟠银钩。自云于世无所求，但愿一识韩荆州。闻之白香山，何人得似张公子，两首诗轻万户侯。我意或不然，汝家故事须封留。然后归从松子游，我歌不再汝勿酬。男儿堕地各努力，出世入世俱千秋。"}