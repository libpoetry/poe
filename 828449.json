{"id":"828449","title":"伯夔以所藏惜抱典试鲁湘日记册属题","dynasty":"清末近现代初","author":"陈曾寿","text":"我昔戏言古人所欲见，当代莫先惜抱翁。行如望溪加蕴藉，文追永叔仍淹通。标宗论学本末具，显晦与世关污隆。觥觥笥河李元礼，万派吐纳皆朝宗。少年相逢盛意气，追逐上下如云龙。袁陈朱王并豪俊，辛陈异帜归牢笼。江山跌宕照千古，四时气备谁能同。嗟予不学空仰止，蚁蛭何自希高踪。惟君怀贤乃过我，宝贵尺札逾苍琮。輶轩所指被时雨，南钱北孔双钟镛。曹溪一滴汇沧海，继起百辈成流风。湘乡表章炳日月，柈湖持论隘未公。吾子私淑深入室，绝境自辟天难穷。吁蹉古人不可见，安得与子岁晚婉娈长相从。"}