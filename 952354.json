{"id":"952354","title":"秋热次高仲贻韵 其一","dynasty":"宋","author":"林季仲","text":"乘时火初流，执热病未脱。踏冰思少苏，坐甑哀苟活。云意断渰渰，雨声閟??。安用天官为，不悟秋序夺。巫尪暴何辜，夸父僵且渴。熂山将焚烧，翻海欲洒泼。蛟龙遁寂寞，蝇蚋恣喧聒。瘴鸢时堕水，涸鱼暂濡沫。斯焉禾不登，往矣穗奚掇。众心祷不昧，群望走莫遏。殷勤闻雷行，闪闪惊电抹。嘉澍疑盆翻，脱叶逾帚捋。汲井忆羸瓶，承霤争罗钵。新凉来不断，浊水去如割。未论沴气销，陡觉烦襟豁。遂回望电眼，免蹙忧稼頞。一饱兹可营，百虑何劳㔇。明公轸慈仁，此道归包括。世事有反覆，愁肠屡回斡。栖栖同里氓，闵闵忧旱魃。赋诗输悃悰，盈轴办嗟咄。句圆珠走盘，意定弦在筈。千仞徒仰高，一苇敢杭阔。韬疵知含洪，策蹇终臲卼。"}