{"id":"219384","title":"义猫行·我家老狸奴","dynasty":"宋代","author":"钱时","text":"我家老狸奴，健捕无其比。去年能养兄，二男而一女。种草不碌碌，趫捷俱可喜。策勋到邻家，高卧不忧鼠。今年女子七，母复诞三字。三子乳有余，七子不易耳。颇似相轸念，抱弄时相乳。依依同气恩，仿佛见情理。一日忽衔子，来同七子处。薰然如一家，杂乳无彼已。天地即我心，万物非异体。一日脱边幅，此外无别旨。嗟彼胡不仁，形骸分尔汝。同类日相伤，呀然矜爪觜。探巢攫胎卵，吞噬不知止。但见已子肥，遑恤他子死。猫也本虎属，能为义士举。作诗传世间，一兽有如此。"}