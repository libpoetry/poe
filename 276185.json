{"id":"276185","title":"读危太仆云林集","dynasty":"清代","author":"李绂","text":"唐宋为古文，大家才七人。南渡遂萎苶，得貌遗厥神。有元运隆盛，大文兴崇仁。吴虞启先鞭，斯文绝复新。后劲得云林，如《国风》有《豳》。宋王拜下风，国史功不湮。偶然履橐橐，上嫌称老臣。御史乃希旨，元故臣宜摈。和州看余庙，于事犹轻尘。论者不复察，集矢何龂龂。岂知公出处，大节光霄旻。言事既激烈，邪闭善则陈。仓卒起田间，辞禄已五春。投井义不屈，存史情亦真。兴朝访故老，四国响然臻。聊因国史出，夙志将一伸。区区圭组荣，浮云谢天民。青田亦仕元，佐命持衡钧。松雪亦承旨，实宋天潢亲。不知持论者，比此何等伦。掩卷三叹息，流俗多顽嚚。"}