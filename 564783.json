{"id":"564783","title":"汉江歌赠柯双华","dynasty":"明","author":"孙承恩","text":"吾闻汉江之水出自嶓冢山，绵亘荆楚相回环。鲸波浩渺自今古，狂风日夕生涛澜。天吴峥嵘阳侯赫，神蛟巨鳌相掀掷。驱云拥雾见精怪，旁激横流无纪极。古复实届江之干，平畴沃野何恢漫。时维暵旱得灌溉，不尔正复为时艰。楚地从来况多雨，毒霪平地成沮洳。江涛沃溢失巨防，大浸滔天莽无处。岁用荐歉民阻饥，矧迫公税多流离。日复一日岁复岁，坐见凋敝谁能支。庐阳柯子真伟才，迩年秉节湖湘来。仰承德意宣化理，重为民隐劳区裁。具版筑兮较章程，动大众兮躬拊循。佚道使民乐趋赴，千锤万锸从如云。堤成直走数千文，长虹蜿蜒卧江上。即教霖雨溢江波，滔滔循涯只东向。沮洳已变高原空，眼看四野回春风。尔疆我亩各秲艺，流离尽复时和丰。堤上沉沉万杨树，堤边隐约人家住。樵唱农歌闻近远，牧马刍牛散朝暮。西湖漫自多坡翁，武皇瓠子空称雄。汉江有堤自今始，乐乐利利无终穷。我言柯子真能为，民兴大利除大患。已听民谣万口碑，还徵士论千年案。谁当异日传名臣，今我且为歌江汉。"}