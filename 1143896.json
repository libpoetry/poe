{"id":"1143896","title":"五月十一日生朝三首","dynasty":"宋末元初","author":"方回","text":"浊醪儿辈尚能谋，且勿惊忧且勿愁。不肯前朝峨豸角，可于当世较蝇头。永无紫绶金章梦，甘与青鞋布袜休。旦夕贼平岁中熟，茅柴杯外更何求。本非高蹈挂朝冠，自是危途举足难。世上十年人不识，山中五月夜犹寒。感风垂死骨骸痛，止酒近旬杯杓乾。牵率亲朋致嘉惠，时危敢作等閒看。强展愁眉进一杯，年年红熟见杨梅。至亲阻寇全无信，时贵嫌贫近不来。京兆旧游张敞马，督亢遥望剧辛台。华荣寂寞手翻覆，好在徉狂老万回。"}