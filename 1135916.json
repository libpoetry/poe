{"id":"1135916","title":"记三月十日西湖之游吕留卿主人孟君复方万里为客","dynasty":"宋末元初","author":"方回","text":"丙申上巳七日后，一主二宾夫岂偶。遣车却骑钱塘门，主人满船富殽酒。别唤轻船载仆从，大船品字著三友。旁观指点知为谁，对峙玉人间白叟。岂无识者讶此老，不愧妙年两贤守。孟侯吕侯将相家，早绾金章纡紫绶。方干云孙耸吟肩，左右鼎鼐中瓦缶。虽然兰臭尚同心，剧谈锋起各虚受。是日杭人诧佛事，焚寄冥财听僧诱。公子王孙倾城出，姆携艳女夫挈妇。放生亭远骛长堤，保叔塔高陟危阜。居然红裙湿芳草，亦有瑜珥落宿莽。暖热已极天色变，大风滔天怒涛吼。篙师缭绕孤山背，倘佯里湖保无咎。百舠千舫第二桥，四圣观前依古柳。春色浓时良佳哉，游人聚处可拾否。一杯一杯入醉乡，诙嘲谑笑无不有。泉币重费忘多少，歌妓频呼杂妍丑。似狂非狂痴非痴，何啻万众悉回首。我时颓然乎其间，看朱成碧辰至酉。健啖晚菘兼早韭，快赏调冰仍雪藕。归途恍然了不记，晓窗半醒卧噎呕。一日之乐三日病，宁负衰躯护馋口。愿从孟侯觞吕侯，更著百千沽十斗。"}