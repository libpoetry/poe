{"id":"843873","title":"和艺风上巳新园作韵","dynasty":"清末民国初","author":"吴昌绶","text":"林园旷郊野，修途带郛郭。巾车独还往，冠盖谢束缚。须眉入疏古，有晬容渥若。高怀此澹宕，微生愧摇落。请歌招隐篇，吾亦专一壑。春阳布婜和，薢茩成清游。长谣夏仲御，乘兴王子猷。问字烛见跋，睹酒花争筹。翩来云中龙，眷彼海上沤。遐景载欣瞩，飞翔怀灵丘。"}