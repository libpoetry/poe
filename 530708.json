{"id":"530708","title":"新水令带过折桂令　别仲华进士辛巳","dynasty":"明","author":"韩邦奇","text":"晓亭三叠奏阳关。共离情、春愁黯黯。莺声遥入座，花气细侵帘。梅雨无端。把韶光一夜换。休怪我、懒上雕鞍。量这些、过隙浮踪，消几度、千里关山。柳折金丝，酒斟玉斝，诗满云笺。魏俊逸，才高子建。晋风流，年少潘安。苑草芊芊。渭水川川。也知到后会多期，再来时，只怕我、两鬓斑斑。"}