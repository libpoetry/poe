{"id":"506848","title":"王氏世德堂","dynasty":"明","author":"杨荣","text":"本大末逾茂，源深流益长。清门积德厚，世远斯流芳。彼美三槐裔，移家文水阳。前人侈馀庆，后嗣蕃且昌。眷兹朴叟贤，教子敦义方。学成擢科甲，列职登朝行。荐膺褒宠贵，御敕焕龙章。秋官显封秩，云林耀冠裳。令子荷恩眷，归省拜高堂。昼游衣宫锦，倍觉生辉光。始知德善报，高情动江乡。"}