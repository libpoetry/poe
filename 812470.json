{"id":"812470","title":"筑普济堂成述怀七首","dynasty":"清","author":"过鸣冈","text":"人生依骨肉，胡乃有四穷。百族自食力，其奈兹疲癃。俯仰各相失，出入将焉从。窥户绝爨烟，四壁凄其风。牛衣纵不暖，犹与妻孥同。吁嗟兮茕独，偃卧披蒿蓬。蒿蓬如人长，有子呼阿娘。飘萧垂两鬓，日暮倚门傍。儿行自空腹，儿归复空囊。可怜拾遗穗，母子各哀肠。孤孀自云苦，况乃无孤孀。吁嗟兮老孀，行路皆感伤。感伤复感伤，糟糠不下堂。断机犹可续，破镜无圆光。孤儿在襁褓，枕块支空床。凉月窥我牖，饥鼠穿我梁。呱呱待成立，十指安得将。吁嗟兮少寡，血泪沾衣裳。衣裳常百结，母死儿孓立。索米就邻炊，一日不再食。道逢相识人，见儿有菜色。欲赠无所将，与儿相对泣。衰门况单丁，忍视此弱息。吁嗟兮孤子，皇天为扶植。扶植岂一端，老至思盖棺。万事既非望，犹惜骸骨寒。相呼他人子，安能久盘桓。呻吟在床席，不如人士安。投药或易效，感叹摧心肝。吁嗟兮垂死，谁复蓄眼看。蓄眼心如熏，幸遇尧舜君。胡不力耕凿，康衢歌放勋。岂有有虞弦，不被南风薰。天地有所憾，群圣补救勤。夙夜犹病诸，正谓常殷殷。吁嗟兮薄俗，藉口于子云。子云为仁方，能事近取譬。由近推至远，于人庶有济。杜陵怀广厦，筑基方寸地。下有将伯呼，上有皇风被。四者咸来归，讵非宣圣意。吁嗟兮斯堂，临汝者上帝。"}