{"id":"1252793","title":"感兴四首","dynasty":"元末明初","author":"王祎","text":"清夜耿不寐，仰看天象移。天非有形体，实乃列宿为。列宿附天转，五星自参差。日月复自行，昼夜互东西。三者不相谋，各各无停机。坐使岁年迈，令人嗟老衰。妇工务蚕桑，农力勤稼穑。人理此其本，庶用给衣食。丈夫生事疏，壮大转穷阨。积学复积文，将以代耕织。艺成无所售，抚卷空太息。千载尚可期，岂忧寒饥逼。秋风战庭树，落叶如败兵。触目感时艰，油然百忧生。四方晏安久，一旦灾祸兴。干戈半天下，积骸比丘陵。天子仁如尧，夙宵念苍生。无乃吁谟者，法度徒纷更。致兹岂无由，何时复承平。嫠妇不恤纬，智士若为情。女贫适人难，士穷事人易。堂堂七尺躯，道义非不贵。孰知一失身，禄爵反为累。由来食人食，有死心弗替。出门慎其随，大易著深义。所以古达人，隐约居乱世。我怀管幼安，高风邈难继。"}