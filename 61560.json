{"id":"61560","title":"马嵬废庙行","dynasty":"明代","author":"王九思","text":"秋风落日马嵬道，道南废庙颜色新。立马踟蹰问野叟，野叟须臾难具陈。请予下马坐树底，展转欲语还悲辛。正德丙丁戊巳年，寺人气焰上薰天。寺人原是马嵬人，大筑栋宇求福田。马嵬镇里东岳祠，一时结构何参差。渎神媚鬼意未休，浸淫及汉寿亭侯。方岳郡县为奔走，檄官牒吏争出头。占民畎亩不与直，费出帑藏多蟊啇。工徒淋漓血满肤，昼夜无能片时息。东楼西观对南山，巍巍新庙落何棘。木偶尽是金缕纹，驿车挽载自京国。翩翩羽客招呼至，考钟击鼓空坐食。更有文章颂功德，穹碑大书为深刻。我本田家孟诸野，但认犁耙字不识。往往才士过吟哦，尽道台臣与秉笔。听来依稀记姓李，云是文章名第一。豪华转眼不足恃，乾坤变化风雷异。寺人已作槛中囚，道路忽传邸报至。百姓欢呼羽客走，殿宇尘生谁把帚。当日台臣尚秉钧，寄语县官碑可掊。横曳碎击亟掩藏，至今文石埋郊薮。予闻野叟言，坐来生感激。赫赫台臣苟如此，寺人微细何嗟及。月明骑马陟前冈，仰天一笑秋空碧。"}