{"id":"785517","title":"感怀三首 其二","dynasty":"清","author":"黄遵宪","text":"有《清》膺天命，仁泽二百年。圣君六七作，上追尧舜贤。熙隆全盛时，盖如日中天。帷闼外戚患，干戈藩镇权。煽虐奄人毒，炀灶权臣奸。百弊咸荡涤，王道同平平。迩者盗潢池，神州洿腥膻。治久必一乱，法弊无万全。谓由吏惰窳，亦坐民殷阗。当世得失林，未可稽陈编。儒生拾古语，谓当罪己愆。显皇十一载，忧虞怵深渊。拔擢尽豪杰，力能扶危颠。惟念大乱平，正当补弊偏。且濡浯溪笔，看取穹碑镌。"}