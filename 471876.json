{"id":"471876","title":"述史叹","dynasty":"明","author":"陈第","text":"无财有至乐，岂不在读书。朝夕坐展卷，何必论三余。无位有大权，岂不在作史。上下古今间，褒贬由一己。左氏本彬彬，马班亦继起。文采烨以光，直笔垂千纪。云胡魏晋来，祗以饰怒喜。所恶西施?，所好无盐美。鉴别昧人伦，传闻凭口耳。掘井得一人，渡河乃三豕。编简虽浩繁，君子意所鄙。"}