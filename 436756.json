{"id":"436756","title":"九日山园小宴取五柳公采菊东篱下为韵赋诗侑觞","dynasty":"金末元初","author":"段克己","text":"世无李元礼，谁容孔北海。长歌归去来，篱菊无人采。古来贤哲人，饿死填空谷。清杯幸不空，且醉篱边菊。风雨山城暮，黄花自满丛。幽怀若为写，正要玉西东。爱酒陶元亮，持杯对菊枝。醉时催客去，犹复有藩篱。饥餐秋菊英，采采不盈把。日落四山昏，独坐衡门下。"}