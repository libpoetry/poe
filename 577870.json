{"id":"577870","title":"登崇文阁","dynasty":"明","author":"陈琏","text":"崇巍乎高哉，崇文之阁兮，吾不知其几百尺。突兀直倚苍冥中，雕檐高飞近晓日。琼窗洞启来清风，前瞻兮帝阙，下顾兮辟雍。京畿郁兮千里，五云近兮九重。太行西来兮迤逦，居庸北拱兮巃嵷。峰峦远近共环峙，削出朵朵金芙蓉。是中奇胜甲天下，何况此地名儒宗。图书浩瀚纷莫数，文光夜吐犹晴虹。汉家天禄不可以复见，幸喜斯阁之高崇。值校文之多暇，日徙倚而从容。爱扶舆磅礴之奇秀兮，呼吸尽使归心胸。阑乾笑拍飞鸟上，豪气不减陈元龙。俯视十二衢，车马尘濛濛。欲招太白老，更约东坡翁。葡萄酒倾玛瑙瓮，日醉三百玻璃钟。人间亦自有胜境，何必飞度扶桑东。"}