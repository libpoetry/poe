{"id":"813590","title":"搆屋石塘峪漫成五首","dynasty":"清","author":"李锴","text":"更凿云林僻，端令世事遗。古心栖沕穆，远迹擅幽奇。高水循循落，空天浑浑垂。一峰危立处，新结小茅茨。丛苞相倚薄，樵径曲裁通。鹿叫寒岩雨，鹰翻绝壁风。谩言青鸟使，或有紫芝翁。头白沈冥意，吾将属此中。昔年空翠里，萧索几人居。琐琐虫沙变，悠悠日月除。石崩蹊又改，泉壅窟重疏。记取田盘老，今为寄籍初。春水看龙变，秋风有鹤鸣。虚怀依妙道，晚节慎平生。坞仄从云卧，田荒费火耕。凿坏犹赘事，自不系浮名。客屐经过处，应迷此一方。阴崖缠雨气，午日动朝光。山鬼来争席，溪禽不乱行。夷歌君且听，髣髴古沧浪。"}