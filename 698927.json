{"id":"698927","title":"长干行","dynasty":"明","author":"徐渭","text":"玉人夜夜板桥湾，金尽萧郎隔水看。不分踏楼骑凤脚，偷来桥外立红阑。木兰艇子夜夜开，桃叶桃根太往来。搅起鸳鸯双睡翅，倒嫌他扇落金钗。红板青楼是尔家，鸳鸯家做在荷花。月明打开犹自可，月黑打开愁杀他。野鸭鸳鸯姊妹如，打散鸳鸯鸭亦飞。月落沙空俱不见，满江鹅鹳吊雄雌。"}