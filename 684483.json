{"id":"684483","title":"再呈张子五首","dynasty":"明","author":"王廷陈","text":"我归指春暮，首夏尚梁城。偃蹇辍孤啸，夷犹滞遄征。忆山愤屡积，卧痾戚易盈。促促变昏旦，栖栖感晦明。良知念仳离，旅寓枉漂泊。连榻任纵诞，骈筵展戏谑。俪步循广除，偶睇散层阁。志意攒缕悰，忧患袪绪乐。凄凄白头吟，烨烨瑶华音。睦耳亲昵谈，寄致翰墨林。朋探耽散帙，丘憩忆鸣琴。赖兹君子侍，可愉浮客心。结发事图牒，壮龄重交游。章甫不越适，明珠无暗投。倜傥俗寡和，龌龊余耻仇。晚有二三士，相与缔绸缪。趋途互颠踬，铩羽各参差。讵知会无因，枉作生同时。公组竟不緤，我荣亦已遗。修辞与明德，努力副前期。"}