{"id":"604758","title":"春正月二十八日澹守老人悬弧之辰也时七十有一矣儿辈偕同社诸友为其哲嗣肃若作浮碇长青图缀之诗以佐称觞而肃若以文见属不知里中约法三章西园公韬笔久矣第肃若于余文字交也余亦以诗进未免身试三章之法幸回环数四当不复落猪嘴关故书而寿之","dynasty":"明","author":"张萱","text":"童颜鹤发古稀龄，门掩群山不断青。浮碇灵椿休问岁，乌衣玉树喜盈庭。花前寿酒为春酒，天上张星即寿星。我欲从君淡相守，开尊何必五侯鲭。"}