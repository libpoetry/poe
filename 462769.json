{"id":"462769","title":"丙申马月初一，居庸诗社绮梦楼年会。分放翁咏屈平祠之“祇有滩声似旧时”句，依齿得有字","dynasty":"当代","author":"幻庐","text":"社起居庸关，十年叹回首。凭览梦中楼，咏啸诗外友。同逐花廿四，同持松三九。宁寄穷后工，二编矜富有。句或井水传，帙非草木朽。朝野角斗场，方寸逋逃薮。嗜欲尽多元，把玩珍敝帚。坦荡君子怀，冰霜砺操守。白石契青兕，三闾偕五柳。大吕振黄钟，独愧喑瓦缶。固结芝兰交，永期金石寿。层楼当更上，其意须借酒。"}