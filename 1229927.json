{"id":"1229927","title":"送程中丞介甫赴云南行台","dynasty":"元","author":"卢挚","text":"萧萧征马鸣，冽冽惊飙吹。闻君远行迈，执法西南夷。六诏汉始通，有唐亦羁縻。今虽郡县置，绥怀不在兹。物产富金具，吏习为磷缁。垢衣可无浣，直绳讵易持。肃躬行所素，举纲植其维。寒霜固非厉，春阳竟何私。坐令蛮风革，仰报国士知。泛泛江海客，区区简书期。恨恨久别离，去去长相思。"}