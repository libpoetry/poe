{"id":"1128251","title":"八音歌赠别赵子雍?之二首","dynasty":"宋","author":"程俱","text":"金矿具奇质，百鍊出其刚。石中含结绿，追彼蒲谷章。丝也谈有馀，于道乃易方。竹林醉黄垆，诞放非古狂。匏瓜固非伦，顺俗岂所望。出门谢恶友，要若拒獠羌。革枉表斯正，渟滓水乃清。木贵就绳矩，愿言赠子行。金张珥汉貂，况乃出天派。石渠重儒冠，武弁聊复戴。丝麻宜自任，粗使有管蒯。竹简书汗青，高吟当人籁。匏虽贵中虚，植固须本大。土耕戒莽卤，道耕恶疵累。革带勿佩韦，赠子弦作佩。木强虽过中，宁师伯夷隘。"}