{"id":"701562","title":"咏志二十首","dynasty":"明","author":"黄佐","text":"栖迟衡门下，向夕绝来鞅。轻风荡微月，玄景振清响。游心观物化，閒庭恣偃仰。苍蝇以翼鸣，营营在蛛网。鸿雁随阳飞，一览八纮广。朱火照玄夜，耿耿怀平生。云汉经中天，为章竟何成。潇潇风雨歇，引领晨鸡鸣。褰帷纳素月，悠然钟我情。永夜闻商歌，迅响何袅袅。凄清彻天地，游鯈出深沼。岂无雅与南，所嗟知者少。美人怅何许，遗世隔云表。容辉耀日月，芬芳遍幽眇。缄书道情素，愿寄西飞鸟。太仪运天地，日月相沉浮。瀛海扬其波，巨鳌奠神州。真宰每如兹，逝者何时休。姬公避管蔡，仲尼涕衰周。从事不及时，毫末成山丘。鸡鸣盥漱初，营营何所求。端居发深省，忳悒莫予语。松乔炼金质，永为万象主。褰裳从之游，淩霞頫环宇。荧荧桃李花，??蜉蝣羽。胡然耀人目，所得能几许。登楼望高山，密云结重霄。农祥阻灵雨，四泽居然焦。遥遥慰我心，青青见陵苕。常恐鶗鴂至，众芳从此凋。今兹复来兹，愿言美禾麦。饱食轻寸阴，何由崇明德。日月驰光辉，中自为蝥贼。天下归其仁，颜生惟自克。芟除若不早，斤斧何嗟及。今我长兢兢，雷声在渊默。城隅有奇树，昔为霜所枯。东风旦夕至，枝条竞芬敷。达官驾高马，万夫行避途。威光夺霆电，意气倾皇都。逢时恣嘘噏，政道犹蒲卢。何哉仲尼志，浮海思乘桴。大道久已隐，中情末由写。所欣青阳动，庭槐绿盈把。仲尼亦何叹，匪虎率旷野。出门望长川，谁为问津者。上山采芙蓉，日莫倾筐归。驺轲陈王道，脂车向梁齐。龙战方择肉，志愿空令乖。理人为之牧，嗟哉名实违。布谷春无畲，促织秋无衣。悠悠感物变，恻恻怀烝黎。昔余客幽燕，步上黄金台。骏骨日以轻，昭王安在哉。乐生功未奏，荆卿为祸媒。风吹易水波，萧萧有馀哀。谁知百代后，东阁淩天开。岂令蹇谔士，零落同蒿莱。崦嵫回羲轮，丹渊出明月。天地为炉鏊，膏火相煎灭。贤圣皆糟秕，兰玉岂芳洁。咏彼苏门歌，抚运惭薄劣。荧荧陌上花，濛濛丘中麻。累累王侯冢，望望令人嗟。六龙运元化，千古成尘沙。吾闻浮丘公，驾鸿淩紫霞。呼吸日月景，求用思无邪。贵富岂必终，不见青陵瓜。凛凛风霜厉，乔松有贞性。物情无定端，巧言动人听。掇蜂伤吉甫，拾煤眩孔圣。隔垣闻斗声，曲直谁能竟。轻车驾羸马，悠悠遵逵路。东指泰山岑，苍然翳云雾。愧无鲁阳力，何由照诚素。徘徊彭城下，闻有桓魋墓。朽骨灰已久，石椁安能固。但见榛莽间，纵横走狐兔。巍巍祝融峰，南临沅湘水。弭节登其巅，天下犹敝屣。仙者三五人，相招饮琼醴。羽驾倏不见，丹书谁为启。北归邯郸道，浮荣何足睨。猗兰生深谷，脉脉含芳馨。焉知涂上士，木槿同朝荣。达人贵渊潜，岂用誇誉名。中山有奇鸟，啾然凤皇鸣。商风一夕至，毛羽空凋零。阴阳迭升降，宇宙安所终。谁从广成子，超然入无穷。南山倚招摇，于焉息微躬。白䓘释我劳，中谷挹条风。南禺有鹓雏，愿言种梧桐。岂知八桂树，乃在番隅东。于嗟稷下士，驰声仁义场。危冠切浮云，宽博为衣裳。进退协矩度，调颜逾圭璋。冲澹焉足保，利达乃其常。岂若事畋猎，鸣镝驰高冈。割解醉言归，百里无豺狼。荒哉阳台梦，无情成匹仇。苟非精神合，淄渑为断流。汉廷富群策，一言相千秋。金石勒盟誓，倏忽婴罪尤。河清尚可俟，汉广不可求。言树谖草花，庶用忘我忧。"}