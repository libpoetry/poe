{"id":"580433","title":"怨歌行","dynasty":"明","author":"江源","text":"忆昔事君及笄年，随君问寝姑来前。梳钗装饰妾未暇，蘋藻辛勤君亦怜。贫贱为君豁怀抱，比翼连枝两情好。梁鸿德耀总不如，自谓百年共偕老。青蝇止棘君心移，能使坚白生磷缁。妾心如月君不察，妾颜如玉君终疑。吁嗟薄清似行路，对面相逢不回顾。昨日恩爱今寇雠，人生莫如妇人苦。"}