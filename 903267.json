{"id":"903267","title":"茂洪赴漕试归苦目疾","dynasty":"宋","author":"张镃","text":"潘侯两鬓光如月，尽日看山常拄笏。经营菽水才有馀，赴调无心况干谒。少年习气秋来发，较艺文场肆猖獗。扬沙风起昼昏冥，点漆归来似泥淈。我生正欠封侯骨，砚破编残徒矻矻。与君发愿绣佛前，绮语机心回朴讷。内观灵府穷丹阙，虚室生明照毛发。却将目力写新诗，岩电千年不埋没。"}