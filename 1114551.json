{"id":"1114551","title":"信口十绝","dynasty":"宋","author":"李流谦","text":"细雨萧萧懒出门，炉薰消尽有馀温。案头不著閒文字，时把楞严信手翻。缚虎断蛟空有意，毁车杀马且偷閒。凭君呼我为居士，一味临流与看山。漫说昭君第一人，毡车万里托羌浑。君王下诏求倾国，不为琵琶略断魂。只须终日醉腾腾，冷看荣枯本不曾。蚁子侧坡逢白雨，娄啰与钝两无凭。山僧三十尚童乌，危坐相看一语无。沸鼎可怜鱼欲烂，不知眼底著冰壶。园林换叶日初长，竹阁莲塘意思凉。除却种花并酿酒，更无一事可思量。庭前幽草何人种，又是缘阶数尺长。主管风光元要此，可怜魏紫与姚黄。早眠晏起从疏懒，醉舞狂歌任性灵。丈八蛇矛胸次著，人言屈子愧刘伶。慕陶徵君吾本意，我亦能耕妻肯锄。赢得少年腰脚健，芒鞋却自胜肩舆。献玉遭刖我自笑，因黥得封人未量。百年相劝但饱饭，从渠蚁穴自侯王。"}