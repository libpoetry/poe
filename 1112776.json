{"id":"1112776","title":"感事二首","dynasty":"宋","author":"张耒","text":"投老益无趣，误为世尘婴。飘然欲脱去，疲弱安能耕。始谋苦不臧，妄欲事功名。中路两不可，徬徨始嗟惊。回辙怆已晚，悠悠事遄征。万物各有求，我生安得宁。自古衣食勤，物生无时閒。春耕望时雨，厚土常苦乾。举头呼天公，天远安得闻。幸此中夜雨，潇潇洒中田。天人两异情，相值良独难。水旱与丰年，由来皆偶然。愚夫苦多怨，智士即而安。我歌宁独此，万事一嗟叹。"}