{"id":"745323","title":"汉敦煌太守斐岑碑","dynasty":"清","author":"钱仪吉","text":"勒燕然铭号良史，缉熙纳麓皆谀词。裴公纪文独尚质，四郡蠲害乃立祠。阳嘉元嘉数败衄，中间一捷诚出奇。郡兵办贼尤大善，何取虎符纷雨驰。陈忠议屯策屡效，山公名言远可思。镌功不假长史记，考古谁拾章怀遗。伊吾二石此其一，唐碑亦是汉碣为。不逢姜确天所佑，埋沙晚出隆厜㕒。遇岳将军幕府致，遭裘侍郎天下知。张君宝此镇行箧，六月悬壁哦新诗。曹君为言佳本鲜，亲见岩屋鸣毡椎。风高地冷行迹绝，墨浆冻结入饥疲。十日一纸始完好，不尔描画从相欺。细论俗体误跟肘，激赏古翠蟠虬螭。午窗徘徊暑气却，远想雪落天西陲。"}