{"id":"178868","title":"避贼·避贼入深谷","dynasty":"宋代","author":"张嵲","text":"避贼入深谷，乘桴复悠悠。四顾江上山，群峰如荠稠。是时雪霜霁，林壑氛雾收。茂树荫石壁，澄潭深不流。蓧荡拥荒岗，冲飚忽飕飗。山深水更佳，溪喧鸟啼幽。平昔慕寻胜，所见良未俦。举世逢祸枢，我独成兹游。暂赏兴复阑，自誷宽百忧。舍棹陟绝巘，林光与云浮。却观来时江，碧线萦长洲。一室苟自安，两饭无余求。彼苍未厌乱，生民何时休。传闻敌人营，近在濒汉州。尚恐复飘转，讵敢辞淹留。已与农父言，傭耕事田畴。耘耔纾井田，蚕绩充衣裘。尚享黄发期，庶几谐首丘。"}