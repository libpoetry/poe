{"id":"686479","title":"元宵风雨寄怀小有","dynasty":"明","author":"申佳允","text":"冷落春城澹似秋，萧萧良夜阻狂游。风吹灯火云何黯，雨乱笙歌月亦愁。独坐有怀烧烛尽，相思无梦到床头。应知白也偎红翠，醉倚朱栏十二楼。阴阴火树满天秋，风雨谁堪秉烛游。笑我孤吟偏不韵，怜君独醉更多愁。三生意气何青眼，一夜相思几白头。愿得来春灯市里，长安同上酒家楼。"}