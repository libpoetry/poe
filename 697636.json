{"id":"697636","title":"赠别胡侍读奉诏归省二首","dynasty":"明","author":"胡直","text":"松柏生挺直，不为桑蔓牵。磁石能引铁，于金终不连。自余游上京，块思寡欢颜。良觌二三子，谈笑芬若兰。但言同声气，宁知异乡园。爰作一巢鸟，分飞忽别山。宋丞怀五岳，张史滞江关。矫矫吾宗兄，何复理征骖。征骖不得停，怅隔增忧叹。岂无京洛客，车马罗翩翻。亲交念独违，心结不能言。巍巍太清间，繁星灿以丽。煌煌帝者居，乃在栋隆具。之子岳降英，夙龄紬金匮。茂脩笃文网，达观超名位。名材为世珍，宁与凡质俪。总辔出东门，匪伊江海思。上有黄发双，怀哉不得寐。恭荷天子仁，诏归遑敢滞。入门谢久阔，下堂敕中馈。长跪进霞觞，颓光愿有系。东公及西母，延年乐万祀。岂不称荣遇，何以答明惠。愿言返明光，皇风挹远裔。"}