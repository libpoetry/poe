{"id":"587537","title":"神乐观同年会八章","dynasty":"明","author":"霍韬","text":"煦彼梧暾，煦彼柳风。梧暾斯曛，太和融容。柳风斯薰，太和谁同。我有朋友，义乐和充。和充和乐，工瞽奏功。曰我友燕以嘉矣，乐畴言穷。良朋萃止，各奏尔忠。式时之忠，时佐治隆。际时治隆，时我武宗。我二三子，蹝趾巨踪。亦遹哲言，如鹏天运。而鹄天冲，龙天衢冲。我二三子，凤阙之东。气义之期，如云如龙，如鹏如鸿。曰遹盛际，大明赫空，葵心时倾。遹越廿年，萍水之从。鸿鸣云逵，鹦鸣谷中。听鸟鸣声，惕我肺胸。庶几今日，豫乐以融。豫乐则那，告闲在公。偕我二三子，偕我两雄。酌言之燕，味臭之浓。醉笑之燕，笑言咙咙。龙言则那，曰今日乐，宁止我躬。同年世讲，世德是崇。古有世恶，世济其凶，我无是同。是同则那，同德为荣。教诲我子，尔子是踪。相彼眇物，亦有駏蛩。誓言嗣人，嗣德令终。"}