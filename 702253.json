{"id":"702253","title":"游南岳途中晚枕念丹山少汾月朔至今六日渺无来耗作歌迟之二章","dynasty":"明","author":"湛若水","text":"月之朔，明复生，日六更矣升复升，日月逾迈无留情。我怀伊人，渺不与我，寄声长江，风雨何溟溟，君来不来我西行。我西行兮路何之，芙蓉之西西更西。路堂堂兮不岐，中行独复畴因依。祝融洒落无朋侪，望伊人兮胡不来。必有以也何迟迟，宁使予兮心悲以猜。"}