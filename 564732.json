{"id":"564732","title":"贞雁篇","dynasty":"明","author":"孙承恩","text":"双雁从何来，翔集芦渚中。雌雄两婉妮，鸣声谐嗈嗈。西风萧萧月惨惨，虞人举网当夜半。网得其一即货之，剪铩羽翼留庭隈。雄耶雌耶逸者谁，飞飞随来鸣声悲。屋角盘旋朝复暝，上下哀呼两相应。天高地下空断肠，日落风凄吊孤影。孤影无奈何，下地来与俱。见似不见人，自甘送微躯。引脰宛转鸣，若泣若诉别。噭噭中夜声弗休，朝来视之交颈绝。云天杳杳双魂征，幸免一魂悲弗平。此雁此雁义且贞，惟欲同死不独生。我观人夫妇，生各申婉嬿。一朝大故及，炎炎志中变。从一宁知不二天，但为新人巧妆炫。末俗纷纷物不如，听我慷慨歌贞雁。"}