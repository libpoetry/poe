{"id":"682828","title":"久雨不停春分后复大风朔寒感赋","dynasty":"明","author":"区越","text":"谷秧抽碧翻全白，桂叶咽青复浅红。久雨不停风更朔，三春过半冷于冬。深岩岂意鸣邹律，敝屋何时见祝融。道是春归应有脚，心关农圃自匆匆。晨梳怯手搔霜白，薄饮衰颜得酒红。百谷无期三见雪，一年真是两经冬。东皇未肯旋机轴，生理何由借暖融。为报东园桃与李，含情相待莫匆匆。"}