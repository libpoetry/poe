{"id":"800558","title":"王文成纪功碑","dynasty":"清","author":"陈大章","text":"武皇巡游不知疲，朝御豹房暮京西。群狐跳梁嗥且舞，摇摇九鼎一发危。宸濠衅踵寘鐇起，盘结肘腋成穷奇。堂堂孙许孙中丞燧、许按察逵仗节死，东南倾刻翻潢池。虔州中丞屹柱石，忠义愤发非人为。同时幕府盛才杰，戮力共竖天王旗。黄石矶前一再战，扫除凶焰无孑遗。事不浃旬功再造，只手半壁扶坤维。当时庙谋亦痴绝，露布已上重誓师。天子自将佩将印，六军雷动江淮湄。谤书何止盈一箧，当关虎豹皆狐狸。深谋豁达格神鬼，苦心退托随髡缁。开先寺前七佛碣，旁有大字镌崔嵬。雅颂严正揭日月，蝌蚪错落拿蛟螭。改元兆谶实天启，酬庸锡爵开祯期。平原之书次山笔，千载以后非公谁？昔从流传看拓本，顷来石壁瞻丰碑。公之英烈传万古，求之翰墨盖已卑。区区群儿肆口舌，剑首一吷终何施。呜呼奇人奇功不世出，使我摩挲再拜兴嗟咨。"}