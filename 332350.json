{"id":"332350","title":"齐天乐·疏阴月上垂檐树","dynasty":"清代","author":"曹慎仪","text":"疏阴月上垂檐树，冷浸绿窗深处。小篆香萦，画屏烛冷，一片秋心难诉。流光暗数。忆缬翠簪红，柳桥莲浦。回首东风，岁华草草竟虚度。霜天更闻雁语，又残宵唤起，羁恨如许。阶叶凋黄，篱枝剪碧，怕说飘零秋去。凄凉别绪。叹春梦无痕，渺然难据。往事思量，似轻烟断雨。"}