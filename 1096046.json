{"id":"1096046","title":"毗陵三题 其一","dynasty":"宋","author":"释居简","text":"闯檐起渊潜，涛怒欲翻壁。两雄竞厥壮，局领勇舒脊。令人未见神先悸，如见当年李生醉。醉乡汗漫渺无津，墨蜚素壁风蜚腥。骧云掀雾妙入神，不特神妙尤夺真。乡来识真人已朽，所见不知如此否。或谓此儿鳞介胄，幻作人间写生手。坐令五月六月间，商羊起舞旱魃走。客窗夜老闻天籁，逸响琅然风雨晦。晓入西游柱史家，因知壁有蜿蜒沕。"}