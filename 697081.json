{"id":"697081","title":"野寺古槐奇绝亭亭如车盖四望皆同树身屹立丈许其颠折为五枝折处宽平可四人箕踞坐余挈胡茅两生散发豪饮其中日暮乃下","dynasty":"明","author":"胡应麟","text":"古树空王宅，重来一抱琴。清阴浮广殿，黛色挂遥岑。薄暮凉风动，先秋皓魄临。南柯尘梦断，千劫护丛林。落落苍鳞皱，亭亭翠幄悬。百围全蔽日，千尺竞参天。老干巢孤鹤，疏枝咽乱蝉。漫誇丞相宅，璎珞梵台前。"}