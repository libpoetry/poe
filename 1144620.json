{"id":"1144620","title":"诗九首托南剑刘教寻亦周墓焚之","dynasty":"宋末元初","author":"赵文","text":"自出延平十八年，年年谁与酹荒阡。若为化得衰翁骨，去作圹中三百砖。舜卿墓表屹东禅，却恐如今不得全。崇胜山中一堆土，故应汝骨尚依然。平生二老最怜君，今日相随在九京。汝得从亲吾孑立，不知谁死复谁生。如此情钟少梦君，绝疑魂断已无魂。新兴道士传消息，知共乘云玉帝门。说与辽东丁令威，天长海阔不须归。中郎便有重还日，肠断生妻已去帏。十八年来老眼枯，只今白尽旧髭须。假饶梦里重相遇，知汝犹能认我无。妻子相宽亦偶然，老人何用许悲煎。沉忧若解令人死，何至相疏十八年。怕看杜老怀观颖，厌见东坡说子由。每读渠诗先掩卷，旁人怪我泪双流。刺血题诗寄阿侬，断肠五十五衰翁。此诗到是衰翁到，此血由来与汝同。"}