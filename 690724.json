{"id":"690724","title":"生还四首","dynasty":"明","author":"张煌言","text":"落魄须眉在，招魂部曲稀。生还非众望，死战有谁归！蹈险身谋拙，包羞心事违。江东父老见，一一问重围。痛定悲畴昔，江皋望阵云。飞熊先失律，骑虎竟孤军。卤莽焚舟计，虺隤汗马勋。至今频扼腕，野哭不堪闻！本以扬旌去，胡为弃甲旋！名城空绣错，故老尽株连。百折终何补，千秋倘复怜！亦知收烬易，萧索愧金钱。奔北谁能殿，图南我亦迷；翻令百步笑，未得一枝栖。孤岛摇烽燧，登坛恃鼓鼙。风云蹉跌后，无计展霜蹄！"}