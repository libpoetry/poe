{"id":"380775","title":"水龙吟·皋桥水楼曲宴醉别瞻园","dynasty":"现代","author":"郑文焯","text":"出门一笑横江，酒醒重问皋桥旅。残釭厌梦，离杯衔泪，伤春歧路。三十年前，相逢同是，承平俊侣。换沧波身世，云愁海思，算萍梗知人苦。不信兰成老去，赚狂名、萧条词赋。江山如此，文章何用，英雄无主。独立苍茫，楼船西下，清淮东注。欠胡床，为弄梅花，笛里唤青溪步。"}