{"id":"1066594","title":"次韵去非题紫逻洞","dynasty":"宋","author":"葛胜仲","text":"一麾谬作东诸侯，邂逅两玉陪遨游。引泉叠山作竹洞，持以奉客充淹留。㶁㶁清流出潭底，辟疆万个那胜此。奇礓文六照幽亭，雅称幼舆岩石里。人所应无君尽无，哦诗拥卷穷晨晡。指物程形直题署，便欲相称诗董狐。云水相从乐复乐，汝阳太守自宾幕。不用飞章乞会稽，耸秀交流看岩壑。"}