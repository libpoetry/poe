{"id":"782607","title":"乙亥二月望前二日观察卢同年雅雨招同牛真谷沈沃田江松泉游真州潘园","dynasty":"清","author":"戴亨","text":"一室閟官署，偪侧忘寒温。东风洒然至，俄见庭草新。万类欣向荣，生意陶洪钧。孤吟寄遥想，畅观大块春。驰情整巾屐，欲出还逡巡。观察驻旌节，惠然存故人。折简治丰膳，邀我游潘园。杂花烂丘壑，修竹森琅玕。登楼豁远眸，遥见江南山。山色带长江，烟水罗青天。飘忽悦高鸟，胸臆超云峦。主宾况名辈，歌咏凌谪仙。直令造化机，蓊勃摅毫端。兹游洵足乐，俾我情屡迁。还期理舟楫，一泛西湖滨。归来握诗卷，重访平山巅。"}