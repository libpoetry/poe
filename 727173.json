{"id":"727173","title":"学古诗三首","dynasty":"南北朝","author":"何逊","text":"长安美少年，羽骑暮连翩。玉羁玛瑙勒，金络珊瑚鞭。阵云横塞起，赤日下城圆。追兵待都护，烽火望祁连。虎落夜方寝，鱼丽晓复前。平生不可定，空信苍浪天。巩洛上东门，薄暮川流侧。浑浑车马道，行人不相识。日夕栖鸟远，浮云起新色。寸心空延伫，对面何由即。飞轮倘易去，易去因风力。昔随张博望，辞帝长杨宫。独好西山勇，思为北地雄。十年事河外，雪鬓别关中。季月边秋重，岩野散寒蓬。日隐龙城雾，尘起玉关风。全狐君已复，半菽我犹空。欲因上林雁，一见平陵桐。"}