{"id":"815649","title":"踏莎行 春","dynasty":"清","author":"袁绶","text":"香梦慵醒，绿云倦绾。绮窗睡起晴光满。垂杨才染几分黄，搓丝无力东风软。梁燕双飞，林莺乍啭。虾须半卷闲庭院。画屏倚处暗思量，去年此日初相见。曲曲溪廊，声声檐溜。风荷香沁红衣皱。桃笙如水毂纹平，烛奴刻遍灯疑豆。远梦惊回，添人僝僽。萧萧飒飒搀清漏。寻常已是不堪闻，如何更值黄昏侯。霜老空林，霞烧远岫。井梧摇落西风骤。东篱黄菊又堆金，当筵谁劝茱萸酒。心较云闲，人如花瘦。六铢衣薄凉初透。小楼容易入深宵，薰炉倚暖香凝袖。落叶沉云，岩飙卷竹。冲寒漫绕栏杆曲。琼瑶踏碎认梅花，枝南笑绽胭脂萼。香袅金猊，杯浮红玉。花前按谱新声续。双双冻雀绕枝啼，万山欲眠寒烟绿。"}