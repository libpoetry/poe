{"id":"689853","title":"初夏偶成二首","dynasty":"明","author":"张元凯","text":"茅斋水上绝尘埃，薄雨轻云去复回。高柳拂堤莺语歇，短蒲摇渚燕飞来。楚人乍剪荷衣就，班女初题纨扇开。自是倦游身若寄，秖看清昼卧蒿莱。一室那堪字隐居，十年踪迹混樵渔。幽篁遗箨妨投履，丛桂成阴好曳裾。绿水游鱼花落后，青天归鸟月明初。北窗半卷南华在，不是刘安枕畔书。"}