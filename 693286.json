{"id":"693286","title":"之平江宿净住寺二首","dynasty":"明","author":"苏仲","text":"白云深处瑞烟浮，到此方知古寺幽。世外有天开日月，洞中无历自春秋。岩花照水红如醉，古柏淩烟翠欲流。爱杀闲僧如我愿，不知人世有王侯。洞渺云深客到稀，野僧三五自相依。烟消竹径阴连屋，雨过苔阶绿染衣。白日正长山鸟弄，红尘不到野花飞。偶因领得园林趣，醉倒东风不记归。"}