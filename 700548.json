{"id":"700548","title":"野兴三首","dynasty":"明","author":"顾璘","text":"花岩控牛岭，连峰碧嵯峨。秀色亘千古，我生能几何。行几苦难屡，筑室枕其阿。坐卧长对之，所获庶可多。朝云结丹绮，夕月流金波。采之鍊真液，永以蠲沈痾。落日满秋野，独步登平丘。山经夜来雨，寒泉出溪流。缅怀古时人，开荒广良畴。深山寡人力，劳此千岁谋。去者水长逝，存者纤云浮。往来但瞬息，百虑徒煎忧。不如饮美酒，坐啸空岩幽。苍隼摩天飞，黄鹄志千里。秋空莽寥阔，快尔南溟徙。浮云东北生，风雨飒然至。六翮困沾湿，吹之堕寒水。南山松桂阴，西畴稻粱美。万事难预期，不如早栖止。"}