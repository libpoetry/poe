{"id":"1125917","title":"归昆山省亲别太学同舍","dynasty":"宋","author":"郭章","text":"菽水年来属未涯，羞骑款段出京华。涨尘面旋风头紧，绮照支离日脚斜。掠过短莎惊脱兔，踏翻红叶闹归鸦。不堪回首孤云外，望断淮山始是家。也知随俗调归策，却忆当年重出关。岂是长居户限上，可能无意马蹄间。中原百甓知谁运，今日分阴敢自閒。倘有寸功裨社稷，归来恰好试衣斑。"}