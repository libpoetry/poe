{"id":"844956","title":"题月明林下图四首","dynasty":"清末民国初","author":"曹家达","text":"神人姑射岁寒姿，占尽风光水一池。一捻閒愁收不住，和烟托在最高枝。酒力消时倦未胜，玉箫斜倚冷于冰。不知今夜师雄醉，梦到罗浮第几层。天寒日暮强支颐，人影花魂两护持。遥夜只应同耐冷，满身霜露月明时。烧灯残夜影凄迷，寒尽空山翠羽啼。难得野云如水静，稳扶清梦过寒溪。"}