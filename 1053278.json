{"id":"1053278","title":"江行寄俞仲宽察院","dynasty":"宋","author":"释道潜","text":"潮回沙浦寒，月落山未晓。驾言江上行，行远心亦悄。茅屋两三家，鸡声闻缥缈。轻风飐垂杨，芳枝何袅袅。上有双鸣禽，下有蕙兰草。蒸蒸物已繁，灼灼花更好。时见赪尾鳞，跳波泳纹藻。即事起幽情，情含结怀抱。故交如参辰，咫尺旷烟岛。红日已三竿，回辕白沙道。但闻萧苇间，挐音飞杳杳。"}