{"id":"487477","title":"娄水行访曹子念作","dynasty":"明","author":"张元凯","text":"湖头暂借渔艇子，春风吹过碧城趾。具区初月挂吴山，沧溟紫霓含娄水。夜潮忽涨杨柳陂，片帆却向桃花驶。眠鸥宿鹭惊且鸣，棹歌不断欸乃声。中流闻鸡曙星耿，落花飞出海上城。停桡未入琅琊墅，搴裳先过曹丘生。萧斋兀尔枕书卧，乌皮一几青毡破。问我经时何不来，袖中遮莫有七哀。大笑吾生太痴绝，病腰犹为五斗折。屡蹶霜蹄不知止，仪也直欲亡其舌。丈夫雄心谁则知，吁嗟有志无其时。公荣未得即濡首，匡鼎相逢且解颐。放歌一曲情无赖，君自芝兰我萧艾。陈蕃有榻空梁悬，解来徐孺眠花前。聊伴曹生日击缶，洋洋风雅衔在口。绵蛮不作吴侬言，喑哑能驱小巫走。一斛珠玑错落明，俨然分惠盈五斗。吾还怪尔爱独醒，酒人只在弇山亭。迩来不饮真寂寞，纵酒无愧天上星。借来艇子且教去，平原十日须沉冥。"}