{"id":"516705","title":"夏日武英殿君臣联句","dynasty":"明","author":"吴伯宗","text":"暑渐阳刚济以风，柳丝袅袅水溶溶。彤墀翠殿微风爽，绣户朱帘霁景融。心定不烦挥巨扇，神清且复抚焦桐。高槐枝上新蝉噪，曲径堤边舞蝶从。紫燕归巢帷幕静，金鳞跃浪藻芹丰。茶烹石鼎松涛沸，酒泛金瓯琥珀浓。宝篆香浮时作凤，綵笺毫染画成龙。新诗不减南阳调，沛泽能滋大化功。笋箨出林风外绿，桃花映日水边红。赓歌永继虞廷治，千载明良此日逢。"}