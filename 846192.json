{"id":"846192","title":"齐天乐 寿刘机宜","dynasty":"宋","author":"无名氏","text":"天开图画江山秀。怪得人间希有。屏岛精神，潭溪骨格，钟作名门华胄。满堂昼绣。甚禊集兰亭，竹修林茂。得得明朝，绂麟亲解公侯绶。心胸剩罗列宿。便能光绍，太常勋旧。却恋槃湖，贪求精舍，日日佳篇醇酎。陶朱敌富。更沧海双珠，掌中明透。赢得年年，莲龟松鹤祝公寿。"}