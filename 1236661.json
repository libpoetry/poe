{"id":"1236661","title":"西园仙居亭对雪命酒作白雪嗺","dynasty":"元","author":"耶律铸","text":"玉花团结就冰桃，玉蕊凝香袭冻醪。时自唱歌嗺痛饮，踏歌白雪代离骚。情知白玉莲花酌，岂抵天然自暖杯。玉友也须期白雪，缓歌惟命雪儿嗺。谁长更得非中圣，自爱惟知是上尊。只许飞琼歌白雪，缓歌催捲玉昆崙。风流天上玉华君，应为花閒种玉人。延命阳春将白雪，立生春色入壶春。浮云盌里酌云液，明月杯中酌月波。白雪调高谁可和，散花天女与韩娥。"}