{"id":"433740","title":"甲申感事上香涛师八首","dynasty":"近现代","author":"廖光","text":"羽檄飞边海，忧时独有公。但知无负国，端不许和戎。八表经营苦，三朝际遇隆。文章果经济，吾道复何穷。边愁吹不尽，一夕海门生。春水送番舶，人烟澹戍城。将军真惜命，夷狄惯寒盟。忍泪向孤月，伤心感圣明。万事因循误，军威北伐摧。天心厌长治，边衅肇庸才。下狱亦恩眷，裁兵即祸胎。凄然话往事，空令后人哀。海禁罢长策，安危系水军。古愁下淮水，清感入津云。割地匈奴计，和戎宰相勋。苍凉怀汉室，肠断武安君。胡笳声太急，朔雁滞秋翰。边塞痛人事，孤臣有将坛。几摧穷海寇，初拜本朝官。无复荐祢者，谁知烈士肝。战云红不断，飞舰过泉州。铁裂横沙去，波涵折戟流。谁怜军士策，几代使臣忧。目极斜阳外，高歌夜饭牛。百粤艰难局，何人识苦心。筹边有奇策，输饷每长吟。扶世此怀抱，擎天自古今。有谁能继武，黼黻颂元音。一代龙门望，群才夹袋中。如余老司押，无那只从戎。说梦入边月，羁愁荡海风。何因侍龙节，振臂挽双弓。"}