{"id":"993179","title":"得福州蔡君谟密学书并茶","dynasty":"宋","author":"梅尧臣","text":"薛老大字留山峰，百尺倒插非人踪。其下长乐太守书，矫然变怪神渊龙。薛老谁何果有意，千古乃与奇笔逢。太守姓出东汉邕，名齐晋魏王与钟。尺题寄我怜衰翁，刮青茗笼藤缠封。纸中七十有一字，丹砂铁颗攒芙蓉。光照陋室恐飞去，锁以漆箧缄重重。茶开片銙碾叶白，亭午一啜驱昏慵。颜生枕肱饮瓢水，韩子饭齑居辟雍。虽穷且老不愧昔，远荷好事纾情悰。"}