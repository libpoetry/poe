{"id":"1082089","title":"次韵傅安道同陈元功诸公游石狮岩","dynasty":"宋","author":"刘才邵","text":"中书英烈气，凛然照人寒。济美世有人，盛德启其原。幸逢贤别乘，论文得交欢。逸辩倾远海，潮波歘飞奔。烛理无滞碍，白日破幽昏。谁云前辈远，岂独文采存。新诗引人目，当食不暇餐。为说游岩乐，飞步恣腾鶱。却立视万象，森如列庭间。飘然乘风兴，星榆不难攀。聊复陈大概，彼美难尽言。少年陈将军，奋迹起江村。共知宰社手，美好岂常贫。深怀恩未报，竭诚奉至尊。驱兵猎馀寇，烈火焚蜂屯。亦复事招纳，投弓悯穷猿。坐令归业民，井灶罗丘樊。是日出近郊，旌旗郁幡幡。同游不知倦，落照横松门。士卒共甘苦，无人讥华元。老守懒出游，何从涤尘烦。况阻陪归骑，幽寻款禅关。铃斋但兀坐，有酒空盈樽。常能歌妙句，为激壮士肝。解劳须痛饮，杯行勿留残。"}