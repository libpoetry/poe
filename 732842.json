{"id":"732842","title":"醉月滩怀李白","dynasty":"清","author":"李雯","text":"渐江之水流日夜，素车白马钱塘下。我来新都饮练溪，十日西干水空大。云雷奔起醉月滩，子规五月啼风寒。溪花锦石浩无主，江上月出青枫间。霞散城阳隅，钟鸣兴唐寺。我家太白高阳徒，手绾长风弄清泌。逸气常联青冥中，山高水深异人至。自从烟驾归浔阳，崩沙湿雾何茫茫。披发狂歌亦何有，大堤杨柳随风长。宣平养真不可问，今日云孙来我傍。夜泛彩鹢破澄碧，濯足倒景疑潇湘。中椒摇影古殿赤，石竹细路吹幽香。我行到此步局促，丹丘老翁神不扬。身骑神骥安所适，腰间宝玦谁为光。沙砾犹与人际会，丈夫心事多徬徨。蛟龙潜宅深水府，鱼鳖唼喋浮渔梁。风吟雨号安得辨，但闻流水声琅琅。太白居我前，我生太白后。蟠根万古称同调，胜地同游亦良构。将登天都望匡庐，烟海濛濛凉清昼。朝蹑云中搜白猿，暮援苍藤扪星宿。白兮白兮与我俱，茅龙羽节来徐徐。"}