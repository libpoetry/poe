{"id":"553508","title":"送炯竺庵之宁波都纲","dynasty":"明","author":"王绂","text":"师本学佛徒，而我忝从仕。儒墨虽不同，崇教各鸣世。溯流求其原，要亦无二致。皇朝设僧司，统属官府例。自非名胜流，此职良不易。师今预兹选，领命辞丹陛。都城雪初晴，越水春将媚。斋馀只翻经，公退但哦偈。难忘北阙心，广演西乾意。惭余老无成，素餐糜廪饩。终当效季真，共结方外契。"}