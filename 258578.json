{"id":"258578","title":"寄弟·离离丘垄田","dynasty":"明代","author":"张本","text":"离离丘垄田，郁郁霜露思。相隔二十年，旦暮一何悲。中途涉万里，天幸复来归。燕安此怀居，愧彼神与祗。叔兮孝且友，见义能不疑。上念先茔孤，亦闵乃兄痴。护丧营大葬，勤苦我所知。昨朝尺书来，殷勤咸及兹。灯下展转读，涕泪沾裳衣。父祔失临穴，子焉庸我为。我非羽毛寄，饱食冥然飞。田居有素怀，行当事畬菑。与子奉遗祀，没身以为期。"}