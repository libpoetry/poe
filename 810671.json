{"id":"810671","title":"女冠子","dynasty":"清","author":"毛奇龄","text":"上元少女。谁授玉函金筥。倚香坛。画帔藤花浅，雕钟橘乳寒。南宫除牒子，北斗动幡干。犹见春归燕，似青鸾。玄都清晓。坐间碧堂红草。女仙家。玉铪量星豆，金◇煮雪花。驻颜丹作粉，系肘箓垂纱。浼浼沟头水，尽胡麻。上清仙梦。桄到十三春洞。玉颜红。月下随王母，花前别宁封。黄衶潜解佩，赤舄缓弛弓。称名多误听，为呼侬。仙房寂寂。戏采瑶林珠实。是何乡。红尾梢花犬，青衣覆石羊。鲛丝裁绶短，鹅管呷笙长。倘得逢燕使，问昭王。平明受事。堪惜玉笄初侍。小茅君。薄雾笼青鬓，轻烟曳䌨裙。凤衔琪树荩，虬使玉堂云。恐逐童男去，思纷纷。碧箫初弄。暗想秦楼双凤。几多情。玉锲分芦节，金箱贮枣饧。蕉花含秘阁，松影落层城。谁捣玄霜尽，见云英。短花长叶。到处翠軿相接。洞中春。衣炷熬丹锡，唇脂瀹水银。盘囊闲系虎，麈尾笑遗人。总隔蓬莱路，也生尘。金巾姣好。长佩玉砂瑶草。受清虚。妆镜歼山鬼，香奁检道书。缃眉遮羽盖。素手涤仙厨。每当三五夜，望蟾蜍。赤城紫府。闲贮玄珑妃女。小仙才。节拥蓝丝葆，冠抽绿玉钗。蜂房融日粉，蝶梦绕天涯。何事刘郎去，不归来。"}