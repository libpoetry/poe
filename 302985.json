{"id":"302985","title":"摸鱼儿·正江城火云煊午","dynasty":"现代","author":"黄侃","text":"正江城火云煊午。延凉仍少深树。低帘短榻人初困，清梦湖堧风雨。楼畔路。爱十顷田田青盖凌波去。蝉声送暮。看辇道人经，山亭鸦集，琼岛隐深雾。欢游地，一晌寻思已误。轻赍归计何遽。水天试话年时事，目断夕阳红处。情漫诉。便再到陂塘谁伴花间住。炎蒸最苦。想水佩风裳，依然好在，输与旧鸥鹭。"}