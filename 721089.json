{"id":"721089","title":"入雷峰忆崔行者石师","dynasty":"明末清初","author":"王邦畿","text":"诃林病处已生悲，死去青山切梦思。芳草夕阳禅定后，閒园啼鸟客来时。十年辛苦心情尽，一片精灵山水知。犹忆亭西孤月上，夜深僧语为君期。古寺疏钟正晚晴，林间啼鸟不胜情。庭前未證空王法，石上犹留行者名。夹岸平田松径远，近山流水竹房清。他时若报庐山信，潮歇溪桥三两声。"}