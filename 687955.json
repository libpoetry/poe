{"id":"687955","title":"挽郑听轩","dynasty":"明","author":"成鹫","text":"高歌未阕泪先零，寄语听轩还自听。老去二毛随我白，别来双眼为谁青。风边烛影看生灭，酒后杯盘任醉醒。前路茫茫同是客，不妨七日识居亭。漫将呼吸辩存亡，一笑清风万古长。野史近添高士传，里儿争识郑公乡。心空止有愁肠在，身死犹闻侠骨香。夙习破除除不尽，待君林下更商量。浊河东去日西流，若个轻身占上游。百里德星沉巨壑，一天明月载虚舟。灯前叹逝空芸阁，泉下追欢有萼楼。今日始知身是贵，醉乡不用觅封侯。独宿孤峰起梦思，东林回首笑攒眉。蹉跎前夏安居日，惆怅先生易箦时。有骨犹堪逢伯乐，无弦宁禁忆钟期。茂陵遗草休轻弃，付与床头七岁儿。"}