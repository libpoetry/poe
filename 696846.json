{"id":"696846","title":"鹧鸪天 瓶梅","dynasty":"明","author":"俞彦","text":"浅渚明沙聚碧流。依然春信锁枝头。金徽昨夜初赓曲，羌笛何人更倚楼。朝露重，晚烟浮。几回花下月如钩。而今贮向纱窗里，点点寒香入梦愁。春信年来尚渺茫。丛丛先遍野溪堂。七弦欲下差排调，三弄拈来误倚腔。檀晕紫，蜡烘黄。一般傲雪与凌霜。何缘未识林和靖，试共平章孰肯降。莫信人间盟誓文。万千来语少能真。山盟类作冰山解，海誓常教欲海浑。风月辈，利名群。镜花肝胆影温存。闲观多少贤英妙，队队方来入此门。简尽历头冬又残。莫嫌老体不禁寒。睡魔引到华胥国，酒力摧平人我山。休巧智，任冥顽。未消清福且消闲。自来绝少封侯骨，办个前程山水间。线日初回腊未残。爱他风雪耐他寒。玉迷银海空花界，白嵌青皴罨画山。还记也，小时顽。搏狮塑象不曾闲。谁云老去童心尽，多少销磨绮语间。梅蕊枝头岁事残。冻禽声里日光寒。拖条竹杖家家酒，挂幅村图面面山。焉用佞，好贪顽。等闲人不等闲闲。荒年完了官家税，暂作神仙陆地间。赚得樵夫局势残。输他渔父雪蓑寒。构层茅屋朝朝日，上个篮舆处处山。衰未甚，老添顽。寻花问酒且偷闲。兴来得句旋忘却，何必常留天地间。冉冉年残夜复残。看看徂暑又徂寒。贵人头上难饶雪，贫士门前亦有山。添老大，转痴顽。不闲何待更求闻。瓶花椀茗家常供，终日醺醺似梦间。驹隙匆匆黛鬓残。龙津蜿蜿剑光寒。到头总似一场雪，隔面都如万里山。刚少俊，早颓顽。谢天教我老来闲。白云不作红尘梦，若比黔娄季孟间。劝汝当杯莫放残。牛羊高垄肉初寒。一番冷冽一番煖，半在城郛半在山。妍共丑，巧和顽。惊魂动魄也如闲。道人遣了鸳鸯债，便住人间出世间。幸有黄粮搅梦残。喜无白石怨盟寒。朝饥恰遇醅初熟，夜冷悬知雪在山。论世法，自来顽。他人忙处我偏闾。柴门闭了无些事，纸帐梅花醉梦间。"}