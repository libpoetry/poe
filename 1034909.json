{"id":"1034909","title":"飞雪亭","dynasty":"宋","author":"魏了翁","text":"自荆入蜀路险绝，墨猿声中胆欲折。万州江头舍舟楫，又趣担簦穷岌嶪。危磴连云如积铁，乱石砭足十九跌。仆夫流汗马吐舌，遥望盘龙拄天胁。悬瀑落岩喷霏屑，中间有亭曰飞雪。十里阴风寒入发，人言此地无六月。火云射地人不暍，谁知利欲所熏灼。以身试险车结辙，伐性焚和火如烈。试于此亭解羁绁，呼取大斗酌甘洁，一饮令君消内热。"}