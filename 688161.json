{"id":"688161","title":"追和元孟溪湖上之作","dynasty":"明","author":"朱诚泳","text":"爱花不惜买花钱，博得春风满目前。晴蝶舞酣红杏日，晓莺啼破绿杨烟。隔溪钟磬来僧寺，入座笙歌在妓船。俯仰乾坤都是乐，何须物外觅神仙。南山招我亦良缘，恨不中间结数椽。草色正当行仗外，莺声恰在舞筵前。行行细柳摇金镂，点点风榆落翠钱。更爱小桥添画意，一竿斜系钓鱼船。江南雨霁不胜春，况是湖山绝点尘。蛙鼓喧来鸣岸芷，燕泥衔去堕江蘋。锦堤花柳迷金勒，画舫笙歌醉玉人。写兴从来凡几首，总输坡老独清新。杭州风物锦成堆，送目閒登百尺台。举棹吴江翻雪去，捲帘天竺送青来。佳人倦舞妒飞燕，游子停杯歌落梅。却忆风流苏太守，肩舆忘却醉中回。"}