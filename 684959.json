{"id":"684959","title":"书林景时墨竹二首 其一","dynasty":"明","author":"王恭","text":"水墨扫金错，每惜柯丹丘。鹘兔互起落，复爱文湖州。吴兴老人已仙去，纷纷作者谁能悟。石室流芳何处寻，壶丘羽客心偏苦。虚白子，通仙灵，三湘雨色閒青青。皆山樵人酒半醒，晚风吹梦秋冥冥。明朝飞上君山去，一曲璚箫龙为听。楚山脩玉淩云起，影落谁家画屏里。断粉残香夜不收，寒枝只是生秋米。多情遗牒度湘皋，别有篬筤节更高。为君饮尽上池水，看此毵毵长凤毛。"}