{"id":"1106937","title":"寿宁节祝圣寿","dynasty":"宋","author":"王禹称","text":"待漏齐趋圣节筵，云开金阙上青天。平明引入长生殿，共祝尧云百万年。数声飞电响鸣鞘，香袅金炉映赭袍。王母亲承玉皇诏，年年今日进蟠桃。华胥国土何时见，兜率天宫底处开。尽说今年寿宁节，一齐移入帝城来。帘前可爱三冬日，阶下新抽七叶蓂。昨夜灵台因预奏，綵云高捧老人星。益算真君南斗高，还因圣节奏天曹。扶桑枯尽灵椿老，始放尧眉出寿毫。庄周浪说华封祝，汉帝虚传嵩岳声。争似寿宁嘉节日，千门万户愿长生。帝德由来动百神，年年圣节绝纤尘。万家喜气生和气，冬日翻疑一日春。祇为忧民感上玄，玉京今日集群仙。更教添注吾君寿，直过人皇万八千。汉主寿山称万岁，玄宗佳节号千秋。吾皇别享无疆福，百姓欢呼动九州。谪宦商于又解梁，二年不见赭袍光。重来班列虽疏远，祝寿情深泪数行。"}