{"id":"810972","title":"旷庐落成移居赋此","dynasty":"清","author":"王季珠","text":"四围隙处且编篱，循例移居择吉期。天送月来无用谢，日贪书味究嫌痴。螔蝓画壁临倪稿，蝴蝶穿花引谢诗。为底后园先放竹，竹成无待远求师。卫生第一养天和，藏拙差宜老薜萝。当户扑人山色秀，卜邻庇我树阴多。田须二顷愁宽鹤，书未专家愧受鹅。寄寓毗陵曾买宅，高风焚券羡东坡。札齐豆架札松棚，分付奚童趁老晴。有酒先为花作寿，无牛犹幸笔能耕。当车当肉齐颜触，苟合苟完卫子荆。最喜隔墙家庙近，不时数典孝思生。"}