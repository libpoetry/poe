{"id":"798720","title":"大江东去·明南海邝湛若先生露书扇","dynasty":"清","author":"陈步墀","text":"伯鸾高谊，似翩翩浊世，六如唐子。海雪人归无处认，剩有文章而已。示我新词，爱他豪兴，绝妙泥金纸。慨然投赠，保存三百年矣。遥想历境燕齐，曳裾吴楚，遗迹岑蓝市。天上玉麟羁不住，浩气争来锋底。明季多才，若论风度，期近青莲李。一琴何重，都成千古知己。"}