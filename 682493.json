{"id":"682493","title":"荒馆种竹率尔成咏聊寄一时之兴得十二绝句","dynasty":"明","author":"区大相","text":"拂雾梢初起，干霄意巳长。枝高承月露，节苦任风霜。丛翠当轩密，新阴南席移。晚来风雨至，应长出墙枝。尽堪供啸咏，不假报平安。莫谓龙身小，风云终日寒。本买王猷宅，兼开蒋诩园。不须期二仲，好客但过门。当日一壶酒，空谈晋代风。今朝玉麈尾，几个竹林中。客居能免俗，尘事讵能清。坐近淩风干，方知饮露情。秀色凭开帙，清凉荫弈棋。名贤须对酒，留客共题诗。近种墙东竹，时常借客看。长安无钓侣，不虑伐渔竿。昔住筼筜谷，千竿绿映池。虽无封比渭，窃有咏临淇。处士移孤干，高僧惠数竿。清风共明月，今夕称閒官。江南云水乡，蓟北冰霜地。由来岁寒心，不以移根异。劲节含龙箨，孤标出凤池。最宜风月夜，不遣俗人知。"}