{"id":"1236726","title":"思亲二首","dynasty":"元","author":"耶律楚材","text":"老母琴书老自娱，吾山侧近结蘧庐。鬓边尚结辟兵发，箧内犹存教子书。幼稚已能学土梗，老兄犹未忆鲈鱼。谁知万里思归梦，夜夜随风到故居。昔年不肯卧茅庐，赢得飘萧两鬓疏。醉里莫知身似蝶，梦中不觉我为鱼。故园屈指八千里，老母行年六十馀。何日挂冠辞富贵，少林佳处卜新居。"}