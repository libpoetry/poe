{"id":"732817","title":"濑水行","dynasty":"清","author":"马之瑛","text":"诏书重起东山卧，门下何人吊复贺。果然富贵履危机，未许春秋功覆过。侍直才回身忽收，谤言日至因杼投。试看械系同齐虏，漫道声名动右侯。当诛臣罪何辞死，巢破惟愁卵亦毁。鹤唳华亭忆故乡，犬牵上蔡悲公子。上前阴中亦何为，天道神明自有知。枉将削地诛晁错，正为求田杀魏其。请室呼冤犹肮脏，上书谁敢求归葬。愿将尸谏悟君王，桐棺三寸城南圹。"}