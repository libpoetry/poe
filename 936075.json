{"id":"936075","title":"怡斋","dynasty":"宋","author":"陆游","text":"东湖仲夏草树荒，屋古无人亭午凉。萱房微呀不见日，笋箨自解时吹香。野藤蟠屈入窗罅，湿菌扶疏生屋梁。跨沟数椽最幽翳，涨水及槛雨败墙。静涵青蘋舞藻荇，闲立白鹭浮鸳鸯。芙蕖虽瘦亦瀰漫，照眼翠盖遮红妆。水纹珍簟欲卷却，团团素扇懒复将。天风忽送塔铃语，唤觉清梦游潇湘。"}