{"id":"688369","title":"为李总戎题画二首","dynasty":"明","author":"江源","text":"万里江山入綵毫，碧岩迢递白云高。七贤林馆犹传晋，五柳村庄不姓陶。远浦夕阳迟去鸟，断桥春水度轻舠。披图今日忘名利，高枕令人懒梦刀。寄傲云泉一丈夫，清时巢许是吾徒。坐观山色心何累，管领春风兴不孤。度岁厌看新甲子，扫门惟爱旧奚奴。功名老我不归去，羞向侯门咏此图。"}