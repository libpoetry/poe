{"id":"1125488","title":"再和时习五章章取礼记一句 王制习乡上齿","dynasty":"宋","author":"袁甫","text":"复礼工夫本易成，此心对越只寅清。居乡上齿家常饭，此道于今晦不明。蓬矢桑弧男子初，泽宫试事翼如趋。采蘩盈耳皆音节，盛乐何消待大雩。鹰犹知学况于人，羽翮冲霄具此身。须信数飞方解熟，熟之又熟即为仁。佩玉之声清越长，此身无故讵容忘。挈渠方屦圜冠士，登我光风霁月堂。圣道洋洋沧海如，不流天下只流洙。上丁释菜今非古，唤起遗风属我徒。"}