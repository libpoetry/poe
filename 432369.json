{"id":"432369","title":"贺新凉 题亚子分湖旧隐图","dynasty":"近现代","author":"杨杏佛","text":"一勺分湖水。问年年、扁舟选胜，俊游能几。乱世不容刘琨隐，满眼湖山杀气。更谁辨、渔樵滋味。莫便声声亡国恨，运金戈、返日男儿事。风与月，日丢起。征尘黯黯中原里。四千年、文明古国，兴亡如此。燕子东飞江潮哑，儿女新亭堕泪。何处是、扶危奇士。不畏侏儒能席卷，怕匹夫、不解为奴耻。肩此责，吾与子。九地黄流注。叩苍穹、沉沉万象，当关豺虎。呕尽心肝无人解，惟有湘灵堪语。忍独醒、呻吟终古。眼见英雄成白骨，好头颅、未易苍生苦。心化血，血成雨。一泓浊井埋身处。赋招魂、胥潮呜咽，蜀鹃凄楚。河汉精灵归华岳，谁向清流吊取。但冉冉、斜阳西去。试向中原男子问，有几人、不欲臣强虏。生愧死，死无所。"}