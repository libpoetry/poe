{"id":"1173680","title":"戏为双松图歌","dynasty":"唐","author":"杜甫","text":"天下几人画古松，毕宏已老韦偃少。绝笔长风起纤末，满堂动色嗟神妙。两株惨裂苔藓皮，屈铁交错回高枝，白摧朽骨龙虎死。黑入太阴雷雨垂，松根胡僧憩寂寞。庞眉皓首无住著，偏袒右肩露双脚。叶里松子僧前落，韦侯韦侯数相见。我有一匹好东绢，重之不减锦绣段。已命拂拭光凌乱，请公放笔为直干。"}