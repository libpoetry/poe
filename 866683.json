{"id":"866683","title":"舍弟生子","dynasty":"宋","author":"冯时行","text":"多女信无助，多男复何虞。我固喜二仲，辈出三丈夫。圆郎未解语，手欲学抹朱。闰郎好神气，两眼澄秋湖。复有新生儿，初探玄海珠。一一阅清俊，并是千里驹。胡为集我家，足视种德符。昆弟若一体，在尔犹在吾。堂前有双亲，各已皓鬓须。抱弄想慰意，颜色朝愉愉。未问壮门户，悦亲良所须。况我藜藿肠，要当饱典谟。足以立家学，灿灿遗群雏。尔后更五稔，汝等行不扶。我欲为道肥，汝当为书癯。富贵何足道，陆贾真洪儒。"}