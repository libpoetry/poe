{"id":"765912","title":"沁园春 水仙花","dynasty":"清","author":"熊琏","text":"仙乎仙乎，飘然尘外，一洁如斯。避三春秾艳，暖红无分，一生位置，书案相宜。韵绕瑶琴，冰凝残夜，为伴梅花冷不知。凭谁赏、携壶中清茗，雪里新词。湘皋竟尔轻离。问何处、苍茫系远思。看鲛绡澹澹，依然约系，芳心倦放，未免含凄。水墨能传，双钩最好，常忆珊珊欲回迟。香风近、恰凌波惊见，幽梦回时。"}