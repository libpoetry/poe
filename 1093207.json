{"id":"1093207","title":"松棚","dynasty":"宋","author":"韩淲","text":"去年一旱暍欲死，犹幸春来能忍饥。长夏因仍作凉计，中庭始架青松枝。门前催租急非缓，国中遗诰安若危。贫无输官尚自可，忠欲输君今已迟。风来萧萧悲益甚，日远茫茫愁不知。谁谓身閒得放逸，家国一体人弗思。云开空山久阙雨，蝉噪古木还迎曦。松枝松枝绿差差，吾忍坐卧来乐斯。"}