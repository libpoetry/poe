{"id":"541322","title":"蒋公子访予石洞赋赠","dynasty":"明","author":"叶春及","text":"公子翩翩者，云霄凤一毛。西园宴方罢，东郡兴逾豪。汗血驹千里，鸣阴鹤九皋。严君循吏传，别驾吕虔刀。学礼趋庭暇，寻山策杖劳。扪萝天路近，度涧谷风号。金箓群仙秘，神房万木交。相求来石洞，列籍俯春茅。豹隐嗟吾老，鹏抟见尔曹。他年倘相忆，南望岭云高。"}