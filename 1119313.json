{"id":"1119313","title":"九日阻雨晚晴二首","dynasty":"宋","author":"陈耆卿","text":"秋气重阳故故深，临栏极目一披襟。紫萸黄菊常年事，冷雨凄风此日心。节物将迎人易老，尘埃追逐我难任。笑驱万虑归何有，独自低头课楚吟。年年此日竞跻攀，今日柴门雨遣关。不见白衣人送酒，难偕乌帽客登山。鸦声不断遥天暮，鸟影争回落照间。未识明年谁健在，逢时只合暂开颜。"}