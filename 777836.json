{"id":"777836","title":"齐天乐·题霜红簃填词图","dynasty":"清","author":"陈家庆","text":"西风容易侵吟鬓，秋怀近来难诉。汉怨唐愁，吴歈楚些，古泪凄然如许。乡心几处。奈满地干戈，一襟烟雨。此夕樽前，征袍休更涴尘土。新声还按旧谱。共霜花冷艳，抽尽芳绪。一代才华，十年书剑，方信浮生轻误。閒情细数。问金缕红牙，为谁酸楚。往日风华，祗今犹在否。"}