{"id":"641059","title":"暮春游林七钦园亭得朝字","dynasty":"明","author":"林鸿","text":"星驾共招邀，春园发兴遥。麦风将变候，梅雨忽崇朝。积石开苍岛，重楼瞰赤霄。池晴鱼弄沫，地暖药舒苗。啼鸟当窗近，飞花逐砌消。草深初雊雉，槐细未藏蜩。茗椀香云滑，床琴白雪调。野泉堪荐醴，天籁讶闻韶。被褐深怀玉，裁诗拟报瑶。醉乡今已到，何必蹑洪乔。"}