{"id":"830919","title":"摸鱼儿 其四 朱竹仙以梅花柏叶见怡","dynasty":"清末民国初","author":"程颂万","text":"问何时、江南朱十，仙源一棹曾住。年来渐老愁中鬓，厌听春城箫鼓。情万缕。认罨画溪山，十里桃花路。软红似雾。待买个扁舟，摇来双桨，寻到旧游处。分明是，岩壑后凋俦侣。枝柯曾饱霜露。夜深宜伴梅花睡，茜雪暗堆帘户。群记取。算载酒江湖，惟我堪怜汝。飘零若絮。更惨惨凄凄，潇潇瑟瑟，一夜打窗雨。"}