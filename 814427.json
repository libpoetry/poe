{"id":"814427","title":"致新任台湾道吴桐云观察二首","dynasty":"清","author":"林占梅","text":"凤池奏罢出朝端，昼日心诚一点丹。已见扬鞭游绝塞，曾经决策息狂澜。衡才惟务华而实，持律能兼猛与宽。弦诵堂幽萧牍简，皋比豸服共瞻观。胸怀叔度叹汪洋，揽辔澄清志四方。善政几多传泐颂，仁风到处羡披扬。早年词翰齐韩、柳，此日功名媲寇、黄。厚泽如春台峤遍，旋看斥卤化康庄。"}