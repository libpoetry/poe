{"id":"505768","title":"次何赞府游寿山诗韵","dynasty":"明","author":"李昱","text":"我昔手持绿玉杖，遍观寿山寺外崒嵂之奇峰。天风吹我衣，云气荡我胸。峰形峙为五，烟霞有路遥相通。横秋双涧桥，影枕寒潭空。上有欲落不落之怪石，下有半枯半活之欹松。一峰凌紫霄，曙色何曈昽。金鸡唤醒海底日，绝顶尚有苍凉踪。一峰翠氤氲恍如，武陵之景迷西东。山泉春雨馀，流出桃花红。在右一峰若覆釜，气蒸云雾秀所钟。西看瀑泉吼飞雪，乃有一峰迥出倒挂虹影于晴穹。一峰后顾复何似，屃赑俨若蟠蛟龙。输青献翠千万状，并视培塿誇豪雄。香炉紫烟远莫致，庐山谩诧金芙蓉。伊昔当年紫阳翁，二三贤俊题名同。嗟予寥落生苦晚，不得追陪杖履游其中。兜率台高花雨濛，金仙趺坐青莲宫。何当复约哦松公，灵岩石室幽绝处，笑挥白玉麈尾尽日相过从。"}