{"id":"108531","title":"次韵子瞻以红带寄王宣义","dynasty":"宋代","author":"黄庭坚","text":"参军但有四立壁，初无临江千木奴。白头不是折腰具，桐帽棕鞵称老夫。沧江鸥鹭野心性，阴壑虎豹雄牙须。鷫鷞作裘初服在，猩血染带邻翁无。昨来杜鹃劝归去，更待把酒听提壶。当今人材不乏使，天上二老须人扶。儿无饱饭尚勤书，妇无复褌且著襦。社瓮可漉溪可渔，更问黄鸡肥与癯。林间醉著人伐木，犹梦官下闻追呼。万钉围腰莫爱渠，富贵安能润黄垆。"}