{"id":"332186","title":"贺新凉·地震后喜濂至都门","dynasty":"清代","author":"曹贞吉","text":"乍见衔悲喜。又经过、空花泡影，途分人鬼。瘦骨嵓嵓驴背下，强拭阑干别泪。带秋雨、秋风情味。尔未成名吾将老，问荒山、负耒何年事。生计在，尚余几。传闻消息惊千里。累衰亲、萧条白发，关心游子。无限苍生归劫火，我辈偶然活耳。还共饱、长安珠米。苦语难终嫌夜短，灯荧荧、一点摇窗纸。燕酒薄，那能醉。"}