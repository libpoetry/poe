{"id":"433350","title":"岁暮书感二首","dynasty":"近现代","author":"黄侃","text":"杀节凋年惨惨过，惟将涕泪对关河。沧溟鳖抃移山疾，武库鱼飞弃甲多。一国尽狂应及我，群儿相贵且由佗。贤愚此日同蒿里，祇恐无人作挽歌。弧张弧说事何如，载鬼仍惊满一车。北斗挹浆空有象，东郊种树岂须书。失巢伫吊仍林燕，聚糁先怜在沼鱼。病肺愁时逢止酒，那能因梦到华胥。"}