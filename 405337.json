{"id":"405337","title":"与敬老、臞翁、季思共赋风雨龙吟楼诗，以“未知明年又在何处”分韵，得“未”字“又”字","dynasty":"近现代末当代初","author":"徐震堮","text":"身世老行縢，干戈戢犹未。岂期馆舍华，取足风雨蔽。窈窕西南峰，墙头露半髻。趺坐看夕阳，托想青霞际。山光落砚池，虫想出幽砌。阑干万里心，剩此孤吟地。草堂昔有诗，竹楼亦有记。适来岂无情，事往忽如寄。大书飞鸟堂，暂得宾主意。微雨溪上来，满楼松柏气。山中十日晴，水落溪身瘦。篱蔓坼红芳，风畦绿翻皱。岭色连远空，松阴转晴昼。翻思春夜时，雨脚床头漏。空际走波涛，梦里蛟龙斗。非无去国悲，幸免居夷陋。往者二三子，清景不可又。危楼百尺高，皂帽三年旧。狂言颇骇俗，心事终悠谬。欲刺东海船，去种南山豆。"}