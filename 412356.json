{"id":"412356","title":"西风曲","dynasty":"近现代","author":"李冰若","text":"西风吹云云作雨，雨覆云翻自今古。鹍弦弹出断肠声，弦上依稀如是语。灵娲难补有情天，白袷寻芳忆少年。草色蒙茸迷楚甸，橹声鸦轧渡湘川。川上莺啼杨柳院，相逢记得初相见。明镜交辉花亚枝，翠帘掩映朝霞面。玳梁乳燕那知愁，春梦盈盈似水柔。九品珠光争替月，五铢衣薄不禁秋。玲珑雪藕缫冰茧，日画双蛾较深浅。莫教小别减清欢，一任羲轮飞电闪。耿耿欃枪犯紫垣，巨鱼击浪天池翻。仓皇忽动请缨志，戎装佩剑投军门。军门晓角催征骑，鸳鸯枕上凝红泪。密誓深深啮臂盟，海枯石烂毋抛弃。鸾飘凤泊苦伤神，繁花三度换浓春。黑磨盾鼻劳青鸟，霜冷雕戈念玉人。玉人顾影怜眉妩，瑶琴一曲悲金缕。落絮游蜂皆有情，坐抚韶华意无主。银灯夹道何辉辉，宝马香车嫁宓妃。决绝新词传岭表，沙场血战几时归。峄阳孤桐半生死，缥渺秋心托纤指。曲罢帘前月似霜，呜咽君听陇头水。"}