{"id":"176716","title":"西风·大江西风三日起","dynasty":"宋代","author":"董嗣杲","text":"大江西风三日起，激起怒涛三万里。客子口噤悄无语，纵有高楼危莫倚。楼前秃树剩几叶，更有咽蝉埋叶里。大船小船不见影，冲沙入峡苍黄舣。偶笼窄衫上冈头，茫茫莫辨天与水。浪花旋舞山岳迸，鳞鳞白露江豚齿。乾坤浩渺昏八极，秋高伟事无过此。正愁梧上凤栖空，谁传水底蛟斗死。"}