{"id":"687574","title":"龚毅老南园社集赏佛桑花荷花各咏七言近体一首 佛桑花","dynasty":"明","author":"孙继皋","text":"仙艳谁从岭外移，柔条六月缀花奇。蒸霞定压祇园树，浴日疑分碧海枝。朱槿差堪窥色相，石榴那敢斗容姿。寄言陌上提筐女，莫误春风摘叶时。莲叶平池花乱开，桥通宛转水潆洄。艳呈朝采迷妆镜，香咽凉飔度酒杯。太液似闻妃子笑，若耶不见美人来。行歌翻罢江南曲，秋老衣裳好共裁。"}