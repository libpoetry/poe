{"id":"1227076","title":"题程雪楼黄庭经","dynasty":"元","author":"张伯淳","text":"雪楼之中有至人，手持一卷《黄庭经》。閒居无事心太平，审能行之可长生。鼠须吐英玉螭蟠，山阴书仙脱尘凡。传之琬琰坚且完，拓以茧素资陈玄。白黑粲粲久可观，双瞳炯炯常凝注。天君泰定归俗虑，自然神全守深固。门中五城十二楼，粉黛当前身之蟊。被服《黄庭》急回头，长生之方勿外求。古今日月车两轮，昆仑蓬莱无晨昏。深藏巾笥培灵根，君能宝之可长生。"}