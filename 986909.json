{"id":"986909","title":"小山丛桂","dynasty":"宋","author":"高似孙","text":"桂树丛生兮山之幽，匽蹇布濩兮翠交流。壑溪错互兮云崒霄，石戋戋兮溜鸣瑶。鹤阴阴兮猿嗷嗷，攀援桂枝兮聊佳留。聊佳留兮迟迟，讯有华兮东篱。风景兮不可支，襟将舒兮孰怡。埼兮曲，山崒屼，揽赜邃兮心愰惚。潏兮沕，寥兮瑟，柽萝密丛灌盘纡兮杳藏日。嶙峋凿落兮蕫茏回复，榛薄葐蒀兮葩华棻郁。青萝素蔓兮薇芜彧毓，兕勇熊遒兮来啸来伏。山中崊崊兮嵬嵬，泠泠兮济济。蛩唧兮禽嘶，秋风兮自来。攀桂枝兮聊须留。桂花开兮芙蓉寒，桂花落兮芰荷乾。若人兮悲秋，山中兮胡为不可留。"}