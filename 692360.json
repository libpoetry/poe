{"id":"692360","title":"寄尤文度","dynasty":"明","author":"杨士奇","text":"湖海交游二十年，忆听流水奏朱弦。情深未逐浮云散，长梦春风玉树前。东城疏雨洒花枝，同醉洪山寺里时。楚客犹传旧题句，汉南清景不胜思。蚤识文章五彩多，六年离别思如何。武夷九曲行应遍，想见临清写棹歌。闻说重来谒九天，朝回归骑忽翩翩。城南旅馆无寻处，遥望闽云思渺然。"}