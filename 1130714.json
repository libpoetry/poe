{"id":"1130714","title":"太尉武泰节度寿昌侯挽词","dynasty":"宋","author":"韩淲","text":"汉数当时盛，唐知馀庆家。至今犹相衮，从昔建高牙。阴邓何劳拟，崔卢亦漫誇。南来方再世，阀阅本京华。乾道风云际，公持绣斧初。既为澄狱户，常忆使穹庐。主圣元无隐，官邪可痛锄。闽山江浙水，屈指事堪书。晚节斋坛拜，勋名已四朝。开边屡铜虎，告弟仅金貂。壮志自难已，英魂孰得招。中原诸老尽，江海听吹箫。"}