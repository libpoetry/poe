{"id":"1105301","title":"送寺丞韩君守新安","dynasty":"宋","author":"方岳","text":"君家集有陆参序，老笔誇张歙大州。三百年来非昔比，二千石喜得今侯。早田已槁曾关念，旧石虽奇不到收。沃沃桑麻山雨外，归欤氓亦买羸牛。吾州可但佳山水，薰沐诗书自不同。牧守曾留今相国，郡人况有我文公。诸贤雅欲相俎豆，一念底须多缿筒。三十六峰吟更笔，只将无事过年丰。"}