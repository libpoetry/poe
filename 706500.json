{"id":"706500","title":"吟巳犹不得曙再次前韵广之","dynasty":"明末清初","author":"王夫之","text":"生气纷去来，屈伸无能挠。腐儒分梦醒，离析恣智巧。画鸡厌元旦，冶铜铸刚卯。辟火养鸊鹈，驱疟挂蟹爪。庚申囚彭倨，己丑讣陈鲍。趁火萤尻张，垂涎瓠项拗。染指易为瞋，老拳竞相饱。疗妒仓庚烹，咒鬼鸺留煼。唾星酿流光，占吉灼羊骹。渐老尝已熟，观物觉已稍。石女孕自生，铁牛蚊漫咬。因之参寥游，不畏苍天狡。"}