{"id":"846768","title":"满庭芳 庆生日又生子五月初一","dynasty":"宋","author":"无名氏","text":"律转蕤宾，星流大火，尧阶蓂荚初开。当年此日，降下谪仙才。见说鸾池荐瑞，蚌珠又、复产渊崖。真堪羡，龙生龙子，双庆甚奇哉。寄言，汤饼客，好称觞索，玉果倾杯。无新亦无旧，事事俱谐。他日同筵为寿，彩戏处、酬酢樽罍。瞻南极，灵椿丹桂，相继践公台。"}