{"id":"61905","title":"刘将军歌送勋甫帅师援辽","dynasty":"明代","author":"马之骏","text":"己未东天五星斗，辽海波腥土花臭。时闻邻火泣黄昏，坐见狼烽欺白昼。天子甘泉移日曛，金符十道飞纷纭。山西燕颔自有种，邺下黄须故不群，南阳趣起刘将军。将军昔罢楼烦戍，击鲜卧接糟床注。氍毹遮火夜徵歌，不律吞虹朝选句。瓜田自识故侯名，猎骑不干醉尉怒。昨者对扬休命时，小人敢以有母辞。解装尽供食客费，破产宁问家人饥。良家六郡喜驰突，猛若怒彪健于鹘。令严真可试宫姬，智捷何妨师厩卒。将军许国惟一身，出则我后归吾亲。炯炯血丹自知己，悠悠文墨夫何人。是时火龙行空烧赤鳞，?金浴铁无纤尘。匣中双钩萍叶紫，枪尖六月梨花新。彼奴作逆将亡矣，今之汪夏裴闻喜，将军勉效西平子。直须雪夜击鹜鹅，莫遣青天乱蜂蚁。不见军需竭地征，中原鞭挞无停声。援师南来更蹂践，儿啼女哭逃柴荆。即兹人心厌戈戟，可知天意销欃枪。嵒鹊衣冠万国会，麒麟图画千秋名。酌君叵罗君起舞，《朱鹭》振振在铙鼓。高歌飞作《出塞》曲，别泪弹为洗兵雨。牙旗鹊印何可夸，莱衣要裂宫锦花。归来长跽告寿母，如渑之水添流霞。封侯岂必在年少，乌足羡哉邓中华。"}