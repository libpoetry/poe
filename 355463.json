{"id":"355463","title":"宝鼎现·广陵清明日，贺天士邀同南郊小饮有赠","dynasty":"清代","author":"邹祗谟","text":"联翩游骑。玉勒踏遍，月楼烟市。漫追寻、雷塘绣瓦，望青帘杏花村底。春一笑、任群莺满树，却与春光俱醉。怎禁得、画桥暂止。猛听吹箫声起。遗簪堕珥筹花事。忆少年、情悰如水。却早见、当垆佳丽。抱银筝、初来北第。香缥缈、飏绣屏罗绮。风散落红十里。谁怜惜、旗亭游子。看日搅、一帘花碎。莫道天远蓬山，暂消受、檀牙按指。何问时、翠幰重来，对红蕤怯睡。赚得个、玉纤整髻。假报金钗坠。还记取、垂柳堤边，摇荡春风影里。"}