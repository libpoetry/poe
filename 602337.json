{"id":"602337","title":"出都怀黎伯华选部","dynasty":"明","author":"陈履","text":"端笏辞燕阙，摇旆指吴门。去国一惆怅，悠然销旅魂。更念平生欢，展转增愁烦。夙昔在交游，意气侠乾坤。共际风云会，振翮厉高骞。岂知中道离，奄忽岁月奔。顷来入燕市，握手叙寒暄。升沈却有分，身世共堪论。且与歌白雪，聊复倒青尊。感此殷勤意，一一中心存。须臾又长别，羽翼各翩翩。愿言慎自爱，努力答明恩。"}