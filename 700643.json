{"id":"700643","title":"春日怀十友诗 余司马尧臣","dynasty":"明","author":"高启","text":"列戟卫严关，应无休沐暇。群英罢追游，余香掩空榭。飞花北郭晚，华月南园夜。清景不能同，蹉跎恐年谢。看花西涧寺，忆子昔同行。兰入华觞气，波泛绿琴声。兹欢随节逝，离恨坐相婴。安得重联骑，射雉出东城。徂春易为感，复此栖孤寂。莺啼远林雨，怅望乡园隔。客舍换衣晨，僧斋听钟夕。知君思正纷，杂英共如积。共此一里居，谁令阻良觌。惆怅步芳园，山樱还独摘。风含驻花意，雨散流池迹。尊酒不来同，兹晨端可惜。"}