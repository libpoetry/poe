{"id":"987388","title":"端午日觞客东湖遇雨移饮寿台楼分韵得壁字","dynasty":"宋","author":"高斯得","text":"玄晖东田游，明远东城历。深心慕尘轨，湖舷拟觞客。零雨或尼之，辍策骈兹席。霁虹带高岑，倾羲被回陌。良知共遐睎，数陪竹林七。境恬微尚惬，赏胜幽怀适。怀沙事千载，旧恨犹能辟。延首瞻楼颜，新愁渺难释。天问愧非才，且可浮大白。徙倚惊漏穷，晨宵挂东壁。"}