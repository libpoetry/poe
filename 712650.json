{"id":"712650","title":"阅江楼晚眺分赋","dynasty":"明末清初","author":"陈恭尹","text":"高楼雄近郭，古驿带长堤。石室横当北，梧江抱自西。光摇虚壁动，青入画阑低。缥缈云生牖，崚嶒石作梯。四隅回曲阁，三叠跨长蜺。朱拱浮花满，明窗落照齐。佳哉行乐地，久矣困征鼙。虽复橐弓后，犹闻伏枥嘶。风高团赤叶，苔浅涩青泥。屋角闲铃语，檐牙寄鸟栖。晚帆归习习，霜?远凄凄。幸有朋俦聚，还同笔砚携。读铭思跃马，临渚忆燃犀。胜会诚难得，新诗好遍题。莫嫌冬日短，今夕月如圭。"}