{"id":"1130738","title":"九日","dynasty":"宋","author":"韩淲","text":"老眼当今万景随，登台殢酒不关诗。从教四野风烟合，未必荒园草木知。玉岫插天开岳顶，水波流月照江湄。一巾华发吾何醉，故旧携壶汎菊时。酒不沾唇菊又华，荒苔何处落乌纱。微官汩没其谁问，多病尪羸只自嗟。山绕层城明落木，江连孤屿涨平沙。空馀能赋登高意，一笑西窗日未斜。"}