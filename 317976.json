{"id":"317976","title":"百字令·无憀有恨","dynasty":"清代","author":"康有为","text":"无憀有恨，正荷花时候，春愁翻热。约个酒人添个影，卷起湘帘望月。雪藕丝长，拗莲心苦，此意吾能说。隔窗鹦鹉，为说也自饶舌。又是酒倦灯阑，绿茶初酽，越色瓮杯洁。细数流年如一昨，独有心情凄绝。春草秋花，神仙儿女，其事无完缺。看侬铁笛，一声吹破云裂。"}