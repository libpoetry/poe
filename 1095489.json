{"id":"1095489","title":"佛手岩雨过","dynasty":"宋","author":"释居简","text":"白云裹山裹不尽，高处露头低露胫。一条悬水透云飞，雪色蜿蜒伸脊领。画然怒卷风霆震，银鱲玉鳞俱奋迅。滂然才歇四山明，湿尽悠悠云万顷。是时豁达纵双明，岩巘更无毫发隐。太华岿然不较多，直上削成五千仞。想应有路近丹梯，未必无花开玉井。便欲搴花供岁晚，更揽藕根刳短艇。径上明河欲尽头，块藐九州聊一瞬。"}