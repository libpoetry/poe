{"id":"1050059","title":"奉同安中尚书用李白留别王嵩韵送毛王仲大夫移浙漕","dynasty":"宋","author":"郭祥正","text":"春岸草回绿，春江日浮金。兰舟忽言发，芥蒂悲我心。蔼蔼松柏友，雍雍鸾凤吟。愿同三岁遥，毋使离别侵。奈何千丈材，亭亭不依林。眷为九重知，移节宣德音。遂令帝王泽，深于太湖深。岂同失群鹤，饮啄怜空岑。谁将劳劳歌，一泻无瑶琴。"}