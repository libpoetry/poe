{"id":"883192","title":"端午侍母氏饮有怀二兄偶阅二苏是日高安唱和慨然用韵","dynasty":"宋","author":"孙应时","text":"簿书束缚人，挥汗日亭午。平生世念薄，问子何自苦。佳辰相寻过，乐事稀可数。拨置为亲寿，菖花糁盘黍。欢言记时节，风俗自荆楚。独嗟我常棣，不得同笑语。杨梅应正熟，筀笋堪自煮。对床负归约，枕流惭乃祖。会当誓丘墓，畏出如畏虎。莫作两苏公，空言终龃龉。"}