{"id":"768791","title":"寄赵秋水提点","dynasty":"清","author":"清斋","text":"神仙谪世自奇绝，误读黄庭俱浪说。银潢秋水淡精神，绛雪玄霜老风骨。寰区腥腐那敢供，若木可攀芝可掇。有时宴坐意逍遥，万象达观无起灭。我惭短褐老京尘，忆曾携手都门别。玉书煜煜青霞囊，直上仙都锵佩玦。天风吹老碧莲秋，高啸鼎湖峰顶月。白云来去本无心，老鹤孤鶱瀛海阔。朅来十载喜相逢，笑我红尘早华发。苍精含景紫芒寒，落麈玄谈洒松雪。蓬莱茗盌和香啜，芙蓉露冷秋云滑。"}