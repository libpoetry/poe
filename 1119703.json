{"id":"1119703","title":"再次前韵呈林郎中五首","dynasty":"宋","author":"陈造","text":"清诗似奏韶乐音，林侯宿世孤山林。疏云时漏凉月影，雏凤独啸修竹阴。金华后山俨在目，非子谁复钩其深。掩卷炷香三叹息，向来望若空潜心。坎流行止忌株守，敢薄绅笏高山林。平时交期车合辙，回首夷路鹤鸣阴。穷鸟低摧客吟苦，九虎眈视天门深。南道主人推毂手，赖君未遣灰吾心。仪图登俊烦玉音，何人望倾英俊林。比喜诸公挽此杰，正复宝鼎荐汾阴。楚珩赵璧希代宝，丹地紫阁五云深。论思调虞要无迹，安用夫人知格心。一书仅达缺嗣音，蔀屋有梦定山林。贤者即今在王所，陈人不忧老墙阴。或容连茹鸳鹭后，闻道结知君相深。时遣吴姝近酒盏，更防蜀鸟摇归心。春皇报人如寄音，紫燕窥帘莺绕林。于时不无客欣戚，此意正系天晴阴。傍湖楼影酒旗直，到眼人家花雾深。老子独醒尚此兴，归时参昴横天心。"}