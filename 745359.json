{"id":"745359","title":"夜饮方竹吾北园偕左匡叔徐六襄方履周光律原张阮林诸君","dynasty":"清","author":"姚瑩","text":"平生非达者，浩荡塞其内。时对素心人，忘形宇宙大。兹园面群山，左右环溪带。中有万竿竹，苍龙偃松盖。方干乃居此，佳兴亦自迈。到门俦侣熟，况值暑初退。解衣纵清言，壶觞遂倾醉。流飙沁荷岸，飞雪漱石濑。日落万峰明，鸟声一林碎。须臾山月白，千里有微霭。攀跻巉岩颠，极目流光晦。众星苍然烈，河汉横素界。应有羽衣人，乘空弄叆叇。吾将谢诸子，去探鸿濛外。"}