{"id":"505657","title":"清风楼歌","dynasty":"明","author":"李昱","text":"君不见义乌门东头，上有百尺屹立之飞楼。雕檐棱层象纬逼，画栋缥渺烟云浮。桓桓徐将军，志气非常俦。登城览形胜，构此壮观东南州。楼中班陪尽鹓鹭，楼下队列皆貔貅。是时新雨馀，六月如高秋。炎埃一点飞不到，但觉清风四座来飕飕。将军手挥白羽扇，身著紫绮裘。栏干十二倚霄汉，无边景物归冥搜。东观覆釜山，气蒸紫翠暖欲流。北望芙蓉峰，锦绣五色攒空周。西有长空倒影之飞樯，铁梁下镇苍精虬。南有芳草连天之旷野，但见飞骑来往秋。狝而春蒐杨云旗?霜，矛祷太乙擒蚩尤。鱼丽排空金组甲，龙泉尽制铜华缑。阵前猛士力如虎，一一尽戴银兜鍪。将军登楼长啸破强敌，自与文士相旋周。清谈动玉麈，拂袖挥银钩。投壶矢铮铮，雅歌韵悠悠。庾公清兴不可及，将军豪思真堪侔。我来登危梯，抚掌落日惊沙鸥。坐觉清风起蘋末，醉来诗句生沧洲。将军清风解炎热，亦如南薰群动皆歌讴。清风之楼信千载，清风之名千载无时休。"}