{"id":"771236","title":"解连环•雪中，和梦窗","dynasty":"清","author":"陈匪石","text":"素尘冰结。乍人踪径灭，夜光无极。漫画景、收入诗囊，似驴背灞桥，惯餐寒色。万里归鸿，盼不到、尺书天北。但声声断角，隐隐乱峰，有人愁忆。华年未甘枉掷。指关榆瘁叶，连阵云白。引梦魂、飞度辽西，正铁马怒驰，遍地燐碧。醉拂吴钩，誓独挽、银河残汐。破穷阴、唱筹到晓，店鸡唤得。"}