{"id":"938583","title":"齐天乐 南屏晚钟","dynasty":"宋","author":"陈允平","text":"赤阑桥畔斜阳外，临江暮山凝紫。戏鼓才停，渔榔乍歇，一片芙蓉秋水。馀霞散绮。正银钥停关，画船催舣。鱼板敲残，数声初入万松里。坡翁诗梦未老，翠微楼上月，曾共谁倚。御苑烟花，宫斜露草，几度西风弹指。黄昏尽也，有眠月闲僧，醉香游子。鹫岭啼猿，唤人吟思起。"}