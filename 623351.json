{"id":"623351","title":"励志诗二首 其一","dynasty":"明","author":"郭之奇","text":"逾纪波澜，指屈心寒。兄蛟弟鳄，蜃气频剜。旅徒星没，影骨云残。是由去汝，茧足依峦。倚猿傍鹿，友鹊思鸾。栖多夜棘，困鲜朝餐。耳边戈镝，眼际痍瘢。祸机飘忽，如羽如翰。矧予驽竭，卒岁跚跚。谁无故里，岂不怀安。名义驱人，守忠自酸。忠宜苦效，义以忧殚。舍斯弗笃，古哲相弹。我思首阳，薇萎蕨单。农虞久逝，意仰神钻。"}