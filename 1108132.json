{"id":"1108132","title":"寄题叶叔明盛圃熙春堂四首且为他日往游之约","dynasty":"宋","author":"刘一止","text":"堂前草木自争春，堂上妖娆花妒人。年年岁岁春相似，不信风光有故新。桥当窗槛月平铺，一色寒光玉不如。桥下流泉来别壑，经春绿尽可藏鱼。个侬传得嘉荣唱，天上偷来曲度新。他时莫向樽前误，客似周郎解觑人。吹花嚼蕊桥边路，衣袖常沾草木馨。更听绿珠三弄笛，为君一洗海风腥。"}