{"id":"1199518","title":"上声歌八首","dynasty":"魏晋","author":"无名氏","text":"侬本是萧草，持作兰桂名。芬芳顿交盛，感郎为上声。郎作上声曲，柱促使弦哀。譬如秋风急，触遇伤侬怀。初歌子夜曲，改调促鸣筝。四座暂寂静，听我歌上声。三鼓染乌头，闻鼓白门里。揽裳抱履走，保冥不轻纪。三月寒暖适，杨柳可藏雀。未言涕交零，如何见君隔。新衫绣两裆，迮著罗裙里。行步动微尘，罗裙随风起。裲裆与郎著，反绣持贮里。汗汗莫溅浣，持许相存在。春月暖何太，生裙迮罗袜。暧暧日欲冥，从侬门前过。"}