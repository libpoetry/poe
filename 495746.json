{"id":"495746","title":"齐天乐 刘太守之任湖广宪副","dynasty":"明","author":"陈霆","text":"棠阴才遍行春路，马蹄又辞芳草。兽锦生辉，铁冠增重，好是旧来仪表。朱幡谢了。报蠖屈非宜，莺迁更好。别意依依，樽前一点岘山小。伤心绿波向晓。念芳洲无主，白蘋空老。借寇难凭，依刘无据，泪眼共看晴昊。岸花飞绕。送千里云帆，长风袅袅。后夜荆台，清霜秋气早。"}