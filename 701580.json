{"id":"701580","title":"卧暄二首","dynasty":"明","author":"黄佐","text":"鲁麟获已久，礼乐日以新。大化随浪迁，鬒变不待人。负暄东荣下，泯默安形神。弱子左右戏，欹我头上巾。倦且效龙卧，寤言为鸟伸。陶情举尘爵，觉有羲皇春。乃者庞德公，耦耕栖鹿门。荆棘视城府，轶驾谁能轩。吾庐在通逵，车马时往还。抱独以混世，曲肱道终存。采芳息尘务，观书忘市喧。委和在我躬，悠然感乾坤。"}