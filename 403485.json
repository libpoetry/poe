{"id":"403485","title":"意难忘 梅叟师种兰久而未花，今秋忽茁一箭，又伤于虫，旬日复花，赋词识喜，命和原韵","dynasty":"近现代末当代初","author":"刘蘅","text":"出谷完真。算细茎微蚀，未损灵根。初收南浦泪，重见楚江云。谐冷趣，解清言，纫佩意常存。问别来、噙芳惜翠，谁与逡巡。吹香暗认莓盆。念欲归旧畹，忍负前恩。添诗联秀句，剪梦缀烟痕。花气晓，鸟声昏。空谷祝长春。漫误他、灵均素抱，又吐新芬。"}