{"id":"683710","title":"寄张广平助甫六首","dynasty":"明","author":"王世贞","text":"自甘愚谷五经春，无限天涯草色新。纵有除书应懒读，广平还是折腰人。当年宣室受釐开，绛灌如闻也爱才。三辅去天今尺五，何人解放贾生回。蛾眉萧飒不禁寒，青镜流年懒自看。大有丛台歌舞在，莫将行步怨邯郸。可随桃李恨春风，曾是春风掌握中。千尺乔松万年雪，不知天地为谁功。愁闻平子赋归田，半刺翱翔亦可怜。老病束书黄犊角，不烦重数好文年。雨色丹枫半掩扉，交游尺素渐来稀。无端最是随阳鸟，只作青云一处飞。"}