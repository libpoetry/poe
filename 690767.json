{"id":"690767","title":"王师北发，草檄有感二首","dynasty":"明","author":"张煌言","text":"似闻天地悔疮痍，片羽居然十万师。走檄故嫌阮瑀拙，射书正觉鲁连迟。丸中但说明三表，麾下宁忘试六奇！要说遗民垂涕处，当年司隶有威仪。期门取次出貔貅，首路军声胡骑愁。何独止戈非庙算，还应聚米是边筹。嚇蛮事往疑虚语，谕蜀才穷愧老谋！自古殊勋归跃马，几人谈笑得封侯！"}