{"id":"780488","title":"沁园春 雨夜叠前韵","dynasty":"清","author":"周之琦","text":"如此清宵，雨雨风风，更长自支。想云波涨晓，寒侵素袜，花魂泣夜，怨入灵旗。阆苑烟凉，瑶台玉瘦，莫道人间总不知。淋铃苦，怅灯前坐久，帐里来迟。相逢待诉相思。但跨鹤、仙山袖便携。奈杭州衫色，空沾酒晕，河阳帽影，尚恋愁丝。绛蜡双心，红霞一口，君问归期未有期。知何日，是香盟证处，好梦圆时。"}