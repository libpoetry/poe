{"id":"495609","title":"水龙吟 七夕，和施西亭","dynasty":"明","author":"陈霆","text":"水花亭馆初凉，月痕照在葡桃架。星期此夕，针奁未启，蛛丝先挂。虹断东楼，雨收北渚，露盘清泻。望湘帘起处，果筵初设，儿女辈、花相亚。缥缈行云低度，耿河津、仙軿飞驾。鹊才传喜，虫还催织，欲留无暇。又是匆匆，离肠中断，幽欢空罢。叹天长地久，迢迢一水，两情终夜。"}