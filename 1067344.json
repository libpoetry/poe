{"id":"1067344","title":"次韵郤子中所藏笔几","dynasty":"宋","author":"谢薖","text":"闻君文史三冬足，家居未奏三千牍。明窗棐几静无尘，笔研清幽真不俗。小琴承臂笔纵横，章草真行随所欲。家藏敝帚将何用，时人尚作千金畜。此虽奇物君不惜，似把隋珠当鱼目。小童传观许见贻，与君杯酒初相属。吾诗戏作异香山，唐衢虽见何由哭。见公真玩为君赋，铜钵声终字盈幅。"}