{"id":"812455","title":"江南好 八钟楼","dynasty":"清","author":"许英","text":"楼轩敞，远寺送疏钟。四面悠扬鸣晓暮，数声断续听西东。槛外夕阳红。山气爽，扑入一窗来。翠黛半浮朝雨湿，碧纱全对暮云开。林壑日徘徊。云容懒，寂寂意如何。慵向春风寻雨梦，惯偕夜月伴诗魔。添我懒还多。山雨起，画景尽当楼。窗外远峦青似黛，帘前芳草碧于油。云脚望中收。池边阁，卅六野鸥闲。曲渚忘机随意戏，画栏久狎傍人眠。与结水云缘。筠庵小，瘦石挺云根。寸碧玲珑迷竹影，一卷磊落蹴苔痕。拄笏立如人。春水阔，岸上好牵舟。但有晴波环四壁，不须画桨打中流。长系碧溪头。春意早，寒绽几枝花。湖上逋仙甘隐迹，扬州水部乞移家。清韵绕香葩。风雨古，森列九株青。千尺亭亭流月影，半空飒飒起涛声。应有紫鳞生。斑斑竹，绕舍弄云梢。风度似调瑶瑟韵，雨来疑送楚江潮。静对读离骚。兰芬处，泉石亦膏盲。九畹尽堪纫蕙带，中泠谁与试茶香。花水两含芳。吟啸晚，天半彩桥横。影带断霞归水浦，气含残雨过江城。雌霓唤分明。庭幽邃，修竹荫阶除。昼静淡烟笼箨笋，秋高凉露湿林于。一径绿云铺。桐荫覆，翠屋护秋深。绕舍扶疏堪立月，拂窗罨霭好鸣琴。未许点尘侵。谁结屋，庭宇拟莲龛。十八阿罗空际现，三千妙谛静中参。盥手诵华严。韶华永，景缀暮春时。婪尾犹留花映酒，舞腰渐看柳成围。丽日正迟迟。"}