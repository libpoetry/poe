{"id":"1125842","title":"次韵安止春词十首","dynasty":"宋","author":"郭祥正","text":"寻春行过古城东，春气先从海角通。池草怯霜拳嫩绿，山桃迎日展新红。池塘新水碧泱泱，杨柳牵风绿线长。已信形骸随野马，不思功业到岩廊。一听春声只自悲，山山相应鹧鸪啼。却寻花岛看花处，水上红云数片低。一杯浊酒览春光，人世纷纷任短长。细草自匀新岁绿，落梅犹散去年香。云影暮时莺语低，花枝深处蝶魂迷。青楼不远要佳客，锦缆牵船更向西。草色葱苍遍冢丘，花枝红白倚城头。凭谁唤取王摩诘，画出伤春一段愁。茸茸绿芷香先吐，点点绯桃萼半敷。却忆江南江水满，一条晴练接天铺。数行徙倚迎风柳，几树参差照水花。最惜去年梁上燕，会随春色到贫家。青春又送一年来，不道春霜两鬓催。春浅春深春自老，且将怀抱向春开。花开游女斗明妆，马上谁怜白首郎。社叟从今歌击壤，诗人不用叹繁霜。"}