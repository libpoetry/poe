{"id":"1038914","title":"水轮联句","dynasty":"宋","author":"苏舜钦","text":"痛矣真源丧，纷纭物象来。水轮今若此，世事亦宜哉。上下车交辐，周旋斗转魁。咸渊日微堕，仙窟月初开。旁柅从为用，垂縆重亦回。枘多初不晓，机密暗相该。圃外沧浪泄，庭间霹雳摧。玉飞千仞表，缨挂九泉隈。翻覆殊难定，牵连巧自媒。建瓴今比速，抱瓮此相哀。平视曾无觉，深窥遂可猜。团团释子壁，轧轧雁王台。解见陶埏运，宁观将毂推。造端原有发，汲用始知材。本异道家意，定遭怡士咍。转圆非雅具，攲器有深灾。持满忘前监，相倾自下催。流风无以复，视此一裴回。"}