{"id":"695296","title":"舟早发富阳顺风过钱塘江望见江头忽然风转舟阻沙际","dynasty":"明","author":"林光","text":"人事天机洞可观，霎时容易霎时难。顺流未觉潮头险，逆境方知海口宽。远岫云开高突兀，涨沙风捲去瀰漫。呼童暖倒磁瓶酒，笑看轻鸥弄急滩。山抱钱塘总可观，丹青着笔亦应难。风波变换虽无定，心地閒来自觉宽。屏嶂北排烟漠漠，潮流东去海漫漫。洪涛夺岸吞滩舌，勇羡篙师撑急滩。"}