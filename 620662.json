{"id":"620662","title":"初至玉阳二首 其二","dynasty":"明","author":"区怀瑞","text":"生平厌嚣杂，开径远尘轨。洗耳田舍谋，因之枕秋水。今来弹丸邑，乃仅三家市。赤手披荆榛，极目伤兰芷。下车访遗老，无复旧冠履。去者惊风鹤，留者忧蛇豕。登陴再三叹，时寄漫悲喜。盘桓以居贞，鼎颠而出否。卫文大帛冠，齐公亦衣紫。民物属维新，请于先甲始。休息在靡争，当使疮痍起。"}