{"id":"1042786","title":"与孙巨源苏子瞻刘莘老广陵相遇苏请赋诗为别各用其字为韵每篇十韵 其一","dynasty":"宋","author":"刘攽","text":"都城每过从，车马动逾众。分飞无此欢，会合杳如梦。薄霜作微寒，浅水未成冻。秋花正斓斑，幽鸟杂清哢。此邦人事稠，南北屡迎送。以兹信宿间，得与数君共。遂将结吾庐，念有用馀俸。稍营负郭田，毕力输赋贡。百龄欲过半，来日颇自纵。冀君数相存，诗酒尚足用。"}