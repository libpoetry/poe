{"id":"1041557","title":"碧澜堂","dynasty":"宋","author":"刘敞","text":"苕溪之水摇空山，霅溪波流无日閒。上有高堂荫华宇，苍翠凌乱轩楹间。异时客心乐真旷，白鸟鵁鶄期往还。解缨敧枕便所适，焉能复问居夷蛮。岚光棱棱耸屏幌，水响滥滥摇琼环。正如明鉴发尘匣，万象聚眼醒容颜。秋风已高白芷老，编荷制蕙文斓斑。魂清魄爽弄明月，洞庭跬步寻非艰。神仙有无未可信，物色但讶非人寰。瑶宫紫府竟何若，茫然远想令人潸。长竿独茧可以老，安用驰猎卢重镮。况复邦人讲文墨，风雅不待仲尼删。丞相词章状元笔，荦荦神裁无由攀。嗟我胡然陷尘滓，不能追逐鸥白鹇。发狂醉问二三子，吴溪钓碣何如顽。"}