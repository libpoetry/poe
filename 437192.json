{"id":"437192","title":"过广武山","dynasty":"金","author":"赵秉文","text":"尘霾晦金镜，鹿走群雄驰。龙腾海水沸，虎怒风林披。成皋天下险，楚汉昔相持。乃翁一杯羹，且欲共分之。两雄不并立，鸿沟徒尔为。裹创抚战士，智勇亦已疲。荥阳非吾厄，帝图乃天姿。阴陵夜失道，慷慨儿女悲。长陵一抔土，笑煞牧羊儿。胜负两蜗角，兴亡一枰棋。而况彼区区，二蚁争雄雌。西登广武山，旷望大河湄。野旷知天迥，崖倾觉岸危。青山明剑戟，霜林列旌旗。云槎秋浩渺，烟树晴参差。凄凉阮生叹，浩荡谪仙词。怀古念离散，兴极泪还垂。"}