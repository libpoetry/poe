{"id":"522853","title":"熊御史卓墓感述","dynasty":"明","author":"李梦阳","text":"幽幽山下江，峨峨山上松。累累松下墓，瑟瑟松上风。慨昔与君游，并游京华中。峨冠省台内，鸣銮趋步同。中更叹莫偕，永逝当何逢。绝弦巳易惨，挂剑今谁从。驾舟乱回洋，展墓临高崇。浮云骇南流，顾望摧我衷。德音既长巳，情感胡由通。秪馀泣麟意，悲歌伤命穷。"}