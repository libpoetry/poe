{"id":"1114399","title":"次膺哀辞三首","dynasty":"宋","author":"李昭玘","text":"翻然矫首奉恩除，却似当年擢第初。憔悴九衢林下客，光明一轴锦装书。冯陵河岳才无敌，绘画乾坤思有馀。方板赤虬何太迫，君王曾未识相如。平昔弦觞浪自怡，暮年荐鹗有新知。蛾眉翻作黄昏哭，乐府空传白纻词。上国音尘随梦断，东山箫管结秋悲。风亭月观依然在，辽鹤归来复几时。行止非人不自谋，飘然一叶信沉浮。踌躇去步迷三径，奄忽平生闭一丘。韶乐已闻更雅奏，瑶池尤喜近中秋。无人解写升平事，惆怅骑鲸去不留。"}