{"id":"828026","title":"大雨后同复园至云林寺","dynasty":"清末近现代初","author":"陈曾寿","text":"上山瀑流碍舆行，寺门未入风涛声。转桥冲跃玉龙横，九天派落千雷霆。阴崖陡起万佛撑，树不识春何代青。下漏日色变幽荧，彻晶喷雪寒目睛。径深憩亭俯澄泓，上方潜洄下震惊。偶与石斗波澜成，本来渊默非不平。突兀高殿矗苍冥，崇阶百级排丹棂。本末十围仰列楹，佛力一发邱山轻。去年奉母礼鬉缨，犹记塔铃语丁宁。今偕谢屐乘新晴，駴叹奇绝昔未经。山雨一夜愁泞淋，翻然倍百张诗情。"}