{"id":"404850","title":"西子妆慢·旅居台北已一月矣，绿阴成幄，芳事渐阑，将归江南。倚梦窗自度腔记别","dynasty":"近现代末当代初","author":"袁荣法","text":"轻霭幂晴，酽云阁雨，瘴草蛮花相乱。月圆还怯客先知，拥疏棂、露华偷泫。樱红画扇。早弹指、新词写遍。镇黄昏，倚翠帘冥待，窥梁新燕。波如箭。掠鬓东风，暗趁时节换。笛声将梦落江城，总安排、玉梅清怨。孤樽试遣。怪千折、回肠能浅。怕明朝，隔却蓬山更远。"}