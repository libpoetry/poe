{"id":"1235579","title":"小轩有菊一本盛开两花大如酒杯饶介之见而爱之连赋诗二首因次其韵","dynasty":"元","author":"成廷圭","text":"菊下呼儿典缊袍，相看无酒目空蒿。两花迭出金杯大，数叶轻攒翠羽高。就手折来香澹澹，满头簪得乐陶陶。曲生有意来相觅，留得芬芳荐蟹螯。满径香风吹客袍，却胜秋野醉攒蒿。东篱隐者世不泯，南阳老人年最高。大白杯中多趣味，中黄□内几钧陶。莫令雨后荒三径，更趁霜前斫两螯。"}