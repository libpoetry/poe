{"id":"1121464","title":"世弼和酬因继韵以赠之","dynasty":"宋","author":"欧阳澈","text":"快意不忧原宪病，翛然常作子长游。胸中气焰摩星斗，笔下辞源倒峡流。闵子家风惟啜水，龟蒙活计在渔舟。杜陵太瘦多诗苦，白雪无情已满头。摆除尘网萦缠累，占得壶天放旷身。世业文章俱拔萃，家传清白耻求人。鼓琴颜巷贫而乐，裹饭桑门淡以亲。闻说甑尘虽屡矣，不甘贷粟向诸邻。"}