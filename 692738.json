{"id":"692738","title":"毛园萃芳亭与沈中白丘月渚同赋","dynasty":"明","author":"杨慎","text":"缭垣洞屋锁烟霞，五色离披百种花。客子看来犹驻马，主人何事不归家。哨声红雀语黄莺，知我名园赏杂英。远客应添今夕梦，海棠红湿锦官城。额城一别会滇云，花底匆匆酒未醺。青殿挥毫应忆我，金梁明月碧峣分。酥雨才收又夕阳，参差竹粉映花光。流泉石窦停教住，莫放轻飘曲水香。"}