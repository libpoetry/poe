{"id":"1036122","title":"木兰花令 与郭生游寒溪。主簿吴亮置酒。郭生喜作挽歌。酒酣发声。坐为凄然。郭生言吾恨无佳词。因为略改乐天寒食诗歌之。坐客有泣者，其词曰","dynasty":"宋","author":"苏轼","text":"乌啼鹊噪昏乔木。清明寒食谁家哭。风吹旷野纸钱飞。古墓累累春草绿。棠梨花映白杨路。尽是死生离别处。冥漠重泉哭不闻。萧萧暮雨人归去。"}