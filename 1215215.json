{"id":"1215215","title":"祖孝子行","dynasty":"元","author":"丁复","text":"海上干戈初定乱，建安小丑黄华叛。畬豪斩灭如摧薪，官军虏掠无平民。浦江近县祖家妇，小儿六岁啼思母。乌翔野树心欲飞，花发阶萱泪如雨。多情最是城头月，夜夜空堂照离苦。惶惶二十八年秋，长溪未断双泪流。若有神人说消息，汝母落在河南州。河南州府名无数，陈汝许颍在何处。泣辞严君拜庭下，历遍江淮远寻去。险逾绝岭下大湖，康郎彭蠡大小孤。题书还家纸痕湿，焚香祷空心力劬。舒州官司船尽拘，挥汗困走赤日途。棠梨馆中风雨恶，北陕关头虎夜呼。庐州马监人姓胡，重怜客苦借蹇驴。汝州鲁山亦易到，道中有客还閒无。阿儿念母复念父，五月二十两初度。寿觞漫对天涯举，母在谁家儿在路。夷陵店主称捷径，少减路程还到颍。家兄官满梦中归，小弟弃官非为冷。东门上蔡绝晨炊，西平枝官千籴诗。四旬作客长驱日，半夜怀人独坐时。鸦路山前闻笛处，牛归庄上梧相与。崔桥得信喜何如，况有神人月圆语。中元唐州别盖乡，母子相逢泪几行。儿方童稚齿今壮，母过中年发已苍。泪尽喜色始满眼，百拜灯前进寿觥。人情半月暂留连，奉母却上唐州船。家人日久占乌雀，客舍秋深闻杜鹃。习家池傍一尊酒，清秋更上船中寿。姮娥不放月照人，涩雨酸风一何久。江村社鼓乐枌榆，为母就船买鲤鱼。汉川风冷星摇动，病中先有还家梦。江州饶州又信州，奔湍逆折归始休。登高聊送望乡目，晓日板舆初就陆。赤脚庄妇夹路迎，白头邻妪牵衣哭。母有孝子归乡关，我有夫儿生不还。笑貌未改语音是，较比去时差老颜。门闾盛有诗书族，贺辞争拟朱康叔。千年相去独何人，惟有浩然继其躅。养吾携归无弟妹，寿昌当年无父在。即如吟咏发性情，绝胜血经求忏悔。朝臣喜闻祖孝子，叙事赠言书满纸。何不闻之圣明主，为述乱离付青史。我闻皇元之烈祖，应天顺人示神武。潢池盗弄赤子耳，胡乃官军甘杀掳。阿蒙覆铠斩乡人，小国之吴民安堵。"}