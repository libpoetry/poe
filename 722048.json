{"id":"722048","title":"过梁氏园亭作","dynasty":"明末清初","author":"屈大均","text":"木叶微红未觉霜，岁寒梅菊两争香。松无冰雪真甘节，雁有菰芦即故乡。北地诗篇今日少，东溪经学一家长。因君孝友频相遇，更乞惊鸾字几行。东官知己未凋零，五十如君发尚青。相劝金膏营服食，更持香盏事沉冥。多年天醉忘鹑首，两度人欢见彗星。玉蝶梅开谁忍负，新诗频与写芳馨。"}