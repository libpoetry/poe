{"id":"195976","title":"湘江静·暮草堆青云浸浦","dynasty":"宋代","author":"史达祖","text":"暮草堆青云浸浦。记匆匆、倦篙曾驻。渔榔四起，沙鸥未落，怕愁沾诗句。碧袖一声歌，石城怨、西风随去。沧波荡晚，菰蒲弄秋，还重到、断魂处。酒易醒，思正苦。想空山、桂香悬树。三年梦冷，孤吟意短，屡烟钟津鼓。屐齿厌登临，移橙後、几番凉雨。潘郎渐老，风流顿减，闲居未赋。"}