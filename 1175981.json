{"id":"1175981","title":"饯泽州卢使君赴任","dynasty":"唐","author":"苏颋","text":"闻道降纶书，为邦建綵旟。政凭循吏往，才以贵卿除。词赋良无敌，声华蔼有馀。荣承四岳后，请绝五天初。关路通秦壁，城池接晋墟。撰期行子赋，分典列侯居。别望喧追饯，离言系惨舒。平芜寒蛬乱，乔木夜蝉疏。寥泬秋先起，推移月向诸。旧交何以赠，客至待烹鱼。"}