{"id":"664690","title":"姜君锡过予作","dynasty":"明","author":"康海","text":"君家篆江侧，秀屏当户开。知是神仙人，胡为尘世来。黄氛缁素车，皂盖冒朱埃。以兹谢民役，返耕白云隈。少小稽古昔，中式得此阶。亦知慎官服，奈与寸心违。欲往昧前算，欲止递成哀。繄予丘壑士，谛此良用骇。因陈接淅义，颇究蓬矢怀。我固互相发，君固耿难回。丈夫志四海，好念济川才。嗟彼长沮徒，泛泛岂根荄。"}