{"id":"739222","title":"梵天寺","dynasty":"清","author":"杭世骏","text":"佛塔在何许，斗折历隤坻。蜿蜒活笔锓，一卷陀罗尼。刺天交屹峙，拔地两崛奇。墙匡秋井塌，灵鳗无人知。复从坏殿壁，摸认青萝碑。诠诗没榛莽，坡韵亦尘缁。寻僧纵逸步，锉冷茶烟迟。窥颜镜元镜，乱叶堆荒陂。凝龙睡不醒，慌惚泉眼移。苍凉催晚色，周览凄心脾。山灵不留人，飒爽飘微飔。丹黄忽送望，奔赴恐后时。"}