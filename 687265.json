{"id":"687265","title":"映碧园产并头莲三十首 一东","dynasty":"明","author":"孙传庭","text":"惊见嘉莲涌，真成别样红。双葩霞采异，一干素心同。并映西溪日，平分十里风。似闻关瑞应，吾欲问玄工。虚心知有约，一壑解相容。馥馥香如和，翩翩影自重。台箫齐下凤，津剑并飞龙。混迹污泥里，忻然得所从。矫矫风尘外，竞芳两不降。秪因无物并，只许自成双。湛露分襟挹，炎威合力扛。芙蓉空好妒，冷落向秋江。清溪标异致，灼烁照涟漪。元以一生两，翻因偶见奇。季昆畴命玉，伯仲孰操篪。芍药轻相谑，故因事可离。解语都无语，因知喻意微。飞扬同翠盖，绰约并红衣。幻岂方神女，愁宁托帝妃。独清怜众浊，水上自相依。奇葩开盛夏，香色两相如。得气谁吾闰，吐华不厌馀。凌波联缟带，映日缀霞裾。为谢尘中客，应难附执袪。精灵元独种，瑞采合分敷。自信根心一，谁云生色殊。波流仍独立，风雨足相扶。莫遣齐谐志，由来德不孤。净土根深结，应窥未了因。浑忘尔我相，齐现后前身。不是全空蕴，安能并出尘。妙华宁可说，解到本来真。自是芳心合，清溪如见招。角英高二陆，比艳薄双乔。偶矣终非蔓，奇哉竟不夭。倚栏频顾盼，一样绝尘嚣。烟水芳菲际，依依不暂抛。日移花互隐，波动影频交。笑觑双鱼泳，愁防独燕捎。为言休陨落，翡翠欲来巢。把盏看芳蒂，真如客兴奢。疑将双劝酒，岂合独开花。居共藐姑射，名同萼绿华。泽癯难应接，次第酌流霞。爱尔亭亭者，胡为并蒂生。临风香共远，濯水韵同清。仙子联肩立，天孙一手成。休将鸳侣拟，原不落凡情。倚槛延清赏，那禁眼并青。吾方嗟落落，尔自惜惺惺。拂镜齐生态，纫兰互袭馨。荷阴堪覆庇，风雨勿飘零。静碧一泓澈，仙葩影并涵。晓抟空翠湿，夜抱水云酣。南岳双遗钿，西池两坠簪。同妍非互效，相对亦何惭。俱饶清远致，相并不相嫌。目岂学鱼比，翼非效鸟鹣。总缘头角异，奚但色香兼。若作芙蓉锷，应劳紫气占。"}