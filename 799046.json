{"id":"799046","title":"永遇乐 上巳，和慈博","dynasty":"清","author":"杨玉衔","text":"未到春归，且从春乐，乐游游宴。修禊人来，流觞水曲，更沸天弦管。桃花汛后，华林园外，那有等閒莺燕。落蛮荒、绮罗裙屐，年少升平俱远。江湖满地，清明作客，身共时光流转。琴谱南风，筵开东洛，盛会无缘见。衰颜白发，排愁无力，空负采兰心眼。稽故事、金人捧剑，霸图待展。"}