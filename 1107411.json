{"id":"1107411","title":"杏花天 其二","dynasty":"宋","author":"史达祖","text":"古城官道花如霰。便恰限、花间再见。双眉最现愁深浅。隔雨春山两点。回头但、垂杨带苑。想今夜、铜驼梦远。行人去了莺声怨。此度关心未免。细风微月垂杨院。记年少、春愁一点。栖莺未觉花梢颤。踏损残红几片。长安共、日边近远。况老去，芳情渐减。屏山几夜春寒浅。却将因而梦见。扇香曾靠腮边粉。旧尘埋、月轮有晕。南风未似愁来近。前事临窗隐隐。凉花畔、云歌露饮。梦断了、终难再问。鸳鸯带上三生恨。将泪揩磨不尽。"}