{"id":"1108816","title":"仓部弟和前韵再得五首","dynasty":"宋","author":"刘克庄","text":"节腹羞浮食，徐行畏疾颠。仙须有癯相，贵亦出长年。莫放双眉皱，休嗟两鬓蓬。耆英图里看，若个弟兄同。荆花开渐少，瓜蔓摘几空。赖有长头子，相从秃鬓翁。秧马催予出，铜鱼羡子分。无莲照学士，有竹比封君。甫昔排阊阖，雄曾赋馺娑。而今行不得，切莫唤哥哥。"}