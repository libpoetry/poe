{"id":"816123","title":"江亭坐夜","dynasty":"清","author":"章甫","text":"江亭背立海城关，围住鲲沙七线湾。蜃阁消归山外水，渔灯分占水中山。众星罗野珠千点，孤月当空玉一环。短笛划然长啸起，歌声直遏碧云间。更上层楼兴未阑，涛声数过几沙滩。亭亭目极三千界，扇扇窗开十二栏。酒醉那知瓶报罄，棋敲不觉漏催残。冷然如在诸天宿，梦立瀛洲最上峦。"}