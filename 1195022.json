{"id":"1195022","title":"闲居拟齐梁四首","dynasty":"唐","author":"贯休","text":"夜雨山草滋，爽籁生古木。闲吟竹仙偈，清于嚼金玉。蟋蟀啼坏墙，苟免悲局促。道人优昙花，迢迢远山绿。果熟无低枝，芳香入屏帷。故人久不来，萱草何离离。苦吟斋貌减，更被杉风吹。独赖湖上翁，时为烹露葵。红藕映嘉鲂，澄池照孤坐。池痕放文彩，雨气增慵堕。山翁寄朮药，幸得秋病可。终召十七人，云中备香火。清气生沧洲，残云落林薮。放鹤久不归，不知更归否。支策到江湄，江皋木叶飞。自怜为客远，还如鹊绕枝。南枝复北枝，玉露沾毛衣。"}