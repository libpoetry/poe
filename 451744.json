{"id":"451744","title":"琵琶仙 题垂虹感旧图","dynasty":"当代","author":"江南雨","text":"烟水冥迷，柳阴下，漫泊扁舟如叶。依似当日娥眉，箫声正幽咽。人去也、寒梅自萼，算佳景、总成虚设。笔底残春，吟边浅酌，都恁愁绝。怕还被、缣墨无端，又空把、前朝事重说。遥想一池萍碎，阻归帆轻发。凝倦眼、柔波万顷，伴寂寥、辗转千叠。那更新碧垂栏，暗梳凉月。"}