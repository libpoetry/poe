{"id":"1130053","title":"次韵朱伯收主簿观雪","dynasty":"宋","author":"释道潜","text":"朝来密雪蔽天涯，坐目丘园发素华。初著败梧惊拥肿，久沾庭竹见攲斜。水精不动垂千箸，云母无声落万家。安得曾穹返收拾，莫教狼藉浑泥沙。阴风何事吼檐牙，夜半窗前变物华。梦断只疑蟾影在，褰帏俄骇练光斜。苦侵陋巷凌寒士，强入高楼媚酒家。霁后请看庭下草，蕙兰含绿出晴沙。"}