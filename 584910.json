{"id":"584910","title":"纪异","dynasty":"明","author":"苏仲","text":"建元之戊辰，二十有三日。淩晨望四郊，已被黄埃汨。阵阵如飞烟，眯目箕扬急。咫尺失江山，沟池各填没。飞廉起震号，屏翳愈障郁。有如混沌初，迷濛水泥淈。三辰失其缠，五纬尤慌惚。飞鸟惊网罗，徬彷伏幽密。鱼龙隐渊深，虎豹投岩窟。妖氛助燄威，百怪乘以出。老幼怖且忧，道路走徒卒。我心实匪宁，畴能不惊怵。天实仁爱心，示戒欲无忽。吾皇肃然兴，涣号先辅弼。省躬饬百僚，整顿纪与律。网罗起俊髦，收拾无遗逸。轻徭减田租，省刑垂仁恤。坐见黄埃清，风雷在呼叱。昔尧洪水灾，举舜万事毕。商汤遇大旱，桑林躬自责。二圣迈千秋，永言怀祇慄。维我大圣人，神功自无匹。引咎安万民，古今尽超轶。迎历无疆休，四海永宁一。小臣敢献言，有怀不能窒。"}