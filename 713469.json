{"id":"713469","title":"寿琅翁大公祖","dynasty":"明末清初","author":"陈恭尹","text":"高秋九月鸿雁归，定山岩下风依依。崇兰有芳时菊菲，舟车千里来郊圻。竹符旄节夹道驰，火藻黼黻袍以绯。为公介以万年卮，柏台霜钺凛有辉。门前百尺交龙旗，环阶爪士熊虎罴。鼓角声高云不飞，文经武纬唯指挥，令出如山谁敢违。五岭之南民熙熙，黍稷被野牛羊肥。烽燧不惊尨吠希，司马临边德以威。千年此日能有几，谁为歌之老布衣。"}