{"id":"1109129","title":"目痛一月未愈自和前九首","dynasty":"宋","author":"刘克庄","text":"开之则新生犊，闭之则入定僧。有时起瞻斗极，有时遥望觚棱。悔名草木鸟兽，住校亥豕鲁鱼。识字惹客问字，懒书怕人索书。隘矣匹夫疾视，鄙哉主父倒行。止酒看花溅泪，吹灯见月羞明。无复燃藜照向，徒以亲灯观符。掩卷嫌收秽史，绝缨骂玄老奴。须眉似是绮皓，耳目已非旷娄。受明上座顶礼，视彼老公血雠。耄及岁不我与，眼空吾谁适从。蒙叟达观鹏鴳，子云自视蛇龙。静中面壁打坐，倦后抛书投床。认自家一尺棰，管渠侬万丈光。朱颜无药能驻，白发缘愁许长。昏昏枉读万卷，蹙蹙起瞻四方。乍可频看短剑，渠肯高张长檠。已与鸥盟浩荡，都忘鹄立通明。"}