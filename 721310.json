{"id":"721310","title":"秋园十首","dynasty":"明末清初","author":"陈恭尹","text":"凿池供版筑，杯水在堂坳。有室如悬磬，为生且系匏。近秋桐影薄，深夜药苗交。自喜忘机久，窗前鸟亦巢。隔城闻欸乃，舟子理帆樯。夜气消群动，江声到小堂。远心秋外炯，孤烛梦边长。卧起歌残月，沧浪兴未忘。屺岵瞻何及，干戈遂至今。生无一日乐，老负百年心。息影依林浅，寻源凿井深。犹馀种瓜地，锄笠尚堪任。万寿炎方果，朝来叶渐添。摇风重夏扇，遮日却湘帘。虚质抽茎直，苍皮着子黏。书斋终藉汝，地窄不伤檐。小雨才收点，高林渐透光。风摊书满案，水载月摇墙。清簟凉消酒，深炉夜贮香。贫居多所累，笔砚为人忙。近郭非吾意，为园亦有初。本无锥可立，差免穴而居。就架扶丛菊，分泉育小鱼。今年盐价长，不必莳瓜蔬。以管窥能几，深疑甘石经。日中开叠晕，天午见孤星。赤地兼秦晋，流人尽梗萍。海隅今得雨，稽首谢高冥。王子罗浮去，空斋倍寂寥。月悬高卧榻，风响饮泉瓢。晚实林方茂，春红卉尽凋。宵来唯独啸，鸾鹤未堪招。玩世金茅子，违时独漉翁。篇章情各惬，栖宿偶能同。座为求书满，尊惭近市空。时凭写生手，绘尽小园风。鲍守馀双履，浮丘即旧墟。仙人皆已矣，何者是吾庐。果熟携孙摘，诗成命子书。白头闲亦得，终自惜居诸。"}