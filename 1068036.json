{"id":"1068036","title":"张子和子文以长句送朋壶次韵答之","dynasty":"宋","author":"李彭","text":"下自成蹊艺桃李，此语聊持饷吾子。南风吹句落窗几，萧然出尘天下士。诗坛挑战生一秦，穷瞎水部好仍昆。气无万里照夜白，伏枥麒麟收惊魂。荆州但获一人半，二隽风流眼中见。机云空誇千里莼，如公笔端那复倦。我诵怀沙自疗饥，时时间出危苦词。鸣蛙两部颇娱听，钜竹千竿端相持。督邮虽贱不勤置，俨然真辨绝交事。知君风味似建康，连璧顿来随俗吏。漫浇平时过秦胸，经醉咄咄成书空。儿曹为具明茧纸，欲赋雌蜺吞晴虹。悬知在德不在酒，耳热清狂须酒后。客来举觞不得言，舌本因之忘可否。击柝相闻非路长，涛波隔津成两乡。待我营巢浣花了，过君更仆对绳床。"}