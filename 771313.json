{"id":"771313","title":"一寸金","dynasty":"清","author":"陈匪石","text":"妃瑟泠泠，转瞬微风起蘋末。正水天一色，云开雨霁，东西相望，蟾生乌没。潭影翻秋雪。伤弦雁、唳寒阵结。经行地、菊老萸稀，过了重阳未酬节。万念交萦，江山如画，登台啸声发。问女星曾几，分章云汉，淮流似昔，笼纱烟月。三浅蓬莱水，鱼龙戏、未堪坐阅。层涛壮、海若来思，笑击珊树折。"}