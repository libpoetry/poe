{"id":"757748","title":"金缕曲 忆母","dynasty":"清","author":"杨继端","text":"两载萱闱隔。梦魂中、相依欢笑，宛然畴昔。痛煞椿庭长逝后，蜀岭吴山分翼。听杜宇、催归声急。身不为男终远别，看慈乌、反哺悲何及。知甚日，侍晨夕。浮生薄宦萍踪迹。念随行、天涯夫婿，也同为客。儿已半生愁病里，白鬓哪堪相忆。惟默祝、康彊逢吉。故里重经门巷改，幸眼前、爱护佳儿媳。思往事，泪频拭。"}