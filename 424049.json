{"id":"424049","title":"水龙吟·挽林铁尊先师","dynasty":"近现代","author":"梅冷生","text":"夜台应敛繁忧，湛冥倘胜人间世。劫余江表，流离哀赋，兰成暮齿。沧海观樱，乱红迷眼，卅年弹指。纵桑田留命，尘扬已见，谁相惜，伶俜意。别泪东山曾洒，只遗黎、犹怀词吏。官书然烛，郊春行陌，倚声余事。我更悲来，深恩负尽，文章知己。剩飞吟猿鹤，神弦一曲，仿罗池祀。"}