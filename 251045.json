{"id":"251045","title":"阿砺·阿砺步不稳","dynasty":"现代","author":"李达","text":"阿砺步不稳，行路辄欲奔。閒园饶隙地，颠蹶卧芳茵。踰时犹未起，阿母岂怒嗔！素手揽入怀，拍却彩衣尘。阿婆聘衔蝉，此物心性驯。有时亭午际，南荣负暄辰。稳睡方斯须，驱之绕床巡。尾落一握中，提起哀鸣频。归来面黧黑，浴缸跃修鳞。饥渴似难忍，每欲吮毛巾。喂饭又吐哺，反侧双眉嚬。转走冲门去，此去不无因。雀斗屋檐头，为欲指示人。呼名不离口，惊飞杳难亲。白发敬老辈，雁行呼弟昆。皆称礼仪备，岐嶷更绝伦。阿爷不读书，甘心久沉沦。汝不得再尔，应须早致身。"}