{"id":"704092","title":"次临封八景韵 江口归帆","dynasty":"明","author":"蒙尧佐","text":"云水苍茫湛碧苔，扁舟远近布帆开。微风遽拂残山转，斜日遥望孤屿回。不尽波光迷渚草，依稀笛韵落江梅。潮平渡日石头合，系缆抠衣览胜徊。障住西江葭菼洲，何年杀气溢矶头。剩传霸主横天势，宁及渔家清唱秋。不闻尘世朝昏改，惟见绿波日夜流。生涯莫厌微如许，柔橹烟霞浪漫游。闻说蟠龙形胜森，独多烟雨入春深。朝迷树杪山牵练，风过堤头柳拂金。入望空濛阑客思，悬知霢霂慰农心。苍天若为遐方恤，甘澍年年遍绿阴。三冬酒熟庆年丰，濯锦山前处处同。席上几看人自醉，座中一点笑颜红。青回竹叶凝朝露，香入梨花趁晚风。仙令当年颜已驻，丹砂谁解在瓶中。五岭地炎蚤解冰，西山积雪看消零。几多柳眼悬珠泪，无数花纹点画屏。瓦屋渐镕檐溜白，琼瑶才散山容青。杜门正学袁生卧，泛艇谁来访草亭。梵林地僻绝嚣纷，隐隐钟声隔岸闻。扣急池边惊野鸟，响馀门外驻飞云。山僧出定鲸鲵吼，行客思家车马勤。遥想碧纱千载事，为谁依旧勒名勋。星名古寺遗踪远，月挂空山分外明。竹影却疑蟠影动，松声时带磬声清。光分郊野昏如画，照彻浅崖险亦平。谁使传灯来此处，清辉今已彻专城。峻岭迢递势倚天，山猿穴处泻飞泉。倾来银汉千溪润，散作琼花满地圆。孙楚怡情食入耳，伯淳垂老乐前川。临流漫说尘缘净，清濯缨丝自豁然。"}