{"id":"685366","title":"灵鹫十景 莲花峰","dynasty":"明","author":"贝琼","text":"乱云交霮䨴，孤石疏岧峣。地识金仙隐，岩看玉女朝。香炉贫秀色，太华并高标。恐有峨眉雪，千秋尚未销。远通罗刈国，近接梵王台。海客然犀入，山人采乳回。林间无日月，地底有风雷。闻道蜿蜒去，寒潮自往来。洗药源头路，通人有石门。水涵青壁静，云与紫崖奔。鼓翼朝飞鸟，连肱夜饮猿。仙翁今不见，濯足弄潺湲。横水东西落，幽人日夜过。宛宛龙赴壑，隐隐鹊填河。缅想赤城路，潜通沧海波。远公不送客，芳草涧边多。危栈梯空上，人行香霭中。险应踰鸟道，幽已出龙宫。日月三天近，风云一径通。何时倚飞翠，极目送孤鸿。猿父识?性，身与群猿居。应同支遁马，岂赋狙公狙。共息贝多树，时分香积厨。黑衣今不至，长啸意何如。相传谢康乐，曾寄杜明师。此客今为土，何人更解诗。人空黄叶堕，岁久绿苔滋。日暮高亭坐，悠然动我思。山僧住上方，高处更苍苍。不雨云烟湿，长春草木香。削成看小朵，幽绝拟空桑。谩识跏趺处，白猿今亦亡。雁塔高千尺，东南远建标。江山留过客，日月记前朝。铎受天风震，梯经劫火烧。四贤谁复继，千古意寥寥。白猿呼不至，洞口白云重。涧落经霜果，崖留挂月松。相传来万里，独啸应千峰。碧玉环犹在，何人识旧踪。"}