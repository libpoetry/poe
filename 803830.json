{"id":"803830","title":"兰州行","dynasty":"清","author":"蒋薰","text":"金城睥睨蔽旌旄，届注黄河深作濠。关门西通沙井曲，塞垣东绕摩云高。汉家防羌赵营平，能逐先零使遁逃。至今皋兰绝毳窟，维舟铁柱铭功劳。河间礼乐真龙种，梁苑词华落凤毛。炎衰无复灵光殿，金天观外生蓬蒿。设网洪流鲂鱮泣，合围空碛虎狼号。将军已定天山箭，节度从容佩吕刀。五泉不敢来饮马，哥舒休使战临洮。"}