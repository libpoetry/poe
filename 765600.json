{"id":"765600","title":"满江红 其一 青墩夏咏，和陈其年江村韵","dynasty":"清","author":"董元恺","text":"别墅苍梧，矗云际、龙鳞千尺。凭水阁、风漪销暑，疏帘看弈。尘拭琉璃罗翠盖，藻翻笭箵跳银鲫。尽北窗、高枕对书眠，床头易。一室内，虚生白。一庭外，苔成积。看鹤雏离褷，凫儿飞拍。半幅蔚蓝天似绮，数茎吟断须如戟。听月明、寥亮不胜寒，南楼笛。"}