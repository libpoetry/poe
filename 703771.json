{"id":"703771","title":"种菊二首","dynasty":"明","author":"释函是","text":"万卉各有奇，潜颖候春泽。茂林郁佳气，苍茫竞红白。霖泽殊未终，春开复春落。芳菲不到秋，讵关覆载薄。梧桐一叶飞，草木皆萧索。独立何煌煌，黄金曜霜萼。岂不畏寒猋，抱一从旅泊。将以贻幽人，遐襟恣磅礴。晚登君子志，硕德须早植。南阳山上水，饮之臻遐龄。武林曹太虚，种菊盈户庭。红子如樱桃，大黄当心生。邻女良宿缘，摘食乘风轻。又有楚屈平，冉冉餐落英。长生匪予志，牢骚匪予情。所爱甘且芳，当秋能独荣。山林鲜秀实，聊以同其人。晨兴荷锄畚，殷勤趁残春。"}