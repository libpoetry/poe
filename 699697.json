{"id":"699697","title":"对春鸟有感十首","dynasty":"明","author":"郭之奇","text":"巧鸟窥帘语，飞飞令客思。无情翻有意，偶对似终期。晓鹊求多舞，昏鸦不愿啼。群情分所见，微物转相迷。仓庚守候鸟，虽小系春声。最重农桑课，閒关士女情。燕巧行霜怯，鸠新探雪威。相要图暖计，聚翼向朱扉。漫道鸠居鹊，真成鼠化鴽。春风容物变，万族自喧哗。反舌何时至，乘春入帝都。啼莺含愤恨，力小未能驱。为群非鸷种，告好亦鸩媒。不解诸禽性，难辞失伴哀。野鹜终朝食，云鸿竟日飞。无心分秽洁，何意较瘦肥。下视逢鸱嚇，冥飞羡鹄过。谢鸱相勖意，因鹄远虡罗。草色愁鹈鴂，乡心寄鹧鸪。不知春既老，竟与物为徒。"}