{"id":"1128776","title":"哭无逸兄三首","dynasty":"宋","author":"谢薖","text":"久客思乡社，长歌去国门。还家未偃息，树旐忽飞翻。苦泪不胜滴，悲怀谁与论。平生急难处，愁绝望鸰原。文章不用世，岁忽值龙蛇。遽使贤人陨，长兴志士嗟。有儿才句读，无地可桑麻。赖有兴元尹，能赒孟氏家。溪堂载酒地，无复故人车。败壁龙衣委，荒畦马齿疏。凄凉闭关赋，沦落广微书。但有清风在，时时为扫除。"}