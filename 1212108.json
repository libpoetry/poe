{"id":"1212108","title":"小楼对閒閒宗师象因次旧韵寄之","dynasty":"元","author":"许有壬","text":"鼎食不解肥我臞，多病亦为山林驱。巾车孤舟任所适，何往不可容微躯。莫言五十未为老，纵有七十来须臾。今年两耳得差胜，饱听万籁吹笙竽。閒人多事迫诗债，野老败兴时招呼。小楼今日好风色，目断天末冥鸿孤。一时幽兴岂容负，况对蓬岛神仙图。篆烟凝坐共心赏，尽醉更把空尊?。怀人未免有芥蒂，处世已赏无廉隅。分江小鼎煮粟粒，诛茅别墅营屠苏。远山但藉一枝杖，中流谁辨千金壶。菊篱秋香晚未减，松窗月色寒相纡。我行不武分敛迹，安得甘草资蛩驉。"}