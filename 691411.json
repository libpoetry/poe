{"id":"691411","title":"送周编修考满赴北二首","dynasty":"明","author":"李昌祺","text":"劳歌一曲黯离情，乡梦中霄恋去程。北阙故交成久别，南官倦客已除名。山城奏角人初寝，野岸维舟月乍生。良会几时如可卜，早凭归雁寄新声。垂杨夹道昼阴长，五两南风送去航。政羡诸公当要路，独怜十口在他乡。风生平野春苗绿，雨歇高林夏果黄。行在倘逢知己问，别来潘鬓易沧浪。"}