{"id":"849750","title":"饶娥庙祀神歌 其一","dynasty":"宋","author":"马廷鸾","text":"日吉兮辰良，芳菲菲兮满堂。蕙殽烝兮兰藉，奠桂酒兮椒浆。灵连蜷兮既留，烂昭昭兮未央。驾飞龙兮于征，邅吾道兮乡之长城。波滔滔兮泪盈盈，望汾潭兮磐石横。仙滩兮扬灵，扬灵兮未极，隐思君兮太息。朝驰骛兮江之浔，夕弭节兮县西之侧，待娥不来兮使我心恻。"}