{"id":"703822","title":"雨夕同叶敛之论诗赋赠","dynasty":"明","author":"韩上桂","text":"文章关大化，体格自天成。勿以一时尚，而将千古轻。先民悬往范，晚代习新声。砥柱今谁在，狂澜且振倾。篆刻虽微技，沉含会有神。兴来非待强，境隔若为亲。徇象劳雕楮，得机妙斲轮。多君怀巧思，彷佛合天真。敝帚知何用，屠龙讵可酬。祇应供独玩，未得向人投。只字堪枯眼，微言合点头。幽斋风雨夕，落笔见千秋。"}