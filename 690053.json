{"id":"690053","title":"吴东升生八十有三以江湖访隐卷索题为书四绝","dynasty":"明","author":"张宁","text":"年高八十又三旬，犹自乘舟访隐伦。只恐太平无事久，江南岩穴少閒人。琴剑图书一叶舟，平生梦想子长游。严陵祠宇林逋宅，碧水青山一样秋。老健聪明似壮年，逢人都说地行仙。阴晴冷暖还须省，莫汎山阴雪夜船。弓马停行翰墨香，早来文武盛钱唐。会应收拾江湖趣，归卧吴山旧草堂。"}