{"id":"1250052","title":"题俞仲刚山水","dynasty":"元末明初","author":"周棐","text":"我昔四明寻隐者，著屐远过玉几山。岩扉苔径转森邃，结窠乃在云松间。松间回风荡空影，水流花开春日永。苧服凉深团扇开，好鸟飞来意俱静。为觅渔梁白沙步，因识樵人弈棋处。扁舟□泊碧溪阴，沿月长歌下山去。束带十年事朝谒，鹤怨猿惊总凄切。草堂晴昼玩新图，三叹令人欲愁绝。"}