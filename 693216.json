{"id":"693216","title":"和李侍御行边二首","dynasty":"明","author":"沈鍊","text":"圣皇驭宇舆图远，御史乘边节钺高。骢马蹄分千里月，绣衣带映百城壕。朝因献纳留霜简，野为巡行识羽毛。知道赤心悬社稷，好令诸将学龙韬。匡扶意与东溟润，忠义齐名北斗高。华岳千寻方设垒，黄河万里是临壕。尽闻沙草飞戈戟，幸喜山花映节旄。明府若麾三尺剑，野人当效六珠韬。"}