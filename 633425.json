{"id":"633425","title":"题伍铁山牡丹转赠李言兑","dynasty":"明","author":"释今无","text":"鸠艾山人蓄奇思，泼墨时画牡丹树。浓淡轻盈比赵昌，葳蕤枝叶精神藏。富贵自然天上落，烟云眼底相翱翔。去年寄我此一幅，古道春风常在目。有时挂壁对枯禅，恰如陆亘遇南泉。同根万物异非异，明珠一粒走冰盘。吁嗟山人得志时，綵笔战胜万人知。澄清壮志今已矣，考槃歌彻山之嵋。金支瑶草恣幽采，颜如渥丹色不改。人生出处固有定，适意何必皆高车。吾友李君琼之秀，精鍊一经今白首。文情跌宕自激昂，丰城之气终干斗。今年见弃未称意，牢骚别我还分手。分手索我此画图，赠君胜赠金错刀。琼海之波千尺涛，关情送远秋云高。归去烧香静披对，静定方知动者劳。"}