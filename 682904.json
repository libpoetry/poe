{"id":"682904","title":"移居二首","dynasty":"明","author":"尹台","text":"鸬鹚溪水接通津，野屋萧疏未厌贫。风暖柳条浑弄色，雨晴花蕊不经春。何嫌近宅无三径，自喜端居少四邻。玩世幸容臣朔隐，底须陛楯老风尘。新成草阁称幽居，况有流泉溢暗渠。网客青虫能狎客，钩帘黄鸟解窥书。南山扣角歌堪放，北阙悬珂梦已疏。独忆美人蓬岛隔，无由江海讯双鱼。"}