{"id":"721149","title":"汪鐏石席上出巩二诗吴门王楚臣见而和之巩自以为粤风吴人和而为吴风遂以吴风答之","dynasty":"明末清初","author":"何巩道","text":"客梦纷纷碎似棋，两崖明月照空枝。久藏社下终为鼠，暂处囊中亦是锥。骨类虞翻难得媚，魂非倩女却能离。清平乐府无人奏，只遣笳声特地悲。舟路茫茫昧所之，海滨宁肯老于斯。只缘流落频回首，莫叹英雄不识时。局外寸心从古冷，镜中双眼为谁悲。老人圮上相期后，始信留侯亦有师。"}