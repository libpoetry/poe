{"id":"701276","title":"袁州道中二首","dynasty":"明","author":"黄仲昭","text":"行边文牍暂停披，闲阅民风一赋诗。白石炼灰培䆉稏，青山锄雨种蹲鸱。烟村桑柘通幽径，野店杉篁护短篱。闻说昌黎遗爱在，千年尸祝有严祠。望中烟树是宜阳，抚景尘劳觉暂忘。远郭诸山圆箘列，倚天群岫翠屏张。颇闻儒术惭邹鲁，却喜民风似魏唐。太守词林旧文雅，行看弦诵蔼宫墙。"}