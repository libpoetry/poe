{"id":"694930","title":"代祀海渎纪成乐章有序 北海诗 降神","dynasty":"明","author":"岳正","text":"神有生兮奠玄坤，当一隅兮司帝藩。朝渺滢兮势弥尊，量庞鸿兮纳污浑。含混元兮肆吐吞，云其蒸兮雨所喷。佐媪神兮生物蕃，遐明德兮报祀存。神兮神兮降吉蠲。金节兮晃缤翻翥，翠华摇兮葳蕤举。骖沆瀣兮驾甸始，屏翳驱兮丰隆驶。鞭雷霆兮叱风雨，逆惟怒兮惠惟雨。香芬谪兮景凄靡，羌洋洋兮如谇语。神兮神兮斯戾止。鼓钟奏兮镗镗，箫管扬兮琅琅。帛有玄兮玉有璜，羌煜煜兮烂盈箱。黍稷芬兮有苾其芳，簠簋饰兮厥文孔。章肃玄端兮敛衣裳，俨诚敬兮靡不将。神兮神兮假有光。爵初献兮神巳萃，鼻绝嚏兮志不悖。衣冠肃兮容体懿，昭对越兮凝念虑。答元功兮靡自媚，视明鉴兮饷予意。时雨旸兮酝和气，蓊穰穰兮育群类。神兮神兮民所庇。爵再献兮诚正精，虚室白兮灵府澄。震雷迅兮神靡惊，七鬯安兮端不倾。牺樽圭瓒兮两楹，太羹元酒湛且明。民与嘉贶国与祯，千古万古恒不撄。神兮神兮予尔盟。爵终献兮诚弥笃，神宴娱兮光耀烛。宥甾青兮降厘禄，柄予夺兮梮祸福。失恒道兮殃品物，陵为波兮川为陆。稼不登兮人不育，苦垫溺兮慉怨讟。神兮神兮尔之辱。膳膏芬兮酎酒酝，罍尊彝俎罗缤纷。明禋杰制全本文，既醉既饱神载忻。嘉贶蕃厘乃尔分，愓息受命如有闻。锡尔民人锡尔君，八方维时百谷。上方下方覃厥仁。拥灵姬兮侍玄女，蠵吹笙兮鼍击鼓，长鲸清歌老蛟舞。河伯行酒御龙脯，百神效顺恩湛溥，嘘为清风噀为雨，风雨维时泽下土。神兮神兮乐何许，终国家兮万万古。飙轮辗兮云为衢，羽葆张兮霓化旗，雷公跸道婢雨师，电母举燎驱封姨，千骑万骑鱼龙随。山为裂兮川为移，去矣直与玄冥期。神不厌斁民允禧，年年岁岁春秋祠。太行之西兮王屋之东，危巅密岫兮实神所宫。发为沇兮溢为荥，注流显伏势愈雄。出云致雨灌济功，千秋万岁兮报祀同。阴风飕飕寒景流，神之来兮骖两虬，蠙珠结佩琅玕，湘灵作傧原胥俦，先驱欲至妖氛收，夔魖敛迹魍魉愁。招摇转兮夜未央，庭燎举兮天有光，象在陛兮登歌在堂，庶羞盈俎兮醍酒盈觞。神兮神兮尔惟尝，玉帛煌煌诚所将。神兮至止御法宫，缟衣元裳蟠两龙。元精耿兮贯白虹，休惩应兮来清风。骏奔走兮严百工，爵一奠兮诚始通。彩云密帱流苏敷，锦茵重匝鹦鹉铺。明灵妥兮欢且娱，慰我民兮锡以符。和气甘霖无地无，爵再奠兮诚巳孚。冯蠵鼓舞忻且抃，蜿蜒嬉游隐复见。群灵百怪欻变幻。神载歆兮示昭鉴，福我君兮寿无算，爵终奠兮诚靡间。天子寿考民物休，隆祥祉兮该九州。导神和气迎神庥，虎拜稽首诚愈修。神兮神兮良厥猷，作神羞兮予尔尤。吹管兮鸣箫，鼓钟兮伐鼛。都卢漫衍腾神鳌，玄冥起舞黔雷跳。神载欢兮何所昭，休嘉砰隐妖祥消。膏凤辇兮秣龙马，霓旌羽盖纷布野。赭鞭鞭山山为赭，金戈指天天亦扯。九垓八埏恣上下，云飞飞兮神去也。"}