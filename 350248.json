{"id":"350248","title":"湘春夜月·竹仙武陵寓书，谓素缘词债，当有偿矣。谱此以践夏初之约","dynasty":"清代","author":"程颂万","text":"乍来时，一帘斜月黄昏。记取小语衣边，分赠与啼痕。欲倩灵蛛写怨，怕蛛丝太弱，不织回文。怪烛偏阑转，忽携黯省，各自含颦。一团赪玉，明妆照水，天为谁春。惜别帘笼，空自有、翠鹦凄语，分付愁人。迢迢瘴岭，只梦中、曾见朝云。问甚日，向灯前拥髻，拭伊粉泪，沾湿罗巾。"}