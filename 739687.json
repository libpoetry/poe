{"id":"739687","title":"天圣寺壁观管夫人画竹","dynasty":"清","author":"祝维诰","text":"岿然古刹閟深窈，败瓦残碑苔藓绕。入门但觉风萧森，壁扫千竿犹袅袅。高低仅辨烟墨痕，寻丈欲凌霄汉表。叶疏枝劲态绝秀，凤翥龙飞骨尤矫。古来妙手岂乏人，风骨能如仲姬少。散朗雅有丈夫气，放和笔此间作丛筱。年深可惜剥蚀多，黯处如昏明处晓。当时松雪亦好事，萧寺偕来耐烦扰。潇湘之景更模糊，缅想襟期神愈渺。人天尚藉拥护力，遗迹莫随尘劫了。"}