{"id":"370741","title":"玲珑四犯·登德清玉尘峰浮远楼","dynasty":"清代","author":"杨夔生","text":"叠巇砌蓝，峭岑镵碧，飞楼缥缈云路。浩歌携谢屐，远蹑卢敖步。危楯玲珑漫抚。倚高寒、鬓丝千缕。半壁晴湍，数峰苍石，霞杪画秋树。空翠冷，沾衣屦，乍泠泠松籁，如听风雨。雁边秋去远，天澹长烟暮。乾坤静里堪舒啸，又打起、清时钟鼓。悄延伫。眺绿野，几家桑苧。"}