{"id":"433567","title":"奉谒周恕斋师长沙清香留寓庐","dynasty":"近现代","author":"彭靖","text":"六年不见先生面，奉手惊心鬓有丝。投老江湖供奉意，怆怀家国少陵诗。关河战垒休兵早，梁月吟魂入梦迟。笔下几多哀乐感，晚窗微醉写新词。走马城南问草堂，浣花深处尚馀香。窗前草绿新诗境，槛外山青旧战场。四海亲朋半生死，百年天地几兴亡。湖湘风雅公能振，稽首骚坛我欲狂。"}