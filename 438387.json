{"id":"438387","title":"木樨","dynasty":"金","author":"郦权","text":"菊小未堪摘，荒池悴芙蕖。穷秋不慰眼，幽独将焉如。殷勤蕊宫子，种桂庭之除。乘閒弄馀花，散落荒山隅。从兹云月裔，漂泊生江湖。娟娟耐冻枝，便与群芳殊。琉璃剪芳葆，蛾黄拂仙裾。唾袖花点碧，漱金粟生肤。好风一披拂，九里香萦纡。兰蕙不敢友，荃荪正僮奴。妄意此尤物，化工异吹嘘。不然九天香，安得独付渠。托物寄深缊，古今一三闾。收揽名草木，自比君子徒。惟兹不挂口，无乃圣不居。抑夫古简编，断缺秦火馀。君看齐鲁臣，史笔逸其书。惜哉不可晓，临风为嗟吁。尤怜元祐前，不及附欧苏。末路益可惜，例进宣和初。仙根岂易致，百死不一苏。昔游汴离宫，识此倾城姝。摩挲三品石，尚想狎客娱。却后十五年，微霜半粘须。一枝再经眼，相对怜羁孤。不知苦何事，玉骨乃尔癯。故人怜我老，尺书远招呼。要趁秋香浓，共此碧玉壶。遥知婵娟客，与我笑一俱。"}