{"id":"288597","title":"木兰花慢·寿丁辅之六十","dynasty":"现代","author":"袁思亮","text":"向沧江卧稳，又惊起，岁华添。笑周甲同贞，逢辰作健，佳气君先。观莲。酹杯问水，正田田、摊破洗儿钱。长命瑶房缀缕，灵根玉井如船。髯仙。家世六桥边。市隐几经年。算西泠白燕，吴山玄鹤，有美难专。流连。酒旗戏鼓，把清愁、分付断歌前。奇字殷墟惯写，异书邺架重编。"}