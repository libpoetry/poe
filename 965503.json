{"id":"965503","title":"别方岩","dynasty":"宋","author":"胡则","text":"寓居峰顶寺，不觉度炎天。山叟频为约，林僧每出禅。虚怀思往事，宴坐息诸缘。照像龛镫暗，通宵磬韵传。宴心资寂寞，琢句极幽玄。拾菌寒云外，烹茶翠竹前。远阴临岳树，清响落岩泉。僻道无来客，深秋足乱蝉。松风生井浪，溪雨长苔钱。自省浮尘世，终难住永年。遍游曾宛转，欲别重留连。明日东西路，依依独黯然。"}