{"id":"817218","title":"香奁和姊氏韵","dynasty":"清","author":"德月","text":"无聊月下独焚香，暑气微消渐觉凉。徙倚花前频怅望，何时重见玉人妆。小院凉生落叶风，天街玉露湿花浓。怀君泪笔难题句，瘦减腰围总病中。梦里相逢泪似波，云烟共涤对君多。秋声惊起愁人恨，怅望遥天横玉河。携愁带病强吟哦，自恨红颜薄命多。一夜诗成无数泪，从今休想对君歌。多病伤神力不支，一弯新月照愁思。昨宵魂梦牵衫袖，拈韵依稀赋别诗。新诗赋就更添妆，散步回廊转画堂。多病慈亲欣执手，愁中对月且流觞。凋零门户不成家，骨肉相看空自嗟。愁到夜深浑欲寐，杜鹃啼破绿窗纱。镜中小影岂无双，琴鹤看来祇自芳。镇日陶情诗共酒，雀屏无意选东床。"}