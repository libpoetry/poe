{"id":"707949","title":"念奴娇 其二十 座中赠陈子文、是日陈心简、陈子厚诸子，同集蕉林。","dynasty":"明末清初","author":"梁清标","text":"火云初敛，小堂开、捲幔张灯凉夜。有客因沾升斗禄，俯首驱驰辕下。纨扇新诗，乌丝丽句，憔悴偏能写。通家数字，谁怜当日王谢。且喜花底论文，风前抵掌，一夕燕山话。千古荣枯皆幻影，漫向成都占卦。汝既伤贫，吾方多难，忼忾杯重把。天涯知己，好同消遣清夏。"}