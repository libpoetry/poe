{"id":"241609","title":"寄题傅钦之济源草堂","dynasty":"宋代","author":"范祖禹","text":"傅公有幽居，近在盘山下。清济出其间，白石明可把。盈科赴溟渤，羽坎日倾泻。竹色洗娟婵，松姿照萧洒。室有古诗书，门无俗车马。公居虽畎亩，寤寐惟朝社。云山聊啸遨，鱼鸟同游冶。在我本无心，群生系用舍。终当入帝梦，当象求岩野。题诗寄林坰，俚调惭非雅。"}