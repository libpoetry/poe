{"id":"216016","title":"忆旧游·念花边玉漏","dynasty":"宋代","author":"方千里","text":"念花边玉漏，帐里鸾笙，曾款良宵。缕鸭吹香雾，更轻风动竹，韵响潇潇。画檐皓月初挂，帘幕縠纹摇。记罢曲更衣，挑灯细语，酒晕全消。迢迢。旧时路，纵下马铜驼，谁听扬镰。奈可怜庭院，又徘徊虚过，清梦难招。断魂暗想幽会，回首渺星桥。试仿佛仙源，重寻当日千树桃。"}