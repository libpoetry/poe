{"id":"12775","title":"宫词·丛丛洗手绕金盆","dynasty":"唐代","author":"王建","text":"丛丛洗手绕金盆，旋拭红巾入殿门。众里遥抛新摘子，在前收得便承恩。御池水色春来好，处处分流白玉渠。密奏君王知入月，唤人相伴洗裙裾。移来女乐部头边，新赐花檀木五弦。缏得红罗手帕子，中心细画一双蝉。新晴草色绿温暾，山雪初消渐出浑。今日踏青归校晚，传声留著望春门。两楼相换珠帘额，中尉明朝设内家。"}