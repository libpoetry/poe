{"id":"1141218","title":"赋游高逸轩怀蓝远洞","dynasty":"宋末元初","author":"熊鉌","text":"世情弱卑近，子独志高远。中庭敞明轩，大字书钜扁。轩前山百丈，山下水千涧。摩空屹苍苍，赴壑来滚滚。神明万宇澄，清旷百虑远。恭惟孔孟翁，古圣一关键。勿云仰之高，万象不吾隐。勿云道之远，千里在发轫。卓尔固难知，博约端可勉。一贯未易悟，忠恕力可践。云胡千载间，架漏安蹇浅。下者志富贵，妾妇视仪衍。次者志功名，童子羞管晏。知子质直资，勿惮廑考问。五夫小洛阳，犹当有文献。当年胡与刘，水泉得源本。及门紫阳人，斯道益弘阐。四海褰孤风，百世想遐韵。未登泰华高，丘阜即层巘。未涉海沧远，沼沚亦深沔。志高犹恐卑，志远犹恐迩。周公思三王，伊尹乐尧舜。宣尼万世师，道在兼祖宪。志大心欲小，勖子宜重慎。作诗代座箴，我亦持自警。"}