{"id":"844981","title":"清明后五日上冢杂咏五首","dynasty":"清末民国初","author":"曹家达","text":"田水涓涓入涧遥，白云山外未全消。游尘十丈不飞起，朝日东风养麦苗。鞭石成桥气未降，祖龙雄杰世无双。舆夫至竟誇秦法，一角残山夜渡江。白草连山一道斜，野芳消歇易成嗟。独怜樵采经年病，尚有春来鼠子花。问道山梅发几枝，无人灌溉渐离披。他年若使增封树，好记先人手植时。山外东风送落晖，山中花鸟暂相违。游蜂似惜人归去，傍著车尘款款飞。"}