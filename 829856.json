{"id":"829856","title":"金缕曲 记恨，次亚卢韵","dynasty":"清末近现代初","author":"高旭","text":"小倚银屏侧。偷眼觑、斜阳楼阁，红丝绣出。诉尽痴情诗一纸，燕子偏能衔得。生只愿、成灰成骨。似水年华飘泊也，替麝香、青写愁痕迹。叹此事，真凄绝。歌残玉树伤时节。没奈何、酒浇红豆，临波争掷。文采南朝今渺矣，一一胸前扪历。忽听得、紫箫声咽。侬是朱兰难著土，被东风、点点吹成血。那忍对，伊人说。说著牢愁起。媵新词、凄凉哀感，卿真解事。日暮天寒寥落甚，终古相思无已。叹我已、今生如此。一任东风桃李闹，占百花、头上宁先死。人世梦，付流水。与君并老毛锥底。说当初、屠龙缚虎，到今奚似。憔悴风尘同调少，闲觅林泉图史。最难遣、沧桑情味。抱住芳心终不改，便此间、小住犹长计。尽许我，消魂矣。尚卧青山侧。奈苍生、如此憔悴，斯人未出。知否阿咸牢落甚，毕竟年来何得。恨只恨、天生痴骨。同是人间烦恼者，又何须、色相留鸿迹。五浊世，真愁绝。文人自古无奇节。敢相期、衣冠抱住，且休抛掷。庾信悲凉蒙叟痛，一样沧桑经历。枉剩这、遗诗幽咽。抵死沉吟浑不断，为中年、以后皮无血。君与我，毋徒说。"}