{"id":"704241","title":"从军诗三首丙申春二月入五羊三月十日抵雷阳戍所作","dynasty":"明","author":"德清","text":"旧说雷阳道，今过电白西。万山岚气合，一锡瘴烟迷。末路随蓬累，残生信马蹄。那堪深树里，处处鹧鸪啼。窜逐辞金地，穷荒到海涯。云容飞赤鸟，星尾曳丹蛇。弃杖林成久，挥戈日未斜。天南并塞北，是处有胡笳。万壑奔流下，千山紫翠连。帆飞三峡雨，人入九秋天。客路浮云外，归心落日前。吾生犹未已，江汉是馀年。"}