{"id":"502836","title":"奉赋闽藩参政凤阳张公忠孝堂","dynasty":"明","author":"王恭","text":"淮右多卿族，天朝重缙绅。东胶呈彩凤，左辖应祥麟。荒服资文化，名藩寄大臣。一官忠孝在，三调渥恩均。恋阙瞻天迥，荣亲爱日频。怀英云独望，令伯表深陈。乡远龙飞处，堂高鹤发新。涂山青历历，濠水绿津津。衣彩趋庭梦，腰金报主身。甘棠何彩萃，风木忽悲辛。霜露思泉壤，云霄睇玉宸。心随葵藿尽，情感蓼莪真。堂搆仍先志，纲常激后人。所希登宰辅，特此赞皇仁。"}