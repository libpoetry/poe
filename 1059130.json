{"id":"1059130","title":"宽夫率同诸公谒大悲寺观所画圣像以回向心地初分韵赋诗得初字","dynasty":"宋","author":"邹浩","text":"襄州城东十里馀，天仙大悲江上居。白龙盘伏不敢动，澄波如练风前纾。饱闻黔首喜相谓，微此妙相吾其鱼。鼎来巾屦陪作礼，他年假道今题舆。毫端愿力歘有感，手目纵横随卷舒。高亭短棹青春里，云雨晓霁乾坤虚。谁将五色染万物，物物可意难亲疏。会须指顾发深省，此心长似楚香初。"}