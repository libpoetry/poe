{"id":"852663","title":"题元子故宅","dynasty":"宋","author":"文有年","text":"漫郎百事皆漫尔，独有溪山认作吾。念无一物镇泉石，生怕偃蹇羞吾徒。灵武中兴功掩德，天地大义须人扶。宁将善颂寓谲谏，百世闻之立懦夫。太师劲气形于笔，二美能兼自古无。后来衮衮下注脚，识者涪翁次石湖。松煤狼藉楮山赭，空谷雷响工传摹。徘徊熟玩长太息，世道日与湘流俱。"}