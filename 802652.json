{"id":"802652","title":"壶中天十首 其四","dynasty":"清","author":"项鸿祚","text":"千年杰阁，笑三王以后，都无文笔。幸有西山看不足，天外修眉漾碧。凫渚云迷，龙沙草没，俛俯成今昔。阅人多矣，帆樯倚槛如栉。可惜蛱蝶飘零，故宫罗绮，雨打栏干湿。莫望蓼洲东去路，愁入江楼夜笛。胜地凄凉，倦游飘泊，乡泪频沾臆。马当风驶，几时一送归客。"}