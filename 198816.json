{"id":"198816","title":"七月十四日韩持国直庐同观山海经","dynasty":"宋代","author":"曾巩","text":"高阁在清禁，长轩凭广虚。御幄閟图象，依然临幸余。翠甓布天路，黄帘分直庐。一雨清景早，稍凉秋兴初。解带就君坐，临床闚素书。山海所错出，飞潜类纷如。此语果虚实，遗编空卷舒。自笑正豕亥，更微注虫鱼。君材合远用，就此固已疏。如我乃斯幸，地闲容误居。竹影散良席，花香浮广裾。俯仰自足适，归时更当徐。"}