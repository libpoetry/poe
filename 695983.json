{"id":"695983","title":"答朱孔阳四首","dynasty":"明","author":"欧大任","text":"三河一旷望，千里吴楚中。念我游梁客，寤言隔西东。绿发匡山士，皎皎云间鸿。殷勤掇瑶草，握赠诒深衷。余秉嘉遁心，遥企松门踪。佳期叹留滞，摇落悲秋风。秋风日以高，大江流不息。君居大江西，我寄长淮北。青冥堕浮云，遗我书一尺。谁知大雅音，乃在西江侧。束发慕平生，不奉几与席。侣匹良亦难，嬿婉那可得。于心寡欢谐，对面偃蹇色。何哉弦望思，思矫孤飞翼。孤飞不能群，殊域不能亲。似彼客游子，悢悢愁苦辛。褰裳陟高冈，萦流见淮濆。逖矣豫章山，何况豫章人。瓜生蒙棘中，采棘伤瓜根。衿契远若近，缠绵自相因。涉江将何时，悽恻伤我神。凄其南以北，周盻天苍茫。驱车奚所之，落日照河梁。千古雄心生，剑锷挥寒光。风云欻自奇，燕雀宁敢当。鸿鹄志四海，寥廓纷翱翔。尘鞅岂足羁，讵顾稻与梁。瞱瞱荣紫芝，高歌恒慨慷。世人寡同调，谁能测衷肠。君有商山情，绸缪申此章。"}