{"id":"822690","title":"透碧霄 泉南拍板","dynasty":"清末近现代初","author":"周岸登","text":"拍红牙。十香双捧婉凌华。六么偏彻，霓裳中序，羯鼓初挝。鸾钩轻点，阑干暗掐，银字横斜。记新声、抛豆传花。乍竹竿秋坼，坚冰春裂，逻娑尘沙。命双成鼓瑟，飞琼吹管，按舞紫皇家。镂檀轻、文犀重，消息点画尖叉。白云奏阕，钧天梦觉，回雪霏霞。又何须、低扇佯遮。叹海山漂泊，歌板移情，老我年涯。"}