{"id":"1124228","title":"观徐复州家书画七首","dynasty":"宋","author":"赵蕃","text":"草衣旧识牡丹碑，字字腾拿更倔奇。我亦参军成潦倒，愧无笔力欠渠诗。苏公书法自颜行，犹谓蔡公居第一。我穷颇亦类贾胡，笔势翩翩疑可识。世人竞写襄阳字，政似云师太白诗。才匪若人宁躐等，自颠自醉祇成痴。旷怀谁不作山游，谁似柳州谈永州。何能乞我一片石，刻此数纸俱传流。万竹阴中屋数间，几回剥啄叩柴关。忽开短纸霜雪干，如对照人冰玉颜。误笔犹能作牸牛，信知书画本同流。不惟下笔苏仙似，更似斯人不可求。并竹作门亭得山，我来还值雪消残。江梅未有腊梅破，丈室不须香屈盘。"}