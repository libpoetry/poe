{"id":"1144076","title":"白云山房次韵马道士虚中三首","dynasty":"宋末元初","author":"方回","text":"閒愁不断连天远，浊醪快似并州剪。兴亡得丧横胸中，冰消雪释春风转。我本不学抱朴翁，何脩致此丹砂容。服食呼吸能还童，不如但饮琉璃钟。宝莲山南屡簪聚，醉乡不省归来处。东邻西舍姓名谁，但记门前大樗树。意所欲往路无远，暖韭早梅政堪剪。相逢不少酒一杯，大胜能成丹九转。争席者谁斯薪翁，何至帖奉鱼军容。我一山仆君一童，亦无蛾眉间歌钟。忽如云散倏萍聚，无何有乡是归处。寄声为谢黄面仙，焉用七重围宝树。霜净天空心共远，一缕游丝无可剪。欲识人间真道人，眼近红尘念头转。历历落落一秃翁，取数过多邴曼容。从今教子为牧童，岂复敢望铭鼎钟。閒朋冷友时相聚，方寸不无暗合处。谷神玄牝要深知，钓竿须拂珊瑚树。"}