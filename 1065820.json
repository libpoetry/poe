{"id":"1065820","title":"范季远作止斋求诗以此寄之","dynasty":"宋","author":"苏过","text":"急流勇退真难事，要取荣枯君自味。世间轩冕如嚼蜡，自觉山川天下贵。君如八骏方服辀，帝闲正欲求千里。刷燕秣越非所愿，放浪烟霞蹑云水。萧然筑室在人境，身与此心俱欲止。倦飞偶学陶彭泽，示疾还同老居士。政忧功名来未免，吾驾不回谁与柅。古来索价累高人，少室终南应所鄙。"}