{"id":"691708","title":"河上秋兴十首","dynasty":"明","author":"李梦阳","text":"古有蒹葭客，吾今水一方。茅斋寒淰淰，洲渚郁苍苍。猎骑捎河雁，归人竞野航。霜高木叶下，莫拟是潇湘。坐送登临目，睛空鸟路长。秋云不近苑，官树自成行。河洛来天地，人烟接渺茫。采兰空泽里，彼美在何乡。日上秋林静，江清旅思微。黄叶雨后积，白酒客来稀。今古三川地，乾坤一布衣。独行吟望苦，沙鸟背人飞。名城急鼓吹，野处散秋烟。众草莽零落，孤松羞自妍。山川乱明水，云日媚高天。何事杨朱子，临岐独泫然。后代自今代，今人即古人。空传歌舞地，不见绮罗春。宋岳饶寒草，梁台起暮尘。苍茫白鹭渚，潇洒类闲身。白马瓠子口，秋风汾上歌。帝乡不可见，千载白云多。树动江帆至，云前塞雁过。沧洲无尽极，慷慨有渔蓑。十载宋梁间，鸡鸣望四关。月来天似水，云起树为山。朝市今何处，流波去不还。高秋未归客，肠断浊泾湾。一为梁地客，忽及授衣天。野静寒烟白，沙鸣暮雨悬。飞龙过绝浦，立马看长川。望望蘋花尽，鸥行若个边。积雨催摇落，江村菊自秋。惊风振大壑，失雁下寒流。暗水斜穿竹，孤云晚抱楼。虞卿足简帙，白首傲公侯。不寐伤寒节，孤吟绕菊行。月沉李家浦，雨入宋王城。飒沓杨柳落，断续寒蛩鸣。泛泛中河艇，谁知此夜情。"}