{"id":"1252570","title":"绝句四首次九成韵","dynasty":"元末明初","author":"倪瓒","text":"我别故人无十日，冲烟艇子又重来。门前积雨生幽草，墙上春云覆绿苔。断送一生棋局里，破除万事酒杯中。清虚事业无人解，听雨移时又听风。没径春泥不出门，山烟江雾昼长昏。糟床声杂茅檐雨，破却阴寒酒自温。郯子论诗冀北空，晤言千里意常同。待晴紫陌堪萦手，行咏山光水影中。"}