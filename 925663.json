{"id":"925663","title":"水龙吟 其二 寄题京口范南伯家文官花。花先白次缘、次绯、次紫、唐会要载学士院有之","dynasty":"宋","author":"辛弃疾","text":"倚栏看碧成朱，等闲褪了香袍粉。上林高选，匆匆又换，紫云衣润。几许春风，朝薰暮染，为花忙损。笑旧家桃李，东涂西抹，有多少、凄凉恨。拟倩流莺说与，记容华、易消难整。人间得意，千红百紫，转头春尽。白发怜君，儒冠曾误，平生官冷。算风流未减，年年醉里，把花枝问。"}