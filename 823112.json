{"id":"823112","title":"百字令 松花石","dynasty":"清末近现代初","author":"赵熙","text":"龙身一段，尚残鳞未蜕，乱斑铜绿。生近洪荒知几代，定孕云雷成茯。气母蒸时，土山埋处，琥珀消红玉。有缘相对，石盆青峭岩谷。曾见古柏精忠，岳王坟畔，断块占星宿。一例娲皇收不到，五色康干留浴。九节菖蒲，三山蓬岛，合榜洪崖屋。镌铭苔背，历陵心事枯木。"}