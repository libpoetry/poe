{"id":"650040","title":"题谢坚千户行乐图","dynasty":"明","author":"李时勉","text":"将军一生胆气雄，六韬三略蟠心胸。閒来校猎拥貂虎，城西倏忽又城东。弯弓走马如惊电，草头云外人不见。射鸿弹雁应弦落，杀狐逐兔随风转。昨闻虎来五里冈，出门飞骑何鹰扬。指挥猛士尽踊跃，直前杀虎如刲羊。有时嬉游到乡里，千村万落争迎喜。挟弹归来乌欲栖，日落营门暮烟紫。自是名家富贵人，何幸遭逢明圣君。岂肯偷閒度时日，长怀报国树功勋。"}