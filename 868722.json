{"id":"868722","title":"吴江华严塔院赠了洪讲师","dynasty":"宋","author":"叶适","text":"具区以为潴，吴江以为裨。自专一方浸，尽纳海所遗。逝川无发叹，丽泽可求师。昔人会心地，今为鱼鸟资。飞者自无极，游者自无涯。造物不谆谆，亦莫分何谁。此时余与子，相遇相谐嬉。曾观烟雨外，未满苍茫思。复来秋风后，重有骚屑悲。不及日月入，烂焉堕轮规。尚见波涛惊，累然拥丘坻。况彼琐细者，蒲菼争纷披。当年吴季子，德合无醇疵。范蠡之所矜，视之渺毫釐。末路张季鹰，适意亦见推。人才非一端，事近苦易移。常恐后生辈，风流日凌迟。县忧公家迫，俗陋栋宇卑。子将跨大阁，对此连天瀰。英雄久销歇，枯槁乃光辉。置余一榻处，析理定兴衰。"}