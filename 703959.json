{"id":"703959","title":"狱中","dynasty":"明","author":"韩邦奇","text":"月华如水近中天，脉脉相看夜不眠。湖海萧条家在越，风尘荏苒客居燕。先几今已惭张翰，小雅曾闻悼马迁。此夕感时多少泪，尽随旅梦入云烟。圜土无人昼掩扉，西风吹送雨霏微。愁随落叶萧萧下，心逐行云片片归。万死宁嫌同草木，一官原不为轻肥。平生点检知无愧，尘世何劳较是非。两鬓萧萧百病攻，天涯秋尽且飘蓬。半篱残雨催寒菊，几树酸声下晚松。愁入梦魂归故里，身无羽翼脱樊笼。阴房寂寂人踪少，白日时看鬼火红。重门深锁一灯昏，十载交情此夜论。谏草问君焚几度，穷途见子谪三番。疏窗时有惊风入，晚树犹闻宿鸟喧。咫尺尧天传玉漏，圣明不久布洪恩。落叶西风过短墙，远林疏雨递微凉。三秋松菊乡园在，五夜关河客梦长。世事了知棋一局，年华空负酒盈觞。与君欲学东山卧，十载君恩讵敢忘。瞽言无补圣明时，几箸冰鲜万姓脂。两浙口碑遐迩见，百年心事鬼神知。茫茫谁识成周礼，默默惟观易卦辞。灯下相看成一笑，铁交窗外冷风吹。千里寒城起暮烟，蛩声断续恼人眠。披衣坐对青灯暗，步月愁看白雁还。永夜床头周易在，羁怀云外蜀山连。夏黄记取当年事，闻道应知愧昔贤。"}