{"id":"890756","title":"水调歌头 其二 小憩袁氏园用前韵","dynasty":"宋","author":"吴潜","text":"老圃无关锁，放客意中行。颇欣天地开阔，烟钓与云耕。荷长亭亭翠盖，竹长森森翠葆，景致闹装成。几树榴花发，映水色偏明。绮楼空，金屋静，恨难平。鼓笙箫笛，谁怜冷落暗尘扃。回首百年人事，转眼几番今古，日迈月俱征。且尽一杯酒，退步是前程。"}