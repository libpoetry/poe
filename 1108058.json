{"id":"1108058","title":"代人上师垣生辰三首","dynasty":"宋","author":"仲并","text":"玉带金鱼衮绣光，维垣一旦侍君王。垂绅庙堂调玉烛，能使天公时雨旸。畴昔干戈岁屡歉，于今万室盈仓箱。天心人意若相语，问公何以回穹苍。天恶人心二三德，公惟一德妙赞襄。夜半熟视璿霄象，紫微列宿相荧煌。甘露醴泉不足瑞，但欲岁岁占农祥。物阜人嬉了无事，斯民击壤君垂裳。时时公亦憩杰阁，万物欣欣春昼长。当时尹躬似今日，但欠昭回云汉章。天寒岁律今峥嵘，御街钟鼓天初明。近臣日报君颜喜，问寝慈宁圣主情。万年泄泄融融乐，此事无与凡公卿。父老问某何臻此，天子用孝公用诚。向来瞻云一万里，雁书不到江南城。初决和戎盖公策，来归驺驭人欢迎。九重日奉天下养，禁苑蟠桃春自生。当时若用他人说，至今未见风尘清。前代功臣岂不有，未有彷佛公勋名。封人考叔陋筹策，区区但舍君之羹。化工作意办春来，斗柄明朝后日回。东风先到江南岸，江山濯濯无尘埃。灵光葱葱随处有，夜半两两明三台。天遣异人为时出，要作霖雨泽九垓。明堂藉此一柱壮，他山之木皆凡材。如今国势盘泰华，向来天步屯云雷。岁岁年年竞是日，人人争欲持寿杯。天知调羹付公手，江梅不为他人开。长生唯在一清净，别无方丈并蓬莱。"}