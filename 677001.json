{"id":"677001","title":"冬夜书怀","dynasty":"明","author":"李流芳","text":"怀人不能寐，起行视天末。风高夜气爽，空庭贮寒月。落木何萧疏，纵横影交列。万籁久逾静，中怀耿不灭。忆我心所欢，生平矢相结。嬿婉能几时，一朝悲契阔。前日送我行，揽衣与我诀。期我明月夜，翩然履我闼。将子无愆期，指为三四屈。筦簟既已安，樽罍亦云设。期逝子不来，音尘望中绝。川涂非渺邈，江河多舟楫。岂不顾前好，或以事羁绁。一心抱终始，怀疑难自决。团团天上月，光辉有时缺。蔼蔼庭中树，岂无辞柯叶。新欢与故知，恐或异凉热。引领还入房，垂泪空咄咄。"}