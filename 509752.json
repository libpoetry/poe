{"id":"509752","title":"感鸟","dynasty":"明","author":"陈献章","text":"有鸟不知名，皎然闺中清。育雏上庭竹，众鸟不敢凌。暮雨衔虫归，唤雏雏不应。以翼覆雏宿，夜久巢屡惊。小仆极残忍，不眠伺东荣。扳巢袭其母，母去巢亦倾。一雏堕地死，二雏尚咿嘤。平明视竹根，群蚁正经营。子弱母护之，无母何以生。呜呜号者死，宛有雌雄情。入帘逼我枕，为我再三鸣。此鸟初来巢，卑卑近前楹。我无害鸟心，人谓此鸟灵。终焉失所托，此祸将孰惩。吾甚愧此鸟，感之欲沾缨。呼奴挞其背，流血非所矜。再拜谢此鸟，此意何由平。"}