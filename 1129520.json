{"id":"1129520","title":"四明陆韩二佳友登科","dynasty":"宋","author":"释居简","text":"龙虎榜头千佛名，乱山寸碧起双明。预吟新句虽三首，莫放胪传第二声。得意马蹄须款曲，吐花兔颖看峥嵘。平生两眼人嫌白，青为君家好弟兄。江上得书才半月，漕闱旋与计偕初。荐闻得第喜何似，纵不嗣音曾弗疏。别院苦难应有助，大庭贾勇可无馀。首呼名氏须相报，雁若慵来亟遣鱼。"}