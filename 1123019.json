{"id":"1123019","title":"夫人閤端午帖子","dynasty":"宋","author":"胡宿","text":"五丝通遗问，百草斗输赢。神印能袪恶，灵符解辟兵。天家饶物采，华节有光辉。明月裁歌扇，轻霞剪舞衣。禁苑年光丽，端辰物象华。天风结桃实，火德盛榴花。莲叶抽芳际，榴房结子初。长年斗百草，旧俗祭三闾。广殿回雕辇，沧池漾綵舟。尧心顺时令，不是重嬉游。鱼龙曼衍夸宫戏，湘虙浮沈衒水嬉。齐上圣皇千万寿，飘然仙乐在瑶池。故事顺时羞角黍，旧仪乘节浴兰汤。人间凉麦欣时豫，天上薰风爱日长。续命由来宜綵缕，辟邪相向佩灵符。夏钧调乐长生酒，岁岁宫中祝圣图。宫中应节垂金缕，天上迎祥捧玉卮。更奏开元羽衣曲，年年长愿侍瑶池。彩艾相传禳故气，香茅竞爱结灵芳。炎洲正觉仙游盛，化国偏知日景长。"}