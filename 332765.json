{"id":"332765","title":"万年欢·汪蛟门舍人举子，赋此志喜","dynasty":"清代","author":"梁清标","text":"明月扬州，正缤纷桂子，飞来瑶阙。入掌珠圆，产自渥洼丹穴。试听啼为英物。有多少、瑞云高结。开汤饼、廿四桥边，玉箫檀口吹彻。弄獐书帖。京华羁客成一笑，屐齿应折。慧业文人，早向金闺名揭。今喜书香堪接。看蓬矢、桑弧初设。卜他日、谢氏超宗，凤毛检觅重说。"}