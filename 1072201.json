{"id":"1072201","title":"送吴兴太守卢给事赴兵部侍郎召四首以邦家之光为韵 其四","dynasty":"宋","author":"刘一止","text":"西雍拜颜色，振鹭俱分行。绣衣浙江滨，再上君子堂。首尾二十载，持橐侍明光。厌看南朝山，易绾吴兴章。煌煌朱两轓，照我梓与桑。怪我衫始青，怜我鬓已苍。颇复见劳苦，感慨激中肠。向来官如泥，葡萄换西凉。剪翎但鸣悲，坐阅百鸟翔。公为世良师，医国有禁方。颇闻药笼中，臭味久已尝。小草存远志，未用出声妨。采掇公弗疑，结根稔风霜。"}