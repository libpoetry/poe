{"id":"699192","title":"闲居漫兴五首","dynasty":"明","author":"浦瑾","text":"草堂幽事许谁分，石鼎茶烟隔户闻。长日如年双燕睡，晴风似酒百花醺。软莎新步青丝履，浓墨闲书白练裙。稍待溪南荷芰满，扁舟十里看红云。雨熟枇杷树树香，绿阴如水昼生凉。客疏却喜阶苔厚，身懒初便簟竹光。阳羡紫茶团小月，吴江白苎剪轻霜。投壶散帙还随意，消得人间白日长。此身闲外复何求，长日安居事事幽。隔竹敲茶妨鹤梦，临池洗墨戏鱼浮。风牵翠带翻阶草，雨湿红绡落海榴。散尽飞虫生晚色，月明已上水东头。高梧树下足凉风，满地清阴一亩宫。阶战闲看排阵蚁，檐喧静觅课衙蜂。日斜天外初微雨，云薄楼西忽断虹。客至莫谈尘底事，年来多病耳初聋。南里桥东一草堂，乌皮隐几竹方床。池萍涨雨青浮岸，邻树分阴绿过墙。乳燕出时炊麦熟，茧蛾飞后曝丝香。不知何处炎蒸在，日日清风洒葛裳。"}