{"id":"1165209","title":"荆州作二首 其二","dynasty":"唐","author":"张九龄","text":"千载一遭遇，往贤所至难。问余奚为者，无阶忽上抟。明圣不世出，翼亮非苟安。崇高自有配，孤陋何足干。遇恩一时来，窃位三岁寒。谁谓诚不尽，知穷力亦殚。虽至负乘寇，初无挟术钻。浩荡出江湖，翻覆如波澜。心伤不材树，自念独飞翰。徇义在匹夫，报恩犹一餐。况乃山海泽，效无毫发端。内讼已惭沮，积毁今摧残。胡为复惕息，伤鸟畏虚弹。"}