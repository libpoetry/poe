{"id":"772598","title":"酒中放歌","dynasty":"清","author":"赖绍尧","text":"君不见，晋魏之间多风流，刘公放诞阮公愁。刘公作词颂酒德，天真烂熳与天游。解酲五斗无不可，随身一锸何所求。阮公咏怀词慷慨，八十馀篇多烦忧。有时忽作穷途哭，六旬大醉不能休。此中哀乐各有癖，偶然以酒忘形役。人生世上值艰虞，二公之技谁接迹。我从百代溯风骚，中夜起舞忽悲歌。倾壶且作十日饮，酒痕不敌泪痕多。螟蛉蜾蠃半天下，白眼相看奈汝何。"}