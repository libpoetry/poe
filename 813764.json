{"id":"813764","title":"奉题加赠中宪大夫崇庆刺史常公殉节","dynasty":"清","author":"沈士临","text":"跳梁小丑竟何为，志士仓皇殉节奇。此日花溪陈俎豆，他年麟阁看须眉。曾随父老迎褒诏，又殿枌榆赋挽词。自古英雄酬一剑，承先况复有佳儿。千秋遗烈说睢阳，不道儒臣勇义彰。奋臂挥戈威掣电，衔须赴节志淩霜。褒忠圣主垂恩渥，荷荫孤儿被泽长。他日璇题增史笔，浣花纸染墨花香。"}