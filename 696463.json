{"id":"696463","title":"闻方同知入朝还府","dynasty":"明","author":"郑真","text":"玉佩玲玲上玉除，天颜咫尺听都俞。鹓班同致尧年祝，鸾阁亲登禹贡书。上冢还家分折俎，建牙开府候遄车。别时许得新冠带，应费囊中月俸余。玉笋班齐肃静鞭，笙箫杂沓听钧天。云低雉扇开三殿，日射龙帷寿万年。蜀绮剪花分彩胜，闽柑饤果赐琼筵。多才竟上椒盘颂，匹马归来话日边。"}