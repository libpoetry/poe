{"id":"1252626","title":"和罗养蒙见寄三首","dynasty":"元末明初","author":"郭钰","text":"君归旧隐得安居，昼猎南山夜读书。鸡唱窗间舞长剑，马嘶花外驾轻车。每逢二仲回青眼，已辨千仙醉白鱼。风致飘翛惊坐客，相思不见独踟躇。词林文物早知名，对客挥毫思不群。梁震每称前进士，灞陵谁识旧将军。清谈竹下霏晴雪，匡坐松阴管白云。见说主翁欢意洽，酒酣长共夜论文。文章早岁愧卢前，心死如灰不复然。鱼目混真非易识，骊珠出海事虚传。飞鸣何敢分鸮凤，枕漱惟应近石泉。几度打头风雨恶，碧桃红杏自年年。"}