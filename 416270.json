{"id":"416270","title":"桂枝香 登扫叶楼，依王介甫韵","dynasty":"近现代","author":"吴梅","text":"凭高岸帻，爱面郭小楼，红树林隙。妆点晴峦似画，二分秋色。高人去后阑干冷，笑斜阳往来如客。野花盈路，芳园半亩，恨无留迹。但破屋西风四壁，问烟月扬州，何异江国。湖海豪情，认取旧家绡墨。白头愿共云山老，甚荒城笳鼓还急。暮寒天远，支筇归步，寺僧应识。"}