{"id":"560489","title":"七清图","dynasty":"明","author":"徐庸","text":"三槐后裔人中英，水木百世传家声。生平有癖爱图画，堂上画图图七清。乔松本是徂徕种，灵□萧萧阴菶菶。五株曾作大夫官，千古秦封藉荣宠。渭川君子非凡材，惯历冰雪超尘埃。枝头结实细如粟，凤凰飞下毛毰毸。梨云不飞寒悄悄，倒挂切闻绿衣鸟。师雄梦里美人来，残醉欲醒天未晓。山矾清吐小白花，玉蕊灿烂真奇葩。唐昌观里旧多种，品题尚记前人誇。洛川风淡波纹滑，佩带金钿响交戛。瞥然一去若惊鸿，只许陈王见罗袜。幽兰九畹澧水湄，深谷隐迹何人知。国香珍重可比德，楚骚载诵成遐思。蕙花娟娟露华冷，琼砌瑶阶月留影。总使深宫玉漏迟，夜香不上黄金鼎。弟兄姊妹心相同，綵笔天然成化工。愿君十袭自贻爱，子孙孙子传无穷。"}