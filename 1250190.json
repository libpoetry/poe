{"id":"1250190","title":"暇日过吴佥子亮宝艺斋偶赋","dynasty":"元末明初","author":"梁寅","text":"长安繁华子，锦绮为衣裾。千金欧冶剑，百金大秦珠。腰带玉麒麟，马鞭青珊瑚。斗鸡杜陵曲，走马黄山隅。一朝歘自厌，谢遣轻儇徒。出市卖骏马，下帷事诗书。落笔慕班扬，开口论唐虞。既膺丞相荐，诏徵诣公车。三十秘书郎，四十谏大夫。不登金张门，掉臂许史庐。结知万乘主，入侍九重居。里闾共嗟叹，金玉竟何须。六艺信为宝，少年毋自疏。"}