{"id":"903209","title":"次叔祖阁学暑中过清寒堂韵","dynasty":"宋","author":"张镃","text":"人材抡选何时停，高者栋负卑薪蒸。我家忠烈定社稷，任大岂但惩与膺。不毛夏渡泸潍水，裂面夜踏滹沱冰。强敌坐致九顿首，和议姑随三折肱。至今耆旧话曩昔，白发相对搔鬅鬙。堂堂传业翁克绍，中宸委寄恩重仍。禁林延阁望隆积，边琐辅镇才优胜。知閒未数持烛照，神专端与承蜩凝。会堂风云趣健步，人则父子功侪朋。从容中的仰文翰，仁者如射弓须弸。为山檐外六月冷，兴到不忍无诗登。袖归镃得正法眼，此事肯许参禅僧。"}