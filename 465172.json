{"id":"465172","title":"齐天乐 咏蝉","dynasty":"当代","author":"梅际郇","text":"碧阴深弄传繁响，炎凉又从今起。雾露青林，风尘绿鬓，尽有诗心堪寄。烦君警耳。伴仙仗龙媒，侍中貂珥。梦入宫槐，沸羹初涨国魂瘁。愔愔书幌小雨，趁微阳便发，殊可人意。余韵潜移，高枝隐占，休问人间何世。宁为玉碎。问海上神方，委余香蜕。可惜粘竿，把牢人手里。"}