{"id":"722348","title":"从军行","dynasty":"明末清初","author":"屈大均","text":"将军教射五千人，荆楚奇材总绝伦。秋出阑干当一队，骁腾不逐贰师尘。千骑横穿卤阵还，髦头一夜落天山。军中女子皆诛尽，士气飞扬战鼓间。精兵扼虎五千多，后距何烦路伏波。龙勒秋来觇敌去，黄门骑吹杂铙歌。阴山风雪暮纷纷，独出旌门望卤群。天子深恩怜浞野，重将血汗洒边云。香貂宝马猎天山，塞女酡酥捧未閒。长与丁零俱用事，汉臣无计赠刀环。"}