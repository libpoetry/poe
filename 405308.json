{"id":"405308","title":"西江月","dynasty":"近现代末当代初","author":"赵尊岳","text":"绣幕低垂院静，金炉悄拨香残。流莺劝我惜春闲。可奈扶头意懒。柳色能将远恨，梨云惯作轻寒。游丝欲罥落花难。燕子归来太晚。玳瑁梁间燕乳，沈香槛外莺稀。新桐初引拂墙枝。杨柳三眠似醉。池水暗浮花涨，屏山静掩春归。绿阴如梦忆人时。消损春魂剩几。"}