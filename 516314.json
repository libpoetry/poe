{"id":"516314","title":"游清凉寺分得已字韵","dynasty":"明","author":"史谨","text":"梵王楼阁西山里，满目岚光翠如洗。一尘不动昼冥冥，万壑松声座中起。远公方丈居上头，仲舒先生邀我游。置酒张筵纵谈笑，听得河汉西南流。醉倚阑干望南北，风景晴来自春色。蓬莱苍苍元气湿，五色云高蔽南极。王母桃花云际开，看花亦有玄都客。予今忝作烟霞侣，一卧林泉几寒暑。今朝会合须尽欢，有酒重倾醉当止。屈平不饮徒为耳，李白刘伶在何许。但见长江天际来，万古茫茫流不已。"}