{"id":"799104","title":"八声甘州 子大丈属效湘社集体赋六忆词 其四 眠","dynasty":"清","author":"徐坷","text":"忆眠时翠被自笼头，佯羞托春酲。只诃梨紧系，倩伊亲解，斜背红檠。那怨昨宵耽误，重与订兰盟。梦里还频唤，两字卿卿。谁把铜壶添水，乍月痕东上，倏近三更。喜酥胸贴暖，争怕嫩寒生。怪蓦地檀郎太猛，不提防人听堕钗声。肯输与枕间双凤，惯并头横。"}