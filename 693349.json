{"id":"693349","title":"哭从兄弟铁峰八首","dynasty":"明","author":"苏葵","text":"童稚情亲到白头，雁行欢爱鹡鸰忧。宁知别后膏肓疾，不预床前药石谋。愔老悲深非幕客，符儿梦断有诗邮。泪流不待书来日，蓍告逢凶已泪流。夜闲历记对床言，不信云亡若尚存。兰蕙旧时环堵室，棠梨明日殡宫门。浮生已了真成了，窀穸无闻不用闻。诸弟想应能干蛊，莫将遗事扰英魂。情洽飞来忍别时，十年两度讣音驰。可怜世上浑驹隙，安得天涯不泪垂。慈孝事多虽未了，清閒日短已便宜。烦于彦达从容道，归老无人共酒卮。生前甘静厌嚣烦，悬解逍遥不可言。百役支援□劣在，诸郎开迪晦峰存。盟鸥已断寻新路，化鹤如归记旧村。无限哀歌吟未了，屋梁新月又黄昏。偶逢家庆备监司，斗粟分酬恨已迟。只道此生同有日，不知而数是终时。食难下咽凭鸠杖，泪不收痕点廌衣。何处凄凉堪不得，薛家楼外断鸿飞。常言静者寿偏高，石枕藤床最不劳。林下已闻凋玉树，世间原未长蟠桃。四方上下魂何在，万物洪纤数莫逃。休道巫咸招不得，想无遗恨恋东皋。古今唐肆马纷纷，闲把彭殇折半分。只有庄生能远此，岂徒颜子不如君。五旬万有八千日，十分多拚三四人。况在宗祧遗德下，不经微贱不经贫。"}