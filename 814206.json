{"id":"814206","title":"移居日偶得小诗","dynasty":"清","author":"周之琦","text":"旧宅移来柳一枝，连番膏雨助生机。可能身作桓宣武，看得腰支到十围。一珠柽柳两分身，移植南墙便隔邻。根到重泉会相见，未应忘是一家春。棠梨今后为谁开，也许移根别院栽。盼得明年花信早，春风来似故人来。狭巷萧条隔市尘，泥涂往往欲摧轮。平津莫讶回车早，此地曾无牧豕人。膏环粔籹贺堂成，几日新邻便有情。谁说海鸥心迹异，两无虞诈不须盟。"}