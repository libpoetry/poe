{"id":"773261","title":"傀儡石砚歌","dynasty":"清","author":"吴玉麟","text":"傀儡之山有美石，小者如掌大如席。生番蟠踞此山中，杀人为雄首充积。遂令山下少人行，石亦因之埋沙碛。傍山之侧有熟番，风俗颇通解唐译。今年有客贾其中，偶携片石压车轭。到家留作捣衣砧，敲扑崩馀仅盈尺。我乍见之心暗惊，乞得归来更护惜。杜门十日亲琢磨，制成一砚方而泽。环腰痕似火捺红，数点斑如鸲眼碧。致密不燥亦不渗，笔与相安墨莫逆。平生有癖似米颠，蕉叶罗纹宝拱璧。此石真堪鼎足分，晨夕相需忍暂释？天涯知己岂偶然，谁向尘中破资格。摩挲一度一咨嗟，多少奇材伤弃掷。"}