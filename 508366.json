{"id":"508366","title":"和陶诗 丙辰岁八月中于下噀田舍","dynasty":"明","author":"李贤（原德","text":"我有下噀田，近在南山隈。竭此耕作劳，晏安非所怀。今焉岁云熟，西穫愿已谐。飞飞田间雀，喔喔林外鸡。远村夕阳下，高树凉飙回。我怀古贤哲，贫贱亦可哀。人生忧患多，笑口不易开。余兹老田亩，心事任摧颓。唐虞去已远，吾道一何乖。匪慕鸿鹄举，聊学鹪鹩栖。"}