{"id":"507166","title":"钦和御制元夕观灯诗","dynasty":"明","author":"夏原吉","text":"皇明受命基图隆，挺生太祖真豪雄。手提一旅淮甸起，指顾六合妖氛空。三纲再张九鼎奠，万姓子附诸侯崇。天威远振沙漠外，阳光直丽扶桑东。神功圣德迈五帝，文谟武烈超三宗。九重弼亮尽贤俊，庶职甄别无凡庸。时清化洽颂声作，弗问远迩同沨沨。握符御历馀四纪，创业垂统无终穷。我皇继体主神器，励精图治心忡忡。齐庄中正奉天道，宽仁恭俭勤民功。九区平宁遂生息，万方熙皞无忧恫。兹惟岁首值佳节，天清气朗春融融。鳌峰倏忽耸丹陛，云嶂突兀撑高穹。浮屠宝殿更奇绝，遥瞻彷佛灵山同。金莲万朵吐清夜，森森景象生光中。教坊欢哗奏百戏，舞衫歌袖飘青红。六街禁弛九关辟，衣冠云集笙箫丛。皇恩如天更开宴，霞浆香送龙楼风。群僚百辟何庆幸，明时盛事年年逢。况臣居位食厚禄，庸庸罔有涓埃忠。虞廷赓歌今喜见，愿备九奏谐歌工。鞠躬百拜向金阙，上祈圣寿高羲农。巍巍宗社磐石固，穰穰年谷田畴丰。奇祥嘉瑞日軿集，惟民惟物成雍雍。"}