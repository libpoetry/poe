{"id":"698519","title":"和形影神三首陶苏皆言日月灯影余兼言水镜影","dynasty":"明","author":"唐时升","text":"匆匆百年内，美好能几时。容华日消歇，我与尔共之。今既异畴昔，后当异今兹。百川东赴海，宁有西归期？烈士云徇名，千载令人思。死者已冥漠，生者空涟洏。身名孰亲疏，此语不复疑。举酒相对尽，奚待劝酬辞。遭遇有穷通，希世有巧拙。念子实劳生，我于兹事绝。蹙额宁有忧，开颜亦非悦。万变纷在前，何尝起分别。诸佛说无心，我已久寂灭。试置水火间，了不知濡热。岂若形与神，太用有敝竭。子饮我颓然，唯此意劣劣。我居四大中，正如衣中著。我岂好往来，衣当有新故。道家贵久生，谓当长相附。竺乾大导师，广说无生语。亦知海有岸，不识津梁处。遂与二子偕，万劫每同住。如在百戏场，好丑安可数。贤愚贵贱间，头面无不具。工拙我为之，令子蒙毁誉。毁誉亦非真，会当随子去。苟悟万缘空，夫何忧何惧。一醉能几时，何以消百虑。"}