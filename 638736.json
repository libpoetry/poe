{"id":"638736","title":"得平湖沈楷秀才书","dynasty":"明","author":"林光","text":"严城迫残腊，客星过我堂。欲语欲不语，手持书一缄。开缄见元式，疾读下数行。何啻获珠贝，目过心不忘。我迹乌足数，雁凫随稻梁。吾子独何见，亹亹过推扬。斯学若聚宝，宝积山自光。斯学若浮海，海阔须舟航。迟迟嗟抱璞，渺渺空望洋。孰与登彼岸，孰与发其藏。年驰力不逮，尔鬓忽已苍。寄语当湖子，何时来我傍。手掬桐江流，共漱千年力。"}