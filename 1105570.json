{"id":"1105570","title":"次韵表叔贾元范见寄二首","dynasty":"宋","author":"王十朋","text":"华表飞来鹤姓丁，鹿岩依旧故山青。正缘松菊留仙隐，肯为弓车到郡厅。德者能言书有力，仁人自寿药非灵。坐看世事公应笑，落水杨花万点萍。记得公归自汴京，瞭然目为小生青。行能致远由推毂，到即成渠荷建瓴。松柏岁寒知节操，芝兰室迩化芬馨。白圭三复成陈迹，感德伤怀涕泗零。"}