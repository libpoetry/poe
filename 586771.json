{"id":"586771","title":"佛回山在泾县西百三十里经蓝山桃花潭皆李白所游也辛未夏予覈田过此","dynasty":"明","author":"钟芳","text":"佛回山高几何许，上山下山汗如雨。徐驱屈曲沿山隈，白云绕山凝不飞。水田高低梯齿密，峰峦夹峙连重壁。秀禾蔓蔓铺井疆，有花点点如粘霜。田头蜗室土为垒，三三两两依山住。我来自笑居无庐，斩茅作蓬不可居。雨馀渗湿班荆坐，四壁菅萑任风过。谷空涧悄夜光寒，六月犹怯重衾单。野禽啾啾叫林树，欲栖不栖如怨慕。嗟彼羽族非有情，亦因何事鸣不平。昔日阆风真梦幻，今日荒凉不须叹。不见棠阴憩息人，曾无堂构堪容身。身劳但愿民生逸，手足胼胝何足惜。也知吏事非清流，只恐自爱增民忧。虚浮祸晋数百载，一推万事成隳败。我思效绩惭驽庸，十驾或可追骐踪。况彼山泉有佳胜，遍观适足供吟咏。出游有名民不惊，不似放浪为虚行。长江西来接天渺，溪深远通江月晓。何当挽此万壑津，为吾一洗胸中尘。"}