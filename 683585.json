{"id":"683585","title":"考绩至淮闻有大司寇之命便道抵家即事有感","dynasty":"明","author":"王世贞","text":"移官赐沐帝恩私，展转翻成触绪悲。万目畏传鸿雁句，棘心愁听鹡鸰诗。空矜昼锦东归日，况值宵衣南顾时。八座纵荣那足羡，秋风不贷鬓边丝。文犀为带鹤为衣，共诧尚书天上归。华发镜中差自狎，故人杯底骤成非。贤昆玉树枯来久，病妇钗荆长亦微。最悔靖庐三五步，蒲团恰好让蛜蝛。"}