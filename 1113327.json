{"id":"1113327","title":"送陈忠玉兼寄尹梦得黄仲通并寄季通侄五首","dynasty":"宋","author":"张嵲","text":"当时分袂各丁年，南国相逢鬓已班。羡子还来觐丘陇，益令归梦绕金山。少年浑欲不胜衣，丰下如今带十围。他日飞扬未轻料，卜居终欲近郊扉。百年门户已萧然，每喜人传小阮贤。好遣仆童种榆槚，老夫行欲赋归田。南川解袂十年馀，环堵萧然颇自娱。生计荒馀莫深恨，归来犹得在枌榆。君归多问尹夫子，病后新诗定益工。鸿雁南来书不到，想应全未废书空。"}