{"id":"1031717","title":"吴熙老所藏风雨图","dynasty":"宋","author":"潘大临","text":"我游匡山夏将杪，赤日青天万山绕。忽然风雨动地来，震气果雷离电绕。一川烟霭失东西，万里乾坤错昏晓。香垆高峰危欲堕，石门细路人心剿。江翻那闻得计鱼，木拔岂有安巢鸟。须臾云过雨脚收，依旧晴晖著丛筱。群山历历在眼前，恰似凭高日方晓。谁将此景入画图，数幅生绡盘礴了。吴丞此画绝代无，张公此诗古来少。读诗观画兴未穷，北窗风凉退自公。使君意消三伏中，未可鞭箠催青铜。"}