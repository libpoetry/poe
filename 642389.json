{"id":"642389","title":"送浙江佥宪金台王公考满之京","dynasty":"明","author":"胡奎","text":"王公希代宝，本自金台人。素抱匡济略，华年登要津。布衣谒万乘，意气干青云。恩承凤凰诏，擢为乌府臣。钱唐古都会，一水东西分。三年持玉节，远迩劳咨询。冰壶贮秋月，藻鉴无纤尘。兹焉考嘉绩，封章朝紫宸。天子坐南面，视听自下民。苟乏耳目官，上天何由闻。公今司献纳，一一请具陈。某郡山水美，某州风俗淳。某守贪以墨，某吏清以仁。某田足禾稼，某冶饶金银。某灶可淅卤，某营可屯军。某曹奸且黠，某士才更文。里巷某贞节，岩穴某隐沦。忠良荐某辈，淫祀黜某神。虎拜伏阙下，正及鸡鸣晨。天颜动微笑，孰不荷陶甄。维时晴雪后，吴水碧粼粼。张帆南斗下，伐木大江滨。我亦刍荛者，斐词公勿瞋。愿言宣大化，四海回阳春。"}