{"id":"828618","title":"丁卯之岁予病甚陟甫约游鄮山阿育王寺一日晚坐山门外万念俱忘恍然若有以无得为得也别经廿载世变不可言感念不已因寄怀陟甫一首","dynasty":"清末近现代初","author":"陈曾寿","text":"僧堂晚出坐松根，梵寂钟残净客魂。当日忘言两居士，只今牵梦一山门。旧游回味真难再，末劫深临倘有存。终拟入山寻宿约，塔前勤礼佛慈恩。"}