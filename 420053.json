{"id":"420053","title":"百字令 辛丑二月襄郡道中","dynasty":"近现代","author":"邓嘉缜","text":"澄鲜烟水，倩东风送与，春帆轻便。真个船如天上坐，来试银河清浅。岸柳低颦，野桃薄笑，屈曲迎人面。欢悰芳序，流光输与樯燕。凝望西北楼高，天涯芳草，日近长安远。怕问曲江春几许，闻说花飞片片。一度花飞，一番春老，愁至将谁遣。襄阳风日，山翁来赏清晏。"}