{"id":"1106602","title":"再次前韵二首","dynasty":"宋","author":"王庭圭","text":"马上吟诗雪满须，垂鞭信马不须驱。病馀消渴浇茶枕，醉后狂歌打唾壶。坐见词锋森武库，还如禁脔出天厨。笔间能作有声画，似看辋川摩诘图。天公剪水落空虚，似借东风暖力驱。未用春禽催脱裤，宁闻沽酒劝提壶。歌楼人唱郢中曲，野寺烟生香积厨。何必万钱方办酒，一杯随分岂难图。"}