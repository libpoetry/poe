{"id":"607298","title":"再送叶相公","dynasty":"明","author":"卢龙云","text":"长干几日报秋凉，箫鼓临流送画航。此别不须怜去住，相看但道庆明良。潮生铁瓮连瓜步，路出金陵指建章。雨过炎消尊荡漾，江澄波静棹相将。斗辉银汉瞻龙气，月满沙堤待雁行。千载昌期新际会，廿年讲幄旧翱翔。朝廷梦卜求初切，华夏声名望最长。南国品流思藻鉴，中台喉舌应文昌。商家岂是初图像，曹相无心预促装。端硕固应孚侧席，才诚俱合佐垂裳。即开东阁延时彦，再使穷檐颂圣王。多少心期知不负，勋猷奕叶有辉光。"}