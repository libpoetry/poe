{"id":"514367","title":"送太学生洛阳陈瑀司训郿县","dynasty":"明","author":"程敏政","text":"君本洛阳人，去教关西士。岩岩百世师，肃肃横渠子。当时受程学，著述存圣轨。故宅今何如，寂寞俯寒水。行哉学干禄，知尔非得已。华山虽万仞，后进宜仰止。书翻定性篇，铭揭砭愚旨。庶几坐皋比，不以道为市。岂无郿之人，一二解臧否。平时勉旃意，新句已盈纸。君有仕优名，予无失言耻。"}