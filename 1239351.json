{"id":"1239351","title":"题雪猎图","dynasty":"元末明初","author":"钱宰","text":"胡儿善骑射，出猎古战场。白雪日夜飞，萧萧朔风凉。黄草蔽沙碛，马肥弓力强。小队出汉南，十骑如龙骧。前驱逐猛虎，后骑接飞獐。翻身激羽箭，叠中两羚羊。玄熊何前却，猛气亦跳梁。南行顾长戟，北走脱飞鎗。联镳愈奋捷，性命不得将。自谓足驰骋，意气何扬扬。宁思汉廷将，英勇际武皇。去年出云中，置郡定朔方。今年战高阙，夜围右贤王。小勇何足矜，万里开边疆。"}