{"id":"576521","title":"诗僧杞上人得旨归鄱阳葬亲二十二韵","dynasty":"明","author":"黄哲","text":"白下春容减，红亭丽日升。暂邀芸阁彦，相送草堂僧。辇毂同文会，旃檀异德称。诗名随处满，华幄自天承。久被宸衷眷，仍推讲座登。离宫频召对，前席誉材能。尚食供蒲馔，禅宗问葛藤。龙河朝洗钵，鹿苑夜传灯。般若翻神贝，袈裟出御缯。抽毫联百咏，挥麈竟三乘。净洒银河水，清涵玉井冰。虚空常湛湛，行往独兢兢。陟屺怀芝垄，瞻云别蒋陵。纶音旌孝德，珍翰诔先堋。寸草慈晖映，双林瑞露凝。逍遥无俗虑，攀饯有佳朋。祖帐琼花坠，皇京宝树层。江流杯浩渺，岩户锡飞腾。绮散烟霞动，珠含海水澄。虎溪从惠远，牛渚待袁宏。莫厌尘缘混，终知雅颂兴。澹湖吟赏遍，来就鹤书徵。"}