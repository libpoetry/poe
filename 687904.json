{"id":"687904","title":"寄西宁张明府","dynasty":"明","author":"成鹫","text":"不到泷中久，难忘最胜缘。梅砰城外寺，龙井石间泉。白日供身老，青山待我禅。还思寻旧隐，闻说长官贤。旧识罗浮子，西归惠好音。一官清似水，四野沛为霖。游刃良庖技，挥毫郢匠心。殷勤出佳句，留与老僧吟。吏习久不振，斯人方起衰。循良追古道，儒雅式今兹。政洽看鹰化，心閒有鹤知。何当弦诵地，容我结茅茨。佳气郁葱葱，琴台日出东。五弦弹解愠，六月来薰风。闻者饮馀善，与人存大公。谁能为此曲，无乃是文翁。五岭丹砂窟，神仙作令多。文章鸿渐陆，枳棘凤巢阿。高缀赤松实，旁分泷水波。五云如可赠，借我护藤萝。"}