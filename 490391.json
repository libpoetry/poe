{"id":"490391","title":"巢鹊篇","dynasty":"明","author":"朱朴","text":"野鹊共林樾，安巢异枝柯。口衔寒木樵，缠绵缉藤萝。物情溺便利，奈此欺罔何。心怀用力少，意谓成功多。瞰亡乃相窃，往来递经过。东巢不得成，西鹊徒奔波。辛苦旬日馀，两树无完窠。触物感我情，叹息成蹉跎。世人好攘夺，利欲争纷拿。灭公以私心，自足靡有他。楚汉割鸿沟，讵能息干戈。三国定鼎足，未必安山河。终焉一抔土，蔓草埋岩阿。何如顺事天，勿伤同类和。"}