{"id":"1229509","title":"□□□□□□□","dynasty":"元","author":"查居广","text":"汲汲岁年徂，惨惨冰霜厉。君子不遑舍，明发戒行李。南台雄且高，国家所仗倚。辟掾无凡材，今子足称是。谔谔锄奸贪，轩轩摄悍鸷。风俗归之正，郡邑得以治。御史不敢争，简书岂非议。捣空狐狸穴，动有鹰隼气。仕宦等一掷，名节在万世。皇皇吾君业，正朔越裳被。今岁一再敢，求言弭灾异。况子得言秋，盍体尧舜意。吾师范德机，每与论兹事。露坐山月高，抚剑各流涕。我本沧浪人，鼓枻从此始。"}