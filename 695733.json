{"id":"695733","title":"古意二首","dynasty":"明","author":"欧大任","text":"窦家夫婿远从军，少妇闺中织锦文。沙幕关山犹在望，玉门音信未堪闻。可怜芦叶吹秋月，不见菱花落晚云。谁遣琵琶传塞外，至今犹恨汉明君。日暮千花损妾颜，春光不到白登山。千年榆柳依秦塞，万里葡萄入汉关。北望云州犹可见，西流陇水未应还。别离已惜容华晚，芳树楼前祇自攀。"}