{"id":"1106998","title":"送和斜川诗二首","dynasty":"宋","author":"王铚","text":"两脚垂天际，愁云惨不休。寻幽抱奇癖，欲继斜川游。中原苦兵革，谁能障倒流。野老且吞声，踪迹逐閒鸥。策杖过短壑，蜡屐登高邱。临风一长啸，慨然伊吕俦。神交溯二子，新诗远寄酬。鱼缄生春色，风流似旧否。恰喜心期合，且缓杞人忧。我曹非天厄，伐木友声求。采药游名山，恐是韩伯休。款段下泽车，久师马少游。两公学真隐，异世今同流。遇害能鸣雁，多猜不下鸥。何如脱羁絷，寻壑与经丘。人生亦误计，独醒无匹俦。天地本虚静，万物自应酬。阴阳驱意气，定能相胜否。况复漆室女，浪为鲁国忧。真妄两非是，湛然一无求。"}