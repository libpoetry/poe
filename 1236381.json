{"id":"1236381","title":"三用韵荅松学诸友","dynasty":"元","author":"陈镒","text":"此地三年客，登临亦快哉。幸无官长骂，喜有故人来。把酒捲帘坐，吟诗击钵催。蟾峰青楚楚，时见鹤飞回。牢落风尘际，天寒一弊裘。看来官独冷，赢得鬓添秋。树润烟光合，池深水气浮。乡心日夜切，戍鼓起城楼。水色循阶碧，山光入牖明。客稀无俗事，地僻有幽情。但得亲朋厚，何惭主仆更。随时聊自遣，忧乐以诗鸣。万木渐摇落，凉风策策鸣。客愁惊老大，世乱念升平。虽忝官曹列，难忘丘壑情。故园频入梦，松菊想敷荣。"}