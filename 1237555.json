{"id":"1237555","title":"陈可复为予写戴笠图赋诗四首","dynasty":"元","author":"虞集","text":"浮云满空无所依，高冈独行来者稀。仙人冉冉遗松老，鸣鹿呦呦生草肥。伐木远闻何处谷，顷筐近得故时薇。山中雨来雾先合，此日先生戴笠归。南园多竹暑气微，始来结屋相因依。挂巾石壁昼雾湿，沐发池水朝阳晞。频年车马残霜雪，六月裳衣无绤絺。邻翁问旧坐来久，此日先生戴笠归。老去悬车百虑灰，西风独爱菊花开。田家酒熟邀皆去，茅屋诗成懒更裁。欲及天清食沆瀣，要观日出上蓬莱。赤松有约应相待，此日先生戴笠来。舍却乡人驷马车，老身全不要人扶。云霄一羽山头杜，风雨孤村海上苏。薄命长镵随积雪，多情破帽落轻乌。莫围玉带垂朱绂，此是先生戴笠图。"}