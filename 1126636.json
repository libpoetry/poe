{"id":"1126636","title":"寄罗涧谷","dynasty":"宋","author":"萧立之","text":"同是人间七十馀，相思无地问何如。仓皇空忆归时别，契阔都无落□书。□去避兵长蓐食，迩来古地且巢居。题诗甲子应同集，便雁相逢赖启予。诗去诗来只月馀，渴心顿解沃心如。居然咫尺有万里，如此乱离无一书。山里黄齑犹可饱，天涯白草更堪居。汉宫旧日烟花绕，造化胡宁亦忍予。"}