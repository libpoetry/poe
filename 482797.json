{"id":"482797","title":"关外纪行四十韵","dynasty":"明","author":"殷奎","text":"一下东吴船，久留中立县。故人致慇勤，行役成迁延。忽惊月破臈，况喜雪见晛。游壮乏厚装，期愆畏多谴。僶俛渡长淮，迤逦违近甸。云来芒砀青，树带隋堤茜。睢水觅忠魂，梁园吊文彦。饮马石涧冰，射兔沙田霰。嵚岩陵交崤，蒗荡渠饯汳。虎牢郑险失，龙门禹功奠。太行西北来，少室东南见。幽寻互明灭，奇观争绕旋。缘河剧凌兢，仰关增畏愞。窍一浑沌凿，场百髑髅战。形势启舆图，踪迹徵史传。翻思所跋涉，抚己犹掉颤。垢面色黴黎，皲手肤卷脔。足茧黤叠胼，须冰白张片。露食觇虚锅，风衣结断线。腻衾烘虱虮，血丳贳獐豜。夜户伐棘遮，寒毡抱蒿荐。浴坎惭伧裎，卧炕哂蛮舛。涉患情靡驩，怀安意徒恋。亲知为留连，伴侣相挽牵。历历堠迎涂，亭亭邮带传。蹭蹬苦阸塞，轩豁慊平衍。亟心或先驱，涩步仍后殿。噤口吹弃灰，困身踞停转。劳矜南士乍，饥阻西值荐。敢谓生不辰，所嗟命非戬。呜呼穹壤大，局蹐尘埃贱。儿嬉忘归荣，亲省借梦便。策竹当仆僮，枕书侪属眷。胡为支离公，何等文学掾。不馂群马刍，希餐孤凤楝。利器匪青萍，良材虚赤箭。区区徒自珍，落落竟谁唁。题诗哦暗灯，把笔呵冻砚。纪行已稠叠，摭实聊贯穿。传观代戏剧，归用诧闻见。"}