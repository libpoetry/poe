{"id":"1049793","title":"踸踔行送裴山人","dynasty":"宋","author":"郭祥正","text":"踸踔踸踔裴山人，破帽麻衣被埃尘。忽来访我环峰市，醉倒不顾傍人嗔。壮士不得志，污泥困修鳞。谁倾沧海救枯泽，矫首奋鬣乘风云。回头问燕雀，尔辈胡为群。巢寄柏梁一朝火，孤栖风雨更谁邻。踸踔踸踔裴山人，行路无穷鼻酸辛。元通献甫傥不遇，况有特达朱纯臣。踸踔勿踸踔，岂有壮士长遭迍。"}