{"id":"1245761","title":"丈人乌","dynasty":"元末明初","author":"杨维桢","text":"丈人乌，飞入丈人庐，聒聒鸣座隅。国人怪尔乌，告凶不告喜，丈人爱尔乌，献忠不献谀。命尔曰忠乌，尔噪介推屋，介推不受禄。尔噪慕容城，慕容危受兵。维北有鹗，觜不啄恶。维南有豸，角不触罪。永言忠乌，誓死直弗谀。展矣丈人，克刚克仁。惟刚惟仁，下有直臣。惟直臣是容，人莫不谷，我又曷凶。君子作诗，惟以告忠。"}