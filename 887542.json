{"id":"887542","title":"声声慢 和沈时斋八日登高韵","dynasty":"宋","author":"吴文英","text":"凭高入梦，摇落关情，寒香吹尽空岩。坠叶消红，欲题秋讯难缄。重阳正隔残照，趁西风、不响云尖。乘半暝、看残山濯翠，剩水开奁。暗省长安年少，几传杯吊甫，把菊招潜。身老江湖，心随飞雁天南。乌纱倩谁重整，映风林、钓玉纤纤。漏声起，乱星河、入影画檐。"}