{"id":"963874","title":"用蜀行送徐隆庆守金州","dynasty":"宋","author":"洪咨夔","text":"兵家如弈棋，局局势不同。汉王引兵故道出袭雍，武侯率师祁山摇关中。何曾踏陈迹，乃欲收新功。中兴用蜀九十秋，咄哉求剑空刻舟。今年出秦州，明年出巩州，了无一镞飞到商虢州。但诿险绝不可度，岂识奇道须奇谋。汉水阴，洵水阳，左房襄，右梁洋。中间诗书礼乐帅，手提招摇麾天狼。以人材为武库，以人心为金汤。于斯二者有足恃，出奇度险如康庄。君不见绍兴间，虏从鹘岭窥蜀山。彼既能来我能往，疾驱风雨过潼关。"}