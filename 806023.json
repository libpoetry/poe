{"id":"806023","title":"一萼红","dynasty":"清","author":"奕绘","text":"短墙阴。爱搓脂滴粉，宜浅不宜深。冰簟收凉，齐纨掩素，秋色挨到如今。且漫约、花能解语。但相对、已是抵千金。细细红丝，盈盈翠羽，小小黄心。惆怅断肠名字，累情痴儿女，触目沾襟。西府枝残，东篱蕊稚，轻寒轻暖难禁。好将护、宣瓶汝盎，搔短发、浑欲不胜簪。记得去年开时、也费清吟。"}