{"id":"684258","title":"咏菊十首 梅花菊","dynasty":"明","author":"王立道","text":"彭泽高人里，孤山处士家。清明迥相映，草树亦交花。生涯万卷书，何似营农圃。散帙向晴檐，中有诸花谱。霜黄上林草，天子欲更衣。六宫齐望幸，红紫漫成围。常年老瓦盆，珍重花神意。白衣人不来，对尔聊成醉。秋香初破蕊，游蜂日来往。还愁蝴蝶竞，结窠花枝上。弱羽缀芳枝，离褷傍水涯。欲识此花品，唯应逸少知。天工潜结构，朵朵叠红英。为是登高助，偏宜楼子名。那得东篱下，忽逢浣纱女。清露湿铅华，捧心寂无语。远师不染性，持此遗陶公。三径虽云好，了知色是空。花得同心媚，差池双燕飞。应多恋主意，社后自忘归。"}