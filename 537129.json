{"id":"537129","title":"孙郎行赠云梦山人斯亿","dynasty":"明","author":"王世贞","text":"孙郎状如紫石棱，虎头传神谢不能。衿裾潦倒颇自厌，瓦砾往往从人憎。胸中一寸贮全楚，下笔纵横破万古。白雪寒从郢里偏，雄风高向兰台吐。乌纶折角屐齿倾，入门小儿呼自惊。少选长歌出其袖，虹霓缭绕天峥嵘。若道孙郎不好名，何得千里寻王生。若道孙郎好名者，何不北走长安城。男儿有眼岂在面，世途耳观那足羡，眼中之人君自见。"}