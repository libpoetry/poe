{"id":"1124379","title":"次韵李士衡失解送公衍赴调二首","dynasty":"宋","author":"项安世","text":"世事从来亦偶然，何妨浊酒且中贤。诸天入定凭谁问，五色迷人自古传。谢客堂中劳梦草，谪仙市上且开船。飞鸣款作三年计，好在秋花晚更鲜。向来翰墨付群儿，直把行藏待主知。风引去帆声猎猎，手调焦尾意迟迟。遥知夜宿吹藜处，恰是春深造榜时。预恐阿婆愁见我，略须回马避旌麾。"}