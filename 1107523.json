{"id":"1107523","title":"自和","dynasty":"宋","author":"叶茵","text":"壮士须张燕角弧，男儿须诵圣人书。譬如田叟祈多稼，未有春时不荷锄。分内功名从早晚，腹中学问怕空疏。老夫犹记昌黎语，潢潦朝盈夕已除。一雁云间落劲弧，经秋不见寄来书。人情自昔如翻纸，世道从今甚借锄。鹿梦隍中知得丧，爵罗门外看亲疏。岁寒独有梅花月，香影年年到户除。"}