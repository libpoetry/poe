{"id":"1062807","title":"寄题遐观阁","dynasty":"宋","author":"赵鼎臣","text":"子长南游探禹穴，自誇历览多所列。归来落笔方著书，意与素王争巧拙。谪仙早亦勤四方，沉浮江海遨齐梁。腹中领略几万里，文焰万丈如许长。取之欲富观欲博，贪多岂不如溪壑。直将眼力遍八方，达者应悲用心错。不如五柳宅边一老人，家贫无钱常闭门。时时矫首聊寓目，但见倦飞之鸟无心云。老人观之释然悟，归去来兮从此赋。勉旃为谢倚栏人，著眼应须在渠处。"}