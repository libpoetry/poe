{"id":"936209","title":"南塘晚步记邻里语","dynasty":"宋","author":"陆游","text":"唤舟欲泛湖，出门日已暮。顾景遂辍行，老病畏风露。不如上南塘，萧然散予步。季子挟书卷，仲孙奉杖屦。夏秋多杜门，一出惊行路。邻里相与言，穑事凛可惧。群蝗飞蔽日，残啮到竹树。惟兹数里间，若有神物护。天菑幸独薄，岂以此老故。老人亦自笑，病骨日欲仆。鬼神彼何为，与世殊好恶。相期勤自修，此幸岂可屡。"}