{"id":"1041041","title":"食橘","dynasty":"宋","author":"刘敞","text":"吾闻江陵橘，乃比千户侯。岁献天子旁，取为庙堂羞。问其何能尔，无胫而远游。橘也不自言，请君以臆酬。凭生覆载中，颇亦万木俦。通为骚人颂，谬得禹贡收。托身圣贤间，自觉名誉浮。苞苴赖携挈，富贵常见求。明珠无先容，按剑或暗投。而我适众口，铄金不予忧。物生有通塞，不必在中州。何用怀苦辛，但为时所仇。"}