{"id":"1120689","title":"送文若归嘉禾二首","dynasty":"宋","author":"周紫芝","text":"乌帽犹冲九陌尘，扁舟谁钓两溪春。久凭归梦寻香国，忽喜清樽对故人。满眼穷愁嗟我老，此生交旧独君真。华亭一水无多地，细作来书莫厌频。将军十载半鸣珂，才武怜君中异科。但把长吟作回雪，不妨濒海看熬波。方愁只影身如寄，便买扁舟意若何。一别应须五年事，好诗从此为谁哦。"}