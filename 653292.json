{"id":"653292","title":"朱彦明新居","dynasty":"明","author":"张宁","text":"椿庭日已远，萱室怀深忧。岂不念故庐，听此行道谋。嗟彼喧杂区，居子非良繇。一劳堪久逸，三迁遂吾求。经营与缔造，冀足光前猷。正寝卓跂立，旁居翼相周。祠室具笾豆，斋阁陈箕裘。南荣叙亲友，北堂荐时羞。苟美载论语，过侈遗春秋。慈颜日迟暮，良偶方徽柔。房闼肃清密，户牖森绸缪。声色起淫荡，势利生仇雠。祸福相倚伏，贫富潜周流。君子常抑畏，小人肆张诪。孝弟与忠信，自足禦戈矛。升堂有端士，入室无狂浮。不见陵上柏，远翠凝疏标。不见路傍桃，妖艳侵行眸。居养易移习，内外须交修。愿保安宅固，千春永馀休。"}