{"id":"1128071","title":"吊齐斋先生尚书文节倪公","dynasty":"宋","author":"程公许","text":"披襟白蘋风，荡桨碧澜月。若下酒可斟，顾渚茗堪啜。兹游足娱玩，所遇皆胜绝。四海齐斋翁，清风传奕叶。平生心本朝，峨冠蓬怒发。子皮五湖棹，烟波时出没。仕道昔有训，退处非为名。齐竽醉聒耳，虞弦自希声。清波贯霅苕，空翠浮弁衡。图史足怡悦，风月无将迎。生世我已后，景行宁忘情。昂昂鸡群鹤，慰我双眼明。万顷湖浪碧，一点浮玉青。先生此考槃，有道甘沉冥。植柳荫水槛，栽莲绕风亭。感慨手遗奏，精神超列星。鸿鹄既层举，鸮鸩争刷翎。克家类季子，隧碑新刻铭。风尘日骚屑，耆哲晨星稀。九原不可作，斯文今谁归。临风想孤标，把酒哦落晖。扁刻见尚友，雪堂密传衣。归帆拂蘋波，晴烟抹松扉。满箧贮宝刻，展诵省昨非。"}