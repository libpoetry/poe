{"id":"699064","title":"送人之边","dynasty":"明","author":"徐熥","text":"万里横戈赋远征，天涯去住不胜情。隔河猎火秋调马，古戍狼烟夜列营。沙碛春深无草绿，边城乱后少人行。客中知有还乡梦，莫听孤笳月下声。漠漠黄尘匹马孤，马头今去向飞狐。望乡台畔无青草，策勒城头有白乌。满路寒霜朝倚剑，一天明月夜吹芦。单于莫近阴山猎，南国书生正弃繻。"}