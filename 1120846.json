{"id":"1120846","title":"移植官梅已着数花得四绝句","dynasty":"宋","author":"周紫芝","text":"昭文馆外无花看，吴市津头买树栽。花本无情天有意，忍寒教为老人开。六尺墙边满树霜，分明不是世间香。黎郎可笑无风味，要把渠侬聘海棠。旧日溪边醉帽斜，玉蕤如雪照乌纱。如今欲折疏疏蕊，无奈霜蓬不受花。惯作梅花树底眠，老来何事作弹冠。诗翁句里无官样，只合孤山月下看。"}