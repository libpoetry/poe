{"id":"844025","title":"访旧七首 慈仁寺松","dynasty":"清末民国初","author":"陈宝琛","text":"慈仁寺燔行十稘，突见丹碧成崇祠。虬松两三犹旧姿，自我不见常汝危。身历浩劫兀不知，却对霜鬓怜吾衰。吾衰乃有看汝时，昔日同游存者谁？张叟先来闻有诗，可能雪中持一瓻？亭林龛前斟酌之，仰读乾隆御笔碑。悯忠寺古紧独完，春闰及来看牡丹。纷纷黄紫类新植，所爱双栝根深槃。旧围注视似稍长，疏荫交翠禅庭宽。尔时抚柯辄搔抑，霜肤郁烈逾椒兰。柏身松叶足本性，已外荣落何炎寒？花时易过更相就，对此永日容忘餐。朴公图卷失不收，再来犹见前朝楸。著花老干未觉丑，根节磥坷阴繁稠。当时树下展图读，沘笔赓续王朱游。虞山帝傅常独至，自写伊郁酬清幽。天回地转讵所料，痛定思痛当谁尤？僧贫换米及故纸，此树能免终薪槱。巡廊坐阶默相向，急雨打叶风飕飕。城南老槐多阅人，未料世事日日新。精庐幸免兵火烬，其奈时尚憎陈因。佛移僧逐换青垩，榜书楹句摧为薪。昨闻代者又殊好，趣撤墙屋重经纶。我来避嚣值喧閧，匝地瓦砾天灰尘。落成突兀定何许？不惜一掷千万缗。为槐装点失槐养，何爱争此荒寒滨？半聋诗人昔居此，楼外方沼饶游鳞。魂归绕槐或三叹，古意灭没从谁陈？国花堂下花如锦，展禊年年就花饮。不知花萎自何年，别梦绕花垂卅稔。数丛无乃孙子辈，稚干柔条讵尤品？乾嘉以来盛觞咏，忍使流风到今寝？或云辇致贵家园，朱邸潭潭谁与谂？榜题未改堂庑尽，万事黄粱同一枕。郑虔若在定词成，立对斜阳作寒噤。卅年蓄泪来观荷，南泊渐淤花不多。单车犯雨就北泊，但见葭菼风挼搓。柳翁圭翁携手处，破船偃岸虚清涡。吾曹冠佩死未悔，花又何罪天荐瘥？游尘填涨十刹海，谁念郊野遗姝娥？旱摧潦败及今尽，不树胡刈宁由他？张王醉魄不可起，诗记默诵重滂沱。欲行不忍数回顾，老柳空腹吾苍皤。向日冷官爱冷花，秋近城西常驻车。住僧养菊待客选，载归重九犹含葩。菜畦豆架纷无数，老我重来选花处。禅房客断僧亦稀，塔上数铃自相语。送行旧是长短亭，今歌骊驹不出城。买花况贵日本种，三贝子园最有名。光林宏业迭生灭，隋唐金元去如瞥。于花何有寺一尘，佛告塔铃不可说。"}