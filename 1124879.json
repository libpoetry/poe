{"id":"1124879","title":"三山周省元索诗依杜宰韵赋二章","dynasty":"宋","author":"徐鹿卿","text":"清梦蘧蘧楚峡阳，镕成句法味悠长。栽桃小试经纶手，泛菊聊浇锦绣肠。逸思已堪凌贺白，高怀赢得傲羲皇。此中真趣人知么，爱酒陶潜不是狂。閒呼斗酒醉斜阳，欲说还休此话长。笑我平生穷到骨，羡君万卷富撑肠。向来一见梅初白，别后重逢菊正黄。潘县主人如下问，为言不减向来狂。"}