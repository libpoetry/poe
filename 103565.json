{"id":"103565","title":"答王君石遗包虎二轴","dynasty":"宋代","author":"梅尧臣","text":"老包曰岳岳生鼎，二人画虎通神明。凡为一虎不知价，钜公贵士珍其名。死来年深搜索尽，何意好事识尤精。丹枫映坡茅叶白，雌者将乳雄坡行。细毛出肉不见迹，相顾猛气都如生。忽闻持遗非素望，穷民展玩忘愁婴。奇哉真是老包笔，世间空有黄金籯。因思前岁韩公子，亦赠尺纸图生狞。傍题小子乃包鼎，此时偶得已可惊。借问吾乡与天下，二包之美谁能并。"}