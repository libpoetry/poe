{"id":"1091634","title":"寄陈德厚","dynasty":"宋","author":"周孚","text":"骎骎胡马骄，漠漠楚氛恶。妖区未灰钉，剧阵猛刺斫。向来百金躯，垂老付沟壑。头涔何必疗，心悸还自愕。平生陈孺子，夙佩千金诺。渠如早奋飞，艰岁终有托。那知亦蹭蹬，正复同索寞。污池杂蛟蜃，丛艾纷燕雀。穷檐倚楹叹，搏击望一鹗。祝君鲁曹子，玉陛奏方略。铭功灿燕石，画像雄汉阁。平时万户赏，端不羞卫霍。屠羊反故肆，吾分本藜藿。"}