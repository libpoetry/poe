{"id":"692770","title":"好女儿","dynasty":"明","author":"杨慎","text":"柳似腰肢。月似蛾眉。看千娇、百媚堪怜处，有红拂当筵，金莲衬步，玉笋弹棋。心事一春谁问，同心结，断肠词。叹双鱼、不见征鸿远，蕉心绿展，樱唇红满，梅子黄肥。锦帐鸳鸯。绣被鸾凰。一种风流千种态，看雪肌双莹，玉箫暗品，鹦舌偷尝。屏掩灯斜香冷，回娇眼，盼檀郎。道千金、一刻须怜惜，早漏催银箭，星沈网户，月转回廊。"}