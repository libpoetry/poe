{"id":"700736","title":"三屯新城工成志喜","dynasty":"明","author":"戚继光","text":"三忠气色壮三屯，灯火遥连十万村。版闸层峦秦作塞，风云大陆蓟为门。东来直接山河固，西望还依宫阙尊。百二城边过质子，千秋同戴汉家恩。冰霜谁识抱关情，三辅河流一洗兵。楼阁城悬新日月，桑麻色起旧屯营。龙回地轴开戎幕，水合风门远戍城。应是太平还有象，金汤万世奉神京。"}