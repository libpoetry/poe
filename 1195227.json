{"id":"1195227","title":"公子行二首","dynasty":"唐","author":"聂夷中","text":"汉代多豪族，恩深益骄逸。走马踏杀人，街吏不敢诘。红楼宴青春，数里望云蔚。金缸焰胜昼，不畏落晖疾。美人尽如月，南威莫能匹。芙蓉自天来，不向水中出。飞琼奏云和，碧箫吹凤质。唯恨鲁阳死，无人驻白日。花树出墙头，花里谁家楼。一行书不读，身封万户侯。美人楼上歌，不是古凉州。"}