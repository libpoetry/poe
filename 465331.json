{"id":"465331","title":"满庭芳 次夜，携佩仙女郎偕诸君饮珊洲。","dynasty":"当代","author":"张崇光","text":"香国寻欢，兰桡泛月，海珠游冶经年。珊瑚洲畔，今又醉花筵。酒绿灯红满座，风吹下，环佩飞仙。温存处，多情忒杀，调笑倚香肩。堪怜。何况又、春融脸雪，秋亸鬟烟。便珠娘娇小，能否争妍。只我风怀老尽，争不禁，也为情颠。柔乡好，今宵拼醉，扶醉抱花眠。"}