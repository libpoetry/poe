{"id":"807570","title":"燕归慢  松陵道上追感计甫草赵山子两孝廉用湘瑟词韵","dynasty":"清","author":"陈维崧","text":"醉欲骑篷。忆当年吾汝，意气淩虹。交情千里外，心事一杯中。情人墓上雨濛濛。又水调、吹波夜起风。吴江落枫叶，只馀我、旧鹅笼。洛水戏，山阳笛，淮阴钓，未央钟。徐刘应阮俱凋谢，算此恨、古今同。倦游踪迹类临邛。且度曲、吹箫倚小红。来朝过莺脰，好拨棹、破晴空。"}