{"id":"265523","title":"示子艾十弟","dynasty":"清代","author":"方浚师","text":"刘家好兄弟，并世琨与舆。奕奕隽朗才，列在西晋书。美玉生蓝田，斯语洵不虚。为学务精一，筑堂题童初。汝当少小日，避乱辞乡闾。一作入赘婿，东望常怆如。忽忽四五载，问讯凭双鱼。田园日以荒，骨肉日以疏。叔母依岭表，思儿少轩渠。虱官我尤恧，扰扰等鸭猪。幸与笔墨亲，砚池含玉蜍。去年喜弟来，开樽倾浮蛆。深恐学久废，离群而索居。但得文史足，岂徒衣食欤。宜兴老鹭洲，家世夸六储。经师兼人师，词章皆绪余。咿唔值静夜，听之乐只且。本根贵培植，枝叶胥芟锄。莫贻博士议，持券空买驴。祖训更勿坠，宝田勤耕畬。阿兄负狂癖，豪气难蠲除。甘处颜巷陋，羞曳侯门裾。笑煞公孙宏，诡服沽清誉。海水自浩瀚，井蛙胡拘墟。两眼镜澄澈，一心云卷舒。所愿既如此，所业敢忽诸。始勤忌终怠，半途慎踟躇。"}