{"id":"432564","title":"台南竹枝词","dynasty":"近现代","author":"连横","text":"歌舞楼台狭道斜，鞭丝帽影斗豪华。明朝日曜相携手，好向城西去看花。散步闲吟万叶歌，翩翩裙履任婆娑。美人楼畔推窗看，拍手相呼唤艳多。横匾明灯贷座敷，屏前团坐月明初。桐家柳屋都看遍，别有高砂大女闾。执杖扬扬眼饱看，买春相逐语翻谰。今宵不惜缠头锦，昨日新升判任官。亦有江东意气豪，无钱游兴两三遭。偶然痛饮街头醉，打鸭惊鸳解佩刀。手抱三弦上绮楼，低声小语谢缠头。一时姊妹皆微笑，击鼓传花叠唱酬。花茵重叠席宽舒，长踞伸腰敛翠裙。酩酒御茶亲料理，为言贵下乐何如。击掌传呼叠叠催，鱼腥鸡脔进前来。军中御用葡萄酒，一盏亲斟说看杯。柳燧荷囊胜小壶，座中亲饷淡巴菰。一枝铜管刻三寸，吸取烟云醉味腴。缃裙六尺石榴红，纤袅腰肢对舞工。偶觉中单花样露，小开卿莫骂春风。钟声十二锁云房，子夜清歌引凤凰。最是信州好荞麦，情郎颜色恰相当。琵琶偷抱到巫阳，十五羞为夜度娘。白帽无端来剥喙，被他惊起两鸳鸯。浴池五尺郁迷离，绝好罗衫对解时。一水盈盈遮不断，春寒背面洗凝脂。轻拢宝髻重盘云，尺五腰围织锦纹。素手亲携蝙蝠伞，艳阳天气好游春。屧韵丁东响画廊，凌波罗袜步生香。翱翔尽有惊鸿态，裙底鸳鸯比翼藏。娉婷镜影艳留痕，底事桃花笑不言？莫怪别离人不见，写真相对亦消魂。灯光射照鼓声嗔，翎箭亲将控绣弦。左右射来皆中的，欢呼笑拍子南肩。铁板敲残锦幕开，一时歌舞上春台。偶然洒落痴情泪，为看芝居不忍回。投票喧传住姓名，别翻花样出嵌城。袖中一卷花千种，李艳张娇细品评。"}