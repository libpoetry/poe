{"id":"742313","title":"昔有诗二章示二子 其二","dynasty":"清","author":"汪辉祖","text":"昔有一束书，无多手泽在。雒诵功易殚，文章溯流派。一瓻偶借人，何处得津逮。勤勤克期钞，腕脱敢云惫。一隅以三反，周行问向背。摧摩颛且精，幸邀葑菲采。即今万牙签，经史颇萃荟。余力罗百家，编辑及细碎。爱博情转疏，读多不求解。譬如宝山回，空手徒自慨。古贤惜分阴，青春可能再。"}