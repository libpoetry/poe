{"id":"154357","title":"阌乡值风·烈风吹华阴","dynasty":"宋代","author":"文同","text":"烈风吹华阴，古槐若长呼。高沙起黄碛，四望如一铺。上马低便面，据鞍兀长途。日晚过潼关，行客亦已疏。守吏索姓名，沸乱如虫蛆。两目不可开，说之使自书。夜至阌乡县，僮仆相欷嘘。困定即洗濯，泥土扪短须。草草具盘飧，零落饭与蔬。恨无姜少府，为脍黄河鱼。"}