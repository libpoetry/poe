{"id":"1084264","title":"赋成都碧鸡坊李氏石君","dynasty":"宋","author":"孙松寿","text":"造化小儿斲山骨，几年流落蛟龙窟。太湖一碧浸玻璃，澜吞浪吐穷奔突。瑰奇未许困泥沙，漂出江皋空㟮屼。清寒偃蹇如高人，肯向蓬蒿念埋没。曩闻上苑饶奇珍，千形万状高嶙峋。当年搜索困山海，毡包席裹车辚辚。规模岂但肖五岳，气象直欲凌三神。一朝胡马窥城下，例随矢石荒荆榛。怜君分落幽人手，不逐尔辈污尘垢。首阳寂寞伯夷清，潇湘冷落三闾瘦。李侯胸中饱云梦，得君不用斯琼玖。馆之旧隐与周旋，竹士松宾三益友。相看一洗名利心，眉宇更清元德秀。君今几世德未衰，霜寒玉立癯而寿。咄嗟世眼多嗜好，玩形忘理十八九。奇章所蓄森琅玕，名标甲乙空纷然。到溉奇礓高崒嵂，一掷徒为负进钱。石君于汝非不厚，较其所得无何有，愿公世济此君为不朽。"}