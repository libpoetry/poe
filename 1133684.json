{"id":"1133684","title":"鸿门宴同皋羽作","dynasty":"宋末元初","author":"方凤","text":"项王重瞳气盖世，叱咤喑哑万夫废。交割河山杯酒中，弱肉眈眈恣虎视。帐列爪士吞鲸鼍，神锋技击光荡摩。中有一人亦拔剑，是楚是汉舞婆娑。须臾壮夫拥盾入，怒目而语眦尽裂。项王喣妪无一言，楚国孤臣泪流血。玉玦何劳再三举，拂衣竟作彭城死。沐猴而冠何足云，君看五采成龙文。"}