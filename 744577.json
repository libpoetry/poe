{"id":"744577","title":"枣阳妇","dynasty":"清","author":"觉罗桂芳","text":"侵晨过襄阳，扑面腥风吼。贼去但空村，孑遗靡鸡狗。人肉缠草根，狼藉不速朽。流亡未敢归，满地饥乌走。猛闻人呻吟，悲酸拙破牖。马挝启其门，中有垂死妇。听妇哭致辞，欲语气先呕。噫昔初病时，问讯烦姑舅。良人意殷勤，床前时执手。一朝闻寇至，骨肉分离陡。各思全身命，弃我如敝帚。谁希盗贼怜，不死活亦苟。恍惚十余日，水浆未入口。所恨不知饥，形气尚缠纠。奋飞苦不能，残生岂持久。不愿赐良药，不愿分乾糗。愿污腰间刀，游魂瘗荒阜。乾坤莽风尘，群盗恣芟蹂。却愁乐死人，丧乱随时有。"}