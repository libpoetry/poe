{"id":"681714","title":"秋塘瑞鸟图应制","dynasty":"明","author":"林瀚","text":"莲塘雨过秋如洗，数尺澄波清彻底。两两珍禽何处来，飞入塘中弄烟水。相呼相唤良有情，莫遣渔翁鸣榔惊。翠盖莲茎霜后老，黄芦几叶风中声。白鸾瑞应元同匹，凡鸟不敢同游息。晚来并立晴沙头，占断沧波秋一碧。争如五采双凤皇，梧桐晓日丹山阳。安得天风扶羽翼，直向霄汉联翱翔。似此珍禽世稀见，虞人未许藏机变。商家至治宏万年，罗网今看解三面。"}