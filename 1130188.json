{"id":"1130188","title":"徐师川罪余作诗多恐招祸因焚去笔砚入居九峰投老庵读高僧昙谛传忽作数语是足成之以寄师川师川读之想亦见赦二首","dynasty":"宋","author":"释德洪","text":"归来卧起有馀适，老去消磨无杂缘。门外不知何岁月，梦中亦觉在云泉。千年高道谁酬价，一世清闲我卖钱。安得道人江北去，此诗先录寄师川。古书漫灭字斓斑，眼倦颓然整顿闲。以法为亲疏世相，视身如幻寄人间。业缘有尽今脱手，老态无因日上颜。已办一瓢期涧饮，要刳馀润到昆山。"}