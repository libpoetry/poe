{"id":"105220","title":"依韵和刘原甫见寄","dynasty":"宋代","author":"梅尧臣","text":"忆昔游临汝，于时太守贤。山寻顺风处，城得豢龙迁。民颈累累大，池荷一一圆。周碑嗟缺矣，少室望崭然。羸马居人後，归禽落我先。事还如响答，老去若波旋。赋分都应定，元功岂得偏。不须天以问，自可鉴於前。王粲今方乐，边韶旧好眠。汉官聊掷彩，梵学竞通禅。语道滔滔是，论情往往牵。平生二三友，南睇不胜悁。"}