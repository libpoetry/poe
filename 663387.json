{"id":"663387","title":"寿许太宰","dynasty":"明","author":"边贡","text":"明公昔乘御史骢，问俗直过东山东。海底鲸鲵失巢窟，草间狐兔无留踪。明公今曳尚书履，手握星枢正天纪。诏草亲劳主上裁，蒲轮特为苍生起。白首兼持将相权，中朝五福几人全。威加朔漠三千里，身系安危四十年。明明衮职谁能补，籍籍人称仲山甫。不独芝兰满径庭，尽看桃李填门户。桃李阴阴寿域开，帝垣西畔接蓬莱。朝回欲致长生祝，笑对南山歌有台。"}