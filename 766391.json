{"id":"766391","title":"摸鱼儿 其二 发桂林日再赠桂舫，时与之同舟而北","dynasty":"清","author":"周之琦","text":"散蜂衙、著春无处，寥寥尘梦今醒。青罗碧玉依然好，簪组那容衰病。迟暮景。空愧负、嘤呜丽句纷投赠。鸥盟未冷。待扫尽烦襟，携将胜友，敧枕棹歌听。残冬日，漫说沧波路永。岁寒心事堪证。湘兰楚竹遥相待，只要一帆风正。还自省。怕汉渚，隋堤容易分萍梗。停骖傥肯。为点笔重描，金梁月底，新柳几丝影。"}