{"id":"695971","title":"晓至朝天宫东麓亭二首","dynasty":"明","author":"欧大任","text":"风云连紫禁，宫观俯青岑。独望瑶坛石，闲寻琪树林。驱马淩晨到，焚香清道心。坐逢丹灶侣，词寄玉笙吟。水曲鸣环响，磴古积苔深。迟我金门友，还携萝径琴。麓亭一以眺，玉箫今复闻。龙虎朝丹鼎，轩軿下綵云。玄洞芝苓长，琳宫兰蕙芬。冶城皆寂寞，王气独氤氲。遥思谢太傅，因怀王右军。延览不能去，飘飖鸾鹄群。"}