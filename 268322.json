{"id":"268322","title":"金缕曲·和宗友石韵","dynasty":"清代","author":"郑兰孙","text":"捧得瑶华句。向晴窗、迥环雒诵，瓣香重炷。戛玉敲金夸绝调，久仰先生名著。双管笔、鸾翔凤翥。白傅高怀贪隐逸，伴林泉、种竹云深处。超尘境，乐真趣。闺中未学劳虚誉。愧微才、未工织锦，难追咏絮。辛苦天涯伤寄迹，客里年光偷度。空梦断、故乡云树。不尽沧桑身世感，怅穷途、漂泊谁青顾。愁如许，那堪诉。"}