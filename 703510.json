{"id":"703510","title":"乙未生日四首","dynasty":"明","author":"释函可","text":"清晓拈将一瓣香，低头欲祝意茫茫。闽天片笠风涛恶，岭海丰碑草木荒。出世既违千劫愿，生人空断九回肠。却惭岁岁当兹日，犹把馀骸抵冷霜。黄云稠叠日沉沉，剩水残山一点心。编简零灰留种在，门墙片瓦感恩深。梅花夜夜飘荒戍，雁羽年年向旧岑。每到余生寒不尽，几回搔首一孤吟。孤身自昔沉于今，尘梦醒来更不禁。骨化仅馀歌啸习，劫灰难了友朋心。百年金石归浮沫，四海龙蛇尚好音。几个难飞寒雁影，夜深长与绕空林。是我何妨白昼过，匝天花雨亦蹉跎。江河易返春无脚，乌鹊难飞雉有罗。努力烟云兼短褐，关心天地况长戈。亦知自古林林恨，一一酬他泪点多。"}