{"id":"1070096","title":"灌竹","dynasty":"宋","author":"程俱","text":"户枢不容蠹，展转夕与朝。死水不赴壑，浅于杯所胶。人生戒甚逸，起我少自劳。呼僮续长绠，落落鸣桔槔。携瓢傍脩竹，灌洒绕百遭。念此十二君，离群自江皋。移栽一年馀，已长数尺梢。斋前雨霜丛，岁久根已交。交根缠箨龙，卷叶不复摇。聊苏夏日畏，未谢春雨膏。萧萧便生凉，霍若云雾消。却坐井边石，清泉濯双骹。官闲但数数，听以老圃嘲。岂敢运甓比，漫欲滋枯焦。"}