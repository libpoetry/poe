{"id":"1039070","title":"观胡九龄员外画牛","dynasty":"宋","author":"韩琦","text":"丹青之笔夺造化，能者几何登品录。蛟龙狞恶鬼神怒，更工不接时人目。有形之物至者稀，是否难欺众所瞩。绛台胡掾文章外，偏向画牛其好酷。海内驰名三十年，得者珍藏过金玉。老来才始著青衫，养亲不及朝家禄。前日野服忽相过，云访恩知走京毂。微风入指未能画，示我蜡本数十幅。采摭诸家百馀状，毫端古意多含蓄。斗者取力全在角，卧者称身全在腹。立身髣髴精神慢，背者分数头项促。行者动作皆得群，乳者顾视真怜犊。当流泅戏益自在，欲渡或疑犹蓄缩。从容饮齧得天真，荷鞭时有童儿牧。或横一笛坐牛角，便是无声太平曲。江天雨云易溟濛，风势掀号摧古木。攲斜蓑笠趁牛归，萧疏暮景烟村宿。奇哉胡掾老笔不可到，戴叟重生须死伏。吾观诸牛之态虽尽妙，尚有所遗思未熟。牛于生民功最大，不画牛功牛亦辱。胡君胡君听我言，别选轻绡成巨轴。写出区区耒耜勤，贵知天下由吾方食足。"}