{"id":"730301","title":"凌霄吟题刘贞女凌霄阁诗集贵筑名士刘香士广文蘅之姑，既聘而婿死，守节四十年","dynasty":"清","author":"张之洞","text":"地有古井水，木有女贞子。水木有时枯，女心无生死。刘家三妹青溪才，桃李方盛乘春开。呜雁未奠失其匹，琼瑰盈抱将安归。凌霄缨珞十丈许，不怨芳华泣红雨。独茧缫丝作琴弦，琴语道甘不道苦。比翼无过数十春，孤鸾一曲呜千古。吾怪中垒与西河，论礼虽精何其苛。旌此亦足辉彤管，世间中庸能几多。吁嗟乎，女未适人士未禄，一例贞苦不可没。商伯夷，齐王蠋。汉之龚胜，晋之王褒，唐周朴。"}