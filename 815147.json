{"id":"815147","title":"杂诗","dynasty":"清","author":"洪亮吉","text":"客有雍门琴，未逢钟期生。不审托业卑，独欲操正声。合乐而殊歌，哀音而激鸣。一弹赏音稀，再鼓里耳惊。持谢一世人，辛苦难自明。琴声诚未谐，藉洗笛与筝。古贤乐箪瓢，昔圣廉一介。信哉百世师，取与夙所戒。清修既不饬，多藏以为快。陈平节尤累，戴圣儒复败。人慕庄周通，吾师伯夷隘。"}