{"id":"1110165","title":"和郤仲辅开化寺三首","dynasty":"宋","author":"吕陶","text":"寺在西山第几重，山僧相遇喜相容。寂无尘虑到禅室，瞥有秋声来野松。已恨夕阳催返辔，又过危磴听残钟。烟霞更约他时望，未必高怀负翠峰。目前尘坌最重重，乍见名山喜动容。选胜道装堪著屐，谈禅麈柄亦挥松。千寻急欲攀秋径，十里犹闻击午钟。下得峦林又牵俗，特书归恨寄晴峰。烟岚深处几千重，难向丹青写物容。层阁试凭窥百里，函经慵读倚双松。乔林乍响因秋籁，栖鸟频惊为晚钟。莫笑下山犹怅望，浪仙平昔爱三峰。"}