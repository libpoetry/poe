{"id":"705052","title":"肃州八景 南山积雪","dynasty":"明","author":"戴弁","text":"酒泉城外碧云端，万叠芙蓉雪未干。素影欲迷银汉迥，晴光不逐暖风残。气吞沙漠千山远，势压番戎六月寒。公馆日长清似水，几回吟望倚栏杆。北上高楼接大荒，塞原如掌思茫茫。朔风怒卷黄如雾，夜月轻笼淡似霜。弱水西流青海远，将台南去黑山长。远人遥指斜阳外，蔓草含烟古战场。圣代文明遍九垓，河山设险玉门开。月明虏使闻鸡度，雪霁番王贡马来。泛泛仙槎浮瀚海，翩翩驿骑上金台。幸逢四海为家日，独坐藩垣愧乏才。烟笼嘉峪碧岧峣，影拂昆仑万里遥。暖气常浮春不老，寒光欲散雪初消。雨收远岫和云湿，风度疏林带雾飘。最是晚来闲望处，夕阳山外锁山腰。"}