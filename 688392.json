{"id":"688392","title":"复次前韵十二首","dynasty":"明","author":"江源","text":"秋风二十四回过，和得班家旧扇歌。倚柱寻思真薄命，长门无赋复如何。夜长烧尽百蕴香，谩听钟声出景阳。侍女莫谈天上事，有人属耳在萧墙。隐隐车声度苑墙，官家何处谩寻芳。离宫三十都游遍，又拟明朝幸寿阳。争得东风病骨肥，带围初减不胜衣。身轻不及衔泥燕，时向昭阳殿里飞。风透交疏午梦凉，君王何事不分香。庙堂别有非熊卜，昨日龙旗猎渭阳。玉臂锋封旧守宫，鸾舆消息一番空。绣床徙倚无寥赖，强刺花枝几线工。宝髻慵簪石竹花，温泉分得洗铅华。舞衫歌扇都抛却，拟向君前请出家。西风无地不伤秋，谖草翻阶不疗愁。欲籍鳞鸿通尺素，可能今夕见灵修。宝幄璚楼玳瑁宴，一身曾拟当三千。如今别却昭阳伴，敢道君恩不及前。水咽铜龙书漏沉，白华三复想遗音。主恩难报惟深省，众口从严解烁金。留得双龙旧绣衾，恩光不照妾愁深。谁人侍寝昭阳殿，一刻春宵抵万金。自悼词成不待封，闲情恋思万千重。青春肯为红颜驻，转眼风光又夹钟。"}