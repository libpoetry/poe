{"id":"496259","title":"永遇乐 题松石遐龄圆，寿宫詹陆俨翁","dynasty":"明","author":"夏言","text":"矗矗乔松，岩岩巨石，苍颜古色。长共东风，不随流水，贞心自识。年年岁岁，沾濡雨露，厌饫烟霞冰雪。摩层汉、百尺龙鳞，俯千寻壁立。有个仙翁，俨如山岳，独挺岁寒标格。我爱丹青，分明画出，妙手真难得。节近中秋，会逢初度，北斗光瞻南极。但愿翁、柱石明堂，光华寿域。"}