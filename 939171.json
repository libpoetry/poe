{"id":"939171","title":"追赋秋浦","dynasty":"宋","author":"陈文蔚","text":"我为秋浦游，欲访秋浦迹。及已到此邦，秋浦无处觅。或云百里间，始见江祖石。或云江祖石，止在齐山侧。地形著山川，记载具文籍。父兄世流传，论且不可覈。况出形器表，理可俄而测。所以圣人心，贵在于默识。不然差毫釐，千里成舛忒。想今锦鷤鸟，欲见已不得。试听白猿吟，傥能喧夜寂。"}