{"id":"515918","title":"羊肠河吊古","dynasty":"明","author":"周瑛","text":"停车走上羊肠坡，千山万山高峨峨。下有长江深不测，江水瀰瀰生寒波。忆昔王师靖南鄙，眼底牛羊欲平噬。谁知螂蚁亦善斗，龙象有力翻为踬。至今风雨江上来，炮声隐隐犹鸣雷。三军精魄想未散，欲为厉鬼擒其魁。古人行师有纪律，千里赴敌无败没。未闻出城一舍许，坐使全军暴骸骨。我来感此泪横流，长歌激烈歌不休。颇恨当年谋国者，不知常武修王犹。"}