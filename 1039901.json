{"id":"1039901","title":"寄谢云安知军王端屯田","dynasty":"宋","author":"赵抃","text":"旧邦逢朐䏰，灵地接岷峨。住岭排烟火，悬岩引薜萝。雨花疑锦濯，晴水甚蓝挼。远地之官去，孤舟走崄拖。出麾无一事，倾盖首相过。幸不愚烦外，欣承议论多。春光千骑骏，天色百城和。赏物楼新构，镌文石旋磨。为时即慷慨，得友盛吟哦。世重黄金诺，人传白雪歌。投壶倾立马，飞镝屡鸣鼍。局战犀敲玉，杯欢乱酌螺。坐来风入袂，归去月流波。我愧才疏拙，生微术揣摩。主容勤劳徕，行色觉蹉跎。匪用诗为好，离怀可奈何。"}