{"id":"482524","title":"寄诃林长老明静照","dynasty":"明","author":"孙蕡","text":"庞眉老僧无住着，不问山林与城郭。谈禅到处即跏趺，白昼天花如雨落。心知一境万缘空，静与晴霄海月同。锡振春山常伏虎，钵含秋水自藏龙。问师今年僧腊几，手种苍松旧松子。松身已作蛟龙鳞，定中一念犹未起。白石垂萝净窈冥，炉香一炷两函经。涧猿时擎野果供，山鬼或倚寒岩听。荷为袈裟荔为带，世人见者皆再拜。师言是悉有漏因，我今已入无色界。十年奔走乱如丝，对榻空论不遂期。每叹道缘于世浅，惟师与我最相知。"}