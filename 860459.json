{"id":"860459","title":"明妃曲一首","dynasty":"宋","author":"王阮","text":"胡尘漠漠风捲沙，明妃马上弹琵琶。琵琶一曲思归谱，明妃泪尽胡儿舞。胡儿不道思归苦，更问汉宫馀几许。古来和戎人似铁，汉家和戎人似雪。午窗一抹春山横，万里关河不须设。燕支帐寒秋复春，翠被不禁愁杀人。人生不可无黄金，无黄金兮死沉沦。明妃也莫怨青冢，死有佳名生有用。君不见秦楼当日卷衣女，一一空随宿草腐。"}