{"id":"1041035","title":"和阎都官九月十三日夜对月是夕某与子华圣俞如晦会饮君谟所","dynasty":"宋","author":"刘敞","text":"秋霖恣淫溢，后土无时乾。忽惊浮云尽，更觉天宇宽。凉月如白璧，飞来青冥端。众星稍灭没，惊鹊自盘桓。兴发思远游，惜无凌风翰。聊寻故人家，呼酒浇肺肝。适与二三子，四座俱解鞍。意合心同赏，百觞不辞难。玩古验汉魏，舞姝试邯郸。诙谐杂谣语，大笑倾衣冠。足为一时乐，未悟清夜阑。每至绝倒处，恨君不获观。明发得新诗，照人瑩琅玕。又知共兹玩，正若相从欢。君本青云人，淹留尚郎官。旷怀不自屑，遇景宴且般。古来悲秋士，局促宋与潘。相望如辕驹，岂足为君叹。"}