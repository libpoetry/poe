{"id":"1107949","title":"虞美人","dynasty":"宋","author":"石孝友","text":"醉寻芳草城头路。底事频凝伫。丽谯直下小层楼。鸳瓦重重匀砌、几重愁。睡红颦翠春风面。咫尺无由见。从教笑语落檐楹。图得香闺依约、认郎声。月娥弄影当窗照。疑是巫山晓。芙蓉帐里睡魂惊。浅拂轻匀犹恐、已天明。高楼未放梅花弄。却就鸳衾拥。舞腰纤瘦不禁春。恣意任郎撩乱、一梳云。"}