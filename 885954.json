{"id":"885954","title":"舣舟大藤峡口武陵使至忽奉福唐珍牍附以古风招隐揽之欣耸有会初心而分阃之命下已久矣咏叹不已复次旧韵用寄惓惓冀一观省","dynasty":"宋","author":"许翰","text":"避兵穷岭海，我岂文休孙。慨彼鸣凤郊，化为逐鹿原。北吹战尘腥，南接瘴雾昏。森然一彗孛，敢近六龙暾。转舟大藤峡，脱死鳄与鼋。缆袅苍崖树，落日衔未吞。忽得素书尺，若窥黄裳坤。招我以隐沦，雉泽遗尘樊。游心太易初，捃逐万化根。耿光百世后，乐此不亡存。宁知虎符下，拥公万旌幡。英威祖豫州，非心折王敦。从容谢东山，逆气沮桓温。自昔国其国，治忽信有源。岂容社稷镇，端老孤独园。至人心淑清，一为斯民浑。胡骑却长啸，晋史徒清言。武侯挥白羽，亦有军务繁。要封鲸鲵观，复睹宸极尊。功成去冥冥，与我俱鸿轩。"}