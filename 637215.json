{"id":"637215","title":"山水图为杨地官宗嗣题二首 其二","dynasty":"明","author":"祁顺","text":"层峦矗空寒玉立，老树含春翠云湿。几处人家院落闲，孤舟野渡溪流急。东风游赏知何人，蹇驴龙钟酒半醺。葛巾润透林梢露，诗担斜冲石径云。豪吟不尽闲中趣，笑指前山更容与。初疑踏雪孟浩然，又似寻芳杜工部。半幅新图一段幽，水光山色共悠悠。粉闱公暇日披拂，遥认故园天际头。"}