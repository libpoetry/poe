{"id":"260510","title":"岁暮言怀·岁晏多北风","dynasty":"金朝","author":"赵秉文","text":"岁晏多北风，塞向卧南壁。龟纹羃纸帐，规以安我室。宇宙岂不宽，盘礴入容膝。窗明读易朝，月冷谈道夕。风筝偶成韵，一笑付终日。严城传夜柝，曾是非戌役。惊飙动河汉，原野旷萧瑟。积阴荡寒气，历历星斗白。龙钟感岁换，留滞眇天北。怀昔独悲辛，乾坤同寥阒。"}