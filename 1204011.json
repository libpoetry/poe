{"id":"1204011","title":"木兰花慢 歌者樊娃索赋","dynasty":"元","author":"白朴","text":"爱人间尤物，信花月、与精神。听歌串骊珠，声匀象板，咽水萦云。风流旧家樊素，记樱桃、名动洛阳春。千古东山高兴，一时北海清樽。天公不禁自由身。放我醉红裙。想故国邯郸，荒台老树，尽赋招魂。青山几年无恙，但泪痕、差比向来新。莫要琵琶写恨，与君同是行人。"}