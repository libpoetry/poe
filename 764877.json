{"id":"764877","title":"水龙吟 大风寒甚舟中闭塞如新妇倚此排闷","dynasty":"清","author":"薛时雨","text":"凄凉一叶孤舟，客怀已自伤萧瑟。封姨作势，飞扬跋扈，欺人寥寂。惯起潮头，暗牵篷脚，偷来帘隙。笑笼头破帽，多情恋我，争禁得、寒威袭。犹幸耽吟成癖。压归装、缥缃青碧。愁多须遣，不吟黄九，便吟秦七。调古词新，狂来闷去，夜灯重剔。听隔江戍鼓，声声点点，和孤吟客。"}