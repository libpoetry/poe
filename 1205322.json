{"id":"1205322","title":"摸鱼儿 和王平轩","dynasty":"元","author":"张雨","text":"看棋枰、一番换局，山中知几朝暮。旧时王谢堂前燕，都付后人怀古。胡琴语。索燕寝凝香，此日天应许。甘回味苦。笑老子痴顽，胸中色线，终为衮衣补。投簪去，正有小山丛桂，归来依旧为主。春江剩酿番江渌，门外尽多朱屦。高阳侣。惯踏醉狂歌，惊起星河鹭。花枝争舞。语兰玉阶前，秾纤依约，犹染断缣素。"}