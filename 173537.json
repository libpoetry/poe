{"id":"173537","title":"次韵酬江如晦","dynasty":"宋代","author":"王洋","text":"命数奇穷谁与伍，陋巷甘同一命楼。怕寒长苦地多风，厌滞每遭星好雨。命在天公难自由，若知安命当无忧。三斟长得供卯醉，米监不辨俱悠悠。去年约子招佳客，贫不关心真达伯。共贪静适且过从，追恨穷途昔睽隔。二月黄鹂初好音，槐阴柳幄青罗衿。杖头挂钱只买酒，与子作间时登临。此乡秀野多水石，莫道云游不如昔。松柏相望泉下人，试数几人能满百。生前一饱得一眼，得失尘缘俱偶然。长年无事频相见，此自前贤今古传。"}