{"id":"703525","title":"次林茂之韵二首","dynasty":"明","author":"释函可","text":"数间茅屋水东涯，四海为家不当家。钵底已无兼宿食，篱边犹忆隔年花。典型独喜先生在，风雅徒令异代誇。自笑僧贫远行脚，担头犹有旧袈裟。忆昔相逢未是僧，青山处处总堪登。斑斓子舍终天恨，花草吴宫百感兴。周粟价高思义士，羊裘典尽笑严陵。莫言我去知心少，但过墙东有好朋。"}