{"id":"738628","title":"绣谷亭藤花歌","dynasty":"清","author":"金志章","text":"君家紫藤看最好，虺结虬蟠势夭矫。千条络格影倒垂，万穟捎桅风乍袅。东皇留取伴残春，破萼漫嫌开不早。花时主客每盘桓，朗咏长吟恣幽讨。紫云焰暖结流苏，罨画丛深张羽葆。幕天冉冉欲成阴，绣地斑斑浑未扫。蜂声卓午晴更喧，蝶影斜阳暮犹绕。晨浇底用井华汲，日炙何愁碎英稿。横空出雾爱丰茸，直上搴云自缥缈。罗囊戏赌忆诸郎，锦髻斜牵嗤一老。年年花底具尊壶，坐藉莓苔荐清醥。醉来兴发擘银笺，狂态真成被花恼。莫将金谷比繁华，自有仙游拟蓬岛。"}