{"id":"1103966","title":"己亥二月仲退寄桃花雪倡和诗卷次韵","dynasty":"宋","author":"徐瑞","text":"天公笑子成诗颠，雕琢肝肾穷岁年。桃自成蹊天何言，桃开雪落无媸妍。我呼斗酒看花饮，酒酣停杯为问天。正色苍苍以意对，痴人说梦真可怜。阴阳迭运有饶乏，化机妙斡存经权。茫茫下土汩声色，九河翻倒不足湔。偶然相值等戏剧，过眼变灭如飞烟。炎天梅蕊发冷趣，冬月齑韭誇宾筵。天时人事古如此，水陆何必病车船。萼华阿母在何许，若事狡狯奚其仙。莫将幻语骇聋俗，东风有恨应难传。还君此卷三叹息，坐看绿色归平田。"}