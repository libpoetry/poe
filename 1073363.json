{"id":"1073363","title":"阳羡春歌","dynasty":"宋","author":"陈克","text":"石亭梅花落如积，吐鲛斓斑竹茹赤。祝陵有酒清若空，煮糯蒸鱼作寒食。长桥新晴好天气，两市儿郎棹船戏。溪头饶鼓狂杀侬，青盖红裙偶相值。风光何处最可怜，邵家高楼白日边。楼下游人颜色喜，溪南黄帽应羞死。三月未有二月残，灵龟可信渰水乾。葑草青青促归去，短萧横笛说明年。"}