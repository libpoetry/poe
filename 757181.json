{"id":"757181","title":"夏初临 天龙寺是高欢避暑宫旧址","dynasty":"清","author":"朱彝尊","text":"贺六浑来，主三军队，壶关王气曾分。人说当年。离宫筑向云根。烧烟一片氤氲，想香姜古瓦犹存。琵琶何处？听残剌勒，销尽英魂。霜应自去，青雀空飞，画楼十二，冰井无痕。春风袅娜，依然芳草罗裙。驱马斜阳，到鸣钟佛火黄昏。伴残僧千山万山，凉月松门。"}