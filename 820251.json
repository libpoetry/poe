{"id":"820251","title":"买陂塘 泉下故人万慎子之季郎厚之来访","dynasty":"清末近现代初","author":"朱青长","text":"别沱江十多年了，孤鸿飞落云尾。同来铁汉能多少，莫问酒醒人醉。游子泪。我已挥完，不定归欤未。恨选梦羁人，拓村才子，齐化秋坟鬼。兴亡事，东倒西偏没味。乾坤殊觉零碎。还斋老笔依然健，唯有夜来难睡。新战垒。当待我鞭鼍，飞过蓬莱水。雄心难已。问杀虎青年，屠龙壮士，何日共昂去。"}