{"id":"921851","title":"感旧诗，并叙","dynasty":"宋","author":"苏轼","text":"床头枕驰道，双阙夜未央。车毂鸣枕中，客梦安得长。新秋入梧叶，风雨惊洞房。独行残月影，怅焉感初凉。筮仕记怀远，谪居念黄冈。一往三十年，此怀未始忘。扣门呼阿同，安寝已太康。青山映华发，归计三月粮。我欲自汝阴，径上潼江章。想见冰盘中，石蜜与柿霜。怜子遇明主，忧患已再尝。报国何时毕，我心久已降。"}