{"id":"569244","title":"吴长君七十长歌君大参明卿兄也","dynasty":"明","author":"王世贞","text":"昔日杜甫成狂歌，自言四兄巢许伦。虽然龌龊家人语，能使千载传其真。吴卿今年六十五，汝兄七十貌更古。纵令湖海无拘束，稍袭衣冠傍规矩。朅来种秫兼种粳，手抄鱼经复酒经。有酒直寻长乐塸，得鱼且泊沧浪亭。闻道甔甀洞中石，移来半是愚公力。县官第不横索钱，野老何妨且争席。红颜宣发青方瞳，绿衫朱黻斑斓中。庭前参差几玉树，云表偃蹇双冥鸿。丈人得之必辞避，愚者是兄贤者弟。但呼尧世洗耳翁，何必要第五之名强骠骑。"}