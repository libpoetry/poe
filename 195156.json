{"id":"195156","title":"谢陈君祥宪使","dynasty":"宋代","author":"戴表元","text":"鸾凰不鸷暴，珪璧无锋铦。评材容一切，未觉世论严。仆昔江东归，二纪操锄镰。闻山但庐霍，慕水惟涫潜。宫车岁千两，未省谒帷幨。岂无赵张伦，居突不得黔。新年有吉语，所在兴循廉。惟此沮洳氓，生涯啬而纤。廛管疲负挈，陆取困涂沾。赫赫金铺门，风雨今无檐，皎皎华裾生，尘士今无襜。分台得陈侯，笑语脱烹焰。仁贤所居国，不言革顽憸。侯家仲举峻，何如太丘谦。问侯何所为，深坐静青帘。问侯何所学，净几飘风签。俨雅菑川公，高节齐晋瞻。横流滔天来，挺身卧西崦。何以赠陈侯，孟光书满奁。名曰学言补，其辞清以恬。岂但资稗官。五经之韬钤。从来名世士，必有渊源渐。侯识民蓍龟，侯材国梅盐。诚令以德举，违陬讵能淹。愚者理宜止。容仆守穷櫩。"}