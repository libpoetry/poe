{"id":"744568","title":"十一月廿二日得炜兄书作此答之","dynasty":"清","author":"汤金钊","text":"白璧玷青蝇，古贤所不免。礼义苟无愆，人言何足辨。捧檄适荆湖，刻苦如兄鲜。缓步以当车，晚食以当脔。衣屦不敢鲜，杯盘不敢腆。犹时寄甘旨，远道孝思展。犹日勤笔札，公余手书卷。似此仕为贫，不愧家积善。每念宦途穷，清泪有时泫。无何贝锦词，谗人肆流演。初闻本不疑，三至能无眩。亦以爱之深，遂至忧难遣。披读尺素书，豁如雪见晛。惟愧《儒行篇》，不信久不见。所希曾氏省，无则益加勉。上奉庭闱欢，下使云仍显。受毁出求全，得福良不浅。云梦吞八九，胸中慎毋褊。"}