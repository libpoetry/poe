{"id":"597664","title":"山中辱陈方伯见贻诗扇手持久之扇敝骨存李生取之加白索书因为赋此","dynasty":"明","author":"林大春","text":"高人卧紫薇，贻我江南箑。中有尺素书，元是陈琳笔。珠玑入夜光，星斗当朝出。出入在怀袖，清风自披拂。华容易衰朽，劲节犹存骨。有客称好奇，见之如拱璧。问予乞取去，施白加圆洁。如鸾皓其衣，如凤舒其翼。持以过山亭，为我开沉郁。索我临池书，问我长生术。书罢望南山，南山光突兀。"}