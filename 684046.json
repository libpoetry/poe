{"id":"684046","title":"杨柳枝","dynasty":"明","author":"王世贞","text":"西蜀竹枝君莫听，且听东吴杨柳枝。是处春阴堪画舫，何村树杪不青旗。杨柳吴阊千万枝，横塘风绾曲尘丝。不缘游子无攀折，总为情人少别离。飞花欲捲翠蛾颦，浪打萍飘恼杀人。犹胜洛阳东陌上，北风吹作马蹄尘。十月寒轻叶未凋，淡黄疏绿短长条。无情有态堪怜处，日脚云头雨半腰。"}