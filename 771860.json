{"id":"771860","title":"乱后经红毛港有感","dynasty":"清","author":"林占梅","text":"山径阴森极，寒侵鹤氅裘。风摧林竞吼，石砌水横流。袅獍何时殄，沧桑此日更。运乖天心偪，心怯梦魂惊。破屋鬼欺客，荒村民苦兵。桃源如可觅，竞欲避秦行。暴雨强于弩，元云拥作帱。笋舆行荦确，狼狈益增愁。日短易黄昏，萧萧万籁繁。榛荆生沃壤，鸡犬寂荒村。估客腰缠裘，征人踵接奔。流离多失业，康济愧前言。"}