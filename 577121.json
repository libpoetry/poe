{"id":"577121","title":"哀余淮南","dynasty":"明","author":"陈琏","text":"安庆城，何其长。城北山兀兀，城南水汤汤。下流带闽浙，上流襟江湘。余侯昔日守此邦，遭时孔艰多陆梁。群凶倡乱陷淮楚，贼锋远来谁敢当。余侯仗义思报效，日夜并力修城隍。许国何曾顾家室，奋刀直欲歼豺狼。手提精兵才半万，身作藩维蔽一方。屡陈忠义激将士，闲引诸生升讲堂。人人思奋不携贰，奈时不支良可伤。贼围四面势愈亟，扶病裹创赴敌场。檄书不通外无援，困守孤城经七霜。阖门节义古来少，应为世道扶纲常。圣朝有诏重褒美，复敕立庙长淮傍。睢阳淮南与浔阳，千秋万古同流芳。"}