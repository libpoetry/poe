{"id":"745962","title":"题文信国与赵青山两札后","dynasty":"清","author":"林则徐","text":"公身为国轻生死，绻绻故人尚如此。薄君君之幕僚耳，闻疾乃如疾在己。磨盾手挥书两纸，刀圭欲救膏肓起。行府篝镫遣医视，二卒六夫任所使。棉定奇温覆以被，芝楮五百实其匦。是时景炎岁丙子，冬夜寒风彻肌髓。书驰筼筜八十里，双溪阁下期来止。吁嗟乎！天水皇纲势终靡，一木难支大厦圮。风雨何从庇寒士，薄君薄君长已矣。三百圹砖公所累，崇庆寺前舜卿诔。宿草萧萧成战垒，此札人间独不毁。墨花吐艳云凝紫，再拜薰香庋棐几。欲废一部十七史，朱鸟招魂泪如泚，猎猎酸风满柴市。"}