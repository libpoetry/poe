{"id":"489857","title":"题黄侯子正盘松画壁","dynasty":"明","author":"袁华","text":"高景山中十八公，轮囷伛偻何龙钟。苍髯贞操凛冰雪，偃卧丘壑辞秦封。谷城之老黄石翁，左右驰突两石弓。短衣疋马射猛虎，解后一见倾深衷。别来相思形梦寐，素壁幻出支离容。不材匠石虽见弃，择荫麋鹿还相从。社栎固能齐上寿，汉柳徒解瞑东风。昔遇剡源为作传，今托妙墨垂无穷。方当文轨四海同，草木犹沾雨露浓。他年奉诏写王会，图形共进蓬莱宫。"}