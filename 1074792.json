{"id":"1074792","title":"雨馀便有秋意夜闻络纬声甚急","dynasty":"宋","author":"周紫芝","text":"朝来三尺雨，一洒遍原隰。秋风扫快霁，凉气便相袭。幽人倚寒窗，睡眼已生涩。淅沥闻井梧，风枝摆馀湿。推枕夜未央，牵幌月还入。凄然裘褐念，感此络纬泣。嗟我岂不知，索衣寒无及。家机卧空轴，麻缕无可缉。殷勤语秋虫，相煎何太急。谁能太早计，不死会当给。吾言甚酸寒，不足劳掇拾。书之示二豪，以当一笑集。"}