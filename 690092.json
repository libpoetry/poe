{"id":"690092","title":"西林八景 太行分秀","dynasty":"明","author":"张永明","text":"壶关胜槩冠平阳，佳丽支分自太行。乔岳晖含山谷秀，馀芬映带水云乡。颙瞻梓里青螺远，翘望邻封翠黛长。羡尔归来吴郡牧，西林醉酒任徜徉。交漳上党水冲瀜，翠涨瀰漫落远空。分处源流同且异，合时泾渭异还同。横塘渔笛溪山外，隔岸鸥群烟雨中。珍重达人无底事，月明鼓枻笑春风。层峦耸壑势千寻，中隐西方祇树林。甘雨已闻青甸足，晴霄又见白云深。岧峣仰止天边暗，缥缈平临涧底阴。佛力从来能变幻，谁云出岫本无心。繁阴佳秀满林皋，翠积鸾坡入望劳。大块文章荣草树，阳春明媚现焄蒿。东风有意来芳境，游子无心折宝刀。到此便须为乐地，任教对景醉葡萄。庙貌森严尊俎悬，方春齐祷药王前。壶关士女声传呗，梵刹僧伽口吐莲。蜡炬煇煌焚宝篆，赢囊倾倒掷金钱。善因祗为来生结，迟看旋登兜率天。九天玄武旧尊神，祠宇崇山近北辰。剑佩拂云旗旐黑，龟蛇出匣印符真。披缁自古昭灵应，擢发于今得正因。任重后人齐致祷，榔梅岁岁报先春。赫赫威名羡郭公，金身随处显灵聪。不教轻侠多生慢，祗为雷霆一击功。白简朱楹惊魍魉，绯袍碧殿吐霓虹。只因神武多徵应，伏腊黔黎拜祷同。双娥洛浦奋雄飞，遐举翩翩上紫微。漫道乘鸾归玉女，浪闻鼓瑟属湘妃。凌虚天阙云为驾，步月蟾宫羽作衣。千载仙踪如可作，不徒太姒嗣前徽。"}