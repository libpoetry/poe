{"id":"635382","title":"渡海歌","dynasty":"明","author":"成鹫","text":"天地之大夫如何，谛观沧海成叵罗。垂云大翼驾与鹅，乘风巨舰机中梭。蛟龙戏水蛇旋涡，江豚拜浪豕涉波。我生七尺胡足多，聚散珠转风中荷。今朝渡海天气和，柔风吹席行蹉跎。天空海阔无复他，眼前有景不得歌。沧波极目殊山河，朱明回首荒烟萝。登高望远无斧柯，老眼一日三摩挲。白云缥缈山嵯峨，东乌西匿虚阳戈。终朝形役暮则那，停舟见月扬纤蛾。古镜出匣尘未磨，微光照客寝复吪。三更隔水闻枯螺，千家海市枕灵鼍。晓来登岸人肩摩，风景恍惚曾经过。天涯走杀老头陀，江边笑倒春梦婆。呵呵呵，天涯走杀老头陀，江边笑倒春梦婆。"}