{"id":"1110905","title":"次亭字韵诗呈秀野丈兼简王宰三首","dynasty":"宋","author":"朱熹","text":"不驾朝车叩九扃，独携灵寿向新亭。人言洞里春长在，自庆樽前老复丁。鱼乐波闲诗欲就，鸿冥天阔酒初醒。晚来却向南堂坐，珍重家山数点青。吏散庭空昼掩扃，行春只到柳边亭。唱酬共喜摛鸿藻，来往何劳笑白丁。一笑歌呼从自醉，几年燠暍为谁醒。定知细札褒扬后，名入麟台汗简青。几年寂寞掩柴扃，抱膝长吟竹下亭。不向参同论纳甲，且将耘耔付添丁。思玄赋罢惊遥举，止酒诗成恨独醒。却笑春风两蓬鬓，飘萧无复旧时青。"}