{"id":"742982","title":"合作诗龛画会卷子","dynasty":"清","author":"法式善","text":"故人联袂清风来，残雨犹滴诗龛开。犹孟踏破空廊苔，笔花落纸心疑猜。东邻睡足严香老，红日三竿说太早。浙西有客学冬花，邗上三朱梦春草。黄生黄生真太痴，洒墨便是无声诗。吴子衙官怕官热，湘竹为我图风枝。瑰奇更羡姚太史，一片秋云堕十指。太仓家法剩二王，粗枝大叶张风子。舍人水部各闭门，伏几追写梅花魂。卷尾丹铅付渲染，譬如鸿爪须留痕。我自展向月桥读，乔松怪石生平熟。何处种梧何处竹，草阁荒凉不可宿。阶虫啾唧楼钟续，黄生自起剪秋烛。解衣磅礴坐寒绿。"}