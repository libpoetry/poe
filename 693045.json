{"id":"693045","title":"东吴棹歌四首","dynasty":"明","author":"汪广洋","text":"太湖茫茫水拍天，吴侬只惯夜行船。《竹枝》歌罢灯将灭，风雨潇潇人未眠。艇子抢风过太湖，水云行尽是东吴。阿谁坐理青丝网，遮得松江巨口鲈。玻璃冷浸洞庭山，霜竹攒攒橘柚斑。垂发吴娃笑相语，官船不似钓船閒。画桨经过碧浪湖，水晶台阁翠云铺。蓝田空老王摩诘，肯信江南有画图。"}