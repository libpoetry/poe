{"id":"689109","title":"无题","dynasty":"明","author":"何准道","text":"漫道侯门似海深，南溟难拟此沉沉。莲花有漏遥闻响，雁足无弦不系音。欲写灵犀通一点，谁怜采凤阻千寻。郁金堂外垂帘下，柳絮长萦寸寸心。几回寻梦到窗纱，轻薄东风送别家。弱水三千青鸟断，巫山十二碧云遮。罗衣心眷当时宠，鬓泽香存旧赐花。郎马不来春已暮，望迷芳草路偏赊。"}