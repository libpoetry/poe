{"id":"695658","title":"送彭春官归田","dynasty":"明","author":"林瀚","text":"门地人争羡，才华世罕俦。麟经恢旧业，虎榜挂时流。笔阵惊风雨，文光射斗牛。仪曹声价重，魏国宠恩优。礼乐雍容典，英贤次第收。匡时长策建，为国寸心忧。伯仲登台阁，晨昏侍冕旒。正期同弼亮，何事独归休。抚景劳清梦，思乡讶白头。年华空外鸟，世事水中沤。拂袖行应早，扬帆去莫留。月明南浦夜，云淡故山秋。黄菊陶潜宅，沧波范蠡舟。烟霞多散诞，泉石足夷犹。步引松间鹤，机忘海上鸥。朝绅嗟契阔，野老喜追游。白玉杯浮蚁，青藜杖策鸠。棋弹花坞静，卷展竹窗幽。尽日閒如许，平生愿已酬。山中无限乐，物外更何求。"}