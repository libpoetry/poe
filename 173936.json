{"id":"173936","title":"夔州·夔子巴峡冲","dynasty":"宋代","author":"郭印","text":"夔子巴峡冲，风物异蜀境。城居版作屋，江汲地无井。四郊乏平原，冢墓缘山岭。人传蚯蚓瘴，俗饮茱萸茗。女妇尽背篮，老弱多垂瘿。试问何所因，食彼山泉冷。岩栖固不少，亦有长细颈。似闻此土人，其性皆悍犷。胸中忿畜者，甕盎成项领。是说理有之，云胡不自省。我来适夏初，端坐愁日永。况经六七月，官舍如沸鼎。有雨未沾濡，蔬茹空盘皿。清泉不敢吃，仅免河鱼梗。投绂归去来，吾乡等箕颍。"}