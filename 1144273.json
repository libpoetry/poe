{"id":"1144273","title":"梅花五首","dynasty":"宋末元初","author":"杨公远","text":"草木根荄暖未回，□□□□□□□。□□□□□□□，老干槎牙一半摧。水急可曾流影去，雪深还不碍香来。赤松孤竹真渠友，万紫千红总皂台。高标独立岁寒时，不受狂蜂浪蝶知。树百千年枯更好，花三两点少为奇。暗香疏影孤山句，却月凌风水部诗。顾我对渠吟未稳，且将淡墨貌横枝。屋檐斜入一枝低，欲为形容颇费思。萧洒花裁冰脑缀，横斜干倚斗杓垂。风浮香动更阑后，窗映枝横月转时。最是孤高难著语，只宜索笑莫言诗。横隔片烟争向静，深藏翠幕全真性。霞拖数缕日初沉，月挂一眉天未暝。问讯频敲碧玉枝，觅诗踏遍苍苔径。有时小醉倚幽窗，只藉清香闻得醒。半黏残雪不胜清，可惜梢头欠月明。影不横斜冰未泮，香微漏泄晓初晴。餐毡苏武应同调，披氅王恭想再生。忍冻保全清节在，为渠从此定交盟。"}