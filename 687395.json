{"id":"687395","title":"除夕示儿侄三首","dynasty":"明","author":"孙承恩","text":"城上更传急，尊前烛燄红。即听数刻过，便是一年终。酬酢看昆弟，愁嗟独病翁。不知今夕饮，再得几番同。老泪伤时落，衰颜借酒红。岂期乡国难，竟底岁年终。戚戚怀先德，茕茕成老翁。却思色养日，笑语几回同。秪有愁容惨，宁看笑靥红。试从千古论，谁驻百年终。世难能无历，童儿易得翁。他年今夕会，须忆此宵同。"}