{"id":"204605","title":"送师旻禅者","dynasty":"宋代","author":"释重显","text":"深岩寂寂披兰芷，碧雾红霞映流水。空生别我期未期，绝域殊方擬轻擬。堪笑归岭南，奔驰何鄙彼。危急乱抛下，尽云提不起。伊予本自不将来，相送奚凭掛唇齿。旻禅客，旻禅客，师子子，应须落落存终始。君不见古人有言兮，扑碎骊龙明月珠。大丈夫到如此，行行不用频弹指。"}