{"id":"749592","title":"宿天堂墟寄徐铁孙陈仲卿尚秋湄邹云客徐子远萧榄轩陈子彝梁松甫","dynasty":"清","author":"丁玉藻","text":"惊飙卷孤篷，凄怆游子颜。夜深荒山道，星斗方阑干。男儿事行役，岂复畏险艰。野宿近熊馆，四顾无人烟。时闻潜狙行，飒飒林莽间。茅茨一樽酒，敌此衣裳单。疲苶不遑息，朝曦上檐端。游鱼思故渊，飞鸟思故山。风波一失所，惆怅何时还。念我同袍人，塌然摧肺肝。"}