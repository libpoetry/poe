{"id":"1136315","title":"读放翁诗作","dynasty":"宋末元初","author":"方回","text":"放翁六十二，起家守严陵。三稔即祗召，礼闱直青绫。虚翁四十九，外补当兵兴。七稔始受代，万死脱怨憎。放翁□□豪，决起天池鹏。短章异大篇，往往蛟龙腾。虚翁亦嗜诗，瘦骨枯峻嶒。欲和郡中作，百冗嗟弗能。曩读剑南集，几夜挑孤灯。今兹一再读，愤气填我膺。公昔承平日，从容泥轼凭。啸咏遍泉石，醉乐多宾朋。而我值变故，祸患来相仍。撚须意少暇，晓夕惟战兢。拙稿千取百，秋暮号蝉蝇。仰望子陆子，绝意天阶升。忽梦一老仙，电眸齿如冰。手执玉如意，坐控琴高鲮。指麾若讲授，揖我谓我应。大道有坛陛，所□□级登。汝年故未耄，亢健侔霜鹰。乞汝九万笺，但勤攻剡藤。异日大罗天，后车许汝乘。西风萧萧凉，桐江碧澄澄。秘诀隐丹崖，古刻刓苍棱。万重云雾间，往问南山僧。"}