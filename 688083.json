{"id":"688083","title":"次韵冯伯昂见寄","dynasty":"明","author":"朱同","text":"君在高楼对山坐，我向蓬窗对山卧。湖山收雨作晚晴，山色满帘窗外过。茶烟石鼎松风远，半枕梨云春梦破。起来便作春山游，莫待早梅如豆大。钱塘江头看潮坐，钱塘江上听潮卧。潮声半夜捲海来，一霎雷霆枕边过。起来倚剑看青天，月光出海半轮破。笑问醯鸡瓮里天，岂知世上乾坤大。"}