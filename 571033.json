{"id":"571033","title":"六英歌","dynasty":"明","author":"符锡","text":"至人炼金液，拂拭瑶台居。青鸟不烦使，六英游自如。为问六英游，六英不可攀。洪涛倒海浮雪山，隐约仙人之华馆兮，日月照耀乎其间。左拂沉香亭，右瞰□壶岛。五岳誇洞天，恍焉觉卑小。请看桃李蒙春熙，晴霞散入仙源晓。仙源踣窅世莫穷，云水迢遥重复重。绮窗朱户映深竹，曲槛回廊荫古松。有时云中隐隐望花光，云是六英之仙子摇佩莲渚傍。行随双白鹤，坐对紫鸳鸯。纤手弄柔翰，繁弦响清商。南山愿祝君王寿，千秋长此进霞觞。进霞觞，奠邦域，昔日尝闻穆天子神骏游八极。后来服食者，纷纷竟何益。乃知大圣本无为，道本无为荷天祜。尚愿英谐恊凤鸣，雨旸时若昭兹土。"}