{"id":"71138","title":"览周左丞伯温壬辰岁拜御史","dynasty":"元代","author":"王逢","text":"华夷今代壹，畿甸上京遥。游豫寻常度，恬熙属累朝。六飞龙夹日，独角豸昂霄。御史箴何忝，贤臣颂早超。咨诹新境俗，观采众风谣。文用弥邦典，忠惟振宪条。执徐当景运，仲吕浸炎歊。愠解民心结，烦除圣念焦。雨工趋汛扫，市令薄征徭。大口欢移跸，庸关肃卫刁。缙云峰立晓，芗月水涵宵。徼道臣臣俊，清尘骑骑骁。豹沄严御鞫，驼象妥銮镳。仪仗真如画，车徒不敢嚣。侏言来部落，皮币贽荒要。岳牧恭迎舜，封人愿祝尧。六宫程缓缓，列寺思飘飘。丝袅双行鞚，璆鸣杂佩瑶。宝钿榆荚小，锦罽草花娇。绣袄珠甿络，香鬟玉步摇。婕妤辞并载，王母会频邀。拾翠深沙岭，梯虹复涧桥。天长躔北日，斗近建南杓。珍味高陀鼠，丹馨散地椒。庐儿分逐兔，土屋竞停雕。白貉衣温座，黄羊酪冻瓢。桓城金合沓，滦阙紫嶕峣。社稷尊王统，山河固庙祧。明明神爽降，秩秩礼文饶。宠遂光幽朔，畋同阅狝苗。蹛林酺已举，款塞福皆徼。棕殿三呼岁，枫墀九奏箫。祝融回酷暑，少昊戒灵飚。旧制先回垞，良辰次起轺。谢恩多帝胄，纪实得台僚。至治音俱雅，于皇德孔昭。相如惭禅议，谋父感祈招。蕞尔蕲兴祲，纷然颖煽妖。漕输横蜃鳄，衡祀缺勍萧。边警初传箭，军容半珥貂。荐添烽堠迫，有甚火云骄。衮服中垂拱，微垣外寂寥。几多遗鹤发，曾共望鸡翘。二洛遄通晋，三韩复入辽。不无双国士，正赖一嫖姚。求剑舟难刻，更弦瑟好调。扶颠须砥柱，拨乱岂刍荛。戎幕辞巢父，诗坛老伍乔。式瞻阿阁凤，驯止泮林鸮。并论公殊迹，吾知迈董菼。"}