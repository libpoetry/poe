{"id":"707638","title":"盆松","dynasty":"明末清初","author":"卢若腾","text":"吾儿学种松，不取长大干；植之以盆缶，列之于几案。手拟才如指，尺量尚歉半；只此眇小姿，堪作希奇玩。枝低不畏风，本固不忧旱；触目翠且苍，会心幽而粲。昨见移松者，百夫挥雨汗；高株培厚土，朝夕勤溉灌。惟恐根柢枯，况望凌霄汉；用意殊勿忙，安在游泮奂。儿趣较为优，老夫自赞叹。"}