{"id":"419974","title":"百字令 枕上闻鸡作","dynasty":"近现代","author":"邓潜","text":"此声非恶，怅漫漫、无旦几人惊觉。只我灯窗风雨夜，耐尽秋衾寒薄。大梦游仙，洪荒浩劫，久失刘琨约。群中孤立，老来清瘦如鹤。一自戢羽窗前，荒村树影，处处鸺鹠乐。惜尔一声天下白，难醒南朝妆阁。暗数更筹，遥催行李，茅店明蟾落。依稀警枕，大城还咽哀角。"}