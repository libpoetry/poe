{"id":"825282","title":"为邹怀西题郑子尹雪山樊图卷","dynasty":"清末近现代初","author":"郑孝胥","text":"经巢九卷诗，读之良已久。每观子偲序，可信视其友。平生何多能，处处见高手。论画诗已工，画更出其右。山形外阻江，筑砦势愈斗。依山数千灶，避乱足自守。左瞻峰稍高，其阴带林薮。居人耕山腹，历历挂千亩。此峰苟不据，高枕果安否？笔端饶苍秀，草草意转厚。大痴得遗法，甚稳定非偶。三诗集未编，隽若新脱口。才高学且称，谁继殆未有。"}