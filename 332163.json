{"id":"332163","title":"南浦·春水，用玉田词韵","dynasty":"清代","author":"曹贞吉","text":"新涨碧于天，近清明，做弄横塘晴晓。轻燕掠波圆，靴文细、一片曲尘谁扫。鱼梭织影，跳珠只似荷钱小。催雨东风寒又暖，绿遍长堤芳草。漫漫别浦潆洄，惊画船箫鼓，鸥眠未了。雁齿接红桥，渔庄远、何处鸣榔声到。断烟渺渺。斜川如带平芜悄。扑面杨花飞作阵，添入浮萍多少。"}