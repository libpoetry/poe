{"id":"660927","title":"仲弟允迪参议进表还取道归省江东酌别诗以送之","dynasty":"明","author":"罗钦顺","text":"公事粗能了，私情自合通。暂迂千里道，偏得一帆风。过我冬才半，趋庭日正中。金绯堂上下，桑梓屋西东。寿酒先春熟，华灯彻夜红。鹤鸣欣子和，埙起听篪终。燕贺逢迎数，牛眠洒扫恭。朱弦还雅调，玉树惬深衷。龙福三生石，玉山百丈峰。辙因乘兴远，诗为索题工。溪鸟群相狎，岩花漫作丛。旧游人渐减，新好趣应同。乡井虽云乐，官资亦颇崇。吾翁如月眼，贪看及民功。"}