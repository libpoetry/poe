{"id":"684275","title":"三月晦日出郊游衍偶诵唐人诗三月正当三十日因用为起","dynasty":"明","author":"王立道","text":"三月正当三十日，又骑款段出城南。欲赋送春诗未得，柳溪花径遍相探。三月正当三十日，夕阳欲尽乱啼鸠。榆钱铺地应无数，买得春光几许留。三月正当三十日，把酒题诗兴不悭。汀洲芳草不归去，留得春光总是閒。三月正当三十日，莺声如倦复如愁。绿杨拂地花成雪，断送春风也白头。三月正当三十日，馀春零落入风尘。閒过岁月不知老，失却莺花转觉贫。三月正当三十日，一春又向客中过。薜萝已负沧洲约，騕袅空怜白玉珂。三月正当三十日，落花寂寂对閒门。莫言春尽浑无事，分菊移葵事更繁。"}