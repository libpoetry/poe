{"id":"911708","title":"喜雨","dynasty":"宋","author":"杜范","text":"凄其望云汉，旱饥何频年。去岁秋后雨，沟壑仅少年。春耕问菑畬，馌妇多嘉言。夏耘喜优渥，驿驿生翠烟。不雨宁几日，已复忧亏愆。伤弓慨心事，过计乃不然。风雷变俄顷，肤寸速九天。夜坐听倾倒，朝起望渺绵。时哉此甘霔，不后亦不先。我无负郭资，墨突非所怜。但愿时丰登，有粟均里廛。岁晚称寿觞，一笑生春妍。彼苍其或者，副此心拳拳。拜赐盈百室，敬诵良耜篇。"}