{"id":"215066","title":"寄题淳安陈令君读书林","dynasty":"宋代","author":"吴儆","text":"能吏事深刻，商利谨毫釐。俗吏趋期会，簿书自羁縻。寥寥弦歌声，千古空余思。还淳山水邑，令君丘壑姿。邑民本无事，君亦何所为。治已物自治，化行风荐移。君复何所欲，读书常不足。拄腹五千卷，插架三万轴。曾未出毫芒，万室已蒙福。堂东松竹林，昔时閟荒榛。堂中灯烛光，昔时照红裙。今何声吾伊，萧萧风雨晨。问君有社稷，亦复有人民。奈何独自苦。学道则爱人。"}