{"id":"1045797","title":"送曾尉赴汉初","dynasty":"宋","author":"吕陶","text":"前年到官殊未久，君亦东来为我友。握手一笑万愁宽，平日语言期白首。山深县僻庶事荒，虽植嘉苗半稂莠。我无长术刬芽檗，坐见斯民颜甚厚。君有豪才生显家，未涉要津甘五斗。巳将客意同休戚，复视世途均好丑。咄嗟吾属皆壮年，当学古人所无苟。劳生险易固多岐，未必功名垂不朽。自知物理难揆量，惟励身规务恃守。丈夫实蕴四方志，方虔君命方趋走。崎岖一邑勿云远，赤子欢迎如父母。铜梁春晚亦开花，猛驾归轩会文酒。"}