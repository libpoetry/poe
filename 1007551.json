{"id":"1007551","title":"官廨凉夕醉成","dynasty":"宋","author":"董嗣杲","text":"湓江城里九江驿，今作分司主人宅。我脱富池榷茶责，借住宽閒忘主客。移栽庐山竹半百，障得西厢斜日赤。西风摇影失半壁，梦觉只疑泥土窄。呼酒当天聊复适，说诗正可凉风夕。银河万顷镕琼色，旷放莫名狂太白。留此亦好归亦得，免使向人说离拆。月明酒醒尘绝迹，直欲骑鲸泛空碧。"}