{"id":"727160","title":"效阮公诗十五首","dynasty":"南北朝","author":"江淹","text":"岁暮怀感伤，中夕弄清琴。戾戾曙风急，团团明月阴。孤云出北山，宿鸟惊东林。谁谓人道广，忧慨自相寻。宁知霜雪后，独见松竹心。十年学读书，颜华尚美好。不逐世间人，斗鸡东郊道。富贵如浮云，金玉不为宝。一旦鹈鴂鸣，严霜被劲草。志气多感失，泪下沾怀抱。白露淹庭树，秋风吹罗衣。忠信主不合，辞意将诉谁。独坐东轩下，鸡鸣夜已晞。总驾命宾仆，遵路起旋归。天命谁能见，人踪信可疑。飘飘恍惚中，是非安所之。大道常不验，金火每如斯。慷慨少淑貌，便娟多令辞。宿昔秉心誓，灵明将见期。愿从丹丘驾，长弄华池滋。阴阳不可知，鬼神惟杳冥。暂试武帝貌，一见李后灵。同情沦异物，有体入无形。贤圣共草昧，仁智焉足明。变化未有极，恍惚谁能精。若木出海外，本自丹水阴。群帝共上下，鸾鸟相追寻。千龄犹旦夕，万世更浮沉。岂与异乡士，瑜瑕论浅深。夏后乘两龙，高会在帝台。荣光河雒出，白云苍梧来。侍御多贤圣，升降有群才。四时有变化，盛明不徘徊。高阳邈已远，伫立谁语哉。昔余登大梁，西南望洪河。时寒原野旷，风急霜露多。仲冬正惨切，日月少精华。落叶纵横起，飞鸟时相过。搔首广川阴，怀归思如何。常愿反初服，闲步颍水阿。宵月辉西极，女圭映东海。佳丽多异色，芬葩有奇采。绮缟非无情，光阴命谁待。不与风雨变，长共山川在。人道则不然，消散随风改。少年学击剑，从师至幽州。燕赵兵马地，唯见古时丘。登城望山水，平原独悠悠。寒暑有往来，功名安可留。扰扰当途子，毁誉多埃尘。朝生舆马间，夕死衢路滨。藜藿应见弃，势位乃为亲。华屋争结绶，朱门竞弹巾。徒羡草木利，不爱金碧身。至德所以贵，河上有丈人。华树曜北林，芬芳空自宣。秋至白云起，蟪蛄号庭前。中心有所思，虚堂独浩然。安坐咏琴瑟，逍遥可永年。假乘试行游，北望高山岑。翩翩征鸟翼，萧萧松柏阴。感时多辛酸，览物更伤心。性命有定理，祸福不可禁。唯见云际鹄，江海自追寻。夕云映西山，蟋蟀吟桑梓。零露被百草，秋风吹桃李。君子怀苦心，感慨不能止。驾言远行游，驱马清河涘。寒暑更进退，金石有终始。光色俯仰间，英艳难久恃。至人贵无为，裁魂守寂寥。唯有驰骛士，风尘在一朝。舆马相跨跃，宾从共矜骄。天道好盈缺，春华故秋凋。不知北山民，商歌弄场苗。"}