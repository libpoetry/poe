{"id":"977823","title":"贺新郎 钱郭府判趋朝","dynasty":"宋","author":"徐鹿卿","text":"解组轻千里。趁朝来、风高气爽，波平如砥。试问馀恩深几许，江阔秋清无底。看两径、棠阴舞翠。明月归艎轻似叶，只梅花、香里诗千纸。端不愧，西江水。谪仙才气兰亭字。更清姿雅度，修竹长松标致。官职几人曾此过，萱草春风谁似。任彩服、蹁跹娱戏。去此云霄真一握，算令公、勋业浑馀事。中书考，从今始。"}