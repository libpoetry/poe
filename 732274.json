{"id":"732274","title":"苦寒行","dynasty":"清","author":"朱鹤龄","text":"顼帝寒威何酷烈，东南地维迸将裂。太湖坚冰百丈深，鱼龙潜窜重阴穴。千村惟见冻凝云，万顷不闻涛喷雪。西风日吼天地昏，估客渔翁往来绝。瘦日隐见无晶辉，钟山烛龙光欲歇。虽然阴气终回旋，可忍罢民重酸切。官税榜笞髓已枯，天行严凛骨还折。时闻艇子陷冰围，绝炊陨命鼋鼍窟。兼之茆屋僵赤肤，妻儿号寒忍呜咽。嗟乎彼苍何梦梦，水旱频仍不堪说。复见杀气东南行，灾沴荆吴恐仍结。君不见千户封五陵侠，软裘快马出京阙。谁信无衣叫寒月。"}