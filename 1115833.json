{"id":"1115833","title":"峡山寺竹枝词五首","dynasty":"宋","author":"杨万里","text":"峡里撑船更不行，棹郎相语改行程。却从西岸抛东岸，依旧船头不可撑。一水双崖千万萦，有天无地只心惊。无人打杀杜鹃子，雨外飞来头上声。龟鱼到此总回头，不但龟鱼蟹亦愁。底事诗人轻老命，犯滩冲石去韶州。一滩过了一滩奔，一石横来一石蹲。若怨古来天设险，峡山不到也由君。天齐浪自说浯溪，峡与天齐真个齐。未必峡山高尔许，看来只恐是天低。"}