{"id":"704702","title":"春日怀刘佥宪三首","dynasty":"明","author":"薛瑄","text":"千里关河归故邑，两年风景忆虚庵。郢中白雪知谁和，爨下清琴想自谙。君拥霜台名未已，我伤风木意难堪。近来几欲裁书寄，春雁其如不向南。南望中州有所思，山川回首岁华移。早春京索衔杯处，晚岁崤函驻马时。月满覃怀陪款语，霜清河朔寄新诗。旧游一一成追忆，此后相逢更有期。虚庵事业久砻磨，宪府乘骢岁月多。已见风霜清郡邑，况闻词赋动关河。几回邂逅情如旧，两载相思意若何。自古中州多胜迹，拟从飞盖尽经过。"}