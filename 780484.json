{"id":"780484","title":"青山湿遍","dynasty":"清","author":"周之琦","text":"瑶簪堕也，谁知此恨，只在今生。怕说香心易折，又争堪、烬落残灯。忆兼旬、病枕惯懵腾。看宵来、一样恹恹睡，尚猜他、梦去还醒。泪急翻嫌错莫，魂销直恐分明。回首并禽栖处，书帏镜槛，怜我怜卿。暂别常忧道远，况凄然、泉路深扃。有银笺、愁写瘗花铭。漫商量、身在情长在，纵无身、那便忘情。最苦梅霖夜怨，虚窗递入秋声。"}