{"id":"175801","title":"偶步·郁郁思淫滞","dynasty":"宋代","author":"刘子翚","text":"郁郁思淫滞，振衣聊萍游。云晴霄宇丽，绿暗川原幽。伫步时引顾，心期叹无俦。路逢荷犁翁，笑我独何求。趋尘顾叩之，弃去不少留。心知所言非，龃龉自惭羞。归来面空牖，默坐穷其由。达人隆广度，曲士尊偏谋。临岐每易惑，怨已识未周。行藏命也夫，吾非斯人流。"}