{"id":"1131084","title":"游龙门诗十二首 宝应寺","dynasty":"宋","author":"韩维","text":"林峦若无路，钟磬时出谷。凿石排僧龛，研金画佛屋。日没上方夕，明灯满云木。远人乘化往，生死不为累。肖象即当年，忘言非翼世。一奠祠下觞，清风肃然至。萦回陟云根，结构出石面。河倾八滩恶，野豁两崖断。旷然怀抱开，举酒临壮观。贪奇忘我劳，上上不复省。穷游尽人迹，却立看佛顶。日暮不忘归，青山满烟景。林深寺独在，谷转路犹邈。徐行出万木，斗起造双阁。一践清凉境，始知人世浊。日照香刹端，风生石门下。精诚或有祷，嘉况如可把。安得飞片云，坐看灵泽洒。兹亭何岧峣，下瞰伊与洛。惟昔定鼎地，绝云飞观阁。姬公安在哉，气象空回薄。许公读书地，尘像一来拂。门掩僧不归，檐低燕飞出。高人不可见，石塔镇寒骨。陟径凡几盘，坐堂聊一息。龙去空旧岩，崖崩有遗石。不见林下僧，鸟啼山寂寂。伊人没已久，溪溜亦如线。淳风揖老僧，清阴坐春院。始晤入山深，幽林鸟声变。我从南岭来，引辔下云木。不知溪流处，但见翠满谷。凉叶覆山泉，脩篁翳茅屋。李公旧林壑，及此与几授。清泉流不竭，密竹老逾秀。我惭疏野人，来值溪花后。"}