{"id":"790082","title":"杜康墓踏秋谢高荦生招饮","dynasty":"清","author":"汪廷桂","text":"酒酣放步踏青山，奚囊未许秋风间。出笼野鹤不受缚，萧然行经非人閒。杜康池上满秋草，芒鞋落地青莎倒。石碣深深不可扪，清冷一曲芦花老。先生造酒复善饮，放杯一旦事沈寝。朝霞夕霏千载红，芙蓉城郭空如锦。何不破醉淩波来，十千沽酒相徘徊。区区餔歠我亦解，拍肩把臂糟邱台。先生不醒我亦醉，树根路入斜阳坠。眼前樵牧都忘机，短犁比犊耕山翠。竹林深处持竿人，钓钩不直衔金鳞。买归烹治复置酒，陶然留作无边春。"}