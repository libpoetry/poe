{"id":"985072","title":"再用前韵","dynasty":"宋","author":"郭印","text":"少年读书时，人谓未可量。及乎泛官海，慄慄乘危航。帆开风不顺，四望何淼茫。为郎首已白，安能笑冯唐。缅观乾坤大，分明一战场。何异两虎斗，大小终死伤。所嗟在诛求，舐米不止糠。穷氓愁叹声，深秋听蛩螀。皇穹未悔祸，尚纵兵戈猖。遂令四海人，冥行日伥伥。得非宿世业，今生来共偿。否极泰自至，君臣严陛堂。肯为阮籍醉，忍效接舆狂。似闻申甫生，天遣佐宣王。一展活国手，疾危救在肓。庶几富斯民，家家有馀粮。"}