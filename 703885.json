{"id":"703885","title":"李伯襄吉士以诗来讯兼订罗浮之约赋此奉答","dynasty":"明","author":"韩日缵","text":"禁苑同游日，情亲即匪他。风期常自许，雪夜每相过。并榻芸侵幌，联镳柳拂珂。无涯千古意，别后竟如何。君卧碧山庐，予归帝里初。三年怜久客，十亩赋同车。室迩人仍隔，书来岁逼除。喜闻双玉树，云干已扶疏。探奇闻有约，已报罗浮君。日吐晨曦彩，峰留夕霭云。竹皮长似绣，梅蕊正扬芬。善待腾霄侣，来飞掷地文。"}