{"id":"829774","title":"五福降中天 寿季吾","dynasty":"清末近现代初","author":"赵熙","text":"眼中年少今都老，将杯起为君寿。江渎消凉，汾阳纳祜，炯炯一星南斗。泸川旧友。似满地飞花，一池春皱。廿载桑田，岁寒几个誓相守。芙蓉城里过夏，小凉吹夜雨，香遍红藕。碧玉当家，朱云受学，鹤料养饥还够。荣州退叟。笑饭颗山中，笠边人瘦。若访桃源，好花分半亩。梦华可记东京录，当年保安同住。赶路通州，浣花别墅，曾醉生朝甲午。秋风路阻。便卅载西风，梦萦秦树。到老谁知，更寻黄蘖苦中苦。横流沧海立足，落红三月晚，君又初度。一卷埋头，万山吹角，白发几回重聚。偏忘寿汝。约城北徐公，武侯祠去。浮白山青，寸心持万古。如将五十吟诗例，君今十年还欠。平远山光，英华文苑，名字性情都占。桑田万感。付一卷人间流转嗤传。史上生涯，六朝南北在心坎。花朝才过一月，少城春未老，初度皇览。竹屋家风，草堂人日，一奏小秦王犯。茶香夜槛。笑古画娱宾，镜边人念。长命双杯，醉霞红照脸。"}