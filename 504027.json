{"id":"504027","title":"送武昌太守王德芳入觐","dynasty":"明","author":"管讷","text":"今代论多士，如公复几人。风姿珠树皎，文采凤毛新。礼乐名家子，衣冠上国宾。抚绥民若子，发擿吏如神。案牍从今简，闾阎复古淳。儒宫储万卷，市肆集千缗。黍稌村村雨，桑麻处处春。贤声清有迹，善政美无伦。客愿依刘表，人思借寇恂。歌谣登郡乘，论议动朝绅。远过龙河上，终归凤沼滨。天颜恒眷顾，国政每咨询。何幸遭逢盛，应知属望频。行当调鼎鼐，特为展经纶。"}