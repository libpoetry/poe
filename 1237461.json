{"id":"1237461","title":"常宁刘百户园林","dynasty":"元","author":"傅若金","text":"颇爱将军第，幽同处士园。石浮春雨翠，溪抱夕阳暄。虎韔空悬壁，熊车数过门。遥疑花树底，鸡犬近仙源。少壮从戎事，归休遂野情。鹖冠时自著，龙剑夜犹鸣。竹下思羊仲，瓜前感邵平。知君纵幽赏，心已薄浮名。春日名园好，常时俗客稀。树间斜引径，花外别开扉。沙鸟随行熟，池鱼上钓肥。往来祇适兴，出处已忘机。"}