{"id":"180509","title":"游南嶂同孙信道","dynasty":"宋代","author":"陈与义","text":"遥瞻南嶂深复深，双崖与天藏太阴。青鞋济胜不能懒，踏破积雪穷崎嶔。空中朽树抱孤筱，无窍苍壁生横林。孤禽三叫危石裂，欲返未返神萧森。磴回忽然何处所，当面烟如翠蛟舞。石门泄风无昼夜，古木截道藏雷雨。丹丘赤城去几许，下视人间足尘土。放身天地不自知，导以龙蛇翼熊餐。山中异事记今晨，杖藜得道孙与陈。"}