{"id":"644674","title":"脩德以诗寄次韵","dynasty":"明","author":"方孝孺","text":"藜羔淡无和，腐粟舂难圆。羞将馈俗宾，欢笑置子前。子岂乏粱肉，对之每欣然。云胡恐费我，来往动经年。子行信劳止，吾道良足怜。深期挹嘉话，不必枉华笺。抱痁百日卧，欲言无与朋。敦敦守一床，鬓脱影如僧。岂惟形容悴，智识无由增。视此不弃捐，子心一何弘。细人忘名轧，俗士为利懵。孰能使余慕，君子固有恒。营营苟得者，忍以利易生。徇欲遂忘反，捐躯匪其情。古人崇仁义，讲切极粹精。于斯弗自得，猩狖垂绅缨。贵有不足怀，贱有不足轻。景公徒千驷，子真岂其卿。"}