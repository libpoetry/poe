{"id":"380035","title":"沁园春·独坐","dynasty":"清代","author":"赵庆熹","text":"独坐无聊，衫欹帽侧，回肠断时。算合侬消受，原非薄命，无人可忆，不道相思。黄月初斜，青灯欲灭，酒醒谁家笛一枝。魂消煞，便东阳不病，也瘦腰肢。怜他小草菤葹。奈乱摆西风力不支。想身如药裹，拈来便苦，心同蜡烛，积久成痴。柳性缠绵，梨魂潦草，抵死眠蚕总有丝。红衾冷，把泪冰湿透，除枕谁知。"}