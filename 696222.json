{"id":"696222","title":"次韵平阳方懋学秋夜客怀","dynasty":"明","author":"罗钦顺","text":"坐阅芝兰长谢庭，几番时雨又秋晴。流萤影度乡心切，老鹤声回客梦清。屋里琴书浑冷落，眼中星斗却分明。还山自是寻常事，问取鹏抟九万程。一叶飘黄下碧柯，羁怀强半属诗魔。山围晚市风尘合，月满秋庭草露多。宾主东南原自美，才华西北定谁过。玉泉金井深千尺，汲引无能奈若何。"}