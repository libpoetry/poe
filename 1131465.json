{"id":"1131465","title":"和汉老弟见寄二首","dynasty":"宋","author":"虞俦","text":"平安一雁带书来，顿解愁肠日九回。珍重梅花还庾岭，别离杨柳自章台。宦情落落思三径，世事悠悠付一杯。桃李河阳无好手，南坡随处剩栽培。王式当年本不来，送涂未远径须回。自怜白璧频遭剑，何许黄金更筑台。夜榻对眠空抚枕，寒炉孤坐懒持杯。权门气燄堪薰炙，况是无资与瓮醅。"}