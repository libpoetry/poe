{"id":"1213571","title":"黄鹤楼歌","dynasty":"元","author":"陈孚","text":"嶪嶪乎，黄鹤之楼兮，突起乎，天之东南。吾不知其几百尺兮，踞石磴而仰望，眩金碧之耽耽。手扪星汉如可近，但见天飙吹发寒鬖鬖。瞿唐三峡之波涛，汹涌訇击而下兮，雷声怒撼于江潭。忽绕城以北汇，净若万顷之清蓝。楚山数点鸾腾蛟跃兮，碧影倒浸乎烟岚。残霞似落未落兮，蒲猎猎以风偃，柳袅袅以露含。武昌亭台一千万，瓦光参差浮楩楠。下视十二之衢兮，炫服士女东西行者，藐蠕蠕之吴蚕。黄鹤之仙人，霓冠青瑶簪。御绛旌于列缺倒景兮，偶见我以大笑，欲驻我之征骖。攀东溟之博罗曜，折西极之优钵昙。饮我以蒲萄鸭头之绿兮，侑以洞庭之苍柑。洞庭帝子鼓轩辕之瑟兮，舞干戚而撞宫函。白也挟赤鲸以旁睨，崔颢怩缩而不敢以谈。浩浩乎万丈之气兮，长虹横空夭矫而方酣。下蟠黄之舆，上斡玄之堪。安得挽招摇以酌元气兮，妙太极而函三。慨彼在昔如焚如惔。陶司马之狂悖，庾大令之贪惏。鹦鹉之洲何罪而戮，赤壁之矶何功而戡。吾岂若二三子斲昆崙之璞兮，轻蹈夫太阿之镡。飞来兮黄鹤，跨汝从兮彭聃。"}