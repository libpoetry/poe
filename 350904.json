{"id":"350904","title":"十二时·吴门金孝充来觅妓侑酒","dynasty":"清代","author":"董以宁","text":"孝章自是难兄也，更有孝充难弟。盖向者、吾闻之矣。今日过予投刺。还恐高轩，空题凡鸟，倒着中郎屣。相揖后、喜接高谈，杏雨梧风，都在君家麈尾。更爱君、唐诗晋字，兼善画图酒史。席上挥毫，樽前顾曲，易得佳人意。奈无端邂逅，柔乡空在梦里。幸衣肖、白衣红袖，将我于中位置。但怪座中，一般奇事，向我称才子。且满斟高唱，试尽欢焉而已。"}