{"id":"1109804","title":"赠别","dynasty":"宋","author":"华岳","text":"惆怅长亭叹别离，送君东去望西归。落花也似知人意，沾定春衫不肯飞。雕鞍欲上又重留，约我归期九日秋。别酒不沾襟上泪，双娥无处着离愁。挨定青骢不肯骑，征衫褪领又重提。柳风吹不断行色，更倩柔条绊马蹄。娇羞犹记别时言，教我春衣尅可单。说与苍头浑忘□，晓来真个作轻寒。"}