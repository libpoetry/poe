{"id":"1114324","title":"和董端明大野渔父图","dynasty":"宋","author":"李弥逊","text":"一叶扁舟漾广津，无心鸥鸟远亲人。蘋蓼岸，静投纶，危坐初无一点尘。钓艇夷犹一苇横，烟波万顷寄馀生。春雨歇，暮霞明，零乱溪花堕玉英。撇棹归来起暮凉，乐哉谁复慕轩裳。横短笛，罢鸣榔，红藕花繁作阵香。木落渔村载酒过，绿波萍藻鳜鱼多。拚醉饮，尽颜酡，不负平生笠与蓑。玉树琼田瑩骨清，短篷飘洒动吟情。鱼换酒，乐升平，闻道君王日圣明。卧月眠风乐有馀，蒹葭处处钓重湖。斟鲁酒，鲙鲈鱼，一片家风入画图。"}