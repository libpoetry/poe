{"id":"673804","title":"怀湘歌","dynasty":"明","author":"左国玑","text":"近竹先生爱修竹，常在深林玩幽独。恨不同生湘浦中，此身化作苍筤玉。稚子才生锦苞束，凤梢未展烟霄绿。可是谁收嶰谷枝，先生已入横吹曲。秦娥一去几千年，两两随鸾向远天。綵云落漠无消息，祇有遗恨与世传。于今笋长摩霄汉，怀湘未识先生面。月想云疑梦里魂，风号雨泣湘江岸。波寒七泽烟光乱，洞庭瀰望君山断。叹尔湘妃共此心，至今斑竹临江见。我也同为失怙人，俱从少小作穷民。九泉无路追英魄，千古常悲暗损神。君不见申生不辩遭谗肉，伯俞泣杖何曾辱。膝下宁为效死儿，人间不作无情物。"}