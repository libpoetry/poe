{"id":"1117069","title":"溯潮二首","dynasty":"宋","author":"苏辙","text":"潮来海若一长呼，潮去萧条一吸馀。初见千艘委泥土，忽浮万斛溯空虚。映山少避曾非久，借势前行却自如。天地尚遭人意料，乘时使气定粗疏。疋练萦回出海门，黄泥先变碧波浑。初来似欲倾沧海，正满真能倒百源。流蘖飞腾竟何在，扁舟睥睨久仍存。自惭不作山林计，来往终随万物奔。"}