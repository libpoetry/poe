{"id":"534697","title":"隆中","dynasty":"明","author":"尹台","text":"言怀卧龙叟，思窥三顾庐。行徒肃车马，遂出襄樊墟。群山何峻?，树木纷萧疏。隆中盘绝险，曲折回行舆。披莽延邃历，仄趾遵岩圩。攀扪陟中巘，始若承门除。址迹辨髣髴，径磴交阴渠。浏浏六角井，瓦甓中堙淤。往事既沉泯，巨庙空翼如。惟昔贤杰人，匡济偃穷居。躬耕辞乱世，匿景逃空虚。时哉不我与，逍遥乐只且。岂复慕闻达，意足无愿馀。桓桓汉先主，英略本夙储。神知既相授，感会风云舒。屡驾讵言枉，数论心已抒。奇功从此奋，大业同策驱。志存六合抚，力褫群魄沮。炎命虽中殄，厥义彰简书。咄哉鄙俗士，噆议徒呿嘘。不观成败理，愚哲并草苴。徙倚当世故，三叹弥愁予。"}