{"id":"684741","title":"何夕","dynasty":"明","author":"王彦泓","text":"几年无路望容辉，一笑尊前泪溅衣。惆怅不知今夕是，相怜中罢阿谁非。传闻怨句吟千遍，试抱愁腰瘦几围。同出向来盟誓看，袖香浓蚀字依微。破镜清光又一规，眼前人似旧人希。画图点染王嫱去，书籍飘零蔡琰归。烟径宛然双碧树，月痕依旧半红扉。当年光景当年语，历历重寻露满衣。香风吹至又吹还，一摺银屏万叠山。别院易耽千日闷，并房难耐半宵闲。频看昨夜新圆镜，更赠婴年旧弄环。白昼未堪同笑在，隔窗贪听佩珊珊。毡车轣辘送离鸾，雨泣萧郎路左看。带缚箜篌归去早，手提金缕出来难。寄书红纸饶千幅，买路明珠用一箪。百计觅将方便在，勿辞良夜犯春寒。"}