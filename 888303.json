{"id":"888303","title":"和蜡梅诗","dynasty":"宋","author":"吴则礼","text":"江边一树垂垂花，酒杯曾觅黄公家。谁教五出作黄蜡，六出休论属尤物。鼻端有窍侬自知，群儿空诵诗人诗。天公与花不与叶，要遣孤芳作超绝。缅怀南徐江上山，醉入梅花海中眠。梅花乱落青鸟去，大是天公送君句。天公定不辜吾人，蜡梅句法聊付君。禅床僧几梦吴越，煮菜从来满斋钵。"}