{"id":"1002036","title":"寄题刘永年桂堂","dynasty":"宋","author":"曾丰","text":"四时之气秋气清，月之掬之水中精。四时之月秋月明，桂之掬之木中英。沆瀣蒸开黄烂熳，分似群仙清鼻观。君家谁会术之幻，乘夜入月移此粲。微风透帘日透窗，老叶弄缥花弄缃。翁在中央季在旁，读万卷书字字香。颤阏四开香入髓，薰融人欲发天理。鲤伋点参贤父子，传芳后叶殊未已。一枝五枝聊自诡，郤家窦家勿相侈，刘家正恐不免耳。"}