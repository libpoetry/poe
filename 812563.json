{"id":"812563","title":"夏忠靖原吉","dynasty":"清","author":"严遂成","text":"太液池东燕赏优，翠炉银瓮玉垂钩。古来工魏何曾死，人说成周未是仇。曲逆能言钱谷数，昌黎不与大颠游。手书口答无虚日，黄发三朝倚老谋。川遥榆木望圜扉，谏采金珠速赈饥。馔赐大官尝橐糗，羹翻小吏污朝衣。刑书辍笔欧阳似，禁夜闻铃伯玉非。民力东南今不竭，三江既入水田肥。"}