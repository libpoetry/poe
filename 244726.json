{"id":"244726","title":"黄西有以清江李侯书来袁见招不果就既去西有","dynasty":"宋代","author":"赵文","text":"地僻谷自淳，此世有羲轩。行携二三子，读书秋树根。不拟山水窟，忽枉君侯轓。携持贵人意，仆口不惮烦。居然寒谷底，暖以扶桑暾。是时花正浓，主客共清樽。欣闻结驷盛，下贲穷巷原。恍如神仙人，谒入晋贺元。旧谷虽可记，白发各已拚。细论别来事，感怆将何言。愁予守破研，石田疲老犍。羡君行万里，天宇横孤鶱。唯思山林寂，颇厌朝市喧。夔州华发女，欲嫁谁能昏。堂堂李元礼，今代真龙门。胸中有人物，荦然剖篱藩。好春播伊耆，神火惊陆浑。词章轶唐人，天马出大宛。翰墨掩晋代，凤翥龙蛇奔。如何肯下顾，草间麞与猿。殷勤远赠我，一纸春风痕。空中实自愧，在上安敢援。坐对大将军，有虱不得扪。岂不念长饥，终恐成素飱。故人有宿诺，未敢覆手翻。泫然还明珠，甘此烟雨村。寄谢河阳公，敢当石与温。愿公茂功业，南国资于蕃。行当从公归，衮绣相府尊。嗟我与夫子，结契在仍昆。新知犹可乐，宿好况弥敦。中肠未抒写，别涕已潺湲。行行一尊酒，相送玉溪源。自从别君来，夜瞻太微垣。可怜一寸心，摇摇风中幡。采采涧边蒲，欲扣黄堂阍。行窥溟渤大，讵止云梦吞。省穑不堪用，愧我小国蘩。奈何疲津梁，卧病守一墩。欲往未可必，叹息谁与论。大哉天地德，六合回春暄。向来作诗祸，荡涤从此番。"}