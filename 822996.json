{"id":"822996","title":"阳春曲 熏笼","dynasty":"清末近现代初","author":"赵熙","text":"织香筠，煨宿火，椒眼巧于珠络。消受十分春，银荷外，镇日相守翠云幕。不成孤酌。新上脸桃花浓萼。同是一片冰心，者温存小红方觉。坐清漏南宫，罗巾单薄。谁化得春冰泪落。窗前馀灰拨处，印鞋尖缓步妆阁。猧儿解伴寂寞。甚暗里钻人裙角。秪深夜撇了冬郎抱，怎生睡著。"}