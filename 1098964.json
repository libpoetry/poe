{"id":"1098964","title":"薄薄酒三首 其一","dynasty":"宋","author":"张侃","text":"薄薄酒，解愁颜。丑丑妇，胜居鳏。但有粗缯大布包裹了，争羡危冠华服伛偻趋朝班。就令真封定远侯，何如生入玉门关。苏秦富贵却输负郭二顷，管叔兄弟恨不茅屋三间。张公厚葬保首领，嵇康养生诛市阛。亡羊未易较臧谷，争地适足誇触蛮。锦衣未暖沐猴败，仙舟无耗鲍鱼还。狂谋正使鬼笑，薄命岂坐天悭。不须乞镜湖三百里，不须买莲峰一半山。穷达忧乐付与三万六千日，但恐一生辛苦不若一生閒。"}