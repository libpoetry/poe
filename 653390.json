{"id":"653390","title":"吴汝辉任月山公子醉归图","dynasty":"明","author":"张宁","text":"清秋灏气连山区，贵游子弟行相娱。崇光艳色凌丘隅，景物似与寻常殊。文鱼泳跃珍禽呼，金池琼岛周模糊。老树眩若红珊瑚，被服绮丽云霞敷。冠履美好玉带纡，雕鞍宝马交通衢。青黄赤白紫驳卢，骥騄骝駥騋騊駼。矫如游龙捷飞狐，一一尽是千金驹。上骑五色馀仆夫，窄襟短后缨曼胡。矬帻隘袖杂裯襦，锦囊绣襆垂流苏。武仪文具步技俱，负乘总是苍头奴。想当初筵列行厨，新丰美酒千斛沽。兴来一饮三百壶，出门初旭归及晡。去已矜肆归豪粗，一人醉俛先群徂。一人却顾回头颅，一人偃促思长驱。一人酣偻如曲瓠，中有甚者双夹扶。垂首鞠背同擒俘，行从辐集高阳徒。瓶倾罍罄恣啜餔，叫呶突兀口嗫嚅。蹙立睥睨行连?，攀鞍捋臂掀长须。前不辟人后不趍，溷亵不异鸡与凫。月山老手写此图，无乃作鉴昭蒙愚。诗书明训慎勿孤，一日湎丧终身污。君不见嘉宾式燕醉若拘，五陵游荡无时无。"}