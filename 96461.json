{"id":"96461","title":"寄王谦仲周子充丈","dynasty":"宋代","author":"赵蕃","text":"吴蜀三分地，沅湘合水流。鱼鰕今岛屿，兰茝旧汀洲。逾月雨连昼，莫春风送秋。湿桑蚕饿死，坏种谷漂浮。弊屋无乾处，呈嗟几日休。事多徵放逐，文欲号穷愁。惧祸初求免，兹行重失谋。官曹待符檄，食事指衣裘。淹速空占服，行藏漫倚楼。生涯纵草草，行路胜悠悠。弟妹怀天末，梦魂栖浪头。何当得散号，从此具归舟。特达非无仗，迍邅自过忧。禁庭敦宿契，枢府记乡州。几遇长安使，频蒙礼翰投。虽狐悬釜煮，且益破囊收。忧禹思由溺，阿衡任内沟。岂伊侪子弟，而俾堕拘囚。霄汉瞻归雁，波涛羡没鸥。怀哉上南斗，去矣事西畴。"}