{"id":"240636","title":"移竹·借宅开小轩","dynasty":"宋代","author":"王之望","text":"借宅开小轩，自移一丛竹，悠然北窗下，意色都不俗。晴影终日幽，风声杪秋肃。最怜疏雨过，会有白云宿。深培畏不寿，静对殊未足，主人已虚心，坐客亦青目。四村多修篁，玉立森如束。不为人所爱，况复困斤斸。天姿奚优劣，地远悬荣辱。物情岂固然，世事同一躅。何当寻怪石，小垒傍寒绿。要收山林趣，密置轩槛曲。西峰谩多寄，吾方倦遐瞩。"}