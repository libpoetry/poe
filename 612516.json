{"id":"612516","title":"寿总宪袁聚霞翁八十一","dynasty":"明","author":"邓云霄","text":"南极星连牛女近，东莱山涌渤溟长。羊城昔号神仙窟，桂水今开翰墨场。既邻勾漏烟云杪，又接罗浮紫翠旁。水碧沙明相映秀，地灵人杰互呈祥。崧岳降神来上界，岁星谪籍在南方。霞标远纵天中步，蟾阙先攀月里香。作宰和风吹麦秀，行春雊雉集柔桑。露盈百里栽花满，云起双凫逼汉翔。听讼棠阴思召伯，埋轮都下惮张纲。骢散五花鸣玉勒，冠高一角耸神羊。直气人传殿上虎，威声先走道旁狼。回天大力垂青史，焚草高斋挂皂囊。官有转移仍服豸，台分内外总飞霜。辕门鼓角声偏壮，玉帐旌旗气倍扬。挥斧将坛催插羽，提兵蛮部促擒王。曾闻归燕巢林木，重见衣鸿足稻粱。氛祲万山消瘴疠，妖星千里落锋铓。吉甫文臣兼武备，伏波辟土更开疆。荆楚藩篱撑半壁，滇黔衽席倚全匡。军中韩范收犀甲，沼上夔龙待雁行。屹屹擎天标玉柱，迢迢渡海架金梁。谁云薏苡为怀宝？顿忆莼鲈返故乡。侯印未酬班定远，丰碑空纪杜当阳。囊俸只留田种福，籯金还置墨为庄。诸郎各振青云翮，老子宜开绿野堂。白发双吹鸣凤管，碧溪独敞卧龙冈。种成花柳如韦曲，植就蘅兰类楚湘。贺燕几回翔舞袖，迁莺百啭巧调簧。翚飞杰阁遥侵汉，尘隔仙居若望洋。半掩筠帘烟外榭，轻摇桂楫月中航。烂柯对客频敲局，垂饵临溪或钓璜。报道蒲轮征宿老，宜登枫陛辅新皇。非缘白鹤能留驾，为厌红尘懒束装。小草出山嗤孟浪，古松幽壑保贞刚。时礼空王翻贝叶，静看仙箓检砂床。香粳屡施斋僧饭，明水频供浴佛汤。閒戴星冠裁月帔，更烧丹灶构瑶房。熊经浩气随流转，龟息元神谨伏藏。奼女黄婆供仆役，交梨火枣作糇粮。金茎细咽三天露，石涧冥搜九节菖。不向马鞍矜矍铄，任持鸠杖纵徜徉。丹田默扇阴阳炭，银海长悬日月光。举世趋炎何翕赫，闭关却扫自清凉。眼空震旦三千界，年过磻溪八十强。景属三春春正好，历逢六日日维良。明堂新布青阳令，养老应分紫府浆。牛酒赐餔欢乐岁，金鸡颁赦遍遐荒。莱衣喜动家庭庆，嵩祝欣逢国祚昌。寿祖已看三代具，弄孙未觉百年忙。谢家宝树春逾茂，王氏高槐晚更芳。纳履称觞皆剑佩，趋庭触目尽琳琅。杯里影摇红琥珀，池中彩映紫鸳鸯。长鲸泻酒谁能竭？大枣如瓜倘许尝。南飞奏笛风偏细，北斗低檐夜未央。醉把兕觥浮太白，好倾银汉入流黄。双鹤能将三秀草，九仙仍献六铢裳。华筵自足酬芳岁，新曲还应奏乐章。下里惭予声轧茁，擅场有客韵琅锵。丹砂服剩分鸡犬，芝盖持随跨凤凰。愿向琼台称小史，共登员峤看桑沧。"}