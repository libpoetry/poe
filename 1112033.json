{"id":"1112033","title":"出郊用劭农韵三首","dynasty":"宋","author":"吴潜","text":"连樯载米去输官，只得将为乐土看。饷互豚蹄秋愿了，饱均鸡犬午舂残。门前扫刮犁锄净，屋上铺添槁秸乾。识字田夫充长吏，了知图易在思难。水光山色尽兜收，老子穿林兴尚悠。眼底有诗皆锦野，心头无事即瀛洲。鴳鸠岂较物和我，蟪蛄何知春与秋。所谓人生行乐耳，如斯逝者可追不。怕见书空雁字连，可堪清泪落尊前。谩因上浣休闲日，出见初秋瑩净天。人正慕膻争似蚁，谁能换骨蜕如蝉。细思回客吾徒尔，而我何为独不然。"}