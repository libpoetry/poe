{"id":"1109203","title":"寄题吴介夫专壑七咏 寿藏","dynasty":"宋","author":"刘学箕","text":"负锸刘伯伦，坐圹司空图。谁为后来达，息庵与之俱。日出机事生，日入群动息。吁嗟利名子，逐逐何所急。大路古茅塞，问津欲何从。鸡黍相款留，贤哉植杖翁。钟鼎本玩世，富贵徒苦人。何似天地间，萧然一閒身。酌彼洪泽水，吾知非盗泉。举世望甘霖，唤起神蛰渊。山崦少人渡，夕阳横钓艖。颠风捲重阴，急浪扬层波。竹原与草堂，转眼事非旧。一壑今独专，造物有付授。"}