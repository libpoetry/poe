{"id":"1129744","title":"偈二首","dynasty":"宋","author":"释咸静","text":"气候欲流金，炎威将铄石。扇子摇明月，云片耸奇峰。蚕成茧而麦渐收，笋抽簪而梅已熟。薰风习习，逝水滔滔。鹊噪森松，莺啼修竹。观音势至，文殊普贤。有愿必从，无刹不现。匣中宝剑，袖里金锤。时节既彰，莫辞拈出。击开关锁，斩断葛藤。令他跳出生死门，惊过荆棘路。人人似生师子，个个如活大虫。休教著布过他州，直待还乡衣昼锦。"}