{"id":"780673","title":"霓裳中序第一 霓裳羽衣之曲今不传，戏补之","dynasty":"清","author":"龚自珍","text":"当筵问古月。谁向其间起宫阙。风马云车历历。见桂葆、乍迎娇如雪。遥空闻说。说夜来、天袂凉绝。惊鸿起，素衣二八，舞罢老蟾泣。飘忽。长风吹急。竟天上、人间了隔。仙声一半记得。汉武秦皇，有路难觅。开元庆佳节。算合乐、图中应识。尊前祝，千秋万岁，不须有离别。"}