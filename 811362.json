{"id":"811362","title":"南还抵汕头埠，闻琰儿、球儿殇耗，哀感书此","dynasty":"清","author":"丘逢甲","text":"频年痛哭为哀时，谁料今朝更哭儿。拟遣灵龟向天问，挑灯和泪读韩诗。扁舟劫外侍东还，投劫安知在此间。阿弟六龄兄十六，九泉风雨念家山。望尔成人竟不成，中年哀感倍伤神。青山何处埋儿骨，黯黯愁云隔凤城。全家避地古梅州，独客南归尚滞留。夜夜雏魂梦中见，寒潮呜咽浪西楼。食厉偏难恃女媊，便非英物也悽然。欲呼群力新中国，已失人间两少年。弧矢男儿志四方，河山北望战云黄。可怜竟背爷娘去，不共汪锜作国殇。"}