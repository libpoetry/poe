{"id":"528819","title":"三松图","dynasty":"明","author":"陆深","text":"三松亭亭高插天，离立森爽含风烟。栋梁廊庙似无用，撑架日月如有权。浑疑无地着此物，日观其下天坛前。秦时大夫封不受，汉家武皇来何虔。潜龙卧龙差可拟，鳞鬣头角俱依然。懒为行雨六丁怒，彩虬金电挥成鞭。有似高人傲一世，宁舍富贵耽沈玄。师山孙子今奇士，家住万山苍翠边。胸中惟储秘书监，囊里不贮司徒钱。手种青松一万树，如此三树尤堪怜。风雷掀舞山岳动，岁华剥落冰霜偏。古柏空传二百丈，蟠桃浪说三千年。有时坐石听凉籁，独把黄庭金字编。神仙官府总一致，朝中宰相山中贤。题诗一寄可斋子，会见沧海成桑田。"}