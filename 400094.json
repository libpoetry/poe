{"id":"400094","title":"宴清都","dynasty":"民国末当代初","author":"朱庸斋","text":"绮陌东门路。斜阳候、往来风絮迎步。征衫漫浣，清樽倦试，怨歌谁诉。淩波尚隔横塘，叹望眼、低迷恁苦。算异国、多少芳菲，欢悰冷落前度。西园著意新妆，随花趁蝶，先结鸳侣。微云未接，蛮笺枉寄，梦华空阻。疏衾乍怜年事，费别泪、今宵自贮。纵旧情、触引春回，心期又误。"}