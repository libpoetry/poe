{"id":"974025","title":"呈严黎二师并寄韩季萧","dynasty":"宋","author":"赵蕃","text":"名者世公器，丈也宁取虚。我闻曾严黎，盖自入学初。每翻东莱集，出门思税车。一见良不易，寒暑三十馀。前年太和官，遣书叩曾庐。得报副以诗，妙处真起予。更有严黎在，因曾庶几欤。骤闻鄂渚殁，经年为欷歔。严黎固老矣，我亦雪满梳。奈何苦偪仄，决焉不踌躇。严师虽龙钟，眸子炯炯如。纵云昏忘集，解记韩吕徐。黎君更强健，白发尽扫除。岂非仙人家，服食信有诸。我诗燕石尔，报以琼与琚。便当与曾作，编联世行于。季萧陵阳孙，与严并门居。弃捐举子业，尽读先世书。时从二老游，不曳王门裾。我言无可采，殷勤乃来渠。二老已知名，保此良不疏。惟我与尔者，勉哉凉入墟。"}