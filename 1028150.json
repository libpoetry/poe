{"id":"1028150","title":"送制帅林和叔归","dynasty":"宋","author":"楼钥","text":"使君一何清，鹤骨天与瘦。少年场屋声，六艺饱芳漱。一行起作吏，所立已不苟。立朝凛大节，论事几及霤。发言必体国，平正无矫揉。藜藿为不采，风采照宇宙。出入有本末，眼见凡三就。来不为苟合，荐召乃结绶。去亦不好高，三宿徐出昼。天官岂不贵，陈义坚素守。赣川尝报政，复来守鄞鄮。不求赫赫名，实出龚黄右。情伪千万端，到眼辄空透。抚民过婴儿，闾里息争斗。奸胥及强梗，时用霹雳手。人诵南山判，情通理亦究。六邑俱帖静，称赞不容口。律身至严冷，无能掣吾肘。吏事精且勤，呼烛侵夜漏。公退入家塾，诸孙后来秀。吏卒不识面，洛诵出窗牖。几年南塘路，来往困僵仆。一朝平似掌，行歌纷老幼。公心信如水，古井波不皱。荣观处超然，轩冕亦何有。翩翩欲赋归，排云屡腾奏。庙论终不许，斯民方借寇。上心重闵劳，祠官向庐阜。阖境极攀恋，人人怀杜母。君看卧辙人，谁能使奔走。挽须不得留，百拜愿公寿。老我幸同朝，倾盖已如旧。联事东西省，交情久益厚。我归公亦来，门户托云覆。黄堂间参语，惟我甥与舅。扬旌鸣鼓吹，贲此蓬荜陋。清谈不及私，翁归况不受。义命孰不知，践履或差缪。惟公见善明，力行真耐久。有时相与言，心同兰其臭。掺袪宁忍别，追送列觞豆。公虽不好饮，勉为引醇酎。公去我亦隐，菽水翻綵袖。花溪渺何许，望望几双堠。千里共月明，怀人重搔首。惟应折梅花，临风为三嗅。"}