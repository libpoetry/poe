{"id":"680598","title":"高唐早行","dynasty":"明","author":"李裕","text":"征车晓出高唐城，行行数里天未明。晨星灿烂渐东上，银河淡荡将西倾。山寺疏钟云外度，马蹄踏遍溪桥路。轻裘冷烈怯霜风，旷野冥濛滃烟雾。东方向曙海气寒，沧波拥出黄金盘。阳乌空中曜灵彩，六合瞥素馀霞丹。穷壑阴霾尽消没，万象森森毕呈出。淑气冲融满太虚，一览顿令豁胸臆。驱驰渐远村落稀，栖鸟飞鸣绕树枝。儿童处处候樵牧，烟火家家勤早炊。车从伦镇暂停毂，三五村翁献醽醁。咨询风俗近何如，咸道身閒衣食足。安得天下苍生皆若斯，端为吾皇颂清穆。"}