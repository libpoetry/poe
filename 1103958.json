{"id":"1103958","title":"次韵月湾见寄古诗一首","dynasty":"宋","author":"徐瑞","text":"白石煮不烂，饥来意楚萍。流落固应尔，敢恨鬓星星。鸿飞一何高，矫翮凌青冥。下视蜩与鸠，意趣自径庭。松间乖旧约，三霜五秋萤。来章敦古谊，吟讽慰漂零。羡公笔有口，遇我眼终青。殷勤为发药，非芝朮参苓。岂惟起衰懦，诚足制颓龄。感激弦清商，调古无谁听。"}