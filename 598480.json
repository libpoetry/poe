{"id":"598480","title":"端州积雨潦大涨有司供亿纷然民甚苦之","dynasty":"明","author":"庞尚鹏","text":"连月不一雨，一雨便连月。浲水没田庐，郊原尽鱼鳖。干戈苦相寻，徵求贫彻骨。万口日嗷嗷，鲋鱼藏涸辙。西江千里遥，斗水安能活。吁嗟行路人，相盻如胡越。时事转多艰，念之中肠热。天高视听卑，耳目何辽绝。谁为万言书，绘图上天阙。世运苟太平，甘齧山中雪。"}