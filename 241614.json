{"id":"241614","title":"答刘中叟·十年卧伊洛","dynasty":"宋代","author":"范祖禹","text":"十年卧伊洛，半世老铅椠。君恩还故栖，蠹简幸窥觇。滥陪英雄游，自觉山野僭。有美刘夫子，相逢乐无厌。腾骞入霜台，便若阻城堑。朝言渴蹇谔，民瘼待针砭。清诗叩哀玉，孤秀出群艳。伐木激颓风，佩兰起幽念。顾我久羁寓，来如水凫泛。晨兴想三川，夕梦越双剑。终当出都门，瘦马摇破韂。事业付公等，斯言免为玷。"}