{"id":"118378","title":"陪毛君夜游北园","dynasty":"宋代","author":"苏辙","text":"池塘草生春尚浅，桃李飞花初片片。一尊花下夜忘归，灯火寻春畏春晚。春风暗度人不知，满园红白已离披。江南春雨少晴日，露坐青天能几时。折花只恐伤花意，携客就花花定喜。落蕊飘香翠袖中，交柯接叶灯光里。雨练风柔雪不如，精神炫转影扶疏。夜看飞燕胜朝日，月暗还须明月珠。美人劝我殊非恶，明日雨来无此乐。醉归不用怕山公，马上接先倒著。"}