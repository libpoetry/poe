{"id":"149883","title":"三川言十数年前尝有一短帽骑驴之士半醉徘徊","dynasty":"宋代","author":"晁说之","text":"君不见杜老死去傲九天，肯顾帑臭下三川。问予何事知其然，此世此老无姻缘。平生志愿得酒眠，暂时去作酒中仙。况今仙侣琼琚连，瑶池醉倒阿母前。一瞬人间亿万年，泰山为尘海作田。何处更复有三川，凤凰五色歌云烟。三川何人莫浪传，汝曹虱脑真可怜。华清有梦亦狂颠，夜阑秉烛仍悁悁。君不见狄郎志尚冰玉坚，独闻此老近作佳城篇。"}