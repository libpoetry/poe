{"id":"151971","title":"庆东宫生辰","dynasty":"宋代","author":"周必大","text":"圣祖基长发，皇家庆远覃。金轮常御极，银榜夙占男。萸节辰迟五，蓂阶荚度三。英姿同父祖，秀气集舆堪。仁孝由天纵，温文亦性涵。两宫今并事，三善此谁惭。玉佩班昕肃，牙篦道日谈。俭宁从节苦，正每斥言甘。甲观兰开殿，南阳菊映潭。名参周发诵，寿百古彭聃。政省叨峨弁，宫僚阻盍簪。宾筵应秩秩，钟鼓梦韽韽。"}