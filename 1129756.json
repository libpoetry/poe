{"id":"1129756","title":"偈四首","dynasty":"宋","author":"释思慧","text":"妙高山顶，云海茫茫。少室岩前，雪霜凛凛。齐腰独立，徒自苦疲。七日不逢，一场懡㦬。别峰相见，落在半途。只履西归，远之还矣。一切法无差，云门胡饼赵州茶。黄鹤楼中吹玉笛，江城五月落梅花。惭愧太原孚上座，五更闻鼓角，天晓弄琵琶。南询诸友，踏破草鞋。绝学无为，坐消日月。凡前易脱，圣解难忘。但有纤毫，皆成渗漏。可中为道，似地击山。应物显形，如驴觑井。纵无计较，途辙已成。若论相应，转没交涉。勉诸仁者，莫错用心。各自归堂，更求何事。"}