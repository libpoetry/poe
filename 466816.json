{"id":"466816","title":"忆江南十阕","dynasty":"当代","author":"张恨水","text":"江南忆，十里蓼花沟。问路无多逢翠袖，含娇欲语弄清流。风送小菱舟。江南忆，满屋是藤花。柳下行来穿白露，舟中归去映流霞。门外子江斜。江南忆，江水白云天。几点归帆斜岸外，一行去雁暮烟前。杨柳画堤边。江南忆，远近淡烟低。天堑关山云塞路，暮江垂柳雾沉堤。极目板桥西。江南忆，日午纳凉时。万户塘西人把钓，启窗花落客敲棋。轻过竹阴移。江南忆，浩浩大江东。蹄踏泥浆轻马背，船行两阵半帆风。人在水烟中。江南忆，烟水望南楼。万树烟迷三日雨，大街灯黯满城秋。风月夜窗幽。江南忆，飘荡万人家。江水拂天城影小，晓星沉野月痕斜。归路白云遮。江南忆，大将太平常。谮告六师谋夜遁，忍抛百姓殉城亡。痛哭说京防。江南忆，入寇说偏师。纵火楼台烟雾乱，杀人城野血花飞。此恨万难移。"}