{"id":"1235856","title":"送欧阳炳四首","dynasty":"元","author":"宋本","text":"暖翠空濛故国山，梦中慈母美连环。文明门外春才好，百尺吴船漾绿湾。乐圣衔杯李适之，十年春梦疾如飞。苍头零落郎君小，祖帐无知上客归。曾侍先皇法从臣，故教给札纪华勋。名山久已藏名姓，莫作区区世上文。去年清问下青云，曾把文章付与君。眼见皇恩绊渔隐，江湖烦报白鸥群。"}