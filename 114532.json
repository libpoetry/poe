{"id":"114532","title":"次韵子由绩溪病起被召寄王定国","dynasty":"宋代","author":"黄庭坚","text":"种萱盈九畹，苏子忧国病。炎蒸卧百战，山立有余劲。斯人廊庙器，不合从远屏。江湖摇归心，毛发侵老境。艰难喜归来，如晴月生岭。仍怀阻归舟，风水蛟鳄横。补衮谏官能，用儒吾道盛。上书诋平津，蠹藁初记省。至今民社计，非事颊舌竞。方来立本朝，献纳继晨暝。人材包新旧，王度济宽猛。必开曲突谋，满慰倾耳听。斯文吕与张，泉下亦苏醒。天聪四门辟，国势九鼎定。身得遭太平，分甘守闲冷。天津十年面，想见颀而整。何时及国门，休暇过煮茗。烧灯留夜语，鸿雁看对影。但恐张罗地，颇复多造请。维此礼部公，寒泉甃旧井。谪去久羸瓶，召还汲修绠。太任决斋宫，陛下天统庆。日月进亨衢，经纬寒耿耿。西走已和戎，南迁无哀郢。谁言两逐臣，朝辔天街并。王子窜炎洲，万死保躯命。还家颊故红，信亦抱渊静。税屋待车音，扫门亲帚柄。行当怀书传，载酒求是正。端如尝橄榄，苦过味方永。"}