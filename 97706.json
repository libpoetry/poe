{"id":"97706","title":"送逸归上饶赴试","dynasty":"宋代","author":"赵蕃","text":"谓汝可勿去，汝去意已坚。念欲终不遣，汝请倍谆然。平时父母傍，一事略不与。及今身自行，凡百谁汝护。况当苦炎热，道远不可说。晚须背斜阳，晓要踏残月。墟落乃可尔，陂湖深戒之。药物务频进，童马勿过疲。得失渠有命，勉旃非日竞。汝解事文科，吾其老三径。汝归见吾友，见叔仍见舅。为道糠覈肥，无奈相思瘦。"}