{"id":"1080416","title":"送方丰之秀才归福唐","dynasty":"宋","author":"吕本中","text":"我居江东，惟信之州。子来自南，而与我游。问其所友，一时之秀。其兄韫德，亦既有就。子学既立，子志甚远。何以终之，止在不倦。贫贱勿厌，自然无闷。富贵勿羡，害德之本。彼古之人，能圣与仁。我胡不能，叹其绝尘。今子归矣，岁亦有秋。何以告子，惟圣之求。水流有源，木生有根。惟源与根，入德之门。求圣根源，惟正之守。正之不守，弃师背友。丝毫之伪，勿萌于心。无有内外，亦无浅深。由此则圣，舍此则病。是以君子，所守先正。于以赠别，亦以自警。为别后思，且以三省。"}