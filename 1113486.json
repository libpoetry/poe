{"id":"1113486","title":"池上","dynasty":"宋","author":"张镃","text":"绿卷晴荷插满池，珍禽来惯帖船飞。看云只似寻常立，何独今朝忘却归。波纹回处恰双鱼，小草花红点绿蒲。不是幽人相管领，枉教造化着工夫。海榴如火发高丛，空斗炎炎烈日红。争似栀花浑是雪，净香薰透一池风。暝天云重碧成阴，留得山头一桁晴。荷柄枯斜开镜面，照人欹坐听鱼鸣。"}