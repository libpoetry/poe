{"id":"226831","title":"赠天台遇仙翁","dynasty":"宋代","author":"何梦桂","text":"天台华顶飞丹霞，飞梁绝壁仙人家。刘郎归去不复返，千年药径生蠙蛙。老翁家住山谷口，入山往往逢青华。授之长生不死药，山头采采札与砂。炼养火鼎成黄芽，日虀蔓菁饭胡麻。方瞳丹颊生鼎花，犹为人世忧龙蛇。下游汗漫周八遐，手持药管青牛车。更资易数余齿牙，占步祸福百不差。朅来访我一舍蜗，剧谈世事长吁嗟。我语君，君试听，劝君不用六十四卦推天星。但原得君肘后之丹经，普度百万亿生灵。君不见安期生、李少君，一匕神楼生羽翎。入无间，升苍冥。造物虽有数，不能囿无形。人人绝粒餐琼英，免堕颠崖受苦辛。"}