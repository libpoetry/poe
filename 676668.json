{"id":"676668","title":"登焦山作","dynasty":"明","author":"王宠","text":"农山兴孔志，疆台试荆游。凭高易以忾，乐胜令人忧。挂席溯湍险，振衣陟浮丘。威纡隐百叠，澎湃经四周。江形绕成带，海气隮为楼。天吴几下舞，若木窗中抽。遥穷岛夷界，近览东南陬。荑英冒芳甸，春色蔼神州。凯风啸晨鹄，青阳喧渚鸥。云类鱼鳞集，潮涌桃花流。隐沦既已逝，偓佺亦空求。悢悢千古心，忽忽百岁遒。愿垂任公钓，聊谢张衡愁。"}