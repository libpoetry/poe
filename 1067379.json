{"id":"1067379","title":"汲古斋","dynasty":"宋","author":"谢薖","text":"人言曲误周郎顾，岂谓周郎真好古。长歌短调各风流，说尽心招及眉语。颇闻汲古用修绠，乃知馀事工律吕。君躯三尺胆如斗，欲窥唐虞探邹鲁。顷来长安阔画眉，时人半额相媚妩。天姿洁白恶丹铅，独有溪头浣纱女。要知学者用心处，不追时好乃如许。君家有井千尺深，容我时攀辘轳否。"}