{"id":"1109677","title":"偶作二首","dynasty":"宋","author":"刘敞","text":"蓬蒿附高原，芙蕖植污池。物生自有性，不为高下移。贵在世所用，未可以为师。贱在众不识，未可以为嗤。州来薄千乘，巢父轻九州。齐景登牛山，涕泗独交流。左右同来人，呜咽不息收。共知富贵乐，变化不可留。四顾更悲叹，万类莽悠悠。歌舞未终曲，回首已可愁。或指白杨下，荒草古时丘。危辞才感拂，耿耿相应酬。岂识达观士，笑尔若蜉蝣。"}