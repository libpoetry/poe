{"id":"1009549","title":"送一默翁入浙","dynasty":"宋","author":"释心月","text":"有佛处不得住，铁鞭击碎珊瑚树。无佛处急走过，澄潭不许苍龙卧。三千里外莫错举，剔起眉毛眼卓坚。与么则不去也，百城烟水难图画。摘杨花，摘杨花，未容眨眼早忘家。赵州舌本悬千日，石火电光追莫及。纸灯吹灭便知归，落在吾家第二机。翻身倒握乌藤去，千圣罗笼不肯住。何时砥柱障颓波，大扇真风满寰宇。"}