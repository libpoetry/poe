{"id":"1043702","title":"答郑秘丞见寄长韵","dynasty":"宋","author":"刘攽","text":"郑公真率故难攀，夙昔相期季孟间。昼锦乡闾嗤拓落，藉糟官局压清閒。饮肠纵逸卮无当，诗句清新玉作环。屡舞自矜能举袖，少歌谁复顾酡颜。南金不足偿棋进，鲁酒频闻输罚锾。豪忤里儒连束矢，狂侵醉尉欲翘关。婢勤织衽几无欲，男饱诗书仅有鳏。疲马踏泥如得绊，弱弓支肘不成弯。权材未恨原中秘，领邑那知寄百蛮。说将正怜胡越异，问津空复鬓毛斑。江连楚蜀无穷水，路绕巴渝不尽山。青嶂叫猿寒寂寂，乱泉冲石暝潺潺。有生谁得辞羁旅，良苦遥知冒险艰。高兴由来向人尽，尺书仍喜不吾悭。"}