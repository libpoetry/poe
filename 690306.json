{"id":"690306","title":"游勾漏岩二首","dynasty":"明","author":"张度","text":"流水桥深一径斜，仙人移出白云家。浪游远迹张骞石，清燕遥传葛令砂。洞里龙文开五色，岩前珠树散三花。明时岂谓逢瑶草，祇向名山采物华。汉史曾探禹穴奇，何如仙令繫青丝。霜高薜荔秋堪把，天琢芙蓉翠欲飞。倦拥昙云凝雪色，光摇钟孔散冰晖。洞中石髓今谁属，醉倚苍茫独振衣。"}