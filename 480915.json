{"id":"480915","title":"鸿门会","dynasty":"明","author":"沈愚","text":"天柱崩摧地维裂，日月无光乌兔缺。撞钟击鼓海扬尘，刺豹捶牛饮生血。磨牙猰貐争雌雄，横眉炙锦眩重瞳。芒砀云瑞不改色，座中有客乘飞龙。舞剑当筵势挥霍，老增有言君不诺。将军怒发冲危冠，目光射人肝胆落。倒倾卮酒擘彘肩，呼龙归去龙腾渊。百二山河付真主，玉斗声中泪如雨。"}