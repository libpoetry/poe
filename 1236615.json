{"id":"1236615","title":"题长春宫瑞应鹤诗二首","dynasty":"元","author":"耶律铸","text":"蕊宸华供列仙班，灵境清沈白日閒。鹤驾竞来趋北极，嵩呼原不离南山。玉皇宫殿红云里，金母池台碧雾閒。休应是彰皇化处，镇长春色在人寰。千年物外还丹使，岂不衔珠首重回。遽远空香辞阆苑，竞随虚驾到蓬莱。仙家得表明时兆，寿域原从此日开。不是瑶台无恋处，九苞金凤感将来。"}