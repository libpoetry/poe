{"id":"708002","title":"玉女摇仙佩 暮春泛舟","dynasty":"明末清初","author":"梁清标","text":"长堤柳影，绿满东郊，十里芳湖如镜。举网烹鲜，行厨载酒，重续当年佳兴。风月谁偏领。况主人情重，肯虚妍景。早寻取、青鞋布袜，正是姚黄、魏紫相映。无奈遇知心，娇小情痴，勾人酩酊。凭杖兰桡画桨，箫鼓中流，潋滟素波千顷。韦曲胜游，旗亭嘉会，今古风流堪并。城角楼烟暝。怎消得、杜牧疏狂心性。趁落日、仙舟容与，佳人拾翠，春将去也君须省。好留待夜珠光迸。"}