{"id":"380060","title":"疏影·蔡木龛丈庭中有翠云草征诗盈卷复索倚声因填此阕","dynasty":"清代","author":"赵庆熹","text":"绿阴如滴，在苔花疏处，深茜堪摘。栉栉斜梳，小样鱼鳞，凉烟一剪犹湿。年来南浦多离恨，想钿朵有人抛掷。恰笑他，吹出无心，还似鬓边曾贴。最好手携鸾尾，呼龙一片种，横扫无迹。道是兰江神女，行来有此，袜罗颜色。水天环佩短何处，只满把灵苗拾得。料此时，采药归来，补取满庭浓碧。"}