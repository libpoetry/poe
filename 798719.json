{"id":"798719","title":"大江东去·明琼山海刚峰先生瑞遗像","dynasty":"清","author":"陈步墀","text":"先生刚者，乃乾坤正气，自来难得。耻作声诗邻小道，文字鬼神能泣。两策平黎，一棺待罪，风骨何奇特。拜观遗像，须眉如见畴昔。多谢御史张郎，伤心吊古，珍重贻颜色。几辈高车连驷马，知否葛帏清极。不是痴狂，直凭忠爱，千载论臣则。奸雄瞻此，至今犹夺其魄。"}