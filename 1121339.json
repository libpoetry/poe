{"id":"1121339","title":"梅花二首","dynasty":"宋","author":"林逋","text":"宿霭相粘冻雪残，一枝深映竹丛寒。不辞日日旁边立，长愿年年末上看。蕊讶粉绡裁太碎，蒂疑红蜡缀初乾。香刍独酌聊为寿，从此群芳兴亦阑。孤根何事在柴荆，村色仍将腊候并。横隔片烟争向静，半粘残雪不胜清。等闲题咏谁为愧，子细相看似有情。搔首寿阳千载后，可堪青草杂芳英。"}