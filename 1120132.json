{"id":"1120132","title":"沈德和使君生辰四首","dynasty":"宋","author":"陈棣","text":"星斗焕灵辉，川岳储英气。散为天地祥，钟作人间瑞。正应五百年，乃克见名世。长庚梦太白，斯文得鼓吹。崧高生甫申，中兴资屏卫。若人不时出，或出岂无谓。岩廊赖嘉谟，民物蒙美利。权舆生吾道，羽翼副六艺。我公岂其伦，禀赋已殊异。由来活国手，固自有次第。麟阁仙蓬莱，兰省星躔次。瞻之已足荣，到者亦未易。惟公名德尊，飞声从早岁。青钱中妙选，岂止一科第。果闻超卓姿，遍历清华地。青藜照雠书，赤管供奏议。视典昔常游，观耕尝入侍。熙朝百度新，一麾烦卧治。欲知天眷隆，御屏题姓氏。公岂久外人，趣装宜早计。桐川古桃州，地僻官事少。简静宜有馀，苛刻则烦扰。公来省其俗，好尚已默了。碧凝燕寝香，青鞠圜扉草。麦垄雨初匀，棠阴风自扫。回观汉循良，未足语治道。岂惟术数多，更觉规模小。公将宰天下，一郡乃戏嬲。便当作吏师，讵止为民表。邦人何所祈，区区颂难老。化工有至仁，嘘为三月春。宁知清淑气，回薄在兹辰。兹辰亦何有，璇霄见老人。黄堂沸笙箫，宴席方横陈。宝觞酌流霞，艳歌飞梁尘。未尝王母桃，敢荐蒙庄椿。贱子今何幸，明时识凤麟。马曹宁寄傲，鼠技屡迷津。尚容东郭吹，敢效西子颦。誓将顽钝质，埏埴烦陶钧。"}