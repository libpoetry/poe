{"id":"1053803","title":"长芦咏蝗","dynasty":"宋","author":"孔平仲","text":"飞蝗乎，飞蝗乎，谁使汝为飞蝗，而如此之孽也。一气所生乃自然，百虫之中何为者。若岁大旱汝则多，人虽畏之可奈何。来时漫不见首尾，往往蔽日连数里。河南却集河北岸，东村西村闹如蚁。捕逐百千才十一，入地如锥又生子。山林所过为一空，万口飒飒如雨风。稻粱黍稷复何有，田畴已尽腹未充。农夫去岁望得雪，千耦辈作乘春发。耕耘喜及苗已长，与汝何冤乃遭齧。忍见深冬瘦如腊，徵赋繁兴蓄积缺。我有薄田在江州，五岁之中三不收。流灾得无及彼土，搏手安敢期高秋。阴阳调和非我事，冻馁逼迫同民忧。有生所往随有累，不及饮啄波中鸥。"}