{"id":"1198289","title":"赠何劭王济诗","dynasty":"魏晋","author":"傅咸","text":"日月光太清，列宿曜紫微。赫赫大晋朝，明明辟皇闱。吾兄既凤翔，王子亦龙飞。双鸾游兰渚，二离扬清晖。携手升玉阶，并坐侍丹帷。金珰缀惠文，煌煌发令姿。斯荣非攸庶，缱绻情所希。岂不企高踪，麟趾邈难追。临川靡芳饵，何为守空坻。槁叶待风飘，逝将与君违。违君能无恋，尸素当言归。归身蓬筚庐，乐道以忘饥。进则无云补，退则恤其私。但愿隆弘美，王度日清夷。"}