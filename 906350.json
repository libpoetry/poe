{"id":"906350","title":"春日种菊东篱顾丛兰衰谢欲弃之因取以植墙下","dynasty":"宋","author":"李弥逊","text":"天公善转物，剪爪不停轸。春工未削迹，秋事已张本。檀栾嘉菊丛，戢戢露奇蕴。枝分要及时，手植须著紧。清晨东篱下，畚插自畦畛。土膏入新萌，秀色来衮衮。归休顾衰兰，面目吁可悯。儿童互挦拿，奴仆恣嘲哂。敢望群萧艾，弃置等朝菌。即之粹而温，忍死子不愠。山翁饱经事，遇物辄思忖。理得心亦欣，为发一笑冁。向来芳深林，孤洁玉在韫。知音苦不多，况此香色陨。纫佩倘未遂，焚膏真可忍。爬梳墙角阴，树之罗九畹。好风动融怡，新雨洗寒窘。未甘五柳独，聊释三闾愤。炎凉循若环，荣谢平可准。春风行复来，万汇发幽隐。"}