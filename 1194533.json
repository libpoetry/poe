{"id":"1194533","title":"临江仙","dynasty":"唐","author":"李珣","text":"帘卷池心小阁虚，暂凉闲步徐徐。芰荷经雨半凋疏，拂堤垂柳，蝉噪夕阳馀。不语低鬟幽思远，玉钗斜坠双鱼。几回偷看寄来书，离情别恨，相隔欲何如。莺报帘前暖日红，玉炉残麝犹浓。起来闺思尚疏慵，别愁春梦，谁解此情悰。彊整娇姿临宝镜，小池一朵芙蓉。旧欢无处再寻踪，更堪回顾，屏画九疑峰。"}