{"id":"748486","title":"由水岩过大峪登紫石崖","dynasty":"清","author":"史梦兰","text":"才下东峰巅，又上西山顶。人或笑其劳，吾自厉吾猛。细路循岩{赘山}，登顿披榛梗。鸟鸣林壑幽，犬吠林坞静。过涧时低头，攀崖还引领。流泉足底鸣，激石声作哽。曲磴盘环环，平梁横侹侹。行行且复休，小坐据高岭。南望海天阔，晴空开万顷。城郭带斜阳，白沙接溟涬。四山红叶红，更比春光靓。傍晚寻路归，十步九换景。童冠共陶然，歌吟忘路永。到寺日已沈，夜游还烛秉。寓内多名山，焉能遍游骋。人苦不得间，蓬莱在人境。"}