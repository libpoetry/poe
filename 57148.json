{"id":"57148","title":"致道观看七星桧树歌","dynasty":"明代","author":"孙一元","text":"海虞山前突兀见古桧，眼中气势相盘拏。上应七耀分布有神会，地灵千岁储精华。皴皮无文尽剥落，老根化石吞泥沙。据山&lt;山畾&gt;嵬，映壑谽谺。身枯溜雨，枝黑藏蛇。伫立顶刻云雾遮，日落未落山之厓。同行观者皆叹嗟，舌扪颈缩无敢哗。归来灵物不可究，夜宿撼床恐龙斗。"}