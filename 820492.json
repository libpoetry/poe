{"id":"820492","title":"疏影    戊辰三月，同夷希、君适返湖庐。","dynasty":"清末近现代初","author":"陈曾寿","text":"閒鸥笑客，倏廿年梦断，一去无迹。戢枻穷湖，深渺鱼天，销凝几度寒碧。重来万里衣尘黯，怕邂逅、烟蓑相识。尽眼前、似酒春浓，付与泪痕潜拭。还剪西窗密炬，故人絮语罢，凉露轻滴。鼠迹虫丝，帘幕凄迷，犹是梅边月色。当年雪夜疏钟里，傍映水、一枝清瑟。甚到今、明镜幽波，不照异乡头白。"}