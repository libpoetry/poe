{"id":"1185500","title":"闲居秋怀寄阳翟陆赞府封丘高少府","dynasty":"唐","author":"贾至","text":"今日霖雨霁，飒然高馆凉。秋风吹二毛，烈士加慨慷。忆昔皇运初，众宾俱龙骧。解巾佐幕府，脱剑升明堂。郁郁被庆云，昭昭翼太阳。鲸鱼纵大壑，鸑鷟鸣高冈。信矣草创时，泰阶速贤良。一言顿遭逢，片善蒙恩光。我生属圣明，感激窃自彊。崎岖郡邑权，连骞翰墨场。天朝富英髦，多士如圭璋。盛才溢下位，蹇步徒猖狂。闭门对群书，几案在我旁。枕席相远游，聊欲浮沧浪。八月白露降，玄蝉号枯桑。舣舟临清川，迢递愁思长。我有同怀友，各在天一方。离披不相见，浩荡隔两乡。平生霞外期，宿昔共行藏。岂无蓬莱树，岁晏空苍苍。"}