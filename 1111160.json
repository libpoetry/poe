{"id":"1111160","title":"益老于雁山筑庵名曰来风小隐来求诗且约相见","dynasty":"宋","author":"许及之","text":"师住灵岩饱看山，结茅犹欲老山间。悬知客路红尘软，输与禅房白日閒。蔬笋忘来诗格瘦，枫梧落后鬓丝斑。烦师护取龙湫水，待觅涓涓洗我顽。未终棋局烂腰柯，系日长绳竟若何。报国有心祇皎洁，效忠无力恐蹉跎。秋怀拟向樽前遣，归梦偏于马上多。八月钱塘江上景，可能作意莫相过。"}