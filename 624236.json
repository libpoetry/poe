{"id":"624236","title":"闰中秋","dynasty":"明","author":"许国佐","text":"何不人狂我亦狂，犹得三年置夜郎。供奉乐天应笑我，楼台方才作雪光。无那抛心去学腐，腐得成时今已古。古今屈指有几何，玉函且作班王主。为君爱客重游梁，于此亦劳君抑扬。生不逢辰犹逢月，何时共醉广陵乡。月明何事穿兹土，我侪何事芽兹语。有酒有客闺中秋，何必随人说辛苦。大界都是消魂场，其间内外可相当。问君他日长林去，何处黄堂与琴堂。"}