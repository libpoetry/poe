{"id":"515718","title":"维则轩","dynasty":"明","author":"程敏政","text":"寒日下乔木，回风动前轩。忆当亲在时，于兹奉寒暄。一朝事变作，白玉埋荒园。墓庐忍栖息，三回见正元。瀼瀼春露寒，凛凛秋霜繁。伤哉罔极恩，恨不同九原。归来过庭处，阶草青更蕃。载诵下武篇，感激思圣言。高楣揭华榜，求仁示南辕。勖尔子若孙，永矢当勿谖。云山高崒嵂，涧水鸣潺湲。相望不可即，泪下空澜翻。"}