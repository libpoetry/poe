{"id":"1000300","title":"解佩环/疏影 寻梅不见","dynasty":"宋","author":"彭元逊","text":"江空不渡，恨蘼芜杜若，零落无数。还道荒寒，婉娩流年，望望美人迟暮。风烟雨雪阴晴晚，更何须，春风千树。尽孤城、落木萧萧，日夜江声流去。日晏山深闻笛，恐他年流落，与子同赋。事阔心违，交淡媒劳，蔓草沾衣多露。汀洲窈窕馀醒寐，遗佩浮沈沣浦。有白鸥淡月，微波寄语，逍遥容与。"}