{"id":"303744","title":"高阳台·题缪艺风丈垂虹感旧图，为吊蒋鹿潭作","dynasty":"清代","author":"陈方恪","text":"梁苑樽空，青楼梦觉，褰裳重舣吴船。想像明珰，湖云祠树如烟。蓂花吹老松陵路，坠琼箫、一曲婵娟。更情牵。未稳鸥盟，漫逐萍缘。江南何处招清些，甚哀时杜老，目断开天。桥上修岚，年年锁恨眉巅。图成已换沧桑稿，付遗民、白首相怜。抚尘笺。唤起吟魂，邻笛悽然。"}