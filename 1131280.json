{"id":"1131280","title":"次周益公韵","dynasty":"宋","author":"楼钥","text":"天将间气孕山川，名世还当五百年。已是有官居鼎鼐，不妨平地作神仙。书林尚欲校三豕，笔力犹能驱两肩。前日勋名身既退，斯文留与后人传。六一先生葛稚川，两孙俱并相君年。词场鏖战今成梦，潭府齐盟望若仙。政路三公旧同甲，洛阳四老信差肩。坊名丙午真奇事，写入诗编盍并传。顷尝假守向中川，公在黄扉已数年。每念夔龙容接武，自期鸡犬亦登仙。入朝终叹一交臂，问道几思偏祖肩。数仞宫墙天样远，此心何日遂亲传。别驾归来自赣川，相迎方叹别经年。为言相国珠玑语，寄问祠庭山泽仙。妙句耸观亲盥手，满城争玩日骈肩。退怜母子方偕隐，却恐虚名似此传。舅甥相与老鄞川，况值慈亲九十年。画舫时追唐贺监，笋舆联访汉梅仙。官名自愧偶同辙，才望如何敢并肩。误辱品题称酷似，此声梁楚更堪传。"}