{"id":"1110034","title":"首夏二首","dynasty":"宋","author":"吕本中","text":"生平寡嗜欲，颇愿得少闲。尽读未见书，遍寻云外山。往来二十年，昔者盟未寒。妻子见驱迫，低头言作官。朝翻朱墨案，暮对藜藿盘。岂无一亩宫，令汝得少安。向来栖息地，苔竹奉馀欢。何时二三子，共驾牛车还。汝实江海人，误令尘土干。旧游在彷佛，欲往当不难。但去眼界窄，自然心地宽。空庭下疏箔，乐此树荫美。鸟声相续来，百种皆可喜。日长少文字，俗事不到耳。开窗略须夜，月露欣瀰瀰。颇念闲居乐，感叹投笔起。吾家老清源，爱我入骨髓。还家治场圃，唤我共料理。会同江海去，更欲附船尾。平生跨款段，不敢废鞭箠。谁云马中龙，一日有万里。卜邻吾所知，江晁老兄弟。"}