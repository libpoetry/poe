{"id":"1195037","title":"避地毗陵寒月上孙徽使君兼寄东阳王使君三首","dynasty":"唐","author":"贯休","text":"一到毗陵心更劳，冷吟闲步拥云袍。岂缘思妙尘埃少，自是风清物态高。野色疏黄连楚甸，故山奇碧隔河桥。终须愚谷中安致，不是人间好羽毛。常忆双溪八咏前，讲诗论道接清贤。文欺白凤真难及，药撚红蕖岂偶然。花湿瑞烟粘玉磬，帘垂幽鸟啄苔钱。自怜不是悠悠者，吟嚼真风二十年。□雷车雨滴阶声，寂寞焚香独闭扃。锦绣文章无路达，裤襦歌咏隔墙听。松声冷浸茶轩碧，苔点狂吞纳线青。唯有孤高江太守，不忘病客在禅灵。"}