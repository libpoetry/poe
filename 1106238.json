{"id":"1106238","title":"寄陈起予宗夏二首","dynasty":"宋","author":"王迈","text":"道有穷通时屈伸，夫君气槩岂长贫。帐前弟子知无几，膝上郎君最可人。苜蓿尽多聊一笑，栗梨见觅莫渠嗔。平生耿耿犹存否，五十端能贵买臣。昔共从师未裹头，如今双鬓各惊秋。我无突兀万间厦，君自昂藏百尺楼。风雨苦多时事恶，英雄未遇老天愁。相思一夜不成寐，早起题诗寄便邮。"}