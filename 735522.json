{"id":"735522","title":"新安道中二十韵","dynasty":"清","author":"汪楫","text":"已逐黄尘老，初为故国行。计程随逆旅，问俗愧诸生。顿顿舂新谷，村村护旧茔。建旗看屋峻，鉴发得溪清。险莫惊新岭，行当慎考坑。人烟愁处绝，衰草望中平。晓日迎过渡，轻风送出城。天心藏暮雨，冬气发初晴。径转逢樵唱，山幽忆鸟鸣。忽惊苍树断，知有白云横。稻草盘空挂，松毛近火擎。林深霜作色，溪响碓无声。阡陌随山曲，陂塘待雨盈。劳人下担急，健妇把锄轻。野宿惟防虎，山城竟卖鲭。西江时转粟，南国久停钲。昨者闻传诏，三方尽撤兵。云帆朝不至，蔀屋夜常惊。几见东家饱，先愁小市争。曝芹谁许献，桑梓最含情。"}