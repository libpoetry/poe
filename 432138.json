{"id":"432138","title":"谁园即事八首（选六）","dynasty":"近现代","author":"张瑞玑","text":"四面窗轩书百城，琴樽心迹自双清。胸中丘壑画千本，眼底沧桑棋一枰。剩有文章媚山水，更无书劄到公卿。一天风雪孤寒在，到底梅花不世情。手把鸦锄辟草莱，小园点缀傍城隈。稚松怒欲成龙去，怪石飞从灵鹫来。夜梦蕉喧听雨馆，春寒花上避风台。到门绝少高车客，不许奚童扫绿苔。一碧泉流万绿阴，手栽龙竹已成林。池鱼大有江湖意，野鸟浑无机械心。开阁看山云入牖，移花就月露沾襟。栏杆几曲篱三面，隔断琴声无处寻。作意东皇雨露新，山花野草亦精神。狂来诗酒无馀子，老去须眉几故人。花谱树经书好趣，雨蓑雪笠画中身。樽前莫话前朝事，京洛衣冠付劫尘。卧水虹桥隔岸斜，巢云楼阁枕晴霞。故人醉去随明月，好鸟飞来衔落花。风暖蝶寻春后梦，日长蜂放午前衙。饭馀穿竹寻诗去，闲拾松针自剔牙。"}