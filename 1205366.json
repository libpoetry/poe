{"id":"1205366","title":"水龙吟 饮刘氏野春亭用前韵","dynasty":"元","author":"张野","text":"梦回花露沾衣，夜来酩酊谁留住。依稀犹记，春风亭槛，野云窗户。物外仙姿，一声白雪，翠微深处。要风流陶写，等闲莫遣，儿童辈，识真趣。四海知音难遇。尽疏林暝烟催暮。一杯未举，两眉长皱，人生何苦。只恐明朝，玉骢迷却，武陵溪路。倘刘郎不厌，醒时来访，醉时归去。"}