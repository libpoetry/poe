{"id":"1108609","title":"书事二首","dynasty":"宋","author":"刘克庄","text":"空空都没一行书，行行徒矜九尺躯。面上带妖真可耻，脚中有鬼不容扶。末年铁拐传仙诀，他日金锥抉冢珠。泉下定为明允笑，果能看破半山无。利刃斩风空恶毒，疾声吠雪似呆颠。嗟余刍狗木鸡尔，视汝螟蛉蜾蠃然。墓上将军堪嚇鬼，龛中大士且安禅。不须忏礼如来足，佛与波旬共结缘。"}