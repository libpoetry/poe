{"id":"704935","title":"奉怀素予刘尊师","dynasty":"明","author":"霍与瑕","text":"三十年前此拜师，祇今风景尚依稀。春霭每随山上下，晚霞时与鹭低飞。松阴昼永风生袂，桂影秋深香染衣。兰水潼关龙起后，白云封尽旧柴扉。九龙曾忆侍巾函，歌向溪西复水南。十里清阴松引路，几家篱落草连庵。独宿自怜松顶鹤，廿年人断广州骖。应嫌风味山中淡，玄酒太羹淡亦甘。"}