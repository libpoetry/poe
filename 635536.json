{"id":"635536","title":"贫儿诗","dynasty":"明","author":"成鹫","text":"微生返自然，从不慕肥鲜。怀古发长啸，师心空复怜。五金曾跃冶，百炼始成绵。故旧休通款，交游耻胁肩。回车遵道路，绝粒事神仙。俛首甘人后，翻身走马前。清臞形似鹤，皎洁净于莲。管带蒲团话，忘炊曲突烟。流尘生破甑，飞辔跃征鞭。短景催年老，斋居免业牵。卑栖宜矮屋，高咏薄贪泉。孤竹常枵腹，长江懒索钱。缊衣云片片，缀钵日悬悬。草屩将身去，香珠信手揎。野榸随地斸，苦茗带渣煎。忽讶隙风冷，宁知土壁穿。竹疏成鼓吹，松老落钗钿。菌枕纹依榻，莎茵绿胜毡。菜根邀上客，粪芋享时贤。捲幔山光满，窥池日晕圆。虚空高放眼，浓厚息垂涎。雅俗随丰俭，人天任促延。二时行处办，十万梦中缠。香国原无饭，陶琴岂有弦。衣珠藏自富，竿影正还偏。审能甘澹薄，何用更雕镌。寄语诸方道，来参一味禅。寒温三事衲，风雨七条椽。虚室空诸有，全身剩一拳。步行骑水牯，袖手看鞦韆。野老焚刍狗，村童放纸鸢。人由人去就，我与我周旋。衣褐休怀璧，书空代写笺。海潮消复长，山月望还弦。物理应如此，吾宗妙不传。休粮修白业，因地种黄连。苦趣成真乐，灵根秀识田。无心乘化往，何事抱愁思。道在箪瓢外，閒非水石边。形骸同土木，蓑笠亦貂蝉。真见须离见，生缘讵有缘。本来无欠剩，谁复较偏全。细入微尘界，高登自在天。瓶盘终有漏，溪壑不须填。幻寄随漂梗，浮生等逝川。光阴销艳骨，风烛散歌筵。好去参云水，归来磨■砖。腰间舂米石，江上钓鱼船。珍重惟今日，蹉跎又一年。漫将儿女见，逐物起狂颠。"}