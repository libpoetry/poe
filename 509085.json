{"id":"509085","title":"题简庵王先生折桂图","dynasty":"明","author":"韩雍","text":"团团明月夜漏长，森森仙桂秋风凉。碧玉枝摇兔窟影，黄金花喷龙涎香。广阳先生志勤苦，豪气直接清虚府。读书养就郗诜才，成名不用吴刚斧。青云绕足蹑丹梯，耸身平步非攀跻。一枝月里手亲折，百人榜上名高题。归来天香满衫袖，箫鼓欢迎绚晴昼。故园桑梓增馀光，泮水菁莪誇独秀。有如沧溟起鲲鹏，乘风?浪争骞腾。扶摇万里一翅力，喧啾百鸟知谁能。又如渥洼产骐骥，逐电排空难控制。康庄千里一日程，龌龊驽骀甘自弃。亨衢发轫从此通，明年挟策游南宫。琼林深处春如海，一枝还折状元红。"}