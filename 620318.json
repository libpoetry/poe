{"id":"620318","title":"送海都阃擢浙江参戎","dynasty":"明","author":"梁元柱","text":"天子绸缪顾周服，元戎万里勤推毂。东南海国寄专征，夹日诏书来半幅。岂但胸中富甲兵，珠玑一唾三千斛。豪雄江左擅风流，早计投戈羞食肉。忆昨波涛粤海横，将军用武称神速。一朝扫荡比轻尘，百万鲸鲵付回禄。捷音飞报主忧舒，昔日波涛今比屋。奋翼渑池劳玺书，延伫军声成破竹。行色张皇揭大旗，宝刀森芒照白镞。闻风到处胆知寒，属子太平妇当轴。仗剑高秋惜别离，他时明月犹堪掬。漫言阃外有孙吴，自是禁中闻颇牧。"}