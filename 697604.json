{"id":"697604","title":"龙洲书屋题赠康东沔先生兼简伯子而正二首","dynasty":"明","author":"胡直","text":"珠浦澄波净远天，龙洲玉树澹林烟。亭依垒翠初疑画，人出深萝半似仙。鸂鶒群穿银浪浴，芙蓉尽带锦霞鲜。可怜中有词人屋，鸟杂书声度渚莲。洞中丘壑雾阴阴，树里池台日月深。竹翠俯连青玉案，荷风轻弄紫琼琴。并行木杪花交面，散坐亭皋叶满襟。雅兴林泉君不浅，月高犹共踏江浔。"}