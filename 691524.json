{"id":"691524","title":"咏史十二首 始皇","dynasty":"明","author":"李昱","text":"六国雄吞似建瓴，皂斿从此任严刑。南巡禹穴功虽刻，东度蓬莱术不灵。持璧先知祖龙死，载车难掩鲍鱼腥。骊山草木同衰朽，万古依然自六经。瓮牖绳枢一陇夫，棘矜谈笑奋雄图。始从闾左追秦鹿，更向祠中托楚狐。日者既来徒党集，夥颐才剪腹心孤。回看三尺风云会，曾有朱防等辈无。驰车霸上语张良，舞剑鸿门却项庄。交友恩深虽可报，君臣义重忍相忘。楚歌自此闻垓下，汉爵徒能得射阳。若识五文龙虎气，丁公遭戮独堪伤。过人才气更重瞳，惯与神骓立战功。三户亡秦知气数，诸侯朝楚属英雄。孤忠亚父头空白，扶义怀王血尚红。俛仰君臣多愧色，岂唯无面见江东。刀笔区区起沛丰，经纶事业尽关中。抚民为有三章法，转饷能先百战功。汉祖难忘上林苑，韩侯谁使未央宫。可怜一代兴王略，只与当时主吏同。博浪沙中亦浪谋，圯桥一变运机筹。岂因汉帝扶炎祚，正为韩王报世仇。储嗣真凭紫芝曲，神仙假托赤松游。熟知名就身还辱，故尔封侯只愿留。冠玉平生擅美姿，已于分肉见施为。声名此日齐三杰，筹策当年用六奇。周勃固知才不逮，王陵仍有节难移。试看诸吕封王后，汉鼎端如一线危。皓首犹誇八尺躯，入门长揖岂豪粗。时人不识监门吏，英主偏知好酒徒。东下齐城从染镬，西开汉国未分符。虽於青史惭前箸，曾是区区一竖儒。奉使南夷谁得隽，陆生雄辩口如澜。直将冠带回椎结，更倚诗书化溺冠。好畤归来初解橐，太中推荐未酬官。须知诛吕安刘计，正在深交将相欢。太常近侍龙头日，博士初离虎口时。尚改短衣从楚制，能逃古礼杂秦仪。两生不往谁为鄙，三代相因岂在为。赖有忠言争易嗣，汗青传载似期期。忆自髡钳载柳车，鲁朱犹得解纷哗。平生任侠何须数，不死图功正足誇。楚日将军犹为主，汉廷御史必忘家。千秋虽重黄金诺，老守河东谩尔嗟。忆昔看羊海上居，雪寒犹是齧毡馀。匈奴但识羝无乳，汉使能令雁有书。属国不嫌恩太少，中郎若屈义全疏。愿将手内清风节，贼子奸臣一示渠。"}