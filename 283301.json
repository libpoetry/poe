{"id":"283301","title":"满江红·戊申除夕得鄂生先生讣，己酉正月十日作","dynasty":"现代","author":"姚华","text":"一代江山，都生就一朝人物。有多少是非功罪，赚他心血。柱石西南天万里，文章今古书千叠。便鼎湖一去堕龙髯，倾天裂。孤臣泪，长河决。人间世，寒云结。待朝来漏尽，更残悲咽。昔日衣冠如梦幻，空山甲子何年月。恁无情回首望东风，千秋别。"}