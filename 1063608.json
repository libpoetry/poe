{"id":"1063608","title":"赠许邦基","dynasty":"宋","author":"释德洪","text":"邦基今年方十九，美如濯濯春月柳。龙章凤姿绝世无，金马玉堂如故有。酒阑爱捉玉麈尾，玉色正同批诰手。高烧银烛拥新妆，看君落笔龙蛇走。欲驱清景入秀句，万象奔趋不敢后。人疑锦绣缠肺肠，不然笔端应有口。谪仙风流今复见，况亦彷佛外尘垢。但恐功名缠缚人，未放青山挂窗牖。"}