{"id":"1252763","title":"访乌继善不值明日以诗见寄遂次韵答之三首","dynasty":"元末明初","author":"戴良","text":"达士不羁世，投身向宽閒。出处一虚阁，翠樾带澄澜。高怀抗尘表，逸思穷玄间。亦念泣岐客，悠悠欢会难。青云志已乖，白头《玄》懒草。家贫无宿储，逐食在远道。风霜减容鬓，忧虞损襟抱。不有同心人，谁其慰枯槁。佳期讵可失，况乃桑榆时。居人忽不见，行子终何之。暮色已凝屿，晴光始泛池。默默就归路，益叹琼树枝。"}