{"id":"1104704","title":"庆元二年恭上太皇太后皇太后太上皇帝太上皇后尊号二十四首","dynasty":"宋","author":"郊庙朝会歌辞","text":"天拥帝家，泽流子孙。三宫燕胥，四海崇尊。声谐韶濩，辉烛瑶琨。维皇缉熙，耀德乾坤。祖后重寿，亲闱并崇。骈庆联休，申景铺鸿。叠璧交辉，多仪焕丛。亿万斯年，福禄攸同。太任媚姜，涂山翼禹。慈祥曼衍，鸿仪迭举。宝章奕奕，祲宫俣俣。帝用将之，于彼宫所。东朝层邃，端闱靖深。列仗节銮，镂玉绳金。来奉来崇，载祗载钦。曾孙之庆，世世徽音。纯佑我宋，母仪四朝。拥翼孙谋，如虞承尧。仁覃函夏，喜浮庆霄。福禄万年，金玉孔昭。神人和怿，天日淑清。王母来燕，必寿而名。琨庭璈音，五云佩声。勉勉我皇，遹昭厥成。曾孙致养，五福骈臻。太极所运，两仪三辰。辉光日新，启佑后人。永翼瑶图，亿万尧春。徽光宣华，仁声流文。旷仪合沓，泰和絪缊。慈颜有喜，祚我圣君。珠宫含饴，坐阅来云。缛仪既登，宝册既膺。喜洽祥流，云烝川增。天子万年，鸣玉慈庭。惠我无疆，诜诜绳绳。新庭靖安，祖后燕怡。有开圣谋，累崇天基。典章文明，声容葳蕤。御于邦家，曰寿曰慈。三礼崇容，八銮警卫。有来辰仪，阐徽妫汭。璇宫肃雍，藻景澄霁。文子文孙，本支百世。尧门叠瑞，姒幄齐辉。重坤靖夷，丽册华徽。天子仁圣，礼文弗违。福寿康宁，同燕层闱。文母曼寿，载锡之光。总集瑞命，宜君宜王。惠以仁显，慈以德彰。保佑子孙，受福无疆。华鸾编玉，文螭液金。颂德摛英，扬徽嗣音。紫幄天开，翠华日临。岁岁年年，如周太任。宋有明德，天保佑之。以寿继寿，以慈广慈。声文宣昭，福祉茂绥。神孙之休，燕及华夷。大安耽耽，兴庆崇崇。维皇之尊，与天比隆。非心閒燕，文命延鸿。欲报之恩，礼缛仪丰。上帝有赫，百灵效祥。储祉垂恩，锡年降康。皇仪睟温，帝躬肃庄。三宫齐欢，地久天长。夏典稽瑞，禹玉含淳。追琢有章，温润孔纯。圣底于安，寿绵于仁。太上立德，自天其申。父尊母亲，天涵地育。燕我翼子，景命有仆。得名得寿，如金如玉。子孙千亿，成其厚福。天地清宁，日月华光。归尊慈极，嵩呼未央。庆函百嘉，寿跻八荒。上皇万岁，俾炽俾昌。晨趋慈幄，佳气郁葱。受帝之祉，配天其崇。璧华金精，礼敷乐充。天子是若，欢声融融。文物流彩，銮辂靖陈。龟瑞荐祉，坤仪效珍。比皇之寿，翼帝以仁。和气致祥，与物为春。黼黻其文，金玉其相。永寿于万，合德无疆。福绪祥源，厥后克昌。天维格斯，祚我圣皇。荣怀之庆，莫盛于斯。三宫四册，五叶一时。德阜而丰，福大而滋。子子孙孙，于时保之。"}