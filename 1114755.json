{"id":"1114755","title":"送胡季辙制参赴堂召","dynasty":"宋","author":"李曾伯","text":"怪得檐头鹊语频，好音催召幕中宾。唤回鸡塞三更梦，趁取莺花二月春。车法阵图留后效，囊封谏草看前陈。退朝若访孤山去，尚有疏梅可寄人。君见淮头尚可为，勿言蚌鹬正相持。再三国计当加备，第一人材最切时。面目山林还尔我，精神帷幄舍渠谁。登楼若也披舆地，为借前筹试及之。"}