{"id":"692597","title":"和致仕祭酒胡公诗三首","dynasty":"明","author":"杨荣","text":"江南归老近何如，别墅幽偏胜旧居。济世岂无经国术，消閒惟有满床书。西山雨歇秋风后，南浦云生夕照馀。二十年来同事者，退休应羡独悬车。人生宦业似君稀，晚节投簪静掩扉。抚景屡惊江燕语，缄情空望塞鸿飞。关河道远心相忆，牛斗墟明剑有辉。训子有诗仍借重，援毫挥洒见襟期。平生声价重相如，况有文君慰索居。蓟北谩嗟千里别，江南遥寄数行书。篮舆花满春游处，石鼎茶香午梦馀。遥想德星相聚处，二难持杖更将车。"}