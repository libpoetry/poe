{"id":"771753","title":"游土地坑即景","dynasty":"清","author":"林占梅","text":"出郭西南境，嵚崎别辟奇。篮舆呼仆舁，茶榼付童持。正值秋晴日，欣逢气爽时。山形牛角抱，石磴犬牙危。圣迹千年著，灵区十笏宜。焚香先礼佛，披草共寻碑。风定归云懒，坑纡出水迟。老榕蟠峭壁，修竹荫通逵。海雾浮沉幻，岚光晓暮移。泉清堪煮茗，地胜合题诗。花底琴横榻，栏前酒满卮。鸟声听上下，树影落参差。曲径樵歌答，长林牧笛吹。人乘斜照返，马趁晚凉驰。谷口三叉路，桥头六尺篱。翠笼僧寺柏，青飐酒家旗。雉堞行行近，苍烟户户炊。襟怀无限好，更约后游期。"}