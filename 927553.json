{"id":"927553","title":"花月长吟","dynasty":"宋","author":"邵雍","text":"少年贪读两行书，人世乐事都如愚。而今却欲释前憾，奈何意气难如初。每逢花开与月圆，一般情态还何如。当此之际无诗酒，情亦愿死不愿苏。花逢皓月精神好，月见奇花光彩舒。人与花月合为一，但觉此身游蕊珠。又恐月为云阻隔，又恐花为风破除。若无诗酒重收管，过此又却成轻辜。可收幸有长诗篇，可管幸有清酒壶。诗篇酒壶时一讲，长如花月相招呼。有花无月愁花老，有月无花恨月孤。月恨只凭诗告诉，花愁全仰酒支梧。月恨花愁无一点，始知诗酒有功夫。些儿林下闲疏散，做得风流罪过无。"}