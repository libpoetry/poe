{"id":"703436","title":"初秋刘石台舟过丹霞水涨溯流见怀次韵","dynasty":"明","author":"释今■（艹黾","text":"秋阴迢递映嶒嶒，出郭仙舟到未曾。已扫荒台迟上客，何当白雪寄閒僧。江边细雨宜停棹，云际孤峰喜共登。几度幽怀徒引领，令人相望在高岑。寒岩古木动高秋，望入云端意莫收。一宿未能倾契阔，三生何处话沉浮。拟将良夜深投辖，却忆清风独掩楼。何事豪吟归兴促，空馀明月照峰头。"}