{"id":"1111991","title":"八用喜雨韵三首","dynasty":"宋","author":"吴潜","text":"饭抄云子得能香，秋赛村村答上苍。雀集田畴营宿饱，牛閒篱落卧新凉。栖栖底用干邻粟，翼翼惟应咏我箱。一稔居然宽百虑，不须禹稷更皇皇。残暑如烝尚不禁，坐邻三鼓斗杓沈。雨调可是月离毕，时熟元来岁在心。筋力不堪凭几案，头颅惟便卸冠簪。呼童火燎焦冥种，投隙藏虚未易寻。砾石何分埠与岑，神功且幸景多阴。愿闻庆义空中语，喜听子期岩下音。南圃壁悬居士杖，西邻床撼女郎砧。消磨乡思凭杯酒，力不能任莫放深。"}