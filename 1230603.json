{"id":"1230603","title":"次韵答倪云林录似良夫","dynasty":"元","author":"王畦","text":"重过城南隅，春风动经年。物候倏易改，飘泊念华颠。江干雨初歇，草色凝娟娟。聚首有亲朋，举杯无管弦。樽前语别离，但觉心茫然。旧游总尘埃，今古孰后先。揽衣陟崇岗，俯首临澄渊。修竹翳平林，□□藉庭延。有书盈我床，有琴横我前。卷舒贵所从，鸥鹭何翩翩。愿言留清欢，日夕醉后眠。"}