{"id":"669527","title":"石榴一首赠方石","dynasty":"明","author":"李东阳","text":"桃溪老人爱花树，家在万花溪上住。白头重入紫薇垣，官舍今无种花处。买花不识城市途，园中看花非我徒。画图剪綵尽成幻，空有爱花犹故吾。吾家海榴四五株，意欲借之如借书。自言花借不在好，仅取数尺青扶疏。墙根老枝不盈掬，欲借真惭少装束。风披雨浥渐成阴，纵遣无花看亦足。城西官陌无尘埃，呼童把送休迟回。花根岁暮幸勿返，还我诗逋十韵来。"}