{"id":"842167","title":"儒医徐钰斋七十寿言","dynasty":"清末民国初","author":"曹家达","text":"流水故不腐，户枢故不蠹。化谷布津液，营卫有常度。营以浊阴化，卫以清阳注。营运在不息，卫外乃为固。脾精发云雾，英英下白露。百脉朝华盖，温升仍故步。理意并瀹养，损益剂其数。春夏调喜怒，秋冬节哀惧。异彼殚时疠，鯈忽告衰暮。男子期七七，君又三七附。轩岐亮非妄，所得在太素。"}