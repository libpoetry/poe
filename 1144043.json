{"id":"1144043","title":"虚谷志归十首","dynasty":"宋末元初","author":"方回","text":"闻我解征鞍，相看喜复叹。主贫奴仆傲，兵起道途难。药许求钟乳，花先问牡丹。亲朋聊共醉，老幼幸俱安。足欲周寰宇，心终喜故乡。溪居晨漱洁，山卧暑絺凉。村酒时时醉，园花日日香。高曾先垄在，死即葬其傍。奔走真何谓，衰颓恐不应。灸瘢疼怕雨，渴卧梦思冰。端午宜觞客，生辰欲饭僧。乍归两皆省，自笑一无能。浪走千山外，乾忙四月馀。隔篱分浊蚁，共座擘枯鱼。婢瘦慵施粉，儿顽失寄书。少陵亦曾尔，来往浣花居。园林百种花，更著竹交加。径别君臣药，畦连子母瓜。老夫元是我，长息最怜他。拟卖严州宅，归来共一家。共道归何晚，犹能喜欲狂。幼儿初拜揖，痴女仅梳妆。有笔修花谱，无钱辟草堂。新添竹踰百，风径细寻香。馈篚承先问，吟笺辱暗投。驷车端肯顾，贰缶尚能谋。官妓呼难至，家姬出似羞。但令宾客喜，吾亦可忘忧。一出春连夏，新诗几首成。多因书土俗，稍亦记途程。删削犹无暇，传抄未可轻。近来多少俊，何敢与争名。月旦须终定，阳秋岂易评。麈毛空自落，牛耳可谁盟。好恶不相似，是非无太明。客来倦酬对，坚坐听松声。衰晚真当戒，疏慵竟未能。病专从酒得，谤辄为诗兴。每悔居城市，常思绝友朋。谁来敲竹户，又见醉吟僧。"}