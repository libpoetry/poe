{"id":"1130169","title":"夏日偶书二首","dynasty":"宋","author":"释德洪","text":"碧缕横斜试水沉，红腮甘冷嚼来禽。含风广殿闻棋响，转日回廊暗柳阴。强撚冰纨馀睡色，倦凭棐几适閒心。攀翻涴衲黄尘事，过眼云踪不可寻。偏地知谁柳际门，消闲自扫竹西轩。井花晓汲闻馀滴，篆烧风摧觅旧痕。梦境消磨惊岁月，道乡彷佛见藩垣。宝书半摺山房寂，卧听娇莺说怨恩。"}