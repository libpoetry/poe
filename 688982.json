{"id":"688982","title":"竹枝词","dynasty":"明","author":"何吾驺","text":"欢爱莲花紫艳妆，侬爱莲花白雪光。一夜东风吹雨急，虽同落地各衣裳。朝来东望火云生，一霎回头送雨声。乍暖乍寒无住著，十二时中总世情。东家女儿食兼珍，西壁含饴但素羹。待各长成十五六，食贫嫁得好良人。贵人高纛引褰帏，团扇交摇污满衣。只见长松箕踞者，也无是处也无非。四月秧青五月齐，稻花初雨照前堤。大家载酒商农务，莫遣西风到夏畦。稚子门前唱竹枝，花下佳人送和词。祇是闻声听不得，依稀犹似怨将离。"}