{"id":"1127336","title":"史丞相生辰","dynasty":"宋","author":"喻良能","text":"姓名久已覆金瓯，一品师臣德业优。黼扆尚询黄发旧，衮衣难伴赤松游。松筠劲节高三事，桃李浓阴遍九州。萧叶杨门端可继，只今衮衮富公侯。长才蚤立太平基，奥学曾为帝者师。谋叶不资同列断，规存长许后人随。金鱼玉带今谁似，橘绿橙黄景最宜。再拜祝公千万寿，三江细酌入瑶卮。"}