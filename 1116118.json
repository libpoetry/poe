{"id":"1116118","title":"感兴四章章五句","dynasty":"宋","author":"汪晫","text":"暑往寒来如电泡，年年门外閒花草，世事纷纷自颠倒。青山眼底最多情，日日向人浑不老。胶扰浮生事若麻，世路崎岖易覆车，争如清净山人家。静观抚掌付一笑，出户蔌蔌飞松花。一树雪花白如玉，辛夷为车荷为屋，閒中享此亦清福。一双沙禽竹上啼，对客取琴弹一曲。坐读南华一卷经，富贵百年如邮亭，人生怒瘿空成瓶。香炉缕烟风浩荡，白鸟点破前山青。"}