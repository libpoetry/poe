{"id":"703662","title":"广州三首","dynasty":"明","author":"释函是","text":"陆贾清谈收百粤，衣冠旷代见忠良。秩宗首义车先裂，文苑连营阵亦亡。万古江山皆易主，一朝簪绂自从王。何人搆斗纡传檄，阖国身歼筑怨长。粤秀山前鼓角哀，越王台畔草堆堆。飞龙白日旌旗闪，独骥黄尘斥堠来。王谢入为麾下客，贾商推出济川才。十年巨室诛求尽，闾巷萧条乔木灾。万里悲笳朔气深，故园摇落倍沾襟。登楼漫拟刘琨啸，出郭谁为梁甫吟。普天丘墓无新旧，近海云山有古今。去国岂须怜郑谷，徘徊鸥鸟是知音。"}