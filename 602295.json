{"id":"602295","title":"和陶停云四章怀吴中友人","dynasty":"明","author":"陈履","text":"行道迟迟，以风以雨。眷言吴门，千里修阻。摇摇扁舟，孤篷独抚。临风怀人，终夕延伫。沧江之上，烟树空濛。云閒幽谷，月湛澄江。中有美人，寄傲南窗。我之来兮，愿言尔从。池草春绿，庭树秋荣。嗟我美人，有媚余情。爰戒方舟，速速于征。期对尊酒，话我平生。蝉鸣哕哕，自彼林柯。残暑将退，凉风渐和。思我友生，寤怀孔多。倏尔相见，欢如之何。"}