{"id":"605849","title":"读杨忠悯公集","dynasty":"明","author":"卢龙云","text":"在昔乘嘉运，深宫事玄默。天子但垂衣，虚心委贤硕。谁其负端揆，转为狐鼠窟。所以节直者，怒发眦为裂。是时杨职方，尤称铁石肠。立谈辄太息，颇类戆与狂。大廷初抗议，流落谪边疆。赐环未几日，吐论眉转扬。请剑务诛佞，激烈由天性。何知逆耳言，叩阍不可听。屈首就簿责，幽系伤形影。微臣亦何辜，天王自明圣。伤哉遘憸壬，甘为虎蟒嗔。爱憎移生死，烈士乃陨身。直气元不改，方幸已成仁。馀作忠魂补，兼以待后昆。人心自不昧，天心亦可回。一朝朝论定，殊恩及夜台。嗣子悯先志，勋业起尘埃。视彼谮人者，而今安在哉。"}