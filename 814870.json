{"id":"814870","title":"归朝欢 送汪雯远计偕","dynasty":"清","author":"俞士彪","text":"把酒送君歧路侧。残菊疏杨留落日。轻裘短剑入皇都，天涯谁个非相识。风流年少客。青山碧水供行色。听旗亭，秋棠佳句，声价重京国。董生对罢天人策。身惹御炉香拂拂。玉阶醉插杏花游，金闺夜点红灯出。功名安可测。三公那必皆头白。莫留连，布帆高挂，快趁西风力。此日与君重执手。藉草问君无恙否。腮边已有数茎髭，老亲发白娇儿幼。奚囊何所有。去来赢得诗千首。叹休文，征尘污面，更比旧时瘦。荒原驴背秋霜厚。旅枕鸡鸣寒月透。人生岂愿久离家，饥驱不觉天涯走。中原方囗斗。虎争龙攫风雷骤。喜归来，柴桑小隐，松菊还如旧。"}