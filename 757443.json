{"id":"757443","title":"天香 探梅惠山石浪山偕浣香弟作","dynasty":"清","author":"顾翎","text":"素影飘溪，暗琼浮笠，珊杖海月初挂。薄絮愁香，冰霞凝翠，瘦蝶怯寒欲化。凤箫韵远，叹珠阁、零红将谢。探取鹤巢消息，倦游曲巷嘶马。踏歌寻春来也。寄江潭、鱼书曾写。小凭疏窗如此，吟怀高雅。寒静绿迷帘下。怜落砌、脂痕半狼藉。尔许高情，傍篱绕舍。"}