{"id":"1113726","title":"寄和叔","dynasty":"宋","author":"李正民","text":"双鱼来自縠溪端，手把缄书子细看。授业马融褰绛帐，怀归王粲倚危栏。且凭黄耳传消息，未办青蚨济急难。七十从心今已过，保兹遐福愿加餐。飘泊柯山二十春，琴书索莫困埃尘。忆攀杨柳当年别，愁见桃花几度新。公业有田犹告乏，渊明解绶便忧贫。浮生种种皆为累，况是羁栖一旅人。"}