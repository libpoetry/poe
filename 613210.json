{"id":"613210","title":"登始兴黄塘道中排律十四韵呈陈明府","dynasty":"明","author":"黄儒炳","text":"驱车江口道，小憩望朝暾。峭壁高云气，清溪宿雨痕。诸峰非一状，万壑若为源。络绎红尘骑，依微白屋村。岭头何日度，天末此中论。大泽龙蛇走，深丛豹虎蹲。年华看冉冉，途次厌喧喧。未遣登临兴，忽伤赋役烦。辽阳驰羽檄，下邑赋饛飧。幸藉循良抚，犹堪皮骨存。聚庐安保伍，倚杖牧鸡豚。山水清如许，神明正可言。小人纪风土，史氏采輶轩。百里经过处，因声庞士元。"}