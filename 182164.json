{"id":"182164","title":"赠陈生·茅容杀一鸡","dynasty":"宋代","author":"胡寅","text":"茅容杀一鸡，留半置庋板。奉亲须肉味，对客但蔬饭。仲由身负米，岂雇人嗤莞。参乎三釜乐，不羡千金产。古今履诚信，薄俗行苟简。竞敲声利关，汲汲组绶绾。指兹为显荣，于义遑复拣。贤如郭林宗，尚负牲牢赧。孝衰百行失，岂特厚宾馔。为人在我尔，谁以力自限。今君修古道，田土亦未昄。带经已能克，扶耒意无撊。似闻民一稔，銍艾工日僝。茂筠为载具，泛壑出{左山右蹇}{左山右产}。旭家鱼菽美，愉婉已在眼。君非沮溺流，文字富编撰。中扃务恬息，外慕正除划。晚交慰荒芜，切磋兼瑟僩。何时还过我，望望车有栈。梅花开正繁，飞雪待浮盏。"}