{"id":"769438","title":"八声甘州  送伯愚都护之任乌里雅苏台","dynasty":"清","author":"王鹏运","text":"是男儿万里惯长征，临歧漫凄然。只榆关东去，沙虫猿鹤，莽莽烽烟。试问今谁健者，慷慨著先鞭。且袖平戎策，乘传行边。老去惊心鼙鼓，叹无多忧乐，换了华颠。尽雄虺琐琐，呵壁问苍天。认参差、神京乔木，愿锋车、归及中兴年。休回首，算今宵月，犹照居延。"}