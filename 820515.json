{"id":"820515","title":"疏影    忆湖上旧月簃梅花","dynasty":"清末近现代初","author":"陈曾寿","text":"分明旧月，證曲廊小径，钗玉低压。入袂香寒，折得繁枝，灯窗横影清绝。相看相笑情何限，那信有、他年轻别。占湖山、小住千春，相伴此生孤洁。一去边关万里，飘零信老矣，前事休说。岁岁年年，不见花枝，只见镵天冰雪。凄凉梦也愁寻去，更休道、江南天阔。纵人间、魂返无香，一缕旧痕难灭。"}