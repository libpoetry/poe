{"id":"431399","title":"偶成","dynasty":"近现代","author":"王彦行","text":"十霜海宇沸如麻，卜者王郎骤起家。踞坐钓台期跃鲤，谁知扰扰尽鱼虾。阴祸难逋自取亡，称名不姓谄安昌。人间斩马非无剑，狐鼠成群亦散场。蘋花飘泊水拖蓝，欲鼓云和调岂堪。贱日无人知赤鬝，铁挝制马本狂谈。绛灌由来薄少年，得官齐虏诩登仙。平生曲学工阿世，事去文章值几钱。"}