{"id":"1113803","title":"生查子 其二","dynasty":"宋","author":"李石","text":"新花上苑枝，枝上娇莺语。日日抱花心，啄破燕脂雨。莺飞莺去时，谁与花为主。守等却飞来，再见花开处。今年花发时，燕子双双语。谁与卷珠帘，人在花间住。明年花发时，燕语人何处。且与寄书来，人往江南去。荷花人面红，月影波心见。扇子倒拈来，敲落红香片。窗下剪灯花，今日眉深浅。留得镜中看，蹙破春山远。"}