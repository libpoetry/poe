{"id":"683820","title":"陆无从茂才自扬州来乞文以赠歙人吴惟登得三绝句与之生高于诗与欧博士桢伯为广陵社","dynasty":"明","author":"王世贞","text":"金徽玉轸拂尘开，流水高山信指裁。忽讶新声移入散，坐中人自广陵来。维扬词客尽英髦，得句争夸白雪高。一自社中枚叟去，何人八月赋观涛。乞将新序向新安，一字踌躇下笔难。见说龙门饶史笔，教人解作小巫看。"}