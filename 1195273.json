{"id":"1195273","title":"使青夷军入居庸三首","dynasty":"唐","author":"高适","text":"匹马行将久，征途去转难。不知边地别，秪讶客衣单。溪冷泉声苦，山空木叶乾。莫言关塞极，云雪尚漫漫。古镇青山口，寒风落日时。岩峦鸟不过，冰雪马堪迟。出塞应无策，还家赖有期。东山足松桂，归去结茅茨。登顿驱征骑，栖迟愧宝刀。远行今若此，微禄果徒劳。绝坂水连下，群峰云共高。自堪成白首，何事一青袍。"}