{"id":"496553","title":"霓裳中序第一 雨中刘珥江送鸡头","dynasty":"明","author":"杨慎","text":"青霞裁雾縠。正锦潋瑶潘碧澳。水底鲛人织女。当翠房深处，新妆乍沐。尘消罗袜，冶步盈盈出鳞屋。向何许，满身璎珞，云辙转风毂。皎镜全澄独漉。相掩映、荷裳芰服。昨夜龙宫失晓也，养天鸡、启明传旭。啄粮无半菽。算只有明珠满腹。江妃把、金针穿玩，递与素娥掬。"}