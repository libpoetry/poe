{"id":"432144","title":"上元日喜孙药痴至招张焕忱汪仞千聚饮巢云阁并饯陈凤韶王玉瑞北上二首","dynasty":"近现代","author":"张瑞玑","text":"小阁晴烘一席春，试灯风漾酒杯鳞。飘萍飞絮多离别，去燕来鸿谁主宾。宦海半生鸡肋味，驿亭十里马蹄尘。樽前莫唱阳关曲，我是天涯抱恨人。孙郎裤褶气雍容，社鼓声中一笑逢。九曲屏风灯射虎，万家爆竹火飞龙。酒兵轻敌无坚垒，诗理通禅有妙锋。生恐天明分手去，邻僧休打五更钟。"}