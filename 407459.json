{"id":"407459","title":"舟行至双溪，离永嘉八十里","dynasty":"近现代","author":"王季思","text":"船尾一轮月，船头百里道。遥怜闺中人，迟我同清照。沉沉夜向阑，瑟瑟风渐峭。愿卿且安眠，我亦止凝眺。卿居东楼下，夜境尤静好。玉虫有双花，金蝉无凄调。细风动素帏，远客梦中到。殷勤诉契阔，执手相慰劳。欢言未及终，隔帘闻鹊噪。明朝我果归，百念融一笑。谁云梦无凭，梦境情可造。"}