{"id":"815250","title":"留别张瑕瑀","dynasty":"清","author":"胡承珙","text":"群儿拍手趁山公，老葛并州气独雄。酩酊乾坤才一马，笑谈辟易已千熊。我行惯值盆翻雨，君去须乘舶趠风。下视蜉蝣何所恋，愿随云将问鸿蒙。读画敲诗且未休，玉山犹恨不同游。三年作客千场醉，万绪萦身一夕抽。各有青毡为故物，相期白首亦风流。芽姜箭菜江南味，领取归时满意秋。"}