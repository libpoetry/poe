{"id":"693348","title":"用韵答王安陆太守二首","dynasty":"明","author":"苏葵","text":"惭愧山中草莽臣，十年簪绂仅荣身。道将兴废诚由命，时自盈虚不属人。世路多歧南亦北，俳儿诸戏假如真。瞠然独后怜衰暮，谁在亭衢去绝尘。静爇黄檀更水沈，亦谈千古亦谈今。耽诗不遣能成癖，爱酒争教也醉心。此日孤怀东观杳，几时归计北山深。红渠翠竹新知少，或者江崖许盍簪。"}