{"id":"820705","title":"云仙引 秋云","dynasty":"清末近现代初","author":"王易","text":"旋出巫峰，乍收秦岭，秋来无限轻盈。遮溪白，傍山青。汀洲荻花如雪，隔水相看分外明。独有愁人，虚窗深院，相对愁生。天孙巧锦堪称，问多少、功夫织得成。蜀绮轻匀，吴绫细密，自费心情。天末怀人，江干惜别，望去应知泪暗倾。一夕风高，残鳞断羽，何处飘零。"}