{"id":"587434","title":"送高明严子之京四章","dynasty":"明","author":"霍韬","text":"秋飙萧飕，秋江流悠，万里兰舟。驾彼兰舟，言溯上流。兰舟上流，蕙芷馨浮。我采我芷，言赠之子。我采我蕙，赠子之偑。赠子有行，行馨天庭。赠子之佩，佩馨于京。我采我芷，秋江之湄。鸥鸟于飞，鹭鹚于飞。彼鸟者鸥，则我忘机。彼鸟鹭鹚，玉雪颉斯。遣遣鹭鸥，偕子驰驰。我采我惠，秋江之澜。采蕙不盈筐，涉澜不涉滩。涉澜有清浅，涉滩有潺湲。赠子有行，赠子蕙兰。赠子观澜，毋涉潺湲。"}