{"id":"815735","title":"虞美人 庚申七夕后二日，辟寇南玉港村居，卧病感怀","dynasty":"清","author":"钱斐仲","text":"凄凉时节凄凉雨。人在凄凉里。荒村无处访秋花。只有豆棚瓜架、是生涯。安排砚墨应无地。麋鹿为群已。牙签玉轴委泥沙。试问客居何处、客无家。兵戈日日催人老。豺虎仍当道。断蓬流水各西东。难问亲朋何处、寄浮踪。离离秀茁谁家稻。共说秋来早。一行新雁点晴空。赢得离人清泪、洒西风。"}