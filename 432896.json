{"id":"432896","title":"秋居杂诗","dynasty":"近现代","author":"姚彝伯","text":"皎月临窗棂，西风撼旧扉。虫鸣因底事，劳劳砌下悲。有客不成寐，竟夕涌幽思。披襟步庭院，搔首将胡为。漫托心头意，问天天不知。天地既生予，乌能乱暴弃。古人有名言，丈夫贵立志。毅力向前途，穷通宁所计。忧患造英雄，有忍乃有济。不观绮罗中，谁曾名于世。浮生若幻泡，其言信非虚。百年经转瞬，不朽谁自居。嗟嗟彼细人，流俗历崎岖。微名复微利，得失争须臾。男儿当造命，遑论处瘠腴。行年满廿六，赧颜仍故我。学剑又学书，十事九不果。志难合时宜，孤立将毋左。须知为国民，天职应负荷。咄彼巢许流，矫情安足摩。"}