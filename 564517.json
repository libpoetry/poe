{"id":"564517","title":"野舟诗","dynasty":"明","author":"孙承恩","text":"放浪非吾志，烟波且自由。虽知川可济，巳与世无求。泛泛同江苇，飘飘类野鸥。行依渔艇乱，静向鹤汀收。明月蒹葭浦，清风杜若洲。笑歌天漠漠，濯足水悠悠。鱼鸟供诗兴，云峦豁醉眸。入天迷远近，逐浪泛沉浮。倦后凭舷卧，狂来倚棹讴。放怀真自得，高兴若堪俦。逋叟西湖胜，龟蒙笠泽幽。郎官谪仙醉，赤壁老坡游。宁用如神技，聊齐泛海桴。垂纶情亦称，击楫事堪忧。富贵非从好，风波任所投。乾坤双短棹，身世一浮沤。自是无拘碍，谁能管去留。沧浪有馀兴，吾道尽优游。"}