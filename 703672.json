{"id":"703672","title":"石长老入闽已有别句临行再书扇头二首","dynasty":"明","author":"释函是","text":"老大翻惊岁月频，那堪更作别离人。三年寒暖初停梦，一夕云峰又隔春。有意菊花成聚首，无情梅萼送行津。风烟转盼分闽粤，锦水华山却认真。一瓢峡涧冰霜重，千里云幢身世轻。话月总教随刹土，临门犹悔出山情。庾关古已多行客，乌石今仍对会城。拄杖到时春已半，堂前不信草频生。"}