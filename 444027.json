{"id":"444027","title":"阆中锦屏山遣怀次放翁韵","dynasty":"当代","author":"熊盛元","text":"醉倚阆苑短长亭，烟霞簇处认锦屏。柳花飞扬春寂寂，蓬鬓飘萧山青青。惝恍云间来仙子，袜底尘生嘉陵水。清歌杳邈渐不闻，鶗鴂先鸣天心死。少陵祠前泪眼迷，异代千秋曷胜悲。得其真髓能有几，除却剑南更谁思！惊湍欲向笔端注，雷声作作喧古渡。横江一苇风浩然，翻恐噬影狂蛟怒。"}