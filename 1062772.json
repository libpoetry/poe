{"id":"1062772","title":"允迪和诗吝茶弗出而约以棋取之再次韵","dynasty":"宋","author":"赵鼎臣","text":"仙人烂柯山，坐隐多奇方。我昔梦见之，正争紫罗囊。岂独寸筦窥，固已一脔尝。至今不语妙，了了皆中藏。陋哉王积薪，亦复干帝皇。远矣羊玄保，恨不同闾乡。谁与子方子，忽作斗鸡昂。居然镗其鼓，甚矣子之昌。吾师乃庖丁，未尝婴刃芒。遥知吾发短，不必终缨长。明朝受敌降，筑坛千步强。沙溪委道周，北苑陈中堂。想复闻我言，怒欲奋臂当。竟无百胜策，空有九回肠。"}