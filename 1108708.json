{"id":"1108708","title":"四和","dynasty":"宋","author":"刘克庄","text":"不复斗鸡随恶少，尚能叱犊慕良农。来熏忆屡赓凉殿，出昼难重见雪宫。老伴辕南并輶北，小孙膝上或车中。自怜孤学无人助，从汉诸儒与党同。白公自号老居士，疏傅史称贤大夫。脍鲫不妨留客饮，擘麟何必享天厨。清池澡沐端溪石，素壁彰施洛社图。帝赐后村奎画在，作堂安用扁青涂。丁宁僮可沽佳酒，戒饬阍毋纳恶宾。种杞菊非求饱者，思莼菜是见几人。食甘鲊饭安排易，出驾鸡栖受用贫。却笑曹瞒遗令侈，黔娄殓不待衣巾。"}