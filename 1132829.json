{"id":"1132829","title":"夜烧松明火次韵黄养正","dynasty":"宋末元初","author":"于石","text":"银炉炽炭麒麟红，销金帐煖熏笼烘。爨下有蜡可代薪，笑我夜寒痴坐然枯松。贫富贵贱何不公，安能排云叫呼天九重。空怜尔松生抱有用材，不遇匠石梁栋施帡幪。盘根错节屹立冻不死，凛凛劲气犹足排严冬。颠崖峭壁人迹绝，闲云流水相冥濛。胡为明不能保身，丁丁斧斤山其童。鹑衣百结缩如猬，地炉拥膝便可闲从容。当年榷油幸不严汝禁，馀用尚及斯民穷。阳和无声入骨髓，不知夜雪没屋霜横空。但见濛濛香雾霭四壁，红煇紫焰明窗栊。禦寒何必裘蒙茸，盎然一室回春风。何当散作一天煖，坐令四海尽在春风中。"}