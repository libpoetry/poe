{"id":"1114705","title":"予与谢幼槃董瞿老诸人往在临川甚昵幼槃已在鬼录后五年复与瞿老会宿于星渚是夕大风雨因诵苏州谁知风雨夜复此对床眠之句归赋十章以寄","dynasty":"宋","author":"李彭","text":"剩客苦填委，神交多乖离。静言数存没，惊风邈难追。水清石自见，山高鸟鸣悲。一杯且相属，何庸记吾谁。久矣羌山游，幽讨无复遗。如观侏儒节，触类或可推。山灵厚相戏，傲以所不知。故放出岫云，变更无定姿。忆昨谢幼舆，宜著丘壑中。论交曲糵底，愁绝连樽空。自我失此士，清梦随归鸿。封胡与羯末，安知无馀风。高台拟岘首，孤峰陵天姥。与子各壮年，车鲜马亦怒。岁月忽欺人，于迈不可补。讵知唤仍回，藜床同夜雨。谁其妙丹青，将军独曹霸。能开生面姿，拂绢貌照夜。伟哉千载后，万金不当价。吾欲评斯文，善学如善画。却老烦青精，度岁掘黄独。长乘下泽车，何烦挟丹毂。求我盛年非，常恐不可复。永结交旧欢，阿谟甘碌碌。吾怜阮嗣宗，口不挂臧否。是眼何亲疏，青白生誉毁。照邻殆庶者，颖脱当悟此。本心如虚空，何尝受尘滓。曩时太傅公，日下欲无对。富贵恐不免，大节在显晦。一朝出东山，勋业到鼎鼐。眷言固穷士，难进思易退。脂车离郊园，潜筠人许长。归来十亩阴，缥节已储霜。畦畛日将芜，况复病在床。亭亭望五老，烟云晚苍茫。渚蒲方茜绚，汀草亦芊绵。扶藜数过鸟，荡桨看归船。董子有来约，要在秋风前。已办河朔饮，更哦陶令篇。"}