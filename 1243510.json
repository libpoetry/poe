{"id":"1243510","title":"八月望夕玩月歌","dynasty":"元末明初","author":"叶颙","text":"八月望夕天大晴，纤埃散去河汉清。长空皎洁净如洗，四顾寥阒秋无声。少焉皓月生沧溟，吴牛乍见喘且惊。连宵阴晦不见月，今夜见月倍称情。寒芒直射斗牛窟，满庭冰雪银水晶。低徊弄色茅屋上，照我慷慨平生诚。乾坤虚廓照万古，再一万古光愈明。从兹高照万万古，毫发可容无遁形。老翁今年七十一，固当与月同亏盈。月能烛幽鉴下土，人能拨乱至太平。二俱有功于天下，皆足为世之重轻。故能发无尽之幽光，垂不朽之令名。云霄有路通蓬瀛，仙人相邀游广庭。朗然晃耀白玉京，钧天乐奏声铿鍧。风吹衣袂虚泠泠，环佩错杂相和鸣。团团古铜镜，灿烂天之庭。清辉百千丈，神彩何瑩瑩。金波泻琼液，跃出虾蟆精。云边白兔知几龄，玉杵舂香药未成。丹桂不老常芳荣，西风凉夜秋花馨。姮娥孀居谁与伍，美质不眠长独醒。贝宫旷阔宁有极，举步欲进足屡停。满身风露良久立，依然命驾还青冥。黄尘白水三山远，魂梦飘飘回翠辇。恍疑身在紫霞峰，影随大地山河转。霓裳羽衣不复道，灵丹难驻容长好。君不见万里关山全盛时，有道君王蜀中老。"}