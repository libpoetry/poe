{"id":"786516","title":"地震行","dynasty":"清","author":"洪繻","text":"维岁丙午月刚卯，天柱倾颓地轴挠。星辰易位山川崩，五行二气同纷搅。日月未悬天未开，大造莽莽飞黄埃。巨灵怒劈太华来，坤舆斮破声如雷。六鳌断足化黄能，娲皇一见心为哀！哀哉城郭阛阓为蒿莱，血肉肤躯为废骸。高岸深谷何所有，不见人烟唯阴霾。初如大块抟抔土，神工鬼伯擂地鼓。人寰簸荡无立锥，海水翻腾有飞弩。惊心下界多游魂，转瞬九渊欲沈羽。陷落诸罗十万家，人物邱陵尽泥沙。四海龙战玄黄血，千山龟坼纵横叉。不信乾坤又灰烬，可怜髑髅皆齿牙！哭夫、哭子、哭父母，惨淡往来鲁国髽。岂知蓬莱昔翻覆，神山久已沈大陆。地上龙蛇多杀机，民间鸡犬争觳觫。虽有孑遗半死生，阿鼻牛首怒狞狞。暂偷食息鱼游釜，终见漂流蚁满城。天心如此已可叹，何为此遭益糜烂！当今有几虮虱臣，浩劫无穷裸虫患？欲排阊阖问天公，天关沈沈漫复漫。俯视罗山斗六门，山飞川走坤维断。"}