{"id":"673033","title":"题张御史夫妇忠节录","dynasty":"明","author":"杨廉","text":"正统己巳秋，北兵来犯塞。权奸劝亲征，请留徒至再。六飞驻宣府，已报前军败。大同暮安营，黑气罩如盖。仓卒议旋师，铁骑追已逮。土木望怀来，未在一舍外。彼奸辎重多，牵制姑少待。四十万貔貅，饥渴俱困惫。长刀如墙来，斗志我巳怠。乘舆既蒙尘，绣斧旋遇害。主辱臣死之，明训简编载。南朝李侍郎，心事本同派。夫人闻讣音，呼天竟无奈。诸孤属未亡，一死非所爱。共姜矢柏舟，凛凛冰蘖在。彼苍祐善人，后福殊未艾。双凤已高骞，仲也尤大拜。尚留忠节名，永永昭百代。"}