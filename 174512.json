{"id":"174512","title":"和晁子西铃属劝农长篇","dynasty":"宋代","author":"郭印","text":"使君诚意与天开，呼吸之间为云雷。一朝命驾出郊次，远近争看髦节来。道边草木尽翔舞，巴峡迩来和气聚。祗从精祷召神灵，五日一风十日雨。不有前时愁叹声，千里相闻鸡犬鸣。荷锄执耒举家出，原野处处催深耕。闻说朱轓阅田圃，老稚提携纷笑语。当时惰游今力穑，肯播肯菑勤子父。朝廷睿泽浸华夷，良牧承流上所知。我欲濡毫颂公德，自惭芜累不成诗。"}