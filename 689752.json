{"id":"689752","title":"题李文则画四首 陆羽烹茶","dynasty":"明","author":"张以宁","text":"阅罢茶经坐石苔，惠山新汲入瓷杯。高人惯识人间味，笑看江心取水来。赤壁江寒叶渐稀，黄泥坂静露斜飞。洞箫声里当时月，应照十年化鹤归。五柳门前秋叶衰，南山佳气满东篱。白衣人到黄花外，正是先生述酒时。兰亭佳处忆曾过，已较前人感慨多。修竹茂林今在否，画中一看意如何。"}