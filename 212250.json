{"id":"212250","title":"秋旱热甚尤苦登陟舆中戏成","dynasty":"宋代","author":"黄公度","text":"少皞不用事，八月犹苦热。南方本炎蒸，况乃甘泽阙。雨师弛厥职，旱魃逞馀孽。金石铄欲流，污池龟甲裂。稼穑亦已休，田家生理绝。敢意築场圃，渐闻罂瓶竭。租敛数有恒，不为愆阳辍。州县急锱铢，鞭箠动流血。吁嗟号帝阍，此语何由彻。空村巫觋舞，灵祠香火谒。水旱制於天，祈禳恐虚设。尝闻桑林祷，爪牺亦清洁。万国几为鱼，尧德岂其劣。但令备先具，难必沴气灭。江淮十万兵，仰口资饭馈辙。太仓无宿储，有司忧百结。腐儒从薄宦，篮舆走嵽嵲。王事有严程，亭午不得歇。林鸟呀无声，仆夫屡告暍。马得变玄冬，阴厓踏层雪。"}