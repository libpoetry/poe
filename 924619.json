{"id":"924619","title":"次韵答陈之方秘丞","dynasty":"宋","author":"苏辙","text":"南山李将军，疋马独行猎。田中射虎豹，后骑不容蹑。丈夫贵自遂，老大饶惊慑。飘摇天地间，自视如一叶。故人多东南，愿作扁舟涉。忽蒙长篇赠，幸此倾盖接。时世尚新奇，诗书存旧业。南风吹清汴，西去无停楫。恨不留君谈，一使众坐厌。新诗苦清壮，欲和再三怯。东都多名卿，投刺日盈笈。一言苟合意，富贵出旬浃。行看文石阶，高谈曳长衱。辱赠但茫然，知君念疲薾。"}