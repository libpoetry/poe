{"id":"1077160","title":"罗畴老同游栖云院瞻礼新藏","dynasty":"宋","author":"李纲","text":"宝峰古丛林，深寂云所栖。中有大宝藏，涌海蟠蛟螭。庄严极精丽，金碧光陆离。诸天渺宫殿，地轴森铁围。雷音出妙响，震破群生疑。天人所瞻仰，神物应护持。吾闻金仙氏，变化难思惟。毫端见宝刹，芥子藏须弥。能于一尘里，法轮常转移。谁将创物智，设此妙圆机。佛语菩萨语，收拾靡有遗。八万四千偈，转一弹指时。功多用力少，权实相因依。伟哉象教力，天造非人为。无量大居士，精进心不疲。夙植众德本，爰得真依归。咄嗟檀施开，成此一段奇。相携结胜缘，洗我既往非。获闻第一义，刮眼资金篦。超然脱尘垢，清净真摩尼。"}