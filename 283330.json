{"id":"283330","title":"齐天乐·虎皮鹦哥，为李释戡赋","dynasty":"现代","author":"姚华","text":"正平才艳何曾赋。金笼又翻新谱。博臆刊红，轻襟夺翠，依旧缃帘呼侣。迎人欲语。认诗里文茵，曲中金缕。鼓翼风生南山，甚日借毛羽。惊寒夜来应诉。花台闻号凤，今更飞虎。汉骑单衣，唐宫噩梦，问香疑班似武。狸奴漫妒。羡奇服堪描，拟骚仍许。入穴难同，有终军办鼠。"}