{"id":"1127552","title":"和粹老云居之句","dynasty":"宋","author":"彭汝砺","text":"重阳不醉篱边菊，故老匡庐访远公。信笔更题诗满叶，总随流水出云中。海上句丽百衲衣，天南身毒一筇枝。卧龙独乐愁为雨，今问庞公过在谁。颠倒纵横如彼何，清词丽句不妨多。维摩亦漫称居士，木榻堪怜似老婆。云中笑语觉风生，摩诘今时令独行。摇首谁能拜弥勒，皱眉却合怕渊明。"}