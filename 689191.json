{"id":"689191","title":"登楼观阁时王令明叔邀张用昭段德光王敬夫康德涵四子同游二首","dynasty":"明","author":"何景明","text":"百丈丹梯俯翠岑，千年坛殿肃阴阴。风吹陆海黄尘暗，云去函关紫气沉。春花况属弦歌邑，胜地还成翰墨林。香山洛社俱寥落，文采流传直到今。峻阁含风落照孤，凭高千里视平芜。凤笙锦曲春缥缈，瑶草金光昼有无。采药几时寻碧海，种桃无复问玄都。五陵冠剑豪游地，犹是长安旧酒徒。"}