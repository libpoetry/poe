{"id":"203024","title":"钓龙台·龙在固神物","dynasty":"宋代","author":"蔡襄","text":"龙在固神物，动与风云会。胡为脱渊泉，辄触鉤纶害。无乃护明珠，睡目方瞢昧。而或嗅香饵，贪涎适沾霈。不尔腾角牙，自衒鳞虫最。来应山岳摇，去等蝉虵蜕。传闻旷百世，兹事久晻暧。空余古台石，肆矹尘沙外。湍流卷白日，岩壑动清籁。乾坤终苍茫，物理有否泰。"}