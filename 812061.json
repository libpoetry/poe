{"id":"812061","title":"无题和竹桥丈韵二十四章","dynasty":"清","author":"孙原湘","text":"洛神一赋诵回环，宛在盈盈一水间。色为兼才偏觉秀，情何累德未妨閒。鱼笺细摺同心胜，鲛帕牢收别泪斑。每到黄昏更凄绝，慢凭月色洗愁颜。羊脂白玉碾连环，只系裙腰一寸间。欲报手书嫌语琐，为悬心事怕身閒。鲜妍未透蛇医迹，妩媚翻留獭髓斑。薄怒深愁看更好，倾城原不在欢颜。象牙梳似月弯环，镜槛钗奁曲尺间。幽梦思量心暗喜，低鬟商略性多閒。裙花那禁郎持绉，袖碧宁嗔姊唾斑。多和燕脂轻傅粉，怕人看出病中颜。天半微闻响佩环，红墙银汉在人间。徒劳翠鸟殷勤探，难伺鸟龙一隙閒。卓女调琴囊瑟瑟，卫娘拈管竹斑斑。可怜枉负如花貌，输与桃花有笑颜。线阴宛转小廊环，日暮佳人倚竹间。细步最怜幽草弱，渺怀偏寄去云閒。花如倾国何关笑，玉果连城不讳斑。一种乾坤清气在，秋颜须识胜春颜。晶帘不隔洞如环，浅淡眉峰隐约间。自读郎诗书尽废，翻邀姊绣线都閒。镜奁圆浸蟾蜍影，砚匣香生翡翠斑。周防描摹应未到，才人风格美人颜。绛阙宸妃字阿环，云軿小谪凤城间。神光离合随方变，仙梦凄迷竟夕閒。凝雪自穿衫缕瑩，纤尘不上袜罗斑。玉楼咫尺如天远，何况楼中润玉颜。丽质休猜燕与环，秾纤修短适中间。小鬟戏学晨梳懒，中妇偷窥午睡閒。画角暗搔纤指晕，墨痕微舐绛唇斑。不知忆着何年事，半晌妆台独解颜。一年小梦事循环，又值秋分白露间。十洞三清皆阻碍，六张五角每空閒。诉将幽怨鹍弦语，替得悲啼凤蜡斑。镇日画图中看杀，何如暂许对芳颜。妒眼如城绕一环，屧声遥认桂堂间。燕来暂撤中门禁，花落潜行外院閒。身隔画丝邀絮语，手提金缕怕苔斑。教人陡识平时意，暖在心头冷在颜。诃梨新剪片云环，人在炉熏镜里间。困倦未容双鬓亸，聪明肯放一心閒。欢情渐引眸无缝，羞晕微烘颊似斑。七分桃花三分雪，是郎诗句是侬颜。手解婴年旧弄环，带郎第五指中间。幽期误约心非活，哑谜旁猜语总閒。乍冷慢缄纨扇素，再来须验绣衾斑。此情要比天长久，那在多贫识面颜。环痕约指指如环，预种芳缘隔世间。论阀未甘鱼媵贱，处囮何用雉媒閒。花开艳极偏无子，笋出尖多易有斑。只合化身明月镜，笑颦都得照卿颜。柔肠蚤暮鹿卢环，只在郎行左右间。誓密记曾邀月證，情多恐又爱花閒。占晴可奈时时变，踏湿还防处处斑。作计恼伊佯怒去，明朝相见看何颜。海榴花下脱金环，小病刚刚一月间。食味本来当暑断，睡眸还得彻宵閒。频惊石鼎松涛沸，细展罗衾药沈斑。输与衙推偏得见，捧心时节最真颜。红阑干角绿蕉环，竹色茶香阁半间。帘押迎风抛绣乱，枕函送日赖书閒。长来指爪逾脂印，浓得眉痕透黛斑。人自惯看侬转讶，镜中消瘦甚人颜。衔耳明珰小凤环，戏擒胡蝶出花间。绀珠艳事星星记，碧玉芳时日日閒。晓雾迷成三里障，秋云巧作五铢斑。厌人絮问将雏近，赢得羞颜似醉颜。一曲明河列宿环，佩声遥在碧云间。生逢独立人难得，除却相思事总閒。仙字早凭心勒印，神光翻逼眼成斑。直须亵念都消尽，才许亲承水月颜。欲把名花当屋环，只宜兰畔与梅间。心思手口三般巧，坐起眠行一味閒。艳雪题成宁有对，香云剪与并无斑。常娥尚自多情甚，偷下雕梁为照颜。蛇报灵珠鹊报环，深情难报隐微间。香投异域嫌轻亵，丝绣平原只等閒。素约敢消乌鲗誓，丹诚空渍杜鹃斑。酬恩自保千金体，捣药拚为悦己颜。玉扉清响小铜环，履迹衣声眼耳间。预碾茶枪消吻渴，细听莲箭耐身閒。草虫戏捉还谋对，花虱亲除更拭斑。顷刻欢愁千百变，作秋天气似卿颜。左手除来右手环，珠胎盈满月轮间。柳经眠后蛮腰重，果到垂时蝶影閒。喜搯茶膏津化液，怕拈花样汗生斑。刘桢莫恨难平视，伫看娇儿似母颜。栀子银墙面面环，依稀仿佛玉楼间。通融恰许行相近，分别仍教坐各閒。薤叶双钩新墨拓，菱花七出古铜斑。梦中历历分明记，难记偏生绝世颜。洞房帘箔水晶环，偷看香笼绣箧间。书卷纵横风揭转，簟纹斜整日抛閒。乾藏凤子芙蓉粉，驯养狸奴玳瑁斑。真个到来翻不见，梦中情事意中颜。"}