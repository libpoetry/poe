{"id":"844372","title":"临江仙 小筑四阕","dynasty":"清末民国初","author":"林朝崧","text":"久矣吹尘无好梦，奈何风伯相仇，瓦鸳飞遍小溪头。天应未许，中岁筑菟裘。辛苦牵萝重补屋，天寒倚竹堪愁，一枝栖息拙于鸠。万间广厦，奢愿若为酬。少许先畴都在此，蛟龙与我相争，欲凭竹石作干城。朝来尾角，黄鹄报波成。力挽狂澜吾辈事，区区田舍犹轻，思将恨海总填平。临流踯躅，岂是羡鱼情。家在空明云水际，白茆红瓦参差，秋瓜蔓陇豆升篱。荒寒郊落，光景恰宜诗。门外小池新凿就，池上孤岛无依，手栽桃李驻春晖。成阴结子，食报定何时？家具无多车载到，贫如东野谁怜，文窗棐几略新鲜。山妻稚子，相顾已欣然。回忆廿年离乱事，崎岖随母三迁，只今遗像影堂悬。乌私欲报，肠断隔人天。"}