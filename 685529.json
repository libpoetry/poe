{"id":"685529","title":"灵谷寺看梅五首","dynasty":"明","author":"邓云霄","text":"灵谷东风放早梅，寻芳词客共徘徊。只疑白鹤随飞锡，忽见天花满法台。疏影离离笼淡日，清香片片洒流杯。扬州西望江如带，东阁逢春几度开。路转深松过密筠，天开瑶圃迥含春。曲中玉笛吹残雪，梦里仙衣想美人。未许蝶蜂侵瘦骨，谁将沆瀣濯花神。怜君不肯如桃李，宝马香车自起尘。宦情潇洒有馀闲，古寺幽芳得共攀。坐里氤氲香作国，醉中倾倒玉为山。陇头驿使春相问，岭外音书远未还。旧宅罗浮千万树，断肠猿鸟白云间。白苧新披若不胜，素娥环佩自盈盈。妆开半面寒仍敛，笑入微风态更轻。翠羽有心窥艳蕊，青苔何意待飞英。还嫌生不临流水，为照冰姿入镜明。疏林澹澹挂斜晖，眼底游人看渐稀。芳草尚留珠履迹，香风遥送玉骢飞。山空转觉烟云净，春好何须锦绣围。最爱月明诸客散，万花深处一僧归。"}