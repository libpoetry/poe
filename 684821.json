{"id":"684821","title":"丁卯春夏，余离居芙蓉湖外，久阔丁娘之索，屡勤徐淑之遗，触绪萦思，每物成咏，归舟追录，一过聊代晤言，置袖十年定不漫灭 茶","dynasty":"明","author":"王彦泓","text":"蚕房初试碧旗新，私饷天涯病渴人。想得双文梨树畔，雪瓯斜倚独含颦。灵妃下士偶相怜，却捣玄霜与驻年。想得双文心爱好，愿郎风貌只如前。博山曾共几摩挲，犀合遥分一掬多。想得双文深意在，最宜人处是温和。情多天付与单栖，长是愁眠不解觿。想得双文也同病，故裁轻袷与相宜。一方如水万千丝，鱼子红编燕尾緌。想得双文暗裁剪，乍拈还放避人时。龙涎石叶各氤氲，争及欢来体自芬。想得双文载摧手，语香花气一时闻。红窗暖语篆烟长，拨火金钗事莫忙。想得双文羡双箸，一生同守博山香。葡萄乱渍懊离时，嫩膜初褫似刻脂。想得双文劳素手，银彄光动玉参差。麴尘罗剪麝尘封，淡紫殷红叠几重。想得双文曾插髻，梦回檀枕坠香浓。戏拈小笔画轻纱，一对鸳鸯宿浪花。想得双文惜惊散，故描荷叶与低遮。鹅翎鲜莹玉为趺，子晋纶巾雅称无。想得双文斜掩敛，月明难辨雪肌肤。平生未学卫夫人，此日题封一字新。想得双文初弄笔，似浓似淡不曾匀。"}