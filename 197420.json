{"id":"197420","title":"答束徽之索诗","dynasty":"宋代","author":"王令","text":"世味久已谙，多恶竟少好。惟诗素所嗜，决切欲深造。人安己不休，众耻我独冒。有如獭行迹，欲改复自蹈。肝肠困寻搜，吻舌倦抟造。心灵无余多，为此日有耗。已勤尚无成，既苦每自劳。自笑如秋蝉，饥极不止噪。努力排韩门，屈拜媚孟灶。惟此二公才，百牛饱怀抱。我如饿旁者，盼盼不得犒。不知去几多，穷行究未到。无门隔籓篱，发罅窥堂奥。爱之不可入，抵触发狂噪。借使苟有成，不知竟何要。孤名非所求，弊俗讵足傲。况乃非所及，穷海未为浩。不知何时休，定讫死与耄。因疑今世人，恐有我同操。徽之才超高，竿幢出标纛。为学尚淹蕴，富橐不肯暴。文章内朱豹，外袭一以皂。大论尤坚强，推舟出行奡。珉砆不施功，径欲制珪瑁。幸此不我陋，教诲日陈告。昨因语及诗，请我使自道。屡谢不得命，迫窄遂颠倒。披坚诱羸兵，伏瓴待穿盗。取媵虽然必，窘穷亦堪悼。勉为瓦砖投，幸有金珠报。"}