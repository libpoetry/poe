{"id":"260580","title":"梦登华山·梦登莲华峰","dynasty":"金朝","author":"赵秉文","text":"梦登莲华峰，举手摩青天。道人洗我心，相与掬飞泉。风吹青霞佩，飘若云中仙。下视尘世人，扰扰纷腥膻。直欲叫苍穹，生灵日熬煎。安得侧仙掌，狂澜回百川。一洗胡羯尘，万骑还全燕。功成不受赏，弃之若浮烟。金膏换绿发，玉液炼丹田。金丹如可冀，脱屣区中缘。闲寻碧玉调，朗咏青苔篇。还骑双白鹤，飞下青山巅。"}