{"id":"1239680","title":"七月八日同季高渡江东归述怀分得龛字","dynasty":"元末明初","author":"王祎","text":"蚤年志湖海，嘉遁非所甘。驱车燕赵北，弭节吴越南。季子誇远适，虞卿劳负儋。谓将风翮翔，讵能辙鳞淹。蹉跎岁云壮，颇觉世事谙。致君术岂谬，枉己意已惭。乃知兔株守，殊胜虎穴探。遭时兵革兴，江淮战方酣。日夜羽书急，列城俱戒严。况兹钱唐俗，险恶人何堪。千钱购斗粟，累日食无盐。吾徒事文翰，不解从戎骖。客囊更羞涩，愧乏黄金兼。归欤岂不乐，何待霜露沾。长揖别英游，明发张云帆。同行藉佳彦，高谊中心衔。依依共蔬食，霭霭接丛谈。长路顿蓝舆，凉飔浮葛衫。原田毕新穫，村酿如蜜甜。顾惟出处意，幸子同酸咸。子家岘山阳，第宅深潭潭。藏书故可读，一一悬牙签。稍须襆吾被，相从坐山龛。世故易翻覆，人情剧寒炎。殷勤亦何属，宝尔笔锋铦。"}