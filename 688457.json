{"id":"688457","title":"舍弟思正未第南还缙绅相知者咸以佳作见赠余虽拙不容无言乃步诸公韵为三十首俾思正持归时一展玩千里犹觌面也今录三首","dynasty":"明","author":"祁顺","text":"长安残漏促鸡鸣，一骑都门问去程。离别不缘贫贱苦，绸缪难尽弟兄情。河桥酒幔牵风起，水国扁舟载月行。后夜梦回池草绿，几多诗句为君成。几年奔走恋微官，万里亲闱缺问安。原宪贫来浑似病，孟郊吟苦不知寒。乡书少便经年绝，客被无情入夜单。满目云山归兴切，此身何处借飞翰。天上培风滞羽翰，强宽怀抱过春残。达人不为穷途泣，游子肯辞归路难。细雨寒灯思对榻，夕阳飞鸟独凭阑。随君屡有还家梦，一路烟波绕翠峦。"}