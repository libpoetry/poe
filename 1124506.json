{"id":"1124506","title":"次黄司户红糟韵四首","dynasty":"宋","author":"项安世","text":"督邮面上多赪红，如此妩媚非真容。向来清白不受采，正气本自天和钟。尔来施朱学时样，调羹亦复资醲丰。急须破瓮覆残滓，勿以软美宜新菘。江南水作桃花红，酿成十五女儿容。眉山先生忽惊见，一曲便欲拚千钟。谁传春信过江北，小槽残滴何能丰。相逢但欲觅苴滓，杯羹为荐霜畦菘。主人厨中鱼尾红，把酒一笑相为容。燕脂炼就玉雪汁，琥珀光透琉璃钟。酒酣万事忽惊散，捽耳顿足歌年丰。连缸拗倒同一醉，尺铁为我髡园菘。世人两眼迷青红，百忧一笑无欢容。仙官美禄不肯受，白首世路誇龙钟。高人箕踞得所籍，焦柈不羡天厨丰。我欲从君觅羹法，有田种秫园栽菘。"}