{"id":"1146194","title":"中书寓直咏雨简褚起居上官学士","dynasty":"隋末唐初","author":"杨师道","text":"云暗苍龙阙，沈沈殊未开。窗临凤凰沼，飒飒雨声来。电影入飞阁，风威凌吹台。长檐响奔溜，清簟肃浮埃。早荷叶稍没，新篁枝半摧。兹晨怅多绪，怀友自难裁。况复重城内，日暮独裴回。玉阶良史笔，金马掞天才。高甍通散骑，复道驾蓬莱。思君赠桃李，于此冀琼瑰。"}