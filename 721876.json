{"id":"721876","title":"哭从兄泰士","dynasty":"明末清初","author":"屈大均","text":"而兄尝与汝，弱冠事勤王。间道从交趾，趋朝到点苍。一龙哀失所，双雁愧成行。九死空归去，攀髯竟渺茫。哲兄先汝逝，墓木已成围。仅后三年死，虚同万里归。情深甘饮恨，心在忍忘机。我亦吞声者，哀歌未觉非。高堂衰谢甚，哭汝八旬时。无命长为子，多才早得师。孤生摧折易，一节始终持。辛苦同松柏，风霜总不知。五十早衰年，冰霜受命偏。一兄先宿草，三弟亦黄泉。雁落初寒夜，乌惊欲曙天。无情肠已断，况复冷猿边。遗臣零落尽，后死复何人。鹤发悲无日，羊裘望有身。桐孤元半死，薇在未全贫。忽去同蝉蜕，无言寄老亲。儿女皆黄口，妻孥未白头。欲终乌鸟养，长抱稻粱愁。客死依知己，魂归得首丘。老亲匍匐往，险绝一孤舟。与汝生庚午，依稀近六旬。文章同食力，出处未违亲。蒲柳忧先我，参苓耻累人。吾宗师表者，少尔白华身。时命哀无及，平生泪在兹。求仁商士志，争义楚臣辞。子舍魂长绕，天形化未知。清宵应入梦，语我夜台悲。"}