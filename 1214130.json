{"id":"1214130","title":"纪梦","dynasty":"元","author":"周权","text":"夜炉翳红金，玉虫堕玄煤。嗒然据槁梧，一适何悠哉。冷风渺真趣，宝界开玻瓈。彷佛蓬与瀛，珠宫映瑶台。飞檐翼丹碧，复砌明角圭。仙姝粲华星，靓服纷素霓。双吹紫鸾笙，劝我白玉杯。为我洗尘秽，层襟雪崔嵬。空明溯高寒，云影相徘徊。清诗吐奇怪，可讽不可题。觉来已忘言，月在枝南梅。"}