{"id":"292130","title":"翠楼吟·题卢冀野楚凤烈传奇","dynasty":"现代","author":"常燕生","text":"楚雨含情，湘斑解怨，肠断凤楼鸳侣。浪声淘不尽，问今古、几多儿女。酸吟正苦。又戍角斜阳，依稀前度。沈吟处。舞台歌榭，倩从头诉。负负。锦瑟无端，叹念年回首，坠欢如雾。仓皇戎马里，也曾见、鸾飘凤笯。销魂无数。况一发青山，遮江樯橹。谁呼取。石城双桨，莫愁村去。"}