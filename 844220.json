{"id":"844220","title":"有感寄伯兄三首","dynasty":"清末民国初","author":"林朝崧","text":"当日浑如醉，于今始觉差。是谁教作客？底事又归家？丝木随人弄，萍蓬祗自嗟。夜深追往失，轮转腹中车。浪自投豺虎，伤心不可详。台卿长隐匿，阮籍久佯狂。饥饿非难忍，旋归何所望。仙源花好在，岁岁笑渔郎。失足嗟何及，寸心难自明。昔惭殷义士，今愧鲁书生。左衽非吾意，同袍盐此情。白丝一以染，祗恨玷生平。"}