{"id":"380976","title":"临江仙引·九日有怀瞻园，时方辟兵海上，用耆卿仙吕宫赋此","dynasty":"现代","author":"郑文焯","text":"暝蹋小城路，乱鸦策策，班马萧萧。暮尘起、时闻鼓角荒谯。漂摇，对江树冷，墟烟悄，落日渔樵。伤心地，正万方多难，潦倒登高。魂销。衰兰委佩，回首清些难招。念东门、芜废北渚萍飘。萧条。叹茱萸会，风波阻，去国迢迢。悲秋泪，换满江酃渌，胸块谁浇。"}