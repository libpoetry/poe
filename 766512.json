{"id":"766512","title":"齐天乐 车灯","dynasty":"清","author":"黄燮清","text":"平原碎碾凄迷影，轻随画轮移去。瘦借烟肥，昏怜雾隔，红晕马蹄尘土。残更四五。正一点心焦，闷天难曙。闪过垂杨，短长亭外数星聚。高楼今夜睡未，料香篝倦倚，清梦谁煮。翠袖占花，金钗剔焰，应念荒寒愁旅。纱笼细补。浑不是罗帷，少年听雨。照醒离魂，不眠人最苦。"}