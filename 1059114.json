{"id":"1059114","title":"次韵答交代俞樗年教授见简之什","dynasty":"宋","author":"邹浩","text":"吾乡蔼多士，夫子惟英才。妙年双眸清，不为纷华开。飞声动寰宇，著录争徘徊。论说翕以定，端如匡鼎来。著鞭青云衢，飘飘谢尘埃。伯鸾赋五噫，少陵歌七哀。岂比太平遇，得志无疑猜。朝纲举天网，升黜常恢恢。胡然落泮宫，犹歉南山台。维今尧舜君，侧席方虚怀。简拔到寒谷，未始由梯媒。悬知器业成，指日登蓬莱。伊予愧朴樕，聿来托高斋。与君出处间，一一金石谐。岘首郁苍莽，江流澹萦回。龙卧缩头角，腾骧俟春雷。君车亦难缓，行矣明诏催。逸步从此分，驽驾安能陪。"}