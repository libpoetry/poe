{"id":"1045015","title":"送程运判","dynasty":"宋","author":"徐积","text":"江南风物可醒酒，江山气势侵牛斗。大庾梅花入界香，南康瀑布从天吼。此閒好共吴人乐，井蛟为害须除却。观风未到庾公楼，褰帷先上滕王阁。仙籁鸣时独凤吟，剑池黑处双龙跃。县令宁无种秫翁，还似王弘就翁酌。最是高贤徐稚坟，急赍酒脯祠溟漠。部吏争迎使者车，野人夹道亦欢呼。且得官司减鞭笞，若逢水旱放田租。关市如何从薄赋，设法通商为远图。方今圣世虽无事，须修武备戒不虞。生民所恃在城邑，更严壁垒完其郛。何况荆湖与二广，溪洞尽是蛮所居。一日除书遣受降，便持斧钺建油幢。阵上风神应更伟，军中才气亦无双。势似疾雷从便道，挥兵直指富良江。"}