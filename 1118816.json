{"id":"1118816","title":"赠灵岩元长老","dynasty":"宋","author":"陈一向","text":"杖锡池边六月寒，一泓泉鉴漱琅玕。直疑夜半天风起，吹落仙人沆瀣盘。證明台上玉炉烟，童子生云不计年。对面飞桥架丹壑，此中别有一家山。浓岚滴翠晓氤氲，洗我尘襟一二分。归步怪来轻欲举，朝衣犹带北山云。五花殿角片是间，又被红尘引出山。第一山前聊驻马，几声鸡犬吠云间。"}