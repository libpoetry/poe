{"id":"1066581","title":"己未次广惠院","dynasty":"宋","author":"葛胜仲","text":"下若水沄沄，佛寺古邑西。开帆但五里，不到将噬脐。怀古展清眺，崇阁聊攀跻。法生有鼻祖，乐此山与溪。自言孙子贤，兹地兴王基。霸主受九锡，二纪承梁齐。空馀阳乌阜，石人卧荒蹊。绿满天随家，岩花伴幽栖。留传杞菊堂，墨妙悬榱题。秀色有他岭，招寻更杖藜。山林且放诞，边城多鼓鼙。"}