{"id":"162565","title":"梦游月宫","dynasty":"宋代","author":"陈宗远","text":"蜿虹绛彩垂霄路，白波渺渺散寒露。横空掷绮结飞梁，叆叇青云匝风御。飏金排玉水晶宫，鸾佩霓襦笑相遇。兔停玉杵取玄霜，吴质无端强猜妬。窥见腰中三尺冰，便疑斫却婆娑树。桂香广陌不得留，灼灼修娥谩回顾。天孙飞梭织冰纨，帝子吹笙湿香雾。笑指瑶台十二层，只怕结邻未相许。潋滟金枢烟水寒，会驾飞轮撇波去。"}