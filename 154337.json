{"id":"154337","title":"寄题阆州开元寺泽师竹轩","dynasty":"宋代","author":"文同","text":"泽师种竹三十年，竹成满院生绿烟。苍龙子孙太繁盛，分领眷属来渭川。藏风蓄雨荫殿壁，不敢辄近寒森然。香飞常入佛座上，叶落不到经窗前。芟除扫掠净如洗，栏外不许行狂鞭。泽师瘦健如老鹤，坏衲几尺披左肩。手持数珠读梵筴，状貌兀若与镌。朝旋暮绕在其下，不肯出院求斋钱。古人亦有爱竹者，岂得以师心意专。我亦平生若如此，兼解略把笔墨传。逢师正谓同所好，但恨尚有区中缘。何时相对月明下，坐彻清影谈幽禅。"}