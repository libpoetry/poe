{"id":"408015","title":"吾书歌","dynasty":"近现代","author":"萧劳","text":"金文石鼓摹难好，楷法早荒况衰老。醉墨纵横信手涂，吾书只宜属草稿。云麾碑仿李将军，尤爱郇公五朵云。朝夕相对一挥笔，惆怅未能得其神。其间河南最秀发，结构稍稍见风骨。欲扩盈寸为榜书，致力亦曾肱三折。平生嗜书原性情，不向人间贪浮名。索吾书者谢酬报，肯学胜流计奇赢。吾自搦管书吾诗，吾诗比书或过之。书罢狂歌笺散落，不收付与秋风吹。"}