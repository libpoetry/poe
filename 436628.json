{"id":"436628","title":"僧奴","dynasty":"金末元初","author":"李俊民","text":"白发因缘短犊车，可怜小德外家无。蚌生珠后何嫌老，凤有毛时亦自殊。会看伯仁兴络秀，不妨节信论潜夫。刘生谁谓难成事，将相从来有种乎。喜事相寻种种来，岂期天意一朝回。璋从弄后熊无梦，月到圆时蚌有胎。便可字教阿买识，那消钱为窟郎堆。贤愚怀抱俱休挂，且尽前尊露顶杯。"}