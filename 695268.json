{"id":"695268","title":"寓京兆北堂将赴试院用旧韵呈诸同事四首","dynasty":"明","author":"林光","text":"不为斯文浪皱眉，鉴空毫发莫欺之。谁从混沌开端倪，颇学支离到此时。风雅未回中古制，仆臣羞对晚唐诗。诸君道眼相料理，何事还堪答所知。断隔尘沙不上眉，一堂高坐更何之。閒同释子安禅日，静到希夷闭閤时。阅世且留双眼孔，遣怀添得几篇诗。平生坎止流行意，怕有清秋白月知。天闲十二近山眉，骏骨吾将一顾之。大府虚堂淹此日，白云高帽去何时。文衡有旨惭公剡，秋兴无端寄小诗。聚首传杯休谢醉，酒中真味少人知。不学娉婷老画眉，小拈枯笔亦羲之。斯文衡鉴聊今日，平地风云笑此时。观国未忘心里易，绿衣閒咏意中诗。如何一觉蒙头睡，祇有图南老子知。"}