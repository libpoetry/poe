{"id":"501246","title":"送杜德夫河东经历","dynasty":"明","author":"张以宁","text":"持斧山西去，参谋用俊人。栖乌台上掾，泛绿幕中宾。霜落豺狼魄，风清雁鹜尘。君行当要地，此别属良晨。塞远云来代，川长树入秦。两河犹戍卒，三晋半残民。峻坂疲飞挽，穷阎苦算缗。鸿饥方欲集，鹰饱正须驯。久矣疮痍极，居然风采新。难兄今阁老，宿望旧廷臣。棠树期连萼，葡萄少饮醇。乘骢消息好，拜命及三春。"}