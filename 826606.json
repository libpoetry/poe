{"id":"826606","title":"水调歌头·招文如饮","dynasty":"清末近现代初","author":"张尔田","text":"劝子一杯酒，听我短歌行。长江滚滚东走，疏凿费神丁。天地龙拿虎掷，今古猿啼鹤怨，慷慨若为平。碧瓦何王殿，废垄有人耕。剑横腰，书挂角，竟何成。长安万人如海，龟息养閒龄。不学渊明种秫，且共刘伶荷锸，春雪斸黄精。宇宙久寥泬，吾道一茅亭。"}