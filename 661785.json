{"id":"661785","title":"成化十四年十二月十六日吴兴张渊子静松陵史鉴明古长洲李甡应祯吴宽原博颖川陈瑄廷璧入云泉庵观大石联句","dynasty":"明","author":"史鉴","text":"岩岩者大石，奇观人所诵。遐想十年馀，来游五人共。舍舟始登陆，杖策不持鞚。是时日当夕，兹山气逾滃。入门信突兀，拾级骇空洞。落星何破碎，灵鹫相伯仲。仰观神欲飞，俯瞰心屡恐。鳞皴苔藓剥，骨立冰雪冻。神驱道撝呵，鬼劈文错纵。尊严凛君临，张拱俨宾送。环列尽儿孙，拥护等仆从。欲假愚公移，谅非雍伯种。卧鼓慨桴亡，对臼怯杵重。猊吻呀未收，龙鬣怒难控。凝血疑痛鞭，立肺讵冤讼。上漏还启窗，中通自成巷。大惟补天功，小可砭肌用。分矢肃慎来，浮磬泗滨贡。廉利并攒剑，兀臬侧倚瓮。峄山辱嬴秦，艮岳遗汴宋。节彼民具瞻，壮哉客难奉。落照红抹赭，归云白流汞。僧讲点头应，将射没羽中。尘缘契三生，阵图怀七纵。在县太师击，攻玉诗人讽。仙煮充腹饥，俗支免腰痛。瑶琨产维扬，琅玕出乃雍。高题少室名，怪作东坡供。半空见玉蝙，千仞附青凤。栖禅逾百年，问僧仅三众。凭虚围曲阑，架壑出飞栋。竹幽补堂坳，树古嵌厓缝。窦黑炊烟熏，坎平钟乳壅。盘盘栈道危，㶁㶁水泉动。登顿足力疲，眺望眼界空。松露发欲濡，潭月手可弄。穷披任生皲，醉吟微带齆。列坐对弯跧，大呼应锽䃔。嗜癖牛李愚，诗战邹鲁閧。拜奇得颠名，忧坠成噩梦。试与叩山灵，肯售捐薄俸。"}