{"id":"745038","title":"游云岫寺","dynasty":"清","author":"徐熊飞","text":"落叶四卷迷松根，山风吹之如有人。草间一径出岭背，石气上逼秋空云。千年古寺冠峰顶，佛炉无火僧关门。野猿窃果堕檐瓦，惊起蝙蝠飞承尘。阶前老树雷斧劈，长藤倒挂花缤纷。当门巨石平贴妥，瀑泉赴壑风霆奔。夜深饥虎痒磨疥，爪牙印齧青苔痕。森然动魄不能住，出林步步循荆榛。天时人意两清旷，在野且与芒鞋亲。题名石壁记幽兴，入山不早山灵瞋。"}