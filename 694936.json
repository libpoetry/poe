{"id":"694936","title":"行路难","dynasty":"明","author":"庞一德","text":"恭承涣汗恩，来宦施阳域。施阳古帝封，疆理云伊昔。既苦千岭连，扪参井亦历。亦苦候无人，道茀蕃如织。其下蛇虺盘，其上虎豹斥。计步勉跻扳，徬徨以踧踖。修途五百馀，我行何当息。入山亦已深，居人一何稀。百里三四家，茅茨枕山陂。爨斫山木叶，饷食道边藜。斜日群行汲，漏下不得归。一歃亦已艰，何况酒与糜。柴门有底疏，所忧虎与罴。尔民则已苦，何用知客悲。崇山魂欲断，峻壑忽横属。磴石千仞馀，十里喧寒瀑。愿济无叶舟，梁崩谁为续。力夫负戴行，十步九踯躅。长踞任沾洒，短绤出新浴。纵免濡首危，亦中射沙毒。高深古有戒，胡然甘逐逐。"}