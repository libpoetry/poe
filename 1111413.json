{"id":"1111413","title":"赴大宁司理贽俞帅","dynasty":"宋","author":"阳枋","text":"见说三关息虎貔，风高白帝卷旌旗。擎天砥柱瞿唐险，保蜀规模阵石奇。誓出祁山禽仲达，肯屯汉口学姜维。枕戈心事闻鸡起，未必閒眠听竹枝。入手青衫愧壮颜，悠悠底事白云閒。有心文字几千卷，适意茅茨三两间。可奈红尘飞白羽，不容黄叟卧青山。欲从宁水成仙骨，趁得先生未出关。"}