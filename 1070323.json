{"id":"1070323","title":"送太府宋少卿京赴邠州守一首","dynasty":"宋","author":"程俱","text":"使君西南隽，掞藻阳台春。声称动华省，故是青云人。时于鹓鹭行，轩昂见长身。向来清官曹，往往席上珍。聊凭五经笥，一校九府缗。宁论尹卿笔，有志不自伸。探怀出银黄，笑指漆水滨。房公啸诺地，厩吏持朱轮。悬知泾渭间，广亩连高囷。洪河润九里，坐息西羌尘。长言继豳风，耕稼可重陈。会当采谣俗，夜诵供华勋。"}