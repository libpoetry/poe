{"id":"1124754","title":"出朝赋归来好","dynasty":"宋","author":"徐经孙","text":"归来好，篱下菊花应未老。晚香犹可荐清樽，渊明醉后和衣倒。归来好，两岁引年章屡草。圣恩宽辱不容闲，今得生还真大造。归来好，颜巷安居乐吾道。此行不敢怨风闻，只恨舒君言不早。归来好，一入山林迹如扫。杜门谢客免愆尤，几净窗明读庄老。归来好，菊后梅前宜问道。退朝羽翼此心生，从此五更无起早。归来好，从此五更无起早。虽然?亩瓣香心，天子万年多寿考。归来好，三径须宜有花草。于中竹柏可耐寒，更种长松成四老。归来好，饮食起居随晏早。闲身乐得未龙钟，东阡西陌寻芳草。归来好，茅檐曝背无烦恼。欣时读易困时眠，个中输与痴顽老。归来好，龙门有山名七宝。宿生泉石颇有缘，往来尽可休吾老。归来好，万喜千欢无烦恼。日课吾孙读古书，此是吾家传世宝。"}