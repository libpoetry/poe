{"id":"1236953","title":"天冠山题咏二十二首 龙口岩","dynasty":"元","author":"赵孟頫","text":"峭石立四壁，寒泉飞两龙。人间苦炎热，仙境已秋风。真人栖隐处，洗药有清池。金丹要沐浴，玉水自生肥。丹成神仙去，井冽寒泉食。甘美无比伦，华池咽玉液。脩岩如长廊，下有流泉注。山中古仙人，步月自来去。攀萝缘石磴，步上金沙岭。露下色荧荧，月生光炯炯。仙台高几许，时时覆云气。一去三千年，令人每翘企。兹岭可逍遥，下可坐百人。岂徒木石居，真与猿鹤邻。灵湫不受污，深浅何足计。小憩松竹鸣，萧萧山雨至。我尝游惠山，泉味胜牛乳。梦想寒月泉，携茶就泉煮。飞泉如玉帘，直下数千尺。新月横帘钩，遥遥挂空碧。竹实凤将至，水清鱼自行。着我草亭里，危坐学长生。道士本避世，问之无姓字。如何千载后，石室有人至。雷公起卧龙，为国作霖雨。飞电掣金蛇，其谁敢余侮。臣灵长亘天，何时化为石。特立千万年，终古无人识。仙人非痴人，山中犹读书。嗟我癈学久，闻此一长吁。有石象老人，宛然如绘素。稽首礼南极，苍苍在烟雾。月岩如偃月，风泉洒晴雪。仙境在人间，真成两奇绝。山鸡爱羽毛，饮啄琪树间。照影寒潭静，翔集落花闲。窈窕石屋间，中有仙人躅。说与牧羊儿，慎勿伤吾足。鬼谷岩前石，唐文字字奇。何当拂苍藓，细读老君碑。石壁何空洞，中有风泠然。安知列御寇，不向此中仙。仙者非有求，坐石示投钓。咄哉羊裘翁，同名不同调。"}