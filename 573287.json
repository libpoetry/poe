{"id":"573287","title":"题瘦马卷","dynasty":"明","author":"袁宗道","text":"此马从来号騄駬，汉庭九逸应难拟。躞蹀朝随广莫风，连翻夜度虞渊水。一自长呜起渥洼，双瞳如镜气如霞。陌上骄嘶逢紫燕，溪头弄影见桃花。越块过都真可羡，纵横灭没淩飞电。时去黄金燕市空，瘦来白练吴门短。几年踯躅老风尘，一朝膂力尽骞腾。土蚀骢花生黯淡，霜欺病骨太棱层。十年弃置向沙场，伏极壮心殊未央。垂头却忆长楸道，咄哉胡不遇孙阳。他时解辔逢知己，雕鞍玉勒黄金珥。努力犹堪驰万里，九衢四野任君使。"}