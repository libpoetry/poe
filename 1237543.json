{"id":"1237543","title":"代石答五首","dynasty":"元","author":"虞集","text":"幸自邻顽鄙，毋烦问岁年。当寒金作砺，向煖玉生烟。眉黛无归意，毛群有叱眠。凉州三百斛，亦未酹觥船。昔观一柱观，还度几重湖。雪尽身还瘦，云生势不孤。研穿邺台瓦，赋就草堂图。芝阁玄云在，危踪敢藉扶。牛角何堪砺，蜗涎谩自缠。沈冥辟邪古，羞涩望夫妍。神物须清鉴，灵根属小年。金舆曾共侍，千载忆甘泉。转徙宁论地，存留亦信天。露盘危欲折，劫火不同然。洛下残经断，岐阳数鼓全。向无文字托，寂寞竟谁传？去岁留诗别，嗟哉白发人！冠依子夏制，居切左丘邻。执籥充振鹭，脩辞缀获麟。终须愁坎壈，勿用诮嶙峋。"}