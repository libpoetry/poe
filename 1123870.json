{"id":"1123870","title":"子进昆仲俱和寄怀三诗复次韵","dynasty":"宋","author":"赵蕃","text":"此山祇合便终焉，底用心劳学计然。贫贱已安身外事，功名宁顾俗间缘。旧游要纪东南胜，有句须从甲乙编。闲向晴窗遮老眼，亦堪时伴结跏禅。古途荆棘少人行，制礼难招鲁二生。世上儿曹俱覆辙，公家伯仲自争衡。一年欲尽见松秀，众水莫污知渭清。保此不渝真有道，更须直以所能鸣。有竹相娱道岂孤，信知造物未遗予。交游更许得奇士，保社却嗟无定居。怀玉近传酬倡集，荆溪与说往还书。世人徇利轻翻覆，我辈百年端一如。"}