{"id":"767153","title":"无题","dynasty":"清","author":"孙原湘","text":"天女凌华婉，神人韩子湘。奇缘逢汉浦，宿分阻高唐。交甫曾投佩，云英可乞浆。屡通姜氏信，总恕阮生狂。目语当窗送，琴心隔座商。事虽殊卓女，情早许刘郎。佳约常敲月，幽期每犯霜。步声才蹀躞，帘额已飞扬。欲露全身影，先舒半面妆。来时窥了了，见后走佯佯。实怨身难近，聊称礼自防。潜裁红锦袜，偷送紫罗囊。好句奁中绣，私书袖底藏。他生期蛱蝶，来世效鸳鸯。瑶札频催试，缗钱暗润装。临歧颜黯惨，远送意徬徨。归梦萦珠帐，轻身到玉堂。暂回辞弱水，小住觅柔乡。芳意宁知变，仙踪不可望。无由排邃闼，空自绕修廊。寒雾迷金屋，飞泉障石粱。摩挲存旧物，思忆启缄箱。戚氏彄环重，麻姑指爪长。青丝封一握，素纸擘千张。乌鲗盟犹在，红鸾愿岂忘。卿诚薄韩寿，我肯负兰香。文胄针双络，繁钦泪两行。明星昭密誓，皦日鉴回肠。剖腹难陈诉，题诗倍惋伤。丹诚如不灭，片语报王昌。"}