{"id":"1123862","title":"进之复有湘潭之役二诗见惜别意","dynasty":"宋","author":"赵蕃","text":"岁尽君当又一归，开正我亦具征衣。祇今湖北地非远，异日江东书恐稀。酬唱未能相数数，别离于此再依依。到家无事还宜早，柳弄色时梅片飞。君诗悟入已多年，信手拈来总自然。静似幽人居在谷，勇如壮士起临边。波澜收卷虽馀地，光艳发舒终属天。笑我饥吟空白首，乱蛩衰草晚风蝉。"}