{"id":"780231","title":"念奴娇 花影和小苏潭韵","dynasty":"清","author":"叶绍本","text":"缡褷万朵，乍晴光照曜，嫣红深处。幻出整斜疏密漾，掩映溪亭江步。风过微摇，月明有晕，丰韵雕栏午。纱窗暗上，墨痕疑沁金缕。最是枝飐西廊，玉人行去，淡拂湘裙素。隔著重帘浑不辨，讶道花光似雾。倩女魂香，巫山梦悄，莫诧相寻误。镜中同看，芳姿原似前度。"}