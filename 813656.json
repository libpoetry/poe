{"id":"813656","title":"菩萨蛮 咏南洋果品十阕","dynasty":"清","author":"杨玉衔","text":"累累大树将军印。悬腰传到征南信。捧出钿螺盘。满堂宾主欢。蛟腥兼鲍臭。鼻掩西施走。闻得木樨香。回帆人倚装。遥从琛赆梯航至。腰模掌样香流齿。游子病风流。生防黄熟愁。贪馋难嚼核。捣碎还成蜜。甜里着咸酸。酱园丹返魂。林间鞠蹴蛮兵戏。球抛木末从高坠。猴子惯偷桃。无梯缘树梢。头颅坚似铁。髓露肌肤雪。珍重海南杯。还须象箸陪。岩冰壑雪中藏腹。琅玕个个森如束。素手擘莲房。云英擎玉浆。相如消渴病。泉水新调茗。肺腑挹清明。何须山笋羹。沾唇点点胭脂影。红潮上颊朝酲醒。颗颗是相思。羞拈连理枝。戏郎绒唾面。汁溅桃花扇。呕出尽丹心。思君同海深。新年遗礼衣盛■。一根一叶相樛结。烂额谢邻家。阿香行雨车。薰人还似醉。壶唾餐霞渍。张口血盆开。蛮酋进宝来。玉龙战败鳞遗地。避兵藕孔人连理。西子束纤腰。面瘢无獭消。归心望万里。落土生根似。枉事说相思。逢人羞道伊。天孙绣罢抛余铁。生成佛手招山月。上鬓玉纤扶。青黄云一梳。人生虽梦鹿。穿鼻工须熟。指巧乞针灵。粗防如汝形。风波莫谓人心险。当前披揭同肝胆。捧出使君知。银刀中剖时。枝头新结果。甘苦猜由我。无计识君心。思侬何许深。挥椎博浪当筵舞。盐调冰浴初登俎。蛇毒试先探。镶银宜髻簪。扶胥江口庙。望断西归棹。到岸诵心经。如尝禅味清。"}