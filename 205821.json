{"id":"205821","title":"八声甘州·问浮家泛宅","dynasty":"宋代","author":"叶梦得","text":"问浮家泛宅，自玄真、去後有谁来。漫烟波千顷，云峰倒影，空翠成堆。可是溪山无主，佳处却徘徊。暮雨卷晴野，落照天开。老去馀生江海，伴远公香火，犹有宗雷。便何妨元亮，携酒间相陪。寄清谈、芒鞋筇杖，更尽驱、风月入尊罍。江村路，我歌君和，莫棹船回。"}