{"id":"779858","title":"水龙吟 观荷，次顾涧萍韵","dynasty":"清","author":"戴延介","text":"红衣瑟瑟摇妍，西风吹冷凌波路。栏干录曲，但嬴赋客，微吟引步。盼断鸥家，缄沉鲤素，闲愁难诉。只云鬟雾鬓，窥妆弄影，惊暗里，秋心妒。已是悲怀无据，又催归、斜阳红暮。湘流寄梦，汉皋解佩，省来应误。一缕香魂，空江飞去，夜凉判度。剩芦乡，倦侣盈盈望远，续骚人句。"}