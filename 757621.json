{"id":"757621","title":"大酺 春晚","dynasty":"清","author":"曹慎仪","text":"翠筱波微，银钩挂，暝色渐迷烟树。湘栏还倚遍，向绿阴芳砌，几回闲步。楼角疏星，柳梢淡月，暗记篆香新炷。被鹃魂唤起，剩蛛网飞红，燕泥零絮。又独检芸奁，展冰丝纸，赋春归句。栋花风信暮。望天外、极断峰回浦。漫赢得、青衫泪湿，玉笛声寒，凄凉谱出霖铃雨。怅小屏曲谢，浑不似、旧曾经处。更休问、愁何许。莺花短梦，都付阳关倦旅。销尽黯然离绪。"}