{"id":"433563","title":"荷村八景 小桥明月","dynasty":"近现代","author":"强耕星","text":"香溪下钓兴蹁跹，万籁清幽景总妍。雁齿横波波拍岸，蟾辉映水水连天。团圞似镜方开匣，弯曲如弓未满弦。一派分流源本活，尘心涤尽夜忘眠。竹林森森隔几重，悄闻敲出夕阳钟。天高气爽情尤逸，境僻人稀亦罕逢。瑞霭玲珑宜绕屋，流金闪烁讶穿松。禅机闻寂飞鸦噪，恰遇僧归觅旧踪。点缀江南入画图，让王遗迹遍三吴。前途近接梁鸿水，此地遥通范蠡湖。欸乃声声千里隔，浮沉片片一痕无。乘风几辈鞭先著，也似当年缺唾壶。平拖镜面柳丝长，旧戚曾经贮艳妆。日照花明娇欲语，风来草动暗闻香。鱼游水底清于洗，骛泛池边暑亦忘。侧耳琤琮无断续，泉飞白练叶宫商。西风夜半吼如狮，早起开门景可窥。白色浑疑披鹤羽，淡妆直欲扫娥眉。试看玉宇生辉处，正是瑶岚叠彩时。为爱飞花铺满岭，思从驴背去寻诗。宗周让国辟荆蛮，缅想衣冠望铁山。怪石嶙峋迷古墓，高松拳曲掩禅关。千秋感动情无限，一角云浮意似闲。秀气葱茏遗爱在，何时洗甲净人寰。羞与凡葩订盍簪，孤高自赏郁层荫。枝横匝地笼烟密，叶衬漫天罩雾深。翠幄生凉鲜翠滴，红轮漏影软红侵。贤祠圣庙谁相护，劲柏坚贞铁石吟。桑榆舞影日西驰，极目流霞巧夺奇。斗合高低看复叠，飞翻浓淡互参差。随形作势真难测，御气排空不可羁。负耒农归牛带犊，凤凰曲径步迟迟。"}