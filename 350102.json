{"id":"350102","title":"东风第一枝·壬子中春，晤子申汉上，别之沪渎，以词见寄","dynasty":"清代","author":"程颂万","text":"榥茁松毛，帘锼竹尾，新年还借杯暖。瘿香晨火添篝，烛泪夕妆界线。儿童爆竹，赚满地、红心攒箭。怕早春、频返楼台，暗共落梅飘散。君去惜、半江浪剪。侬伫忆、汉皋佩缓。废池犹厌言兵，画梁更无燕管。灯期雪妒，谩粉饰、江山平远。料海尘、愁宴宵阑，冷睨旧人筝雁。"}