{"id":"25634","title":"岳麓道林寺","dynasty":"唐代","author":"莫宣卿","text":"石门迥接苍梧野，愁色阴深二妃寡。广殿崔嵬万壑间，长廓诘曲千岩下。静听林飞念佛鸟，细看壁画驮经马。暖日斜明螮蝀梁，湿烟散幂鸳鸯瓦。北方部落檀香塑，西国文书贝叶写。坏栏迸竹醉好题，窄路垂藤困堪把。沉裴笔力斗雄壮，宋杜词源两风雅。他方居士来施斋，彼岸上人投结夏。悲我未离扰扰徒，劝我休学悠悠者。何时得与刘遗民，同入东林远公社。"}