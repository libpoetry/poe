{"id":"1123062","title":"和周尉立春二首","dynasty":"宋","author":"胡寅","text":"筮易欣逢天地交，送残寒晷石光敲。化工造物初施手，天仗迎春已在郊。一饭及辰堆细菜，千花从此放香苞。欲赓妙句无馀味，久矣庖人不治庖。新年仍复得诗交，和气排门不待敲。藏谷寒冰犹北陆，应时甘雨背西郊。松筠挺挺浮烟色，桃杏纷纷拆绣苞。准拟寻春多酒肆，芳膻何必费良庖。"}