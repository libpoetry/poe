{"id":"686203","title":"述祖德八首有引","dynasty":"明","author":"卢龙云","text":"于穆令祖，贻翼远猷。启我邦族，溯源分流。昭穆渐渺，敦叙难周。于以萃涣，庙貌惟修。宋室方乱，各念尔家。卜宅来宇，在海之涯。施于孙子，代有国华。云谁荒度，其功孔嘉。胡闰乱华，抗迹遗世。秉尚伊何，累仁积义。启佑斯勤，引而勿替。浚发其祥，承休滋大。明德方茂，南粤甫宁。实兹戎卫，尺籍是兢。乃疆乃亩，定之宗盟。黾勉王事，保我后生。伍世其昌，逮我王父。克俭克勤，诗书烈祖。表正乡闾，回澜砥柱。责报于天，如携如取。仁考绍之，守而勿失。忠厚传家，数世如一。岂误儒冠，龙章有秩。手泽恒存，敢忘嗣述。嗟余小子，祗命亲庭。绎思我祖，先志是承。爰有堂构，以妥先灵。以享以祀，明德斯馨。戚戚兄弟，念祖攸行。令仪令德，孰敢不经。夙兴夜寐，无忝所生。自求多福，罔坠家声。"}