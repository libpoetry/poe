{"id":"465415","title":"探春 冬日书怀","dynasty":"当代","author":"张萼桦","text":"一线才添，三冬晴暖。又是残年将换。短景催人，韶光荏苒。幽恨一襟凝满。诗酒生涯旧，叹悴憔、腰围瘦损。伤心岁月无情，青春虚掷难转。辜负壮怀肠断。怅落拓青衫，俊游都倦。久历沧桑，感怀身世，阅尽炎凉幻变。尽好寻芳去，唤醇酒、相招朋伴，酣饮秦楼，拼教人醉深院。"}