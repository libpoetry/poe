{"id":"829155","title":"浪淘沙慢 次周清真韵二首","dynasty":"清末近现代初","author":"吴湖帆","text":"可人意、精填恨海，远履危堞。群玉徐吟又发。歌珠慢撚半阕。正欲系、同心罗带结。赚芳讯、莫逞偷折。待梦醒瑶台怅何许，相怜寸肠绝。悽切。断鸿信杳情阔。听暗里、丝丝琴心碎，隐隐声似咽。思旧梦难凭，流水无别。泪绡溅竭。还念伊、消受谁家明月。愁绪重重千层叠。金徽绕、凤弦未歇。镜华采、时移圆易缺。怕憔悴、玉损梨花，便落得。红颜粉褪回如雪。纵目断、垂杨醉拂，岸傍流碛。淡彩千丝乍结，幽痕一缕漾碧。寄宛转、柔情吹玉白。袖宿翠、车辙风回，就怨红楼畔倚歌笛。私语动春色。脉脉。几番暗绪难释。度帘幕、经雨栖香稳，飞燕如行客。恰隐摇鞭影，还留泥迹。画船去缓，无奈何、橹浅波深愁窄。冰镜冶蛾眉重展，垂虹约、凤帐似隔。忍和泪、沈吟向绣陌。怕好梦、息息频惊，又怅极。虚怀素手心头拍。"}