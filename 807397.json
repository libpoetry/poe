{"id":"807397","title":"瑶台第一层  秦园月夜听泉声用艺香词韵","dynasty":"清","author":"陈维崧","text":"月影水痕都化碧，如游不夜城。恰惊飞涧，陡然劈峡，溅沫难平。阴森鳞鬣，还似玉龙，怒吼崚嶒。真幽绝，添几声铁笛，一点茅亭。凭陵。狂歌一曲，夜深难得此空青。嫦娥未睡，冯夷欲舞，宫殿俱晴。乘风吾欲去，但神仙、何必东瀛。洗银觥，笑醉看瀑布，认作霜藤。"}