{"id":"694634","title":"和知州问菊二首","dynasty":"明","author":"陈繗","text":"蚤向西风课植篱，满篱生意为谁迟。眼前又欲荒三径，雨后何曾见一枝。晚节频添忠献兴，夕飧恐负屈原思。三分秋色今无二，到得黄花有几时。欲将晚节守藩篱，妆点秋光好却迟。紫艳耻为倾国色，清香宁属傲霜枝。满头自许归时插，荒径还留去后思。正是风霜摇落处，嫣然独笑且随时。"}