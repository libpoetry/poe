{"id":"782680","title":"题张建宇富春垂钓图","dynasty":"清","author":"戴亨","text":"男儿居世间，蓄志贵坚贞。自待苟不重，遂为世所轻。古人立身期不朽，出处去就何分明。君不见严子陵，万乘之尊不能屈，足加帝腹星辰惊。甘心垂钓终此生，清风千载高崚嶒，呜呼清风千载高崚嶒。张君卓识慕野服，扁舟遁迹临海屋。售世岂乏经济才，心不希荣身不辱。人间得失不关心，钓竿日对溪山绿。閒看鸥鸟浴江天，云霞过眼纷相逐。江光山色变阴晴，聚散升沈骇倏忽。日夕收纶喜得鱼，床头有酒腹有书。高歌一曲声呜呜，饮酣歌罢呼妻孥，庄光高节今何如。"}