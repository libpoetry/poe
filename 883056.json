{"id":"883056","title":"巫山歌","dynasty":"宋","author":"孙应时","text":"平生想巫山，奇绝冠三峡。及兹饱双眸，无乃天下甲。远看插天碧丛丛，近看玲珑金玉峰。垠崖光彩相映发，交络紫翠疏蒙茸。云华夫人瑶池女，何物才至得奇遇。我来初日明轻霞，更胜朝云暮行雨。水转峰回无定姿，地灵天巧奇复奇。少陵山谷不著语，浪作推敲君定痴。"}