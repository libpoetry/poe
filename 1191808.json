{"id":"1191808","title":"途中旅思二首 其一","dynasty":"唐","author":"鲍溶","text":"喔喔鸡鸣晓，萧萧马辞枥。草草名利区，居人少于客。生期三万日，童耄半虚掷。修短命半中，忧欢复相敌。朝提黄金爵，暮造青松宅。来往日相悲，北邙田土窄。峨峨西天岳，锦绣明翠壁。中有不死乡，千年无人迹。心期周太子，下马拜虚碧。鹤驾如可从，他年执烟策。"}