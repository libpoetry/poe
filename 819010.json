{"id":"819010","title":"己亥秋别天津有感寄怀严蒋陈诸故人四首 其三","dynasty":"清末近现代初","author":"夏曾佑","text":"蒋子起寒素，姓名世不张。气食走燕野，扫尘书一床。过从日抵掌，每觉芝兰芳。农宗发大义，精谊贯百王。持此照震旦，可谓见膏肓。陈子墨者杰，与蒋相翱翔。畴人振绝诣，哲学搜旁行。馀事托雄剑，赴难甘探汤。嗟吾二三子，于世诚蚊虻。然而贞元际，舍此谁与商。艰难困一饱，口呿舌为僵。浮云起西北，俄顷满八荒。潇潇凉风至，白露降为霜。蒲柳与松柏，于理岂久藏。为我蓄明德，毋亟耀其光。"}