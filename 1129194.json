{"id":"1129194","title":"偈颂三十六首","dynasty":"宋","author":"释如珙","text":"少室无门户，如何便得通。夜寒宁耐立，听我话西东。古佛与露柱交参，猫儿咬杀猛虎。出门撞著须菩提，拶破虚空全体露。一片虚凝绝谓情，万里清光飞玉兔。般若如大火聚，著得一丝毫么。一拳拳倒黄鹤楼，一踢踢翻鹦鹉洲。有意气时添意气，不风流处也风流。一毛吞海，海性无亏。纤芥投锋，锋利不动。龙潭吹灭纸灯，德山倒地礼拜。今年桃李贵，一颗直千金。三界心尽，即是涅槃。山花红似锦，涧水湛如蓝。相见不扬眉，君东我亦西。相逢欲相唤，脉脉不能语，总是粥饭气。贴贴底无缝罅能有几个，温州城里何限数。尽大地冷啾啾，逼十方闹浩浩。放过布袋和尚，穿却解空鼻孔。华阴山前百尺井，中有寒泉彻骨冷。谁家女子来照影，不照其馀照斜领。十方同聚会，啾啾唧唧。个个学无为，劳劳摝摝。此是选佛场，心空及第归。河清海晏皇基壮，雨顺风调百姓安。三世如来同祝赞，龙楼曲奏万年欢。今日生，来日死。千年田，八百主。郎当屋舍没人修，火官头上风车子。离四句，绝百非，老僧爱瞋不爱喜。箭过西天十万里，向大唐国里等候。三衣覆体，四事供需。若也知惭知愧，是真释子。莫道曩劫修来，非从今日。木女穿针山色秀，石人牵线海云生。高茅座主赤双脚，直向毗卢顶上行。夜来地动葭灰起，百草头边一寸春。抖擞精神急荐取，生老病死不饶人。拈槌竖拂，好肉剜疮。举今举古，开眼尿床。恶是罪业，善亦是罪业。罪业消除，青天白日。西河弄狮子，丰干骑猛虎。老玄沙卓牌，邓师伯打瓦鼓。莲花生淤泥，标格天然别。出水未出时，喂鱼并喂鳖。小屎坑，大屎坑，浸不杀底出来。我有一句向你道，如何是佛，乾屎橛。龙门无宿客，不是点额人。孤峰无宿客，不是守株人。红日绕须弥，清风遍寰宇。天得一以清，地得一以宁。金刚神合掌，归依佛法僧。刍狗吠时天地合，木鸡啼后祖灯辉。一年光景今宵尽，万里更无人未归。鼓声咬破七条，只著偏衫去也。老鼠满地走，拖取猫儿来。施供养者，受供养者。俱无住著，获波罗蜜。五台山上云蒸饭，佛殿阶前狗尿天。刹竿头上煎䭔子，三个猢狲夜簸钱。年穷岁尽时，家家烧纸钱。滴滴落地，千神俱醉。不可作佛法商量，不可作世谛流布。若作世谛流布，瞎却眼睛。若作佛法商量，烂却舌头。即心即佛，非心非佛。不是心，不是佛，不是物。东海鲤鱼打?跳，新罗国里无寸土。大无外，小无内。一即三，三即一。路逢道伴交肩过，一生参学事毕。粪堆头上，无人觑著。万法纷纭，自起自灭。日暖风和二月春，桃红李白遍山林。涅槃路上绝来往，一个无为清净身。薪火相交，识性不停。上至诸佛，下至众生。扶过断桥水，伴归明月村。三世如来说妙义，炎炎火燄雪火飞。面前总是听法底，识取当头底是谁。哇地一声诸境现，周行七步更多能。老僧不是多饶舌，要与诸人绝谓情。从上来，死衲子心，能有几人。活衲子眼，能有几人。昨夜玲珑岩，吞却太白峰。群阴欲去未去之际，一阳欲来未来之时。楼上钟鸣，堂前鼓响。凡圣交参，一期事毕。明暗色空，不曾碍人。一念周沙界，日用万般通。湛然常寂寂，常转自家风。三期罢了不施功，万里秋天西北风。无孔铁锤成队走，苦哉灭却少林宗。"}