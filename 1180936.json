{"id":"1180936","title":"送崔使君","dynasty":"唐","author":"贯休","text":"柳门柳门，芳草芊绵。日日日日，黯然黯然。子牟恋阙归阙，王粲下楼相别。食实得地，颇淹岁月。今朝天子在上，合雪必雪。况绛之牧，文行炳洁。释谓缘因，久昵清尘。王嘉迎安，远狎遗民。媲彼二子，厥或相似。论文不文，话道无滓。士有贵逼，势不可遏。麟步规矩，凤翥昂蘖。岘首仁踪项频跋，商云乳麝香可撮。望尘□□连紫闼，吾皇必用整乾坤，莫忘江头白头达。"}