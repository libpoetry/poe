{"id":"148298","title":"改秩注县西归过上饶见太守同年莫郎中","dynasty":"宋代","author":"曾丰","text":"集英殿前始相识，公已策名上通籍。银章朱绂烂映身，铄我青前黯无色。上饶城里重相望，公已厌直辞周行。皂盖朱幡炯当眼，铄我墨绶昏无光。浪说同年兄若弟，升沉不翅云泥异。分疏胡越敢寻盟，义重丘山肯忘势。一麾初守虎头州，差池不及从之游。仅收刘公一尺纸，堪比汉家千户侯。鸦青今袭陈腐语，持以扫门应勿阻。远园要觅进德方，近效仍求为县谱。"}