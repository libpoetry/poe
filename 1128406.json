{"id":"1128406","title":"摸鱼儿","dynasty":"宋","author":"葛长庚","text":"问苍江、旧盟鸥鹭。年来景物谁主。悠悠客鬓知何似，吹满西风尘土。浑未悟。漫自许。功名谈笑侯千户。春衫戏舞。怕三径都荒，一犁未把，猿鹤笑君误。君且住。未必心期尽负。江山秋事如许。月明风静苹花路。敧枕试听鸣橹。还又去。道唤取。陶泓要草归来赋。相思最苦。是野水连天，渔榔四处，蓑笠占烟雨。这身儿、从来业障。一生空自劳攘。生生死死皆如梦，更莫别生妄想。没伎俩。只管去、天台雁荡寻方广。几人不省。被妻子萦缠，生涯拘束，甘自归黄壤。世间事，一斤两个八两。问谁能去俯仰。道义重了轻富贵，却笑轮回来往。休勉强。老先生、从来恬淡无妆幌。一声长啸，把拄杖横肩，草鞋贴脚，四海平如掌。"}