{"id":"721056","title":"西江月 本意二首","dynasty":"明末清初","author":"王夫之","text":"湘水悠悠北去，章江渺渺东流。清光拂剑碧天秋。情寄一杯浊酒。落月倩谁留住，长江又送新愁。小孤潮阻散花洲。露冷长堤衰柳。曾忆龙沙孤泊，将军祠下霜寒。凉辉浅浅挂西山。半破金枢拂岸。羌管声中鸟梦，藤花影里渔湾。婵娟不管泪阑珊。还送数行归雁。"}