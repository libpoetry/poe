{"id":"137148","title":"丞相都督信国公文公","dynasty":"宋代","author":"刘埙","text":"时平辄弃置，事迫甘前驱。呜呼忠义臣，匪直科目儒。江寒朔吹急，列城同一趋。岂不寄便安，网常乃当扶。移檄倡诸镇，奋袂躬援枹。川决莫我回，万险栖海隅。天乎复不济，道穷竟成俘。一死事乃了，吾头任模糊。悠悠讥好名，责人无已夫。三衢有魁相，投老作尚书。"}