{"id":"1051282","title":"浩浩歌","dynasty":"宋","author":"马存","text":"浩浩歌，天地万物如吾何。用之解带食太仓，不用拂枕归山阿。君不见渭川渔父一竿竹，莘野耕叟数亩禾。喜来起作商家霖，怒后便把周王戈。又不见子陵横足加帝腹，帝不敢动岂敢诃。皇天为忙逼，星辰相系摩。可怜相府痴，邀请先经过。浩浩歌，天地万物如吾何。屈原枉死汩罗水，夷齐空卧西山坡。丈夫荦荦不可羁，有身何用自灭磨。吾观圣贤心，自乐岂有他。苍生如命穷，吾道成蹉跎。直须为吊天下人，何必嫌恨伤邱阿。浩浩歌，天地万物如吾何。玉堂金马在何处，云山石室高嵯峨。低头欲耕地虽少，仰面长笑天何多。请君醉我一斗酒，红光一面春风和。"}