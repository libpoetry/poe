{"id":"1079588","title":"赴济阴留别一公","dynasty":"宋","author":"吕本中","text":"近别君莫嗟，远别君莫惜。往来天壤间，谁为不相识。十年几相别，日月虚弃掷。见君长江口，已作胡眼碧。别君广陵城，妙语摧霹雳。今别知几时，复念驹过隙。坐成千里阻，当有片言益。不劝君爱身，不劝君强食。劝君以勇决，万事要努力。愚夫之所欣，智士之所戚。譬如醉而颠，亦有傍震虩。声色纠缠人，万劫困封植。本自骄惰生，亦以因循得。实惟招侮慢，岂止碍空寂。居然耳目内，反务化勍敌。谁能深山中，弄此无孔笛。芳草变萧艾，每为长太息。如公定不然，此语当谩忆。何妨膏腴地，更论去荆棘。君看一壶用，亦有千金直。"}