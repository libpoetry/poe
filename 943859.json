{"id":"943859","title":"次韵梁广文重午吊古 其二","dynasty":"宋","author":"陈造","text":"菰粽蘸蜜綵作丝，竹萌尚箨榴未子。官居端午不可孤，小却文移谢胥史。酒社切戒屐声疏，诗邮莫漫奚奴寄。与君相望淮南北，宦游适偕乱山里。老纡章绂我不称，路指云霄君未已。相期玳席醉九室，先向花笺惊八米。自昔词源浩千顷，粗许老子窥涯涘。明朝酒罢诧里闾，颇尝见客今有此。古人独醒怨不逢，时搴葹薋弃蘅芷。吏隐顾窃诗酒乐，自公委蛇容食寐。一欢况复酬佳节，豪饮当观建瓴水。"}