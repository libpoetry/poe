{"id":"483805","title":"观澜","dynasty":"明","author":"刘崧","text":"子曷观乎，维水有澜。其澜伊何，厥观实难。我观河江，其量弗殚。积石岷峨，本钜力完。万折千支，潗湁瀰漫。激为大波，溁为文湍。其来无穷，其回无端。既来既回，齐并汨攒。如车之旋，如风之抟。浩乎沛而，莫之或干。相彼断港，潢污所敦。漂浮几何，忽焉中乾。有斐汤君，维学是安。作亭浠厓，物无遁观。临渊者危，望洋者叹。卓彼孟轲，是仰是钻。我诗于楹，永以弗刊。"}