{"id":"752286","title":"观唐昭宗赐钱镠铁券","dynasty":"清","author":"缪祐孙","text":"镂金煌煌字三百，咨尔彭城上柱国。镇海镇东军开府，持节中书太尉职。媲汉邓骘卫孔悝，褒德策勋视斯敕。有唐吉金经千年，懋典法器稀流传。重以浩劫遁濩渃，既失复得宁非天。台州诸钱始南宋，守器曰忱贤不憃。翠华南幸稽乾隆，裒选拜进随云从。天章巍焕锡琳琅，使臣树铭镌嘉颂。于乎，卢龙万骑潼关走，藩臣跋扈貙枭丑。河朔三镇尤狓猖，不反而反惟怀光。人臣谋反赐铁券，其辞虽悖非无见。几曾丹心贯日月，必要信誓兼金鍊。我思昔日唐昭宗，纥干山雀愁穷冬。太师尚父王行瑜，魏王九锡朱全忠。中原生民成疮痏，节度恣睢玩天子。董昌之辈不足诛，大梁逆祸肘腋起。郑畋壁垒惊黄巢，处存赴难麾旌旄。晋阳招讨李克用，死遗三矢忠肝昭。矧此勇慑钱塘潮，诛昌定頵精兵饶。河山带砺铭勋高，胡弗驱马入淮汴。朱三之颅力可断，胡弗连兵杨行密，斫头穿眼仇奚益？乘乱独为割据谋，毋乃鼠窃兼狗偷。可怜江东一罗隐，曲讽勤王志悲悯。拜恩乾宁曾几时，名马玉带臣受之。虽云屈节完江表，得勿惭对沙陀儿。吁嗟乎，取以为式号虓虎，不学无术笑洪武。"}