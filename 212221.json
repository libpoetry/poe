{"id":"212221","title":"惜别行送林梅卿赴阙","dynasty":"宋代","author":"黄公度","text":"刺桐城边桐叶飞，刺桐城外行人稀。客来别我有所适，问客此去何当归。林卿妙龄才秀发，胸中万卷涌溟渤。家声合沓盖九州，里第嶙峋表双阙。劫来试吏天南方，骥絷焉能骋所长。梅仙脱身东市卒，杜老落笔中书堂。传道淮壖减豺虎，政须礼乐事明主。之子轩轩霄汉姿，好向春风刷毛羽。"}