{"id":"722622","title":"一斛珠   二首","dynasty":"明末清初","author":"屈大均","text":"媚儿开袖。芙蕖花出樱桃口。多生定念莲经否。欲吐芳香，辄自含辞久。荷叶不离双玉手。朝朝暮暮来擎酒。半酣方肯歌红豆。不信娇莺，似尔春声溜。海棠丝短。输他杨柳丝难断。流莺系得枝枝满。莫只贪眠，不耐腰身软。花絮无情风自乱。眉痕一任春深浅。生憎一树含烟暖。每共芭蕉，片片心舒倦。"}