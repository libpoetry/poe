{"id":"604273","title":"赠友","dynasty":"明","author":"张萱","text":"翼轸之东金天开，石楼紫洞分蓬莱。溟渤吹成五云气，素女削出莲花台。莲花台阁中天起，五岳三山宛相似。绝顶翻回日月车，飞泉上接星河水。飞泉绝顶相徊沿，铁桥直与东瀛连。侧岸倒映昆崙雪，浮云西入苍梧烟。我临夜日望沧海，紫气犹疑仙人在。三十二峰冠簪明，荡清岚霭遥相待。金豆著花几回拂，玉检遗章不能读。游龙矫首玉潭空，归鹤重来海桑绿。我入罗浮久岁华，君游豫章早回车。飞云峰上振衣处，共揖丹丘弄彩霞。"}