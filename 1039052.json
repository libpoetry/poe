{"id":"1039052","title":"后园寒步","dynasty":"宋","author":"韩琦","text":"如何天地举寒令，独将杀气凌边遐。公园跬步亦难往，试来举目成吁嗟。长空黯淡作愁色，日光似透云还遮。朔风刮面不吹雪，徒扰万窍掀黄沙。园中索寞不可状，唯视众木攒枯槎。有如汉将肃行阵，远涉大漠平番家。貔貅冻列树营壁，巨矛长戟何交加。老松一二柯叶在，外皮皴裂埋僵蛇。幽禽声好久绝听，孤城远近号饥鸦。斋中酒热忍自酌，几何贫户无纤麻。冥官持权因意恶，直欲万类歼阴邪。穷严极烈势未已，不知泉底生阳芽。"}