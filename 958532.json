{"id":"958532","title":"寓灵峰寺感怀","dynasty":"宋","author":"郑刚中","text":"遥风入林筱，淅沥生夜愁。明月过窗牖，照此虚室幽。念从出怀绷，志在承箕裘。唯知业书卷，何尝识戈矛。去年妖寇兴，尽破东南州。烟来走官吏，火过成墟丘。豺虎恣搏噬，鼯鼪啸朋俦。砧俎血忠义，罝网罗善柔。皇皇势窘急，有罅即愿投。挈妻负幼子，敢谓生可偷。潜遁得幽僻，如鱼初脱钩。妥尾定惊胆，馀魂渐能收。今者王师来，元凶已拘囚。巢窟有馀类，尚此稽讨搜。参商隔弟妹，阻塞无书邮。家在北山口，烟林裹沧洲。更此乱离后，当无一椽留。何但一堂庐，最苦悲松楸。使我思归梦，枕边清泪流。嗟嗟庙堂客，为国须早谋。积薪从下燃，谁云无后忧。愿令弄兵者，依旧操锄耰。勿俾太平世，虮虱生鞮鍪。"}