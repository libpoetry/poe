{"id":"1236714","title":"和武川严亚之见寄五首","dynasty":"元","author":"耶律楚材","text":"当年西域未知名，四海无人识晋卿。扈从銮舆三万里，谟谋凤阙九重城。衣冠异域真余志，礼乐中原乃我荣。何日功成归旧隐，五湖烟浪乐馀生。亚之平水久驰名，壮岁题桥慕长卿。厌世德风如偃草，惊人诗价比连城。功名未立不为慊，仁义能行亦足荣。此理幽微人不识，莫言儒道拙谋生。今年又得亚之诗，每叹风云会遇迟。拙运且淹童子役，雄才宜作帝王师。羡君笔下挥千字，知子胸中蕴六奇。静对西风和新句，凄然南望动深思。误忝纶恩斗印悬，乏才羞到玉墀前。劾奸封事梦犹诤，许国忠诚老益坚。仁政发从天北畔，捷音来自海西边。从今率土沾王化，礼乐车书共一天。寥落龙沙寄此生，情钟我辈岂无情。参商管鲍贤朋友，南北机云好弟兄。莲叶飘香思晚浦，梅花飞雪梦春城。故园日夜归心切，未济斯民不敢行。"}