{"id":"823514","title":"洞仙歌 次柳屯田仙吕调韵，题潇湘清梦图三首 其一","dynasty":"清末近现代初","author":"吴湖帆","text":"道是清梦重寻，满眼潇湘来去。宿雾散，初阳晓，露华烟渚。十洲云涌，三山楼起，碧浪天台，缥缈迹，迷仙坞。环佩藉，冉冉绮霞轩举。如旅。便觅萦怀香海，断魂莲浦。回看画舸人归，群玉才调，粉奁吟处。一时月影朦胧，迢迢无奈缺圆，天涯近，佳期阻。谁问讯、春风飘忽难据。千辛万苦。怎得共、合欢朝暮。从今后，好注定、有情心绪。"}