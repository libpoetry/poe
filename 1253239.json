{"id":"1253239","title":"题徐子中积善堂","dynasty":"元末明初","author":"钱宰","text":"十月风露交，履霜变重阴。密霰日已集，坚冰日已侵。往者既有渐，来者方自今。君子契天道，晨夕返吾心。树德当务滋，卷勺能高深。文言美馀庆，保此以为箴。蔼蔼嘉树林，繁阴散华第。俯看雨露滋，仰见云烟翳。昔人手中植，岁月今莫计。寸根蟠地维，尺干起天际。物理庶可广，人心贵能继。勖哉贤子孙，积善期弗替。"}