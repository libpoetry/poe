{"id":"1193681","title":"与胡居士皆病寄此诗兼示学人二首","dynasty":"唐","author":"王维","text":"一兴微尘念，横有朝露身。如是睹阴界，何方置我人。碍有固为主，趣空宁舍宾。洗心讵悬解，悟道正迷津。因爱果生病，从贪始觉贫。色声非彼妄，浮幻即吾真。四达竟何遣，万殊安可尘。胡生但高枕，寂寞与谁邻。战胜不谋食，理齐甘负薪。予若未始异，讵论疏与亲。浮空徒漫漫，汎有定悠悠。无乘及乘者，所谓智人舟。讵舍贫病域，不疲生死流。无烦君喻马，任以我为牛。植福祠迦叶，求仁笑孔丘。何津不鼓棹，何路不摧辀。念此闻思者，胡为多阻修。空虚花聚散，烦恼树稀稠。灭相成无记，生心坐有求。降吴复归蜀，不到莫相尤。"}