{"id":"543635","title":"汤阴王翁年百八十矣而肌肤绰约若处子且豪饮数斗不酲座间出诸名流赠章邀余继作","dynasty":"明","author":"胡应麟","text":"王仙翁，发如孤鹤颜如虹。大腹便便贮河汉，鲸吞鳌吸三千钟。龟纹蹙起隐胸后，玉璜炯炯横双瞳。眉毫耳毫灿霜雪，时人不识呼社公。步轻履坦疾于箭，周行五岳携孤筇。自言今年百八十，九朝旧事盘心胸。高谈弘正俨目睫，信阳北地俱儿童。大还曾受柱下老，素书亦从河上公。王母瑶池燕周穆，仙源几度桃花红。昆崙阆风不肯住，脱身混迹游寰中。朅来瓢笠武林逍，湖光山色聊从容。飘然遇我云水窟，谪仙大叫呼人龙。初平骑羊去不返，子岂有意仍前踪。金盆玉壶亦咫尺，翩翩奇骨宁凡庸。感君意气为君歌，参差两腋乘长风。却忆玉皇香案侧，丹台恍惚曾相逢。尘埃堕落经几劫，欲骑鲸背飞寒空。大鹏希有俨相值，遨游八极追鸿蒙。他时再赴易迁约，仰天大笑扶桑东。"}