{"id":"659268","title":"蹇判府六十及生子诗","dynasty":"明","author":"罗玘","text":"人虞东隅昏，我豁桑榆霁。纷纷乱豺虎，此际竞吞噬。妖䘲划阴空，使射那得羿。人生百年内，此譬向晚岁。木沈行归根，瓜落仅存蒂。应门有儇童，从以百十隶。叉鱼緤黄犬，烹割日几熭。恐非一体分，肯作苞桑计。大过美枯杨，剥重硕果系。将孙始将儿，亦有将孙势。世人涅髭须，老去用强制。有须不使涅，唯不班行缀。犹能得雄州，太守与联第。太守载酒来，日出门尚闭。倒裳迎太守，与坐庭下桂。醉歌南山诗，戏掷儿以荔。閧然发大笑，日月恐其逝。尤闻剥啄声，有使自燕蓟。开筒剥题封，磊落富新制。图穷更何云，再拜称觞婿。"}