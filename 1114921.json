{"id":"1114921","title":"即席次必强六绝句","dynasty":"宋","author":"李新","text":"且倚东风拚酒酣，莫将食口配春蚕。还家更有无穷兴，曲水飘香满舍南。暖雾团云晚气酣，柅车游女密于蚕。锦城行乐忘归客，家在鱼凫碧水南。夹道红英碎缬鞍，文园春满带围宽。双轮不解生方角，祗作繁城数日欢。市酒郫筒去未还，宗人厚德敌刘宽。田歌社舞生惆怅，聊向樽前佐客欢。怜君醉里赋新诗，皎皎风前玉树枝。在处相逢开口笑，一生能有几多时。楼前燕子不知归，楼下莺啼碧树枝。丝管未收空梓泽，恐君还有断肠时。"}