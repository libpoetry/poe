{"id":"527630","title":"长安大道行","dynasty":"明","author":"何景明","text":"长安大道如弦直，车马相逢不相识。金鞭玉毂共争先，日日红尘大道边。七贵门前罗将相，五侯座上列神仙。五侯七贵同杯酒，万骑于夫尽奔走。一言得意贱可贵，百计奉身无亦有。杯酒经过日共游，比权并势暗相谋。才见黄金结兄弟，忽看白刃起仇雠。薰天灼地期长久，覆雨翻云亦随手。富贵谁言福作门，骄奢终与祸为邻。瑶台歌舞新更主，金谷池亭别与人。豪宾贵客如风霰，鞍马当时倏雷电。得饱空闻鞲上鹰，附炎不见梁间燕。寻常只道太山安，顷刻宁知沧海变。秋来春去互推迁，物理相寻是等闲。岂知盛满衰仍至，岂识忧从乐极还。独怪梁生何感慨，拂袖长歌辞汉关。"}