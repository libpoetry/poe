{"id":"633413","title":"寄诃衍","dynasty":"明","author":"释今无","text":"萧索大漠风，解割不解吹。六月大夏日，解热不解凉。惭愧道人心，解露不解藏。的立万矢聚，水渍石易伤。人生不如石，况复重忙忙。悲欢皆损性，静躁同一狂。丈夫当有志，悲道不悲世。只此悲道心，靡然见罢敝。丈夫当有识，欣道不欣食。只此欣道心，悠然被驱役。智者路多穷，愚人幸不识。去年芜湖月，今年起相忆。忆君一寄君，君癖我更癖。何当共黾勉，挽以千牛力。蒿枝三寸曲，松根百尺直。秋风才一吹，各自理颜色。"}