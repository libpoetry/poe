{"id":"813694","title":"读外子昌延榷署寄诗原韵答之二首","dynasty":"清","author":"杨浣芬","text":"纡君内顾勉持家，敢说蘋蘩四德嘉。井臼操馀还展卷，米盐量罢偶栽花。廿年甘苦心相印，千里巡遥望更赊。锦字何须织离恨，平安勤报慰天涯。数首新诗寄早春，浣薇雒诵净无尘。文通作赋偏言别，王粲依人未为贫。莫把繁华纷雅意，要从事业见精神。相期眉案吟偕老，梁孟同心證夙因。"}