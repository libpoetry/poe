{"id":"1063479","title":"除凤州教授非所欲也作此自宽","dynasty":"宋","author":"唐庚","text":"人生才食顷，何处分好弱。刑狱即道场，筦库有真乐。故纸终日翻，毛锥几年阁。百函无力致，诸公谁说著。今承学校乏，颇讶名字错。宿业岂无恋，得冶不敢跃。骨肉远难俱，囊装贫易缚。师儒要好手，老大良非脚。戛尽识羹空，抽穷知茧薄。后生端所畏，人材若为作。岂唯嘲孝先，更恐困有若。行路固知难，得地幸不恶。柳拖千丈丝，山集五色雀。绛纱谅无有，苜蓿聊可嚼。况闻豆积岭，中有不死药。"}