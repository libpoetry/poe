{"id":"1113734","title":"人日和同院","dynasty":"宋","author":"李正民","text":"层冰积雪已经旬，霁色初欣日在人。一岁暗添身渐老，百篇赓和笔如神。金花柏叶聊图醉，车柳舟刍漫逐贫。苦恨郊原芳意晚，预期联骑去寻春。跳丸日月走虚空，又见曦轮参尾中。冰雪侵凌伤暖律，芳菲排办待和风。家无儋石犹能乐，腹有诗书未是穷。酒后笑谈无畔岸，更将妙道问鸿濛。玉烛初更品物新，又观剪綵镂金人。休嗟岁岁年年貌，且送奇奇怪怪神。酒有十千元自富，食兼三九未全贫。王孙诗笔能鏖战，夜遣偏师敌富春。一三五七变而通，端月骎骎气已中。花胜菜羹新节物，柳条桃萼旧春风。诗成杜老曾悲雪，文就韩公向讳穷。我有乡名实不足，已将贫富任空濛。"}