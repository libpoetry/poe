{"id":"814417","title":"本厅侯恩子荣太守六十寿诗","dynasty":"清","author":"林占梅","text":"觞祝兹逢耳顺年，遥遥花甲正周天。身当老境筋骸健，名策清时福寿全。袁守心田同佛子，邺侯气概拟神仙。会看玉杖扶行稳，与宴欣符叟满千。华冑巍巍岂等閒，春官曾列鹭鹓班。一麾出守歌千姓，万里晨昏到百蛮。德可化顽龚渤海，智能镇静谢东山。共称制锦真神手，昔日淳风喜渐还。"}