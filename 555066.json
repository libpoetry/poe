{"id":"555066","title":"题王孟端画竹","dynasty":"明","author":"黄仲昭","text":"九龙山人标格奇，平生与竹同襟期。兴来为竹写真意，笔端飒飒生凉飔。一枝高拂青霄雾，葛陂神物化龙去。一枝低扫白石苔，缑山仙子乘鸾来。疏影微茫远还碧，颇似潇湘秋月夕。翠色茏葱近更深，又似淇园春雨晴。昔年老可今安在，遗迹流传重千载。山人挥洒更入神，使可见之心亦骇。我家闽山丛竹幽，朅来不见心悠悠。今日披图看风景，分明一段闽山秋。"}