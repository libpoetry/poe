{"id":"440174","title":"齐天乐 戊子上元恭贺蛰师并晦窗先生鹤寿","dynasty":"当代","author":"问云","text":"雪洇青帐余寒杳，葱葱化工春计。梦准梅魂，香随雁客，堪足云山嘉气。晴阴万里。正烟阔前川，信传峰外。荐酒良辰，覆杯应向绮窗醉。幽怀都付曳履。去程谁更会，回眄沙际。浪底葭灰，沤边世劫，消得生涯滋味。沈吟未已。念夙日清欢，尽同兰契。寄语今宵，月明休更倚。"}