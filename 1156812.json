{"id":"1156812","title":"求分司东都寄牛相公十韵","dynasty":"唐","author":"白居易","text":"忽忽心如梦，星星鬓似丝。纵贫长有酒，虽老未抛诗。俭薄身都惯，疏顽性颇宜。饭粗飧亦饱，被暖起常迟。万里归何得，三年伴是谁。华亭鹤不去，天竺石相随。王尹贳将马，田家卖与池。开门闲坐日，绕水独行时。懒慢交游许，衰羸相府知。官寮幸无事，可惜不分司。"}