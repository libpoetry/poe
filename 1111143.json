{"id":"1111143","title":"得东山居主人恋家不出因借戴希周渔乡居赋杂兴六首","dynasty":"宋","author":"许及之","text":"借得渔乡住，分明似水仙。好山排座右，明月到尊前。挂綵迎朝日，飞霞带晚烟。往来真自在，易觅钓渔船。借得渔乡住，蟾光忽满轮。金波随短棹，银汉有通津。几度中秋月，今宵自在身。一尊消得醉，眼底欠诗人。借得渔乡住，心安即是家。客来时举酒，饭后定分茶。野老从争席，山童解献花。扁舟随意坐，不羡斗边槎。借得渔乡住，閒居气味长。新霜浓淡白，早橘浅深黄。勋业锦囊句，光阴宝篆香。故人如访问，宛在水中央。借得渔乡住，诗家物色宜。苇声鱼拨剌，竹影月参差。风铎时成曲，山童解答诗。閒居多乐事，惟有此心知。借得渔乡住，清霜已著秋。丹枫如锦障，黄菊似钱流。物理观诸妄，吾生等一沤。得閒闻健好，随寓且夷犹。"}