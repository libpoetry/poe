{"id":"1252290","title":"题石勒参佛图澄手卷六首","dynasty":"元末明初","author":"叶颙","text":"石勒亡宗怨季龙，虎于冉闵恨何穷。佛图果有仙人见，盍把深机悟二公。刘曜成擒一语中，沤麻老秃亦英雄。可怜只办平常事，忘却中原逐鹿功。何须倾意扣图澄，眼见狂刘一鼓擒。绝胜沤麻池水上，老拳毒手日相寻。推恩忘怨沤麻池，便是刘郎就缚时。成败当年人尽识，未应惟有一僧知。擒刘奇策算无遗，石氏存亡必已知。三十六孙同日死，佛图何不预言之。东门倚啸声音远，西域参陪礼义专。折节李阳吾未论，并驱光武孰先鞭。"}