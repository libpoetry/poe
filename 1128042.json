{"id":"1128042","title":"谒告得归拜呈内机知府郎官五首","dynasty":"宋","author":"程公许","text":"一屋堆鞋笑领军，人间沧海几扬尘。卷舒不与心为累，琪树瑶林别有春。家贫儋石欠赢馀，恩许西归度巀除。只恐期程催趣驾，羞颜插架旧藏书。违覆由来讳诡随，民劳未有甚今时。一分宽受一分赐，喜见留屯奏便宜。公馀赓载不曾閒，一段风流嗣建安。霜月西窗谁画取，诗人双耸玉楼寒。膏车忍待晓钟撞，浩荡归情不可降。一笑朔风寒掠面，缓吟疏影蘸清江。"}