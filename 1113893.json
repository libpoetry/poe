{"id":"1113893","title":"送仲秉赴廷试五首","dynasty":"宋","author":"李吕","text":"乱石搜琮璧，修梧待凤凰。地灵真间阔，世眼但寻常。我友更谁子，平生唯此郎。连城不当价，容易莫商量。雾豹文章异，渊鲸爪角雄。荒陂寒泣露，空谷暮号风。突起能无意，平沉未分穷。不知貂冕地，冷砚破窗中。欲献琅玕腹，君诗有宿盟。云天宸极邃，日月衮衣明。太守荐何武，诸公倾贾生。三山移步到，寄语问玄卿。一元谁破碎，河洛漏微芬。星斗昭乾纬，葩华粲地文。班扬浑细事，伊傅有殊勋。补履非神剑，相期敬所闻。元龙湖海士，可但著茅庐。诗老经从地，禹功疏凿馀。蜀峰帆影隔，郢树鸟行疏。太史行天下，归来好著书。"}