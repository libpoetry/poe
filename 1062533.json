{"id":"1062533","title":"游西塔寺分韵咏双莲以太华峰头玉井莲为韵探得华字","dynasty":"宋","author":"谢逸","text":"元君始云翔，华姑继羽化。独留曾与黎，高风配崧华。不随二女嫔，岂羡两乔嫁。尚馀脂泽念，多生缘未谢。化为芬利陀，耦立远公社。翠趺分双歧，并萼肩相亚。挹袖薰风晨，携手凉月夜。交枝艳散霞，同气香飘麝。疏影竞清妍，幽姿斗閒暇。何时各零落，秋高霜露下。洗妆见冰肌，乘云返姑射。此论传者谁，黄鹄为予话。"}