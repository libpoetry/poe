{"id":"693069","title":"春日万都尉仲晦邀游白石园同汪梧丘吏部朱白岳侍御李于鸿大理","dynasty":"明","author":"沈守正","text":"名园曾屡过，今得主人将。白石同邀坐，青山似梦长。柳摇争水绿，莺占落松黄。花信因寒禁，逡巡半吐房。亭台傩得树，蓊蔼近千章。覆亩称槐国，穿花尽柳行。参差云物见，指点画图张。高阁知何极，西山在夕阳。海棠全未睡，弱柳尚拖黄。爱此蕊宫客，能为幽士庄。清言尝旨酒，改席演新妆。它日重来者，应须倩葛强。"}