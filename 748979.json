{"id":"748979","title":"张春陔侍御仪徵城中得异石甚佳为赋此篇","dynasty":"清","author":"张裕钊","text":"文身旧俗荒不经，百怪巧竞镌幽冥，万品镵空贸其形。娲皇所遗龙伯得，戏凿顽矿瞠珑玲。甲角穿穴波痕紫，雾雨荡磨岩气青。一卷环玮表独立，千秋俶诡谁为听。侍御来自古真州，一舸载归此物尤。自言搜取出败砾，不知当年谁氏留。我为摩挲三叹息，豪家旧迹今荒棘。菱溪大石出清漪，庐陵苦为刘金悲。一时志得珍环列，百年事住波东驰。富儿奢惑吁可讪，高人耆好本难删。东坡一死万事足，仇池片石百回看。宝晋斋前玉珠白，零陵亭畔奔云环。妖奇环怪感精魄，贤愚雅俗同心剜。好奇有癖谁能免，遇物不留安所患。作诗一笑君勿嗛，石不能言傥头点。"}