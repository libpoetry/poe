{"id":"1091475","title":"赠杨德隽","dynasty":"宋","author":"周孚","text":"顷年闻子名，蹀躞天马驹。初疑但秦豪，岂料还鲁儒。理当久骞腾，术业谁不如。尚淹惠文冠，更读城旦书。一语不相应，屡捋猛虎须。长松表寒林，信与萝茑殊。尘埃堛胸次，一见气少苏。念子如孤云，漠漠天一隅。肮脏固当尔，颠沛谁为扶。子看独鹤归，睢盱有群乌。勉旃太行路，勿令摧子车。"}