{"id":"277320","title":"拟意·别浦晴霞委","dynasty":"现代","author":"汪荣宝","text":"别浦晴霞委，东亭霁日凉。斗鸡回玉勒，下马捧椒浆。命侣添新意，前期托报章。只知防灏露，实是怯残阳。语罢休边角，仙归敕玉箱。心悬紫云阁，簟卷碧牙床。天意怜幽草，旬时到旧乡。初当新病酒，容许后升堂。楼迥波窥锦，窗油蜂印黄。减衣怜蕙若，恼带拂鸳鸯。班扇慵裁素，宫眉正斗强。莺能歌子夜，蝉是怨齐王。锦石分棋子，鲛绡熨下裳。花情羞脉脉，春物太昌昌。警露鹤辞侣，投岩麝退香。别离真不那，名誉底相伤。徙倚三层阁，空馀数仞墙。蜡花长递泪，青女不饶霜。古木含风久，嘉瓜引蔓长。何由问香炷，独自有波光。庾信生多感，安仁复悼亡。归期无雁报，著处断猿肠。世界微尘里，乾坤百战场。峡云寻不得，魂梦过潇湘。"}