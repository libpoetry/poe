{"id":"1085473","title":"郡斋旧有假山暇日命工葺之取石之嵌者繂置山顶汲水筒竹引而激之自顶而下有悬崖飞瀑之状予既以萧洒名斋因镌二字于石戏成古风","dynasty":"宋","author":"王十朋","text":"山从何来石无根，水从何来山无源。忽然幻出如自然，群峰崒嵂声潺湲。石工貌愚性机巧，两手顷刻成陶甄。坐移野景到城郭，解使平地生林泉。香炉瀑布名天下，雁荡龙湫更萧洒。名山不见典刑存，得趣何须论真假。君不见晋公元勋兼盛德，绿野堂前罗涧石。又不见行行正直韩退之，汲井埋盆成小池。二公匈中有佳致，涧石盆池聊自戏。世间万事皆戏耳，何止兹山与兹水。"}