{"id":"181890","title":"知识相问多以封川气候宽凉为言大暑中因念退","dynasty":"宋代","author":"郑刚中","text":"退之序郴阳，水驶山不平。中州清淑气，至此郁以停。封川在炎方，更过郴几程。不瘴已甚幸，谓凉兹岂情。山穷人尽瘦，草茂虎公行。浓云从地起，地气还相蒸。霔雨洞洗之，十日不知清。闭门坐小室，欹尊视馀倾。见酒暂欢喜，孤吟步中庭。炎燠亦何有，感恩泪纵横。"}