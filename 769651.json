{"id":"769651","title":"贺新郎·月夜集友人寓斋","dynasty":"清","author":"陆震","text":"月照疏篱罅。正朋来、壶提村酿，盘堆腊鲊。手把一杯闲骋望，万户清辉团射。人尽在、光天之下。只我故乡逢此夕，有银涛、千顷君应怕。釜夜爨，檐牙挂。堤崩岁岁淮黄泻。纵重逢、监门郑侠，此情难画。使我饥驱无定所，疲甚空墙病马。风雨骤、蓬窗浪打。昨自蒿坡祠下过，问何人、是识英雄者。驵侩伍，今谁藉。"}