{"id":"589364","title":"次韵表兄曾大尹见寄","dynasty":"明","author":"区元晋","text":"万里金门归，拜命重悚侧。陟岵役非劳，分符思自剧。贱子本迂疏，阅时滋颇僻。六马气难调，一豹事讵识。深惧专城寄，尚乏扛鼎力。我父紫薇翁，桓桓政超特。甘棠播馀荫，寿国留方脉。后进者何人，遗训敢渝易。清秋看飞鸿，翱翔无止息。愿言驾征骖，乘时布先德。"}