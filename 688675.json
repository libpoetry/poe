{"id":"688675","title":"哭东井内兄","dynasty":"明","author":"严嵩","text":"才沾除目便终身，襆被囊书秪旧贫。新授景陵山县长，晚登京兆贡科人。剩闻行义称乡党，每见文章重缙绅。天道茫茫那可问，伤心归榇暮江滨。二年京国走红尘，客舍相依意自亲。往事恍疑春作梦，浮生空忆幻为身。可怜丹旐题新秩，谩说乌纱换旧巾。铜绶向来消不得，纡朱拖玉是何人。"}