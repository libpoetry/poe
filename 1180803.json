{"id":"1180803","title":"赠杨公杜之舅","dynasty":"唐","author":"贯休","text":"分尽君忧一不遗，凤书徵入万民悲。风云终日如相逐，雨露前程即可知。画舸还盛江革石，秋山又看谢安棋。谈谐尽是经邦术，头角由来出世姿。天地事须归橐籥，文章谁得到罘罳。扣舷傍岛清吟健，问俗看渔晚泊迟。霞影满江摇枕簟，鸟行和月下涟漪。周秦汉魏书书在，麟凤龟龙步步随。金殿恩波将浩浩，圭峰意绪谩孜孜。郡中条令春常在，境外歌谣美更奇。道者药垆留要妙，林僧禅偈寄相思。王杨卢骆真何者，房杜萧张更是谁。应念衢民千万户，家家皆置一生祠。"}