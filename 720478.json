{"id":"720478","title":"惠山泉同空斋同年用坡公韵","dynasty":"明末清初","author":"王永吉","text":"嵯峨西神山，太湖荡其腹。水汽蒸为泉，泉源各殊族。龙缝与罗汉，渟泓石坎蓄。逊名及慧照，或堙或复续。珠帘瀑布飞，清韵奏琴筑。若冰嵌深洞，萦纡径缩蹙。惟兹桑苧神，可爱不可渎。寒光彻毛发，倒映松根绿。砺斧斲涧云，瓦铛煮圆玉。沁心如醍醐，诸泉众奴仆。兴酣尽七椀，何忍留一掬。诗肠搜搅清，妙句散芬馥。我意慕茶仙，饱读水经熟。哂彼阮步兵，嗜酒三百斛。"}