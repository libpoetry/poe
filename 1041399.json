{"id":"1041399","title":"温柑","dynasty":"宋","author":"刘敞","text":"后皇富佳树，柑实掩群众。磊落骊珠圆，参差金壶重。剖丹琼瑶碎，蓄润霜雪冻。封苞万里险，照耀高堂供。忆昔伯禹籍，苍茫阙斯贡。及乎骚人赋，流落遗尔颂。反登橘柚辈，海物随错综。图谍迷万世，不平竟谁讼。颇疑古未有，彼故得豪纵。溟海通蓬莱，近由仙者种。又疑美过绝，谗口斥不用。寂寥三王时，此理弥可痛。安得举其族，北迁越岩洞。岁比万户封，蠲烦与人共。"}