{"id":"816497","title":"邓尉观梅用商丘宋抚军韵","dynasty":"清","author":"惠远谟","text":"千树浑如雪，无花可并香。低回松下径，斜掩竹间房。蕊密春寒劲，枝空夜月光。还元高阁望，胜绝是渔洋。问讯昙山路，言寻石壁花。数枝寒寂历，万木冻槎丫。砌下湖波汹，岩前野雀哗。精蓝芜废尽，犹自发奇葩。最爱紫藤坞，苍松翠柏閒。人家倚{石荦}确，鸟语送绵蛮。清兴为花发，馀香拂袖还。一枝斜插鬓，应笑傍衰颜。"}