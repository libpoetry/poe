{"id":"1235196","title":"次前韵四首","dynasty":"元","author":"马祖常","text":"岷峨山下锦成江，好买玄都翡翠幢。竹种筼筜千万个，鸟飞鸂?两三双。铜龙漏下春生水，金马神来雾入窗。花落天台招小隐，胡麻饭熟石淙淙。切玉龙刀宝气光，祫罗半臂麝脐香。荔枝囊密嫣嫣紫，卢橘团金颗颗黄。秦氏故侯更汉主，石家小妇嫁孙郎。江心谁铸芙蓉镜，照见嫦娥织翠裳。钱塘八月水生潮，邛笮千年竹架桥。簟织龙须天路近，衣裁蝉翼渚宫遥。府中丞相鱼垂带，阃外将军箭插腰。无奈黄金閒买赋，云间学得凤凰箫。乐部韦娘舞小垂，病来能召翰林医。嗔人书奏三千牍，劝客歌诗十二时。金谷花枝随雨尽，石城江水逐潮移。世间若有神仙术，西去瑶池醉酒卮。"}