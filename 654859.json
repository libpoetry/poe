{"id":"654859","title":"墨梅","dynasty":"明","author":"倪岳","text":"岁华欲宴严冰霜，山林万木皆摧伤。天意独尔储孤芳，根柯屈铁何坚刚。冰花竞发先春阳，傲睨六雪纷回翔。珠玑错落生夜光，天风习习飘清香。姑射仙人整靓妆，铅华净洗曳素裳。江妃缓步鸣佩珰，缟袂轻举声铿锵。翠禽飞来月色凉，玉笛吹断空徬徨。举杯浇我铁石肠，浩歌一曲天茫茫。"}