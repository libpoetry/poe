{"id":"1182873","title":"游长安诸寺联句 道政坊宝应寺 小小写真联句","dynasty":"唐","author":"段成式","text":"如生小小真，犹自未栖尘。褕袂将离座，斜柯欲近人。昔时知出众，情宠占横陈。不遣游张巷，岂教窥宋邻。庾楼吹笛裂，弘阁赏歌新。蝉怯纤腰步，蛾惊半额嚬。图形谁有术，买笑讵辞贫。复陇迷村径，重泉隔汉津。同心知作羽，比目定为鳞。残月巫山夕，馀霞洛浦晨。"}