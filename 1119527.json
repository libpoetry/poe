{"id":"1119527","title":"次韵答赵文卿四首","dynasty":"宋","author":"陈造","text":"才名一世未通班，天向诗人每坐悭。不作上书来北阙，可无携妓醉东山。平日诗声不易班，联翩属我未应悭。得无纸贵咸阳市，当有人逢饭颗山。小燕招邀慰病颜，何曾雨涩与风悭。分明喜鹊先知得，未晓飞鸣闹屋山。帘疏财许客窥班，未得缠头小破悭。已结云愁蜚蝶梦，莫斜秋水蹙春山。"}