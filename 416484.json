{"id":"416484","title":"忆旧游   效梦窗均再和癸叔","dynasty":"近现代","author":"胡先骕","text":"锦枫霜彩绚，是赏秋微吟度年涯。雁程惊寒远，带平林暝色，返照昏鸦。井梧断叶飘砌，千里振惊沙。更坏堞笳哀，荒亭酒冷，恨到黄花。无心恣凭眺，怕败柳萧疏，枯苇欹斜。王谢今何在，问年时燕子，飞向谁家。画船怨笛休弄，听曲有龙蛇。任倚遍阑干，平芜望极羁思赊。"}