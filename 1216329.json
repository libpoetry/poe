{"id":"1216329","title":"陈诚中留宿壶山别墅雨中纪怀","dynasty":"元","author":"卢琦","text":"我客莆中知几度，重见壶山翠如堵。今年还复客莆中，却向翠壶山下住。翠壶山高高倚天，便欲杖屦登其巅。暑雨成霖水如海，赢得几夕孤村眠。故国艰危尘满目，乡梦每绕读书屋。刘琨中夜还自舞，杜甫曲江为谁哭。蛮烟瘴雾何时开，会见长风天际来。旅怀寂寞赖知己，对山为我倾瑶杯。"}