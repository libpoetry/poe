{"id":"368924","title":"木兰花慢·竹帘","dynasty":"清代","author":"杨芳灿","text":"是湘云一片，谁剪落、影娟娟。看愁泪无痕，离魂欲化，院后廊前。玲珑冷波低荡，任花风、袅上水沈烟。晓露千丝碧窨，夕阳一桁红偏。明玕。戌削可人怜。最好已凉天。忆旧家风景，荭花小阁，箬叶轻船。而今水云无分，只红尘、遮断便疑仙。留伴桃笙八尺，日长枕手閒眠。"}