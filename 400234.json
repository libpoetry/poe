{"id":"400234","title":"惜红衣 甲寅残夏，小坐荷湾，追念昔游，情不自已，因依白石原韵及四声，赋寄傅静庵、香棣方","dynasty":"民国末当代初","author":"朱庸斋","text":"綵羽翻歌，筒杯送日，分无心力。自展桃笙，冥搜对丛碧。亭亭顾影，难更待、花天情客。愁寂。风定野塘，著孤鸳栖息。兰桡绮陌。前度追欢，红香乱如藉。淩波步断梦国。渺江北。忍忆舞衣初试，月榭水乡曾历。向醉来妆面，分得隔船娇色。"}