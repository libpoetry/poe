{"id":"680170","title":"秋江晚眺图十三韵","dynasty":"明","author":"陈政","text":"看君图画里，秋意浩无穷。水远天涵碧，林疏霞映红。悬萝低拂石，古木上撑空。颢气初过雨，晴岚不动风。舟閒依草薄，亭寂閟榛丛。僧寺浮云外，人家落照中。翠稀零岸苇，丹密变江枫。远字联寒雁，危桥隐暮虹。地蟠山矗矗，天杳树濛濛。眺远秋容淡，寻幽野兴浓。乍疑牛渚客，又似鹿门翁。咫尺穷佳致，寻常见化工。金陵秋色晚，风景宛然同。"}