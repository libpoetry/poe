{"id":"408413","title":"与旭初连句呈章先生","dynasty":"近现代","author":"黄侃","text":"穷冬霆亦收，亢旱龙亦隐。圣德有时衰，世乱今方蠢。夫子昔匡时，诸华幸无陨。殊勋竟不报，奇策嗟仍蕴。删订呃穷馀，歊蒸出芝菌。岂惟饱邦民，百世知绳准。周鼎与康壶，贵贱未容泯。尝闻当夏暴，桑榆弥易忍。黄绮终逃秦，嬴宗久颠霣。所期餐紫芝，脩龄恕堪引。更希强著书，真宗示阅尹。"}