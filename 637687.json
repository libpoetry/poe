{"id":"637687","title":"紫霞泉","dynasty":"明","author":"祁顺","text":"山中流水不知数，却有此泉名独著。传是神仙崔紫霞，手发灵根最深处。灵源一出通千山，穿岩喷窦无时乾。涓涓河汉三秋静，洒洒冰壶六月寒。往来汲者何曾断，瓶绠初停看又满。苔侵石甃青已深，草暗山腰绿犹短。君不见李侯刺剑名尚在，禅师卓锡人争传。何如真仙有遗迹，一脉源源宛如昔。"}