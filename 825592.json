{"id":"825592","title":"吴柳堂先生罔极编书后","dynasty":"清末近现代初","author":"郑孝胥","text":"母死国复破，此愤可杀身。杀身未得所，忍死犹烦冤。先生古烈士，劲气苦难吞。言官虽其职，一言遂去官。郁郁栖閒曹，怅怅聊自存。苟生如久病，病在胆与肝。处世既不谐，功名何足论。冲天终一决，举朝为悲酸。毅皇诚可哀，景皇遇益艰。继统空纷争，母子还自残。尝读绝命辞，俯仰四十年。馀生未可死，人定期胜天。"}