{"id":"71243","title":"史骡儿·虎帖耳豹俯首","dynasty":"元代","author":"王逢","text":"虎帖耳，豹俯首，青天白日雷电走。尚食黄羊光禄酒，史骡曲曲春风手。萧王马蹴滹沱冰，亚父玉碎鸿门斗。凤凰铩翮蚌珠剖，赵女舍瑟，秦蛾罢缶。饮中八仙方下来，御沟溅赤花飞柳。君不见龙生逆鳞海岳寒，呜呼史骡乃敢干。和州孤臣说旧语，梨园弟子更新谱。"}