{"id":"1107078","title":"再次前韵二首","dynasty":"宋","author":"邓肃","text":"萧条门巷半莱蒿，杯酒田间亦自陶。采栗久要工部拙，骑鲸偶厕谪仙豪。狂波故作风雷噫，逸兴何妨日月高。胜景赖君佳句压，胸中江汉更滔滔。琢磨佳句敌离骚，赖得朋来漉酒陶。时遣纡馀资卓荦，更将华妙济雄豪。阁临巨浸南溟近，帘捲晴空北极高。更约高谈句法外，可怜天下政滔滔。"}