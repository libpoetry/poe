{"id":"424305","title":"秋霁·丁巳中秋，同彦通作","dynasty":"近现代","author":"袁思亮","text":"如水楼台，浸绀海冰壶，半剪秋色。捣药流铅，采香垂佩，素娥弄寒无力。挂尊饯夕。几回阅世成今昔。但叹息。人去、忍将欢意照陈迹。应念倦旅，怅隔天涯，夜来乡心，清恨何极。更兰闺、晶帘下却，多情翻自泪沾臆。弹向四弦留怨抑。到酒醒后，还怕晼晚韶华，舞鸾惊晓，冷蟾愁寂。"}