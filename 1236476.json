{"id":"1236476","title":"远观亭三首","dynasty":"元","author":"周驰","text":"徐君因仕宦，便欲老江南。风土知为美，人情亦粗谙。买田收黑黍，为圃树黄柑。我有相从意，羁栖力未堪。结构开青野，回环俯翠岑。云留芳树暗，草长缭垣深。共爱閒居乐，相依岁晚心。春醪求善酿，过日许同斟。远观亭上望，风物六朝馀。古寺荆王宅，荒墩谢傅居。英灵传草树，冠盖逐丘墟。欲问当时事，飞云灭太虚。"}