{"id":"160637","title":"又和杨之美家琵琶妓","dynasty":"宋代","author":"韩维","text":"杨群好古天下无，自信独与常人殊。勤身所营世或弃，反眼不顾我以趋。彼其察物类有道，能取精妙遗其粗。官卑俸薄不自给，买童教乐收图书。客来呼童理弦索，满面狼籍施铅朱。樽前一听啄木奏，能使四坐改观为娱。有时陈书出众画，罗列卷轴长短俱。破缣坏纸抹漆黑，笔墨仅辨丝毫余。补装断绽搜尺寸，分别品目穷锱铢。以兹为玩不知老，自适其适诚吾徒。岂无高门华屋贮妖丽，中挂瑶圃昆仑图。青红采错乱人目，珠玉磊落荧其躯。苟非绝艺与奇迹，杨君视之皆蔑如，杨君如古天下无。"}