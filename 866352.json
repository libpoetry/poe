{"id":"866352","title":"送絅斋李监丞赴湖南提举","dynasty":"宋","author":"乐雷发","text":"吏统久已紊，使选匪易为。蝎虺何蓁蓁，鸿雁何累累。持节岂不多，旷职苟所私。缅怀紫阳翁，昔使东浙湄。陈臬纠官邪，扬仁苏民疲。兹道有先后，哲儒昭令规。絅斋寄潇牧，那懋灼帝知。励廉肃寮寀，反税驩乡耆。所学蕴渊道，宽严权理宜。兹总全楚境，歌此皇华诗。位穹民言邈，壤广吏蠹滋。问俗职所重，简僚乃政基。视听贵远周，细微在可遗。揽辔戒前路，岂为好爵縻。揆予忝英盼，怀德念别离。别离果何念，康济乃所期。懿兹远大业，肇此咨度时。勖哉振英采，慰我湘民思。"}