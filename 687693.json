{"id":"687693","title":"碧山吟社和匏庵吴太师韵二首","dynasty":"明","author":"安如山","text":"骚坛结客出湖南，径僻由来车马谙。绝壁旧题荒藓合，空潭倒影乱峰涵。高踪讶许香山并，名理真徒莲社探。拟向邻僧分半榻，皈依常傍白云龛。江左风流感昔贤，寥寥谁复寄真诠。攒眉不禁陶公酒，合掌同参惠远禅。词赋一时追绝响，莺花三月缔清缘。相看惚是耆英侣，丘壑论文老更全。"}