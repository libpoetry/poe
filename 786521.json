{"id":"786521","title":"吸烟戏咏","dynasty":"清","author":"洪繻","text":"九华仙子餐沆瀣，薜荔衣裳芙蓉带。七宝盘匜百宝床，龙嗡鲸呿天地隘。葡卜宫中火不衰，樱粟堆里香常在。独衔金茎饥凤吭，孤倚玉筱瘦蛟背。琼钟瑶席甘露浆，黑雪玄霜紫云霭。灯闪长鸣窸窣风，斗收佳气氤氲界。不夜城中得滥觞，常燃鼎上欣津逮。癖嗜已同九转丹，创惩未要三年艾。曩弃书剑求神仙，仙人谓我须淘汰。入尘已似鼠拖肠，离世何望蝉脱蜕！流连饮啄真籧篨，散诞形骸总疣赘。教我且学不死方，烟霞之里垢尘外。入山采朮兼采芝，青精有饭黄精代。愧我尚恋烟火缘，未能绝物待沾丐。蕙兰膏后金粟膏，仙人掷米弄狡狯。引我漫居大沫天，置身遂入须弥芥。有时卧游上九霄，有时魂游空五内。燥吻惟濡陆羽茶，馋情却谢元修菜！藉兹冀免俗氛侵，不治未是南山秽。罗什有道吞乱针，游戏神通何介蒂！晞发阳阿下大荒，久邻山魈木石怪。御气身与造化游，陆地行仙才莫坏！甜乡休道烂如泥，糟邱须知肉不败。与人无闷世无怀，扫愁有帚诗有械。揶揄或谓穷骨头，颠倒拚作尸居态。邯郸一枕梦黄粱，洞府三清伸白喙。雾液云腋流玉酥，鸾胶凤髓含金薤。太乙然火三千年，一吸冲虚无大块。"}