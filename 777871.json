{"id":"777871","title":"湘月·天风阁即事","dynasty":"清","author":"陈家庆","text":"结庐人境，看地偏心远，悠扬物外。插架图签相坐对，脉脉此情谁介。写韵凭轩，斗茶覆椀，赢得旁人怪。襟怀天赋，乾坤清气犹在。却喜青史留名，青山买屋，有约终期待。世变纷纭何足数，休问麻姑桑海。芳草侵帘，飞花入户，吟赏翻多债。春华长驻，风光如许堪爱。"}