{"id":"1223717","title":"题简生画涧松","dynasty":"元","author":"虞集","text":"简生与我皆蜀人，留滞东南凡几春。每拂齐纨作山水，使我感慨怀峨岷。如此长身两松树，满谷悲风散阴雾。雌雄如剑变为龙，鳞鬣齐成擘崖去。秘阁尝观韦偃图，苍润雄深世所无。默识形神出模画，把笔莽苍增嗟吁。玉堂宝书本同馆，官府既分难复见。摩挲新墨慰衰朽，鬓雪飘萧数开卷。昔我樵牧青城山，坐起政在双树间。当时简生若相见，应并写此听潺湲。刘郎集贤好宾客，好著幽窗对晴碧。凌灵为我哦七言，有鹤飞来破秋色。"}