{"id":"633459","title":"李鍊师伏妖歌","dynasty":"明","author":"释今无","text":"鍊师来自南岳山，秘携符术潜人间。罗浮亦住冲虚观，腹饥分食葛洪丹。妖狐白昼敢欺人，娥眉十八娇青春。金线压成双凤袄，寸弓凌绝波心尘。云鬟五六随侍奉，浓情皓腕芳魂动。年少邀欢乐事饶，巨罗金错勤相送。延得鍊师归宝阁，将到未到狐氛落。狐愁漫倚天师符，欢情恍惚难如昨。鍊师既到只寻常，无剑无印无旌幢。井渫寒分一茗具，博山閒插半条香。案头拾得包药纸，随拨尘埃随动指。香烟爇纸吹巽风，须臾力士几惊死。力士身长下九天，十分壮勇驱云烟。手提玉女宫妆乱，摧抑掷向鍊师前。翻身跃冶似无事，旁观十目皆洞然。鍊师呼狐狐起立，漫言用慰如饮泣。年少还贪旧日欢，横波送语声尤急。又问云鬟已何之，答言动止皆相随。来时不肯轻抛弃，腹中与处如囊锥。鍊师摇手语皆止，狐向鍊师脱生死。鍊师微笑垂衣袖，敏捷一入如苍鼠。鍊师捉袖更书符，形声俱灭归虚无。寒风四壁乍消落，光明依旧照屋庐。复就宾阶恣语笑，主人欲谢防语粗。嗟吁安得尽剪雷州葛，裁成衣袖遮天阔。鍊师为我袖人妖，大地共睹升平乐。"}