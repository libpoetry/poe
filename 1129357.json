{"id":"1129357","title":"洞庭十二偈","dynasty":"宋","author":"释怀深","text":"鸡鸣丑，一声唤起庵中叟。披衣蹈月听松风，人间万事慵开口。平旦寅，叠叠湖山触目真。个中更拟论玄妙，七十二峰应笑人。日出卯，参禅切忌生机巧。近来衲子学虚头，未曾吃饭先言饱。食时辰，粥饭精粗养病身。落苏苦荬今年少，谁念庵中瘦损人。禺中巳，樵夫来说人间事。六月江头兵未休，尽向众生心上起。日南午，瓦炉石铫闲家具。拾薪吹火自煎茶，笑与儿童相尔汝。日昳未，撩起布裙闲扫地。庵舍荒凉无客来，门前黄犬因何吠。晡时申，自笑平生懒是真。白发苍颜陪奉少，听渠欢喜听渠瞋。日入酉，光境前头岂长久。更无佛法可商量，听他衲子交横走。黄昏戌，有口何妨长挂壁。半帘秋色卷西风，一点青灯照茆室。人定亥，住山自有家风在。老来落得放心眠，人生莫被闲名碍。夜半子，纸帐松床睡方美。翻身不觉念劳生，几个不遭心识使。"}