{"id":"624514","title":"谒计夫人祠","dynasty":"明","author":"谢长文","text":"金玉抱异姿，冰霜赋幽魄。结发事君子，间关度东陌。锐身捍危城，君心久许国。挈室寄邻封，盼望悬日夕。旅处勖慎旃，梦魂忧狡贼。殒身一剑寒，成仁是完策。在抱有孤儿，幸存王氏脉。但知快一死，何曾料仓卒。尔时稍犹豫，岂复成贞烈。宁任传闻误，勿使纲常裂。君子谢宏勋，英魂岂消灭。此心实靡他，千秋贞匪石。兰蕙蔼幽芳，日星辉碧血。淑轨肃具瞻，阃行光史帙。风雨幻精灵，至今绕城堞。"}