{"id":"699668","title":"庚午除夕偕伯常兄吴城舟中二首","dynasty":"明","author":"郭之奇","text":"岁暮湖头两弟兄，黄昏孤缆一江城。白云千载烟波语，此地连床暖热情。独恨年华他国去，同怜春色故园生。祇应酌尽残冬酒，莫使飘飞旅梦惊。客鬓朝朝欲老来，流年不但远婴孩。湖心况逐残冬隐，山色兼招暮雨催。忍向离颜萋岸草，孤将旅绪发江梅。时光奄迅一如此，安得昆明无劫灰。"}