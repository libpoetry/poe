{"id":"240729","title":"贺新郎·病起情怀恶","dynasty":"宋代","author":"韩淲","text":"病起情怀恶。小帘栊、杨花坠絮，木阴成幄。试问春光今几许，都把年华忘却。更多少、从前盟约。拟待莺边寻好语，恍残红、零乱风回薄。思住事，信如昨。清明寒食须行乐。算人生、何时富贵，自徒萧索。试著春衫从酒伴，乱插繁英嫩萼。信莫被、功名担阁。随分溪山供笑傲，这一身、闲处谁能缚。琴剑外，尽杯酌。"}