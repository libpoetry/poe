{"id":"296279","title":"齐天乐·闰荷花生日","dynasty":"现代","author":"章钰","text":"长生谁似花君子，池塘嫩秋尤妙。不厄杨年，先添藕节，依旧亭亭霞表。欢肠换了。怎朱序云阑，玉容难老。一醉无名，靓妆佯倚镜天笑。烟波清福占尽，惹双鸳羡尔，仙样风貌。彩伴添苏，閒身熟魏，回首瑶觞争倒。归风信早。要绿意红情，趁翻新调。漫当先期，乞他银汉巧。"}