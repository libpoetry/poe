{"id":"743207","title":"桃源洞","dynasty":"清","author":"顾鉴","text":"路问桃花源，遥指白马渡。晻蔼云气深，秦人从此去。秦人去千载，白云长自护。何年灵境开，花源忽呈露。从此传人间，物外感生聚。我来已深冬，不见桃花雨。林深水无源，水绕山回互。草木净余芳，鱼鸟适幽趣。仿佛鸡犬声，远出云中树。奇踪托杳渺，欲觅曾无路。嗟彼武陵渔，津逮仍迷误。为问避世人，高举将焉赴。渊明结妙想，孤怀聊自寓。寓言非人间，惝恍何所慕。"}