{"id":"587418","title":"明所四章","dynasty":"明","author":"霍韬","text":"丽日皎皎，灼彼普天。我堂斯蔀，我日斯偏。开我八窗，日光斯全。吁嗟乎，窗之用大矣。丽日皎皎，灼彼清晨。我室斯蔀，我室斯昏。开我小牖，室视斯真。吁嗟乎，牖之用大矣。君子进善，如窗如牖。显允君子，尚不我咎。尚迪我蒙，尚俾我有闻于后。君子进善，如牖如窗。显允君子，尚不我忘。尚迪我明，尚俾我进善日强。"}