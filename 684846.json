{"id":"684846","title":"闺人礼佛词","dynasty":"明","author":"王彦泓","text":"唵叭香薰扫象图，拜容纤弱不禁扶。轻妆淡服堪描画，鹦鹉笼前捻数珠。喉音袅袅齿冷冷，疑有清歌发后庭。听到甚深微妙字，始知开卷是莲经。佛手霜柑奉佛前，锡瓶亲注锡山泉。漳兰乍折花三四，未敢先教插鬓边。茉莉朝朝供几枝，漫教小玉摘来时。今朝却喜花盈百，戏掐菩提暗得知。每晨一度到香台，隔日疏慵女伴猜。窗外相邀低答应，待人明日浣裙来。闲教鹦哥念佛名，狸奴也著戒鱼羹。爱将莲子鸡头实，换得孩童虱放生。凤头弓样改蛮靴，巾覆云鬟一幅罗。只说道妆宜淡浅，看来风致较前多。楞严初读面生红，为写摩登技忒工。还是国风多蕴藉，房融端不及周公。如花人在散花筵，艳似天魔静似禅。若个笔端能写照，济尼亲说与张元。"}