{"id":"1075231","title":"王将军以李伯时二马遗张天民","dynasty":"宋","author":"周紫芝","text":"龙眠笔意天与妙，尺素幻出双骅骝。一马不动尾，四蹄踣铁边风秋。一马争前趋，平坡欲下方回头。两马交颈万里愁，龙媒未免羁长秋。风鬃雾鬣不受囚，锦鞯坐遣驽骀羞。将军六郡良家子，卷送归君深有意。蹶如历块一过都，使恐谈笑无狂胡。人间岂有渥洼足，不与天骥争长途。草黄沙晚天欲黑，纵有权奇少人识。眼中千里不易得，时危愿尔一努力。"}