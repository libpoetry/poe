{"id":"431991","title":"己酉 北线闻捷","dynasty":"近现代","author":"吴寿彭","text":"秋深四塞日增兵，棋局警心活劫争。斥堠丛林通碛石，烽烟朔漠接神京。饷输瀚海三冬戍，阵合阴山万里旌。文德悬知柔远意，况又七亿筑长城。胡沙征雁下凄霜，分道单于犯汉疆。雪积玉山方索斗，冰溶辽水出乘障。垒高营列连瀛岳，云护储胥足遐荒。终使倡狂成毁灭，思勤将略教民强。悍然讹诈败同盟，挂眼欃枪斗志盈。环宇既经临寇敌，萧墙故应息戈钲。龙骧驶骤康藏辙，豹旅威腾靺鞨城。长是汉兵耐苦战，河山百世见平成。"}