{"id":"704886","title":"赠苏允吉侍御二首","dynasty":"明","author":"薛蕙","text":"逃虚喜同人，绝弦悲异代。独行增永怀，赏废有馀嘅。平生友英俊，末路离欢爱。何图蓬藋间，复与亲仁会。知言甚合符，定交果倾盖。先民夙所仰，斯人固其辈。鸿才何炳蔚，雅行乃韬晦。官联侍从列，意寄风尘外。相望己劳积，辞诀能无槩。差池惜良晤，缱绻见交态。吾衰采真游，子贤熙帝载。一结同心言，当令岁寒在。鹿鸣美野草，君子贵赠言。闻善乐相告，此义古所敦。若人信名世，乘运佐羲轩。观风练国体，游艺䆒词源。求友及薄劣，作赋贲丘园。感彼诗人语，何以报玙璠。曰余嗜朴学，自信莫能谖。举俗不见是，惟君期讨论。立言非不朽，功德鲜常存。逐末事终小，得一道斯尊。外物弃浮云，贵已养灵根。愿招同怀客，共入无穷门。"}