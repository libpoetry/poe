{"id":"829122","title":"春去后游留园八首","dynasty":"清末近现代初","author":"吴妍因","text":"不信芳春去便休，骑驴出郭访林丘。名留端的留谁住，更叩园门一索求。深深夏木尽成阴，但啭黄鹂惊客心。毕竟芳菲何处是，石林小院遍追寻。满庭木石自参差，惟见空枝映碧池。行到画桥临水处，沈吟不觉立移时。楼台倒映影澄鲜，流尽落花自静便。可怪南风还学步，鳞鳞吹皱水中天。虎样高岩龙样松，可亭西畔影重重。登临欲向邻家望，但听斜阳透远钟。曲径斜桥别有天，竹篱曲处草葱芊。昨宵汩汩桃花水，流向红尘何处边。扫苔斜倚夕阳亭，密叶繁枝锁画屏。还向西南林际望，扑人惟见数峰青。密罨蛛丝深闭门，徘徊此际更销魂。花明柳暗春多少，可在邻墙又一村。"}