{"id":"1213076","title":"送赵石居之官","dynasty":"元","author":"曹伯启","text":"庆元六年薄宦居申浦，百技茫然性疏鲁。客舍公馀一事，无搢绅顾访森如堵。高山流水洗忧感，黄卷青编阅今古。回首长安如断蓬，南云翳翳生凄楚。小舟俄载石居来，饭颗山头逢杜甫。铅椠优游习气同，权门怅望丹心苦。绿阴初见盍朋簪，倒指联镳踰夏五。大火西流菊又残，孤衾铁冷闻双杵。一凫今日忽南厢，灿灿牙绯光鼻祖。新制兴除务必行，铨材历历皆良辅。东南山水得奇探，人物瑰奇壮城府。莫道临民始有为，存心济物非无补。猥予无计理归装，满面风埃犹哙伍。身世由来秖自怜，愁怀此去凭谁语。江城事简俗亦淳，彷佛居安胜乡土。茂林脩竹鼎魁方，皓月清风自宾主。谈笑四明官事了，时宜命驾瞻衡宇。庙堂倚任今伊吕，苟有寸长思一举。同是悠悠万古情，它年许接朝天武。"}