{"id":"844192","title":"浣溪纱 湘江舟行","dynasty":"清末民国初","author":"易顺鼎","text":"十载江湖酒梦消。短篷身世又今朝。秋江催动木兰桡。分手青山云黯黯，打头黄叶雨萧萧。一声画角送归潮。破屋三间放鸭棚。空江几个打鱼罾。孤篷一点闹蛾镫。细雨黄花疏酒伴，故山红豆老唫朋。隔层烟水唤难应。澹极秋光转觉浓。水亭添上一分红。枫人斜立夕阳中。乌鹊啼残筝馆月，鲤鱼催起舵楼风。碧天无分采夫容。几点鸦飞淡墨天。峭帆如箭暮云穿。一声声橹破秋烟。眼底天长飞恨杳，眉间地窄坐愁偏。碧湘秋色在唫边。不是江南载酒游。偶然吹笛向蘋洲。此时鸥梦淡于秋。风色剪来三两桨，月魂飘满一重楼。远山无语对人愁。碧尽湘天古恨多。万重明月万重波。湘花颜色似湘娥。桃叶江空愁读曲，竹枝调若畏闻歌。湘人情性奈秋何。断尽湘流九曲肠。漫同月子话凄凉。输他照影又成双。一绿迷离杨柳岸，千红飘泊藕丝乡。和烟和雨画潇湘。水落空湾欲剑沙。里湖风色暝鱼叉。鹭鹚飞上白蘋花。浦口南云浓送雁，渡头西日淡留鸦。秋光占住钓人家。猎猎船旗忽倒吹。断风声里立多时。单衫凉透没人知。镫影惨红山鬼屋，声声寒绿水仙祠。一江如梦怕寻思。系缆昏黄傍驿桥。柁楼吹笛雨潇潇。一镫红得太无聊。寻梦寻烟秋冷淡，听风听水夜迢遥。累侬到此又魂销。"}