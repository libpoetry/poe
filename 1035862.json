{"id":"1035862","title":"昭陵六马，唐文皇战马也，琢石象之，立昭陵前，客有持此石本示予，为赋之","dynasty":"宋","author":"苏轼","text":"天将刬隋乱，帝遣六龙来。森然风云姿，飒爽毛骨开。飙驰不及视，山川俨莫回。长鸣视八表，扰扰万驽骀。秦王龙凤姿，鲁鸟不足摧。腰间大白羽，中物如风雷。区区数竖子，搏取若提孩。手持扫天帚，六合如尘埃。艰难济大业，一一非常才。维时六骥足，绩与英卫陪。功成锵八鸾，玉辂行天街。荒凉昭陵阙，古石埋苍苔。"}