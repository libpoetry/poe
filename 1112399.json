{"id":"1112399","title":"用折枢韵呈李丞相二首","dynasty":"宋","author":"张元干","text":"参陪仍许瘦筇支，长者登临敢后期。钟断白云飞雨过，月生青嶂夜凉时。心知胜地都忘睡，喜听连床共和诗。莲社风流增荔子，馀生长健更何为。莫问蒲萄出月支，不缘瓜枣访安期。轻红满地人慵扫，空翠沾衣雨足时。松荫晴泉听落涧，蝉嘶晚吹助裁诗。公乎此去归廊庙，无用山中怨鹤为。"}