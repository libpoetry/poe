{"id":"1131240","title":"王提刑挽词","dynasty":"宋","author":"楼钥","text":"廉白真家法，原由金紫贤。兄辞岭南赙，弟却澧阳钱。筑屋吾将老，藏书手自编。老成俄已矣，闻者为潸然。籍甚青箱学，醇乎赤子心。片言皆可复，一伪不容侵。处事几游刃，论交欲断金。诸郎传素业，桂子看成林。二广外台首，威棱著一门。志期诸郡肃，忍见匹夫冤。奋系犹鹰鸷，兴谗有兔爰。投閒了无恨，此意与谁论。伯仲三珠树，优为一世才。人琴先起恨，金玉遂俱摧。南阮方深痛，阿连尤可哀。桃花源上路，老眼更堪开。"}