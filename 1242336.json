{"id":"1242336","title":"风流子 次李仲舆秋思韵","dynasty":"元末明初","author":"邵亨贞","text":"芙蓉秋水绿，河桥畔、驻马落霞明。念苏小画楼，蠹侵花简，谢娘朱户，香冷银屏。怅犹记、浔江留夜客，滕阁醉诗宾。驿上信音，美人迟暮，雁边城郭，霜气凄清。潘郎愁多少，伤情处，无奈两鬌星星。江路晚风，三迭长是愁听。纵彩笔殷勤，近来无准，画阑标缈，一向谁凭。何处笛声哀怨，幽梦难成。"}