{"id":"696046","title":"寄朱孔阳宗侯二首","dynasty":"明","author":"欧必元","text":"萋萋春草忆王孙，宝剑丰城气尚存。何日芳尊同北海，更迟明月赋西园。通家未灭千秋谊，宗国何殊九命恩。片刺似将毛遂荐，知君不数着平原。大江西下水萦缭，帝子层城倚碧霄。七启赋成应自献，八公山在可谁招。空令白雪争雄长，未必明珠久寂寥。匣里龙唇曾试否，强将流水为君调。"}