{"id":"565270","title":"百字令 其一 寿夏桂洲阁老和坡翁韵","dynasty":"明","author":"孙承恩","text":"林钟律应，又秋早、宵起试占云物。箕昴呈祥灿午夜，南极光联奎壁。浩渺江流，崔巍庐阜，更皎洁瑶台雪。乾坤灵气，一时钟此人杰。此日寿域宏开，沉檀然兽鼎，瑞烟飘发。看雄据豪吟，染霜纨、龙蛇飞灭。宫酒淋漓，渐玉山微倚，酡颜乌发。祝公遐算，直同天上明月。"}