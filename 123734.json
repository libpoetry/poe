{"id":"123734","title":"白髭行·四十踰四髭始黄","dynasty":"宋代","author":"范成大","text":"四十踰四髭始黄，手持汉节临大荒。舆疾归来皮骨在，两鬓尚作青丝光。俛仰行年四十九，万里南驰复西走。斑斑颔下点吴霜，犹可芟夷诳宾友。屈指如今又十年，两年惫卧秋风前。人生血气能几许，不待览镜知皤然。长安後辈轻前辈，百方染药千金卖。撋烦包里夜不眠，无奈霞头出光怪。病翁高卧门长扃，垂雪匆匆骨更清。儿童不作居士唤，唤作堂中老寿星。"}