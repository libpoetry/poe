{"id":"549616","title":"纪慈训","dynasty":"明","author":"邹元标","text":"尔上金陵去，何事泪浪浪。阿郎听吾训，朝夕慎莫忘。尔心虽慈善，尔性何太刚。半生滨九死，天度幸汪洋。古人佩韦弦，国手审温凉。良玉比君子，何事不易方。罔发他人隐，罔恃自己长。扬善不扬恶，齿颊有馀芳。循循身有德，汪汪度难量。和气蒸闺阃，子嗣自繁昌。勉哉崇令德，古语戒垂堂。阿儿听我训，朝夕慎莫忘。"}