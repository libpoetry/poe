{"id":"776380","title":"地瓜行","dynasty":"清","author":"施士升","text":"葡萄绿乳西土贡，荔支丹实南州来。此瓜传闻出吕宋，地不爱宝呈奇材。有明末年通舶使，桶底缄藤什袭至。植溉初惊外域珍，蔓延反作中邦利。白花朱实盈郊原，田夫只解薯称番。岂知糗粮资甲货，唪唪可比蹲鸱蹲。海隅苍生艰稼穑，惟土爱物补硗瘠。不得更考范氏书，丰年穰穰满阡陌。"}