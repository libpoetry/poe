{"id":"1090882","title":"送郑景元赴秀州判官诗","dynasty":"宋","author":"薛季宣","text":"恢炱煽炎毒，万里无来风。殿阁少微凉，况乃陌路中。纨扇可把挥，秋高网丝虫。冰山岂足恃，见睍聿消融。进退信惟谷，黄尘奈匆匆。郑君冰雪姿，干将依崆峒。竭蹶救头然，巾车佐元戎。生人在炽炭，吾何惮爞隆。往闻开元帝，逃暑绣岭宫。偪仄政浩叹，木阴见姚崇。烦溽顿以消，语识静胜工。相期在此行，山泉养童蒙。"}