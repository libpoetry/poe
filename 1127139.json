{"id":"1127139","title":"归途次韵","dynasty":"宋","author":"黄彦平","text":"霏红点点胭脂雨，唾碧溅溅罨画溪。送客归来问山馆，一声啼鸟日平西。村落人家柳过墙，舞腰曾共小姑长。点妆拂黛留相学，卷叶吹芦莫漫狂。寒食犹须数日间，楚亭才隔几重山。归时便有桃花否，试擘华笺问曲栏。隔年重到浯溪路，旌旆行疏鬓雪添。幸有江山供吊屈，愧无耆旧咏来廉。春风乔木浯溪寺，指点溪流问故家。庭下已无书带草，步头犹有水仙花。湘桃亦作春风面，与拭中原泪眼看。旧染天香悲麦秀，续书王梦失槐安。巫山生女不必丑，湘树开花也自红。为问黄尘奉骄子，何如青岁嫁东风。楚山云日昼昏昏，叹息皇妃尚有村。鼓瑟听渠悲帝子，凭肩那得学天孙。逢人怕作宣明面，为米误折渊明腰。光阴客里深相忆，泉石家山特见招。剩水残山明竹屋，暖风晴日倩桃花。轻罗小扇亲曾见，花外青帘是酒家。"}