{"id":"924403","title":"北京送孙曼叔屯田权三司开坼司","dynasty":"宋","author":"苏辙","text":"人生不愿才，才士困奔走。君为大农属，求暇更能否。自我游魏博，相识恨未久。谁言但倾盖，信有胜白首。清晨坐风观，落日语凉牖。棋精动如律，弓健不论斗。旁观我不能，晤语君见受。秋风起沙漠，凄雨湿征袖。送行欲汲汲，富贵恐君后。将去聊迟迟，已远悲朋友。"}