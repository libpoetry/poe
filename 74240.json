{"id":"74240","title":"大江东去·飞楼缥缈","dynasty":"元代","author":"王旭","text":"飞楼缥缈，疑行云、势压鲸川雄杰。宾主落成登眺日，正是炎蒸时节。把酒临风，凭阑一笑，忘尽人间热。四围烟树，万家金碧重叠。休问去棹来帆，南商北旅，欢会并离别。且向尊前呼翠袖，歌取阳春白雪。千古兴亡，百年哀乐，天远孤鸿减。酒阑人散，角声吹上明月。"}