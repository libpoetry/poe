{"id":"332778","title":"春云怨·闺怨","dynasty":"清代","author":"梁清标","text":"疏灯薄暮。又一声归雁。飞来平楚。门掩东风，尘生宝箧，流年惊暗度。綵线慵拈，烛花频剪，旧怨新愁漫空数。卓氏孤吟，班姬团扇，无奈情耽误。王孙玉勒知何处。把三生誓约，翻云覆雨。去矣朱颜渐非故。零乱飞蓬，恼煞窗前，莺啼春树。梦罢关山，酒醒残月，极目凄凉南浦。"}