{"id":"815393","title":"祝英台近二首","dynasty":"清","author":"项鸿祚","text":"展香笺，斟绿醑，相对两眉妩。笑问多情，甘作小红否？几曾奉旨填词，偷声减字，便消受华年一度。自吟苦，任教采壁旗亭，争唱玉田句。金缕琵琶，呜咽怨秋雨。可怜青兕今生，封侯无分，尽修得，刘郎花谱。镜红销，衾翠拥，声影度窗缝。斜桷灯深，惯作隔帘梦。怪他筝雁年华，暗中偷觉，更闲把玉钩微控。谩调弄，暂时见也关心，何况两情重。谁料侵晨，双桨渡头送。井阑一树梧桐，快催疏雨，好留住，绿毛幺凤。"}