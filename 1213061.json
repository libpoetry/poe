{"id":"1213061","title":"休日陪汉阳诸名公登秋兴亭觞咏移时尘虑顿息但以不得会仲通为歉因缀长句呈钦夫佥司士元太守君平察推仲通宰公暨座中诸友","dynasty":"元","author":"曹伯启","text":"散材生世元无堪，强持陋质偕楩楠。年馀耳顺雪垂领，误承任使来江南。公庭日午了官事，西州散步成奇探。岁寒亭树发秋兴，名公齿序相朝参。鸳鸯梅梢欲蓓蕾，凤凰山顶飞晴岚。江水朝宗净拖练，湖光照影清揉蓝。旅雁书空度荆楚，浮云护日横湘潭。苍茫宇宙一俯仰，形役道路何痴憨。移尊伟观排小酌，紫霞潋滟堆红柑。人生扰扰有今日，座客云云无俗谈。长安富儿不识字，但能几案罗肥甘。眼中梵刹如比栉，焉知晓事无瞿昙。知音更有骢马客，威棱坐可惩奸贪。山边圣人恶旨酒，望之不敢成醺酣。一襟清兴岂终极，催归黄帽牵羸骖。渔歌悠扬风色暝，人影散乱波光涵。船开棹进一回顾，匆匆欠到王公庵。"}