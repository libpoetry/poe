{"id":"457884","title":"魂拾迹","dynasty":"当代","author":"卢青山","text":"魂兮归来。及予之生兮，肆游走于诸方。迨予之灭兮，怅馀怀之未忘。弃予狼犺之躯于山阿，曳予魂兮飘飘而回翔。役深秋之幽风兮以为予导，秉不昧之一灵兮以为吾缰。昼荒渺之长夜，烛冷萤之微光，杳予归兮恍茫茫而归乎故乡。魂兮归来。昔予之生兮，徒驰驱而迷乎南北。今予既亡兮，犹此痛之未息。曰予归兮归予之旧国，悲来拾兮拾予平生之行迹。魂兮归来。开我旧闼，立我床隈。此予呱泣，拥母之怀。口莫能语，足莫能抬。眷哉予母，始启予步。握予之足，导予以语。维右维左，颠仆坎坷。迨予成行，摇曳如跛。槛不为限，篱不为锁。出庭院而寻乎村邻，结同侪而为夥。攀道树之鸟巢，戏争斗以阵彼我。嗟来拾兮何足迹之琳琅，揣予怀兮犹馀温之未殇。量以目兮其形不及指长，亲以嗅兮味乳臭之前香。此予生之初兮行之始张，迁以往兮遂履不归之穷航。魂兮归来。归乎东阿之麓兮，倚乎桑侧。昔予所欢兮，会乎桑北。蝉鬓绿兮盈桑之色，跂而待兮其心之炽，纷其迹兮胡零乱而惶急。归乎南陌之畴兮，风翼其苗。此予之耕兮，共蹇牛之劳，食妻子兮谁复能逃。犹扬臂兮欲斥，怅空手兮无鞭梢，泪忽作兮泻予旧迹之深槽。归乎西山之颠兮，怆予心骨。此予送兮，儿女之远别。羽之丰兮必远飏，待不来兮望不绝。日空陟兮日空下，劳往返兮予骎骎而至于耄耋。魂兮归来。归乎北邙之丘兮迟迟其行，履予旧迹兮缅予旧生。生之已兮既从此征，征而往兮大黑之蒙冥。谓行世兮如行夜山，潜百险兮无一安。人各有私兮私其私，罟与蜮兮孰予怜。错讦谤兮交讥讪，日相逐兮如影缠。莫予惜兮亦莫予识，徒撄其锋兮溷嚣杂。胡为夫遗迹于其间，生为辱兮死复为其践踏。爱予生兮惜予之迹，拾而归兮日与魂相狎。魂兮归来。归于南北东西之外，归乎六合九垓；时空之所届兮，莫非予之昔来。三步一壑兮五步一歧，迷所向兮惑其裁。凡所至者靡不悔，凡所欲往靡不乖。左可探兮右复诱，进既陷兮退亦摧。有所觅兮卒不得，时既久兮予亦不知欲何为。虽有足兮无异缚，跋涉予百年兮实飘荡而无归。拾此伤痛之迹兮予乃今始得真归，决将往兮矢不重回。魂兮归来。临归而反顾，瞻旧迹之无馀。诧新迹又丛生，纷漫漫于来衢。拾迹终焉留迹，何循转而如轮驱。欲拾将安所拾，欲归将安所归乎。抱旧迹以恸哭，立终古之迷涂。"}