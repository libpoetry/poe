{"id":"581666","title":"自遣","dynasty":"明","author":"苏葵","text":"十年学剑无曹蔗，梦里风雷虚叱咤。勋业黄金鍊不成，衣冠尘土从容涴。一饭焉能忽履冰，老缚乌兔功不暇。绝尘瞠后羲和催，补天无功女娲诧。樗驽揣分更何求，山野钟怀非索价。几时自置丘壑中，此日惭渠鱼鸟下。从教騕袅霜蹄轻，崦嵫失光终税驾。舍旁先有苏君田，归倚犁锄观䆉稏。"}