{"id":"507485","title":"郡庠古柏行","dynasty":"明","author":"李昌祺","text":"泮宫翠柏真奇特，溜雨霜皮古铜色。共传贤守李侯栽，年数于今过三百。几经劫火幸仍存，草木犹依圣教尊。清覆讲堂闲永昼，密笼礼殿翳香云。芳根长托弦歌地，坛杏庭槐共生意。春风摇影漾宫墙，午日流阴上庭砌。博士鸣鼙散学徒，竞来树底纵歌呼。乔柯宁集接舆凤，细叶争巢朱博乌。却怜种者今何在，留得青青表遗爱。文风化雨沾濡深，从宋历元逢盛代。上摩北斗凌中台，时有佳气相徘徊。大哉宣尼后凋训，珍重明堂梁栋材。"}