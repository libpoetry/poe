{"id":"652775","title":"卧松轩为勾漏山人作","dynasty":"明","author":"谢晋","text":"苍虬连蜷护书幕，日夜奔涛吼岩壑。碧窗幽径净无埃，洞口烟霞春寂寞。中有一人人中仙，峨冠野服何翩翩。手持黄庭入勾漏，一卧松深三十年。苍苔为菌石为枕，偃仰看书忘餐饮。万事不到心上来，一生惯向云间寝。有琴横几酒盈觞，怡然相对傲羲皇。有时沉醉不得起，零落满身金粉香。碧鲜寒多云影薄，露滴松梢月将落。梦回酒醒谁为俦，只有巢间两栖鹤。自怜我本林下人，偶因为客堕黄尘。今朝展图长太息，何时拂枕来为邻。"}