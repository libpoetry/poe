{"id":"815765","title":"桂林杂诗","dynasty":"清","author":"钱澄之","text":"桂林朱邸旧，桐叶国初封。恩赐亲王礼，宫依独秀峰。朝趋沾酒醴，服御暗蛟龙。府内萧条甚，何心泣庶宗！虞帝南巡处，到今祠庙荒。冕旒群后肃，环佩二妃锵。薄暮尧山紫，临江楚树苍。松声泛仙乐，疑在洞庭傍。洞壑琳宫壮，土人祠伏波。澄潭舣舟楫，虚阁会笙歌。铜柱铭犹灿，云台画孰多？来游诸将帅，此志勿蹉跎！滇帅声名久，今知爵太尊。流星边檄至，卜日上公婚。真作室家计，愁伤部曲恩。稍闻胡卫国，匹马备关门。好客瞿丞相，蛮方秋兴高。为怜双桂树，新筑「小东皋」。家伎寻常出，诗篇倡和豪。此生经授记，不用更焦劳。张髯玉堂客，报国老戎衣。久办沙场死，还能马上飞。书生喜见敌，老将让临机。坚卧榕江上，师旋独不归。湖南江御史，卧疾伏波门。久客中湘幕，深衔国士恩。叙劳官不受，破虏檄犹存。问著长沙败，伤心指箭痕！撤防久不进，狡计定如何！铁骑严关转，奇功鄂国多。肘应掣瓜里，胆故落麻河。公论中兴业，终归马伏波。严城容逐客，旅泊亦艰危。留守时分韵，将军正画眉。坐看山色好，浪作楚囚悲！断酒兼烧砚，丁宁跛阿师！清绝桂林郡，偏宜北客居。病苏秋冷日，气爽瘴消初。也恋朋樽好，深忧将帅疏。伏波山下棹，稳泊意何如？"}