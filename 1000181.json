{"id":"1000181","title":"陆君置酒为予唱阳关即席有作","dynasty":"宋","author":"强至","text":"阳关何处草烟平，不识阳关空记名。古人驱车欲西过，吟成缮写离群情。天涯此去故人绝，虽有樽酒同谁倾。古人幽怨几时尽，至今愁杀阳关声。陆君酒酣喜自唱，坐上客泪俄纵横。杯盘咫尺意万里，忽若身在关山行。耳傍宛闻车马动，帘外已觉边风生。乃知樽酒须故旧，为君一饮无馀觥。"}