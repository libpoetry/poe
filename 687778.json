{"id":"687778","title":"斋宿和韵","dynasty":"明","author":"庄昶","text":"老隔垂帘病亦侵，梦回西阁漏沈沈。报酬主上平生分，对越青天此寸心。布絮不温粗被冷，朝衣端坐烛花深。相应郊祀寒仍在，昨夜圜丘雪尚阴。青灯耿耿火逾红，数起披衣滴漏中。寒雪小臣聊此夜，至尊今晚尚斋宫。寻常一敬吾心在，自古南郊大礼同。每记他曹同寓宿，白头何梦更诸公。"}