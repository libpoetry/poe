{"id":"822592","title":"水龙吟 题黄少穆拜石图","dynasty":"清末近现代初","author":"周岸登","text":"武陵岂必神仙，几人解识苏髯意。河源星变，天孙持赠，君平妙譬。炼自娲皇，鞭辞赢政，拜从颠米。问谷城山下，何如海岳，英光并，长虹气。劫火昆冈曾记。剩痴顽、此閒游戏。尚堪供奉，无劳袍笏，谁兄谁弟。寸碧遥岑，三天琼岛，老怀孤寄。叹名山管领，风尘鬓发，有星星泪。"}