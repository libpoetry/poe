{"id":"433307","title":"悲怀诗四首","dynasty":"近现代","author":"章以荣","text":"幡幡彼瓠叶，颜色葾以黄。问言何憔悴，实繁本已伤。甘苦惟自喻，濩落理之常。瓠成储作器，根则萎而僵。生子徒为累，不如乌与羊。衔哀倏五日，逝将适东方。搴帷瞻灵榇，恸哭辞高堂。出门时怀故，我行悲故乡。晨风何凛冽，晔晔上朝阳。素衣临积水，葛屦履严霜。山川恍隔世，不辨存与亡。驱车洛阳道，行人何旁旁。前溪载歌舞，后庭激清商。棘人对此景，慷慨动中肠。人生寄天地，轻若飙尘扬。死生亦大矣，于世诚何伤。立身显亲名，念兹安可忘。中夜不能寐，起坐独神伤。俛仰念吾父，今逝适何方。寒灯怀旧事，怛恻不能忘。傥如术者言，魂魄今来降。束衣起徘徊，夜色顾未央。室人相戒起，无语各悽惶。孤灯远檐际，红烛隐深堂。摄斋登木杪，四顾何茫茫。繁星渺天末，落月凄屋梁。故园阻云水，狐鼠塞道旁。幽都不可处，儿曹今在望。兰堂犹华好，椒糈郁芬芳。父兮其来归，异乡莫彷徨。朝阳出汤谷，辗转照我房。房中有孤子，三叹仍馀伤。鸡鸣忆晨省，蹑足上高堂。望帷闻欬息，入室见空床。药铛馀宿火，果饵不复尝。柔翰尘封壁，遗念衣满箱。静言一怀故，恸哭回中肠。去者日以远，来者日以忘。春阳被葵藿，在煦不知旸。一朝忽西谢，天地尽凄凉。漫言终图报，斯世已茫茫。"}