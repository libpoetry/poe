{"id":"700572","title":"徐学士子容薜荔园十二首 思乐堂","dynasty":"明","author":"顾璘","text":"久家湖山上，解揽湖山奇。先君嘉遁地，堂构开洪基。嘅昔未穷乐，贻今无尽思。伤心夜台日，不照春园枝。清池若明镜，照见池上楼。开帘对秋月，影动青狐裘。崚嶒金银阙，毛骨寒疑秋。莫教弹剑舞，夜久惊潜虬。幽轩绕丛竹，四壁风凄清。端居不出户，日夕闻秋声。炎暑永难至，尘氛何自生。翛然览元化，默契千古情。怪石如笔格，上植蕉叶青。苍然太古色，得尔增娉婷。欲携一斗墨，叶底书《黄庭》。拂拭坐盘薄，风雨秋冥冥。微雨开青春，田家事东作。早起临平台，间与僮仆约。鞭牛莫鞭腹，束草莫解缚。腹溃伤神明，草散滋蔓恶。百丈蔷薇枝，缭绕成洞房。密叶翠帷重，秾花红锦张。对著玉局棋，遣此朱夏长。香云落衣袂，一月留馀芳。红莲日相鲜，白莲色如故。秾华多改移，澹泊无外慕。众人爱颜色，君子乐贞素。荡舟方池阴，日暮独延伫。壁立青玉屏，下见古柏根。相怜岁寒叶，郁作苍云屯。贞姿洗霜雪，老气横乾坤。名园非此种，谁可当君门。明月出海底，挂向珊瑚枝。玉镜飞不去，中夜光离离。满持洞庭酒，长歌谪仙辞。西风吹桂影，潋滟翻金卮。横溪断山麓，危梁架云径。飞雨鸣寒泉，泠泠发清听。庄生濠上游，孙公天台兴。无劳千里游，即此托相赠。灵源出山远，曲溜通溪斜。春风自何来，片片浮桃花。我闻林屋岩，中隐神仙家。溯流一相见，共尔希餐霞。子陵隐严濑，吕望栖磻溪。龙潜息云雨，虎变扬虹霓。徐君一片石，乃在震泽西。功成拂衣去，名与二公齐。"}