{"id":"1117094","title":"上巳日久病不出示儿侄二首","dynasty":"宋","author":"苏辙","text":"春气侵脾久在床，开门桃李著泥香。牛鸣颇觉西湖近，凤去长怜北榭荒。欲出老人无伴侣，退归诸子解农桑。南邻约卖千竿竹，拄杖穿林看笋长。卧闻诸子到西湖，鹄鹭翩翩众客俱。纨扇藤鞋试轻駃，只鸡斗酒助欢娱。行歌久已饶渠辈，睡美犹应属老夫。春服既成沂可浴，孔门世不乏迂儒。"}