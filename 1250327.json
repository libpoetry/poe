{"id":"1250327","title":"送江西省照磨王志刚考试湖广","dynasty":"元末明初","author":"梁寅","text":"八月秋深江水清，月明朱舰趁宵征。郎官湖上风云合，黄鹤楼前洲渚生。持鉴棘闱方伯召，扬旌沙路郡侯迎。经通鲁史春秋奥，策问周官礼乐明。十八科名资化笔，三千才子服英声。玉生玄圃圭璋就，金出棠溪鼎鼐成。放榜总称唐陆贽，著书尤羡汉张衡。名区三载承知遇，聊采芙蓉寄远情。"}