{"id":"817696","title":"水龙吟","dynasty":"清末近现代初","author":"袁克文","text":"更谁从说风情，眼中人物都非旧。南天梦杳，西楼燕去，前欢已负。此际何堪？等閒过了，少年时候。万千愁似水，萦回不断，又轻被、风吹皱。忍向杜鹃啼处，念伊人、可曾消瘦？酒痕掩泪，歌声缄怨，几番吹逗。还说相思，莫教重误，隔江红豆。便匆匆白发，催人直怎，撇双鸾袖。"}