{"id":"661391","title":"游宝石山有怀旧游刘廷美沈启南继南兼柬徐时用仲彦辉诸立夫","dynasty":"明","author":"史鉴","text":"山灵谢逋客，阴云故瀰漫。淫雨日潺潺，朝来稍停倦。出门望西湖，如见故人面。眷兹宝石峰，楼台忆曾馆。老僧拥破衲，松下一笑粲。兴怀旧游者，零落已将半。凄然不成欢，临风发长叹。主人远追随，况乃集文彦。共言春将归，与子同饮饯。徙倚被层阑，逍遥寄华燕。畅心风振衣，属耳泉鸣涧。无端雾雨霏，须臾益零乱。初疑水气浮，复讶山林暗。佳景能娱人，过眼无留盼。一适乃云可，得丧非所患。嗟彼牛山游，胡为泪如霰。"}