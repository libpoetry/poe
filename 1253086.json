{"id":"1253086","title":"杂体","dynasty":"元末明初","author":"宋濂","text":"温温荆山玉，刻作瑞世麟。系以补衮丝，相期佩君身。君身享遐福，四海归至仁。蛾峨九天上，虎豹为守阍。惜哉不得献，袭之以文茵。英英匣中剑，三尺秋水明。上有七星文，时作龙夜鸣。铸此双雌雄，云是欧冶生。鹈膏久不施，绣涩玄痂成。愿借赤凤雏，衔上白玉京。为国斩佞臣，坐见泰阶平。"}