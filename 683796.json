{"id":"683796","title":"寄送侄孙鸿胪定鼎","dynasty":"明","author":"王世贞","text":"青衫垂故鬓丝新，解带能眠丞相茵。纵有悬河君莫尽，古来三语定何人。当年公望有安期，今日蓝田玉一枝。若问江东米贵贱，但言王掾未全痴。吴阊风起木兰桡，祖道秋新绿旆骄。见说时清官更好，教人何地问渔樵。金马门前无限春，岁星何处不藏身。明年社肉初颁后，可向天涯忆远臣。"}