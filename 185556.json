{"id":"185556","title":"寿王君明·去年中秋月色高","dynasty":"宋代","author":"陆文圭","text":"去年中秋月色高，吴山痛饮推文豪。今年依旧故乡月，纷纷青紫夸儿曹。世间儿曹何足数，芙蓉仙人在江浦。握荃怀弄遗世纷，黄卷日与圣贤伍。曾攀月桂儿边枝，素娥夜半睡不知。觉来薄怒赫自持，与仙重约三秋期。一朝功成九宵去，小黠肯顾偷桃见。城东白发龙钟叟，行香来祝仙人寿。长生辟过未要学，千载与君期不朽。"}