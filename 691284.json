{"id":"691284","title":"燕歌行","dynasty":"明","author":"李孙宸","text":"忆年十五发初长，为君许嫁登君堂。蘼芜薜荔裁衣裳，步移珊珊响明珰。扬蛾宛转入兰房，一心持赠无相忘。百年比翼两鸳鸯，谁知底事固难量。良人行役去他乡，含情不敢诉衷肠。送君出门独徬徨，春花一别又秋霜。去时君道出衡阳，昨得音书又朔方。君行飘梗何能常，年年妾自守空床。愿为双燕向君翔，衔坭巢君屋上梁。明月濯濯扬清辉，金风瑟瑟华叶衰。蟋蟀夜深床下啼，起观银汉夜何其。二十八宿罗参差，为君中夜理桐丝。大弦凄急小弦悲，不能终曲涕交垂。人生春华能几时，那能离别长如斯。入门各媚当告谁，噭噭鸿雁向南飞，何不游子偕来归。"}