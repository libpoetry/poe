{"id":"1220722","title":"潮生浙江白","dynasty":"元","author":"周霆震","text":"潮生浙江白，积水何其多。悠悠子胥魂，千古终不磨。东南溢潢潦，污渎纷旁罗。独此障百川，昼夜激海波。力排坤轴转，正气通天河。从星趣好雨，浴日阳之阿。苍苍紫微垣，弁冕锵鸣珂。宜蒙湛露恩，领袖湔甲戈。云阵声万雷，银山势嵯峨。吹嘘蛟龙翔，奋起驱鲸鼍。功推五行首，朝宗谅无他。"}