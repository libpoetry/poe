{"id":"699665","title":"自吴城至马当湖江八景 珠矶　出吴城三十里","dynasty":"明","author":"郭之奇","text":"章江千里弛流难，泛滥珠矶获大观。冬日浮沙愁野溢，春波拂渚惧闾殚。非缘樵牧开林麓，已令蛟螭作踞蟠。望望烟云多宝气，明湖倒影自漫漫。从风从雨自何时，一卷中流众共之。岂有恒星终不见，谩言宋石久无知。湖山一体如微具，翼轸分临或在兹。便欲葺荷惟此地，乘槎泛斗复谁期。苍屏九叠尽飞荣，风雨千岩欲怒鸣。泉石初开天籁发，水山相杂大文生。每乘清气阴阳御，渐出光华人世迎。不是银河天际落，峰头那得挂长庚。虾蟆石在几秋春，不向风涛化甲鳞。自与庐峰为御畜，肯同诸阜作臣邻。每愁鳌钓归龙国，稍喜蟾光下月轮。万载湖山终不变，蛟螭怒舞欲何伸。春水凝寒木叶濡，姑山风袅未秋殊。缑城巨迹谁来往，雒浦溦波事有无。遗舄于今看定履，冲流千载似前驱。佳期夕望逾荒忽，眇眇愁予隔步趋。乍向江湖二水湄，初闻金石八音吹。自从击拊经夔手，不尽铿鎗动武思。风水千年空怒感，扁舟一往已情移。咸池遗响今犹见，河海诸人未许知。伊人何在水中游，江有姑山未可求。势出波烟冯万壑，云连泽气下长流。风涛聚处如环共，木石丛居胜远游。中砥不愁彭蠡溃，洪澜独倩马当收。行地方知独马宜，横流万古见山奇。澄江如练同鞭影，侧石连云共辔随。砥尽狂澜龙虎怒，别开幽壑介鳞疑。繇来天驷无羁络，周汉何缘得骤驰。"}