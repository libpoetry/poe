{"id":"687581","title":"题钱生册","dynasty":"明","author":"孙继皋","text":"宫墙花发映垂杨，白马青衫满路光。游遍晋陵人共指，少年经术是钱郎。岸岸流莺树树啼，春晴风日锦标齐。最怜天畔池塘梦，尽逐芳菲衬马蹄。解说天门秘九关，广寒高处几人攀。君今踏得芹宫月，千丈丹梯在此间。不知衿佩未为荣，自是云霄第一程。赋就金门明主召，青袍不解误儒生。"}