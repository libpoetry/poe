{"id":"1089358","title":"崧高行上周密使寿","dynasty":"宋","author":"许及之","text":"银潢快泻天无声，秋光漾出圆蟾明。玉关晏眠柝不惊，筹帷坐见万里情。健儿饱食细柳营，猛将思奋抚剑鸣。摘试一二来帝京，表里百万皆精兵。此时崧岳风更清，寿酒消得如渑倾。天子神武恢八弦，一贤制难真长城。鸿钧对斡三阶平，珠连五纬荐玑衡。天开地辟霖雨成，中书之考远作程。回视万卷纷拿撑，一编自足垂勋名。书生脑脂眯短檠，莫耶挂壁吼长鲸。相公办取崧高行，不惜携之上峥嵘。"}