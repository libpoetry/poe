{"id":"595779","title":"庐山歌","dynasty":"明","author":"李时行","text":"匡庐之山何峛崺，洪崖奔壑凌空起。灵源万古自天成，福地纡盘三百里。群峰岧峣近日边，元宫下与十洲连。猿梯鸟道不可度，仰攀绝顶空云烟。虎溪斜接朱霞岛，更向云端寻五老。碧草攒生不记年，琪华半落无人扫。碧草琪华处处逢，祥烟时绕香炉峰。石镜光中回日月，锦屏影里出芙蓉。逶迤瀑布飞寒玉，窈窕阴崖藏石屋。閒随野客采青芝，静对仙人调白鹿。万丈飞虹跨石潭，天池龙去水流丹。九江风雨凝朝霭，七泽波涛起暮寒。竹林梵宇知何处，空华自映娑罗树。神僧飞锡人不闻，惟有仙禽自来去。登临回首值新秋，自爱名山览胜游。此去会应逢石髓，重来沐鹤住丹邱。"}