{"id":"705719","title":"和季沧苇侍御兼吊天中给谏榇归自辽左","dynasty":"明末清初","author":"龚鼎孳","text":"江流何滔滔，岳峙何㠥㠥。奔潮无砥柱，百川徒漫瀰。古来忠孝节，岂随天壤圮。南风方不竞，断岸孤舟舣。伯仲挺英姿，骅骝九霄驶。贤兄早禁闼，同朝吾甚喜。诗画许矜赏，烟霞生爪指。献替羞雷同，高曳东华履。忽复排阊阖，忧危心遽尔。皋益戒无虞，其君宁有此。我皇实优容，小臣言过矣。衔恩涉关塞，抱书牧羊豕。当其廷诤时，我忝交戟里。畏死不敢救，芒刺攒心髓。颇闻秉钧怒，忧天奚藉杞。去年凶问至，伤心违岵屺。一歌折槛行，老泪穿蒿里。令弟都亭骢，上书屡称旨。矫矫当门兰，疾风劲不倚。或时召狂奴，对酒荆高市。薄俗善窥人，将无累吾子，庙堂有钜公，时事难抵齿。求言诏忽下，义愤填膺起。对仗舌仍噤，辱胜望尘跪。甫传弹事人，雷霆森谏纸。杂治烦王公，抗论穷端委。大体存堂帘，连逮及拂士。木索上枫宸，正以旌如矢。何人是魏其，主圣吾所恃。天颜果一回，无罪此人理。感深犹颂系，温言飞玉几。开生汝忠爱，招魂渡辽水。当年薄谴意，徘徊辇原止。盖棺复弹冠，道亨命非否。四海欢且泣，宁独同枌梓。鼗铎悬天衢，封事浩难纪。逢干在一门，后先耀国史。君仁则臣直，此真台谏耳。丈夫有遭遇，讵必属阿唯。三复纪梦吟，若兄今不死。"}