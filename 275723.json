{"id":"275723","title":"珍珠帘·登汲古閤赠黼季","dynasty":"清代","author":"李良年","text":"琴川阁畔相思久。试把春船系柳。良夜检芸签，剪烛红阑右。腕脱侍儿铅椠满，更谁数、填金蝌蚪。吾友。早藏书读遍，闲笑欧九。回首多少青箱，付昆明劫火，咸阳风骤。欹案隐囊边，恼杀丹黄手。光燄隔江留一角，想囗囗、当年曾守。还有。待帐底亲翻，主人曰否。"}