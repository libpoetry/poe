{"id":"652773","title":"枫桥歌送吴秀才之金陵","dynasty":"明","author":"谢晋","text":"君不见枫桥水，平流直下太湖来。环绕阖闾城西北，其间风土何佳哉。层楼叠榭侵云起，望处人家半临水。水边歌舞不胜春，桥下帆樯停似蚁。复有大道接金陵，送客每来桥上行。山寺钟鸣知夜半，渔村月落见灯明。今朝却饯吴公子，解我金貂沽渌醑。帆挂长洲苑外烟，衣沾虎阜山头雨。暮烟秋雨益凄其，别绪离情无限期。昔时应是今时景，今人还诵昔人诗。见说长干花似绮，君归更莫思乡里。"}