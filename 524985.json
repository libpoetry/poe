{"id":"524985","title":"登太岗慈善寺","dynasty":"明","author":"顾璘","text":"野寺冠山椒，溪门下弘敞。荒蹊缘涧入，危磴蹑云上。松花风际飘，麦苗雨中长。高树倚岩生，特立气森爽。何年劫火馀，绀殿灭银榜。徒闻佛道尊，胡乃失龙象。悠然憩前轩，云峰矗相向。下有良田畴，平视如指掌。春莺流远音，脩竹惬幽赏。何必五台山，始可资静养。斜阳且归去，暇日期再往。"}