{"id":"532918","title":"书五岳真形图后遗朱汝脩","dynasty":"明","author":"黎民表","text":"芦灰一杀鸿水怒，浑沌瓜分奠中土。搆形太素谁能知，西王窃之遗汉武。龙拿螭泊真离奇，鹄画螺书安足数。封圭锡号徒纷纭，崇侈无乃宋道君。苔文尚留日观顶，野火不共秦碑焚。金门吏隐桃椎子，早学丹砂悟玄旨。玉笈青囊稳系身，水慑蛟龙陆虎兕。云外天行自兹始，醯鸡井鲋胡为尔。"}