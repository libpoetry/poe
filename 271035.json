{"id":"271035","title":"贺新郎·方绣山同年长郎新娶","dynasty":"清代","author":"宋琬","text":"海燕雕梁语。认乌衣、旧家宅巷，双栖偕旅。小谢翩翩如逸少，千里骅骝初举。羡孔雀、屏风开处。家在凤凰台畔住，紫鸾车、族拥吹箫侣。天付与，元霜杵。阿翁早解渊明组。记摩挲、掌中英物，石麟誇汝。佳妇佳儿双白璧，诗奏兰陔华黍。刘表男儿才尺许。欲倩蹇修他日后，卜西邻、勉娶田家女。呼老友，烹肥羜。"}