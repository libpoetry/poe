{"id":"689382","title":"赠王弇州先生","dynasty":"明","author":"佘翔","text":"一代文章擅国工，弇州四部古谁同。自从授得刀圭诀，名在丹台玉籍中。星罗北斗照乾坤，七子先朝集蓟门。独拥金仙朝五岳，至今谁不让昆崙。词赋流传遍九垓，嵚崎历落见仙才。若非长史人间住，沧海谁看水一杯。斋心日礼上清家，王母书传萼绿华。欲拜下风称弟子，鍊成勾漏旧丹砂。诏起西曹法从班，殷勤累疏乞东山。谢公总系苍生望，?得明时但闭关。丝纶日下九重频，耆德三朝重老臣。若学五湖游不返，汉家谁复画麒麟。神如秋水映芙蓉，懒著朝衣听晓钟。笑问仙风谁得似，茅家兄弟跨双龙。"}