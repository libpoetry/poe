{"id":"833734","title":"采桑子 正月雨中忆节庵病。此调平仄互押，惟蔡伸道里押仄韵独多，用其体","dynasty":"清末民国初","author":"樊增祥","text":"江南故事，杏子花时春雨。怎绿萼犹开，点点沁至融酥。细拨垆灰，嫩寒消得何郎赋。霜禽偷眼，冰蟾敛魄，银云低冱。长忆伯鸾，五噫身世，倩谁将护。算赢得扶篮通子，侍书清娱。搓鬓长吁，何时还我旧瓜庐。春灯影里，漏痕和泪，滴尽明珠。"}