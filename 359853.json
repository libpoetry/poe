{"id":"359853","title":"沁园春·手","dynasty":"清代","author":"黄钧宰","text":"曳起珠帘，纤纤微露，才到妆残。正思量日暖，欲拈绣线，分明意懒，暗拍花阑。云鬓重扶，粉腮半托，香盥蔷薇露乍干。聪明甚，制瑶琴一曲，十指轻弹。携来佩玉珊珊，要乘兴，探春日未阑。当绮窗明处，湘裙理折，画廊转过，翠袖笼寒。爱折新花，低呼侍婢，扶上香肩步曲栏。攀枝笑，偏钏金微露，深怕人看。"}