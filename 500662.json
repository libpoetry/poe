{"id":"500662","title":"靳总管新任","dynasty":"明","author":"陶安","text":"天子求贤守，君侯牧此邦。四郊多壁垒，五马建麾幢。西北辞枢府，东南控大江。黄堂施号令，赤子解忧?。昔者怀才艺，遭时选厚厖。九龙居得五，一鹗荐无双。梁栋资名植，圭璋琢美玒。早朝随仗马，夜馆读书釭。台宪纲频振，春官礼不哤。赋梅心似铁，润草笔如杠。枫荫垂丹陛，薇香透琐窗。绣衣劳远使，宝鼎可轻扛。优诏镇千里，深仁满一腔。冈陵苏旱亩，防岸息奔泷。声动民谣裤，欢浮社酒缸。炊烟嘘冷灶，甘雨活枯桩。羽扇挥能捷，乡兵出已降。花村皆放犊，月野不惊尨。泮水招衿佩，天河洗甲鏦。陂应千顷贮，钟岂寸莛撞。民病怜鱼辙，途穷济石矼。曕依今有地，道德启愚憃。"}