{"id":"564549","title":"再叠前韵答明崖见和","dynasty":"明","author":"孙承恩","text":"夙有诗魔癖，今叨文会筵。无闻惭往岁，垂老悯流年。忧世悬微悃，匡时合让贤。媕婀谁则是，意气竟何宣。自分疏慵废，其如质性偏。玄机难测识，世故浩云烟。都宪经纶密，明时翊戴全。怜予多老病，下榻称高眠。消长推天道，欢娱顺自然。寸心徵白日，拙守托苍天。乔木需时用，丹葵向日妍。撝谦形迹外，放浪酒樽前。爱士勤三接，劬书览百编。保釐心独至，丹墨手亲研。高步兹为盛，衰庸愧率先。风流雅传播，事业划回旋。繫遁吾何敢，含章子自专。讴歌今日事，钟鼎后人镌。野老歌黄鹄，诗人咏碧涟。雅情真挹损，鄙志亦勤虔。启助良多矣，才情实歉焉。无能攀逸翮，翘首仰高骞。"}