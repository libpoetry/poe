{"id":"688279","title":"送冢宰闵曾泉予告驰驿旋里二首","dynasty":"明","author":"毕自严","text":"封章十上乞閒身，天语春温动路人。乐圣堪倾乌氏酿，投簪欲饱太湖莼。青门竞羡新疏傅，紫阁仍传旧统均。多少人伦思玉尺，东山宁久卧璘珣。风月平分入锦堂，罥云老树郁苍苍。杖藜数点孤峰晓，蜡屐一生几两忙。龙隐具区犹带雨，葵悬魏阙故倾阳。相看剩有烟霞骨，寤寐淄黉未可忘。"}