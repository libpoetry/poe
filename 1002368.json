{"id":"1002368","title":"次韵翁士秀病起","dynasty":"宋","author":"曾协","text":"一间何阔昔未有，拟遣苍头问安否。果然示疾毗耶城，静看医方出吾肘。平生豪气干青云，客疾来侵岂能久。已知筋力却几杖，复见精神照窗牖。花时倏忽风雨过，无语酬春愧颜厚。管城端复束高阁，公不自倡谁为首。俄惊肆笔出大篇，聊示作家三昧手。我今方觉疾病婴，岂是同生值阳九。镜中华发略相似，材具超人定非偶。公今阔步蹑中朝，顾我一麾方出守。如何江湖大国楚，笑谓曹郐言地丑。似矜断木欲青黄，宁有长松生培塿。"}