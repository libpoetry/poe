{"id":"973808","title":"东坡在惠州窘于衣食以重九近有樽俎萧然之叹和渊明贫士七诗今去重九三日尔仆以新谷未升方绝粮是忧至于樽俎又未暇计也因诵靖节贫士诗及坡翁所和者辄复用韵 其六","dynasty":"宋","author":"赵蕃","text":"閒居起常早，倦巾首如蓬。偶翻西都书，意外文字工。清名谁为高，凛凛惟楚龚。当时岂无人，罕与二子同。乃知士生世，不贵侯籍通。九原如可作，何惮执鞭从。"}