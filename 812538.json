{"id":"812538","title":"己未福州西湖修禊题宛在堂","dynasty":"清","author":"严复","text":"泽门晢与邑中黔，宛在堂深共盍簪。不作遨头惊俗眼，自怜病肺废高吟。旷观惟有千秋往，把玩曾无一晌今。太息东阳又黄土，朱弦谁为抚牙琴。四围山色蘸湖光，何代堂堂出此堂。宗派都成人几许，溯洄同在水中央。雌雄岂必分杭颖，文献从教数李常。甲子岂关吾辈事，且收悽叹付流觞。"}