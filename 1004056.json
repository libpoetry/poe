{"id":"1004056","title":"劳农安德镇古刹过句德华园二首 其二","dynasty":"宋","author":"程公许","text":"招提款松竹，古碣阅楷籀。惠然二友佳，共此一卮釂。扶携涉幽园，邂逅展遐眺。海棠饮未酣，芳槛破微笑。何如老桂丛，傲睨几年少。清言惬襟期，转首俄夕照。箯舆度杳霭，石梁穿窈窕。留连得奇赏，傲朗可无诮。聊凭一饷欢，缓我忧心悄。明知古难挽，嫌与俗同调。民劳傥得医，气脉犹可寿。"}