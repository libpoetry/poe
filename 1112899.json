{"id":"1112899","title":"辛巳冬闻德音","dynasty":"宋","author":"张孝祥","text":"帐殿称觞送喜频，德音借与万方春。指挥夷夏无遗策，开阖乾坤有至神。南斗夜缠龙虎气，北风朝荡犬羊尘。明年玉烛王正月，拟上梁园奉贡珍。鞑靼奚家款附多，王师直到白沟河。守江诸将遥分阃，绝漠残胡竞倒戈。翠跸春行天动色，牙樯宵济海无波。小儒不得参戎事，赋赋新诗续雅歌。"}