{"id":"1082080","title":"次韵陈久道秋雨书事二首 其一","dynasty":"宋","author":"刘才邵","text":"寻常秋色高，风力未遽恶。应缘杀气盛，惨淡连沙漠。林枯日向疏，溪断水初落。闲云亦何心，酿雨添寂寞。赖有金兰契，新诗慰萧索。盛意难虚辱，终愧笔锋弱。元知鸾鹤音，异彼藩篱雀。欲泛东篱英，聊庆西畴穫。区区恋阙心，对酒翻不乐。天祸有时悔，妖氛会清廓。"}