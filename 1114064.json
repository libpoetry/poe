{"id":"1114064","title":"送李似之舍人归连江旧隐二首","dynasty":"宋","author":"李纲","text":"羡君卜筑粤江滨，去作林间适意人。环揖溪山供胜赏，剩栽桃李占芳春。养生有主身长健，与物无心道转亲。一曲鉴湖归贺老，可能分半乞比邻。衰病修然寂寞滨，已将小隐约幽人。眠云啸月有馀乐，问柳寻花无限春。争席樵渔真得计，会心鱼鸟自相亲。醉乡况有闲田地，应许东皋更卜邻。"}