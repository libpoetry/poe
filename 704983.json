{"id":"704983","title":"德州别达泉朱殿撰","dynasty":"明","author":"霍与瑕","text":"驱马出皇都，忽逢君子车。骐骥骋康庄，驽骀幸追趋。连日奉德辉，良晤订蒙愚。中夜起达朝，恐负此久要。匆匆遽言别，谁复相提挈。郁郁陌上柏，干植自撑天。青青堤畔柳，根深春自妍。丈夫有远志，大成夫何言。所愿及良晨，努力挥长鞭。日月迅双轮，谁能久朱颜。昨夜月初生，今夜月已满。见月知春归，游子路殊远。寄语遐征人，勉勉更勉勉。前无税驾期，日日复时时。漠漠燕郊云，悠悠德州水。后会当何期，且进杯中醴。落魄多惨悽，况逢人别离。男儿羞堕泪，忍涕赠琼瑰。愿君置怀袖，毋忘今所期。"}