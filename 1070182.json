{"id":"1070182","title":"题蒋永仲蜀道图","dynasty":"宋","author":"程俱","text":"梓州别驾真雏凤，赏古探奇坐饥冻。要窥琼苑蔚蓝天，直上潼江历秦宋。每逢佳处静盘礴，流出胸中九云梦。乾坤坱圠本无迹，我独毫端发神用。戏驱万变寄陶写，轩豁端倪巧抟控。苍筠擢秀饱冰雪，古干撑空中梁栋。奇礓那得在山谷，回首何年委坚重。轮囷偃盖屈金铁，夭矫惊虬起岩洞。舂江莽苍迷东西，汉南老柳参差垂。烟中远近见本末，明星已没城乌啼。平生险怪三峡水，古木巃嵷阴风吹。石间雷雹殷九地，出入喷薄无穷时。我身趼足半天下，偃蹇故是山林姿。南行灊霍北嵩洛，应接不暇空狂痴。作诗写意如捕景，况有三绝穷天机。清晨对此恍自失，眼中太白横峨嵋。请君十袭秘缇革，恐复仙去归无期。"}