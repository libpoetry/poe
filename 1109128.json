{"id":"1109128","title":"后九首","dynasty":"宋","author":"刘克庄","text":"弘景疏已上矣，天子书久无之。怕骑瞎马浪出，安用明驼疾驰。经来葱岭绝域，书出汲县古冢。饶君一目十行，如彼千疮百孔。痛定偶成短梦，惊回如近清光。黄帕牙篦开卷，绛纱玉斧照廊。夜眠便甘菊枕，晨起避凌霄露。信尔雅几委顿，注本草不宜误。力疾搜肠草制，忍痛撚髭改诗。铁灯檠我同好，金莲炬彼一时。默默回光反照，津津勿药有喜。八荒入吾闼中，四海在我墙里。坐井成小眼孔，面壁得大医王。净洗三生热恼，不烦一服清凉。老去具一只眼，向来隔几重膜。尽见夫子宗庙，遍观弥勒楼阁。吾今垂老示疾，君昔与人作缘。尚能续华佗传，何敢负宋清钱。"}