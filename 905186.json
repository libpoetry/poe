{"id":"905186","title":"近世饮者尊尚苦味有感成诗","dynasty":"宋","author":"李吕","text":"悠悠古先酒，曲糵化为醴。适口固匪他，诗人咏其旨。岐黄作本草，甘辛味所纪。惟清香滑辣，四事世云尔。孟诜注为苦，自不烛厥理。至今蔑公论，遂以诜为是。乖僻随耽嗜，不尔遽遭诋。气禀炎上作，无与诸胆比。人情素弗食，尝者为雪耻。柳家集众药，意在勖诸子。未闻无其故，反以彼为美。一呷三掉头，强咽身耸起。从来好欢伯，可畏非可喜。孤负太和名，翻作搅肠水。因思俗颠倒，类此盖多矣。大路指为迂，曲径偏践履。郑声既可恶，满市更盈耳。憔悴间姬姜，一莸杂兰芷。贪浊和者众，独清竞萋菲。善恶久相淆，何特酒而已。至当终难掩，岂必随风靡。革弊会有时，周道本如砥。"}