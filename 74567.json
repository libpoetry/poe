{"id":"74567","title":"木兰花慢·爱西溪花柳","dynasty":"元代","author":"胡祗遹","text":"爱西溪花柳，红灼灼，绿阴阴。更细水园池，修篁门巷，一径幽深。春风一声啼鸟，道韶华、一刻抵千金。飞絮游丝白日，忍教寂寞消沉。我来无伴独幽寻。高处更登临。但白发衰颜，羸骖倦仆，几度长吟。人生百年适意，喜今年、方始遂归心。醉引壶觞自酌，放歌残照清林。"}