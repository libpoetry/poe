{"id":"203774","title":"题九鲤湖·仙人蝉蜕几经年","dynasty":"宋代","author":"王迈","text":"仙人蝉蜕几经年，山水胜处今依然。长驱九龙叱雷电，高跨九鲤升云烟。武夷九曲就幻相，灵砂九转成丹铅。黄鸡白犬得字砥，翩翩高举红轮边。我家去此可三舍，欲识仙灶无因缘。朅来乞陬方匕剂，要使凡骨成飞仙，群仙并头顾我语，我指巨鳌在深渊。"}