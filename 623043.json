{"id":"623043","title":"吴四主","dynasty":"明","author":"郭之奇","text":"破虏将军初讨卓，雒阳首入青氛浊。讨逆从袁获馀兵，取稽徇豫如掌握。孙郎渡江江始震，渔者射龙龙不觉。成业终归保业人，守江观衅群心乐。曹旌百万向南浮，子布诸群何龌龊。周鲁同心立大猷，赤壁千年山水濯。从兹鼎峙出东南，黄龙赤乌表头角。可怜燕翼迷孙谋，四友诸宾空自斮。琅琊始继会稽立，喜书畏臣终罢学。乌程初还建业都，青盖已归雒河朔。此座需卿归命迟，南方之人皆面剥。"}