{"id":"449294","title":"尉迟杯","dynasty":"当代","author":"陈永正","text":"度林石。待同寻、那夜经行迹。谁教素月辞云，临射清辉篁隙。照伊眉额。疑是梦、相亲怎消得。已难禁、秀靥偎依，更怜怀里娇涩。无端片语伤心，知微忤、鸦云背面欹侧。百挽难回，千言莫赎，唯有暗窥颜色。待能耐、多时岑寂。渐试与、相携倾幽抑。乍回身、一笑推开，路上须妨人识。"}