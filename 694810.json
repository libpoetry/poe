{"id":"694810","title":"同余德甫吴明卿王元美再游张园","dynasty":"明","author":"宗臣","text":"为爱林塘好，频从驷马来。仅成三日别，复作一尊开。桥忆牵衣草，庭思待月梅。昔心还卤莽，此夜重徘徊。畏客双尊在，留人一榻迁。浮云去万里，明月更婵娟。细柳风藏碧，新榴夜失妍。无能永兹夕，心折薜萝前。不尽山灵僻，难持幽思翻。星辰莽相照，鸟雀一何喧。竹叶传金瓮，松花落石门。危峰一长啸，髣髴是昆仑。何处阳春调，来同此夕歌。地能燕市有，人得楚狂多。把盏青天坠，题诗紫石磨。一呼去魍魉，词组即江河。零露隔金掌，长天转玉绳。夜惊群象远，狂得寸心凭。高树歌能立，危岩暗可登。何当谢尘网，日日白云层。"}