{"id":"816207","title":"送黄仲韬学士提学湖北先发日本","dynasty":"清","author":"黄文开","text":"星轺东指辇相望，喔喔天鸡促曙光。万里中原隔消息，九洲稗海本荒唐。诗书未厄秦皇火，裤褶新更回纥装。忽忆大唐贞观事，八千巾卷贡明堂。西风重食武昌鱼，夹道争迎谕德车。列郡山川天堑险，渡江人物浪淘馀。伯牙台迥秋花晚，太白楼空夜月初。高会南皮问今昔，未应闲散老尚书。"}