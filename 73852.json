{"id":"73852","title":"瑶华慢·喜深惊密","dynasty":"元代","author":"凌云翰","text":"喜深惊密，试问滕神，有多少寒力。如圆似莹，总疑是、满眼隋珠和璧。五更书幌，早已觉、寒光穿隙。料禽影波上渐稀，径里悄无行迹。有人独倚危楼，望千里江山，高下同色。坡仙饮处，甚□然、不减醉翁宾客。等闲评论，算柳絮、梨花非白。画堂深弦管方调，一任低垂帘额。"}