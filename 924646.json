{"id":"924646","title":"过九华山","dynasty":"宋","author":"苏辙","text":"南迁私自喜，看尽江南山。孤舟少僮仆，此志还复难。局促守破窗，联翩过重峦。忽惊九华峰，高拱立我前。萧然九仙人，缥缈淩云烟。碧霞为裳衣，首冠青琅玕。挥手谢世人，可望不可攀。我行竟草草，安能拍其肩。但闻有高士，卧听松风眠。松根得茯苓，状若千岁鼋。煮食一朝尽，终身弃腥膻。腹背生绿毛，轻举如翔鸾。相逢欲借问，已在长松端。何年脱罪罟，出处良自便。芒鞋拄藤杖，逢山即盘桓。斯人未可求，岩室傥复存。"}