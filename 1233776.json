{"id":"1233776","title":"宗人伯静许惠笔以诗趣至","dynasty":"元","author":"黎伯元","text":"我有翰墨交，中山毛氏子。颖也最白眉，精锐供任使。助我学草元，旦暮常密迩。朅来何间阔，退锐非昔比。免冠发尽秃，之武今老矣。不见时月间，令我生吝鄙。吾宗有才彦，文房兼四美。意遣中书君，授好华窗几。图新即舍旧，用壮厌衰齿。拟露囊中锥，增高洛阳纸。时艰方用武，文事谁料理。运用如操戈，微尔孰知己。作诗趣宗人，江山先助喜。"}