{"id":"1035080","title":"送程叔运高不妄西归","dynasty":"宋","author":"魏了翁","text":"平生为人谋，必以正学进。必以直道行，闻者或相靳。子以正教我，而子坐排摈。跕鸢伴羁酸，再见渠阳闰。吾心固晓然，其柰无以训。绍定二年夏，临轩策群俊。似闻甲乙选，参错吐忠荩。其间亲与友，斯得及叔运。俱负康时略，耻为谐俗韵。后先来过我，双璧堕清峻。从容扣所言，何以承大问。听之不尽篇，胠口复缩颈。予方以是黜，子乃以是奋。靳者姑勿道，而予益自信。人能位天地，人可为尧舜。气合如涂涂，道同如印印。勿忧人不知，长恐己难尽。春情撩客梦，归思不可忍。各趋青油幕，新发苍梧轫。正学予所知，申言以为赆。"}