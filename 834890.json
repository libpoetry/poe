{"id":"834890","title":"凤凰台上忆吹箫 胥门奠清安","dynasty":"清末民国初","author":"何振岱","text":"枣市桥边，牛王庙里，梨花啼鸟春阑。趁晨光渡水，石径开轩。往日斋鱼药椀，到此际、玉化烟寒。怎生度、孤魂幽馆，如此阑干。盘桓。悽迷莫诉，伤病眼几番。盼断江关。恨琴亡尘几，珠暗华鬘。早晚消兵故里，待杯酒、浇汝青山。悲风里，吹残纸灰，悄飏莲幡。"}