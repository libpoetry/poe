{"id":"613507","title":"古研歌","dynasty":"明","author":"李之世","text":"古砖何年入古穴，穿井出之土脉裂。十丈寒泉閟不泄，冷光一道吹阴雪。金石匪儗色则铁，擘处恰似神工掣。有渍蚀痕蘸鬼血，其纹错缀细如缬。面稍平之微凹凸，凹者似藏轻沈涅。以手揩摩气尚馝，锐首丰下存朴拙。天然制与雕锼别，前人作事多不劣。不取其全因其缺，孤赏肯留耳目亵。誓与重泉共封闭，神气澌尽土气歇。岂料终为后人窃，穴之所有化尘屑。砖立其中神孑孑。或言文士精所结，毕竟难将物理洁。奇物从来运世阅，一砖可悟恒沙劫。"}