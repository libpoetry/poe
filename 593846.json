{"id":"593846","title":"程无过求其父母七十寿诗为赋十六句","dynasty":"明","author":"欧大任","text":"群仙振佩满凭阑，来向君家赋考槃。绕膝儿孙谁不羡，齐人翁姥自相欢。上元紫凤夫人驾，函谷青牛老子鞍。总道侍晨能执盖，更传天女笑登坛。琼芝石畔吹华管，黄菊花边洗玉盘。西序斑衣趋晓拜，长源珠树耐秋看。发当沐日何曾白，颜为餐霞尚作丹。知有瑶池高宴会，为怜方朔在长安。"}