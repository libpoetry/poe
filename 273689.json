{"id":"273689","title":"一萼红·十五岁时与伍博纯、庄通百、叶仲裕、沈步洲、张季良同寓西湖退省庵消夏","dynasty":"现代","author":"汪东","text":"小楼阴。试披襟延爽，华发未须簪。连棹清讴，狂朋剧饮，欢事都付消沈。岁华共、群芳自歇，又堤柳、千啭变鸣禽。网户悬蛛，坏阑栖蠹，聊更凭临。愁送落花飞絮，向湖波点点，触拨闲心。丛芰吹香，疏篁刻字，重到步步追寻。叹人世、仓皇转毂，旧游地、何许可销金。便欲归营故山，一片云深。"}