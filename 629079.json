{"id":"629079","title":"寿梁无畸尊人少鸾先生","dynasty":"明","author":"李云龙","text":"松扉半掩龙鳞老，手撚瑶编坐碧草。千年桃树蒸红霞，一笑东风为君晓。君家世代多名贤，昔称伯鸾今少鸾。愿作素臣反初服，厌闻赤帝溺儒冠。雁翅地边江淼淼，日醉云涛伴鸥鸟。作人落落迈等伦，有子亭亭出物表。龙蛇佳气自东流，瑶草琪花一夕抽。歌罢紫芝春似海，倒骑青龙向罗浮。"}