{"id":"1127162","title":"野塘杂兴","dynasty":"宋","author":"黄敏求","text":"仕进固所愿，贫贱亦所忧。抱璞不自珍，过取则足羞。不如寂寞滨，横此野水舟。时乎傥可为，肯逊伊与周。著书俟百世，亦可轲与丘。进退两不恶，久矣吾其筹。地僻车马稀，柴门不须扃。晨兴正衣冠，浣手供炉馨。奈此日永何，閒课离骚经。一片兰茝心，千古日月明。尔岂乏忠愤，所欠惟和平。要之仕与止，奚必分重轻。吾但适吾可，不愿得尔名。"}