{"id":"817603","title":"予欲编后山年谱，久而未就，敷庵书来见促，赋此答之","dynasty":"清末近现代初","author":"黄节","text":"功名须老大，四十未为晚。后山有是言，所志故甚远。何期冻死日，五十且不满。寒华萎高枝，良材老沟断。耻同世俯仰，一任岁修短。嗟哉生平诗，讵视位业损。我又念后山，不幸以诗显。系年为作谱，发幽惧多舛。经春久未就，子谓我可缓。第思同时贤，所与共往返。柯山淮海俦，别集待搜散。乃能从事兹，否或失太简。行畸适病俗，尘绝叹不反。无已天下士，竟未挂世眼。吾意岂为诗，高才耻恒鲜。"}