{"id":"836068","title":"百字令 寄雏蝉","dynasty":"清末民国初","author":"郑元昭","text":"西风瑟瑟，恁中秋才过，晚寒微逗。桂已吹香丛菊蕾，又近重阳时候。越渚蝉寒，吴天雁老，感序添怀旧。夜窗闲话，烛花弹落残漏。记否巷陌斜阳，柴门共倚，小立沉吟久。一去星霜成五换，独自香残人瘦。念熟金经，书谙玉箸，日课娱慈母。愁余含睇，梦中还想携手。"}