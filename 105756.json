{"id":"105756","title":"咏王右丞所画阮步兵醉图","dynasty":"宋代","author":"梅尧臣","text":"右丞笔通妙，阮籍思玄虚。独画来东平，倒冠醉乘驴。力顽不肯进，俛首耳前驱。一人牵且顾，一士旁挟扶。捉鞍举双足，闭目忘穷途。想像得风度，纤悉古衣裾。玉骨化为土，丹青终不渝。而今几百岁，乃有胡公疏。买石遂留刻，渍墨许传模。白黑就仿佛，毫芒辨精麤。千古畜深意，终朝悬座隅。谁谓盈尺纸，不惭云雾图。"}