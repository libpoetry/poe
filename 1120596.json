{"id":"1120596","title":"浣沙秋日五首","dynasty":"宋","author":"周弼","text":"衣裳单薄鬓萧骚，独凭危栏首屡搔。出壁乱云分片段，隔江飞雨见丝毫。庭前断续蛩争响，檐外轻便蝶斗高。多少好山俱在眼，愧无短屐共游遨。当前滩号西施碛，对碛看秋得句清。五色悬门秦一尉，六经充栋汉诸生。石丛细火团荒砌，野蔓疏金出废城。目送浣沙人去后，又闻街鼓报新晴。长江淡淡树疏疏，扫却闲庭即故居。虫入暗床频促织，萤穿虚壁屡翻书。破除暮色惟荒菊，荐送秋华有嫩蔬。料得故园分社酒，小苞青橘四腮鲈。自惭尸素尝多暇，未放秋风变楚颜。一梦别离抛白水，三年端的守青山。野鸡避鹘遮雏去，沙翮衔鱼趁母还。纵有乱愁消遣尽，淡云残日共人闲。清溪楼阁暮沉沉，不觉登临夜欲深。几处捲帘催酒笛，谁家闭户捣衣砧。一朝野雾三朝湿，十日江天九日阴。暗喜碍人公事少，自来收拾送秋吟。"}