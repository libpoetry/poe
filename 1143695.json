{"id":"1143695","title":"杂兴三首","dynasty":"宋末元初","author":"方一夔","text":"老去时光渐不禁，那堪风景入秋深。文章何啻建安骨，议论能无元祐心。旧日交游谁可托，中年忧患苦相寻。致身稷契非轻许，末路无成学苦吟。做事英雄竟不成，飞鸿何处避弓矰。杲卿有舌骂阿荦，叔夜无头传广陵。祸福难知随命值，才名太盛取天憎。江流渺渺无回势，独向西风倚瘦藤。穷守空山两鬓蓬，老饕有分过年丰。珠玑推上稻花水，金铁敲残梧叶风。兴寄小窗诗卷里，梦回别墅笛声中。俗缘相逐何时了，一笑人间万虑空。"}