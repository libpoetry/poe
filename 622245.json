{"id":"622245","title":"兖州道中驰力上何象冈宗伯","dynasty":"明","author":"郭之奇","text":"五岭披云至，三台瞩曜躔。寻常天可级，咫尺日为边。碧落师臣位，风尘游子鞯。云泥身尚隔，桑梓意堪缘。宗岱东来近，斗星北正悬。骥程看历块，鹏翼羡垂天。力绝追风后，时忧运海迁。考槃难遽矢，窃禄更思弦。辽豕心知恧，楚鸡志自翩。时人今共忽，夫子旧私怜。顾盻阪车道，拭磨荆水渊。能留双足卞，所恃九方歅。感激情犹在，琢追质始全。蓬生欣在直，萝附尚需牵。官阁于君动，金台请自先。筐梅怀女暨，丝组彼姝联。叩角方长夜，弹冠亦有年。红尘嗟易落，青眼不徒然。况复岐途泣，徒歌万舞篇。愿言霄羽末，一念日中前。"}