{"id":"630328","title":"咏史十二首 其七","dynasty":"明","author":"释函是","text":"微子竟何去，朝鲜闻鹁鸠。箕子托佯狂，为人画九畴。比干谏而死，形骸以为仇。孔圣称三仁，芳躅传千秋。迂哉鲁仲连，一身奚所求。彊秦并六国，不知曾闻否。刻石遍川岳，寻仙穷瀛洲。古今多帝王，东海空悠悠。更有田北平，除芜锄荒丘。管宁终不仕，读书到白头。"}