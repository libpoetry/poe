{"id":"642080","title":"十一月二十夜梦子严外兄","dynasty":"明","author":"王绅","text":"自惭孤陋资，落落素少偶。缅怀骨肉亲，惟此知心友。髫童藉师资，相期同白首。论情漆在胶，谈道杵投臼。死生成契阔，意气竟谁负。今夕复何夕，重把平生手。悲喜形笑谈，涕泗被唇口。始欣情思真，稍悟永诀久。蕉鹿既莫凭，壑舟去难守。招䰟觅巫阳，孤月在钟阜。"}