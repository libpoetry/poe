{"id":"1113004","title":"弟侄三人同日受官实为吾家盛事老怀不胜忭喜作四小诗见区区之意","dynasty":"宋","author":"张纲","text":"恩光初自九天来，玉树三枝一日开。造物无私人共庆，那知阴德旧栽培。三世追荣荷圣恩，诸孙仍见捧丝纶。当年孝友家声在，流庆增光属后人。恩袍新绿照新秋，文雅乡评早见收。王谢故应人物胜，芝兰生处自风流。清时得谢老山村，弟侄相过庆一门。结绶满庭青若若，莫辞勤苦报君恩。"}