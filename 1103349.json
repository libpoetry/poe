{"id":"1103349","title":"题高彦敬山村图卷","dynasty":"宋","author":"周密","text":"我昔游七闽，百岭争巀嶪。白云涨川原，深谷如积雪。又游天姥岑，幽磴缘曲折。长林翳寒日，十里行落叶。转头五十年，遐想正愁绝。开图意忽动，惝恍生内热。何当驾松广，分我翠一叠。弁阳我所庐，见谓山水窟。漂零愧楸槚，岁月老薇蕨。平生阮遥集，足痹屐齿折。何当赋归田，初志遂所惬。怀哉复怀哉，清梦绕林樾。"}