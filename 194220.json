{"id":"194220","title":"中汗西湖之集斯远有诗辄奉同游一笑","dynasty":"宋代","author":"任希夷","text":"志士不厌朝市喧，幽人终爱山林静。一生遑遑为斗食，匪石有怀徒炯沿。今朝结客来西湖，悠然会心尘虑屏。珠宫贝阙同天游，阆风玄圃非人境。留连山色即传觞，眷恋柳阴还击艇。诸公湖海气不除，万里昂昂羽毛整。岂但笑语同如嬉，正须乐石相箴警。东坡仙去今几时，寥落风烟谁与领。浪言夏日如许长，乐哉未央等俄顷。不堪归骑催入关，清梦犹应在云岭。"}