{"id":"703775","title":"莫厌贫十二首","dynasty":"明","author":"释函是","text":"人生莫厌贫，厌贫多所许。食贫许粱肉，始觉薇藿苦。衣贫许章黻，皮褐畏予侮。粱肉岂不甘，所恶呼尔与。章黻匪不华，君子贵自处。凤凰巢椅桐，游鱼乐繁渚。上下忘其天，各自矜鳞羽。离离田上苗，丁丁远山斧。田窦虽足歆，宵旦移寒暑。萌隶终岁赡，毋宁询季主。水木彻上下，飞潜尘外迥。静言冥初终，风物各自永。閒者得其真，此岂富贵谂。所遘良足多，空庐抱寒影。玙璠但有名，明月惭独醒。噭噭嗟陆沉，安所贵颜闵。海鸽不是雀，入淮雉作蜃。贞脆忽不觉，久暂成松菌。东谷悲凄风，去雁遗玄景。弦望互相催，晚节当谁秉。贫贱无长虑，富贵有深嗜。多嗜常多忧，薄虑鲜所蔽。人情类皆然，是亦焉足概。往昔古帝王，自视若胥隶。持此贫贱心，行吾所无事。衡门栖迟者，所贵非寡累。一身不足营，万物我皆备。逍遥托巢许，黾勉夔龙志。即使长独处，耦耕岂不愧。植杖竟何人，岂以隐显异。人生贵寸心，所感易汨没。顺风扬灰尘，寄托终不择。自古得意事，贤士多困折。浮荣果霜实，不如守岩穴。寤寐恒勿忘，动止信前辙。美人自迟暮，何辞愆岁月。肃此励芳晨，慎修匪明哲。三闾不可学，渔父羞灭裂。悠悠时运迁，毋徒伤井渫。崇基临荒泽，松柏生其间。讵以霜露零，孤根移岁寒。晚穫收良田，幽香迟秋兰。时物良有然，吾将乐考槃。汉祚久已易，此世无彭韩。隆替还乘除，运去身名閒。原始要厥终，吾生岂漫漫。见闻如逝波，心知不可还。昏觉当为谁，悠悠须自观。海岳无真幻，古今多修短。云里怪石巉，波中古木浣。晨风鸣高林，烟雾宕空满。相对尽竟日，过目徒窾窾。朝贵勋名驰，野贱约心款。心境两相外，嚣寂成乖沴。乃有感慨士，兴怀寄繁衍。凌云登崇台，悲歌恣凄泫。又有逃虚者，绝物以自善。豕鹿游无人，俛仰情俱缅。山色连溪光，红绿春深浅。万汇体恒玄，至今不可辨。告汝岩谷居，莫当欣厌遣。颜氏乐圣道，陋巷匪所矜。孔门七十二，一士称安贫。蔬水曷云易，饥寒托生平。生死尚殊涂，未可言忘形。夷齐饿首阳，季路犹结缨。节烈轻一时，古今皆有名。名与实俱捐，吾以观其心。椮椮东岭松，悠悠西山云。渺渺金乌坠，亭亭玉兔升。子期不复作，千古谁知音。昆崙不可窜，戾天有飞翰。岩穴不可藏，高冈犹追随。巨渊不可入，浮沉将何之。不如共一处，动静相因依。父母岂我欲，天地岂我私。柴门设不关，蒿床聊自支。慎勿为楚相，楚相安足为。尽忠以至死，其子无立锥。原宪并日食，端木出连驷。两贤恒相从，只有叹已耳。道胜无怨尤，夜耕可卒岁。世岂乏刘龚，人生贵立志。荣叟年九十，带索乐弗匮。所造吾安知，豁达庸何易。几死之散人，优游同直寄。自古笑亡羊，殉名如殉利。待激西江流，索我枯鱼肆。山泽罕人事，与世颇无干。启户朝云攒，及午始见山。暄风爽林际，景落絺衣寒。田圃各西东，荷锄当暮还。树里课勤惰，杂言忘辛酸。岂守固穷节，吾分应如然。四海无亲疏，去住各有缘。草木春夏繁，天气秋冬妍。日夕省营虑，丰约随目前。弱冠不知道，抱志志四方。读书慕先贤，设心追上皇。蒿日切时艰，夙夜矢济匡。寒云起西北，中原临苍茫。千羽投西江，感物情惨伤。天运不可回，猖狂归山阳。岂惜饥与渴，念彼兰桂香。兰桂生幽谷，不畏秋露霜。秖忧荒秽杂，逵路无津梁。眷言怀斯人，揽衣起徬徨。徬徨守先训，焉敢欺后昆。此世无是非，同异徒相因。吾道流为名，久已丧厥真。性澹时愈乖，安得不长贫。孤踪岂足尚，黔娄乃无邻。矫俗非夙志，维当尊所闻。偃鼠腹易满，促弦无缓音。去去勿复道，终焉从予心。"}