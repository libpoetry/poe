{"id":"409828","title":"杜陵叟伤农夫之困也","dynasty":"近现代","author":"冯骧","text":"杜陵叟，居杜曲，终岁胼手兼胝足。刈麦初罢又插秧，身劳岂畏泥涂辱。旱魃为虐苗皆枯，大风卷地更折谷。天灾厄人人无言，县官催租火迅速。哀鸿嗷未休，豺虎满人屋。粟帛献稍迟，金刚齐努目。竹笥搜尽寒冬衣，桑阴鬻我耕田犊。官钱虽纳杼柚空，谁将灾苦宣苍穹。苍穹明镜鉴万里，讵能察我茅檐蔀屋之私衷。"}