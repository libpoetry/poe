{"id":"1168478","title":"秋夜宿龙门香山寺奉寄王方城十七丈奉国瑩上人从弟幼成令问","dynasty":"唐","author":"李白","text":"朝发汝海东，暮栖龙门中。水寒夕波急，木落秋山空。望极九霄迥，赏幽万壑通。目皓沙上月，心清松下风。玉斗横网户，银河耿花宫。兴在趣方逸，欢馀情未终。凤驾忆王子，虎溪怀远公。桂枝坐萧瑟，棣华不复同。流恨寄伊水，盈盈焉可穷。"}