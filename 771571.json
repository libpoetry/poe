{"id":"771571","title":"偕顾篆云晚步江塘观老渔结网","dynasty":"清","author":"许传霈","text":"炎夏坐华屋，此身常缚束。落日眺江塘，同人话心曲。塘行不数武，几艇江头宿。中有一渔翁，破网手补独。小儿沽酒归，炉火炊脱粟。道是换鱼来，今日青钱足。明朝还打鱼，网破愁难续。所以閒暇时，缝纫期敏速。我闻老渔言，忘言步往复。越山隔岸青，无心云相逐。"}