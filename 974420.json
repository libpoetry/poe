{"id":"974420","title":"落星寺","dynasty":"宋","author":"赵蕃","text":"我自庐山十五载，奔走坐受世迫隘。今年一梦落星湾，遥赏意短终不快。褰裳高步千仞冈，下视城郭等蓬块。阴风远来龙噫吟，大江东下波滂湃。远游止为两眸计，扶杖深叹造物大。五老自是吾故人，一笑却恨浮云碍。欲搜短句记来游，倚槛孤啸上方外。康州涪翁我所师，借问遗碑悉安在。"}