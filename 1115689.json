{"id":"1115689","title":"初秋行圃四首","dynasty":"宋","author":"杨万里","text":"今年六月不胜凉，七月炎蒸不可当。一阵秋风初过雨，个般天气好烧香。小小园亭亦自佳，晚云过雨却成霞。烂开栀子浑如雪，已熟来禽尚带花。花梢飞下两鸣鸠，欲住还行行复留。拾得来禽吞不得，啄来啄去竟成休。落日无情最有情，遍催万树暮蝉鸣。听来咫尺无寻处，寻到旁边却不声。"}