{"id":"685290","title":"庆成宴二首","dynasty":"明","author":"王鏊","text":"万舞葳蕤远缀班，天魔十八杳难攀。声腾夷夏驩呼里，气合君臣际会间。袍染垆烟当扆拜，帽欹墀日戴花还。年来自愧阶频进，坐捧瑶觞却厚颜。曈昽曙色自东方，玉殿分行坐两旁。百辟趋跄同虎拜，九重肃穆俨龙光。卿云近日偏流彩，积雪先春早应祥。大祀礼成歌既醉，年年正月纪春王。"}