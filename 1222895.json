{"id":"1222895","title":"秋江钓月图歌","dynasty":"元","author":"袁桷","text":"南山舞空趋翔鸾，北山人立如啼猿。长流东来贯其腹，谓是浙水屈曲万丈之上源。大鱼奔腾鳍鬣焦，小鱼委靡随江潮。中有白玉蟾，落落五采凝不消。人言此蟾在天主阴魄，沦没何为水中宅。籊籊千尺纶，蟾永不受吞。广寒高居凌紫清，日逐乌御不得停。爱此江水碧，倒空浴影潜金精。感君缠绵如有素，瞬息还须上天去。君不闻任公子，东海投竿非小智。又不闻严先生，羊裘古濑成高名。君家慈母占毕逋，百尺楼观端可居。黄金之钩不复理，明月年年在秋水。"}