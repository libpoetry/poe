{"id":"584738","title":"篆烟吟","dynasty":"明","author":"黄衷","text":"金猊晓试东皇燧，海国龙涎重译至。谁言一缕篆烟轻，灵异曾闻走魑魅。上如卿云抱初旭，下如清野流泉比。淡如古洞拽青霞，浓如净土飘浮穗。隆栋淩晨太郁葱，疏棂薄暮仍明媚。神洲舞影降仙禽，霏雾玄鬟双玉侍。仗前恰忆带悠扬，馧馞花潭春涨腻。闲门却扫懒摊书，独玩氤氲无个事。"}