{"id":"904754","title":"题三昧泉","dynasty":"宋","author":"李石","text":"乳崖霜雪根，金地白莲蕊。泉上碧眼师，秋月照清泚。玉奁开明镜，肝胆两冤鬼。若为人面创，如以佛手洗。遂解七国仇，化为三昧水。我来愧尘缨，与世无愧喜。平生一瓢心，属餍岂为己。定知蜀山龙，云雨高卧里。微丝出游戏，僧饭冰入齿。灌溉丹穴深，窈窕沧海底。人怨旱火焦，雷公费鞭箠。请师拄杖头，搅山唤龙起。"}