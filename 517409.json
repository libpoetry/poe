{"id":"517409","title":"题畦乐处士成趣园 其一","dynasty":"明","author":"王称","text":"凌晨启柴扉，有客过我庐。雕鞍照玉勒，轻纨曳罗襦。入门坐高堂，驺从閒且都。自言匪他人，少小六郡徒。二十登汉朝，三十执金吾。五侯吐然诺，七贵相追趋。笑我久沦落，劝我无迂疏。富贵不早致，白首徒棼如。而我闻其言，笑谢陈区区。缅彼堂构姿，安用散与樗。以兹避轩裳，悟静解天诛。况云乐丘园，取适自有馀。朝搴邵侯瓜，夕灌鲍氏蔬。荣辱不我干，忧患岂我虞。閒心托浮云，不知卷与舒。揖客上马去，还归倒一壶。"}