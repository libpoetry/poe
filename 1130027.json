{"id":"1130027","title":"颂古五十七首","dynasty":"宋","author":"释道昌","text":"奴儿婢子，十生九死。于里不正，被外边使。纵饶开口便过头，未免浑身辊泥水。二俱不了，随合多少。纵使夜行，投明未到。水乳不分，菽麦难辨。担带病深，改移功浅。十二时中不依倚，明见佛性有此理，浆水钱在草鞋里。手携花鼓到城根，反著麻鞋过短门。笑把柴头书古字，大家来步月黄昏。活中死眼，无作有用。方寸不移，十方独弄。巧拙不到处，盐官有出身。亲言出亲口，鸡犬闹比邻。是两头语，未出泥水。非两头语，依前自死。振锡卓然，白日青天。风力还他败坏时，漫天大网生光辉。得因失有，是在非边。根源未断，枝派相连。不言言，口何在，转得身来难下载。一帆风过洞庭湖，对面须知已违背。石臼发脚太迟，马祖开口太早。十字街头要钱，须是打他栲栳。担东过西，移前作后。马首千差，佛面百丑。赤士才将画簸箕，乌鸡何事忽惊飞。自从题入新诗后，黄鹤楼前忘却归。长沙似水洗水，老僧自倒自起。三圣特地出头，卖尽满园桃李。马前相扑，入交失脚。不来外求，当面修削。六合彼中身，分明举似人。到处世界总成就，脱略窼臼还渗漏。据款结案，得失过半。尽力担当，上船离岸。无不指示汝，擎茶行食处。圣解凡情不过来。轩轩头角起风雷。大悲许多手眼，如人夜摸枕子。遍身通身起来，尽受奴驱婢使。君不见认著牛迹里，失却大海水。转变未得时，依前有依倚。归去来，归去来，拍天洪浪如浮埃。至道无难，万水千山。唯嫌拣择，鹄黑乌白。才有是非还护惜，不会不知全得力。明白里头如放行，腰金犹颂青青麦。天雷如鼓，云腾致雨。雨霁云收，新月一钩。至道无难，惟嫌拣择。五年分疏太隔脉，东海鲤鱼多赤梢，南山大虫有白额。赵州石桥，只见略彴。度驴度马，应病与药。换步移身，在富全贫。当头如认著，东鲁问西秦。赵州自作自受，南泉外头相救。直饶数目分明，也是私路上走。黄檗活作死医，临济死作活用。维那听事不真，未免唤钟作瓮。无位真人，处处献新。拦胸扭住，不落主宾。乾屎橛，乾屎橛，三人證龟作个鳖。出头露角，指点方见。见处不留，分定针线。下床扭住才拟议，拓开一掌佛法意。脊背汗流唤得回，白莲花向半天开。高揖释迦，不拜弥勒，吃棒趁出犹费力，滴水冰生知未知，抛砖引玉有人识。把火入牛栏，反身外面看。梨花千点白，春雨几声寒。来机深辨，有舒有卷。移却案山，重添针线。千年田，八百主，直下承当还莽卤。郎当屋舍没人修，片瓦根椽谁去竖。君不见甜瓜彻蒂甜，苦瓠连根苦。仰面穿针不见天，低头拾芥不见地。天地针芥无处安，堂堂面目眼中翳。君不见谛当未彻在，龊人趁大彩。南阳师，肌骨好。洞山价，也难讨。沩山翁，云岩老。重注破，成鼓倒。分明行官路，不觉入荒草。葛藤因此到而今，业识茫茫何日了。水到渠成，风行草偃。类之不齐，睹之难面。谁信崖颓石裂时，黄金白银如粪泥。逆放顺收，将寡敌众。隐显同途，得失共用。针针相似不外来。同行语话要分开。自从大地火发后，古庙香炉不著灰。说明道白，埋尘混垢。变化有由，败露不走。谁知暗里骨横抽，要在轰轰霹雳手。佛声从他，认我碗鸣。粗言归第一义，自要看渠?沸。唤作一头驴，正令生光辉。趁手打得走无路，咭嘹舌头何处归。有本无本，学益学损。搬运不时，提起却稳。师子一滴迸六斛，驴乳散入别人屋。业识茫茫辨出时，乌鸡不在芦花宿。法身说法，肉眼看物。在智如愚，大辩如讷。拈起生簸箕别处舂，推出枕子露眠床，剑刃上事放毫光。高高山顶立，深深海底行。新松趁岭种，芳草绕池生。手不攀枝，脚不踏树。口里衔得，当头蹉路。问著西来对不对，罚钱依旧有人悔。腰金上太行，贼眼尽惊慞。不因遭毒手，谁肯夜烧香。宽鞋著瘦脚，短袖入长臂。竿木既随身，逢场还作戏。前三三后三三，一时堆在担头担。到得家中重点检，目前包裹露毵毵。舌头不出口，三三成九九。算到香台还，彼此落人后。当言不避截舌，当炉不避猛火。趁手作得家生，到老自能稳坐。水深杓柄长，舀水洗头剃。雪峰刀上眼忽开，琉璃殿里无关闭。巨岳尘飞，蟭螟生儿。儿落尘里，如锥锥泥。烧火救火，闭门开门。抛柴家丑外头见，万象森罗一口吞。俊鹘冲天，寒鸡晓眠。脱略窼窟，迟速不偏。截断命根急处放，当头手脚缓时样。滴水冰生不认渠，坐筹帏幄江海量。君不见透网金鳞活计新，住持事繁笑杀人。迅雷不及掩耳，下桩要在急水。水深桩脚若长，耳畔雷声四起。拈起拄杖为他中下，上上人来放过不打。秦人一入桃花源，子孙千世为神仙。云居道何必，兴化道不必。眼若不开，梦中叫屈。千里万里，不著便处却能回，闭了方丈依前来。双收双放，半合半开。主宾全体用，石女老黄梅。趁水泛船，随泥作佛。船行佛成，水泥不物。有拄杖兮与拄杖，船中轻荡桨。无拄杖兮夺拄杖，佛面巧出相。好手芭蕉眼不开，塞壑填沟何处来。前面有虎，元来是汝。更问如何，冤苦冤苦。撞墙撞壁，曲不藏直。摘叶拈花，与俭宁奢。罗汉有三毒，如来有二语。聋人争得闻，依旧吃茶去。保福老，保福老，铁眼铜睛还失了。人前惯出手，退三添作九。有眼未尝看，无家自能走。雪峰之句，羚羊挂角。作他弟子没来由，龙蛇阵上看谋略。明头便打，暗里闪过。尽底活时，死中要坐。门外檐间雨滴声，众生颠倒逐迷情。可怜洎不迷己处，出得身来体未明。针头削铁，牛背拔毛。多将少使，冷作热烧。直上法堂便下去，触忤和尚重解注。知是般事休便休，茫茫塞壑与填沟。扑落非他，安排不多。盖覆自在，隐显包罗。抬头失却旧时路，拈篙便上别人渡。转易作难，拔贫成富，千人万人恁么去。尘尘三昧，钵饭桶水。云门眼中，者僧身里。捏合起来无处藏，?著磕著埋没你。尽却命根，方可关门。一挨一拶，电涌雷奔。佛法水中月，耳里眼里说。差之毫釐，失之千里，南北东西知几几。被里出指，水中露觜。屈指眼开，摇觜身起。药病不相治，何须尽大地。反笑老云门，失却娘生鼻。将成之山，不进一篑。老倒云门，坐而获利。钓鳌钓鲸手段高，惯曾下海涉波涛。缓放急收自得便，浮家泛宅何飘飘。恰似初生月，两口无一舌。到了曲弯弯，把火入牛栏。问他以手便斫额，猴黑谁知有猴白。向后失目果然是，要见长人过深水。针头削铁，佛面刮金。无处若有，出手便惊。乱走到家来，到家便乱走。捉得玉麒麟，咬断别人手。绝消息处捉来，有形影中走却。只因懒问儿孙，要把襕衫反著。坐久成劳，位次已高。起时失却人天相，无限行人认白毫。"}