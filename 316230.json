{"id":"316230","title":"水龙吟·参加冯雪峰同志追悼会","dynasty":"现代","author":"钟敬文","text":"礼堂空仰遗容，故人已判幽明路。重阴天色，暮年文侣，黯伤如许。难忘新正，款谈促膝，心雄犹故。正私怀默祷，康强迅复，惊遽尔，晞朝露。往事浮云漫顾。托深心端凭豪素。长征绘卷，迅翁珍话，灵文待吐。天国宏篇，经营廿载，稿还藏腹。叹而今已矣，剩他皎月，照原头树。"}