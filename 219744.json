{"id":"219744","title":"秋兴·进贤哗玉青云侣","dynasty":"宋代","author":"苏籀","text":"进贤哗玉青云侣，十二阳秋閟城府。飞鸣众里何少多，根墢道旁诚李苦。肃然注仰耋浮图，珍重谁家木居士。袖章陈列有伦叙，终更右移聊改步。贝多小品老耽伽，高屋帽檐持论古。丹青简素写真行，茗醖鲞腒频草具。俸清不足赈贫交，雨潦涉旬鱼跃釜。时书檄尾文昌台，月曳敝裾槐棘府。昔贤浩歌金马门，或亦箪瓢松菊主。空空自笑两端竭，志愿不应惟阿堵。初平兄弟羝眠所，山下逍遥返民亩。大道安知利与劳，唐彬何人高此举。"}