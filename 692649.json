{"id":"692649","title":"拟陶徵君饮酒二十首","dynasty":"明","author":"杨起元","text":"处世实大梦，何事更齐之。蝴蝶为庄周，宁似翩翩时。容悴缘识转，真性不如兹。所以觉者心，任运匪复疑。我有莫逆交，对酒欢相持。古人顺天命，采蕨登西山。善恶疑报施，史氏轻立言。不患节不高，患不见吾天。求仁而得仁，圣训谁其传。异端塞吾道，人人丧其情。有酒虽肯饮，亦取达士名。复有不饮者，拘拘劳我生。真饮真不饮，宠辱何所惊。与君结欢好，各依真饮成。黄鸟音载好，当春不独飞。偶然失群侣，嘤嘤声转悲。盻睐若不定，上下何依依。精神感同气，尔友遥来归。性悦遂閒止，此意何时衰。我愿请天帝，使彼永无违。竟日披群籍，不为众说喧。问君何能尔，得一斯无偏。开卷见吾心，开门见青山。良友时复来，由然相往还。奇字吾不识，相对常无言。圣道千万涂，谁知非与是。相是更相非，见界永不毁。醴酒入我唇，甘味却类尔。何不自见见，高文徒为绮。茉莉来南国，玉蕊发其英。馨香随风扬，感我故园情。况复月色佳，尊酒欢与倾。羲御渐委辔，阶下虫微鸣。不觉歌式微，慨然怀友生。松柏经严冬，卓卓霜雪姿。孤根异群植，岂在叶与枝。凡物禀正性，独立不为奇。春融万汇作，孑孑空尔为。思我湖上山，何日税尘羁。我登从姑山，天门划然开。恍惚睹仙翁，世界如无怀。仙翁为我言，圣学久已乖。江河乱其流，鸟兽失其栖。灼灼青莲花，娟娟出其泥。别见损至精，金石焉得谐。稽首谢仙翁，学子从前迷。我今得一见，此见永不回。我有明月珠，得之南海隅。持以诧时俗，此珠满尘涂。暴殄不爱惜，役役随所驱。惭愧辽东彘，不知世有馀。置之怀袖间，默默且自居。自从孟氏来，孰可与吾道。往往存微言，柴桑五柳老。纵饮非放达，虽贫不枯槁。我爱止酒篇，字字无不好。珍珠杂鱼目，讵能识其宝。再玩桃花源，恍然解意表。仲淹生隋世，麟出非其时。上策不见收，由然与世辞。讲学河汾间，斯文其在兹。知命故不忧，尽性吾何疑。大哉中说书，周公岂我欺。诋讥伤予心，愿从子所之。有士同学道，趣舍邈异境。一士学长睡，一夫学长醒。醒睡还相讥，谁能会其领。睡者非我适，醒者非我颖。睡睡与醒醒，学人此当炳。孔门言为仁，欲仁仁即至。譬彼中山酒，一饮千日醉。乘坠俱不知，宁复论造次。海上逐臭夫，汲汲求富贵。于我如浮云，蔬水有真味。天地俱无穷，无穷为一宅。形运能不疲，神行乃无迹。大年十二会，小年止于百。有形无不坏，有发无不白。若不悟其真，此生良可惜。少年何所事，黾勉事六经。行行向不惑，恍惚犹无成。不如且置之，待我问五更。睡起理巾栉，舒徐步前庭。茉莉花正开，好鸟时一鸣。此外未或知，聊以适吾情。首阳与柳下，百世兴其风。君子胡不由，哆口谭时中。吾门恶乡愿，无为徒尚通。学步失邯郸，学箕斯良弓。局局当世士，陷井聊自得。不读秋水篇，胡由祛所惑。吾人有神理，而乃自湮塞。谁肯舍双睫，一观化人国。始觉吾丧我，隐几但默默。金门可以隐，碧山可以仕。所乐非穷通，为仁总由己。不待曾点言，始觉三子耻。铿然舍瑟处，便是唐虞理。人生大妄中，妄妄胡可纪。不复梦周公，仲尼所以止。扪虱谈时务，雄豪焉足恃。陶公天民彦，慨世少复真。吾真既不复，弥缝焉得淳。大哉鲁中叟，日月万古新。六经罗章句，灰灭甚狂秦。所赖故来物，耿耿绝纤尘。耳目各聪明，四体俱能勤。如何不自识，浪子忘其亲。赖君有巨筏，与我渡迷津。歌彼饮酒诗，脱我头上巾。一醉自如如，永为羲皇人。"}