{"id":"703015","title":"中秋玩月用潘南山韵二首酬雪湖","dynasty":"明","author":"谢迁","text":"今昨何人觉是非，山间行乐漫随时。清辉万古中秋月，对影三人太白诗。香社旧传诸老会，嫦娥应笑独醒痴。好怀重订云湖约，短棹轻风两钓丝。一丰顿扫屡凶愁，社会仍同玩月游。山外戍楼宵柝静，湖边村落水亭幽。井梧影入轻风乱，岩桂香凝湛露浮。白酒易醒豪兴发，数声长啸海天秋。"}