{"id":"1252981","title":"绝句漫兴七首","dynasty":"元末明初","author":"刘基","text":"一岁三春好景光，纷纷红紫竞芬芳。芙蓉亦有倾城色，不见东风却拒霜。风散萤光夜未分，隔窗凉雨落纷纷。秋衾不与还乡梦，征雁南来独自闻。碧瓦凉生月欲流，露蛩枫叶共啼秋。城乌半夜惊飞起，只为离人白尽头。多事池边促织儿，声声哀怨旅魂知。干戈满地无机杼，长夜辛勤说与谁。伐木丁丁谷响传，楩楠朴樕共成烟。扶桑不是人间树，因见沧溟变稻田。愁极每将歌当哭，归来不觉笑成狂。蓬山缥缈鲸鲵外，一夕相思九断肠。永夜西风袅袅来，露华如玉委苍苔。碧鸡啼落山头月，肠断槐根梦不回。"}