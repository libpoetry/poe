{"id":"1028620","title":"登北山真武观试泉","dynasty":"宋","author":"蒲寿宬","text":"莫誇阳羡茗，在彼山之巅。莫誇惠山溜，试此山之泉。不生陆鸿渐，渴死卢玉川。且共春风里，不斗社雨前。雀舌最嫩弱植耳，嘉树一发如针然。灵苗合让武夷贡，清香不与罗浮专。北山古丘神所授，以泉名郡天下传。置邮纵可走千里，不如一掬清且鲜。人生适意在所便，物各有产尽随天。蹇驴破帽出近郭，裹茶汲井手自煎。泉鲜水活别无法，瓯中沸出酥雪妍。山中道士不识此，弹口咋舌称神仙。从今决意修茗事，典衣买树莳井边。道士且莫颠，古人作善戒所先。山中种茶一百顷，不如山下数亩田。饥餐渴饮无长物，何患敲门惊昼眠。"}