{"id":"684319","title":"即席次王文济少参韵二首","dynasty":"明","author":"王守仁","text":"摇落休教感客途，南来秋兴未全孤。肝肠已自成金石，齿发从渠变柳蒲。倾倒酒杯金谷罚，逼真词格辋川图。谪乡莫道贫消骨，犹有新诗了旧逋。此身未拟泣穷途，随处翻飞野鹤孤。霜冷几枝存晚菊，溪春两度见新蒲。荆西寇盗纡筹策，湘北流移入画图。莫怪当筵倍凄切，诛求满地促官逋。"}