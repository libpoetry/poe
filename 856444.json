{"id":"856444","title":"题智果寺","dynasty":"宋","author":"王之道","text":"吕侯妙章句，珠玉走邻境。想当落笔时，豪迈不淹顷。智果古精舍，松篁转冈岭。幽人所盘礴，俗客作远屏。春云忽解剥，林日光炯炯。门迎有高僧，乌用赋渴井。开缄读数过，令我发深省。老来习懒放，万事废不整。犹怜閒中趣，日月颇增永。何当遂浮家，百口具舴艋。不见六一翁，梦寐在清颍。人生会如意，岁晚果得请。"}