{"id":"798190","title":"解语花 灯火或灼灿四射，细碎有声，俗云主有客来，蝉连长语","dynasty":"清","author":"俞樾","text":"寒灯焰小，骤讶飘扬，历乱抽琼叶。翠膏微沸。凝眸处、细语宛闻啾哳。奇花漫结。偏对我、清谈飞屑。情黯然、怨绿愁红，诉与光明佛。清绝萧斋拜月。奈闲愁逗引，无故饶舌。夜深休说。银釭畔、生怕暗将春泄。吟怀正郁。且任尔、淡描轻抹。卜曙窗、挥麈人来，同晓蝉喧聒。"}