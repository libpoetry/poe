{"id":"491253","title":"同萧谌旷逵诸君子夜集蟠溪王新书舍得竹字","dynasty":"明","author":"刘崧","text":"涉溪蛩始鸣，带暝度原陆。及门会凉风，月下照林屋。夜深露华集，众叶净如沐。曲径罥垂萝，虚檐响疏竹。周回丈席间，坐者四与六。张灯接谐宴，分韵酬翰牍。居当惜盍簪，行勿念脂轴。亲情正款洽，夕气稍澄穆。明星乍稀微，群鸟各已宿。明发咏白驹，怅然邈空谷。"}