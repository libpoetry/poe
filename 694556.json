{"id":"694556","title":"读秫坡集四首","dynasty":"明","author":"陈献章","text":"曾从父老问前因，说到才情迥绝伦。今日偶然文字外，分明文字一般春。直上辽阳访管宁，至今此语耸人听。当时英迈知何似，肯向泥涂险处行。笔端写出自滔滔，人物当为一世豪。欲识胸怀真富有，长江万里涌波涛。尘外亭南我旧居，自从丱角慕相如。他年倘有东阿眚，敬为先生特笔书。"}