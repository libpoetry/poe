{"id":"704218","title":"思田园三首","dynasty":"明","author":"蔡羽","text":"南方树艺早，嘉蔬当及时。王官凿冰罢，忽起田园思。东郊织台笠，西郭编茅茨。田家不辛苦，衣食当待谁。曳裾京华尘，徒自欻四支。三江绿烟起，何日伫杖藜。园田二三月，不尽花枝烟。青村对鸣鸠，茅屋下寒泉。蒸茶复刈麦，俱及谷雨前。盈盈斯螽股，采采柔桑钱。岩居远朝列，云卧隔市廛。迩来多行役，裘敝不得旋。旅徒何嚣嚣，频年弃坟墓。秋迈望春归，冬尽悲秋度。三见王官麦，长吟白亭树。青青岩上条，已蔽岩前路。伥伥东游子，何时复西顾。秋霜落明镜，朱颜不逮故。"}