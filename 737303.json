{"id":"737303","title":"送汤逸林入都即致汤西厓编修刘后斋都谏","dynasty":"清","author":"王式丹","text":"今年早热月在午，千里出门不知苦。闻君欲别饮君酒，酒酣问君向何许。往者汗漫游长安，一峰草堂北道主。白门太史深相知，旅舍乃能致脩脯。名人畸士纷京华，出入马蹄觅俦伍。百尺梧桐阁正开，万丈长虹气能吐。微名得失何足论，相知所贵写肝腑。人生合散风中烟，迸泪晨星讵堪数。归来至竟不称意，卜昼萧条守环堵。丛卉春垂三径云，老松秋亚一枝雨。收身聊乐茗香清，顾影却惭鹿豕聚。乍提补被辞妻孥，复走长安作羁旅。十年往事难重陈，欲归何门行踽踽。故人惟有汤与刘，青琐红兰鸾凤侣。南州榻下好淹留，公孙阁里方延伫。计君到时夏正深，雪藕银桃胜甘乳。易酒一斛浣头尘，提携如意蹋筵舞。余方墨守余幽忧，寂寂徒令笑邓禹。为致两公相问讯，离绪万端凭告语。"}