{"id":"764841","title":"摸鱼儿 陆费春帆中丞瑔饯余于鸳鸯湖并赋长歌赠别未及践和倚此作答","dynasty":"清","author":"薛时雨","text":"启离筵，与秋同饯，西园冠盖如绮。岿然又见灵光叟，纱帽隐囊来止。歌自倚。祇一种深情，深比鸳湖水。风流老辈。看白发传杯，红腔选韵，不饮也须醉。书生习，自揣难谐时世。一言公最知己。生平俯仰期无忝，虚誉那争循吏。今去矣。愁满目哀鸿，未了临歧事。苍生有泪。望休沐馀閒，仙因佛果，分惠及桑梓。"}