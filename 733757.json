{"id":"733757","title":"蠡勺亭观海","dynasty":"清","author":"王士禛","text":"登高丘而望远海，坐见万里之波涛。长天寥廓云景异，春阴偃蹇鱼龙高。怒潮乘风立千丈，虎蛟水兕纷腾逃。群灵潜结万蜃气，一痕未没三山椒。须臾势尽潮亦止，波淡天清静如绮。菱苔沈绿纷塘坳，螺蚌摇光散沙汭。参差岛屿罗殊域，纷如星宿秋天里。击我剑，听君歌，有酒不饮当奈何。日主祠前水萧瑟，仙人台上云嵯峨。羡门高誓不可见，秦皇汉武空经过。祇今指顾伤怀抱，黄腄㡉瓶尽荒草。人生快意无几时，明镜朱颜岂长好。吾将避世女姑山，不然垂钓蜉蝣岛。"}