{"id":"698213","title":"醉归漫成二章","dynasty":"明","author":"倪岳","text":"远寻幽境过湖西，入眼云烟万树迷。水到中流惊地㢠，山临绝顶觉天低。残花点径红犹在，新竹过墙翠欲齐。醉里已忘身是客，兴来那惜一分题。相携同出凤城西，沉醉归来路欲迷。马蹴香尘风转急，鸟啼深树日初低。耳边已觉泉声远，眼底空怜草色齐。分手殷勤重寄语，明朝还拟续新题。"}