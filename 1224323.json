{"id":"1224323","title":"我我亭诗","dynasty":"元","author":"揭傒斯","text":"我游于袁，于龙之干。有辟闲闲，有环言言。有构桓桓，维集之安。我居我处，我笑我语。有翼其所，而敢予侮。我植孔嘉，我构孔华。曾莫之迎，而莫我多。彼驰者子，亦孔劳矣。既我觏矣，亦莫我逑矣。嗟殷氏之老，犹弗桓是友。我不我友，将谁归咎。温温其和，浏浏其清。蔼蔼其芳，焕焕其明。嗟维古之人，尚或予听。"}