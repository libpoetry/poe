{"id":"380693","title":"一萼红·岁朝春","dynasty":"清代","author":"邓瑜","text":"岁朝春。喜和脂和粉，梅雪一般新。虚白含绯，嫣红碾玉，妆点还胜春人。也人事、天工巧占，好煮茗、花底暖芳樽。正月平头，百年笑口，难得今辰。都道几生修到，便桃缃李素，总落凡尘。萼绿娇羞，飞琼薄醉，争似双颊潮痕。有如此、幽香冷艳，要屏风、猩色替传神。越是清寒那枝，越自清芬。"}