{"id":"1032646","title":"横参楼和老杜韵","dynasty":"宋","author":"薛师石","text":"僻懒便幽处，江湖称隐心。地偏欣改观，楼豁喜初临。暖日低轻帽，良朋接短襟。潮声全有韵，帆影半回阴。翠麓添重色，鲈风出浅林。屿头烟瘴远，沙觜浪痕深。寂静云归壑，瓓珊月近参。人家已鼾睡，渔父尚讴吟。造化由来久，周回忽见今。爱他斜日照，颠倒数山沈。"}