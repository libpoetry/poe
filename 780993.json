{"id":"780993","title":"县试示诸童","dynasty":"清","author":"常纪","text":"珊瑚宝树生海底，光射洪涛千丈水。铁网高张护亚枝，搜罗作贡天家里。即今人海亦茫茫，降才原不间殊方。还从有司上大吏，取士有制周且详。国家由来重科目，拔置石渠与天禄。豫章翻风异凡才，自有工师识大木。此日诸生文阵开，万骑腾骧骋逸才。敢道知马如伯乐，神骏自古超驽骀。"}