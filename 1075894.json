{"id":"1075894","title":"次韵庭藻与陈相之李子至定寻梅之约见示","dynasty":"宋","author":"周紫芝","text":"西湖三见青春面，无人共醉山间梅。晚逢诗老看古雅，如入周庙观山罍。我所思兮在何许，昔望长江隔淮楚。三月春前始识君，倚杖看花听君语。我今欲赴同襟期，老情可得如年时。清欢既少饮不足，枯肠欲尽诗应迟。衣冠此地多佳客，相逢四海无南北。天将此乐付公等，一枝方访春消息。老夫老矣何能为，折花梦作春山归。"}