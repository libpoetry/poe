{"id":"689998","title":"送汝举人赴礼闱二首","dynasty":"明","author":"张宁","text":"圣主重华世泰和，四门清辟启贤科。云垂龙虎开天榜，风动麟凰廓礼罗。小雅笙歌周宴古，大方文字汉京多。吴江自与天池接，快见鲲腾际海波。宾鸿时渐鹿和鸣，天路无尘野有萍。运启六飞升帝极，文同五纬聚奎星。雕弓中鹄犹弯矢，宝剑抟犀乍发硎。见说禹门春未化，年来三月少惊霆。"}