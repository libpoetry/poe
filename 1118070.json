{"id":"1118070","title":"夏日感旧四首","dynasty":"宋","author":"陆游","text":"北窗枕簟卧陶翁，树树鸣蝉叶叶风。睡觉残书栖懒架，浴回细葛覆熏笼。一藤未遂名山去，半卷还惊旧历空。妄想金丹君莫笑，清班曾是长仙蓬。五侍仙祠两挂冠，此生略有半生闲。啸歌雨笠烟蓑底，来往山村县郭间。一粒何当换凡骨，数杯且复驻颓颜。胡尘扫尽知何日，不隐箕山即华山。吴人那惯粟浆酸，茶碗聊沾舌本乾。身病不堪闲客搅，日长惟忆异书看。流年冉冉谁能驻，长夏迢迢亦已残。步有新船君贺我，西风先梦上严滩。独居无复客嘲边，终日颓然饱即眠。护砚小屏山缥缈，摇风团扇月婵娟。桐阴忽见翻双鹊，石罅时闻落细泉。避暑不须河朔饮，转头即见早秋天。"}