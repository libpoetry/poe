{"id":"720921","title":"春尽三首","dynasty":"明末清初","author":"王夫之","text":"高树莺飞尽，流声能几闻。微晴通雨色，深绿过花熏。病浅心心在，欢遥曲曲分。定知双鬓谢，无复惜殷勤。杂甸与芳洲，当时不可留。还持流景谢，长遣故心愁。云际仍行药，东皋倦理畴。滔滔属孟夏，骚怨寄灵修。止竟春须去，灰心揽鬓丝。薄晴长景困，馀冷晚风欺。啼鴂犹争序，藏鸦已后期。寄芳终契阔，阴绿听繁枝。"}