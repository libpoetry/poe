{"id":"551978","title":"玄涤楼","dynasty":"明","author":"孙传庭","text":"繄我搆此楼，我意殊有托。得翁名我楼，与我意殊若。我楼倚高峰，我楼环大泽。上可拂丹霄，下可淩广漠。辟暑接凉台，飞云连杰阁。秀木种千章，繁荫深相错。名花莳百种，娇艳竞芳萼。累石以为山，森森翠如削。引泉以为池，濯濯清可酌。菽麦满四原，阡陌附城郭。春可眺平畴，秋可省收穫。于此得一名，取义总非薄。翁也不谓然，冥心为深索。谓余有心人，尘氛早卸却。自能脱轩冕，非徒擅丘壑。玄涤为我题，岂以示微谑。千古有秘藏，任人自领略。奈何当我辈，此道致沦落。卑者耽世缘，高者恣清乐。讵知性命间，一毫无所著。元不贵豪华，亦不崇寂寞。东山妓堪呕，北海宾亦恶。陶令无弦琴，亦似涉穿凿。谆谆五男儿，先生已受缚。绎翁玄涤指，竖儒漫相愕。太玄本无玄，当从实地作。欲扣众妙门，一切非糟粕。扬子谬致疑，毋乃见未扩。如此玄自存，宁复待疏瀹。涤于何处施，愚人难索摸。伎俩日纷纭，神理常浑噩。譬借匠石斤，为削鼻端垩。譬就良医鎞，为割眼中膜。涤尽乃见玄，玄亦于何橐。所以真如性，无病亦无药。惟余具微慧，雅志在寥廓。尽日此楼上，万念归陨箨。醒坐倦即眠，羹藜而食藿。间亦窥典坟，不效张华博。有仆不裹头，有婢长赤脚。庭并无悬鱼，门安知罗雀。如此而已矣，翁其发一噱。"}