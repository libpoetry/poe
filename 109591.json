{"id":"109591","title":"炕寝三十韵","dynasty":"宋代","author":"朱弁","text":"风土南北殊，习尚非一躅。出疆虽仗节，入国蹔同俗。淹留岁再残，朔雪满崖谷。御冬貂裘弊，一炕且跧伏。西山石为薪，黝色惊射目。方炽绝可邇，将尽还自续。飞飞涌玄云，焰焰积红玉。稍疑雷出地，又似风薄木。谁容鼠栖冰，信是龙衔烛。阳曦助喘息，未害揺空腹。惠气生袴襦，仍工展拳足。岂惟脱肤鳞，兼復平体粟。负暄那用诧，执热定思沃。收功在岁寒，较德比时燠。虽餘炙手熖，寧有烂额酷。矧当凝泫辰，炎帝独回轂。玄冥真退听，祝融端可録。嗟予亦何者，万里歌黄鵠。偃仰对窻扉，妍煖谢衾褥。壮怀羞灶媚，晚悟笑突曲。因思堕指人，暴露苦皸瘃。频年未解甲，蹈此锋刃毒。遥知革輅中，旰食安豆粥。陪臣将命来，意恳诚亦篤。有奇不能吐，何术止南牧。君心想更切，臣罪何由赎。此身虽自温，此志转烦促。论武贵止戈，天必从人欲。安得四海春，永作苍生福。聊拟少陵翁，秋风赋茅屋。"}