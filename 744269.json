{"id":"744269","title":"登华顶峰望海","dynasty":"清","author":"张学仁","text":"天台四万八千丈，千山万山尽相向。青莲一朵海上开，重重花萼扶莲台。华峰独在中峰顶，莽莽云烟铺万顷。摄衣拄杖登崇峦，悬崖孤立心生警。天风吹琅琅，海色摇青苍。群山齐拱揖，一气连混茫。天鸡三唱天欲晓，羲和鞭日升扶桑，朱霞璀璨动百怪，珊瑚火齐交生光。方壶员峤望不到，碧水荡漾群龙翔。山僧为言十月朔，日月双轮海中跃。忽高忽下弄两丸，倒走天吴惊海若。身无六翮抟沧溟，西标赤城东金庭。仰天大笑海云起，峰头卧看青山青。日暮濛濛散烟雾，桐柏之宫在何处。不如裹足下山去，前溪恐与刘郎遇。"}