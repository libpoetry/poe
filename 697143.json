{"id":"697143","title":"夏日郭方伯沈侍御李祠部金大参招集祐圣道馆四首","dynasty":"明","author":"胡应麟","text":"骏骨燕台事有无，看花重入旧玄都。谈诗客岂唐供奉，作赋人俱汉大夫。筑畔虹飞沧海近，毫端霞起赤城孤。何须远缔平原约，到处黄公是酒垆。玉殿琼楼坐太清，追随仙侣到蓬瀛。天垂越国星文聚，地拥吴山雪色明。啸傲琴尊仍北海，招携环佩尽西京。狂歌不信双龙合，匣底芙蓉夜夜鸣。飘零华发塞门回，结社钱塘辟草莱。江左才情饶陆谢，梁园宾客擅邹枚。含杯象纬中天出，握麈虹霓大泽来。好为湖山留胜事，抽毫同上越王台。痴绝曾闻顾虎头，诸孙文苑尚琳球。书飞白鸽霞光动，剑舞苍龙雪色流。独访秦封过泰岱，遥探禹碣上岣嵝。玄亭寂寞归来事，乍许侯芭一校雠。"}