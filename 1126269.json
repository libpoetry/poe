{"id":"1126269","title":"和双溪五首","dynasty":"宋","author":"曹勋","text":"雕章琢句老双溪，秀韵凌虚独擅时。字似金陵诗似甫，风流词翰两相宜。从来绝粒喜留侯，作个庵成漫几秋。未得归休桐柏去，每寻故老话台州。发缄喜读五篇诗，诗到天成分外奇。五一自应归定位，他时笑领更何疑。秋窗夜雨湿晴空，水国新凉满袖风。更向西湖见西子，御风如过紫霄峰。别去仙山今几春，客心牢落渴生尘。建溪寄向双溪去，一饮还应念故人。"}