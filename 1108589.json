{"id":"1108589","title":"惠州弟哀诗二首","dynasty":"宋","author":"刘克庄","text":"两张遗墨六亲悲，台下黄瓜摘渐稀。用北辰阡殊不乱，似南柯梦复疑非。向来岂有葡萄博，末后元无薏苡归。七十残骸双秃鬓，可堪原上泪频挥。同产居惭余最长，二尊尤向汝钟情。斑衣犹记循陔乐，白发皆从陟岵生。一老吹埙无复和，十年废乐未能平。伤心溪墅成陈迹，谁听松风看月明。"}