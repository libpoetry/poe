{"id":"1144289","title":"上疏斋卢按察","dynasty":"宋末元初","author":"杨公远","text":"歙境争先睹使星，玉川风致是前生。壮怀学富五千卷，明月光分十一城。吏立寒冰惊号令，民沾和气乐耘耕。政声久彻宸旒听，行看金瓯覆姓名。自怜双鬓已星星，书剑无成老此生。愿识荆州轻万户，要令和璧重连城。敲推风月诗随兴，模写江山笔代耕。闻道珠玑囊拍塞，愿分颗粒振声名。"}