{"id":"687631","title":"寄谢吴司空推荐议大礼四首","dynasty":"明","author":"孙绪","text":"古称议礼家，聚谈如聚讼。矛盾各门墙，隔越若楚宋。纷纭无定说，嗫嚅徒口诵。庙堂富才猷，德光望弥重。指挥定仪注，检束谁敢纵。顾我葑菲才，落落莫与共。明公重遐遗，一言思我供。老马还识途，爨桐亦可用。目断江东云，空切贤臣颂。昭代有俊臣，留都大司空。寸心凌白日，千载思高风。昔为权倖挤，九死心尤雄。今受圣主知，一德眷无穷。矫矫孤根桧，的的高飞鸿。相彼齐麦姿，雪霜愈青葱。又如岩壑流，万折不改东。桃李接庭堂，药物归樊笼。虎凤跃文彩，宇宙无全功。草泽萍蓬客，幸亦得帡幪。我本疏狂士，作吏风尘下。一落坎阱中，谁是援手者。谤薮困宗元，黑索絷公冶。纷纷竞下石，濒死犹未舍。归来恍若梦，遇事噤如哑。感公不我弃，盛德殆天假。再拜读封章，郁怀顿陶写。初读心惊疑，再读神清洒。前席羡贾生，南州滞司马。千里一缄书，独有泪盈把。古人重改过，既改人莫尤。今人幸有过，欲改终无由。宿鸟依茂林，众恶归下流。物理尚如此，况彼恩与雠。卓哉老司空，孤唱发群讴。矢心永自砺，肯作门墙羞。"}