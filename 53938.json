{"id":"53938","title":"咏怀·陇山有佳木","dynasty":"明代","author":"袁中道","text":"陇山有佳木，采之以为船。隆隆若浮屋，轩窗开两偏。粉壁团扇洁，绣柱水龙蟠。中设棐木几，书史列其间。茶铛与酒臼，一一皆精妍。歌童四五人，鼓吹一部全。囊中何所有，丝串十万钱。已饶清美酒，更办四时鲜。携我同心友，发自沙市边。遇山蹑芳屐，逢花开绮筵。广陵玩琼花，中泠吸清泉。洞庭七十二，处处尽追攀。兴尽方移去，否则复留连。无日不欢宴，如此卒余年。"}