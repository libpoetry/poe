{"id":"1228999","title":"匮田","dynasty":"元","author":"王祯","text":"江边有田以匮称，四起封围皆力成。有时捲地风涛生，外禦冲荡如严城。大至连顷或百亩，内少塍埂殊宽平。牛犁展用易为力，不妨陆耕与水耕。长弹一引彻两际，秧垄依约无斜横。旁置瀽穴供吐约，水旱不得为亏盈。素号常熟有定数，寄收粒食犹囷京。庸田有例召民佃，三年税额方全徵。便当从此事修筑，永护稼地非徒名。吾生口腹有成计，终焉愿作江乡氓。"}