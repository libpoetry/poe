{"id":"1144232","title":"贾节庵冒夏暑越修涂过我苕霅情谊甚厚令闻古式无思大节不可复见而骨肉消息访问难真相对殆感慨不能为怀青灯夜语诵少陵夜阑更秉烛相对如梦寐之句意甚惘然其归也儿曹以此为韵赋诗道别余亦作焉衰老拙恶姑写我怀且以卜后期云尔","dynasty":"宋末元初","author":"牟巘","text":"君留剑水浔，我卧弁峰下。十书九不到，思君无日夜。一朝忽在眼，喜极生悲酸。老泪如撒菽，泪尽气亦阑。事故不可料，柯烂棋局更。两家骨肉内，往往隔死生。英英君令弟，介烈夙所秉。就死得处所，我意复何恨。吾女去二稚，何处吞声哭。忠孝果何辜，神理谅未烛。君能为置后，此意不可忘。峣峣峙头骨，正好玉其相。自言勤教督，灯火与之对。渊明定不孤，门户期汝大。我为饥寒困，坐遣恩义疏。君固不忘我，我愧当何如。连宵接软语，共说梦中梦。聚行时未多，归骖忽已动。别饯别尤苦，辗转那得寐。后会倘可期，握手三致意。"}