{"id":"879098","title":"沁园春 其十一 平章生日丁卯","dynasty":"宋","author":"刘克庄","text":"载籍以来，于宇宙间，有功者谁。自唐尧咨禹，水行由地，宗周微管，夏变为夷。谢傅棋边，莱公骰畔，淝水澶渊送捷旗。天不偶，生堂堂国老，真太平基。雅怀厌倦台司。新天子殷勤留帝师。向朝堂衮绣，万羊非泰，湖山绦褐，两鹤相随。寿过磻溪，德如淇澳，进了丹书作抑诗。蒯缑客，愿年年岁岁，来献新词。"}