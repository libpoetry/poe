{"id":"470648","title":"己酉赴试白下病归得杂咏五首 其五","dynasty":"明","author":"郑胤骥","text":"病起犹未王，言归聿何速。所叹鸡肋微，犹成道旁筑。得失一以分，宁免相刺促。快哉良友言，自计亦已熟。同游异去住，临歧更反覆。肩舆晨相送，秋光何澄穆。江流镜面静，轻雨时絜霂。小艇闲泛泛，约略孤飞骛。远山绕前后，使人牵顾复。或削如立壁，或萦如雾縠。或敦如釜覆，或攒如剑矗。或如豹猊奔，或如蛟螭伏。眼喧破孤寂，所恨不能逐。篙师正逢迎，徐行入涔渎。孤舟倦鸦轨，短䨑困更仆。不禁风雨声，蓬底响谡谡。野水竹间流，垂条槛中绿。舟人叹艰阻，予意想濠濮。触境都无言，默稿已在腹。次第词纵横，挥毫但镞镞。舌存视张子，髀生笑刘牧。文章贵得意，何为苦献牍。妍媸浪随人，取舍疆颜服。试观彼岑楼，高之可寸木。虽有巨室资，无如匠人斫。昔贤重食力，坎坎思伐辐。吾今亦何为，考槃矢寤宿。永息汉阴机，不问成都卜。闲居信可乐，非乃为题日。"}