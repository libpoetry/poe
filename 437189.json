{"id":"437189","title":"题巨然泉岩老柏图","dynasty":"金","author":"赵秉文","text":"雪嵓森危有老柏，几度寒泉漱秋月。气淩层空白日寒，根贯断崖苍石裂。奔腾逝水送流光，剥落古苔封老节。明堂未作栋梁材，潦倒风霜半无叶。何人胸次富泉石，巨然袖中董元笔。崖倾岸绝无人见，夜半移舟真有力。贤侯笔力今曹植，气象参天二千尺。为回笔力挽万牛，顿觉烟岚少颜色。"}