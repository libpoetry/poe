{"id":"597014","title":"题滨隐孔雀牡丹图","dynasty":"明","author":"张子翼","text":"良工夺巧恣幽独，手执青湘展素幅。已从天上摘繁星，又向林间挥羽族。咫尺閒开孔雀屏，寻常便写牡丹簇。淡如西子素妆时，浓似杨妃初睡足。春心促促蝶和蜂，生意纷纷红间绿。突兀崎岖石绣苔，絪缊变幻云为幄。画工写形又写意，谁识丹心苦独至。春莺催晓个个忙，秋凫顾影双双憩。粉本曾讶鹤腾空，点晴却恐龙飞去。我从林下一探奇，到眼不觉开胸臆。细推物理妙入神，惟此丹青太逼真。满园凋谢有桃李，四时结翠祇松筠。青山得意花与鸟，共看年年春不老。吁嗟乎，共看年年春不老，妙手真能夺大造。"}