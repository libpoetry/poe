{"id":"316165","title":"绿意·春暮送客","dynasty":"现代","author":"谢觐虞","text":"晴皋又碧，对峰螺压镜，年年凄绝。燕剪心情，几日斜阳，瘦了春衫颜色。柳阴小立浑如梦，算甚处曾闻鶗鴂。剩相逢、水畔杨花，旧舞玉钩帘额。依约故人鸡黍，清游怨不再，钿车油壁。残客天涯，世味凉纱，催去驮铃何急。山河尽有闲风雨，付猿鹤、牢愁自说。记溪头、荠菜齐花，隔浦红兰应撷。"}