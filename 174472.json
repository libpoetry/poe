{"id":"174472","title":"和元汝功元日感怀","dynasty":"宋代","author":"郭印","text":"时少喜节物，常恨春来迟。而今新年至，怀抱不胜悲。儿童荐椒酒，未饮增长欷。陕洛果何罪，半世戎马嘶。坐令冠盖流，星散鸟择栖。回头望乡国，泪雨秋恓恓。我公关中豪，志气青云齐。誓当剪豺狼，不复问狐狸。夫何丘壑间，从事酒与诗。烟尘要一扫，櫜弓卧鼓鞞。天下维泰山，置器安不危。廓廓大丈夫，功勋千载奇。"}