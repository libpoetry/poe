{"id":"682340","title":"春草杂言五首","dynasty":"明","author":"乌斯道","text":"驱车陟太行，中道车轮折。挽舟溯河流，中流绠縻绝。前途郁漫漫，徬徨欲还归。积雪被长坂，洪涛荡寒晖。胡不戒未然，阃中慎所之。徒怀百年志，自贻千里悲。借令无颠踬，岂念出门非。且将诟徒御，赢粮一何迟。荆棘开好花，娟娟耀芳春。罗生及周道，未尝罹斧斤。斧斤或相加，芒刺反伤人。朔雪贷其死，后土固其根。人力愧孱弱，天地胡不仁。崇冈有松柏，日日摧为薪。中郎叹知己，江夏杀所依。爱憎生逆顺，良窳缪是非。不忧汉室仆，乃为董卓悲。不愤奸雄术，乃谪祢衡讥。伤哉英杰士，终为识者嗤。饥不食虎肉，寝不处虎皮。虎皮非不煖，虎肉非不肥。本受恶气生，邈与正气违。奈何五行秀，乃与恶相随。胡不观凤鸟，犹能慎羽仪。朝选竹实粲，暮择梧桐栖。閒人访閒人，彼此无相疑。閒人不相容，皇皇欲何之。我欲访白云，白云无定期。我欲访野鹤，野鹤身高飞。归来看长松，青青有馀滋。"}