{"id":"129241","title":"戏呈君用·秋崖初无负郭二顷田","dynasty":"宋代","author":"方岳","text":"秋崖初无负郭二顷田，向来耕舍寒炊烟。负薪行歌遭妇骂，往往倒崖底之枯松，煮崖边之飞泉。龟肠怒吼卖牛具，龙骨倒挂行蜗涎。乃以农自目，其然岂其然。胥山之穷固亦无一钱，较之於我犹差贤。白头把笔耕六籍，芸人芸已皆逢年。可曾腰斧响空谷，但闻种之以弘农陶，耨之以绛人玄。先生之号则不可，北山久欲移文镌。吾尝观诸朝，左右分两铨。若使后夔降典夷作乐，各违所长非所便。我今手招白云与渠语，两易其任盟当坚。君农我樵万山绿，依旧司存雨露边。亦不必承明之庐九入，亦不必岁中之官九迁。共披烟蓑拜新号，疏驳不到松风前。烂柯扣角醉眠熟，佳话留与山中传。"}