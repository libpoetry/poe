{"id":"313987","title":"贺新郎·别文梁、洛闻之明日，宿江堰镇却寄","dynasty":"清代","author":"陆震","text":"回首江城罅。忆前宵、故人相聚，绿醅红鲊。今日我行君昨去，风急江帆如射。想已到、寄奴山下。劳顿长途谁似我，对风雨、落日心尤怕。又不见，冰轮挂。淙淙只听流澌泻。隔疏林、数家灯火，荧然如画。错愕村童惊问讯，何处官人系马。鞭指向、篱门乱打。鸡黍农家烦欸洽，讵疑余、亦是轻肥者。聊偃息，茅堪藉。"}