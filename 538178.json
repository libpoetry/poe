{"id":"538178","title":"哭徐汝思宪副十韵","dynasty":"明","author":"王世贞","text":"平原公子道，冰雪见追寻。我自愁梁狱，君能操越吟。古今成握手，天地各抽簪。急难朋情露，艰虞物态侵。一官身并掷，万卷恨俱沈。病但怜埋玉，穷谁问铄金。芰荷辞世早，萝薜畏人深。风郁铜川色，云横石室阴。烟波迟执绋，山水怅知音。未有延陵剑，空馀国士心。"}