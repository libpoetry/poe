{"id":"740569","title":"四库全书第一部缮录告成正月廿一日奉贮于文渊阁臣以校理与观陈设敬歌以纪","dynasty":"清","author":"翁方刚","text":"《四库》四部编摩新，十年秘帙承丝纶。特开高阁仿天一，文渊文源溯与津。仲春上日御经幄，赐茗阁下优儒臣。文华主敬相次北，方池汇鉴渊写神。岧岧阁影矗云汉，万椟栉比罗青旻。去冬缮书初报蒇，雪晴春仲前一旬。铜乌风定下照水，金戺日丽无纤尘。帘卷栏回静如镜，签排帛拭光流银。琅函镌目贮之椟，册以椟计参差匀。三万六千括象数，二十八舍环星辰。内以经部外子史，经纬表里齐衡钧。芸香宝气近帝座，四壁彝训敷言申。义文字画即河洛，范畴锡福于下民。线装黄袱珍重捧，字字伦叙纲纪陈。鱼鲁常教忆扫叶，典谟岂止思书绅。臣自去冬忝再入，屈指癸岁交庚辛。阁旁小松昔新植，已复茂绿承温仁。冉冉红云傍檐宿，??好鸟来喧晨。但给扫除亦荣幸，何况登阁绸书人。徘徊直房过亭午，红墙柳拂波粼粼。"}