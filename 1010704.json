{"id":"1010704","title":"夏雨应祷","dynasty":"宋","author":"释文珦","text":"当夏而闵雨，百神靡不宗。精诚既上达，所愿神辄从。触石忽生云，初亦无多浓。东风借其力，斯须满诸峰。稍久弥六虚，油油复溶溶。炎歊化清凉，密布难知重。雷电发灵响，潭湫起飞龙。甘霔冈不周，非止千里封。槁苗浡然兴，连畴遂芃芃。焚香拜天赐，欢声遍群农。当书大有年，赋食皆足供。公私有馀羡，露积如崇墉。誓言为酒醴，报祀于秋冬。降福宜孔皆，万国称时雍。"}