{"id":"698449","title":"题画马","dynasty":"明","author":"唐文凤","text":"房星堕地夜流光，却向荥河产骕骦。云雾气蒸疑凤翥，风雷势激若龙骧。九千道里来神异，十二天闲得俊良。好语奚官勤洗刷，鸾舆稳驾御阶长。一骏能空万马群，贰师穷远岂曾闻。影孤不踏瑶池月，气逸将陵玉宇云。首买千金来骏骨，队分五色杂龙文。同州沙苑春风早，丰草烟青牧养勤。骄姿不肯向人嘶，逸气棱棱迅步迟。宝勒缓牵芳草雨，锦鞯轻污落花泥。九衢风掉青丝尾，万里云生碧玉蹄。妙画只今神变化，龙光夜夜贯文奎。"}