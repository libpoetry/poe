{"id":"696788","title":"挽中书舍人王孟端","dynasty":"明","author":"金幼孜","text":"雅韵高怀夐绝伦，矫如脩鹤出风尘。半生浪迹甘羁旅，一日蜚声列近臣。自信王维非画史，谁知贾至是诗人。高斋夜雨看遗墨，欲赋招魂泪满巾。平生气槩薄虹霓，之死超然更不疑。流水浮云无尽意，新图妙墨系深思。尚怀退食归青?，犹忆挥毫对凤池。惆怅东风回旅榇，淡烟芳草遍天涯。"}