{"id":"1084528","title":"宋孝先示读自宽集复用前韵","dynasty":"宋","author":"王十朋","text":"渊明酷爱尊中酒，季子贫无负郭亩。我生薄与二子同，俯仰人间亦缘口。一室萧然仅容膝，毛颖陶泓自相友。会心终日雌声读，排闷有时粗气吼。感秋诗集名自宽，雕琢更惭非妙手。篇章不工如子固，声名敢望星之斗。宋生辄作过情语，十韵殷勤为跋后。誉之韩柳谁敢当，意古语奇吾岂有。何如操矛时入室，针我膏肓乃相厚。床头周易深且神，毋惜往来论六九。"}