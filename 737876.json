{"id":"737876","title":"开平王孙种菜歌","dynasty":"清","author":"厉鹗","text":"高皇初定江南日，采石矶头功第一。横行十万常将军，带砺河山永无失。沧桑抱节有贤孙，钟阜秋青入泪痕。飘零大树不复见，憔悴故侯安足论。中山同志深闺妇，曲折天吴移旧绣。谁知偕隐灌园人，俱为异姓分茅后。几棱荒畦非赐田，晚菘早韭资寒泉。可怜一纸锄奸疏，却裹长街卖菜钱。归来偃仰栖衡宇，犹胜貂蝉舆皂伍。凤台园里鬼迷化，鸡鸣庙前狐啸雨。漫向金陵吊夕曛，百年寂寂但孤坟。篱边尚发东风菜，一任空原野火焚。"}