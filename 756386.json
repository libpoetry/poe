{"id":"756386","title":"赠琴吟","dynasty":"清","author":"黄合初","text":"我有空山侣，响雪与流泉。相随经一载，何处寻成连。君是河阳辞赋手，奇书满架无不有。况擅史笔称三长，文献徵搜志不朽。汉家陵庙武乡祠，《蜀志》遗文时见之。典章金石详考订，非君博雅其谁为。羽流何幸附骥尾，一脉薪传继遗轨。小草药物收笼中，下里之词惭众美。书成直欲驾前贤，蜀中快睹珍珠船。祠堂永作琅嬛笈，顿教纸贵钞流传。愧乏琼琚何以报，流泉好奏《高山操》。安雅堂中持赠君，君应对此欣然笑。芙蓉开处试一弹，行看花县赓同调。"}