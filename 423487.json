{"id":"423487","title":"忆旧游·秋夕津门客馆忆去岁别南中时情事，怅然有作，用清真韵","dynasty":"近现代","author":"吴昌绶","text":"恨蛩喧暗砌，萤度疏帘，寂寞秋宵。欹枕听残漏，又一天凉雨，酿就潇潇。凤城凝睇云外，羁羽尚飘摇。恁枯树婆娑，飞花撩乱，如此魂销。迢迢。梦江国，记香径湔裙，绣陌鸣镖。未拟成辜负，奈蓬山风引，无计相招。高楼西北回望，流水赤阑桥。待崔护重寻，余春依旧看笑桃。"}