{"id":"313342","title":"一枝春·十二月六日偕姬人登隔山探梅","dynasty":"现代","author":"潘飞声","text":"同爱清寒，问霜禽几日，梅花开了。携来翠袖，博得癯仙都笑。多情石帚，赋疏影、旧时词稿。应更把、罗绮围香，占尽寿阳春早。重寻苇边兰棹。度歌云一缕，湖山青绕。琼妃玉立，媚我小红姿皎。松陵画里写烟水，鬓鬟双照。还唤起、花外凉蟾，玉龙夜悄。"}