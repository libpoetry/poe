{"id":"1071721","title":"入鸣水洞循源至山上","dynasty":"宋","author":"韩驹","text":"崇山蓄灵泉，万古去不息。潴为百斛深，散入千渠溢。其东汇民田，又北寻山腋。断崖如破瓜，飞瀑中荡激。大声或雷霆，细者亦竽瑟。末流垂半山，十里见沸白。得非拖天绅，常恐浮地脉。吕梁丈人老，尚与汨偕出。我欲蹋惊湍，下穷龈腭石。惜哉意徒然，属此岁凛慄。安得汝南周，断取白蛟脊。归之龙泉峰，山门夜喧席。"}