{"id":"1109301","title":"次韵和秘书省林舍人校书寓兴五首","dynasty":"宋","author":"刘攽","text":"客尘作业通三世，儒墨分流至九家。投阁何妨惟寂寞，起予仍自悦纷华。梦缘酒食逢刍狗，兆应钱财属火花。安见高人捐外累，独超无有蹑云霞。百缘不信皆前定，千古相矜尽小才。梦月豫占沙麓袭，建章如待柏梁灾。朱英强欲希无妄，苌叔空劳射不来。闻道蓬莱更清浅，便应沧海起尘埃。勇夫常作三军获，辩士多从五鼎烹。到了是非皆妄想，不缘侥倖亦无名。小山丛桂容招隐，负郭良田任耦耕。倚伏会应齐北叟，朱愚那复问南荣。事缘难易始相成，楹直宁当企栋横。坐论岩廊从自贵，退栖林壑未为轻。俗情熠耀阴中火，世路摴蒱马外坑。要使襟怀似云月，太虚无处不偕行。缩手旁观哂汗颜，未知才与不才间。劳生精卫填东海，多事愚公移北山。语道此身甘发白，息机他日赖心閒。良金百炼才成器，跃冶无如铁石顽。"}