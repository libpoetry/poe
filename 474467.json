{"id":"474467","title":"杂感寄都门旧知","dynasty":"明","author":"谢榛","text":"瞻彼终南山，松萝幽且邃。中有一真人，超然远朝市。手握神龙珠，照夜光自秘。石苔积古色，斗室廓天地。涧泉为谁清，蕙花为谁媚。西望徒遐思，书札何由寄。嗟哉处流俗，冥心可无醉。鸱鸮为家祥，凤鸾非世瑞。奈何君子交，中道两弃置。不见针与石，相合似同类。文字生瑕疵，邓林叶纷坠。有家早归欤，独歌以卒岁。岁寒元气塞，偃仰待春事。"}