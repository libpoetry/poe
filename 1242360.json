{"id":"1242360","title":"水龙吟 戊申灯夕，云间城中作","dynasty":"元末明初","author":"邵亨贞","text":"兵余重见元宵，浅寒收雨东风起。城门傍晚，金吾传令，遍张灯市。报道而今，依然放夜，纵人游戏。望愔愔巷陌，星毬散乱，经行处、无歌吹。太守传呼迢递，谩留连、通宵沈醉。香车宝马，火蛾面茧，是谁能记。-犹有儿童，等闲来问，承平遗事。奈无情野老，闻灯懒看，闭门寻睡。"}