{"id":"807362","title":"汉宫春  送郝元公先生之任宛陵","dynasty":"清","author":"陈维崧","text":"秋色佳哉，剪绿帆半幅，与雁同飞。船头新旸似雪，津树霏微。后堂丝竹，记频年、屡解谈围。真豪迈，传经刘向，肯言心事终违。此去云山万叠，近天门牛渚，采石蟂矶。今朝临风酾酒，往事都非。江声千尺，推篷望，吟遍斜晖。偏相羡，敬亭山色，朝朝得上君衣。"}