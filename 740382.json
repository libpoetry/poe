{"id":"740382","title":"题东坡定惠院寓居月夜偶出及次韵前篇二诗草稿真迹即用其韵 其二","dynasty":"清","author":"汪仲鈖","text":"清溪相送来黄州，侨寓城南恰春夜。惊魄乌台缧绁边，闲心狮座幡幢下。铁拄杖瘦信步携，药玉船深尽清泻。蔬饭六时分供养，竹梅一院联朋亚。枯形瘁色固世弃，美景良辰宝天借。梦里妻孥月缺圆，镜中须鬓花开谢。回头富贵总浮沤，放眼乾坤真传舍。苦则能全当道李，佳须渐入堆盘蔗。有田不去岂非顽，来日无多更堪怕。展公剩墨识公心，渔樵杂处何妨骂。"}