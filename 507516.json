{"id":"507516","title":"题猗兰图","dynasty":"明","author":"李昌祺","text":"莽平原兮丰茸，伤极目兮棘丛。棘丛兮匪菅则蓬，彼美君子兮玉雪其容。湘之水兮幽且雄，腾蛟螭兮舞虬龙。昼黯黯兮雨溟濛，渺音尘兮何由通。徒结郁兮寸衷，川迢遥兮路不穷。些招魂兮托予悲，揽芳菲以佩服兮聊饰夫厥躬。色之泛兮光风，芬之播兮谷中。微佳人兮我谁从，思重华兮莫逢，羌独怀古兮寄丝桐。"}