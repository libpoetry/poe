{"id":"1037776","title":"送苏贤良之任豫章","dynasty":"宋","author":"胡宿","text":"三道胶西策，详延俯瑞蓂。帝临宣室坐，人拱太微庭。捷思谁加点，危言自据经。文成洛纸贵，诏下武泥馨。起草分宫笔，监州驾屏星。心存云气阙，梦绕斧文屏。南国标江纪，西山占地灵。槛泉通水府，窗户接岩扃。凉月依滕阁，孤风泊孺亭。案书休犯虑，斋酒且忘形。界道宫墙紫，规蒲禁地青。归来开院直，鳌顶架沧溟。"}