{"id":"1245760","title":"饥不从虎食行","dynasty":"元末明初","author":"杨维桢","text":"西方有白额虎，东方有苍头狼。太室为尔宅，孟门为尔场。饥以人为糗，渴以血为浆。食尽食万伥，自矜无对当。无数自相啖，相雄不能两强。朝食其子，莫食其妃，况弟况兄。党从皆灭，身随之亡。惟有慈乌，喜鹊噪其四旁。君不见博浪椎，淮阴胯，两人未遇时，其事足悲咤。饥不从虎食，倦不息狼舍。待时以售，如藏待价。刘季得之天下王，项羽失之国不霸。"}