{"id":"812769","title":"秋波媚 雨中新柳","dynasty":"清","author":"吴绮","text":"搓就鹅儿绿尚迟，都未使莺知。东风无赖，教他细雨，一样丝丝。和烟搭在阑干上，约略浅黄时。断人肠处，才成眉眼，泪软腰肢。南浦轻风落藕花，秋色老京华。一窗凉月，三更细雨，倦客思家。陡来心事香残后，清泪滴琵琶。凭谁问取，秦楼过雁，汉关归鸦。阁外啼乌月晓天，人上鸭头船。几番回顾，一声珍重，杨柳门前。绣床安在东风里，离别自年年。今春何事，嵌将心事，陡地情牵。"}