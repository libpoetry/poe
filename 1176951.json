{"id":"1176951","title":"候夜行师七唱 其六","dynasty":"唐","author":"陈元光","text":"戍楼西北请泉山，十载干戈暑又寒。红锦飘来枫树醉，黄金废尽菊花残。故园橙橘小春闹，圣席圆汤冬至闲。剑戟百磨岩石裂，骅骝群饮泽泉乾。雪花散杂梅花媚，白水前为墨水餐。河腹冰坚防虏骑，边陲雨涷弊征鞍。水窗向北因风寒，密垒开东得月看。迭起寒鸡犹未唱，铜壶先滴五更阑。"}