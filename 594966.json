{"id":"594966","title":"王百谷锦帆泾新营所居高丘乔木名南有堂","dynasty":"明","author":"欧大任","text":"姓隐吴市门，岩耕郑家谷。赏心适淹留，衡庐谢栖宿。眷言寄皋桥，讵睎梁鸿躅。终焉人境喧，西泾卜新筑。南荣清樾来，亭亭千秋木。扶疏缛叶播，森竦修柯矗。高丘带明霞，茂林荫初旭。鲜飙延北窗，婆娑散炎燠。吹万肆所养，寥一兴吾瞩。蕴真理琴书，观生艺桑竹。幽贞介于石，有斐德如玉。缅怀古烟客，山阿贲薖轴。"}