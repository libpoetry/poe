{"id":"1215440","title":"赠张仲彬黄石公素书并文昌像","dynasty":"元","author":"陈泰","text":"赠君留侯跽履幽渺之遗编，侑以文昌示像夭骄之飞鸾。雨公往者为时出，苍姬再造炎刘端。浮沤变化不离世，而我未见徒长叹。世人欲学不死诀，强以体壳留神丹。岂知英槩自不死，明月照海秋空寒。前身孝友侯者仲，后身忠愤人书韩，君胡为乎云山之间。云山之间七十一峰，下有七曲横江子房赤松。乖崖雪后鹰，希夷霞外鸿，又何必华山白云千里万重。携吾书兮吾山中，尔从两君兮或往或来蹑层冰而把芙蓉。"}