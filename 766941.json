{"id":"766941","title":"满江红 其二 案《东白堂词选》题作「独夜」。","dynasty":"清","author":"俞士彪","text":"怕杀孤灯，趁暗里、自家眠罢。正沉沉、重关深掩，漏签才下。寒犬惊嗥花下影，飞鼯捎落檐头瓦。细听来、不见有人声，心儿怕。双眼泪，如珠卸。双足冷，如冰泻。怎风儿刚歇，雨儿又洒。雀脑烧残难再热，罗帏放了羞重挂。只消他、一个杜鹃啼，魂销也。"}