{"id":"1111042","title":"步虚词二首","dynasty":"宋","author":"朱熹","text":"扉景廓天津，空同无员方。丹晨舞七气，朵秀东渟房。餐吐碧琳华，仰噏飞霞浆。竦辔绝冥外，眄目抚大荒。策我绿轩軿，上际于浪沧。神钧亦寥朗，晻霭晨风翔。养翮尘波里，纵神非有亡。一乐无终永，千春讵能当。褰裳八度外，竦辔霄上游。轩观随云起，偃驾东渟丘。丹荑耀琼冈，三素粲曾幽。蹑景遗尘波，偶想即虚柔。盼目娱真际，不喜亦不忧。宴罢三椿期，颠徊翳沧流。千载何足道，太空自然畴。"}