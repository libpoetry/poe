{"id":"469902","title":"武夷小桃源访刘道人（甲辰暮春，能始、茂之同游）","dynasty":"明","author":"吴兆","text":"峥嵘入陷石，石径转逾窄。划然洞门开，斜光一道白。龙湫流暗穴，鸟篆绣苔额。穷源有古村，二三避世客。避世非避秦，栖心炼精魄。春田自耕刈，衣食无需索。风动棕花落，雨过药苗摘。莺啼林木秀，犬吠暮空碧。居然众山中，遂与众山隔。坐久恐迷误，归路志前石。白云洞口深，似杜重来迹。"}