{"id":"153226","title":"彭城三咏之二斩蛇泽歌","dynasty":"宋代","author":"贺铸","text":"君不闻泗滨亭长送徒如咸阳，徒夫怀归多道亡。泽中置酒饮相诀，吾亦从此奔芒砀。阴风萧萧导者惧，前有修蛇怒横路。酒酣拔剑肯留行，划断蜿蜒不回顾。河明月出人踵来，彼媪何冤号且哀。谓遭赤帝屠吾子，语竟莫知安在哉。真人闻此自心许，茫茫四海吾其主。虎变龙飞十二年，馘项枭英盖狐鼠。半夜雄鋩飞上天，几见长陵一抔土。"}