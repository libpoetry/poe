{"id":"692622","title":"和商中丞朱葵","dynasty":"明","author":"杨继盛","text":"寂寂朱葵着意栽，相投情景自徘徊。每因擎露含珠泣，恐误倾阳带晓开。疏影风移摇夜月，晴烟云拥覆西台。幽香暗度重华殿，时有游蜂送雨来。得意葵花斩草栽，暂时相对且徘徊。百年殊色因谁瘦，万古丹心向日开。不共群花发上苑，却怜异种出燕台。老天似惜倾诚苦，欲借夭桃雨露来。检点红芳荷雨栽，平分清景共徘徊。醉倾晴日翩翻舞，笑领天风次第开。吟席珠玑超翰苑，德星芒彩动天台。西山不减东山兴，佳事还随花事来。"}