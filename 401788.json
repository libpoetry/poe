{"id":"401788","title":"杂诗七首","dynasty":"民国末当代初","author":"朱庸斋","text":"钿车何日出东门，停伫阴晴总断魂。坠絮飘花春渐老，闻声对影梦难温。加餐小语徒相忆，遂愿他生且莫论。除却茶烟灯灺外，更无一计遣朝曛。待人曾惯耐春寒，来日相逢各自难。悽绝落花微雨外，与谁私凭玉阑干。长街躞蹀雨纵横，心力空抛约未成。输与定庵先会领，非将此骨媚公卿。横塘深浅未关怀，亲采芙蓉愿尚乖。生恐入秋风物改，相逢犹隔水西涯。虚杯相待酒仍斟，雨送新凉直到心。猛忆昨朝相见后，衣香云鬓几低吟。白日经行卅六回，飞蓬两鬓复连腮。倘教误入南塘道，当负黄金走马才。"}