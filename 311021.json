{"id":"311021","title":"石州慢·亡姬生日","dynasty":"现代","author":"邓潜","text":"身世哀蝉，歌罢一声，珠泪双落。瘗琴愁草新铭，遗挂尚留香阁。生前此日，料应特换明妆，堂前下拜金萱乐。梦里不归来，怪将他抛却。飘泊。人天一例，算有阿侯，命非全薄。锦里移家，卮酒泉台亲酌。卿须记取，便教接木移花，双星忍负金钗盒。风卷纸钱飞，认芳魂依约。"}