{"id":"466923","title":"南海泛舟至讯洲岛次顾亭林《海上四首》韵","dynasty":"当代","author":"汪茂荣","text":"草玄不觉二毛侵，问字何人载酒临。遍地淫哇生兴浅，周天萧瑟入秋深。南来旧雨收三益，北至新诗敌万金。胸次狂能呑涨海，骑鲸跋浪仗同心。戾气如磐兀自哀，了无片土可登台。识时待诏掇臀去，浩己巢由洗耳来。山岛蒸云擎日立，疍民踏浪网鱼回。砰訇鼓怒排天地，喝起乾坤赋海才。连云鸥鹭下平沙，玉斧挥曾属汉家。缬眼烽烟生海徼，惊心鼠雀讼天涯。纵横易诩仪秦策，寥落难寻博望槎。修德弭争非计晚，鲁戈看挽夕阳斜。黄图卅载困愁城，开放风潮表海生。成败多关刀笔吏，后先少系乐忧情。苞苴富可营三窟，廉耻寡真羞九京。鱼烂土崩谁管得，伤心不独为秦嬴。"}