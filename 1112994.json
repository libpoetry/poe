{"id":"1112994","title":"老夫辞荣里居行年八十酒间漫成拙句二首述意而已不以示外也","dynasty":"宋","author":"张纲","text":"莫笑樽前白发翁，曾骑竹马戏元丰。年弥八帙痴顽在，身荷三朝宠眷隆。绿野敢将前哲比，香山幸有老人同。兴来尚欲寻幽去，收拾残春杖屦中。老病辞荣日月边，归来拟作地行仙。飞霜满鬓三千丈，止水观心八十年。松菊尚存堪寄傲，干戈未定敢安眠。君王宵旰图恢复，洗眼神兵策万全。"}