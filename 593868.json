{"id":"593868","title":"除夕行徐左使逊伯高宪使汝谦同饮作","dynasty":"明","author":"欧大任","text":"燕都除夕一事无，何异咸阳客舍孤。咫尺步屧肯相过，幸有徐高二大夫。相知何用早，视我如故吾。他乡共几席，隔舍闻歌呼。我喜扶携念羁旅，童子稍稍陈盘盂。宿春黄梁酿腊酒，旋撷白菜炊寒餔。割鲜适有塞下兔，市鲊颇得江南鲈。坐深浮白纵谈笑，忘却久客思江湖。徐以天官部郎贵，总藩三晋多计谟。高也礼曹冠东省，传经百粤为名儒。青春开府外台日，看尔材俊皆时须。清朝下位颜驷老，我独自负高阳徒。二大夫，今夕何夕留欢娱。功名努力在万里，他年傥忆沧洲鲈。"}