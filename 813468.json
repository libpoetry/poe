{"id":"813468","title":"西湖二首","dynasty":"清","author":"李寄","text":"泼黛堆蓝景一新，是天有意画良辰。烟丝嬲树如游妓，春气蒸山似醉人。狼籍花香蜂使泼，浪传风信鹊矜神。孤吟我笑苏和仲，散艇鸣金趣未真。画舫香舆共此时，喜他点缀景相宜。梨花月醉当歌扇，杨柳风颠到酒旗。湖换波光留倦屐，山援游例勒新诗。如今我是林和靖，可妻孤山梅一枝。"}