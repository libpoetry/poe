{"id":"644132","title":"送希直应聘赴京","dynasty":"明","author":"许继","text":"陋学窥千载，古今极寥寥。奇才不世出，先哲何其遥。方子间气英，孤凤翔九霄。经史敛胸臆，早岁能充饶。深造入玄閟，精研味腴膏。发为五色文，光?万丈高。吐辞信雄笔，江河势滔滔。闻者但缩喙，白首惭俊髦。受知潜溪翁，恩义犹同袍。顾托有深意，扬言岂虚褒。声价凌海岳，山泽焉久遨。神珠隐自现，宝玉终难韬。中使隆优礼，特起推贤豪。天衢丽云日，盛际宜有遭。纪载小班马，明良慕夔皋。徽猷谅巳著，荣名非所徼。同乡托交谊，春恋岂一朝。因依附劲翮，愧我腹背毛。会难思少留，去马疾若飙。情至不能别，病怀空郁陶。"}