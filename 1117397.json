{"id":"1117397","title":"林下五吟","dynasty":"宋","author":"邵雍","text":"真工造化岂容私，拙者为谋亦甚微。安乐窝深初起后，太和汤酽半醺时。长年国里篮舁往，永熟乡中杖策归。身似升平无一事，数茎髭白任风吹。老年躯体索温存，安乐窝中别有春。万事去心闲偃仰，四支由我任舒伸。庭花盛处凉铺簟，檐雪飞时软布裀。谁道山翁拙于用，也能康济自家身。有物轻醇号太和，半醺中最得春多。灵丹换骨还如否，白日升天似得么。尽快意时仍起舞，到忘言处只讴歌。宾朋莫怪无拘检，真乐攻心不奈何。相招相劝饮流霞，鬓乱秋霜发乱华。所记莫非前甲子，凡经多是老官家。共誇今日重孙过，更说当时旧事呀。言语丁宁有情味，后生无笑太周遮。生来未始事田畴，无岁无时长有秋。随分杯盘俱是乐，等闲池馆便成游。风花雪月千金子，水竹云山万户侯。欲俟河清人寿几，两眉能著几多愁。"}