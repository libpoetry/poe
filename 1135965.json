{"id":"1135965","title":"次韵刘元煇喜予还家携酒见访三首 其一","dynasty":"宋末元初","author":"方回","text":"白纻乌纱巾，久不见此客。眉长耳有毫，眸子秋水碧。惠然顾柴门，坐对山气夕。荒芜渊明径，寂寞子云宅。携酒意殊厚，细酌话宿昔。袖中出新作，关键有阖辟。五十始学诗，定复笑高适。繄予骨相屯，年年困行役。里社何幸还，尾君杖屦迹。苦辛厌奔驰，忧患饱阅历。胸中万不平，一笑春冰释。双鸡古侯膳，拜赐书之策。顾无明月珠，何以报私觌。"}