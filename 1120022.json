{"id":"1120022","title":"孝宗皇帝挽词五首","dynasty":"宋","author":"陈傅良","text":"艺祖开皇极，何心畀后昆。天将翊尧运，世复见汤孙。武接规模在，仁追典则存。煌煌宋宗社，永永配乾坤。深衷何自见，宽诏不胜书。当宁延方岳，逢人问里闾。岁为周委积，家被汉蠲除。巷哭弥天远，长江泪不如。岂以崇高极，能忘凛凛忧。衣更三浣旧，费为十金休。熊馆无秋猎，期门绝夜游。恭惟怀显德，真可缔孙谋。贞观真英主，三王合庶几。此时生后圣，端欲踵前徽。济世功何异，除凶志偶违。辛勤三十载，十渐更无讥。不作脩龄梦，天乎讵可谌。白云新厌世，黄屋旧非心。德业成千古，闾阎寝八音。乌号在何许，霜重越山岑。"}