{"id":"8427","title":"寄董卿嘉荣十韵","dynasty":"唐代","author":"杜甫","text":"闻道君牙帐，防秋近赤霄。下临千雪岭，却背五绳桥。海内久戎服，京师今晏朝。犬羊曾烂熳，宫阙尚萧条。猛将宜尝胆，龙泉必在腰。黄图遭污辱，月窟可焚烧。会取干戈利，无令斥候骄。居然双捕虏，自是一嫖姚。落日思轻骑，高天忆射雕。云台画形像，皆为扫氛妖。"}