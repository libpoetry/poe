{"id":"843630","title":"菩萨蛮 题画竹四首 风","dynasty":"清末民国初","author":"叶璧华","text":"虚堂簌簌飘寒箨。阑杆六曲风萧索。劲节爱凌霄。千竿黛粉摇。绿阴亭馆悄。报道秋光好。薄袖碧罗张。徘徊纳晚凉。流莺催起红窗梦。琅玕戛玉人谁弄。绿荫一堂深。苍苔暑不侵。樵青时唤去。煮茗寻幽趣。点缀入新诗。桃花三两枝。碧天吹下潇潇雨。排云直欲凌霄去。薄暮绮琴张。轻阴拂石床。玲珑看戛玉。晕到斑斑绿。残梦忆潇湘，英皇洒几行。轻梢露滴珍珠棵。佳人研墨和烟坐。烦语费工夫。平安两字书。潇洒浑脱俗。高节思淇澳。结伴倩杨枝。参天凤尾□。"}