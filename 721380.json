{"id":"721380","title":"又次前韵送华子千四首","dynasty":"明末清初","author":"陈恭尹","text":"适体初裁白葛衣，暑中归路客行稀。曾深冀马空群望，却共南鹏六月飞。虹报晚风横极浦，雨添新水漫前矶。长途自足倡酬乐，旅泊劳劳未觉非。西飞乌兔苦相催，少壮谁能卧草莱。五岭远烦车骑至，一年刚及荔枝回。诗多壮采从心得，笔挟烟岚入纸来。高格近知加变幻，海滨新见蜃楼台。沧江无畔接秋旻，去住寻常不问津。东下鹭涛催鹢首，北来新雁迓归人。心闲随地栖皆稳，木落诸峰梦亦真。莫恋京华游侠窟，金台焦涸未成春。炎州无事可淹留，远志知君不自休。终古盘根资利器，百年吾道任虚舟。高凰已识翱翔久，大雅谁歌泮奂游。风雨后期何所定，一杯相别话从头。"}