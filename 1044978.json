{"id":"1044978","title":"鲁恭王祠","dynasty":"宋","author":"徐积","text":"帝子非无贤，孰有恭王者。脱身辞汉储，一芥视天下。勇故不失义，智故不失几。身既脱诸险，德亦潜其辉。群奸非无目，浑浑无罅窥。阴谋不得奋，佞舌不得施。以此终其身，万世不可非。初王受汉封，奉诏实都鲁。如何千载后，庙貌在东楚。岂非王之赐，生尝及兹土。所以淮上人，世世作神宇。然而鬼神道，不可接形声。所感唯以德，所通唯以诚。去年冬不雪，江淮非一城。人心谁无戚，蔡守最不宁。守乃款王祠，俯伏祈于廷。其日腊且尽，其夕大雪零。前驱方入郭，后乘犹在坰。田者欢于野，途者欢于行。如饥哺斯食，如疾医斯平。骄阳遁无迹，和气来有形。因知王之心，虽殁不变更。好诚而乐义，凛凛如平生。一祷辄已应，为赐良不轻。侯拜神之贶，民歌侯之明。"}