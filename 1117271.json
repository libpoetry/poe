{"id":"1117271","title":"夏日叹二首","dynasty":"宋","author":"苏籀","text":"群空冀北食场秸，蹙踏崔嵬憩鹤台。泉石系心终眇邈，炎蒸烁体纵恢胎。蒂怀寓眼勤呵咄，专气怡神愿力陪。公馆亦须延异士，珍包奇酝肆筵开。褫絺肆簟扇忘閒，轿担肩赪走市阛。湫隘蛙蜩欢嘒里，扫除风月广轮间。曷云时燠长无冷，却谓天高只好还。传癖词源粗超轶，拟如梅尉乐吴山。"}