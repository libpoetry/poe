{"id":"1106264","title":"丙子诏后需捷四绝","dynasty":"宋","author":"王迈","text":"一面飞来打叠秋，农场已筑管无忧。吾侬种殖三年学，未省书田还有收。促织墙阴唧唧吟，早催衣褐上寒砧。砧声似助蛩声切，勾引征夫万里心。战罢归来月再盈，悬知得失系心旌。应门稚子占蛛信，刺绣佳人听鹊声。胜负相持日已多，看棋人已烂仙柯。淮淝非久捷书到，还折门前屐齿么。"}