{"id":"454865","title":"将进酒 敬贺蔡厚示刘庆云二前辈喜结千禧姻缘","dynasty":"当代","author":"张海鸥","text":"君不见，古来才子慕佳人。蒹葭白露思纷纷。君不见，旷世名媛常寂寞。黄昏把酒菊英落。陈王长歌洛水滨。陶潜十愿皆悲辛。文姬飘泊胡雁哀。道蕴空怀咏絮才。芙蓉女儿情殇后。痴情公子抛红豆。红豆年年发新枝。人间岁岁叹情痴。高山流水知音渺。天长地迥人易老。雨中独立叹落花。双飞燕子栖谁家。岁月久，情难葆。秦晋缘，百年少。鼓浪屿下比目鱼，洞庭湖上鸳鸯鸟。无情岁月有情人，谁解夕阳无限好。潇湘帝子意沉吟。绛帐清歌淑且真。曾经青春美珞珈。东湖击水趁年华。天谪才女惊黄鹤，帝遣诗魂匹樱花。坎坷岭表秋复春。蹉跎湘潭朝暮云。匆匆岁月逝，款款锦心存。也曾乘风振霓裳。袖取塞外白云向潇湘。也曾峡口屡回眸。一任巫山雨打扶弦手。杨浦桥头临风立。后生不解先生意。唯任春光迷醉眼。笑倚清流情高远。闽水东流夫子真。诗心不泯童心存。金陵无限伤怀事，琼岛椰风诉犹新。未名湖畔群贤聚。学际天人薪火续。中有明明蔡中郎。才思汩汩谪仙赏。华章健笔江山助，天南海北歌行爽。谈笑灵风起碧空。风流儒雅尊蔡公。三清龙虎烟霞子，信水因君不肯东。天上露，陌上尘。野鹤悠悠度，红颜赧赧匀。从心岁月又逢春。云雨襄王梦里寻。武夷云从容。苍梧月朦胧。扁舟万里烟波路，湘资沅醴入洞庭。君不见，梧桐连理年年新。弄玉萧郎岁岁神。君不见，白发难苍清夫子，红尘不老俏佳人。何仙姑，吕洞宾。开圣酿，举金樽。有缘千里近，无俗万事真。南国红豆好，皇天又作婚。与君歌一曲，曲短情意深。岭表孤鸥将进酒，芭诗开卷贺良辰。"}