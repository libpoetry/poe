{"id":"793214","title":"壬戌季冬，汪槐卿招李冰叔、郭尧卿、汪西林、吴素卿、宝见桥、周小堂、周莲舫集棣华山馆，祝苏文忠生日，余为补图和韵以纪事","dynasty":"清","author":"陈式金","text":"寄居宛似漂沦叶，陈迹团团踏鸿雪。眼明喜见笠屐图，为公上寿心快绝。公昔磨蠍坐命宫，海外归来备摧折。富贵真成春梦婆，赢得千秋名不灭。灯前礼毕各展志，锋发妍谭如电掣。欲作新诗恐公笑，退写画图辉眼缬。坐中彼此皆倾盖，曾慕锦囊多玉屑。鲈鱼膰肉共欢娱，颓倒玉山醉飘瞥。今朝畅叙乐无涯，且附群公呈巷说。试为即景拜苏图，执笔深宵寒似铁。"}