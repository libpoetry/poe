{"id":"1233777","title":"风火径有警纡道陟崇而行","dynasty":"元","author":"黎伯元","text":"叱驭上险巇，披葺入菑翳。向来轻车路，豺虎有吞噬。王事何能安，劳形心孔悸。前登崖壁峻，下陟石路细。羸马付仆夫，蹉跌忧困弊。蛇蟠尚回转，猱度姑少憩。梯凳迹暂离，荆棘牵衣袂。出山见樵牧，相见如相慰。及兹履康庄，巅崖悯劳瘁。平山方寸地，坦坦无拘系。艰难有时遭，浇漓嗟季世。人心甚太行，所遇尤可畏。念此夜达晨，归田宜早计。"}