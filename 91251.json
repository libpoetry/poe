{"id":"91251","title":"麻姑山·仙都朝百灵","dynasty":"南北朝","author":"朱京","text":"仙都朝百灵，奇绝众峰冠。朝随五马游，万里卷云幔。春阳散地脉，指顾群阴泮。刻玉露巉岩，严严色足惮。怪木走狞虬，老藤连朽贯。峰势忽骞腾，天马脱修绊。飞流三百尺，余沫拂霄汉。空谷隐晴雷，聒耳笑语乱。所愿化日长，谁忧斧柯烂。况复值此时，桃竹分相半。乘兴事幽寻，顿觉神还观。信步忘险易，履袜遭污漫。恣观融结巧，疑费阴阳炭。暝色生四垂，孤烟起樵爨。千骑去如飞，夕阳人影散。"}