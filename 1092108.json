{"id":"1092108","title":"游东安五峰阁凛然亭","dynasty":"宋","author":"程洵","text":"穹林拥精庐，奇石林端起。玲珑蛟兔穴，编缀东方齿。峨峨倚高寒，落落负壮伟。何人昔好事，诛薙发天閟。杰阁冠其颠，幽亭踞其趾。五峰天际来，纵臾供燕几。吾闻零陵郡，地蕴清淑气。法当产瑰奇，钟秀乃在此。何当蜡吾屐，尽揽入胸次。融成九华诗，写作菱溪记。却笑奇章公，班班刻名字。"}