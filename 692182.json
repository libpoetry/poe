{"id":"692182","title":"送西域丁鹤年兵后还武昌省亲墓","dynasty":"明","author":"来复","text":"寇乱移家去鄂城，白头重到影竛竮。田归东里新编甲，墓指西人旧姓丁。樵牧不侵经世变，松楸无祭泣山灵。野棠花落啼鹃急，一酌椒浆老泪零。燕云何处是并州，赤壁矶头问去舟。海阔山长羁旅梦，天荒地老死生愁。他乡寒食身千里，故陇斜阳土一抔。为语东归华表鹤，英雄馀骨几人收？"}