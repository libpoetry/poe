{"id":"692917","title":"示侄休四首","dynasty":"明","author":"杨爵","text":"旅舍空时家又空，秦关燕塞路难通。吾儿莫道饥寒苦，君子原来亦固穷。门掩隙尘客舍空，寂寥人久在圜中。但愿圣明恤狂直，尔曹与我再相逢。昔年送我古祠中，儿向西行我向东。此日音容如万里，各将一念叩苍穹。缧绁两年骨肉离，幽圜客舍日相悲。尔曹知命须宽慰，世道艰危古有之。"}