{"id":"780208","title":"沁园春 闰七夕和潘红茶方伯同年韵","dynasty":"清","author":"叶绍本","text":"屈指前期，蓂荚刚周，欣逢此宵。是钱偿营室，添来良夜，波浅银汉，退去秋潮。驾鹊车娴，骖鸾路熟，渡口相携不用招。欢情永，胜寻常仙侣，信爽蓝桥。沈云犹认菰漂，笑再入、花源路未遥。任凭肩语密，画栏重倚，低鬟巧乞，粉本频描。衣曝才经，针穿依旧，健句何人快举飘。风光好，看桐圭新茁，金井凉浇。"}