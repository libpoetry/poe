{"id":"275891","title":"金缕曲·壬戍暮春送湘芷大弟玉田读书","dynasty":"清代","author":"李佩金","text":"追忆儿时事。在书窗、同心砚席，十三年纪。读瘦红釭莲漏涩，月坠凉烟似水。只馀得、而今憔悴。潦草诗词终是累，总无端、历尽悲和喜。歌芍药，将离矣。残香支梦萦愁细。话连宵、虽然小别，也多离味。飞羽年华须自惜，莫把光阴轻弃。更一语、叮咛须记。亲为春风频失意，博庭欢、望尔成名慰。止不住，盈盈泪。"}