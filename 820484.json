{"id":"820484","title":"八声甘州    黄妃塔中，藏经凡八万四千卷，多成灰末。予收得稍完者数卷，以他卷残字补之，自作《补经园》","dynasty":"清末近现代初","author":"陈曾寿","text":"剔残砖秋雨逗苔斑，寒灰拨经香。启素缣密裹，零僧剩佛，字字琳琅。试与殷勤补缀，化蝶半飞扬。百纳家风旧，功抵娲皇。堪叹人天漏果，竟酬忠恩宴，轻送君王。有冬青遗恨，一例感兴亡。问世尊、真如解脱，甚当年、悲泪海潮凉。空输与，麻沙书客，持伴灯窗。"}