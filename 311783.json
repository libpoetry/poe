{"id":"311783","title":"水龙吟·民国廿九年冬别皖七临中诸同学","dynasty":"现代","author":"刘凤梧","text":"半年翰墨生涯，凄风苦雨声中过。客怀难遣，新愁又起，伤心还我。雪色盈山。霜华照槛，归思无那。怅催人羌笛，饯行绿蚁，安排在，木兰舸。还记初来淮左。看芙蓉、嫣红千朵。绿波深处，而今何有，夕阳烟锁。落木声凄，抚弦韵苦，不听犹可！怕归鸿月夜，阑干有泪，向西风堕。"}