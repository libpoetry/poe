{"id":"761328","title":"水龙吟  癸丑除夕","dynasty":"清","author":"蒋春霖","text":"一年似梦光阴，匆匆战鼓声中过。旧愁才剪，新愁又起，伤心还我。冻雨连山，江烽照晚，归思无那。任春盘堆玉，邀人腊酒，浑不耐、通宵坐。还记敲冰官舸。闹蛾儿、扬州灯火。旧游嬉处，而今何在，城闉空锁。小市春声，深门笑语，不听犹可。怕天涯忆著，梅花有泪，向东风堕。"}