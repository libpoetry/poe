{"id":"692882","title":"遣偲男归秦","dynasty":"明","author":"杨爵","text":"一简归音到狱中，令吾方寸日忧忡。感悲泪滴胸前湿，骨肉情关身上恫。万里云山形眇眇，几年天道鉴懵懵。遭逢至此须安命，总是艰难未有终。闻汝临归血泪流，苦情都入我心头。本为世道千年虑，适到家门百口忧。幽地北风留父久，远山寒雨重儿愁。圣朝不易朱云槛，终许残生遂首丘。"}