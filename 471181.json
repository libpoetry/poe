{"id":"471181","title":"还自庐州呈孟祥用卿三首 其二","dynasty":"明","author":"娄坚","text":"湖水缩犹悍，江势高更危。舟师晨济江，蹴浪殊险巇。如溯八节滩，咫尺不得离。日出杳霭中，风定乃少夷。朝过博望山，暮宿瓜步湄。计程到江南，看云慰我思。归心长淹泊，卧听江流澌。吾生如老妪，少即闭深闺。亦思来长风，年往气渐衰。量己颇已审，通人勿见嗤。"}