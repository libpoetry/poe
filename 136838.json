{"id":"136838","title":"题诸葛绣香园","dynasty":"宋代","author":"白玉蟾","text":"碧桃枝上东风转，一点阳和开柳眼。何人收拾罗浮香，藏在此园天不管。每岁东君召勾芒，玉壶淡淡晴烟暖。佳人有恨嫌花迟，王孙不来空草偃。南阳公子笔下诗，先遣一番风雨趱。底事莺啼似骂春，山川失色花神赧。浅碧牡丹呈一枝，嫩红艾药开数本。小池水脉涨春波，古洞烧痕铺翠巘。寒泉漱玉夺琴声，旧竹移阴侵酒盏。如人画出香锦图，任与白云自舒卷。海棠落池春闭门，杜鹃声断蜂蝶懒。秧针刺水盈南亩，老桑脱树蚕方茧。其他苑囿皆春归，酒酹花魂不可挽。此园春色无增损，主人不肯扃池馆。荷花吐出十丈红，芹秀泥融燕空卵。茉莉避席方夏阑，芙蓉弹冠已秋晚。面兰琢句诗清新，宾菊开樽意萧散。彤桂风中金屑飞，早梅雪里璚香远。晓来泣烟枝上猿，夜静吠月花间犬。壶中景富人荣华，身外天寒苦日短。醉后焚香厌濁醪，诗成入口胜金脔。水晶帘捲翡翠屏，何必蓬莱和阆苑。诸郎青衿辈侃侃，一觞一咏心燕衎。红袖佯醉倚莆萄，白丁不敢蹑苔藓。诗翁一字轻华衮，南来见此亦希罕。主人青眸终日阮，会将此诗刊翠琬。"}