{"id":"1236462","title":"越上宝林寺八咏 飞来山","dynasty":"元","author":"陈樵","text":"宝林从何来，飞空锡同住。天风吹海涛，常恐复飞去。浮图成再世，嶪岌高入云。妙应人天果，铃音上界闻。岩穴如深井，滋润通海脉。灵鳗久蜿蜒，岁事时有获。应真曾卓锡，百尺井泉深。汲取天人供，泓澄印佛心。河凉大布衲，七帝师道德。流传五百年，未灭针线迹。铁钵生古色，曾经饭胡麻。黄龙此降伏，更长碧莲花。禅宫庭宇静，深翠万竿竹。忽悟瓦砾声，香严道机熟。轩楹越中秀，轩窗四面山。红尘飞不到，长共白云閒。"}