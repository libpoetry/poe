{"id":"951054","title":"赤壁","dynasty":"宋","author":"岳珂","text":"周郎二十四年少，盖世功名随一燎。亲提三万走曹瞒，不以敌勍恨兵少。豫州失匕已胆折，一日目明惊二妙。最怜黄盖不知名，吏士相从倚营啸。阿奴火攻本无策，破竹自繇人不料。贪降纳侮理固宜，泥淖华容几尽剿。古来行师有绝地，毋乃重诒千古笑。镞湛纵是差可认，鼎峙讵关谋所召。二乔春锁何足言，从此天光遂分耀。我闻汉贼久染指，奋毒摇牙噬江表。八荒囊括岂复遗，一蹙吴宫已为沼。当时乘胜下部骑，考地当居楚南徼。蒙冲逆斗须上流，揖寇那容越津要。武昌霸基跬步耳，肯使国畿纷戟旐。坡仙访古特寓意，横槊雄姿谁与吊。故将异地眩疑辞，政恐因讹启讥诮。沧浪六月卷晴雪，历历江山人物眇。崩空乱石今几存，仿佛栖巢尚惊鸟。夜深刁斗声四发，星斗满空群籁悄。便须唤起紫绮裘，孤鹤南天楚江晓。"}