{"id":"1128044","title":"惜别五首","dynasty":"宋","author":"程公许","text":"里社婆婆五六年，戍瓜催促上舲船。官情得似交情好，去意其如别意牵。方舟追送愧情亲，水宿风餐两日程。攲枕清滩醒醉梦，此中强半是离声。忧患磨人鬓易皤，近来更觉别情难。霜筠雪柏图坚耐，愿保贞心共岁寒。酒莫多斟且缓觞，停舟沙步更徜徉。清江后夜长相忆，剩撚梅花诉断肠。珠树森森秀阮林，高堂有母各欢心。兰陔娱养时多暇，勿遣平安阙嗣音。"}