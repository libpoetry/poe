{"id":"1104816","title":"书怀","dynasty":"宋","author":"卫博","text":"一剑西来又蒯缑，空馀逸气凛横秋。羁情正类南飞鹊，生事浑随万里鸥。岁晚已惊霜入屦，夜寒唯有月当楼。四方八表男儿志，留滞江干恐白头。万里江山一褐裘，十年踪迹并萍浮。囷禾谁展周郎指，负米长怀季路忧。书剑未酬平昔志，水云空结异乡愁。悠悠万事书空足，独立西风自点头。"}