{"id":"1123117","title":"和和靖八梅","dynasty":"宋","author":"胡铨","text":"暗里寻香自不迷，照空焉用夜燃脐。欲危疏朵风吹老，太瘦长条雨飐低。孤艳几时同把盏，野香犹记助看题。唐人未识高标在，浪自纷纷说李蹊。缟裙练帨照钗荆，霜竹寒松秀色并。八咏格高凌太白，千林地迥切西清。著枝有味知深意，攲屋无言似薄情。日暮水边空怅望，浑如湘浦见皇英。当年曾见凤城头，入骨贪看兴未休。小摘欲论千种恨，微吟还唤一番愁。每嫌俗物薰心醉，长愿清馨满世留。秾李倚风梨带雨，比方应合面骍羞。"}