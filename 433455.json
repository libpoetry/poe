{"id":"433455","title":"辛未清明重至旸台探杏历大觉消债秀峰诸寺得四绝句","dynasty":"近现代","author":"黄浚","text":"青山似识看花人，为障风沙勒好春。一色锦屏三十里，先生未信是长贫。一院花光旧有诗，赏音词客逝多时。九仙山下辛夷雪，溅泪还应忆故枝。遗迹金仙话大辽，潭身松臂对嶕峣。披榛漫笑舆夫绐，正为中年试脚腰。劈取阴崖贮一庵，踰垣狂客诧幽探。由来灵窟真如砺，避世何须问北南。"}