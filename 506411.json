{"id":"506411","title":"临高台","dynasty":"明","author":"王洪","text":"今日不乐，登彼高台。吹竹弹丝，与君徘徊。发我浩歌，酌我金罍。顾望四山，郁何崔嵬。人生若寄，多忧何为。岁月既遒，曾不我迟。皎皎明月，泥沙蔽之。灵蜦云飞，蝍且制之。织女在室，不秉机杼。惟星有鳖，不可以釜。黄鹄一举，戾于云衢。啁啁鸒斯，哂之枋榆。莫高匪山，莫深匪海。玄穹为幕，长河为带。招彼黄鹄，俾为君驾。君坐而驰，我以为御。超厥泰邃，历天而游。逍遥无为，以永千秋。"}