{"id":"755221","title":"荔支香新歌曲","dynasty":"清","author":"锁瑞芝","text":"海棠初醒华清睡，锦伞长生供游戏。《荔支香》里按新声，风流争说唐皇事。唐皇旧事说难详，别院离宫乐未央。閒却翠钗空贮盒，抛残红豆欲盈箱。金盘颗颗呈佳果，雪质冰肌看磊砢。玉儿娇韵两无双，剥鲜笑卷珠帘坐。梨园子弟试轻喉，一幅绫绡十斛愁。唱到生辰新制曲，六宫无语尽低头。人生悲与欢相续，左车动摇病已伏。芳树移来南国轻，凉风吹到西头促。《霓裳羽衣》舞且歌，封事飞传唤奈何。恨杀李、杨双相国，君王妃子别愁多。渔阳鼙鼓纷纭起，珠沈玉碎梨花死。黄泉碧落两茫茫，空传名字留仙史。吁嗟乎！侧生当日翠眉开，扰扰红尘吊马嵬。关内六军陪辇去，岭南一骑捧盘来。"}