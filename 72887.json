{"id":"72887","title":"瑞鹤仙·玉峰时暂歇","dynasty":"元代","author":"长筌子","text":"玉峰时暂歇，觉风入琼林，倍增真悦。烦蒸顿消灭。扫尘埃四海，廓然施设。八方静洁。布一味、清凉妙绝。这些儿冷淡生涯，等闲未曾轻泄。奇别。萧萧昼夜，飒飒乾坤，几人能瞥。随机应辙。寻知友，伴明月。绕群芳结秀，响报声闻，动用阴阳正诀。待浮生，吹散迷云，凭时细说。"}