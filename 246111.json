{"id":"246111","title":"莼师来沪陆师军师招饮百乐门饭店会者天吴俞风晚发初覆眉诸师分韵得柳字","dynasty":"现代","author":"王引","text":"队鱼群衔尾，阵雁众随首。忆昔滞孤飞，燕赵学屠狗。歧黄不活国，夜读椽风吼。一朝市廛变，奋身逐潮走。南北陶朱徒，书遗十八九。抚髀笑轻肥，劳心纷骇朽。十年几沧桑，凭栏空袖手。天地留莲社，如力引万有。如山陵之脉，如星辰之斗。道峙渊岳重，辞砺膏锋口。嗟我结在舌，末座叨陪酒。愿言附骥足，鱼雁求群偶。迩来岁在闰，黄杨厄身守。春申闻莼师，芳信叩户牖。七星忽在座，眉色动春柳。师作翻水成，我诗樗枥丑。因用寄貂续，卬实须我友。"}