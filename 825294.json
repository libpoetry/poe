{"id":"825294","title":"几道见和留髭诗易韵答之","dynasty":"清末近现代初","author":"郑孝胥","text":"华风不喜须，所见等妇孺。云何作官人，威仪必先具。西俗老去髯，颔雪意若恶。陶斋每见嘲，还童殊可慕。今年毛绕涿，颜鬓不容驻。汉廷方用少，我意难诡遇。唯堪助苦吟，撚断亦风趣。严侯早相许，爱重及迟暮。相看虽未衰，玉貌殆非故。寻芳更载酒，春至勿自误。窥君珠饰帽，绝叹美无度。"}