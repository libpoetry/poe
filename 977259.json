{"id":"977259","title":"漳州别王仲言秘书","dynasty":"宋","author":"徐玑","text":"百草各有种，春至不栽培。交情重故知，岂论才不才。相识十年初，再见天之涯。共饮一杯酒，粲若红颜开。人生有此乐，知复能几回。契阔几已深，矧尔病与衰。朔风从何来，吹白枝上梅。天寒日欲莫，又乃行色催。君去江水西，我归近天台。东西道路长，未可心膂摧。明朝碧云多，伫思良徘徊。"}