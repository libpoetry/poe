{"id":"807541","title":"念奴娇  棠村夫子席上咏米家灯","dynasty":"清","author":"陈维崧","text":"东风作阵，飏晶笼百盏，玲珑低亚。浅倚纱屏和笑指，此是前朝㧬画。有蝶皆飞，无花不笑，翻觉丹青假。何须周昉，搓酥滴粉描写。闻说上国楼台，东京士女，最重元宵夜。两载传柑浑寂寞，孤负月明鸳瓦。讵意今年，尚书座上，人在春灯下。升平遗事，廊边鹦鹉能话。"}