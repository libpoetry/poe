{"id":"740687","title":"建昭雁足镫","dynasty":"清","author":"王昶","text":"雁足镫一形模奇，槃径三寸高倍之。厥底暨侧镌文辞，曰汉建昭三年遗。省中考工工辅为，右丞宫令职所治。啬夫护建咸其司，博福光相名次垂。迄阳朔岁星十期，阳平继封菁土贻。后厨秘置严屏帏，长安好畤同遗规。三斤八两区毫釐，勒字毋乃镵金锥。年深世远罕缺亏，蜡茶之色兼瓜皮。名类食器实则违，大羹非可调芳兹。想当禁御鼍更迟，宦官谒者相提携。然以朱火沃以脂，金釭衔璧明彤闱。酣歌恒舞千蛾眉，拥髻讵照长门悲。渭陵多艺几文思，洞箫琴瑟工娱嬉。掖庭待诏归荒陲，新室文母本翠妫。绛缘诸子意稍怡，丙殿甲观森逶迤。画堂幸毓天人姿，外家恩泽数不赀。十侯五将雄宗支，将军司马尤崔魏。当时赐出群愕眙，黄雾四塞遮炎曦。岂顾星茀昭乾维，稽古冶氏精炉锤。攻金尚象侔工垂，取诸鸟兽靡弗宜。殿名凤皇绘参差，观号鳷鹊图垂义。虎圈鹿馆兼龙池，飞廉属玉萦罘罳。兹仿阳鸟凌秋飔，乃写一足如灵夔。雪爪宛作鳞之而，蹼属相著愁翻飞。独鲜翁杂增光辉，当年雕刻诚何其。射鸿台烬芜余基，或留踪迹存依稀。或因属国老牧羝，端藉帛书詟蛮夷。抑时水患方渺瀰，取象中泽多疮痍。昔贤寓意深然疑，上林荣宫恐已隳。首山蒲阪渺莫追，甘泉林华见亦希。今幸获此珍珣琪，往客红桥岁指寅。玲珑仙馆花芬菲，宾从动色来揄搋。定窑一碗荧荧晖，樊榭杰句人交推。痛饮竟倒千留犁，廿年如梦欣重持。生平嗜古怀轩义，王子饮鼎高奴鼒。伯戋颒盘季姬匜，木父已卣单从彝。饕餮花甗蝉纹卮，法物沦落艰寻窥。西京古制良足私，书法矧复参高斯。六十一字陈珠玑，似篆似隶盘蛟螭。斑斑古质无邪欹，李菊丁缓何能几。望古遥集生嗟咨，九篇墨沈争淋漓。继声援笔成此词，一物差可觇兴衰。灶声紫色火德移，宁忆朱雁登歌时。"}