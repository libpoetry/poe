{"id":"693125","title":"子陵独钓图二首","dynasty":"明","author":"沈周","text":"霜落江清木叶空，丹青有像是非中。羊皮不耻见天子，凤德何曾属画工。千古超然此翁迹，一衾聊耳故人风。能来能去形骸外，私莫容窥道自公。一宵展足便江湖，能去能容两不孤。天子教人知友道，先生立节为贪夫。钓丝袅袅其风在，物色寥寥此貌无。附义怀仁言已尽，菜乎使者亦何愚。"}