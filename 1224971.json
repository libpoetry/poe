{"id":"1224971","title":"河决","dynasty":"元","author":"贡师泰","text":"去年黄河决，高陆为平川。今年黄河决，长堤没深渊。浊浪近翻雪，洪涛远舂天。滔滔浑疆界，浩浩襄市廛。初疑沧海变，久若银汉连。怒声恣砰磕，悍气仍洄漩。毒雾饱鱼腹，腥风喷龙涎。鼋鼍出滚滚，雁凫下翩翩。人哭菰蒲里，舟行桑柘颠。岂惟屋庐毁，所伤坟墓穿。丁男望北走，老稚向南迁。县官出巡防，小吏争弄权。社长夜打门，里正朝率钱。鸠工具畚锸，排户加笞鞭。分程杵登登，会聚鼓阗阗。虽云免覆溺，谁复解倒悬。瀰漫势稍降，膏血日已朘。流离望安集，荒原走疲瘨。孤还尚零丁，旅至才属联。园池非故态，邻里多可怜。贫家租旧地，富室买新田。颓垣吠黄犬，破屋鸣乌犍。秋耕且未得，夏麦何由全。窗泥冷窥风，灶土湿生烟。顷筐摘馀穗，小艇收枯莲。卖嫌鸡鸭瘦，食厌鱼虾鲜。榆膏绿皮滑，莼菹紫芽圆。乍见情多感，久任心少便。金堤塞已溃，淇园竹为楗。玉璧沈白马，冠盖相后先。舜禹事疏凿，汉唐劳委填。瓠子空作歌，宝鼎徒纪年。昨闻山东饥，斗米直十千。即今江南旱，骨肉皆弃捐。仓廪岂不实，赈贷犹迍邅。恐是廊庙远，不闻道路传。恐是天听高，致使雨露偏。小臣思覆载，百念倍忧煎。踌蹰惨莫发，愤结何由宣。作诗备采择，孰敢希陶甄。平成谅有在，更献河清篇。"}