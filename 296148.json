{"id":"296148","title":"九日石遗先生约游天宁寺余以事后至独成一诗","dynasty":"现代","author":"梁鸿志","text":"中年哀乐各有在，佳节何尝与人事。登山临水送将归，强借春秋供感慨。平生乘兴百不挠，少日心情略能记。朱颜渐与明镜辞，孤往人间定何世。长安客话今五载，白日堂堂不相贷。宵来风雨乍满城，失喜朝暾破秋睡。出游寒食已陈迹，到手重阳那容弃。伤高怀远要有托，便历城西访隋寺。避俗逢僧殊可悯，入门看塔谁能会。塔铃不作近时语，途人那解西来意。迩来赴事常苦迟，要似疲癃难起废。谁知槐市石遗翁，早挈秋光归马背。"}