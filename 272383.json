{"id":"272383","title":"金缕曲·五色蓬莱路","dynasty":"清代","author":"吴藻","text":"五色蓬莱路。似收将、乾坤清气，淩云词赋。太史登台书节物，曾记官阶级数。图画里、非烟非雾。茅屋半间容小隐，好林泉、几朵飞来补。放一片，月华吐。年时见说霓旌驻。望乡关、迢迢亲舍，正伤心处。万个修篁凉翠拥，绝胜千山红树。问舒卷、行藏谁主。却趁天风眠更起，最高峰、商略为霖雨。间不得，又吹去。"}