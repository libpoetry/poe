{"id":"798114","title":"宝鼎现  甲辰元夕后一日次康伯可韵","dynasty":"清","author":"陈维崧","text":"星桥未琐，火树仍放，风光清绮。浑不散、游童白马，杂沓笙箫阗宝砌。香奁畔、又夜情思整，笑看兰缸结蕊。渐耿耿、金波万顷，一派天街似水。昨夜孤负无眠意。枉费尽、描朱刷翠。问天上、素娥因甚，杳若秦楼嬴女吹。倚桂树、盼广寒车骑。无质雾迷三里，元宵夜、一钩残月，仄在碧云堆里。幸值今宵，重轮现、泰阶重履。只邹枚渐老，何日宸游陪侍。趁良夜、向春城醉。醉语如花伎。叹光景、好处难圆，月也与人无二。"}