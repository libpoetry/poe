{"id":"1163915","title":"相和歌辞 怨歌行","dynasty":"唐","author":"吴少微","text":"城南有怨妇，含怨倚兰丛。自谓二八时，歌舞入汉宫。皇恩弄幸玉堂中。绿陌黄花催夜酒，锦衣罗袂逐春风。建章西宫焕若神，燕赵美女二千人。君王厌德不忘新，况群艳冶纷来陈。是时别君不再见，三十三春长信殿。长信重门昼掩关，清房晓帐幽且闲。绮窗虫网氛尘色，文轩莺对桃李颜。天王贵宫不贮老，浩然泪陨今来还。自怜转晚暮，试逐佳游芳草路。小腰丽女夺人奇，金鞍少年曾不顾。归来谁为夫。请谢西家妇，莫辞先醉解罗襦。"}