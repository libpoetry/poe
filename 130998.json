{"id":"130998","title":"二月十五日酴醾洞醉中","dynasty":"宋代","author":"陈著","text":"木香架下春未饶，累累丛蕤方弄娇。含香不吐有时发，只须十日晴光牢。满腔酝藉固有在，花心雅欲投金焦。逐时消遣老者事，颇与酒兴无花妖。不妨掇缬细咀嚼，与知味者相招邀。而况逢迎骨肉亲，酒无清浊和粕浇。百年此乐能几日，今日何日何花朝。谁知醉无以将还自愧，终不如独醒君子赋离骚。"}