{"id":"477107","title":"赠李将军征南十八韵","dynasty":"明","author":"孙一元","text":"上将元知敌，全军用伐谋。折冲临远服，仗钺下南州。天末黄云暗，海门落日愁。朱帆开远浪，画角起中洲。号令三军肃，妖氛指日收。千山迎剑气，万里拥蛇矛。风急闻哀雁，波翻骇伏虬。舟人歌小海，幕客尽轻裘。羽檄飞前渡，艨冲据上流。候晴占雉尾，厌气射旄头。马援收诸洞，留侯用一筹。惊鳞还自溃，穷兽欲何投。杀势奔封豕，威声走怒彪。潜兵分部伍，归路扼咽喉。尚诈终防变，乞降更莫留。直须临獠穴，尽拟破蛮酋。俘献君门喜，凯还道路讴。将军列茅土，四海仰皇猷。"}