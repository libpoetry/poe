{"id":"491621","title":"题刘孟文云林图","dynasty":"明","author":"刘崧","text":"泄泄野服，峨峨云冠。飘然而往，安可呼我欲致之青云端。青云忽其渺绵，行深林兮望秋天。抚瑶琴以叹息，拾春兰之紫鲜。嗟哉若人志鸿鹄，伊谁写之在空谷。向来腰间两龙剑，至今光截蓝田玉。昨朝遇我城西曲，纵饮流霞动千斛。醉歌李白董糟丘，三日惊风撼其屋。我行驾鹿车，南游访名山。绝顶见长松，世人安可攀。水东天姥青孱颜，遥见洞岩烟雾间。春风为报桃花发，与子其中叩石关。"}