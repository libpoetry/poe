{"id":"684894","title":"安化山行二首","dynasty":"明","author":"王钝","text":"万山高处雨声寒，倦客天涯兴已阑。地隔湖湘书故远，云连巴蜀道应难。曾悲夜月青衫湿，又怯秋风白苧单。松菊成荒归未得，病躯深悔误儒冠。山行苦厌路横斜，历遍湖湘未到家。雨脚傍人云碍马，树根成磴地蟠蛇。老添鬓发茎茎雪，秋染枫林树树霞。陟屺望来空泪眼，雁书何日到天涯。"}