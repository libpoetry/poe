{"id":"1107591","title":"府中即事","dynasty":"宋","author":"叶梦得","text":"稍喜胡尘欲渐清，离宫双阙照层城。不惊巷陌铜驼没，自愧儿童竹马迎。衰谢讵堪仍簿领，病慵久已废杯行。三山不动潮头过，汹汹江流自不平。行歌坐啸往来频，俯仰之间迹已陈。可是犹思建邺水，却应喜近洛阳尘。十年遍阅三行阙，四海奔驰一老臣。未有夷吾在江左，柴车空换两朱轮。"}