{"id":"260628","title":"送麻徵君知几","dynasty":"金朝","author":"赵秉文","text":"丹山五色凤，一举眇天隅。文采瑞圣世，不为竹与梧。渥洼汗血种，逸气淩九区。可见不可絷，白璧谁敢沽。夫君号神童，七岁能草书。二十上词赋，下笔淩紫虚。三十富经学，两魁天下儒。蛾眉众女嫉，反畏知名誉。一朝相舍去，愿以道自娱。闲观养性书，洞究先天图。姓字闻天朝，相公借吹嘘。从容拜恩命，移疾还里闾。诸公惜其去，乞留侍玉除。掉头不肯住，一饭吾岂无。君看泽中雉，饮啄良自如。一旦畜樊中，意气惨不舒。又如田间牛，腾掷适有馀。被之以文绣，顾影反踟蹰。君恩岂不重，力疾须人扶。旁观信美矣，违已非病欤。不如本无累，还我田园居。喜君节独高，知君功名疏。可以激颓俗，可以励贪夫。异时高士传，名与西山俱。"}