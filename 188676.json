{"id":"188676","title":"次韵廉夫登沮微亭","dynasty":"宋代","author":"傅察","text":"蜗舍不容膝，烦歊局寝兴。岂惟倦束带，絺绤犹云憎。清微跨城角，窣兀疑疑冰。深池暮黯黯，远岫朝棱棱。往岁与申子，宾朋日云蒸。遂令栋宇陋，顾眄流名称。先生今诗伯，气欲青云凌。锵然出佳句，椒兰布畦塍。邀我避暑游，意重愧难胜。何当酌沆瀣，神明自清澄，嗟彼浮名者，此亭岂易升。踟蹰恐后时，摄衣请先登。"}