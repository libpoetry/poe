{"id":"690936","title":"戏咏荔枝盘词","dynasty":"明","author":"李之世","text":"天然幻出有岩峦，面面看时几许宽。九曲武夷穿未过，请君来咽荔枝盘。饼饵那堪易荔枝，坡翁怪石未为奇。绛房冰粒无人嚼，施与庐山老衲师。千峰流出玉浆寒，勾漏真人此炼丹。火枣交梨浑俗品，一盘擎出荔枝丸。树里丛丛荔子湾，石桥流水雪潺潺。江南六月榕荫道，谱入襄阳作砚山。"}