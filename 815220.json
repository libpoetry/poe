{"id":"815220","title":"胡子莹同赵艮甫过访金山艮甫有诗见赠次韵","dynasty":"清","author":"祖观","text":"我爱浮玉山，秀出赡部洲。萧然寄瓶钵，转瞬夏已休。滔滔大江水，日夜东向流。潮来塔影动，孤根势欲浮。故人白下归，暂聚忘宿忧。浮生旦宅中，出没等海沤。一器集蚊蚋，六窗唤猕猴。此身不自有，微名复何求。江楼过鸿雁，起看天地秋。纷纷孝廉船，出外帆初收。赵君不羁士，词坛推宿学。胡子旷代才，妙语超等觉。嗟予如钝金，久已退芒角。面壁楞伽台，龛经注梵轴。岂能绝形累，聊以洗心浊。悠悠身后名，腐甘同草木。良朋聚首难，欢谐谢拘束。邈哉独鹤声，安用候虫续。挥手问归程，离愁满林麓。江天万里秋，孤舟何处宿。"}