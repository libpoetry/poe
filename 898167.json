{"id":"898167","title":"寓陈杂诗十首 其一","dynasty":"宋","author":"张耒","text":"传舍不可久，束装投新居。新居亦苟完，佳木颇扶疏。洒扫寻丈地，琴书遣朝晡。风云中夜变，大雨如决渠。落点若强箭，穿我老屋涂。中夜起明烛，移床护吾雏。传闻北城隅，老弱堤上庐。官吏操畚锸，纷纷役千夫。蚁漏或一决，城闉变江湖。吾衰也久矣，岂复惮为鱼。"}