{"id":"924648","title":"过龟山","dynasty":"宋","author":"苏辙","text":"再涉长淮水，惊呼十四年。龟山老僧在，相见一茫然。僧老不自知，我老私自怜。驱驰定何获，少壮空已捐。掉头不见答，笑指岸下船。人生何足云，陵谷自变迁。当年此山下，莫测千仞渊。渊中械神物，自昔尧禹传。帆樯避石壁，风雨随香烟。尔来放冬汴，冷沙涨成田。褰裳六月渡，中流一带牵。俯首见砂砾，群渔捕鲂鳣。父老但惊叹，此理未易原。何况七尺躯，不为物所旋。众形要同尽，独有无生全。百年争夺中，扰扰谁相贤。"}