{"id":"701455","title":"醉翁亭古梅席上口占","dynasty":"明","author":"黄廷用","text":"昨宵枕上听风雨，秪恐纷披花欲残。晓起寻芳来涧外，依然玉树两相欢。当轩酌酒酹花神，愿得年年对此辰。莫就开时看早暮，枝南枝北总芳春。江南二月疑飞雪，香韵因风知是梅。索笑檐前清不极，芳春端占百芯开。春台偃蹇数朝枝，风雪几侵冰玉姿。向晚不知何处笛，一声忽动故园思。纵是虎头尽不成，龙麟盘郁数枝横。更斟雪酒孤芳共，东望海云片月生。南谁谁植罗浮树，一问山僧不记年。若使醉翁曾醉此，今人遮莫更留连。如何苦入诗人兴，错比名花雪共春。况复枝头能结子，偏于日里长芳神。夕照鹤癯花共瘦，欹斜妖娆不胜寒。洛阳共道花如绣，亦在春深此后看。绛蒂黄中香气浮，花开五数恊中畴。君王若喜调商鼎，移向上林玉槛头。徙倚高枝凌短鬓，摘来杯里注春愁。也知一别扬州去，他日相思洛水头。"}