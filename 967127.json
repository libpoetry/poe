{"id":"967127","title":"题武昌郑判官直节亭","dynasty":"宋","author":"贺铸","text":"开亭榜直节，宠尔青琅玕。岁晚傲霜雪，不同天下寒。挺立百丈夫，被之古衣冠。春华白粉泽，正色莫敢干。越客与登览，微吟复长叹。六鳌方抃戏，云海翻狂澜。傥逢龙伯公，何惮剪一竿。岐山鸣凤雏，久刷五色翰。何以慰朝饥，美实来加餐。高材陋时用，自持良独难。不愿裁乐管，伶伦非古官。浪遭野王辈，三弄为人欢。愿制杀青简，灿然漆与丹。褒贬约鲁史，终古垂不刊。顾此托根地，辱哉久泥蟠。"}