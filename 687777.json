{"id":"687777","title":"静观亭和南川","dynasty":"明","author":"庄昶","text":"人间安乐果谁窝，小占当湖十顷莎。亭子青天真自在，道人言句亦平和。尽堪今古无穷否，老奈鸢鱼一笑何。再拜我来还许竟，满湖明月到深坡。池亭一坐一成诗，颇觉风光与醉宜。小弄烟霞虽此兴，尽贪花鸟亦吾私。将谁点也真堪与，前我濂溪笑亦知。多谢风花同与醉，老狂何敢望林沂。"}