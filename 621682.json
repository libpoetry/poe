{"id":"621682","title":"寒雁","dynasty":"明","author":"郭之奇","text":"夕氲穷天蔽，寒雁纵声高。肃阵恐风乱，喈喈觅其曹。闻汝伊何适，飘疾复咿嘈。岂同岁暮悲，寥唳共呼号。回翔若语我，閒愁不相捞。天地同化尽，岁月自徂滔。云外无缯缴，空中远尘嚣。严霜可濯羽，飞霞可泽毛。但使性能悦，胡为心独劳。翛然辞我去，恍惚声闻皋。感此俯而思，诸怀悉屏韬。始知天渊内，飞跃有馀豪。劳生人自戚，忘机物自陶。何日乘风举，广漠恣翔翱。"}