{"id":"437158","title":"重午游冠山寺","dynasty":"金","author":"赵秉文","text":"南风摇百草，吹我游山樊。青山映华发，似我头上冠。长松五月窗户閟，终古不散苍云寒。步出乔木杪，俯视林下鞍。飞亭枕爽垲，更觉天宇宽。凭高送远开心颜，白云青嶂非人间。深林冥冥白日暮，飞鸟裔裔长空闲。夕阳万里开野色，晋赵形势空河山。时清老守容痴顽，临风把酒遗巾纶。明朝却望题诗处，城楼惟见烟中竿。"}