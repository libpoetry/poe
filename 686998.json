{"id":"686998","title":"赠别屈悠然归豫章二首","dynasty":"明","author":"刘崧","text":"云松轩馆净林扉，十日寻幽且未归。坐对清秋桑落酒，行褰高树薜萝衣。石栏度曲凉风动，竹屋吹灯夕漏微。自是使君能好客，故人何事苦相违。山堠鸡鸣出翠烟，苍苍北斗县楼边。一年为客岁将暮，此日别君殊可怜。数里枫林过驿路，谁家橘柚照归船。綵衣蓉褥看多喜，坐想江云乱管弦。"}