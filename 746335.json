{"id":"746335","title":"宋瓷箫歌","dynasty":"清","author":"邵堂","text":"未央瓦甒缺不全，隗嚣宫碗霾寒烟。?珑陶器出天水，绣匣珠襦话惘然。刻箫以玉亦以铁，范土抟沙妙逾绝。一枝直干遏行云，十指春寒弄晴雪。图画清明记上河，樊楼镫火夜阑多。参差织手当窗奏，窈窕娇喉背镜歌。牟驼冈下烽烟逼，从此箫身陷榛棘。一曲残山剩水声，千龄雨过天青色。惜不招邀汪水云，金台秋老话斜曛。长携雪窖冰天坐，如响青嵩碧洛闻。花瓷昔制陶人手，遗事宣和未曾有。青城应唱念家山，紫玉曾吹《折杨柳》。野火寒郊万劫灰，山河破碎剩箫材。官哥柴汝知何似，筝笛笙簧倍可哀。红愁碧恨春无主，月冷陶丘蚀风雨。不知埏埴纪何时，此亦中原乾净土。"}