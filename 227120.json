{"id":"227120","title":"去妇辞·入得良人门","dynasty":"宋代","author":"赵汝鐩","text":"入得良人门，自誓终此身。扫室拥箕箒，进盥躬盘巾。采桑趋陇首，荐苹洁涧滨。十年尽妇道，惟恐堂前嗔。上和下睦本无，一二姑恣萋斐。浸润既深贝锦成，不弃不出谮不已。良人缱绻涕涟洏，父母之命安敢违。举头天边指缺月，暂缺须有团贺时。君不闻章台长条依旧垂，乐昌半镜还复归。"}