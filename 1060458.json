{"id":"1060458","title":"和答陈明信兼简王立之","dynasty":"宋","author":"洪朋","text":"我如东南云，风吹西北度。时不与人谋，飘转无定处。如何红尘中，欻此君子遇。高标鸢戾天，能事豹隐雾。暴谑中酒前，了不与物迕。吾尝期若人，胸次贮风露。向来赏我诗，但坐日云暮。识君已恨晚，见君又不屡。今晨眼忽开，贻我河梁句。正声久不嗣，斯文谐韶濩。吹嘘君过矣，岂不爱我故。城南逸少孙，软语可与晤。闭门谢俗子，著书无窘步。小园花气深，客醉不得去。寻盟出无舆，风沙莽回互。"}