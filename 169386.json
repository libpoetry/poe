{"id":"169386","title":"山口阻风·夕风朝未回","dynasty":"宋代","author":"陈师道","text":"夕风朝未回，来云去为雨。系舟直山口，天意遽如许。涛风两方斗，丘原莫当怒。两山为俯仰，一鸟不得度。临深负高枕，偷生宁得所。历历数过帆，当涂气如虎。快意亦适然，淹泊岂吾取。泝洄更去留，未易相尔汝。行登东山颠，壮观前未睹。九泽不满眼，五丈才一缕。兹山昔谁游，巨野传自古。菰鱼无凶年，末利犹不御。荷隩活万人，梨埒视千户。东方富丝麻，小市藏百贾。连樯自南北，行谈杂秦楚。向晚风力微，湖清鱼可数。空仓鸟乌乐，外舍窗扉语。身非天下惜，家无十金聚。欲留盗贼迫，欲去波涛怒。两者尔何从，一死吾未与。"}