{"id":"722045","title":"自韶阳南下三峡作","dynasty":"明末清初","author":"屈大均","text":"三峡浈阳峡最长，人从天上转羊肠。林中洞穴空闻响，花里烟霞亦有香。万古哀猿催泪落，一秋明月助神伤。还家未敢窥青镜，鬓有阴山一片霜。六泷三峡南中胜，渔父相将几溯洄。九曲青峰随水转，干重翠壁夹天来。泉冲栈阁时时断，花映船窗处处开。最是北禺堪啸咏，轩辕帝子有书台。"}