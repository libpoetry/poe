{"id":"811261","title":"菊花诗四律 逢菊","dynasty":"清","author":"丘逢甲","text":"平生遇合多乖忤，不为看花不出游。良友偶来三径夕，美人相见一庭秋。飞鸿故国经年别，下马荒园竟日留。笑口自开愁眼豁，西风休更送离忧。平生耻作呈身事，坐爱黄花淡不浓。何忍投人羞晚节，不妨供佛借秋容。飘零冷艳荆山璞，催送寒香古寺钟。云水半瓶花一束，梵天持取对芙蓉。平生百不偿所愿，惟爱秋英愿独偿。何以报之花九锡，谁其云者雁孤翔。黄金战罢先皇甲，紫绶勋垂岛国章。有酒自浇诗自唱，故园明日又重阳。平生不饮自天性，惟赏金英饮独多。十日壶觞秋色老，满城风雨醉颜酡。独醒漫作餐英想，相对欣逢载酒过。我自寿花花共寿，尊前来听百年歌。"}