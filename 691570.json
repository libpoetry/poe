{"id":"691570","title":"秋日卧痾西音以诗枉讯次答","dynasty":"明","author":"李流芳","text":"秋来怀抱向谁开，三径虽成任草莱。短发欲梳因病废，新诗一笑为君回。庭空始觉风生树，石润偏怜雨上苔。迟暮年光悲转促，渐看林叶变条枚。一丘安稳且徘徊，掩耳谁知蚁穴雷。已觉懒随衰共至，何妨閒与病俱来。难抛旧习惟诗句，可压新愁是酒杯。鸥鹭欲亲鸠鴳笑，行藏遮莫受人猜。"}