{"id":"434400","title":"满江红 和张文玘二首 其二","dynasty":"金末元初","author":"李俊民","text":"名利场中，愁过了、几多昏晓。试看取、江鸥远水，野麋丰草。世事浮云翻覆尽，此生造物安排了。但芒鞋竹杖任蹉跎，狂吟笑。樽有酒，同谁倒。花满径，无人埽。念红尘来往，倦如飞鸟。懒后天教闲处著，坐閒人比年时少。向太行山下觅菟裘，吾将老。"}