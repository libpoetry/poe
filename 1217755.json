{"id":"1217755","title":"避乱西涧和蔡伯玉饯别韵","dynasty":"元","author":"陈镒","text":"携家逃乱世，登君川上楼。自非宿昔心，曷肯为我谋。开轩纳远山，展席临清流。时游古仙岩，颇忆阮与刘。世路尚风尘，此地殊深幽。居然欣有托，不觉成迟留。眷眷终不怠，此意谁能酬。片言写莫既，感戴如山丘。兹焉动归兴，孟夏麦已秋。握手未忍别，碧云生晚愁。"}