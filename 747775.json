{"id":"747775","title":"同润臣仲穆至极乐寺看海棠因游万寿寺而归","dynasty":"清","author":"朱琦","text":"道人爱花如游蜂，荒杀罗绮纷为丛。国花堂中罗众艳，春寒睡起妖更慵。绮窗新拓蔽修竹，野桃一枝出小红。美人对此颇却立，妖娆自惜颜色丰。欢情易减雨气少，一半狼藉随东风。我老厌逐少年伴，钿车疾走声不通。万寿寺前有老柏，状若苍栝蟠千龙。树根怪石作人立，碑亭暗淡阴气浓。始知时艳易为悦，参天爱此冰雪容。佛阁花雨正繁会，金钱布地敲疏钟。衣香粉黛杂士女，双蝶飞近西复东。日晡驱马各归去，诗客一笑豁幽悰。呵壁书此当游记，买醉更问邻家翁。"}