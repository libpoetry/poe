{"id":"662661","title":"题沈石田游张公洞诗画","dynasty":"明","author":"石宝","text":"南楼午梦袪复生，长风掣卷双眼明。姑苏沈翁得名旧，不独画好诗更精。敷金山头片明出，张公洞口春云横。跻攀始信老益壮，貌写不遣神遗情。立当空谷虎豹栗，吟入窈幽夔魍惊。不知元气已渗泄，宛见石笋俱峥嵘。层峦绝巘触遐思，百岁几日能閒行。纵无健步斗石角，愿借地圭湔尘缨。江湖亦与廓庙等，富贵何止蝉翼轻。青山白发自夙约，今我秋霜已数茎。"}