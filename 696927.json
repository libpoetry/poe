{"id":"696927","title":"三月三日施侍御邀宴姚将军庄宅即旧名东郭草亭遗址","dynasty":"明","author":"祝允明","text":"共传修禊事，相命出郊原。花鸟何须眼，栽培亦自村。辘轳横转水，畚锸削成垣。因看劳劳者，悬知圣主恩。日影迂龙辔，春光溢凤城。绣衣乘暇出，翠幰逐空行。姑蔑金盘露，郎邪石首羹。簪缨杂巾褐，莫遣野人惊。骀荡三春好，陂陀五里遥。篇章传保傅，地主识嫖姚。壁上县瑶轸，空中度玉箫。南塘无杜句，深愧故人邀。"}