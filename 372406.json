{"id":"372406","title":"庆春宫·澄碧销云","dynasty":"清代","author":"端木埰","text":"澄碧销云，空青耀彩，一轮高揭重霄。清入虚襟，明如素抱，皎然尘念都消。静聆更漏，渐搀入，高风树梢。闲庭深伫。如水清晖，相对终宵。当年报国焦劳，臣节光明，天日同昭。帘外秋光，云边夜色，也曾看月无憀。绕阶行处，听秋蟀，瑶琴倦调。千秋如见，今月曾经，照影征袍。"}