{"id":"1174064","title":"扈从出长安应制","dynasty":"唐","author":"杜审言","text":"分野都畿列，时乘六御均。京师旧西幸，洛道此东巡。文物驱三统，声名走百神。龙旗萦漏夕，凤辇拂钩陈。抚迹地灵古，游情皇鉴新。山追散马日，水忆钓鱼人。禹食传中使，尧樽遍下臣。省方称国阜，问道识风淳。岁晚天行吉，年丰景从亲。欢娱包历代，宇宙忽疑春。"}