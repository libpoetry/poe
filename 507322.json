{"id":"507322","title":"应制赋瑞应玄兔诗","dynasty":"明","author":"夏原吉","text":"圣皇御宇万方宁，和气冲融品物亨。列宿储精生瑞兔，守臣驰牍贡神京。露滋黭黮玄云湿，日映晶荧黑玉明。行傍缁帷人莫见，立当瑶砌鹤先惊。渴来净吸龙池水，饥后时餐御苑苹。赫赫四灵端可并，纷纷六扰岂能并。祇惭贱质无才学，叨列清班荷宠荣。惕惕深怀天地德，兢兢莫致草茅诚。今逢藩阃呈嘉瑞，敢靳微言颂太平。百拜金门陈短什，咏歌聊以效嵩鸣。"}