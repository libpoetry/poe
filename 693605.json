{"id":"693605","title":"游石莲洞","dynasty":"明","author":"邹元标","text":"洞是何年辟，寻幽我乍来。拨云餐石髓，朵朵莲花开。下榻万缘空，泠然欲御风。真人不可作，谁与论参同。束发诵遗篇，生迟五十年。焚香端不愧，心迹可青天。前辈风流在，后来渐不如。江河无计挽，深愧彦方居。经宵即出洞，密偈付藤萝。时有松风至，为僧发浩歌。是谁为洞主，非我亦非伊。承前须直领，不用转头思。岂是鬼神凿，幻出琼花奇。月照黄金屋，雪留白玉枝。遥指岩头桂，先生亲手栽。蒲团趺坐稳，时有暗香来。开士叩禅关，朗公已出山。题诗岩窦里，未许落人间。直上怀濂阁，愁深虎豹关。九重天浩荡，赢得老僧閒。"}