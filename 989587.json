{"id":"989587","title":"行路难 其一","dynasty":"宋","author":"曹勋","text":"华堂高张千炬烛，光溢樽罍艳流目。秦姬赵女变新声，入金石兮裂丝竹。少年意气凌秋阳，奴仆金张嗤宋玉。文章富贵何足论，胡必直欲身后名。颜回风雨困箪食，伯夷葵藿难为情。何如嫖姚十八从将军，恩隆爱密收奇勋。美人歌舞谢芳草，春花落尽容颜老。山长水阔霜雪寒，安用区区涉远道。"}