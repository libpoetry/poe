{"id":"683516","title":"寄送廷尉孙公渡襄北上时郧镇自公疏开督府申军令不佞沗继武云","dynasty":"明","author":"王世贞","text":"一疏明光有大邦，雄开幕府拥旌幢。前茅曙色通秦岭，后吹春声叠汉江。萧相规成元画一，羊公名在雅无双。欲知铃阁留题处，时复芸香透琐窗。儿童竹马汉江边，不数铜鞮拍手年。但是征南书负癖，还应大理棹登仙。青编倡雪犹存郢，白简雄风已到燕。三事故人如见及，可容平子赋归田。"}