{"id":"305690","title":"念奴娇·花朝与兑之、纕蘅、散释山行，前一日风雪，红杏狼藉，野梅犹著数花，赋呈同游","dynasty":"现代","author":"黄浚","text":"辛夷初发，乍阴晴做弄，恼人天气。来日菜花开陌上，才衬吴波新翠。夜雨鸣廊，惊风戏玉，顿减春滋味。钟山低首，冰壶换尽人世。绝好粉絮阑干，料量晴罅，唤俊俦同倚。绯杏飘零天不管，但把梨云扶起。灵谷松窝，孝陵樱锦，寂寂幽寻意。赏心记取，一枝犹恋寒水。"}