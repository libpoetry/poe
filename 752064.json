{"id":"752064","title":"超然台独饮","dynasty":"清","author":"毛澄","text":"我官于东不记岁，胸中蟠郁生之而。幸辞奔走得闲旷，如脱桎梏离鞭笞。入境喜见麦苗秀，春风先已苏疮痍。书声遍野讼牍少，天哀老拙真相宜。邞淇城郭好图画，门阑处处苏家诗。山堂怪石散民舍，西园马厩颓无遗。超然高台独无恙，海山万叠青须眉。厨传虽空似当日，亦有杞菊疗吾饥。况闻市舶百里外，吴莼越酱香流匙。鼠姑茧栗石首上，桃花红落银刀肥。沙中笔管岩下月，清腴不减西家施。先生旧云本为口，摸金校尉宁非痴。无毁无誉我所愿，不烹不封聊尔为。且学杜门饮美酒，醉后登台来读碑。"}