{"id":"1253262","title":"次天渊韵二首","dynasty":"元末明初","author":"陶宗仪","text":"辞亲祝发已真休，孰肯将心忆故丘。禅榻熏炉从早夜，云筇雨笠几春秋。朝廷制下催归籍，罗刹江横去买舟。公案参馀千七百，明年试罢复来游。风采飘飘若贯休，相逢犹忆在丹丘。多师妙阐三乘法，老我愁添两鬓秋。薝卜清芬浮雅制，凤皇空翠落归舟。到鄞应是无多月，又向金陵赋远游。"}