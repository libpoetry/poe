{"id":"1236214","title":"古兴","dynasty":"元","author":"杨弘道","text":"贞松千岁质，挺生乔岳阴。青崖樵径绝，斤斧胡能侵。来者不可测，祸福常相寻。狂风吹暴雨，倒泻江海深。霹雳根半断，直干犹森森。无人为扶持，默伤仁者心。平原陷为湖，浩荡迷津步。中有断缆舟，楫舵失先具。风涛无定期，浮沉付冥数。忽忽已三年，未知止泊处。余生天地间，正可以此喻。春郊麦将枯，吁嗟望云雾。"}