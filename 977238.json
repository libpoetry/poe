{"id":"977238","title":"水仙花篇","dynasty":"宋","author":"徐玑","text":"成阵风作车，宓妃波为茵。良夕忽会遇，明月寒铺银。环佩凌秋空，笙箫亦具陈。何以慰寥廓，乐此相知新。采珠拾翠羽，言笑生华春。赠以金琅玕，捧以白玉人。酌醴动芳气，妙与兰茝纫。欢娱有聚散，美宝无贱珍。至今寒花种，清彻瑩心神。霜皑众蘖藁，孤媚良舒伸。杜鹃望帝魂，啼血何嚚嚚。妃子眠海棠，荒湎焉足邻。姮女手栽桂，光彩相依因。故知蓬瀛姿，不染纤点尘。"}