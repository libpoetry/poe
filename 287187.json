{"id":"287187","title":"烛影摇红·乙丑元日书怀，次邵伯絅韵","dynasty":"现代","author":"夏孙桐","text":"坐对流光，伴人红萼垂垂老。殷家甲子醉模糊，那辨春迟早。往事蓬山更杳。锁东风、龙楼日晓。杜鹃声咽，未稳寒枝，夜乌同绕。乡思花前，况惊驿使今年少。江莺江燕话烟尘，愁入瀛洲草。倦梦华胥唤觉。整残编、漫题却扫。盼春何处，强把屠苏，丁宁青鸟。"}