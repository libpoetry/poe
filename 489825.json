{"id":"489825","title":"梦綵堂为余士平提学赋","dynasty":"明","author":"袁华","text":"綵服染缁尘，游子远辞亲。游子綵服敝，恩赐朱衣新。晓冲燕山雪，问程扬子津。西望不见匡庐云，江南己老莺花春。食寄吴下旅，旅馆灯昏夜，身逐一篷飞，心随孤蝶化。阿㜷倚门迟子归，奉觞拜舞趋慈闱。堂阴萱花大如斗，堂下玉树森成围。子归何草草，母乐亦融融。俯视儿身衣，犹是母手缝。慈乌择木思返哺，哑哑悲啼近堂树。空梁月落梦回时，此身有愧南飞羽。"}