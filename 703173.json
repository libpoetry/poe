{"id":"703173","title":"无题","dynasty":"明","author":"谢榛","text":"楚女春心不自持，月明谁唱竹枝词。琼簪玉珥何颜色，翠幕朱阑且岁时。燕子楼空伤往事，杜鹃花老负归期。江头几度风和雨，转觉湘灵瑟调悲。窗有蛛丝镜有尘，小楼岑寂坐伤神。鸳鸯哺子空经眼，桃李飞花不待人。洛浦佳期孤皓月，湘江幽怨寄青蘋。玉环旧日徒相赠，肠断归鸿又一春。"}