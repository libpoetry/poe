{"id":"332746","title":"满江红·夏日晋陵陆恂若过访留饮","dynasty":"清代","author":"梁清标","text":"小隐柴荆，有嘉客、远寻茅屋。侵屐齿、槛横浮翠，砌添新绿。帝里旧游蝴蝶梦，田间今和渔樵曲。几年来、世事似浮云，多翻覆。槐风起，凉生粟。雷雨过，花如沐。且论文把酒，更开棋局。此夕莫愁银箭急，明朝又向红尘逐。问东篱、菊绽可重来，村醪熟。"}