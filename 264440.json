{"id":"264440","title":"贺新凉·怀林浚南即寄","dynasty":"现代","author":"王易","text":"天末孤鸿疾。想东南、无边胜概，合留吟屐。海上成连知何许，绝调几时闻得。念湖海、飘零倦客。跨马出郊时极目，恨身无、彩凤双飞翼。相见也，定何日。江湖满地多秋色。望中原、青山一发，但馀残弈。月不圆时花未好，转眼叶黄云碧。又旧雨、几番追忆。我是黄须君青兕，更群推、白也诗无敌。风雅事，已陈迹。"}