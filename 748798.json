{"id":"748798","title":"牟珠洞","dynasty":"清","author":"孙鼎臣","text":"耆阇拂天表，祇洹开地灵。谁移珠林树，来凿白石扃。穹隆耸一柱，斜入无光青。庄严两宝塔，七级捎奔星。迦相枝倒垂，樛流延上荣。旁有紫竹林，迸露赤玉瑛。裶裶五彩幡，累累九子铃。应贞袒右臂，龙女立媌娙。天乳五百道，放出琉璃瓶。味如醍醐甘，色如羊脂凝。老僧敬导客，我倦脚欲停。相从乞涧薪，就此煮茯苓。"}