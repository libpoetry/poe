{"id":"1136486","title":"孟君复仲春来杭相聚三月馀一日必三胥会忽焉告去直叙离怀为四言一首","dynasty":"宋末元初","author":"方回","text":"九年三见，昔疏未亲。一日三见，今也何频。有来者马，于霅之滨。有柳未絮，时维仲春。岂无可交，华屋朱轮。接膝握手，岂无他人。眷焉陋巷，总是累臣。孟献忘势，王翰愿邻。嗟子之意，孔厚且真。揣我所有，阒无一珍。英英令节，穆穆良辰。泛彼清涟，出其阇闉。和风吹衣，芳露滴巾。载听其嘤，载采其辛。乃馔我鲜，乃酌我醇。我酣子谑，子吟我呻。我无子阋，子无我颦。厥月三团，百笑弗嗔。积潦满道，朝炊无薪。系鞍于门，致此嘉宾。我窥子胸，万卷横陈。目电舌雷，笔圣诗神。锻以一字，衡之千钧。吉甫史克，蒙庄灵均。出其下者，诅楚过秦。等而上之，清庙生民。子踰立年，我登七旬。顾影自怜，发秃肤皴。衰颜槁悴，老语谵谆。送子此谣，肝胆轮囷。子之家世，凌烟麒麟。子之爵位，曲逆平津。我幸未死，山林食贫。两不相忘，云鸿水鳞。"}