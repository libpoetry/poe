{"id":"807710","title":"望湘人  寓楼微雪咏隔垣所见","dynasty":"清","author":"陈维崧","text":"讶铜街转处，银井湾头，闻盈盈雾髻烟鬓。又被斜风，捲来微霰，越与明妆相衬。絮袅裙拖，雪沾妆阁。行来将近。想怜他、轻软纤松，故把淩波偷印。谁念邻家楼上，有他乡狂客，阑干凭损。枉目断瑶阶，难递飞琼音信。料孤馆只晚寒成阵。况是归期无准。偏戏弄、墙外花梢，摇落一庭新粉。"}