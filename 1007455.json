{"id":"1007455","title":"小孤山","dynasty":"宋","author":"董嗣杲","text":"小孤隶舒州，谁将峭崖削。一尖漾浩渺，藤萝缀璎珞。绿筱裹山胁，白浪沸山脚。向背千万态，浑不假镌凿。危亭嵌空搆，四绝屯烟幕。几点沤浮现，灭没鸥自若。庙额锡惠济，轩窗辉丹雘。夫人象服严，香灯闪疏箔。风露展幽扃，震撼陵虚阁。朱方金焦奇，莫敌此开拓。来时棹扁舟，两岸成巨壑。所历焉能穷，怀抱徒尔恶。未临不测渊，胸次先陨穫。西偏磨崖上，吟句大手作。一来一归兴，其尚由来各。志旷谁推许，恐贻世所薄。穷冬水正缩，期傍洲沙泊。岂料风更横，飞帆随岸掠。遂令搜吟怀，汲井苦无索。彭浪讹彭郎，祠南颜有怍。相对隔津远，知拥何封爵。颠船泛涛巅，何异跧屈蠖。埋篷且斟觚，失喜免酬酢。明月水禽飞，不奈栖鹘搏。"}