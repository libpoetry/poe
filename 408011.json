{"id":"408011","title":"中山诗词社成立","dynasty":"近现代","author":"萧劳","text":"文学久衰微，声诗嗟陨坠。坛坫草荒荒，唱酬鲜朋辈。岂不念李杜，薪传火难继。南唐迄北宋，音律忽已废。今朝喜结社，弦歌逢盛世。登高恣一呼，飘然群贤至。定期接汉唐，渊源欣有自。古调遏行云，频击唾壶碎。缓按红牙拍，浅斟亦堪醉。此道存老马，吾愿备鼓吹。谱我欸乃曲，筝琶添异味。欲学陈大声，檀板争先试。"}