{"id":"436739","title":"江城子 季春五日有感而作歌以自适也","dynasty":"金末元初","author":"段成己","text":"百年光景霎时閒。镜中看。鬓成斑。历遍人閒、万事不如閒。断送馀生消底物，兰可佩，菊堪餐。功名场上税征鞍。退时难。处时安。生怕红尘、一点污儒冠。便恁归来嗟已晚，那更待，买青山。阶前流水玉鸣渠。爱吾庐。惬幽居。屋上青山、山鸟喜相呼。少日功名空自许，今老矣，欲何如。閒来活计未全疏。月边渔。雨边锄。花底风来、吹乱读残书。谁唤九原摩诘起，添画我，辋川图。"}