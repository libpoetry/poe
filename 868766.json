{"id":"868766","title":"送刘德修","dynasty":"宋","author":"叶适","text":"群航弭安流，未脱孤帆厄。独板乱横溃，始负众舟责。蛰雷正须时，春雨宜满泽。勇夫攻坚退，智士倒戈获。去年北关路，永叹出处隔。俄欣凤仪雅，缓彼枭博磔。发覆洗涂糊，召和开褊迫。一日期万年，倏眒展长策。居然西州道，千仞敛归翮。鬓发何用青，肝胆元自白。古圣岂不劳，筑此英俊宅。谁令闭榛莽，回曲用蛮貊。天门昳荡荡，瑶实连蔓摘。种玉如有方，从今空椟索。"}