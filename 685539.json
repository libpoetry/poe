{"id":"685539","title":"吊柳司马祠二首","dynasty":"明","author":"邓云霄","text":"长沙卑湿贾生悲，司马投荒远过之。万里瘴乡怜逐客，千秋风雅是吾师。愚溪草长无遗宅，钴鉧潭空有断碑。愁作招魂裁楚调，浅斟明水荐江蓠。潇湘斜绕郡城隅，古庙还如屈大夫。自厌文章惊俗眼，遂教溪壑尽名愚。香灯夜冷啼山鬼，烟雨春深怨鹧鸪。惆怅词人多落魄，潮阳南望隔苍梧。"}