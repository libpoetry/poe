{"id":"664714","title":"植树","dynasty":"明","author":"康海","text":"此日春气和，万木具含秀。况我山林居，园列颇成就。客自盩厔来，驱车扣圭窦。白杨二百株，绋纚载其后。根繁生意多，干润理宜茂。倩人速植之，行列未差谬。虽惬静者心，尚祈后土祐。浇灌分所勤，盘踞晚应觏。结庐谢王役，怀愚负时谬。糊口聊秉耕，舒形得佳岫。即非松菊场，已还榆柳旧。但资歌啸心，绝胜笙竽奏。"}