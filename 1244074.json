{"id":"1244074","title":"赠别罗庭植","dynasty":"元末明初","author":"郭钰","text":"骅骝不受庸驽羁，志与千里风云期。才杰每称天下士，慷慨必展胸中奇。十载君归卧云岛，功名岁月閒中老。烧丹永夜紫霞飞，问字无时绿樽倒。抱琴正好听鸣泉，明朝又买西江船。角引晓霜凝别思，梅披晴雪照离筵。吴山楚水多芳草，黄金台高几时到。必逢豪杰语襟期，白发谁怜长远道。人生富贵各有时，朝阳鸣凤梧桐枝。醉解吴钩赠君去，岁云暮矣归毋迟。"}