{"id":"44253","title":"琴初贞长剑丞过湖居偕往看桂花满觉陇遂至理","dynasty":"现代","author":"陈三立","text":"盛秋故侣临湖壖，邀观十里传馨桂。岩峦回复烟岚消，一径交花满晴吹。坟头两株异枝干，葳蕤丹蕊璎珞细。止箯仰面眩眼目，光景醉人尤物最。深入草木皆佛性，断续溪声初引睡。俄惊柟竹上穿霄，十年重认午眠寺。写经作塔诸天寂，窜影入林飞翮避。遗基补筑松巅阁，围带列屏蓄山气。二客病跛阻攀登，坐听寒滴觅新句。别僧飞翠湿日脚，微笑已得西来意。"}