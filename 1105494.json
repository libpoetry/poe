{"id":"1105494","title":"春词","dynasty":"宋","author":"毛滂","text":"春逐东风行地上，德随和气散寰区。圣人中正观天下，道本无言教已孚。冰销玉液凫鹥喜，日暖宜春草木长。忠厚家风传八叶，太平光景接三王。好生恰对发生时，宽大恩流涣汗飞。雷雨解成僵蘖动，蓼萧诗就远人归。天光地气与年新，不觉人间一物陈。初令雷霆端有信，旧馀霰雪敢无垠。仙桃欲拂朝真脸，禁柳忙催望幸眉。不会君王春思别，杏花菖叶在农时。冰开御水龙鳞细，日照宫梅麝炷烘。欲看人间花灼灼，不妨葛藟共春风。诞敷文德金铃振，尽纳熙河玉律谐。御柳宫梅动春意，朝来黄鸟亦喈喈。玉殿重帘捲水晶，椒花柏叶圣人清。千春万岁承明主，长听云韶歌管声。雪才盈尺云阴解，风不鸣条雨块完。春力急催冬事退，君王宽政不恒寒。君心与物为春久，唤得春风破腊回。天近自应通信息，梅花不用犯寒来。春色年年染御沟，鸭头轻绿弄花柔。今年春到昆崙上，九折委蛇舞翠虬。截肪初见昭华玉，刀出昆吾宝籀开。天助君王敷大喜，安排春色探先来。御沟梅柳寒犹噤，芳草池塘暖尚微。玉色怡融何事喜，一年苔绿遍圜扉。宫漏迟迟不受催，出花光景渐徘徊。万方日日春台上，不道东风恰始来。雕云燎馥沉香暖，綵胜风翩玉燕寒。天上春光来咫尺，琼花瑶草遍阑干。琐窗朱户无寒到，长似春光日日来。自是螽斯载风什，可烦箫磬祀高禖。靧面桃花有意开，光风转蕙日徘徊。昭阳天近知春早，玉琯东风破雪来。日射觚棱气郁葱，露华犹冷玉芙蓉。琐窗朱户春光暖，珠蕊琼花无数重。腊寒辟易沉香火，春意侵寻玉琯灰。阴德承天专静厚，发生有助到根荄。风来太液冰先泮，日照延和柳未知。翠辇不缘花事出，行看荇带绿参差。"}