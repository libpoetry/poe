{"id":"501205","title":"李秀才琴所卷","dynasty":"明","author":"张以宁","text":"圭斋先生吾座主，扬州拜之今五年。京师见赠李君字，我未识面知君贤。君家具区滉漭边，流水倒入冰丝弦。山空露下鹤孤响，林深人稀兰独妍。忆昔我从成连仙，夜鼓一曲蓬莱巅。众真拊掌六鳌舞，碧海白月悬青天。论心相许太古上，握手一笑清尊前。圭斋今者欧阳子，将琴未老先归田。何时青山拂白石，听写松涧鸣秋泉。曲终细说玉堂事，与作人间图画传。"}