{"id":"788892","title":"摸鱼儿 陈编修汝翼病死，次日其妾吴氏殉之，时癸未七月廿二日","dynasty":"清","author":"周寿昌","text":"惜匆匆楼头燕子，秋来留便难住。成灰红粉犹生叹，况作高楼坠蕊。秋最苦。见多少、西风败草无青处。问天莫语。任同穴杳冥，鸩觞和血，九地觅归路。断肠事，争肯徘徊自误。侬心未许人觊。只伤君献凌云赋，毕竟虚名何补。君可悟。君不见、严徐东马皆尘土。百年似此，尚有个清娱。夜台寂寞，随着子长去。"}