{"id":"103384","title":"邵郎中姑苏园亭","dynasty":"宋代","author":"梅尧臣","text":"公爱乐天池上篇，买池十亩皆种莲。薄城万竿竹{左女右便}娟，藤缆系桥青板船。折腰大菱不直，鵁鶄鸂鶒沙际眠。水从太湖根底穿，月出洞庭山上圆。公归与客相留连，秋风鹤唳春杜鹃。班鲈斫脍红缕鲜，紫豉煮莼香味全。我思白傅在三川，吴船虽有吴馔偏。当时九老各华颠，裴令来过吟复联。至今怪石存旧镌，七叶树荫黄金田。羡公有小胜昔贤，高门通车千万年。"}