{"id":"433295","title":"秋怀","dynasty":"近现代","author":"梁季子","text":"驹影日獝獝，苍凉酒满襟。达官真性薄，久客世情深。安得乐天侣，时廑昧道心。泓泓双醉眼，接座听清琴。西风吹短鬓，辄欲广牢骚。自惜头颅好，人嫌举趾高。桐风欺白袷，柳汁浼青袍。未有全牛术，何劳学奏刀。大愧神仙尉，翻嗟万里蓬。虚名如画饼，小技耻雕虫。内翰婆呼梦，昌黎鬼送穷。尧蓂知晦朔，谁与鉴孤衷。黔山羁宦迹，锦里忆闲窝。有酒酬诗债，无方逐睡魔。愁人知日短，边气得秋多。亲舍白云下，时时足寤歌。"}