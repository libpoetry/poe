{"id":"771155","title":"兰陵王•送人之槟榔屿，和清真","dynasty":"清","author":"陈匪石","text":"晚烟直。一缕轻痕界碧。斜阳外、无数远帆，蹴起层波漾离色。栖栖向瘴国。谁识。行吟剩客。清樽对、豪气半消，霜匣故鸣剑三尺。从头话萍迹。记雨夜联床，沤梦分席。疏狂间乞歌姬食。偏幕燕愁重，露蝉魂警，飞鸢惊堕背汉驿。望云黯南北。恻恻。怨怀积。便说与相思，花外音寂。成连海上清何极。料曲奏流水，泪飘蛮笛。西风催遍，醉又醒，断漏滴。"}