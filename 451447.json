{"id":"451447","title":"金缕曲 其一 寄题艺园诗草","dynasty":"当代","author":"陈述元","text":"一别俱衰朽。记年时，青青衫鬓，论交时候。八眼塘前初惊座，笑语天然憨厚。俄笔落龙吟狮吼。文采衰宗余种子，散随风，不胫灵蛇走。联好句，沈郎瘦。吾家老子今山斗。倚苍茫，幽州台上，千秋谁友。章柳刘曾相送罢，更送斜阳烟柳。出余绪鸳鸯教绣。引缕穿丝千般巧，渡金针，且试屠龙手。蠡一测，海波皱。"}