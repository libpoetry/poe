{"id":"54578","title":"照镜曲·蟠螭双衔锦带红","dynasty":"明代","author":"刘崧","text":"蟠螭双衔锦带红，妆台刻玉秋玲珑。彩云忽开紫鸾舞，明月夜堕香奁中。美人妆罢房栊杳，鹦鹉呼寒帐中晓。拍簇花迎笑靥开，低飞黛绿秋娥小。满庭桃李各娇春，顾影含羞便恼人。愁来独掩云屏宿，手持宝钗扣寒玉。吴锦蜀粉暗消磨，泪满菱花奈别何。不知昨夜愁深浅，但觉朝来华发多。"}