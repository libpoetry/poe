{"id":"814473","title":"壶州以后放言诗寄示奉次二首","dynasty":"清","author":"林则徐","text":"漫将羞涩笑羁臣，此日中原正患贫。鸿集未闻安草泽，鹃声疑复到天津。纷看绢树登华谷，恐少缁流度羽巾。还外蚨飞长不返，问谁夜气识金银。狂魔枉向病身加，肯与穿墉尽鼠牙。古井无波恬一勺，歧途有客误三叉。带围屡减腰仍瘦，笋束成堆眼已花。何日穹庐能解脱，宝刀盼上短辕车！"}