{"id":"1129353","title":"念弥陀颂","dynasty":"宋","author":"释怀深","text":"万人同志念弥陀，众力相成愿力多。一朵莲开亲见佛，方知净土胜娑婆。树林水鸟各宣扬，宝网金台尽道场。会得钟鸣并鼓响，弥陀触处现毫光。鬓发看看染雪霜，心猿意马尚颠狂。一朝掩目空归去，始信泥犁岁月长。业报差殊事不同，劳生何地出樊笼。欲知自性弥陀佛，在汝朝昏一念中。众生苦海业坑深，不信因缘久溺沉。闻得叉声方念佛，始知妻子老婆心。不是山僧说是非，修行魔事要君知。直须紧峭草鞋底，透过娑婆五欲池。"}