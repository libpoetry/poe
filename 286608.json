{"id":"286608","title":"玉蝴蝶·玉岑病中寄箑索书，匆匆未报，遽隔人天，念东坡高山流水之语","dynasty":"现代","author":"唐圭璋","text":"梦断琐窗朱户，吟魂甚处，月暗空山。冉冉寒声，偏恨雁落江南。彩毫新、西风泪洒，玉树冷、哀曲慵弹。黯无言。凤楼人去，孤负题纨。缠绵。春明绮怨，水流花谢，自誓孤鸾。料理相思，不辞憔悴度华年。念前事、三生词赋，感旧情、千叠云峦。镇难眠。乱蛩疏雨，一晌凄然。"}