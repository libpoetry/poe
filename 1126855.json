{"id":"1126855","title":"次韵盖郎中率郭郎中休官二首","dynasty":"宋","author":"黄庭坚","text":"仕路风波双白发，閒曹笑傲两诗流。故人相见自青眼，新贵即今多黑头。桃叶柳花明晓市，荻芽蒲笋上春洲。定知闻健休官去，酒户家园得自由。世态已更千变尽，心源不受一尘侵。青春白日无公事，紫燕黄鹂俱好音。付与儿孙知伏腊，听教鱼鸟逐飞沈。黄公垆下曾知味，定是逃禅入少林。"}