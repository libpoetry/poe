{"id":"464270","title":"齐天乐 苦睡","dynasty":"当代","author":"魏元旷","text":"睡醒依旧还思睡，终朝意消神阻。未是怀人，非关中酒，总觉都无情绪。韶光易暮。祗梦里梨云，梦回蕉雨。倦爇炉香，离骚易象厌评注。新添鬓丝几许。似侵寻老病，不禁时序。煮石为粮，呼龙种草，消得英雄无数。年年尘土。记夜月津桥，惯听鹃语。漫忆宣和，旧时书画谱。"}