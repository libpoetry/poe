{"id":"1131924","title":"题陈德秀画四季枕屏图五首","dynasty":"宋","author":"潘大临","text":"乱山深处碧波流，隔岸垂杨系小舟。无数桃花伴春梦，梦中还作武陵游。茅檐竹阁枕回溪，柳外平桥拍水低。在藻白鱼知鹭下，穿林黄雀觉蝉嘶。锦树连云烂不收，山河风景一番秋。老夫枕簟便凉夜，不比新亭去国愁。江树溟濛雪暗天，似闻寒雁破昏烟。相思此夜堪乘兴，试问渔翁觅钓船。好景入诗皆可画，未知陈子画中诗。疑公便是褚季野，正尔不言行四时。"}