{"id":"739223","title":"三一庵","dynasty":"清","author":"杭世骏","text":"后时夫何忧，望收身亦到。沿缘委巷穷，四顾绝邻保。石泉活眼碧，漾漾舞寒藻。初从下界看，楼阁在林杪。涩磴诘屈穿，封径有密筱。肃然天风来，低拜石坛扫。丈室涵孤清，抚槛纵遐讨。了了江上山，落日衔更好。晷短兴逾高，惜景寸心悄。咄哉葛长庚，可惜先我老。遥兴既未能，流眄曷云少。迢迢江路长，健欲约归鸟。"}