{"id":"592742","title":"游刘子素东河庄","dynasty":"明","author":"欧大任","text":"拘虚解挂碍，遐想寄寥廓。屏嚣时一游，乘兴不俟约。初经五龙台，稍过七里廓。潇洒读书园，皋原莽回薄。舍舟小潢河，蹑屩碧茜阁。紫氛送疏棂，白云荡虚幕。栈疑鹊梁成，石似龙门凿。池亭抗兰橑，涧室开萝幄。漱泉咽玉浆，嚼蕊搴红药。鱼鸟能相亲，蘙荟总成乐。主人河上公，病客东方朔。曾是金马门，犹栖紫霞宅。陆沉世可逃，天游理无怍。将谢区中缘，言赋郊居作。"}