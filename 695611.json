{"id":"695611","title":"泛海哭周耿西先生","dynasty":"明","author":"林熙春","text":"年来未遂乘桴志，贾勇曾登一叶舟。海鵧迎风随去返，江豚吹浪任沉浮。因知日月光中荡，益信乾坤水上沤。敢谓济川能击楫，中流览胜可彝犹。海滨倡道狎齐盟，八十吞胡尚请缨。岂谓前脩贪赋鵩，翻教后进失鸣鹦。山藏玉笈千年在，阶长金茎百世赢。汉使若还求遗草，何妨海上答承明。"}