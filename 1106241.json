{"id":"1106241","title":"送蜀名父之子程刚仲世德擢甲科二首","dynasty":"宋","author":"王迈","text":"一诵洋洋大对文，便知风骨是西人。笔头重有千钧力，字面清无半点尘。众羽群中鸣凤喙，潜渊深处摘龙鳞。丈夫出处关初节，归去携名寿大椿。乃翁勇退急流中，家法森严在教忠。有子清材如结绿，告君直气贯晴虹。甲科更合放头出，时论从来忌臆空。生长殊方同臭味，相期不朽是英雄。"}