{"id":"1059101","title":"次德符韵六诗 分韵见简","dynasty":"宋","author":"邹浩","text":"幽人寄岩谷，志士从簪缨。所尚初不同，出处皆有行。夫子胡为哉，饮露餐秋英。和璧以为质，黄钟以为声。皎皎文史中，久作星斗明。一见辄心降，端如屈人兵。天意亦可料，祸患矧已经。岂其礼乐时，而不收圭珽。故知阿衡任，便是西山清。我岂夫子徒，猥辱薮泽并。驱车远过我，为我开天庭。凡今落松麈，皆昔所未聆。念此坐相阻，三十六峰横。子言不子随，犹得座右铭。"}