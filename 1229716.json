{"id":"1229716","title":"云溪秋泛图为阎国宝赋","dynasty":"元","author":"张宇","text":"晴岚滴翠霜树殷，石锦错落苔花斑。人家隐约荒霭外，但见篱落连柴关。两山中断忽空旷，下有碧水之潺湲。幽人航苇迷远近，思致偃蹇无容攀。定非鸱夷成霸业，一舸五湖烟浪宽。又非坡仙游赤壁，酒酣浩歌江月寒。亦当拄杖横膝看南山，心与白云相对閒。胡为厌山瞰芳渚，岸草汀花适幽趣。有声诗画无声诗，夏虫未易寒冰语。或云此本张季鹰，莼鲈忽忆扁舟轻。蹇余有家归未得，一见秋风羽翼生。"}