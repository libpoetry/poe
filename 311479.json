{"id":"311479","title":"八声甘州·漫斜阳野草唱新词","dynasty":"现代","author":"刘永济","text":"漫斜阳野草唱新词，城荒燕无家。便春明朝市，蓬莱宫阙，今化龙沙。翠莽黄云万里，废堞隐悲笳。白首飘流感，何止天涯。闻道长安棋局，又衣冠第宅，争斗妍华。只苍山暗泣，流水自长嗟。料如今、逃秦人渺，问渔郎何地觅浮花？空凄惘，悄无人处，门掩昏鸦。"}