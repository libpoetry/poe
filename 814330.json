{"id":"814330","title":"古歌三首","dynasty":"清","author":"周馨桂","text":"男儿堕地来，衣食即难舍。用是少而老，汲汲无閒者。君子非瓠瓜，义尚利自下。仁义非鸩毒，奈何饱者寡。利傍实倚刀，奈何日苟且。一心为口腹，营营作犬马。夷尹清则同，怀古心自写。平生过未寡，强半坐此口。多言为患害，人已病两受。遂令喉舌閒，乃为过渊薮。细思一口中，重重相固守。喉舌与唇齿，城府积良厚。奈何愚不知，逢人轻可否。颐慎同括囊，庶随吉人后。举世崇势利，道义渺无存。人苟无所求，罗可张其门。所求苟有应，冰山泰华尊。手既能上下，势自异寒温。天公应一笑，皆是吾儿孙。胡为崇势利，各自有怨恩。"}