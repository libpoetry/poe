{"id":"419500","title":"绛都春 庚寅上元后二日，泛棹玄武湖，风日暄丽，天楫倚梦窗此曲索和，勉为继声","dynasty":"近现代","author":"龙榆生","text":"金搓绣线。爱稚柳向阳，云烘波暖。淡扫黛蛾，慵揾鲛绡腰肢软。琼浆间酿春深浅。乍惊落、江梅千点。画船撑去，清吭慢引，恍临仙苑。看遍。丰肌秀靥，更回盼、料也含情无限。藻鉴变容，奁匣消香沧桑换。残脂不涴如花面。正人倚、玉楼西畔。待他绿暗红酣，翠尊递荐。"}