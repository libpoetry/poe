{"id":"1077566","title":"小阁晚望书怀一百韵示仲弟并简顾子美","dynasty":"宋","author":"李纲","text":"岁晏群阴积，天高霰雪晴。西山来爽致，小阁湛虚明。曲槛驰孤照，微云点太清。泛观周宇宙，旷望出枝撑。九陇龙蛇伏，梁溪组练萦。翠烟浮近市，碧瓦丽高甍。湖外千岩秀，林端一带平。松篁森荟蔚，楼观郁峥嵘。天末氛埃敛，坤倪物象呈。清风生户牖，秀色入轩楹。北极星辰拱，东皋雨露赢。寸怀舒远目，万感集孤情。忆昨陪螭殿，终年侍玉京。含毫青琐闼，通籍凤凰城。奖擢知恩重，临危觉死轻。囊书朝入奏，襆被夕徂征。去历溪山险，归虞盗贼惊。西江足波浪，南国满旃旌。迂路良非策，寻家不计程。天戈戡猰貐，庙略扫欃枪。芜没田园在，欢呼仆隶迎。乱离才甫定，患祸忽相婴。风木悲摧感，祥琴惨怆声。誓终坟墓守，望绝缙绅荣。卜筑诚长计，栖迟岂钓名。当为千载蛰，那作九皋鸣。示舌羞张子，轻身笑祢衡。盘桓且丘壑，腾踏自公卿。未具函关驾，聊从谷口耕。岁功方险恶，供给敢丰盈。瘠陇饶稂莠，彪池秕稻粳。何心谋肉食，充腹但藜羹。孤笑弹长铗，微吟就短檠。开编聊自慰，攻苦饱曾更。卮酒和糟粕，盘飧杂蚌蛏。恐须食翠柏，尚未斸黄精。腊破冰澌解，春回草木萌。且休吟蟋蟀，行复听鸧鹒。献岁三朝始，初阳一气亨。小梅舒冻蘖，疏柳茁枯茎。帘幕还飞燕，园林又转莺。试编居士屩，学种故侯寓。抱瓮浇芝朮，联畦莳杜蘅。摘甘聊共剖，钓美得同烹。烟艇笭箵稳，云溪略彴横。行吟携古锦，坐隐寄文枰。据石从攲帽，临流可濯缨。閒中端有趣，身外更无营。古寺回峦拥，细泉幽窦倾。带云斟晓杓，和月贮春罂。绕径摇金碎，循除响玉琤。由来穿蜡屐，未必羡葱珩。借问披衣惯，何如结佩綪。端知绶若若，不假铁铮铮。匠石宜遗栎，山川讵舍骍。甘为书里蠹，惮作庙中牲。云鹄翰方铩，风鸢羽正翃。隐沦随绮皓，菹醢叹韩彭。坐逸真侥倖，时康孰使令。普天期一稔，率土庆群氓。耒耜三农出，仓箱万宝成。馀粮饱羸瘵，大屋芘嫠?。稚耋皆含哺，潢池不弄兵。人咸安畎亩，吾亦乐柴荆。已与猿猱侣，犹怀犬马诚。忧心虽悄悄，执节信硁硁。老去将忘世，朋来且命觥。嘉宾期座满，陋巷或车轰。幽鸟会心近，良辰乐事并。黄粱菹露薤，白蟹芼霜橙。何苦三升恋，当为五斗酲。涧莼舒翠缕，林笋脱文绷。池草铺新绿，亭花藉落英。醉眠方栩栩，儿泣任喤喤。庭树朝嘲雀，书帷夜话蜻。心清香篆缭，耳隐梵钟鎗。游宦从诸季，浮沉许拙兄。棣华知晔晔，伐木亦丁丁。操履资磨琢，论文贵讨评。杖藜扶跛倚，药剂发聋盲。绝倒心都醉，奔驰视只瞠。风流怀卫玠，敏捷忆袁宏。愿见摩天手，真成掷地玎。戈矛万人敌，脍炙五侯鲭。意妙操干舞，声希舍瑟铿。味深饴醴酪，调古奏韺䪫。文社谁襟袖，诗坛为主盟。中书仗毛颖，发墨赖陶泓。友直常希黯，言刚酷鄙枨。藏刀真善割，胶柱未能筝。数马须资策，驰车必式衡。传家惟义训，教子谢金籯。婚嫁何时毕，遨嬉莫我争。浮家苕水去，乘兴剡川行。吴殿悲游鹿，秦宫吊拱鼪。炉峰看瀑布，缑岭听吹笙。神岳登嵩华，仙洲指沃瀛。冲天思御鹤，跨海欲骑鲸。浩荡愁千古，翱翔抚八纮。会当期若士，高揖笑浮生。"}