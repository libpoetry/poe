{"id":"1054808","title":"中秋日宾兴宴","dynasty":"宋","author":"黄裳","text":"九十秋分今夜景，银色界中秋意静。献贤时入帝王州，鼓瑟筵开山水境。西风劲，衫袖冷。遥度天香到酒边，中有醉翁吹复醒。徘徊态，淩乱影。急须行乐慰劳生，相得相忘无食顷。姮娥信，诸生听。一年人爱此回圆，十分仙桂都开尽。自有清光随我身，游宝蜡何须秉。明年谁是夺标人，史君推毂今何幸。"}