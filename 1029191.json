{"id":"1029191","title":"昨日于竹堂后开一径通南坡甚近从此便于往还遂成日涉之趣矣","dynasty":"宋","author":"虞俦","text":"先生一室如悬罄，弹铗浩歌谁复听。篮舆每出欠仆夫，蹇驴试跨愁泥泞。南坡日涉恐负渠，寸步跻攀如折胫。偶向田头问小溪，何妨竹里通幽径。杖藜从此便还往，出趁晨光归及暝。更遣苍头佩一壶，醉中却爱风吹醒。"}