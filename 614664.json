{"id":"614664","title":"寿黄年伯","dynasty":"明","author":"韩日缵","text":"芝简疏荣日，霞觞介寿年。质行仍石奋，经术羡韦贤。射策承清问，翻书侍细旃。实堪材作楫，复有笔如椽。石室紬良史，罗浮窟列仙。棘津登八十，桃实迥三千。槛倚花明砌，泥香燕拂筵。觥凝金掌露，□惹御炉烟。老境真熙洽，人间俨偓佺。明珠媚赤水，灵鹤下青田。世谊通家旧，班行接席联。瞻云同伫望，醴酒阻周旋。天外宣麻宠，江干负弩先。客程归雁后，家庆授衣前。几杖恩私渥，长安在日边。"}