{"id":"271328","title":"翠楼吟·得京华故人书，次前韵寄答","dynasty":"现代","author":"吴梅","text":"别馆延秋，孤灯款夕，空庭峭寒无际。黄粱炊未熟，变楼阁仙山云气。壶天眠起，对旧日鲛绡，重封新泪，人如寄。几丝霜鬓，镜中先悴。可记琼岛看花，有暮春三月，三家车骑。白门惊岁晚，问烟雨纶竿谁理。枯杨身世，渐九陌风酸，垂垂生意。蛩声碎，小窗刀剪，客衣单未。"}