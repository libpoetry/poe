{"id":"811601","title":"常职卿以自遣诗见示因广其意答之","dynasty":"清","author":"史梦兰","text":"北海之滨旧结庐，东园松竹未应疏。云山壁上无声画，风雨镫前有味书。懒向鸡虫争得失，时将乌兔验盈虚。家居自为鲈鱼恋，岂待秋风赋遂初。漫向胸中设町畦，早知身外尽筌蹄。事当棘手机须静，物到平心理自齐。院僻荒苔随意绿，林深幽鸟尽情啼。萧斋戏补王褒约，煮茗熏炉课小奚。"}