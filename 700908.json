{"id":"700908","title":"秋堂夜集听雨","dynasty":"明","author":"梁有誉","text":"岸帻坐清夜，冥冥山雨过。微凉生密竹，急响乱衰荷。即事易成感，会心宁在多。不须怜肮脏，客醉且狂歌。山雨晚仍急，虚堂秉烛看。星河秋影断，岩壑夜声寒。粉署终何补，金尊幸不乾。西风悴百卉，谁与采幽兰。息心聊掩径，池竹澹孤清。药裹逢秋减，诗篇惬夜评。倚楼寒雁过，烧烛候虫鸣。幽意惟君会，烟霞莫负盟。"}