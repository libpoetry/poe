{"id":"757489","title":"摸鱼子 家寻云林醉墨图","dynasty":"清","author":"孙荪意","text":"爱淋漓、金壶墨汁，曲生风味差近。醉乡别有闲天地，都付墨乡管领。尘虑屏。看十指酣嬉，百幅蛮笺尽。龙蟠虬影。正兴溢临池，人如中酒，此意问谁省。徵故事，长史当年堪并。狂来几度濡顶。芸窗研席沉吟久，风雨骤惊笔阵。斜又整。便题遍羊群，更写幽兰韵。瓶梅香沁。携万轴牙签，一床斑管，应比百城胜。"}