{"id":"1122099","title":"送行诗","dynasty":"宋","author":"郑清之","text":"中年别意增怀抱，昨夜秋声到客船。流水孤村鸦好在，平沙远景雁依然。惜无绣口供吟笔，只有莼羹愧昔贤。付与西湖林处士，重阳健倒菊花前。半生霜鬓飘萍迹，几度风餐系柳船。舞咏未忘雩里在，去来翻似贾胡然。先生自是今和靖，林下端能友士贤。二亩孤山应更好，瘦梅疏影小春前。"}