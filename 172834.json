{"id":"172834","title":"万年欢·秋後花窠","dynasty":"宋代","author":"程大昌","text":"秋後花窠，放两枝三朵，来通芳信。诗眼惊观，谓是春光倒运。便即移尊就赏，更不惜、黄封赤印。何期道，青女专时，露华忽变霜阵。诗翁笑、但休问。那阳和有脚，駸駸日进。待得灰飞，梅畹果先骋俊。次後连天红紫，向东风、万般娇韵。恁时节，玉勒狨鞍，郊原莫论远近。"}