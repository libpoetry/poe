{"id":"423108","title":"山亭宴 澄江感春，寄呈夏吷盦先生沪渎","dynasty":"近现代","author":"詹安泰","text":"短长入镜天多妒，净铅华、嫩寒幽愫。瘦倚翠屏宽，乱红指、云奁玉宇。絮飘萍荡恋回风，梦才觉、青芜非故。扶醉上吟鞯，记遍江南路。十年心事惊秋雨，换西笑、古城缓步。寒甃泫霜花，念旧赏、园林甚处。鲛绡封泪未能晴，肯惜似、宵蛩啼曙。戍鼓压春声，几唤得、骚魂驻。"}