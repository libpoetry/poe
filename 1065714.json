{"id":"1065714","title":"和范信中雪诗二首 其二","dynasty":"宋","author":"苏过","text":"君家寓城市，乃有山林观。高高复下下，卜筑殊未阑。昨夜三尺雪，闭门学袁安。且欣麦陇足，未怕红梅残。谁怜属国苏，取毡卧自餐。欲寻鸟道往，反畏屐齿难。凛凛溪边竹，倚空争岁寒。俨如十九夫，玉山方总干。悲风动骚屑，伴我长铗弹。布衾冷如水，敢效无鱼叹。"}