{"id":"987982","title":"寿李参政壁","dynasty":"宋","author":"崔与之","text":"青牛老仙紫云旄，函关西度天风高。手携柱下五千卷，来擅一世文章豪。玻璃江头梅欲蕾，蟆颐山麓寒方鏖。飙车羽轮下霄汉，从以万鹤如云涛。参天挺特有乔木，大地负荷须巨鳌。百斛篆鼎笔端斡，五色瑞茧胸底缫。笑谈更化定大计，乾机坤轴回钧陶。苍生脱险诞登岸，沙觜闲此杭川艘。雁湖风物午桥似，满引凿落歌离骚。酒酣耳热自击缶，世閒万事轻鸿毛。涂炭未苏兵未洗，云雷可使屯其膏。玉堂昨夜进麻草，延英趣对猩红袍。太平事业有所属，北卷燕蓟西临洮。扶持世极寿国脉，突兀一柱擎天牢。五羊仙客起为寿，安期大枣东方桃。"}