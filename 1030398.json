{"id":"1030398","title":"国师南岩诗","dynasty":"宋","author":"蔡如松","text":"七闽山秀江逾碧，俗知礼义亡奸慝。贼潮何事率淮民，拥众南来稍蚕食。椎埋却冢荒径里，醉饱呼天烂渔弋。孽驹蹑迹逞神怪，河海波腾云泼墨。门开启圣像双阙，台筑三清伴紫极。一朝春燕飞入宫，九龙帐底生荆棘。举宗屠肆血腥秽，骸骨无人坎坟域。群凶睨目暗招邀，起火狐鸣乘月黑。雪峰禅客漏遗种，物色漳川俄访得。芦黄苇白秋风多，欲话辛酸语还塞。易衣传入虎狼口，翻覆死生难可测。至今尚馀下辇处，巧作妖言相诞惑。我曾亲到国师岩，父老颇能为记忆。吐冤戟手骂从效，阴与群奸为羽翼。孤僧逼将上车去，水石含悲空寂默。唯有霜钟音韵清，破寒千里传消息。"}