{"id":"699670","title":"季夏六日过徐九一小坐同集者为方肃之周仪伯分得先字二首","dynasty":"明","author":"郭之奇","text":"触热相烦度午烟，同人不速乃翩翩。微勤问业归文酒，即事求心寄石泉。美酝三升方计日，冰壶一片已千年。颇疑大隐金门地，尚有无怀共葛天。同异苔岑又十年，久拚世法与周旋。人间独傲俱馀子，海内相知祇数贤。晨夕何甘心外迹，古今谁是踵如肩。旧闻閒暇披衣者，言笑无厌未偶然。"}