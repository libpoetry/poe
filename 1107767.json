{"id":"1107767","title":"避寇即事十二首","dynasty":"宋","author":"左纬","text":"凶贼起何暴，数州俄见残。杀人空骨乱，闻者为心寒。世治官军怯，城孤守吏难。天兵何日到，泪眼望长安。遥闻乌合辈，数十破钱塘。故是升平久，胡为守备亡。天诛初不暴，贼势尚云张。作过古来有，未宜忧我皇。避地绕天涯，艰难两鬓华。逢人唯问贼，有梦只还家。几处看枫叶，今朝见菊花。客衣寒更薄，日暮在平沙。消息苦无定，转移难预言。起看残月色，行绕乱云根。饿久百骸劣，啼多双眼昏。天涯迷去路，谁为我招魂。草暗迷人迹，山空答履声。夜眠温石去，朝爨束薪行。骨肉长嬉笑，交朋每送迎。回思无事日，已恐是前生。失所尚迁次，江湖信足行。朝廷自多土，天地只孤生。已是无归处，何须问去程。甘心委沟壑，回首恋升平。移家入空谷，十口堕荆榛。猛虎欲当路，怪禽如唤人。死生吾有命，幽独自伤神。泉石非无意，终身愧隐沦。转徙不知处，乱山逢掩扃。断崖飞虺蛰，枯木乱鸦腥。莽苍人烟灭，黄昏鬼火青。夜寒长饮泣，安得壮夫听。寂寞空山里，黄昏百怪新。鬼沿深涧哭，狐出坏墙频。小雨俄成霰，孤灯不及晨。开门谢魑魅，我是太平人。借问今何所，空山号白龙。秋声悽万窍，雪意黯千峰。俯首烧残叶，披衣听断钟。生涯都付贼，只有一萍踪。无路扫妖氛，掀髯倚碧云。草茅难报国，畎亩敢忘君。民业稍云复，贼巢犹未焚。老臣筋力尽，洒泪对三军。太平无可议，妖孽欲何求。未足烦天讨，然犹假庙谋。鹰扬谁敢抗，鸟散类难收。首恶闻犹在，王师愿小留。"}