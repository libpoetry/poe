{"id":"1235764","title":"明良诗","dynasty":"元","author":"吴当","text":"于赫皇祖，肇基朔土。惟时忠襄，实佐神武。天戈攸指，罔不率俾。忠武之才，雄特瑰伟。逮乎忠宣，相我世皇。式开治平，统一万方。猗与文忠，礼乐是式。克赞英庙，以匡以翼。硕硕元勋，后先四王。维君之明，维臣之良。侃侃开府，尚德象贤。承厥父祖，佛时仔肩。惟皇之念，翰墨是锡。倅尔嘉名，休光有奕。云汉于昭，发耀天藻。垂美无疆，永以为宝。翼翼厥明，终始典学。陈善责难，世臣攸托。以道事君，汝翼汝为。股肱左右，庶底缉熙。明良之逢，有典有则。世笃忠贞，式报天德。"}