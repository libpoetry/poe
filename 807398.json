{"id":"807398","title":"黄河清慢  清江浦渡黄河","dynasty":"清","author":"陈维崧","text":"苍茫河声冲古驿，黄沙浊浪同色。斜日谁来问渡，江南狂客。醉倚柁楼吹笛，初入破、鱼龙悲咽。古今多少英豪，最堪笑、南奔袁术。几时瓠子功成，叹薪楗空劳，宣房难塞。长啸忧时，自把宝刀閒拍。且任短篷掀舞，不须怨、中原萧瑟。城名下相，极望处、暮烟残荻。"}