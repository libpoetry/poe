{"id":"594889","title":"酬吴叔承歙砚歌","dynasty":"明","author":"欧大任","text":"竹西尺素使者还，锦囊什袭款我关。忽割紫云落书几，已看青玉临屏山。歙西龙尾深溪石，黼形縠理秋空碧。曾是岚蒸露浥来，尚澄波荡星涵色。记得铭题汴宋时，玉堂学士臣苏轼。君今此砚罗纹光，拂拭犹似风字长。泗滨浮磬讵俦辈，蓝田尺璧差等量。青州红线铜雀瓦，吾家端岩羞雁行。金昆得此视眉子，陶泓毛颖欢一堂。故人清班扈丹陛，八千里外怀迢递。磨铅谓可笺虫鱼，涴壁未能成篆隶。何以报之永绸缪，茅斋四顾惟萝薜。迂我已谢子墨卿，寄君欲写华严偈。"}