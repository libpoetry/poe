{"id":"439456","title":"塞上四首","dynasty":"金","author":"赵秉文","text":"穷边四十里，野户两三家。山腹过云影，波光战日华。汲泉寻涧曲，樵路入云斜。随分坡田罢，还簪野草花。因寻射雕垒，偶到杀狐川。卤地牛羊瘦，边沙草木膻。废城馀井臼，古戍断烽烟。自说无征战，经今六十年。薄宦边城里，经年无客过。一川平地少，四面乱山多。野色连秋塞，边声入暮河。旧貂寒更薄，飘寄欲如何。树霭连山郭，林烟接塞垣。断崖悬屋势，涨水没沙痕。烽火云间戍，牛羊岭外村。太平闲檄手，文字付清樽。"}