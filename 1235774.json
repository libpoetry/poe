{"id":"1235774","title":"越中秋怀二首","dynasty":"元","author":"吴采","text":"无边落木送秋来，宋玉愁多赋更哀。淮甸烽烟连白下，楚江云影暗阳台。汉王未惜三斋印，庞统原非百里才。俛仰去天才咫尺，几回清梦到三台。羁思愁怀耿未平，秋来景物倍伤情。苍鲸跋浪风偏恶，宝剑惊时夜亦鸣。南国未全沧海贡，中原犹望朔方兵。躬耕自惜英雄事，未必南阳老此生。"}