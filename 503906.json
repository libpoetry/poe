{"id":"503906","title":"宿五城","dynasty":"明","author":"郭奎","text":"旅憩五城馆，风泉日夕喧。爱山如锦里，对景想桃源。鸡犬纷相杂，渔樵数共言。偶看溪上碓，因叩酒家门。草色知春意，梅花忆故园。鸟鸣深树里，药斸乱云根。佩剑思公子，求仙访白猿。松窗聊偃息，萝径待扳援。明发逾前岭，星言至远藩。驰驱当效竭，时务敢辞繁。恐辱将军命，虚沾奉使恩。愿求天下士，慷慨接奇论。"}