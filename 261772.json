{"id":"261772","title":"风流子·送穷","dynasty":"清代","author":"丁澎","text":"岁庚如月朔，酹君酒、好去莫蹉跎。念处世、无令阮公所笑，为文不免，季绪之诃。惟君故、便颔颜佗傺，壮志尽消磨。形影相依，无如我笃，交游割席，孰与卿多。匆匆君行矣，任浮沉相共、腐鼠涎蜗。须向魉无人地，鬼岛蓬科。更欲送君天上，诉帝如何。除为祢衡挝，为包胥哭，为渐离筑，为鲁阳戈。君其择焉，予且倚瑟而歌。"}