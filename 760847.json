{"id":"760847","title":"寄题永井完久梦哉空也楼新竹","dynasty":"清","author":"丘逢甲","text":"新竹乃吾旧游地，沧桑转眼馀哀泪。谁知更有能诗人，五指峰边吟古春。丈夫读书兼读律，致君尧舜乃有术。君今挟律游诸侯，高筑梦哉空也楼。十二万年一梦耳，皇王帝霸谁长留？信知大空本无物，得者勿喜失勿忧。海风吹客高楼头，战场寂寂黄花秋。人民城郭纵非故，终见仙鹤归来游。"}