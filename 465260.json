{"id":"465260","title":"解语花 壬午元夜月色为风雨所败，山城寂冷，追忆曩年广州灯市之盛，怅然赋此","dynasty":"当代","author":"邵祖平","text":"微云澹汉，梦雨飘窗，风送江声冷。素娥窥镜啼妆浅，隐约漾光不定。吴斤漫引。伤一片，河山碎影。春已来，忘了安排，闹市烧灯信。犹记羊城旧令。任鱼龙翔户，幡胜穿径。粉香成阵裳衣窄，共逞沸天箫咏。而今倚枕，谁肯问，沈腰潘鬓。清夜迢，心到君家，悬辘轳金井。"}