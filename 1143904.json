{"id":"1143904","title":"癸巳生日二首","dynasty":"宋末元初","author":"方回","text":"夜来终日雨如倾，晓起楼头喜渐晴。血气衰微吾道胜，欲心死绝此身生。一区宅愧先人业，万首诗垂后世名。蚊喙收声蛙不吠，忽闻邻柳送啼莺。倚楼历历算行藏，艰阻颠危暗自伤。垂近七旬天所借，孰怜三岁父云亡。岭南蛊毒千山雾，燕北毡寒六月霜。殿榜郡符皆画饼，空馀骨痛似金疮。"}