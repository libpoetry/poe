{"id":"1103329","title":"甲戌七月二十七夜大雷雨有感","dynasty":"宋","author":"周密","text":"骄阳煽馀威，热恼若昏醉。邀凉卧虚棂，顿觉景象异。乾坤若黟漆，相对不相视。雷车与电镜，云族撑赑屃。如发马陵伏，万弩一时至。如河决宣房，澎湃石崩坠。又如入蔡州，鹅鹜杂兵骑。轰腾立四海，熛怒翻九地。儿啼抱头窜，婢噤移足踬。鸟兽相号呼，鸡犬竞趋避。隐床夜九迁，穿瓦雨如酾。屋老欲摧压，危慄心惴惴。敬此天动威，起坐不敢寐。哀哉昔吾亲，多病易惊悸。每于风雨交，拥护不少置。九京闻不闻，生死同一致。不能抱冢泣，不孝天所弃。漫游远坟墓，荣亲愿难遂。作誓守松楸，或可酬此志。白云起泷冈，西望挥血泪。"}