{"id":"1085946","title":"黄牛庙","dynasty":"宋","author":"王十朋","text":"我从白帝城，舟次黄牛峡。黄牛遗庙存，石马只耳缺。宛如欧公梦，地灵亦奇绝。固宜镇大川，千载食常血。何人赞巨力，曾不纪功烈。神乎岂求食，挽石骇舟楫。或云土胜水，兹亦强牵合。白帝将何云，吾为究其咒。神禹昔治水，疏凿九州别。百神各效职，僚佐力俱竭。功成禹化熊，涂山亦为石。譬如穆南征，化者想非一。有化为牛者，断崖留遗迹。岂亦黄帝馀，与牛同一色。至今名此峡，援溺有阴力。淫祠自其俗，神手本正直。爵以保安侯，足以章神德。"}