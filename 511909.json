{"id":"511909","title":"吕氏节孝卷","dynasty":"明","author":"童轩","text":"金陵吕氏家本吴，少膺姆教如罗敷。伊昔笄年美且姝，嫁得良人君子徒。双飞婉转鸾凤雏，胡期一朝镜影孤。怀中弱婴声呱呱，高堂况有白发姑。昨者与君为欢娱，何忍背弃如路途。矢心清白永不渝，寸扃皎若秋霜俱。朝课儿书夜䌟纑，膏沐不御泪眼枯。天胡不吊姑且痡，吁天求代频号呼。天愈姑病不负吾，而今春秋雪满颅。天书褒异下清都，节孝大扁题门闾。我愧为儒七尺躯，行年四十百行无。闻母高谊敦薄夫，为作歌诗付董狐。"}