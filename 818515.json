{"id":"818515","title":"雪中访半山寺","dynasty":"清末近现代初","author":"陈三立","text":"一点梦中山，旷岁失攀历。常迷具茨驾，空睨老骥枥。片春气阴阴，微雪鹊枝集。二三豪士过，振袂践佳觌。驰道直如弦，轮蹄散霹雳。桥柳转凋疏，野梅共靓饰。冻肠腾棱芒，四剸霄汉色。逶迤带城陴，泬寥支屋壁。想公折脚铛，虬龙隐胸臆。魂依谢公墩，戏咏见温克。文章碎金类，开济有馀力。吾党谁与归，九原起活国。终拟筑邻邱，绕庐伴散栎。"}