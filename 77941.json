{"id":"77941","title":"寄彦成荣归","dynasty":"宋代","author":"陆游","text":"交旧天涯晓宿稀，年来独子付心期。满床文史对谈处，万里风霜并辔时。雨滴空阶怜夜榻，吟牵芳草梦春池。合沙桥下东流水，双鲤何时上钓丝？车马填门拨不开，吾宗得隽凯歌回。折将蟾苑一枝桂，泛入萱堂百岁杯。雅望素钦山竦岳，芳名中占斗中魁。先登赖子光邦族，继踵行看衮衮来。"}