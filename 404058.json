{"id":"404058","title":"庆春泽慢·壬午重九，游兰州后五泉山","dynasty":"近现代末当代初","author":"顾学颉","text":"倦眼新开，雕鞍初驻，山回响彻鸣泉。蜡屐凭高，平生意气都捐。锦红霜杂秋芳白，映参差、金碧巍然。省晨钟、清越遥岑，曲涧轻传。几番耐得扬州梦，奈三三风月，九九云烟。消尽清愁，怪他又送华年。御沟流到飘红处，问偏幽、倘有神仙。恐无人、解得相思，又费留连。"}