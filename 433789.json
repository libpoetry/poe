{"id":"433789","title":"临江仙","dynasty":"近现代","author":"潘受","text":"滚滚水包门户，阴阴云覆阶除。恼人天气做寒初。空村惟见鸟，秋雨欲生鱼。悴甚将兰作佩，狂还以酒浇书。系舟谁更问吾卢。茂陵多病后，中散旧交疏。沈霭遥吞岸去，怒涛暗挟山浮。独天灯火认巴州。无风云出塞，残夜水明楼。从仕翻疑皂盖，学仙未入丹丘。抛人岁月莽悠悠。我行何到此，客意已惊秋。露泼南箕似簸，风摇北斗皆颠。馀音顿挫语疏蝉。云溪花淡淡，石濑月娟娟。步月攒眉月下，看花搔首花前。芜城七十剑三千。偷生长避地，何日是归年。"}