{"id":"864037","title":"摸鱼儿 寿王尉癸未冬至后五日","dynasty":"宋","author":"王梦应","text":"问谁歌、暗香疏影，此花堪照人世。起持霜月为花寿，天亦愿花千岁。谁有意。著如此人间，更著花如此。高寒洒洒。看浩荡刚风，跨虬飞佩，玉影乱如水。行春处，一笑人间紫翠。纷纷窥此天地。寿如川至。□好是、涧翁兹岁喜。荣沾南儒恩例。捧觞更喜郎君美。任夜来归侍。见说生辰，恰逢本命，寿筵且未。听老聃孙子。祝公耆艾，祝公富贵。"}