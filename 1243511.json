{"id":"1243511","title":"吾琴所为曹令所坏寓居赋秋风破屋歌","dynasty":"元末明初","author":"叶颙","text":"君不见南山叟，一室容身小如斗。闭门僵卧学袁安，雪打风吹懒开口。又不见牛马走，短布单衣寒露肘。长途汨没笑李斯，咸阳市上牵黄狗。男儿壮志要似渭川云梦竹，不染尘埃出林麓。又似苍颜劲节松，偃蹇孤高立岩谷。雪中矫矫舞游龙，霜里涓涓濯寒玉。春和长有拂云青，岁寒岂减昂霄绿。野人旷荡无所归，居无华屋膳无肉。胸涵胆气欲食牛，世乏才能耻干禄。高眼不复梦功名，信步何曾限南北。行藏无碍独纵横，动静随缘少拘束。从来任运合天真，坦率人皆笑粗俗。儒生性僻不入时，身老乾坤忘宠辱。囊虚买誉百两金，日籴充饥五升粟。顽然空洞腰十围，唯贮文章满斯腹。谩开电目烛五行，徒援霜毫写千幅。祗闻张奉贱毛生，未见夷吾怜鲍叔。短琴一弄固有馀，长铗三弹常不足。噫戏安得乐天都盖洛阳城里万丈之白裘，杜陵大庇天下寒士万间之广屋。尊贤重道贻今羞，大厦宽袍遂吾欲。床头更有酒新熟，绿蚁濡唇斟百斛。此时不愿万户侯，何心更作九州牧。山中宰相乐馀年，管领丘园慰幽独。云边吟咏足逍遥，月下壶觞倍清淑。闲铺棋局伴炉薰，满吸湖光饮山渌。含烟细草叠芳茵，过雨馀花呈绣褥。王侯卿相非我俦，牧圉樵渔是予属。四时佳景尽来归，泉石烟霞皆素蓄。笑拖长袖醉春风，寄傲轩窗百斯福。"}