{"id":"101445","title":"重游临武秀岩","dynasty":"宋代","author":"曾晞颜","text":"琼楼玉宇落荒村，鸡犬无声到洞门。采凤久藏丹穴羽，青莲倒续华峰根。笑谈疑有宫商应，剜刻浑无斧凿痕。莫讶空中能卓立，亭亭一柱拄乾坤。十番春事付风埃，屐齿参经识苍苔。野鸟避人犹巧语，山花向日尽迟开。奇峰自是平地起，活水不知何处来。天若便教羁馽脱，宁须海上觅蓬莱。"}