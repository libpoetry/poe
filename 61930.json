{"id":"61930","title":"胡子坑·两仪未判眹不平","dynasty":"明代","author":"舒頔","text":"两仪未判眹不平，巨凸突兀潜幽灵。毓秀朵奇挺峭拔，攒峰列壑争伶俜。枯槎著藓半身碧，老石迸土千螺青。天净森铓列画戟，云开大嶂横青屏。临深架木侧足度，飞瀑洒面洗耳听。已有仙人浴丹室，宁无烈士磨厓铭。玄猿不惊籁寂寂，白鹤下舞花冥冥。便欲临风蜕凡骨，来兹绝粒餐仙苓。尚闻好事薙荒秽，直上绝顶峨新亭。茗碗先春煮碧涧，蓬窗酿腊酾银瓶。素衣何必待三聘，白首尚可穷一经。空谷时闻尚书履，疏林夜仰处士星。时乖狼虎集妖孽，地阔魑魅行真形。避世何烦慕清致，忧时且复逃膻腥。鄙哉时俗自污浊，喜甚涧谷长清泠。秖恐愚公易轻徙，玉皇敕命守六丁。"}