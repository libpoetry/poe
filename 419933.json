{"id":"419933","title":"甘州 唐镜，背有“湖州石十五郎真鍊青铜照子”十二字","dynasty":"近现代","author":"邓潜","text":"似相逢、天宝旧宫人，幽光閟千年。剔斑花细字，鸳鸯湖上，曾照婵娟。怎少冬郎艳句，镌背衬龙盘。妙是郎如月，十五团圆。我亦芙蓉城主，记芙蓉一第，人在长安。续曲江金鉴，春梦徵开元。滴方诸、数行铅泪，误金轮、殿壁换河山。摩娑遍、吴兴掌故，残照依然。"}