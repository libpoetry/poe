{"id":"682331","title":"答胡徵君舜咨还山","dynasty":"明","author":"乌斯道","text":"高迹寄空谷，幽居托田间。江水非吾限，可以相往还。游鱼当在渊，飞鸟当在山。谢此城郭游，逸驾不可攀。还山濯清泚，何如冰雪颜。君子保厥躯，于以待昌时。白日惧颠蹶，夜行不倾危。归心若金石，固留终我违。譬彼出峡舟，欲挽不可追。山神亦已怨，来归一何迟。"}