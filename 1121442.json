{"id":"1121442","title":"临江仙","dynasty":"宋","author":"欧阳修","text":"柳外轻雷池上雨，雨声滴碎荷声。小楼西角断虹明。阑干倚处，待得月华生。燕子飞来窥画栋，玉钩垂下帘旌。凉波不动簟纹平。水精双枕，畔有堕钗横。记得金銮同唱第，春风上国繁华。如今薄宦老天涯，十年歧路，空负曲江花。闻说阆山通阆苑，楼高不见君家。孤城寒日等闲斜，离愁难尽，红树远连霞。"}