{"id":"1252811","title":"解闷","dynasty":"元末明初","author":"王冕","text":"家园嗟寂寞，客计转疏迂。事失非关酒，身贫不为儒。功名馀破楮，风雨漫长途。对景成何用，高谈却壮图。荒城惊岁晚，风雨奈何人？野火殊无侣，江梅自得春。停杯吟思远，照镜鬓华新。底事堪愁绝？悲笳撼塞尘。风雨交残夜，郊关鸡乱鸣。青山频入梦，白发不禁情。舞剑令人笑，沽樽只自倾。忽思少年日，骑马汉江城。寒气薄衣絮，斜风雪乱飘。山林俄失色，江海不行潮。塞北毡车重，江南甲骑骄。草堂亦幽致，冰冻满诗瓢。"}