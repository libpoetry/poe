{"id":"691021","title":"梅关道中","dynasty":"明","author":"李云龙","text":"万峰回合碧成围，峰畔烟岚生客衣。关路直随秦戍出，江天遥望楚云飞。孤亭背岭迟来雁，古寺含风涌翠微。却忆汉家通使日，山花如锦陆郎归。石林飞磴郁千盘，直上青霄立马看。古木数丛苍霭合，春山一路白云寒。居人每叹长安远，过客时歌蜀道难。临发邮亭回首望，故乡从此隔烟峦。"}