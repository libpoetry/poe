{"id":"735573","title":"忻州婴杵庙 其二","dynasty":"清","author":"潘耒","text":"古人贵成事，今人贵成名。义声岂不美，躁取事或倾。吾心在千秋，旦暮安足争。太史佣法章，丙吉不自明。生潼闻李善，卖卜有王成。短箠诟楚隶，漏船舞吴兵。奇巧千万端，权舆于杵婴。精诚生智术，狡狯不足惊。死生判难易，当时费权衡。功成终下报，命乃鸿毛轻。为难勿藉口，君子守其经。"}