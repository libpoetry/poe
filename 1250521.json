{"id":"1250521","title":"答适庵李先生韵","dynasty":"元末明初","author":"朱希晦","text":"价高由少室，望重自元纮。奕世遗簪笏，清时识鉴衡。文章尊贾董，智勇贱黥彭。圭璧含馀润，埙篪协正声。岳分嵩峻极，源出渭流清。宾馆怜巢幕，侯门耻餍鲭。平生敦夙好，俊逸蔼芳声。律已纲常正，填心道义精。鹑悬衣可结，毫健笔能耕。诗垒时坚壁，词场夜斫营。别来常慕蔺，何日遂班荆。紫气宁临顾，函关枉候侦。风姿劳我梦，月旦与谁评。柏厉凌霜操，葵倾向日诚。朝廷严战伐，川泽困渔征。群竖凶犹活，诸公愤不平。器攲因满覆，弨弛在排檠。漕待木牛运，功须汗马成。轮云知变态，金石见交情。烟瘴连淮海，风尘隔蓟城。行当洗兵甲，且复酌杯铛。击壤欢农父，传书走价伻。山林聊自逸，猿鸟不须惊。凤阙瞻佳士，鸡窗忆旧盟。蓬蒿栖仲蔚，松菊媚渊明。琴调朝飞雉，笙歌午啭莺。乾坤万里在，寒暑四时更。愁发长千丈，吟髭白数茎。穷居仍野处，坎止任流行。相去如吴越，思君太瘦生。"}