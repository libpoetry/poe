{"id":"691673","title":"小园花发谭刘二君订游涉夏始至席上三首","dynasty":"明","author":"李梦阳","text":"尚有春留赏，无言客过迟。砌红残芍药，园绿半荼縻。邂逅情真倍，追随酒莫辞。有怀君尽放，得意是佳期。缱绻杯侵夜，迂徐月转庭。醉寻松影立，凉爱竹风听。老去朋情恕，年来世事经。玉绳天历历，谁识少微星。涉夏榴能绽，深更客尚游。群行逢树问，独立为花留。就月还移席，呼儿重洗瓯。醉眸横北斗，曙角起城头。"}