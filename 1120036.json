{"id":"1120036","title":"和丁少詹韵","dynasty":"宋","author":"陈傅良","text":"尽日支颐听雨声，闲中惟得自知明。朋来何敢烦公等，老去方惭负此名。待欲短檠看少作，敢将尺牍论交情。区区却望从容意，要莫令人一座倾。明月隋珠忽堕前，坐令衰飒意飘然。无端太史头抢地，安得扬雄赋上天。前辈门墙馀几在，他时竹帛竟谁传。落花流水君愁不，南渡于今六十年。"}