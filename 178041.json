{"id":"178041","title":"扬州寒食赠屯田张员外成均吴博士同年殿省柳","dynasty":"宋代","author":"王禹偁","text":"前年寒食节，待诏直内庭。休暇百官出，独掩深严扃。近侍不敢醉，赐酒空满瓶。闲就通中枕，时闻索上铃。思入无何乡，兀然欲忘形。去年寒食日，滁上忝专城。山歌喧里巷，春物媚池亭。永阳溪水渌，琅邪山色青。谪宦自消遣，不敢夸独醒。往往取官酝，时时对花倾。醉来念身世，翻使泪纵横。今年莅淮海，时节又清明。堆案有留事，听歌无欢声。胥徒费簿领，使客烦送迎。狴牢未空歇，堰埭劳修营。衰病力不支，懒慢性已成。虚花满双目，素发添几茎。酒肴略无味，妓乐固难听。谁言寒食下，终日取茶烹。屯田有素交，屈此关市征。昔年同应举，典衣飞巨觥。博士东观客，求官得步兵。况且丹陛前，同为出谷莺。殿丞尹我邑，桑梓复弟兄。吏隐掌鹾茗，终朝看道经。三贤宴会少，七夕休假并。何不策我马，废苑寻放萤。何不荡我舟，楼基访摘星。三春景欲尽，九曲波始平。居然逼吏役，顿此阻交情。老态厌春华，病身忧宿醒。如水若不改，藉糟亦胡宁。解印蓄素志，吟诗露丹诚。维扬非所爱，有便即归耕。"}