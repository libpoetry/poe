{"id":"160718","title":"沿檄如蒲圻讯民之食菜事魔者作诗悯之","dynasty":"宋代","author":"王炎","text":"三代日方中，为民破重昏。既蚀复光融，孔孟道益尊。古礼今则亡，陈编意犹存。饮燕用觥筹，荐享羞羔豚。瞿昙何为者，髡首徒实繁。不饮非畏义，不杀非知仁。举世昏不悟，跣足行荆榛。胎祸产妖幻。与佛岐又分。俗愚有罣误，吏议多深文。怒言必溢恶，疑似恐不根。黔首亦何罪，可悯不可嗔。大道若返古，怪说难眩民。帝民虎豹守，此语谁扣阍。"}