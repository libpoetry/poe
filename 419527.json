{"id":"419527","title":"水龙吟 赠马茂元","dynasty":"近现代","author":"龙榆生","text":"起衰吾仰桐城，眼中馀子谁方驾。庄骚左史，杜韩元白，合归陶冶。蕴蓄环奇，恢张世业，念兹来者。看挥毫万字，气酣墨饱，堂堂阵，真堪怕。一席欢谈未已，待他年、更传佳话。河清可俟，芳华细拟，浊醪重把。江上峰青，雨馀风暖，好春无价。喜钱章同调，光芒并发，向遐陬射。"}