{"id":"938121","title":"夙兴","dynasty":"宋","author":"陈与义","text":"美哉木枕与菅席，无耐当兴戴朝帻。巷南巷北闻锻声，舍后舍前唯月色。事国无功端未去，竹舆伊鸦犹昨日。不见武林城里事，繁华梦觉生荆棘。成坏由来几古今，乾坤但可著山泽。西湖已无金碧丽，雨抹晴妆尚娱客。会当休日一访之，摩挲苍藓慰崖石。只恐冷泉亭下水，发明白发增叹息。"}