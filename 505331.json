{"id":"505331","title":"述怀","dynasty":"明","author":"唐之淳","text":"沙场非故国，壁垒非衡门。乍习军旅事，耻无帷幕言。晓从骁将出，飞鞚越平原。晚逐偏校还，星火散云屯。时维斗插午，尚袭貂裘温。轻雷始发声，零雨不及繁。厓阴方雨雹，马首已升暾。顾兹寒燠异，敢昧天地恩。倦翮怀安巢，下泉仰高源。微躯故有托，梦寐徒鶱翻。侧闻敌骑遁，万里空藩垣。譬之阳德辉，阴翳无复存。先声贵有实，末德恶久烦。冀全萍梗踪，归养乐丘园。"}