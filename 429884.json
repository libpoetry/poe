{"id":"429884","title":"赠宰平","dynasty":"近现代","author":"黄浚","text":"岁月箭脱笴，改火垂廿年。事业安足说，坐看劫灰迁。平生相知人，四海嘲霜颠。举杯欲属君，翻遣感叹先。操觚昔论国，远生殊我贤。辩智周八区，俄以明自煎。罗瘿作夷达，怨诽托歌弦。病贫食其外，萧寺哀沈泉。二子不同道，神识皆都全。夭夺卒何意，所全盖非天。德人独见君，穆若清风然。未尝旷于官，闰位能辞愆。未尝襮于学，渊默雷声传。于诗胾东野，蜕骨疑风蝉。于书熟稿诀，放手臻好娟。旧者既邃密，新者弥精甄。辋川好弟兄，学画通初禅。意岂必千载，养足自眇绵。横流卷天地，不溺惟虚船。嗟我亦喻此，耆欲无繇蠲。为君说眉寿，未老还自怜。沸羹几时休，意在江湖边。十年更相督，幸为角弓篇。"}