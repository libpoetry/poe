{"id":"1200450","title":"长门怨","dynasty":"元","author":"宋无","text":"金壶咽泪莲花涩，银箭浮迟渴乌泣。知更阿监罗袜冰，暝对星河玉阶立。内官唱漏催晓筹，芙蓉梦破燕支愁。起来妆罢窥绣户，三十六院残烛幽。建章风传凤吹远，翠华晨幸昭仪馆。箜篌不语心自语，愁长如天恨天短。红裀暖踏杨花雪，绛缕閒封守宫血。鹦鹉空猜警跸声，春寒紧护流苏结。"}