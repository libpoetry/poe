{"id":"763633","title":"念奴娇 其十 《念奴娇·即席再赋呈李研斋前辈宋荔裳观察王西樵考功》","dynasty":"清","author":"曹尔堪","text":"古文高手，有达老耆旧，欧曾堪续。箬笠布袍云竹杖，看尽浮云反复。再遇莱阳，词场雄踞。暂友山中鹿。旗亭载酒，楚辞痛饮还读。又有天壤王郎，水姿玉映，不救何平叔。歌吹芜城期共醉，漫挂蒲帆一幅。岸帻横眸，昔年隋苑，今是渔家屋。宾朋杂坐，不妨人淡于菊。"}