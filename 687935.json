{"id":"687935","title":"罗浮山三十咏","dynasty":"明","author":"成鹫","text":"閒身初住铁桥东，回忆家山事事同。就树选藤增健仆，入林逢药慰衰翁。峰高岂碍当中日，谷静常来正面风。谁信岭云犹可赠，不堪持赠但长空。洞门不掩有云封，土面灰头学老农。野菜盈筐因长笋，枯柴充担为怜松。地炉自种经旬火，水碓长留隔宿舂。莫道此间寡邻并，午斋风送远山钟。安居原不涉思惟，莫道吾宗也大奇。夙习未能遵世谛，虚名偏喜少人知。水边黄叶随流去，树里青山背日移。拾得一枝无孔笛，前人吹破不堪吹。年来得力是忘机，物外孤心渐入微。虫惜清声终夜语，鸟因昭质榜林飞。凭他风雨能侵席，到处晴阴不掩扉。半角好山谁作主，自怜临老始知归。宿雨初晴策短藜，看云行到乱峰西。眼前图画无人绘，皮里诗囊且自携。果熟静观连蒂落，松高曾记与眉齐。分明一簇香风过，开遍山楂又木樨。六时禅诵又斜曛，童子烧香礼愿文。向晚也须迟掩户，前峰犹有未归云。岩猿宿树仍留果，社鼠依山亦断荤。莫怪痴心爱狂黠，相逢尽道不如君。清晨客至暮方还，问我何心住此间。在世但知聊寄迹，旁人都说是居山。近嫌路有樵人识，渐觉门须侍子关。他日与君相见处，断崖移屋不堪攀。云头雨足楚姓腰，特地奇峰出汉霄。微路暗通行石腠，把茅牢结凭松寮。灶边泉号孤僧井，屋角田供一岁瓢。个是老夫归宿处，时人惊弃幸相招。终朝役役叹吾曹，络马穿牛共一牢。野茧结成空自缚，文蛾飞去不堪缫。重楼变幻随孤蜃，大地浮沉仗六鳌。何处藏身没踪迹，华亭船子自家操。一日能閒一日过，山中幽事岂须多。风前众窍呈庄籁，月下群猴学楚歌。土掬丹炉泥破灶，叶收仙篆补残蓑。外边凭语应难信，曾记儿时讶橐驼。大地全安曲录床，尚馀閒隙置皮囊。三间破屋难留客，一个孤僧亦过堂。纳得须弥无芥子，持来赝药有真方。闭门刈取庭除草，归去炉头较短长。昨夜灯前细雨声，晓来林鸟报新晴。日乘风势排窗入，云写山光对枕横。莲房未落兼花供，芋屋初开带叶烹。二六时中且如此，明朝依旧可怜生。飞云天半碧层层，万仞孤峰不易登。行遇断崖看撒手，去当无路莫牵藤。一茎细草皆成药，方寸閒田可住僧。多少懦顽难到处，程途终日问南能。经旬铜片一开奁，静处窥形敢自嫌。任运去留今面目，因人颦笑旧须髯。山风浩浩云归岫，天宇澄澄月到帘。独往独来还独语，我生何幸老穷檐。"}