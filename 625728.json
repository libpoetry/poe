{"id":"625728","title":"和茧雪和游斜川","dynasty":"明","author":"谢元汴","text":"急湍胡不退，鸡肋未能休。何如纵一苇，恣情山水游。汎汎志和船，岂曰非清流。容裔逐烟波，忘机学浮鸥。不然理轻策，振衣上危丘。冥濛扪元化，独与卢敖俦。湖寺迥岩剡，白足相对酬。孝禅以名庵，得似虎溪不。我来叩白云，蹑之生百忧。老龙吟秋光，亦可黄禾求。"}