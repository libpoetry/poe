{"id":"1244147","title":"赋得篱上雀送宜春龙旂伯章赴长沙","dynasty":"元末明初","author":"郭钰","text":"瞻彼上林，万木交错，尔独何为傍篱落。不如南溟鹏，又不似辽东鹤。高飞无力天地远，短棘疏烟晚萧索。遗穗荡尽山田空，虞罗不收溪雨作。未看春日百花晴，宁惜穷阴一枝恶。呜呼壮士当雄飞，八翼天风散寥廓。紫鸾丹凤参翱翔，愧尔啁啾篱上雀。"}