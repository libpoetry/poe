{"id":"799775","title":"登黄鹤楼","dynasty":"清","author":"许虬","text":"黄鹤仙人不少留，洲名鹦鹉更堪愁。三湘登眺还吾辈，千古江山独此楼。汉口夕阳衔远岫，武昌寒郭浸春流。烧痕满地闲生感，回首烽烟野戍秋。携壶凭槛塞云横，怀古荆门镇重兵。春柳久荒陶侃垒，寒潮直上吕蒙营。沧桑尽付邯郸枕，烟月全销玉笛声。唯有芳洲春草色，年年还傍大江生。"}