{"id":"1143927","title":"送刘叔有还古鼎","dynasty":"宋末元初","author":"方回","text":"我尝飞过洞庭湖，但有青天地欲无。出峡蜀人趋鼎澧，溯江荆阃救巴渝。飘零诗酒全如梦，流落兵戈剩此躯。今日升平归去好，汎洲应有橘千株。题诗曾到古桃川，回首惊嗟四十年。画省郎官领宾客，白须道士似神仙。合城围解江流沸，鄂渚兵豗广徼穿。此处与公已相识，时筹前事一茫然。"}