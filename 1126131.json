{"id":"1126131","title":"送程给事知越州","dynasty":"宋","author":"崔公度","text":"江吴士气久凋摧，比见高牙拥诏回。共喜识兵侔汉相，果闻持节过燕台。驰驱中礼戎心服，顾眄生威虏使猜。所惜圣朝恩好重，未容儒将尽馀才。朱轓所至蔼徽音，谈笑金城亿万寻。计压南夷豗狡文，官崇东省秀儒林。过家鼓吹新仪盛，拜宠朝廷此意深。闻说钱塘连得守，非公谁慰粤人心。"}