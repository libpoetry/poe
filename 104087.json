{"id":"104087","title":"和永叔内翰思白兔答忆鹤杂言","dynasty":"宋代","author":"梅尧臣","text":"醉翁在东堂，为他栽桂树。待将枝条与人折，忆著家中玉色兔。夜看明月海上来，光彩离离入庭户。且问常娥一借观，翁家虽有来无路。常娥对面几万里，不声渐渐西南去。是时翁生怀抱恶，却恨陆机先忆鹤。致令亦念眼迷离，不似傍池能饮啄。始忧兔饥僮失哺，又恐白毛尘土污。仍不如鹤有浅泉，自在引吭时刷羽。花前举翅鼓春风，只待公归向朝暮。我闻二公趣向殊，一养月中物，一养华亭雏。一畏奔海窟，一畏巢松株。我虽老矣无物惑，欲去东家看舞姝。"}