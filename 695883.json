{"id":"695883","title":"送王侍御纯甫量移内江令六首","dynasty":"明","author":"欧大任","text":"当时谏猎禁庭闻，憔悴孤城汝水云。稍得戴星湔上去，汉家迁客最怜君。秋风栈道马踌躇，万里蚕丛念谪居。君自楚人兰作佩，岷江西上莫投书。广汉犍为古县存，江通土垒剑为门。郫筒酒熟巴童舞，纵谪难忘圣主恩。五岭风烟行部中，按章谁似鲍家骢。武溪玉笛门人奏，犹忆楼船一剑雄。锦城游处浣花寒，秋色飘零尚楚冠。九折畏途行叱驭，坂前人作使君看。翩翩仙令有王乔，江县青枫路未遥。凫是尚方曾赐舄，明年飞入紫宸朝。"}