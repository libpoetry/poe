{"id":"1124186","title":"呈赵常德四首","dynasty":"宋","author":"赵蕃","text":"东南米最贱，旧说湖南北。及今身见之，价岂下江国。此行为米来，对此增叹息。人谓使君贤，宁虑有失职。朝廷不忘远，徒欲得公重。不然如公贤，久合居侍从。少须岁和丰，归骑承天宠。看取武陵原，田耕麦米垄。丰年易为政，凶年易为德。政本拙催科，德乃足民食。蛮貊忠信行，田里愁叹息。德政祇如斯，何用求赫赫。将身付铨选，乃奉蛮府檄。蛮语初未学，崄绝闻人说。进前退不可，信有难如棘。所赖使君贤，馀波能普及。"}