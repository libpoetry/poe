{"id":"572001","title":"赋得斜风细雨不须归","dynasty":"明","author":"袁宏道","text":"莫釐山上亭如盖，纽取蒲梢作衣带。丝烟细雨著罗窗，墨树浓山泻生绘。农家閒记月毛生，贾舟怕见江猪拜。是处皆将笭箸行，谁家不得刀鲚卖。云脚才封马迹山，轻雷忽过吴淞界。湖州万户入青煤，七十二峰如钱大。餔糟一枕钓竿眠，不觉风波在船外。派派烟岚刺眼眉，折折云山锁心肺。誓将白水洗缨尘，何用浮云生肌疥。为君屈指开元年，高冠大纛几人在。一湾艇子一竿丝，不学成都先生卦。"}