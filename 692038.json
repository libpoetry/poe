{"id":"692038","title":"九月同殿卿登南山","dynasty":"明","author":"李攀龙","text":"满天鸿雁雨纷纷，浊酒黄花把向君。莫道龙山高会后，风流今少孟参军。茱萸美酒玉壶殷，此日逢君一醉还。愁见孤城秋色里，不知风雨遍空山。处处登高白发新，年年陶令罢官贫。萧条岂少东篱菊，不见当时劝酒人。黄花萧瑟雨中寒，摇落东林木叶丹。不是故人能载酒，祗今秋色好谁看。"}