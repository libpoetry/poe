{"id":"524801","title":"江上迎望之逆风舟不得进","dynasty":"明","author":"顾璘","text":"两年望君君不来，渴心捲水生黄埃。昨闻津吏报君至，秉烛传更夜无寐。晓雨移樽江上迎，南风吹船船倒行。五里停篙十里泊，侧听鼓角前湾声。君乘画舫荡双楫，涧壑下泻滩流平。眼中迟速亦复尔，何况出处关人生。万事未须问，会面安可轻。与君月出共舟去，山水湘南无限情。"}