{"id":"582479","title":"瞻衮八章","dynasty":"明","author":"王文钦","text":"依依瞻衮，陟彼荒陬。慕公生平，文行俱优。守庐祥应，紫芝白鸠。入相玄宗，汲引名流。慨公忠孝，独步谁俦。翘翘瞻衮，夙慕名公。道侔伊吕，科第声隆。轻缣素练，词翰之宗。嘉猷入告，大节孤忠。江南首相，发轫谁同。亭亭瞻衮，于彼云端。衮绣辉煌，威仪伟观。饶彼良工，莫状心丹。惟岭之松，挺挺岁寒。公之节操，可以等看。遥遥瞻衮，于彼高冈。衮衣何在，惟德之香。凿山通粤，松荫道傍。公之德教，华夷肃将。矧公乡人，谁不齐庄。赫赫瞻衮，于彼山巅。衮衣章甫，称我乡贤。风度峭直，望之凛然。述古兴衰，金鉴一编。羯胡之乱，明炳几先。明明瞻衮，溯想斯人。斯人已矣，风声日新。在唐风采，屡见批鳞。谁令相业，弗究四春。公出甫入，治乱攸分。迟迟瞻衮，百世垂休。开元相业，黼黻皇猷。献忠忤旨，肆谪荆州。鸿飞邈矣，芳声悠悠。宸思遗直，赉祭家丘。肃肃瞻衮，载拜祠前。公如有见，令闻千年。光前振后，世德绵延。卿士大夫，薰公之贤。逸驾迥矣，缅想茫然。"}