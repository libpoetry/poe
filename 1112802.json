{"id":"1112802","title":"次韵张公远二首","dynasty":"宋","author":"张耒","text":"襄王坐上微词客，子建车前步水妃。瞥过低鬟流盼处，争先含笑独来时。东边日下终无雨，阙上书时合有碑。肠断吴王烟水国，扁舟何日逐鸱夷。平淡春云捧额浮，秋光剑戟近人流。无肠可断方为憾，有药能治不是愁。可待挑琴知有术，未传驱豆更无谋。遥知添得春窗梦，尤在樽前烛下羞。"}