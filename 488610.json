{"id":"488610","title":"石梅行和郑给舍作","dynasty":"明","author":"佘翔","text":"何物峥嵘如列戟，枯株云是罗浮魄。漫言斑剥老蓬蒿，幻作乾坤万古之奇石。初疑大孤小孤江上来，淩云露出双峰碧。又疑汉庭承露截金茎，势欲擎天移太液。瘦影参差最有神，姑射仙人兹托迹。胡不藉尔作和羹，弃置丘园良可惜。忆君昔侍承明庐，谏猎恢谐金马客。归来学灌汉阴园，与尔盘桓朝复夕。君不见金谷繁华斗一时，绿珠坠栖竟何益。又不见平泉醒酒石可凭，须叟转入他人宅。世事玄都观里花，摇动春风葵与麦。何似君家二石梅，干比虬龙心比铁。屈蟠不受刀斧灾，偃蹇宁为风雷击。根连庾岭苔为衣，璞蕴荆山云作帻。巨灵华顶擘争奇，处士湖边吟转剧。把酒狂呼绕石行，一枝肯寄长安陌。我亦社树称不材，寻常颇有林泉癖。为尔交情数往来，岁寒心事称莫逆。"}