{"id":"659976","title":"种松苗","dynasty":"明","author":"谢迁","text":"杪冬天宇霁，阴崖冰雪消。荷锄向西崦，课童植松苗。众卉岂不荣，未雪已先凋。松姿贞且劲，凌寒见孤标。岩谷势幽阻，土脉亦不硗。栽培藉雨露，但苦牧与樵。樵牧苟不侵，拱把遂成乔。当年手所植，今已百尺条。岁月尚吾与，见尔复昂霄。湖山归旧隐，依云结新巢。嗟嗟赤松子，自昔成久要。松间路不迷，来往任逍遥。"}