{"id":"1105983","title":"挽贡南漪三首","dynasty":"宋","author":"王圭","text":"齿德人皆仰，诗书老更耽。福兼鸿范五，瑞集凤雏三。岁月供陶写，江湖入笑谈。流芳钟四叶，兰玉俨相参。燕居宣圣像，侑坐祖黎公。矜佩一朝集，弦歌九族同。夜窗书案雪，春服舞雩风。长使南湖学，千秋纪此翁。秀野春如绮，平湖水拍天。商诗凉月夜，把酒狎鸥边。秋柏已成实，寒花谁为妍。伤心耆旧尽，何用慰华颠。"}