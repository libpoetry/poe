{"id":"816398","title":"蝶恋花","dynasty":"清","author":"黄燮清","text":"自送行人无意味。独上高楼，何处愁堪寄。闻道长安西北是。栏干不向东南倚。别恨似烟春似水。一阵轻寒，一阵游丝起。小院落花飞燕子。夕阳闲在蘼芜地。庭院无人莺自语。似怯轻寒，避入花深处。芳事阑珊留不住。落红认得春归路。昨夜楼头曾听雨。梦里寻郎，别绪纷难数。愿化柳丝千万缕。随风绿到津门去。三十六陂秋几许。缥缈凉波，忽忽幽期阻。塘外轻雨塘上雨。红颜不准西风妒。一两枝花摇隔浦。管领清愁，剩有闲鸥鹭。远道相思怜日暮。美人如梦无寻处。"}