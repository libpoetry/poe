{"id":"165579","title":"开梅山","dynasty":"宋代","author":"晁补之","text":"开梅山，梅山开自熙宁之五年。其初连峰上参天，峦崖盘崄阂群蛮。南北之帝凿混元，此山不圯藏云烟。跻攀鸟道出荟蔚，下视蛇脊相夤缘。相夤缘，穷南山。南山石室大如屋，黄闵之记盘瓠行迹今依然。高辛氏时北有大戎寇，国中下令购头首。妻以少女金盈斗，遍国无人有畜狗。厥初得之病耳妇，以盘覆瓠化而走。堪嗟吴将军，屈死狺狺口。帝皇下令万国同，事成违信道不容。竟以女妻之，狗乃负走逃山中。山崖幽绝不复人迹通，帝虽悲思深。往求辄遇雨与风，更为独力之衣短后裾。六男六女相婚姻，木皮草实五色文。武溪赤髀皆子孙，侏离其声异言语。情黠貌痴喜安土，自以吾父有功母帝女。凌夷夏商间，稍稍病侵侮。周宣昔中兴，方叔几振旅。春秋绝笔逮战国，一负一胜安可数。迩来梅山恃险阻，黄茅竹箭霪雾雨。南人颠踣毙溪弩，据关守隘类穴鼠。一夫当其厄，万众莫能武。欲知梅山开，谁施神禹斧。大使身服儒，宾客盈幕府。檄传傜初疑，叩马卒欢舞。坦然无障塞，土石填溪渚。伊川被发祭，一变卒为虏。今虽关梁通，失制后谁御。开梅山，开山易。防獠难，不如昔人闭玉关。"}