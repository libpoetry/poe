{"id":"1213649","title":"野庄公与孚论汉唐以来宰相有王佐气象得四人焉命孚为诗并呈商左山参政谢敬斋尚书 其二 谢安石","dynasty":"元","author":"陈孚","text":"典午叔世失纲纽，紫髯老奴垂涎久。谢公笑麾九锡文，姑熟一夜骨已朽。继以草付臣又土，九十六万猰㺄吼。白羽从容别墅棋，破贼只在一尊酒。长淮西风夜鹤鸣，坐阅兵车见云母。自古医国到危殆，始见擎天活人手。谁能白刃在颈时，正色毅然以死守。如公信是社稷臣，定论要期千载后。"}