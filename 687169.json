{"id":"687169","title":"同白岩游苍岩二首","dynasty":"明","author":"刘麟","text":"直穷幽胜几人来，两壁齐云绣若堆。丹垩横空飞阁起，螭龙擎日梵宫回。僧栖石罅头颅易，花散珠林眼界开。方外闲居为第一，扫烟时卧说经台。岩阴铁?度行云，天乐真从上界闻。绝涧俯看云起处，危梁倒跨石中分。醉磨苍藓留题遍，静倚青松弥盖勤。五十年来方一到，可教三宿又离群。"}