{"id":"223270","title":"台城路·寄姚江太白山人陈文卿","dynasty":"宋代","author":"张炎","text":"薛涛笺上相思字，重开又还重折。载酒船空，眠波柳老，一缕离痕难折。虚沙动月。叹千里悲歌，唾壶敲缺。却说巴山，此时怀抱那时节。寒香深处话别。病来浑瘦损，懒赋情切。太白闲云，新丰旧雨，多少英游消歇。回潮似咽。送一点秋心，故人天末。江影沈沈，露凉鸥梦阔。"}