{"id":"635437","title":"老僧提唱","dynasty":"明","author":"成鹫","text":"不愿百二如赵州，八十行脚心未休。不愿千岁如宝掌，沧桑阅尽增惆怅。但须一念到万年，何用三登还九上。忆昔当初脱白时，眼空三界无龙象。光阴强半易蹉跎，烟水百城空莽宕。自从身入老人场，壮志潜销气凋丧。两条寒涕镇垂膺，一緉芒鞋输少壮。徒行一步当十步，岭长百丈如千丈。青蔬赤饭栗棘蓬，藜羹茗饮桃花浪。只愁信施己难消，拚此身心作回向。百八菩提如意珠，六字洪名无尽藏。店远村遥未抵家，水尽山穷须谛当。钟初鸣，鸡再唱。殷勤借问老同参，百尺竿头谁向上。"}