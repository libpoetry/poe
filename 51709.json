{"id":"51709","title":"答姜仲文","dynasty":"明代","author":"汤显祖","text":"白日不可常，孤云亦何媚。萋芳淡游子，流泊世所弃。事去息交久，书来喜君至。爱日生寒姿，停云起高翅。经营二三月，飒遝岂遑避。惊看就长揖，道故如失志。相闻善为乐，相见乃憔悴。为文宁自伤，情多或为累。感君珍重意，承眶不能泪。在沼鱼何乐，先秋叶难翠。长歌聊复声，短袖时一戏。今日眼中人，何年心上事。"}