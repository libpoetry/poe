{"id":"1107438","title":"高宗圣神武文宪孝皇帝挽辞","dynasty":"宋","author":"史浩","text":"赤伏膺符日，皇图若缀旒。配天期祀夏，复古果兴周。再造承三统，维新叙九畴。世方知艺祖，燕翼有贻谋。宸谟先自治，邻壤憺威棱。翼翼慈宁殿，峨峨永祐陵。朔南兼覆冒，遐迩悉丰登。阴德顺阳报，真人嗣中兴。郏鄏年方永，崆峒道益隆。忧勤三纪外，揖逊一言中。尧屋心非有，虞琴养正丰。乘云帝乡去，率土动悲风。北内笳声咽，幡幢蔽九关。龙輴菆禹穴，马鬣等秦山。会奠风云惨，垂洟雨露潸。伤心未央殿，时节玉卮间。念昔延英对，皇心眷琐材。翻身辞璧水，举武上蓬莱。日毂扶今圣，槐庭上亚台。大恩无路报，泪血溅馀哀。"}