{"id":"179861","title":"中秋玩月以东坡诗不择茅檐与市楼况我官居似","dynasty":"宋代","author":"李流谦","text":"十年中秋不见月，譬之去国唯喜似。朝来氛翳崩厥角，天公粲然一启齿。夕月可占此其祥，枯龟未必知许事。黄昏天宇开琉璃，出云微觇抟空势。要人故自作迟迟，怅望岂知空岁岁。玉峰一掌开乔岳，银海千寻涌平地。光吞箕斗不自持，影薄鱼龙无处避。烟林差差鸟未定，露草涓涓萤暗坠。唯我心源实不动，炯炯摩尼照浊水。四门友开从阴伏，六艺高悬百家废。余辉切勿丐老蚌，尤物溺人非所贵。何如美酒入诗肠，化作锦囊珠字字。南楼万丈高切云，弹压山川据要会。当年老子兴不浅，閒据胡床想风味。今人未必输古人，况复我友半杰士。凌晨尺纸飞羽檄，一约而来膻集蚁。夜如何其不须问，酌尽沧溟放君起。酒酣起舞踏寒影，满地琼瑶惊破碎。仙娥手拊丹桂树，裛裛天香落襟袂。洞天六六我所家，摩拍洪崖肩绮季。霞云不著著青衫，生恐群仙笑憔悴。旁人劝我聊尔耳，仙娥好意君勿阻。海鲸背稳风力强，看我转头三万里。"}