{"id":"762477","title":"日入行","dynasty":"清","author":"孙元衡","text":"赤嵌东山高万丈，金方溟涨天为池。羲和驾驭火鞭疾，霞车虹靷来何迟！未旰登台望蒙谷，虞泉下掬临崦嵫。是日天海明无翳，冉冉崇盖观西驰。火轮渐低光转近，与海鳞甲交离离。初没半轮如合璧，神芒百道兼千丝。骊珠既堕萍实隐，九瀛化冶金镕时。踆鸟戢翼不我与，烛龙低首焉能为。阳气接戍便灰死，暡曚晻暧徒逶迤。巨浪翻空忽腾沸，万烽并举边人疑。谽呀豁閜舒长影，爚爚震震焚其逵。烈燄烘云烦煅鍊，洪炉煮海还蒸炊。佛国明灯不知夜，神丘火穴良可窥。燊燊应符再中瑞，辉辉拟见连珠奇。空中长绳逝欲挽，河上杖策行当追。戈挥三舍战未已，射落九驭苏来随。西隅白虎其宿昴，功成宜退胡相稽。长留山头少皞语，天目未闭诸神嬉。伫立荒台莲漏下，燋烟灭尽星光垂。忆昔山东登日观，峰头道士能狂痴。天鸡一唱呼我起，岩峦远接扶桑枝。金柱红盆耀溟渤，三山隐见浮蛟螭。大地光明杳何极，梦魂往往亲重曦。焉知落拓沧洲外，断蓬却逐西倾葵。生死浮沈吁可怪，寸心炯炯无人知！"}