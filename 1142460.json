{"id":"1142460","title":"夜梦入一市井中见有总角道人能相人者往来熟视予久之其语不能记也因授予以一握算筹谩记其事","dynasty":"宋末元初","author":"方一夔","text":"鸡鸣起群蛰，往来黑蚍蜉。似闻尘埃中，亦有玉雪流。夜梦忽见之，恍如云梦州。其人髻双髽，衣上百结裘。知有袁李术，精神寄双眸。语我我不解，罗缕维与陬。临分忽有赠，付我一把筹。振衣逐轻矫，去去逝莫留。飞空度杳渺，划然堕岩幽。我岂富贵人，胡椒穷豆区。长贫博长健，此理更王囚。仙人去何许，往往巢嵩邱。俗缘几时了，约我三千秋。"}