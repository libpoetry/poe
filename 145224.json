{"id":"145224","title":"得两金铺乃秦汉门物以充水滴因作歌","dynasty":"宋代","author":"释文珦","text":"弁翁挽我入吟庐，示以秦汉双金铺。摩挲已觉铜腥尽，色如朱砂工模糊。翁说多年弃中野，野人视之犹土苴。我心辄爱收拾归，用配魏台铜雀瓦。渟泉於中浅且清，玄颖由此生光晶。老夫生来亦好古，多翁於古能留情。阿房建章渺无所，此铺独入文房谱。资翁濡翰写诗词，千古遗音流乐府。"}