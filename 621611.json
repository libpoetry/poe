{"id":"621611","title":"续晋白纻舞歌诗","dynasty":"明","author":"郭之奇","text":"舞衣乍着双罗飘，却步帘屏近且遥。呈躯欻举意盈饶，翔止低昂颜矜骄。疾徐生节鸣佩瑶，宛转长褕称身腰。进从飞鸟翼回飙，退旋秋水袜轻漂。明明如月向风摇，下上流华云所招。云风忽止倚羞娇，半发朱唇兰气敲。回眸挥手助笙箫，掠鬓将前众企翘。四座光临不敢嚣，随其所见目成挑。掌上当年疑汉妖，白纻歌章有晋谣。凡百君子乐清朝，观舞能言友宾恌。"}