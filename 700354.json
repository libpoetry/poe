{"id":"700354","title":"送舒教谕赴海阳","dynasty":"明","author":"顾璘","text":"憔悴行吟地，逢君意洒然。同歌湘水曲，何啻竹林边。待月收银烛，鸣箫转画船。莫言春色尽，长觉野情偏。荒郡少人事，清筵时对君。投壶惊涧鸟，题石扫山云。暂喜羁愁减，俄闻去路分。转嗟尘世短，离恨日纷纷。沧海潮阳郡，青山刺史祠。遗文真作者，直道更吾师。采藻怀明荐，歌芹托盛时。寥寥前圣统，无使后生疑。"}