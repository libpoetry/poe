{"id":"433585","title":"摊破浣溪纱 纪事，用李中主韵","dynasty":"近现代","author":"温树校","text":"金谷园中菊半残。欷歔凭吊短篱间。人比黄花谁瘦损，并肩看。妙语独怜知我意，秋波时觉逼人寒。双两白鸥君见否，指江干。万里长空月一钩。钩人新恨倚江楼。无限相思难说处，意悠悠。支影独挥如许泪，双肩能载几多愁。知否忆卿心不歇，水东流。"}