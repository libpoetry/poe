{"id":"1120579","title":"北山四时招隐辞","dynasty":"宋","author":"周密","text":"绿意动兮崇兰，暖回薄兮千岩。蘼芜齐兮绣谷，芳菲菲兮鸟关关。步桃坞兮曲折，叩兰若兮檀栾。佩九茎兮窈窕，采三秀兮巑岏。石田肥兮可莳，溪毛秀兮堪餐。赋荣木兮胥悦，浩生意兮修蕃。田歌起兮啁哳，殷社鼓兮紞紞。山中春兮可乐，王孙不来兮謇谁留兮他山。草木舞兮山深，蜩蚻弄兮淙铿。息琼阜兮嘉荫，漱玉涧兮甘清。泛夫容兮十顷，搴朱实兮千寻。虬松兮五鬣，凤草兮三棱。雨龙归兮灵洞，夜鹤化兮仙岑。羌谁招兮太史，耿清夕兮猿吟。逃暍影兮散虑，极幽讨兮峥嵘。乐吾山兮长夏，归来兮濯沧浪之尘缨。灏气泛兮虚寥，商籁发兮萧骚。策逍遥兮玉囿，驾言陟兮弁之椒。石林林兮献状，浮空倒影兮清苕。漭具区兮泻碧，若杯水兮堂坳。披素怀兮佩明月，■然啸兮泠飙。阅古今兮宇宙，一日非近兮千载非遥。嗟湛辈兮堙灭其奚数，慨其感兮临高。水竹清兮秋晚，赋丛桂兮谁招。风栗栗兮云黄，梅事动兮贞芳。纷白月兮广野，屑宝璐兮平冈。云可怡兮日可献，野可撷兮水可湘。拾樵苏兮野爨，储橡栗兮山粮。竹房深兮云暖，芸几净兮春芗。官无徵兮村静，年屡有兮金穰。我今不乐兮岁迟暮，处嘉遁兮徜徉。击鲜拊缶兮聊以卒岁，谁争子所兮乐其乐兮无央。"}