{"id":"805964","title":"解语花二首 其二","dynasty":"清","author":"奕绘","text":"秧针未插，藕孔难抽，缭乱闲愁别绪。柔情一楼。柳条儿、不绾濛茸狂絮。回肠怎贮。搅金井、辘轳来去。弱生生、万点飞花。都被春牵住。细似鬓云无数。总三眠蚕老，丝犹长吐。缠绵何苦。心中线、系上合欢双树。杳无凭据。鲛人泪、织成销素。解相思、萦绕勾连，不断如春雨。"}