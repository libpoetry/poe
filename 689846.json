{"id":"689846","title":"奉送钟阳大司徒还朝二首","dynasty":"明","author":"张元凯","text":"旌旄拂曙过江津，淮海苍生望后尘。少府于今裨国计，司徒端为教人伦。白头自恋垂衣主，紫禁偏思曳履臣。最是东南多菜色，敢劳天上借阳春。漕府楼船锦缆浮，玺书重召汉萧侯。金堤盛夏飞刍拥，玉节芳春露冕游。八座云霄元北极，两朝舟楫自中流。储胥总是材官护，国士谁堪幕下收。"}