{"id":"630330","title":"咏史十二首 其九","dynasty":"明","author":"释函是","text":"古称鸱夷子，三徙有荣名。仕越谏伐吴，会稽几危倾。反国共忧辱，二岁乃行成。计然策十五，报吴卒以平。横行江淮东，诸侯谁与争。功成受上将，遗书投海滨。致产数千万，齐主闻其名。相齐曾几时，归印辞乡邻。閒行止于陶，贸易兼躬耕。累赀复巨万，中男行杀人。千金不死市，褐器致庄生。长男重弃财，竟以殒其身。贵既不可久，富亦何足陈。人生若朝露，不如贱与贫。去彼复取此，终惭头上巾。"}