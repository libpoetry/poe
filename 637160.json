{"id":"637160","title":"东江堤 其一","dynasty":"明","author":"祁顺","text":"维城宝安，东七十里。平田畇畇，俯濒于水。水数为灾，汜滥无已。播艺苦艰，田业交废。在宋元祐，有嶷李侯。拜命来官，厥政允脩。悯兹良产，百不一收。聚材鸠工，营创是谋。取石于岗，取土于隍。环田为堤，馀万丈长。筑之登登，望之堂堂。螮蝀横铺，蛟龙互翔。厥功告成，足历永久。膴膴膏腴，岁获大有。暨姚暨赵，克绍于后。补其溃缺，俾复其旧。历元之世，又百馀年。人不常存，堤不常坚。大防一失，巨浸滔天。田庐陆沉，黎庶颠连。"}