{"id":"1241183","title":"奉陪神保大王宴朱将军第闻弹白翎雀引","dynasty":"元末明初","author":"王逢","text":"玄阴亘天雪欲作，将军西第夜张幕。铜盘蜡光红照灼，四坐倾听《白翎雀》。雀生乌桓朔部落，大朴之气元磅礴。地椒野穄极广莫，穹庐离离散驼骆。黄羊芦酒杂湩酪，鹰狗畋猎代耕穫。太王肇基不城郭，青春建櫜宵罢柝。圣泽滂沛蔓绵络，风淳俗庞法度约。乾端坤倪露冲漠，羽毛鳞介并飞跃。庭祠岁飨咽管籥，雄雌和鸣莫我乐。帝皇赫然太阳若，八表晃荡氛尽却。前驱屈卢从繁弱，睢盱嗢咿万状错。遂朝玉帛解组缚，大明宫开夹花萼。文监武卫盛材略，葱珩谷璧映霜锷。五云夔龙奏《韶濩》，九苞凤凰降寥廓。德音威仪匪予度，万姓拭目瞻阿阁。轩辕伶伦两冥寞，八十年来事非昨。獶尘杂乱人道削，咬哇哀淫颂声铄。皇孙让贤执鼓铎，巾幂鹊尾黄金杓。殽烝体荐嚼复嚼，《巴渝》舞队驩回薄。供奉革鞜衣狐貉，银筝载前酒载酌。延秋门深鱼守钥，缑山远度吹笙鹤。淮南昔者鸡舐药，千乘之国弃敝蹻。方今群雄自开拓，拔刃把槊争刺斫。为臣义同葵与藿，将军固合鞭先著。莲壶漏沈薇露涸，枯梢号寒风陨箨。百禽啁噍雹霰霍，冰花乱点真珠箔。箔中呱呱情陡恶，供奉砉尔停弦索。吁嗟《白翎》将焉托，有客泪下甘丘壑。"}