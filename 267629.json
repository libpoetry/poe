{"id":"267629","title":"梦横塘·野凫潭芦花","dynasty":"现代","author":"朱祖谋","text":"钓丝秋雪，履迹斜曛，野塘凉意初著。影没凫翁，换蒲稗、春波绵邈。低艇谁移，短簃孤坐，鬓霜惊觉。又迷茫万点，做弄新愁，还飘到、閒池阁。微波自不通潮，甚惊尘乱飐，冷絮回薄。卷叶西风，轻和入、数声哀角。更休问、江湖雁影，眼底秋心仗谁托。梦里沧洲，一般清浅，有红桑花落。"}