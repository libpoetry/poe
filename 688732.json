{"id":"688732","title":"圣驾朝陵歌","dynasty":"明","author":"严嵩","text":"阁道朝悬日月旗，葳蕤朱凤引文螭。桥陵霜露脩殷祀，原庙衣冠陋汉仪。沙河士马若云屯，万姓环门识至尊。青天突起迎銮殿，此地今为驻跸村。万柝沉沉片月前，龙旂不动宿寒烟。起傍营门瞻北斗，休气荣光烛远天。山束红门势若蹲，登登石路入云根。穹碑层构中天起，圣德神功万古存。神宫钟动启金扉，祝帛祠官候衮衣。风静燎凝烟霭霭，林深松袅雾霏霏。阳翠高高万寿宫，蜿蜒岗阜拥虬龙。瑞日乍停双凤辇，綵云长护万年松。遥望慈舆宝扇张，帷宫初进紫霞觞。圣人爱日心无倦，转觉铜龙昼漏长。太师少傅承恩重，造膝三臣对夜分。银珰遣赐人皆羡，前席论言世莫闻。"}