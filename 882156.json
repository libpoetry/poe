{"id":"882156","title":"题真觉僧房芦","dynasty":"宋","author":"吕祖谦","text":"何人夜折苕溪雪，吹落山堂寄清绝。梦回轩槛非人间，一岸扶疏碎残月。秋风索索秋意晚，叶外参差明叠巘。颇似江南短棹归，平沙雁落汀洲远。苍涛绕窗碧玉寒，中有渔父千古闲。知君胸次五湖阔，波声髣髴游杏坛。少林之孙韵枮木，避世避人何用逐。渭川谩复千亩多，江上由来一苇足。"}