{"id":"437792","title":"七月还祁","dynasty":"金","author":"蔡松年","text":"洪河注天南，兵气横高穹。我从兵前来，归心疾惊鸿。官柳未摇落，莲荇香濛濛。吏舍在前村，旧年养疏慵。爰自三军去，青苔瘗人踪。夕阳叩柴门，欢迎来仆僮。浊酒古罍洗，停觞问新松。却对一床书，睡鸭孤烟中。土花晕湖玉，冰弦冷霜桐。灯火未可亲，露坐茅堂东。西山月中淡，夜茶煮松风。到床便安寝，不复知晨钟。平生幽栖心，斯言略形容。人道动有患，百态交相攻。而我触类真，冶容鄙青红。非才见临事，叩之辄空空。知难不知回，飘流剧飞蓬。暂去声利场，乐佚犹无穷。况于得行意，萧洒毕此躬。勿为才者传，从渠作夔龙。"}