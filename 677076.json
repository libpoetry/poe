{"id":"677076","title":"戏赠吴鹿长","dynasty":"明","author":"李流芳","text":"去年逢子西湖曲，新妆绮疏映湖渌。一曲干杯笑不停，灯下酡颜胜红玉。今来丰干子出迎，讶子形骸太瘦生。自言脾病连三月，斋厨冷澹如枯僧。吁嗟别子曾几时，昔时豪华今尔为。吴郎吴郎我知子，子病可疗癖难医。自古钟情在我辈，仆本恨人谙此味。风流老却梦已陈，古剑悠悠犹有气。桃叶渡头望眼赊，秦淮月对白门斜。朱弦罢弄乌丝湿，我闻断肠况子耶。我尝爱子胸怀真，少许却胜多许人。但恐君情犹未至，情痴未足为君累。纵令黑瘦来清虚，不似肥痴拥渣滓。况子貌枯神转腴，高谭炯炯双眼珠。岂有此人为情死，终看梦觉成栩蘧。"}