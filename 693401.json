{"id":"693401","title":"予巡自东还过重庆大参吴公饯予舟中既醉日晚别去予舟西行是夜月色如昼江空沙白壶觞对影有怀吴公因作二律","dynasty":"明","author":"苏葵","text":"小傍凫鹥问画桡，好山当面酒深瓢。风流莫讶人豪少，谈笑真知道味饶。悠漾晚移云影淡，清泠东去水声遥。黄昏别后银蟾起，人隔重城不可招。壶觞未尽日衔山，一棹西驰一棹还。云水可人能久憩，鹭鸥疑客是偷閒。气吞牛渚千秋下，风夺仙舟半日间。纵有鱼翁畏争席，空教明月满前湾。"}