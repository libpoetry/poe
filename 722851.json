{"id":"722851","title":"杂三言五首 其四 悦曲池","dynasty":"南北朝","author":"江淹","text":"北山兮黛柏。南江兮赪石。赪峰兮若虹。黛树兮如昼。暮云兮十里。朝霞兮千尺。千尺兮绵绵。青气兮往旋。桐之叶兮蔽日。桂之枝兮刺天。百谷多兮泻乱波。杂涧饶兮鹜丛泉。竟长洲兮匝东岛。萦曲屿兮绕西山。山峦岏兮水环合。水环合兮石重沓。林中电兮雨冥冥。江上风兮木飒飒。盟清冷兮适潺湲。白云起兮吊石莲。客子思兮心断绝。心断绝兮愁无闲。步东池兮夜未艾。卧西窗兮月向山。引一息于魂内。扰百绪于眼前。意春兰与秋若。愿不绝于江边。"}