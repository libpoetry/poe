{"id":"281401","title":"过竹沪吊宁靖王","dynasty":"现代","author":"林朝崧","text":"玉带歌残瘴海曲，一坏竹沪烟芜绿。欲吊先朝宁靖王，杜鹃飞上冬青哭。忆昔煤山龙驭遥，江南半壁旋沉陆。关破栖霞碧血腥，城降乌爨青衣辱。伤心金翅啄龙子，谁与天家收骨肉。辅国将军辽藩裔，受封最晚权不属。间关海外依田横，中兴敢望刘文叔。剩水残山满目愁，藜床皂帽馀生足。延平父子又早殁，神州早料难恢复。???门中鼓舞死，楼船飞渡来杨仆。肉袒牵羊自有人，此身好结残明局。慷慨吟成绝命词，遗民掩鼻不忍读。杳杳中原化鹤归，两京陵树澹斜晖。钟山气尽高皇庙，易水风翻异国旗。列祖在天心定痛，一灵出世泪还挥。遗骸终古留孤岛，大义当年感五妃。五妃甘为君王死，一门红粉光青史。却忆燕都社祀亡，宫人费氏遥堪比。殉国偏多美妇人，贪生转属奇男子。郑家乳臭何足道，沧溟难洗刘冯耻。吁嗟乎！霸业三传失草鸡，凤阳帝冑驾青霓。金支翠羽渺何处，东海扬尘望眼迷。一代天潢遗恨在，千秋赐姓大名齐。只今赤嵌城非旧，犹宝朝天白玉圭。"}