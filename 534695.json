{"id":"534695","title":"吴郡陆义姑姊篇","dynasty":"明","author":"尹台","text":"吴郡义姑姊，本家吴东市。衣冠世有常，煌煌称陆氏。宦学承先民，闺风袭女士。孔雀翔翩翩，珍树爰集止。何期双好匹，比翼中摧毁。咄哉义姑姊，孀守长哀瘁。绎绎硕孔材，义姑姊诸弟。中弟秘书郎，黄门补给事。彊直好谏言，出入奉天子。谏书指官邪，坐忤谪夷巂。行持舍中儿，恻恻悲未已。履霜怨无母，嗟儿独焉恃。唶我义姑姊，顾弟心燔燬。往别重致言，弟哉慎餐履。儿在行勿忧，姊当急校计。慊慊默自念，弟室空谁视。有姊弟足安，弟儿姊得置。往就弟舍居，姊义究终始。高门结重关，白日照交绮。饭膳敕中厨，提我双龀稚。小姑教刺绣，大儿训经旨。弟从远方来，萑兰拜阶所。上寿高堂人，男长女亦慧。长跪谢姊恩，功施流无止。远近莫不叹，贤哉义姑姊。上天锡尔釐，黄发厌康祉。上同义姑名，休声传世世。"}