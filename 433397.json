{"id":"433397","title":"以诗代柬寄石遗先生海上","dynasty":"近现代","author":"黄浚","text":"赤眉麻起应䵷声，垂耄经师避地行。已喜商瞿绵晚胤，更从仲伟纠诗评。行厨馔想江鱼美，绝塞谣方白雁惊。闻说梁生重适越，灵峰试共赏秋晴。独向迷涂念本师，稽天大浸欲安之。引瓶心井诚难涸，揽镜霜颠已不疑。甲乙签馀荷叶伴，蔿于歌教柘枝儿。陆沈久属吾曹分，肯问神州付阿谁。"}