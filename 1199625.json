{"id":"1199625","title":"诗","dynasty":"魏晋","author":"陆机","text":"太素卜令宅，希微启奥基。玄冲纂懿文，虚无承先师。澄神玄漠流，栖心太素域。弭节欣高视，俟我大梦觉。老蚕晚绩缩，老女晚嫁辱。曾不如老鼠，翻飞成蝙蝠。轨迹未及安，长辔忽已整。道遐觉日短，忧深使心褊。物情竞纷纭，至理自宜贯。达观傥不融，居然见真赝。惆怅怀平素，岂乐于兹同。岂宴栖末景，游豫蹑馀踪。"}