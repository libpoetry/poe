{"id":"814602","title":"蝶恋花 己酉中秋夜雨","dynasty":"清","author":"郑文焯","text":"好月一年能几见，待得圆时，抵死云遮遍。可惜良宵天不管，酒灯暗雨深深院。梧叶洒阶愁万点，不听清歌，已是无肠断。旧节惟酬双泪眼，西阑一夜秋声满。长忆红楼离夜语，月满芳尊，赏月人遍去。自见月圆无此苦，年年情恨天难补。欲唤姮娥凭说与，泪湿花枝，故作黄昏雨。后夜相看肠断处，一弯又被愁眉妒。"}