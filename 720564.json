{"id":"720564","title":"湘春夜月","dynasty":"明末清初","author":"屈大均","text":"又黄昏。夕阳斜映湘阴。可惜一片江声，都泻作愁心。欲抱月光同卧，奈余光如雪，不暖香衾。怕素娥笑客，殷勤玉指，起弄鸣琴。枫林瑟瑟，萤吹鬼火，叶助猿吟。早掩船窗，休更作、楚王迷惑，神女荒淫。云朝暮雨，断人魂、终古情深。恨宋玉，托微辞讽谏，风华寂寞，与谁知音。"}