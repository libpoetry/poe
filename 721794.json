{"id":"721794","title":"赠安远水驿汪丞","dynasty":"明末清初","author":"屈大均","text":"一路连舟下，艰难至越门。汝官秋水驿，吾卧白云村。十口蛟龙出，三城虎豹存。轩辕读书处，为我置琴樽。莫道官微甚，前贤重抱关。况当中宿胜，堪在上方閒。帝子弄长笛，佳人归玉环。经过多赋客，因尔叩云山。山水矜三峡，君臣在二禺。官衙纷彩翠，仙迹未虚无。吹角江城暮，维舟野寺孤。随潮经一宿，多谢酒频沽。"}