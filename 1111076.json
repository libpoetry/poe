{"id":"1111076","title":"挽范丞相忠宣公六首","dynasty":"宋","author":"毕仲游","text":"曳杖三朝老，持衡一品尊。忽同秦逐客，几见楚冤魂。公衮方还第，輀车已及门。遗言不须记，一一表中存。出处从来定，荣华取次休。尝看居相府，只似在安州。不事千金产，能捐万户侯。哀哉天报施，仅免葬江流。伏枕言虽少，遗书志可哀。尚谋裨国事，犹欲尽人材。白日空垂照，悲风亦自来。更惊诸老尽，吾道信悠哉。大节谁堪拟，危言每可惊。不牵身外物，宁向泽边行。近阙官皆复，还家没亦荣。升堂谁恸哭，知是老门生。忠义传三世，衣冠盛百年。功名富贵地，父子弟兄贤。被放长如往，生归岂偶然。至家还不起，无处问苍天。挥泪西原上，晴云为我阴。谁知如望岁，竟不复为霖。主圣空撝己，民思未绝吟。已休还一恸，非但哭知音。"}