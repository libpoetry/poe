{"id":"1244100","title":"和酬李宪文送茶","dynasty":"元末明初","author":"郭钰","text":"鳌山峭石攒碧空，物性苦硬气所钟。野老锄云种茶荈，年深获利盛农功。云蒸雾滃春濛濛，一枪两旂战东风。采掇可以羞王公，西山白云将无同。我家住近鳌山下，籴米买薪日无暇。长夏饮水冬饮汤，风月交游足清话。君年甚少甚潇洒，摘鲜分赠金同价。已看雀舌堆满盘，况复骊珠动盈把。读书窗深午烟微，竹炉石鼎生光辉。玉川七碗吃不得，以少为贵知音稀。君子浩荡不可羁，好追彩凤天门飞。白玉堂前春昼永，承恩拜赐龙团归。"}