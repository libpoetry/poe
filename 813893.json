{"id":"813893","title":"话旧赠钱冲斋观察","dynasty":"清","author":"阿桂","text":"忆昔承师范，萧斋只两人。始从亲研削，直至命冠巾。经历风波险，甘同疏水贫。十年情意重，爱我比祥麟。绝域言旋后，年华屈指中。我方依禁闼，君正董河工。意气芝兰臭，行踪牛马风。天山同汉水，契阔更西东。三载征蛮府，天涯笑语温。晨昏欣共数，冷暖不须论。话旧成尘影，筹边验泪痕。相期崇令德，努力念师门。"}