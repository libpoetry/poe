{"id":"833019","title":"满庭芳 赋刘聚卿所藏大小忽雷","dynasty":"清末民国初","author":"朱祖谋","text":"蜀国冰弦，胡沙尘柱，双檀离合千场。春风几曲，乐府小沧桑。内宴倾杯趁拍，亲曾傍、红袖眧阳。伤心是，玉宸零落，一例委霓裳。东塘。曾识曲，六么按出，孤咽清商。又比翼鹍鸡，飞下彫堂。安得双声绛树，琉璃甲、对拨龙香。人间世，惊雷破柱，重与话兴亡。"}