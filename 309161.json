{"id":"309161","title":"一萼红·送吴仲怿布政量移畿辅","dynasty":"清代","author":"陈锐","text":"蒋山阴。洗新秋片雨，朝绿似抽簪。官柳扶鞍，京尘换袂，行役几判升沉。谩回忆、庚桑旧壤，话畏垒、余粒有栖禽。去后楼台，来时父老，携酒凭临。闻道五湖佳约，恁高云澹洒，出岫何心。孤梦攀天，残呻匝野，畿甸荒迹堪寻。待争睹、芃芃膏雨，祝苗黍、随地种黄金。试听衢讴，吴波咫尺烟深。"}