{"id":"1224975","title":"游西山次周伯温韵","dynasty":"元","author":"贡师泰","text":"严钟启城钥，百辟联佩绅。斜汉在昴毕，摇光正当寅。华车出广陌，光彩生熙春。阴崖冻犹结，阳谷景已新。云林白汹涌，石磴青嶙峋。先皇昔游幸，顾瞻怆兹辰。恍若铁马起，空留玉衣陈。鼎湖去虽远，元化同其神。凭危俯高树，历览穷荒榛。梵宇抗疏岭，飞阁腾遐津。虚庭潜飙起，白日无纤尘。长杨十二衢，甲第连居民。清时治兹久，天地涵深仁。矧兹风气完，且复俗习淳。耦耕杂畎亩，独钓当漪沦。高仙去窈邈，瑞气留氤氲。于焉契嘉晤，顿觉烦抱伸。蹇予敬亭下，清池翳修筠。时时一瓢酒，独酌不计巡。对此重归思，江海愁畸人。"}