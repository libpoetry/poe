{"id":"311291","title":"满江红·有感于临城匪祸，次雪儿韵","dynasty":"现代","author":"刘泽湘","text":"上下交征，看朝野云翻雨覆。更谁计养廱遗患，危亡倏忽。赤子何辜罹祸水，鸟鸢到处争人肉。痛神州满地走鲸鲵，闾阎哭。焚如兆，薪如束。湘妃泪，空留竹。笑衣冠傀儡，登场唐突。烽火塞天齐破胆，棘荆遍地随伤足。待银河决水洗乾坤，频揩目。"}