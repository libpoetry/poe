{"id":"547111","title":"题桃川图赠鍊师张子故西苑方士也","dynasty":"明","author":"于慎行","text":"我歌桃川图，旧识桃源客。骨青发短双颊红，十年卖药长安陌。自言本是武陵人，花落花开不记春。姓名偶被先皇识，选列仙官侍紫宸。紫宸宫阁天中起，西苑繁华如梦里。铜盘百尺落秋空，绮幕千门照流水。祠坛队队羽衣群，鹤盖霓裳拥圣君。黄金白璧年年赐，豹髓鸾膏夜夜焚。当时等辈俱光采，算袋裶衫揖上宰。曾窥阿母降瑶台，更访安期入东海。海上重来鬓已秋，鼎湖龙去水空流。夹城辇路多青草，别殿宫官半白头。承恩旧侣知何处，闻逐云中鸡犬去。惟馀野迹走风尘，却忆桃花源里住。我闻此语涕沾膺，世事从来不可凭。君今莫说丹砂事，松柏萧萧冷茂陵。"}