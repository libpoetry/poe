{"id":"142509","title":"寄题鲁如晦需堂","dynasty":"宋代","author":"王之道","text":"鲁僖有贤裔，家在吴江东。宏词与奥学，浩渺江无穷。魁然栋梁姿，久困荆棘中。抱能未施邦，殆与张籍同。人皆盲於心，我目昏不矇。而君乃能勇退，奉祠环堵宫。筑圃号通隐，花竹罗青红。郡山涌其前，湖光湛冲瀜。日哦松菊间，志气骄王公。客来醉需堂，饮食沾奴童。嗟予老且倦，齿豁仍头童。田芜未能归，惭愧通隐翁。"}