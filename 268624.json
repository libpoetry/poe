{"id":"268624","title":"百字令·知音难觅","dynasty":"现代","author":"吴重憙","text":"知音难觅，叹茫茫、人海我闻如是。击筑悲歌燕市酒，道是渐离不似。方幸春明，常联旧雨，又逐东流水。风帆瞬息閒，愁满载归里。几日僧舍联吟，江亭买醉，邂逅吾同子。莫谓当时梅尉贱，仕隐尘寰而已。吴市吹箫，齐门弹铗，酒引牢骚起。杯盘狼藉，离魂黯黯销矣。"}