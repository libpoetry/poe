{"id":"564753","title":"题华山图寿杨邃翁","dynasty":"明","author":"孙承恩","text":"噫嘘嘻，华山之高五千仞兮，峥嵘突兀摩苍穹。浑沌融结自太古，平地崛起开鸿濛。擎天屹一柱，倚日排三峰。神劖鬼凿何玲珑，自天堕下青芙蓉。丹崖翠壁竞森竦，洞穴渗澹生雷风。气吞衡岱如相雄，俯视众镇真丛丛。金精运元化，橐籥多神功。磅礴蜿蜒孕灵秀，生贤亦与嵩山同。石淙先生王佐姿，手握经济藏珠玑。降生实与申甫类，漫诧应昴并骑箕。生于滇南长湖南，江南有公亦增辉。我公固非一国士，三南要为天下奇。忆从髫年膺剡荐，云间鸑鷟人间见。夜月观书白玉堂，春风献赋黄金殿。摛毫挥帝制，云汉分天章。公于尔时欧与苏，金薤玉露垂琳琅。名藩寄旬宣，菁莪育多士。公于尔时程与朱，正学千年赖增气。南北容台掌帝祠，人谓我公夔与夷。昭回制作等前古，礼明乐备崇丕基。玉塞宣威雄屏翰，人谓我公韩与范。小试胸中十万兵，要以鞭笞折骄悍。西府尊严统六师，典司邦政专戎机。公也曾居毕公任，坐令万国嬉清时。柱石明堂位元宰，一德忠贞笃亮采。公今方作商阿衡，表正百官均四海。公生本自岳降神，盛大又与山同尊。诗家比兴窃取义，颂公还拟山嶙峋。乾坤有乔岳，宇宙有耆硕。我公未许寻常肩，兹山宁与他山匹。君不见山之气兮束郁喷泄无由平，散为灵光接太清。我公盛大出必异，剩有如前事业昭休声。为流分九河，为雨遍八极。我公忠勚在三朝，?蠕肖翘沾德泽。云霞结紫盖，草木含春荣。我公文章本天赋，呈祥吐瑞扬华英。窈窕中空洞，可望不可测。公量亦宜然，容受靡有择。巉岩倚绝壁，可仰不可援。公操固如斯，特立谁能干。盘据中天压后土，运为之功了无睹。镇定天下泯声色，公有阴功亦谁数。华山之高兮公实与陪，生绢一幅开崔嵬。山耶公耶两莫辨，但见浑朴老气横绝直上连三台。天眷英贤宜寿耇，海宇黎民正翘首。区区颂祷吾能言，惟愿公与兹山兮百年千载同长久。"}