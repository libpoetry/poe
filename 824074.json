{"id":"824074","title":"声声慢 辛酉岁杪，往宁车中遇雪，感横征事而作","dynasty":"清末近现代初","author":"高燮","text":"絮飘柳秃，日暮冲寒，迷茫忽地满目。窗外痴云如梦，朔风何酷。残枝细草压遍，太无端、锦团花簇。便看取远山头，一片都成群玉。骨冷神清难俗。冰天里，我本此心冲穆。阆苑分明，安用报琼盈斛。饥鸿更怜冻雀，绕荒林、哀哀觅宿。汽笛唤，可唤起、春意转燠。"}