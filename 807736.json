{"id":"807736","title":"大圣乐  甲寅清明","dynasty":"清","author":"陈维崧","text":"糁雪梅娇，弄烟杏暖，嫩杨初丝。正卖饧、声近帘栊，店舍恰逢百五，风飐斜旗。绿波画桥门暗锁，听墙里、谁家笑语微。知他定，是秋千才下，慵换春衣。芳郊也拟宴赏，奈旧日、心情半已非。只一园蝴蝶，满地燕子，乱扑晴晖。墓左麒麟，枝头杜宇，不饮芳樽更待谁。梨花底，照明妆淡粉，上冢人归。"}