{"id":"915368","title":"和余处恭尚书清凉寺劝农","dynasty":"宋","author":"杨万里","text":"石城诸峰入天半，曾随骑吹经行遍。梅花换岁初不惊，惊报行春再出城。官甑晨炊云子玉，兵厨夜压秦淮绿。尚书亲饷老农夫，塞道夫须兼独速。劝农文字不怪奇，知道尚书愁我饥。有如山农出南溪，老稚随观韩退之。叟携群稚稚扶叟，一生祗识茅柴酒。尚书赐酒谁得尝，瓦盆满引无升斗。今年好风来自东，五风十雨尧日同。尚书归去作相公，当寄丰年书一封。"}