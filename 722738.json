{"id":"722738","title":"南乡子 与然倩雨先饮村酤","dynasty":"明末清初","author":"徐石麒","text":"春去几何程。剩有湖山一带青。寻向绿杨桥上去，多情。莺老犹能作慢声。有酒且提瓶。莫向青天话不平。万事不求求一醉，无情。薄酒临风忒易醒。霜叶冷江湄。何处秋山嵌落晖。行遍雨花台下路，追随。我马玄黄唤不肥。借问酒家谁。十五当垆解画眉。买得松醪休浪醉，葳蕤。听唱金钗两臂垂。"}