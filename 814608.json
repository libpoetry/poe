{"id":"814608","title":"玉楼春","dynasty":"清","author":"郑文焯","text":"梅花过了仍风雨。著意伤春天不许。西园词酒去年同，别是一番惆怅处。一枝照水浑无语。日见飞花随水去。断红还逐晚潮回，相映枝头红更苦。因循游计春过半。几度黄昏歌酒散。此时泪眼向花枝，不待飘零肠已断。旧游台榭年芳换。却为伤高重倚遍。水裙油幕趁清明，招得春魂何处见。游丝抵死因风转。绕遍天涯犹恨短。一春醉梦误人归，残酒醒时春又晚。笑声谁在秋千半。蹴起飞花红一片。衔花燕子不知愁，暗度芳心过别院。晓莺帘外啼红处。明月不留花影住。起来弄篴过西桥，宿粉狂香吹满路。路人不惜春心苦。贪逐韶光过百五。杏墙残萼待归簪，深雨闭门花乱舞。"}