{"id":"790838","title":"龙砂大疫谣","dynasty":"清","author":"张洵佳","text":"妖云黑眚空中过，疫鬼被发当门坐。一家疫死两三人，竟有全家剩一个。一个买棺出外走，皇皇然如丧家狗。家中死人无人守，涕泣请邻人，邻人尽摇手。东家买棺，西家买棺，郊衢杂遝买已完。急觅一棺到家殓，尸虫出户人人见。草草藏形，棺薄如翎，鲍鱼之肆有馀腥。亲友避面呼不应，其有贫者不能殓，则裹以草具代以门屏。殡于田，田有黍。殡于山，山有主。仓猝之间无葬地，累累野厝同抛弃。三伏暑，六月天。残骸腐骴蒸毒烟，淫霖恶血迸流泉。饮之者立毙，触之者立颠。因之疫氛传染广大而无边。有父老疾首蹙额而相告，曰疫深矣若之何。盍申醮祀驱邪魔。钟鼓备陈，牲醴其罗。斋戒沐浴，祷尔于上下神，只谓可以消疹疠迓祥和。岂知迪吉者少而遘凶者仍多。吁嗟乎，自古天心多慈厚，我有心香大如帚。夜夜焚香礼北斗，亟拯疮痍登仁寿，千叩首万叩首。"}