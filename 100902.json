{"id":"100902","title":"仲天贶王元直自眉山来见余钱塘留半岁既行作","dynasty":"宋代","author":"苏轼","text":"仲君岂弟多学，王子清修寡言。病后空惊鹤瘦，时来或作鹏骞。海角烦君远访，江源与我同来。剩作数诗相送，莫教万里空回。三人一旦同行，留下高斋月明。遥想扁舟京口，尚余孤枕潮声。更欲留君久住，念君去国弥年。空使犀颅玉颊，长怀髯舅凄然。为予远致殷勤，瑞草桥边老人。红带雅宜华发，白醪光泛新春。"}