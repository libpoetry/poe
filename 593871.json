{"id":"593871","title":"署夜斋居询朱计部子得沈仪部伯英","dynasty":"明","author":"欧大任","text":"闰月值暑霄，掖垣隔斋室。文箪倦忽展，道书閒自帙。客从何来亦遽集，经旬渴似文园日。羁宦宁殊内史留，端居颇养徵君疾。久淹康乐临海峤，谁为弘明供芝术。惭谢西曹小吏才，学持东省郎官笔。郎有平陵朱阿游，吴中诸沈得隐侯。以吾一日虽差长，称诗二子皆名流。此处凤城接银汉，此时虬水下铜沟。岂及潘郎吟骑省，但随许掾坐斋头。歌拍拍，情脉脉。芙蕖白，琅玕碧。何许能持慰今夕，可怜江汉思归客。"}