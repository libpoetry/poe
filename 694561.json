{"id":"694561","title":"扶南访黄岩尹邝载道适来顾白沙两不值赋三侧韵","dynasty":"明","author":"陈献章","text":"行舟石门浪，不识扶溪口。时时闻来往，日入丧水手。昨暮黄岩马，来嘶白沙柳。惜哉两不遇，独坐空搔首。我有一斗酒，愿与子秉烛。子来复空去，值我不在屋。稚子呼不至，踉跄走入竹。明旦归我艇，先后迓以告。閒居不儗出，偶出负佳客。问客来何许，来自黄岩谪。长安接笑语，中道有暌隔。悠悠百年内，与子异显默。"}