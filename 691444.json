{"id":"691444","title":"杨柳枝","dynasty":"明","author":"李昌祺","text":"春来婀娜袅烟青，花落春江化作萍。随水东流飘泊去，比郎踪迹更无凭。参差几树瞰长河，树树垂金拂绿波。不是秋来易零落，自缘人世别离多。细叶如眉绿未匀，修眉浑似带愁颦。输他桃杏东风里，不管南游北去人。摇青曳绿汴河边，浓比征袍色更鲜。谩有柔条千万缕，如何不解系郎船。"}