{"id":"1240429","title":"滦阳道中杂兴","dynasty":"元末明初","author":"陈秀民","text":"晨出建德门，暮宿居庸关。风鸣何萧萧，月出何团团。短辕驻空野，悲笳生夕寒。我本吴越人，二年客幽燕。幽燕非我乡，而复适乌桓。前登桑乾岭，西望太行山。太行何盘盘，欲往愁险艰。寓形天壤内，忽如水上船。昨日东海隅，今夕西江边。役役何所求，吾将返林泉。"}