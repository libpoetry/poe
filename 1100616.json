{"id":"1100616","title":"飞仙篇用周草窗韵","dynasty":"宋","author":"李龏","text":"明星灿白石，八极傍无端。羽驾紫霞表，月窟春阑珊。三元流珠秘，换骨初不难。弹指一尘劫，世人漫愁叹。王乔羡门生，鸾鹤常媻媻。刚风导幡旟，冉冉如飞翰。仙人揽六著，著以赪玉盘。上朝东华阁，主君颜渥丹。邀我小税驾，为说平生欢。彤云烁羽袂，鳌背晨光寒。"}