{"id":"943691","title":"再次韵","dynasty":"宋","author":"陈造","text":"传闻使者心，急士几忍渴。广文马已秣，势似不宜遏。长翁仕穷山，离索几苟活。藉君忘幽独，长恐有力夺。劝其少徐之，无谓险肤聒。吾侪冷如冰，虽坐慵造谒。渠侬夏畦讥，火驰自生孽。山城灯火夜，而况已再阅。佳人参辟辰，俗子眼中屑。一笑待休沐，官事罢剸割。期丧近丝竹，忧患偷愉说。古人惜中年，吾请用此说。为君枝病躯，偕我酬令节。捐金装玉梅，舣楫命桃叶。旧曲迄未试，把杯看翻雪。"}