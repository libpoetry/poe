{"id":"506824","title":"寿少传西昌杨公","dynasty":"明","author":"杨荣","text":"皇天开泰运，帝德光羲轩。匡翊赖臣佐，乃生名世贤。道脉有所托，文风由兹宣。庐陵士渊薮，欧阳启其先。昔人虽已远，勋业今犹传。先生踵其武，气禀光岳全。文章与德行，当时罕与肩。文皇安国本，羽翼惟咨焉。随龙游少海，捧日升虞渊。鞠躬尽臣力，所知无不言。忠嘉纳宸牖，惠利苏民颠。进阶贰台辅，领袖词林仙。保釐参周毕，纂述追谈迁。大名垂宇宙，茂绩光后前。位高心愈小，任久操弥坚。优游绥福履，滨兹古稀年。岁运倏云往，春阳聿来还。尧蓂馀七叶，寿星焕台躔。左孤属初度，秩秩敷宾筵。盈门来贺客，车马何骈阗。堂开尘外境，酒醉壶中天。献酬礼有加，登降容无偏。仁者固宜寿，愿比椿八千。祝颂匪予私，众心所同然。长言播歌咏，用继崧高篇。"}