{"id":"466624","title":"邵燕祥《当代打油诗丛书弁言》读后赋此自嘲","dynasty":"当代","author":"何永沂","text":"不讳油腔玩世音，未辞童戏自家吟。诗随序变观桑海，邑有盲流愧杏林。立地吾存词客骨，悲天谁笑妇人心。春来欲借桃花水，一洗骚坛浪子襟。诗来大半近人情，赢得红儒咒白丁。西北东南催客去，宫商角羽待瑜评。六经争注殊多事，七尺能昂便有成。破解基因谁是我，回头江上数峰青。旁门叉道意纵横，撒豆空谈纸上兵。亦卜亦医且愚鲁，无灾无难不公卿。未缘酒烈销前事，肃听宫深唱后庭。口没遮拦夜敲键，忽惊电脑是油埕。江南草长乱莺飞，知命偷闲缓缓归。我曰清狂他曰憨，风乎仙岳浴乎沂。封尘世网催人退，似水才名枉自痴。结集无期王屋遁，名山何处葬油诗。"}