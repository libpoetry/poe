{"id":"277340","title":"正月十九日广和饭庄宴集","dynasty":"现代","author":"汪荣宝","text":"疾风吹海腾高湍，青烽上烛天流丹。石城寂寞馀戍垒，侧身南望心悽酸。金台夕照淡仍好，虽有节物谁为欢。佳辰无意逢燕九，六街昨夜灯事阑。城南买醉有旧肆，门巷非昔名犹残。平生师友更无几，招邀且可联吟鞍。螺洲名德天下望，有若周奭殷甘盘。淋漓元气湿黄发，杖履耐此春风寒。同时耆耇四五辈，须眉辉映儒衣冠。众宾一一尽龙虎，各拥旌旗鼓骚坛。就中秋岳才最捷，诗成四座吹芳兰。惜哉王邓继凋丧，玉山碎失双琅玕。季刚小极正谢客，瑟缩颇念衾裯单。伤离感逝万恨并，语笑未毕成汍澜。眼前众生共憔悴，一室啸歌良独难。归来掩关何所事，孤松缺月相盘桓。"}