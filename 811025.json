{"id":"811025","title":"题画四首 断雁","dynasty":"清","author":"王松","text":"数点横天唳暮云，江南江北感离群。看来字缺银钩断，咄咄书空怕见君！孤村流水夕阳西，接饭鸦雏屋角啼。恨未雄飞酬反哺，上林何日一枝栖？骨瘦毛焦力不支，未逢伯乐懒骄嘶。怜他伏枥心千里，也似英雄失意时！桃林舐犊怕鞭春，回首斜阳叹苦辛。半世泥犁心力尽，岂知问喘更无人！"}