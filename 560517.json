{"id":"560517","title":"天顺改元诗和陈士英韵","dynasty":"明","author":"徐庸","text":"东风淡荡吹纬萧，轻煖迎簇□□朝。草堂无人慰岑寂，坐看碧云横九霄。玉京使者乘传至，金鸡放赦天恩饶。黄童白叟尽欢贺，官路蹴踏重尘飘。郡城文武走迎候，宝鞍金勒青骢骄。圣明天子再当朝，图治垂衣犹舜尧。万亿黔黎歌颂作，百二山河氛祲销。将军武勇烽火息，宰相燮理阴阳调。从兹林野无遗贤，桂花浪笑淮山招。嗟余年老何足云，但好赋诗诗满瓢。笔耕虽微可糊口，经营抵用谋渔樵。藏脩有意在守拙，避俗无心为解嘲。百年身享太平世，古道可行谁谓遥。此乡盘薄总乐土，于壤试和康衢谣。"}