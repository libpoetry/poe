{"id":"486762","title":"多丽","dynasty":"明","author":"杨基","text":"问莺花，晚来何事萧索。是东风、酿成新雨，参差吹满楼阁。辟寒金、再簪宝髻，灵犀镇、重护香幄。杏惜生红，桃缄浅碧，向人憔悴未舒萼。念惟有、淡黄杨柳，摇曳映珠箔。凭阑久，春鸿去尽，锦字谁托。奈梦里、清歌妙舞，觉来偏更情恶。听高楼、数声羌笛，管多少、梅花惊落。鸳带慵宽，凤鞋懒绣，新晴谁与共行乐。料应在、楚云湘水，深处望黄鹤。天涯路，计程难定，长恁飘泊。"}