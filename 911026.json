{"id":"911026","title":"甘露亭诗","dynasty":"宋","author":"李觏","text":"乾坤父母莫匪慈，胚胎亿兆成角羁。其间哺乳不及处，有时泣杀呱呱儿。南川上游号沃野，景祐丙子尝凶饥。新田始苗旧谷罄，十室八九无晨炊。伏阴何者不仁甚，酿作水灾来助之。烟煤刷天雨汁黑，呕山泄谷争奔驰。横流一夜打城郭，万弩窃发穿毛皮。东隅有洲尸揖揖，如蚁欲走遭水围。屋根无力树腰折，蛟蜃食人犹择肥。涛波一望万山阻，六亲不得相扶持。国子刘公好仁者，惟时假守兹军麾。民生在我不在命，告舟往救无敢违。童儿赤立妇女困，载之刳木何累累。泥沙外冷内饥渴，口噤不语如狂痴。牵挛坐卧满府舍，赋以酒饮加饘糜。随流往往亦不死，远在百里无人知。捐金购得问姓氏，召使亲族携之归。司农仓廪尽发出，不待奏报先施为。有馀况可补不足，大贾蓄家如响随。来瞻去察夜继昼，赤热不忍荫华榱。由斯一郡十万户，饿肤日月生膏脂。存者相保没者葬，唐虞仁寿重驱跻。圣主养贤贤养物，气和郁郁通高卑。城西老宫古松径，一朝坠露甘如饴。千柯万叶结不解，玉阶琼树光离离。氓俗奔走竞观睹，手攀口吮同赍咨。学老之人周氏子，好善不类黄冠师。欲令事迹绚久远，筑亭其地高巍巍。公之归朝不可借，松树至今犹未衰。我作此诗揭亭上，他年堕泪如羊碑。"}