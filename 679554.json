{"id":"679554","title":"春夕饮纪山宅醉后观火花歌用杜韵","dynasty":"明","author":"杨巍","text":"画舫斋中夜清爽，主人乃是词林长。灯前爱舞欲缠头，座上呼尊自拍掌。晋苑梨花开尚迟，苏家火树今重赏。此时天女堕金花，此时东皇簇玉仗。恍惚如临蜃气楼，依稀似倚璇题榜。蜃楼璇榜倏然开，千光万焰云霄上。文采风流聚一时，眼中荣辱那堪悲。况逢盛世心无事，醉死花前不复辞。南方露布初闻捷，北极朝廷更喜慈。须臾花尽忘归去，把酒还歌芳树诗。"}