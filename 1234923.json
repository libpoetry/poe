{"id":"1234923","title":"送娄伯高游吴","dynasty":"元","author":"牟献之","text":"桃花水暖清明前，长堤柳色青如烟。男儿年少重意气，春风买醉吴江船。西湖三月春更好，笙歌锦绣神仙岛。紫燕楼深翠黛閒，碧罗天净杨花老。兴亡往事置勿论，千金不惜酬歌樽。酒酣莫作后庭曲，游人思断江南魂。去去知君访陈迹，吴水吴山青历历。花残钿碎馆娃空，春草年年为谁碧。君行正乐我为愁，白发送君思旧游。平生漫浪无似我，努力功名须黑头。"}