{"id":"746921","title":"访音图为沈丹谷作","dynasty":"清","author":"邓承宗","text":"山月洗微白，山风吹梦醒。偶忆山中人，杖策耽幽寻。云影时左右，禽鸟鸣好音。回头问僮仆，囊中有古琴。触手辄成响，不弹谁为听。昨从海上来，天风吹泠泠。波涛出复没，合沓难为名。归时一偃卧，万感俱冥冥。栖神太古间，天气横空青。出门忽大笑，四顾无所亲。行行昧远近，但闻松涛声。始知成连去，今古惜此人。"}