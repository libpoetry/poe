{"id":"751102","title":"军行杂咏 其七","dynasty":"清","author":"陈宝","text":"刚铁截作筒，柔铅煮成豆。阴火孕蛇腹，神机啄鸟咮。争长轶弓弩，命中洞介胄。兹器识利用，夷舶重金购。初止一夫敌，把玩秘怀袖。近日堂堂师，每配千万副。他兵一时废，步伐亦夷授。鬼方初猾夏，肇衅在卮漏。神州比多故，乘时逞践蹂。上赖九庙灵，西獒不复嗾。蚩尤至今日，制器亦云富。戎心未可启，慎勿示之陋。"}