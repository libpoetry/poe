{"id":"993856","title":"益睡","dynasty":"宋","author":"章甫","text":"主人颀然腰十围，一官会计同游嬉。开轩环坐只图史，锦囊富有惊人诗。迩来万事不挂口，世情尽付鼻中吼。便腹无妨弟子嘲，著鞭未落少陵后。纷纷逐臭皆群儿，我正黑甜曾未知。鸡虫得失何足较，是身且卧黄琉璃。博山生云香断续，当午清风度修竹。门前吏立雁鹜行，童奴摇手眠方熟。梦中了了欲何乡，宁复蘧蘧栩栩忙。寒泉洗耳石砺齿，主人家住庐山傍。他时但取青毡旧，归作春秋同社友。北窗槃礴上羲皇，秫田多种酿壶酒。奉太夫人千百年，兄弟对床听雨眠。"}