{"id":"736172","title":"朗陵行","dynasty":"清","author":"冯廷櫆","text":"荆河惟豫州，厥赋实第二。汝南天之中，亦属中上地。漆丝既繁兴，纤絮以时致。洎乎井牧荒，农民乃多事。或为旱潦侵，或因兵燹弃。阡陌纷错陈，沟洫久废置。朝廷重稼穑，特设牧民吏。厚以赐复恩，重以荒田议。匪惟念民依，亦将收地利。岂知群有司，相视等儿戏。荆榛翳丘陇，瓦砾罗市肆。我欲呼流民，裹粮千里至。相彼高下田，畀以耕耘器。播谷居其始，种菽及其次。三时课晴雨，岂曰非善智。惜非劝农官，怀此终何试。"}