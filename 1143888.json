{"id":"1143888","title":"次韵谢遁翁吴山长孔昭三首","dynasty":"宋末元初","author":"方回","text":"笔追古作未云赊，正始遗音到永嘉。谏列合骑沙苑马，从臣宜赐壑源茶。吟边彭泽先生柳，梦里长安进士花。不朽故知非爵位，文章海内旧名家。乾淳一老去非赊，里社游谈亦孔嘉。仙驭不还缑氏鹤，禅机空说赵州茶。神农为我先尝药，迦叶谁今又笑花。欲向君侯问端的，流风应谢鲁东家。降原陟巘敢嫌赊，风物元从僻处嘉。晴日缓行果下马，春山初试雨前茶。野桥潇洒泉如雪，石壁巉岩藓自花。剩欲移居此中住，便依诗老作邻家。"}