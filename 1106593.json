{"id":"1106593","title":"枢相宣抚虞公寿雅 汉清","dynasty":"宋","author":"王质","text":"汉水之清，其石粼粼。仁寿公来思，汉水则清。汉水之浊，其洄澳澳。仁寿公往思，汉水则浊。农耰于野，不蹂一苗。贾驰于郊，不惊一毛。公在襄阳，民生逍遥。公来自东，襄民蹙蹙，止公毋西。公来自吴，襄民蹙蹙，止公毋蜀。金我襄城，汤我汉江。春我之筐，秋我之箱。我耄皤皤，公昔年之，而曷捐之。我孩婴婴，公昔体之，而曷置之。日月躞躞，勿黧公色。霜露烈烈，勿华公发。公发勿华，我生则遐。吁彼苍天，佑我皇家。江之沄沄，舻之贲贲。敌之休休，震于昆崙。仁寿公一临，靡靡其倾。江之洋洋，舻之扬扬。敌之煌煌，孔炽厥芒。仁寿公一嘘，萧萧其凉。天子在宫，有恫悒悒。神主在庙，有震岌岌。暨我国人，以莫不惕。在宫雍雍，金石其音。在庙湛湛，虎兕其扃。暨我国人，以莫不宁。有庚之寅，维公其生。在巳之辛，维公其成。而有斯厄，而有斯人。匪天之私，伊宋之仁。大江之滨，采石之津。波之沦沦，石之粼粼。谓公可堙，江则可尘。山之嵚嵚，隰之畇畇。谓公可磨，山则可簪。"}