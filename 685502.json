{"id":"685502","title":"咏雪三首效西昆体 一颂雪","dynasty":"明","author":"邓云霄","text":"岁阑遥报早春催，六出祥花拂曙开。天女看梅摇玉佩，仙人骑鹤下琼台。螟蝗北户寒应尽，田畯东皋首重回。休问巡游怨黄竹，君王入骏在蓬莱。水精帘卷对华觞，湛湛冰壶琥珀光。四座宾朋梁国苑，一堂词翰谢家郎。翻歌转觉银筝冷，逐舞轻随玉袖扬。已俪幽兰裁楚调，不须更学寿阳妆。轻薄霏霏远趁人，敢同青帝斗芳春。王恭鹤氅虽鸣玉，郑綮溪桥已作尘。似絮岂曾窥柳眼，输香空自笑花神。漫誇九陌铺银界，何事袁安彻底贫。"}