{"id":"654218","title":"佩兰辞","dynasty":"明","author":"张宁","text":"夫何胜地兮，独当此茂辰。百卉竞发兮，群动趋新。积李缟夜兮，崇桃炫晨。纷色臭之投时兮，又蹊径之同人。蹇予行之无从兮，切独怀夫幽真。弹吾冠以陟冈兮，振吾衣以扬尘。拾遗芳于宿莽兮，仍故素于荒滨。缉华英以为佩兮，袭馀香以垂绅。亦旖旎而葳蕤兮，既绸缪而因循。谅易词之不可以忞忞传兮，服楚言而恂恂。弦清琴以和鸣兮，邃虚室以求伦。挹信美之自中兮，庶音好之弗湮。"}