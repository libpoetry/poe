{"id":"765493","title":"一枝春 梅雨闷人次草窗酒边闻歌韵","dynasty":"清","author":"杜文澜","text":"树转晴光，逗纤云、又著丝丝残雨。芳辰细数，误了听莺佳绪。文园病起，渐消瘦、柳嫣花妩。幽径里、风约帘波，剩得篆烟浓聚。纹纱网虫牵处。怪兜红挂绿，都成情缕。闲熏麝鼎，润缓旧时琴谱。梅阴倦枕，怕香梦、暗招春妒。空自倚，邀月东阑，笑和燕语。"}