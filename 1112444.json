{"id":"1112444","title":"水调歌头 其四","dynasty":"宋","author":"张元干","text":"平日几经过，重到更留连。黄尘乌帽，觉来眼界忽醒然。坐见如云秋稼，莫问鸡虫得失，鸿鹄下翩翩。四海九洲大，何地著飞仙。吸湖光，吞蟾影，倚天圆。胸中万顷空旷，清夜炯无眠。要识世间闲处，自有尊前深趣，且唱钓鱼船。调鼎他年事，妙手看烹鲜。雨断翻惊浪，山瞑拥归云。麦秋天气，聊泛征棹泊江村。不羡腰间金印，却爱吾庐高枕，无事闭柴门。搔首烟波上，老去任乾坤。白纶巾，玉麈尾，一杯春。性灵陶冶，我辈犹要个中人。莫变姓名吴市，且向渔樵争席，与世共浮沈。目送飞鸿去，何用画麒麟。放浪形骸外，憔悴山泽癯。倒冠落佩，此心不待白髭须。聊复脱身鹓鹭，未暇先寻水竹，矫首汉庭疏。长夏啖丹荔，两纪傲闲居。忽风飘，连雨打，向西湖。藕花深处，尚能同载曲生无。听子谈天舌本，浇我书空胸次，醉卧踏冰壶。毕竟凌烟像，何似辋川图。今夕定何夕，秋水满东瓯。悲凉怀抱，何事还倍去年愁。万里碧空如洗，寒浸十分明月，帘卷玉波流。非是经年别，一岁两中秋。坐中庭，风露下，冷飕飕。素娥无语相对，尊酒且迟留。琴罢不堪幽怨，遥想三山影外，人倚夜深楼。矫首望霄汉，云海路悠悠。"}