{"id":"989965","title":"选冠子 其一 淮上兀坐，等待取接，因得汉使一词，他日歌之","dynasty":"宋","author":"曹勋","text":"细柳排空，高榆拥岸，乍觉楚天秋意。凉随夜雨，望极长淮，孤馆漫成留滞。天净无云，浪痕清影，窗户闲临烟水。叹驱驰尘事，殊喜萧散，暂来闲适。常思念、圣主垂衣，临朝北顾，泛遣聊宽忧寄。輶轩载揽，虎节严持，谈笑挂帆千里。凭仗皇威，滥陪枢管，一语折冲遐裔。待归来，瞻对龙颜，须知有喜。"}