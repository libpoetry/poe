{"id":"429309","title":"春尽日寄吷厂海上兼怀石遗师","dynasty":"近现代","author":"黄浚","text":"长安黄尘渐污人，朝士争为断毂走。送君昨过未央街，索火扣门来已后。平生吷厂真解事，归趁青青江南柳。九衢日夕春亦尽，郁濯晴光定何有。朅逢禊日一临河，上巳清明遇殊偶。梁罗选剩能彊欢，念子佳诗不容口。颇闻圣湖见劫灰，兵火归装石遗叟。春申林际诗翁聚，往复诗篇几盈手。陆沈宁恤儒冠饿，日饮无何但濡首。作诗相寄幸置旁，他日终穷念君友。"}