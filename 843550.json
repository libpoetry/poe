{"id":"843550","title":"桂平西山山居即事十首","dynasty":"清末民国初","author":"巨赞","text":"塔影波光映远村，平畴万顷接山根。春风习习春云淡，一路花香到寺门。倦抛心力逐无涯，山色溪声属自家。吏隐洞壁馀隙地，秋来更欲补梅花。莫谓山居百事捐，清闲未许抱云眠。松阳趺坐读书罢，手采新茶供佛前。空林滴露夜犹香，一片清溶入浩茫。横笛几番吹折柳，已无残梦到潇湘。烟雨凄迷春意阑，鸟啼花落篆香残。惊涛拍岸东流急，极目云天独倚栏。朝暾初上影横斜，叶底轻凉透碧纱。定起关心惟一事，春归到处落山花。鲁阳未必回三舍，誇父空怀恨满腔。晚课香沉归鸟寂，看移山影过南江。林隙流光月影明，山门寂寂夜澄泓。扶筇峭立浑无语，恐扰枝头鸟梦清。久雨炎威已敛藏，游人渐少午风凉。秋来更觉山居好，日满长林黄叶香。油茶种罢点花生，茄子黄瓜芽已萌。谁谓僧家多俗事，真诠原不隔躬耕。"}