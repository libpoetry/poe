{"id":"1049369","title":"谢夔守贾昌言礼宾","dynasty":"宋","author":"冯山","text":"伯乐善相马，相内不相外。造父善御马，御成不御败。沙丘有病马，志远力未惫。盘身怯泥土，俛首困草稗。强起时奋迅，悲鸣辄喑噫。驽骀倦相逐，童仆几见卖。斯人一回顾，世俗始惊怪。冀北有骏马，散蹄雨雹快。去势驰灭没，朝荆暮燕代。衔辔苟庸拙，道途足险隘。斯人一駷手，千里瞬息届。二者岂不伟，繄人而否泰。相也命所系，御也才所赖。名马世常有，伏枥固有待。伯造不世出，古今重遭会。相得互相起，两致一无碍。所以马与人，功名各自大。"}