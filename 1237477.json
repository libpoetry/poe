{"id":"1237477","title":"归来三曲送李建中","dynasty":"元","author":"傅若金","text":"月皎皎兮河汉长，黄鹄在天兮招我以翱翔。天气凉兮夜未央，援鸣琴兮托宫商。商声作兮风摵摵，归来兮天路杳渺不可以终极。月皎皎兮夜既寒，白露下兮衣裳单。南风一去兮何时还？援鸣琴兮曲再弹。曲再弹兮天地为秋，归来兮清都之上不可以久留。月皎皎兮寒风作，猿啾啾兮怨鸣鹤。常恐秋遂为冬兮群物以萧索，援鸣琴兮忽不乐。忽不乐兮思吾土，归来兮山中之人不可以无父。"}