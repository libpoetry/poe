{"id":"888308","title":"泗州南山赠吕少冯","dynasty":"宋","author":"吴则礼","text":"跛跛践危磴，行行把长萝。拊兹都梁岑，睨彼淮水波。花木春妩丽，杖屦吾蹉跎。辇毂端不远，舟楫今如何。寒泉聚阴窦，落景输阳坡。求群有颉颃，捉臂无诋诃。峰峦会撩客，腰脚强作魔。送眺吴楚迥，遐想江湖多。情亲故人健，齿脱老语讹。拍手苍翠上，一笑忘负痾。"}