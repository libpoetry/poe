{"id":"696213","title":"杨文贞公祠成大司成冰玉先生有作次韵","dynasty":"明","author":"罗钦顺","text":"霖雨当时已霈然，更馀膏馥远流传。元臣庙食宜千载，太守囊封契九天。奔走故应多士合，经营还喜后人贤。清时盛典那无纪，墙壁新题又几联。物情天意久差池，殷礼初闻赋孔时。公旦蒸尝侯国领，巫咸勋烈史官知。衣冠此日方胥庆，陵谷他年莫浪疑。来哲升堂浑不少，合分前席与伊谁。"}