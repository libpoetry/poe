{"id":"1144481","title":"秋日即事五首","dynasty":"宋末元初","author":"陈普","text":"夜床辗转恨明迟，晓发梳寒倚竹扉。树影纸窗风作色，蛩声壁罅月流辉。三杯白酒穷年客，满箧红尘隔岁衣。遥想白鸥江上路，蓼花枫叶雨霏霏。玉露金茎晓发寒，秋风仍作去年看。蛩声疏雨长为客，雁影残蝉独倚阑。铁砚窗棂云影淡，丹枫溪曲水痕乾。西风曾与黄花约，拟掇繁英贳酒餐。二尺书檠对影居，西风吹雪上吟须。云边月色人千里，竹里秋声酒一壶。客思迩来红叶乱，雁声南去白云孤。季鹰自是知机者，一念莼鲈便到吴。书馀饮水枕长肱，四壁啼蛩诉不平。月色满窗诗骨冷，露华方枕梦魂清。西风岁岁长堤柳，流水朝朝沧海情。红叶山深无雁过，残砧几处捣愁声。游丝闪闪挂虚檐，翔隼号寒华岳尖。白发束来閒点易，乌衣归去寂钩帘。三千客路飞枫叶，四五人家卖酒帘。鱼笛水寒江上晚，荒丛豆叶雨纤纤。"}