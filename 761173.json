{"id":"761173","title":"摸鱼儿 用稼轩韵自题复堂填词图","dynasty":"清","author":"谭献","text":"唱潇潇、渭城朝雨。轻尘多少飞去。短衣匹马天涯客，遥见乱山无数。留不住。又只恐飘零，长剑悲岐路。旧时笑语。待寄与知心，被风吹断，晓梦托萍絮。瑶琴上，曲调金徽早误。深宫人复谁妒。一弦一柱华年赋。但有别情吟诉。鸲鹆舞。已草草青春，红袖归黄土。斜阳太苦。独自上高楼，迷离望眼，不见送君处。"}