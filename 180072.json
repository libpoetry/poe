{"id":"180072","title":"留黄思忠·可人如君不易致","dynasty":"宋代","author":"李流谦","text":"可人如君不易致，惠然而来此天意。往往文字杂啸歌，儿辈倚墙吾敢诃。向来邂逅无此款，曲水风流嗟未远。爱君欲留君不留，一闻说归我先愁。亦知主人无德恋，多情合觑青山面。况闻涨江浪翻雷，毂生四角若为推。留君信自非人力，君虽欲去不可得。"}