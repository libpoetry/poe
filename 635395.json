{"id":"635395","title":"送关广文典教琼山","dynasty":"明","author":"成鹫","text":"游不必京华，仕不必台阁。君不见仲尼欲浮海，子舆劝击柝。男儿生不逢孔孟在邹鲁，忍使昔圣今贤终寂寞。出身但愿作儒官，振起颓风返淳朴。一朝筮仕初得心，不惮乘桴徇木铎。珠崖去乡二千里，白浪如山天一角。大鹏奋翼徙南溟，回首蓬蒿笑蜩鸴。到时桃李花正妍，独拥皋比陈绝学。谈经论义羞雷同，直指先天觉后觉。图中一画见天心，纸上六经皆注脚。申韩功利等粪壤，汉儒章句仍糟粕。诸生侧耳闻未闻，薄海同风争拔濯。彼都贤哲曾閒生，文采风流今似昨，如海忠介之骨骰、丘文庄之淹博。当年文献未坠地，好与时贤兴礼乐。刺桐开，木棉落，城南更与诸生约。椰子浆，清可酌，槟榔花，香可嚼。舞雩归咏春正佳，到处东风似乡国。莫道广文贫，儒门原澹泊。莫道广文卑，閒官无束缚。挥手重相期，勿复怅离索。昔年此地我曾游，海阔天空纵行乐。别无一物贮空囊，祇有清风满归橐。世外閒人似贵人，千里一堂同作略。长官不比老僧贫，常禄犹堪支负郭。探囊剩有一钱看，笑杀山中老饥鹤。"}