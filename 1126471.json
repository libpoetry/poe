{"id":"1126471","title":"哀石昌言舍人","dynasty":"宋","author":"梅尧臣","text":"朔日望颜色，衣冠朝帝阍。西灵未生魄，东岱已收魂。吊哭新居启，封题旧箧存。善人吾不见，何可问乾坤。圣贤无不死，寿夭复何云。唯有名常在，其馀理莫分。朝荣金玉宝，莫殒蕙兰焚。今日寝门哭，绪言长绝君。贾谊过秦毕，相如谕蜀归。二人名既大，一日命何微。痟似乌常渴，灾成鵩不飞。百年今已矣，冰结泪沾衣。"}