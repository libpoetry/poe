{"id":"695837","title":"题关元诚所藏赵观四景画","dynasty":"明","author":"欧大任","text":"千峰茅屋夐无邻，津口花开始识春。自是太平多隐逸，山人不是避秦人。绿树青山日未斜，镜湖一曲有荷花。云霞隐映开元敕，行客遥知贺监家。秋江无客共衔杯，酤酒前村艇未回。自信机心忘已久，开门无数白鸥来。蹇驴倦仆朔风寒，路远翻愁雪未乾。此去寻梅因觅句，灞陵桥上几回看。"}