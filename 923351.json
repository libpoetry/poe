{"id":"923351","title":"次韵蒋颖叔同游超化院","dynasty":"宋","author":"苏颂","text":"贤良才识明，御史风望清。命驾千里至，高谈一座惊。旧故偶获道，离忧自兹平。朅来湖上寺，共语堂西楹。念昔一交臂，几年两摇旌。契阔信靡定，邂逅欣偕行。日薄聊顿辔，兴来再飞觥。霜林陨丹叶，泉坻结新冰。湖月金炯炯，竹风玉玲玲。峰峦对三山，楼殿如九成。南州足奇丽，此地尤兼并。因君发题咏，足使增嘉声。"}