{"id":"621718","title":"渔樵","dynasty":"明","author":"郭之奇","text":"水活施众濊，川动束薪流。樵人斤斧舍，渔人罩汕周。及兹方涣涣，合沓竞所抔。恼乱渔人语，此利固渔收。陂泽从有畔，云何出位谋。樵者还相谓，于子本无掊。山林莫余爱，子亦缘木求。微闻斯言辨，永叹淳风偷。滔滔天地内，纷总何胶尤。垄登不足道，俎越亦忘羞。空悲伐檀者，置彼河干休。"}