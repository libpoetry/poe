{"id":"270039","title":"声声慢·华东医院对雨，五月廿四日","dynasty":"现代","author":"吴湖帆","text":"碧苑花疏，青坪月媚，撩人幽境情深。兰畹余芳，偏教蝶梦重寻。好景和风细雨，诧万方、多难登临。暗凝伫，甚晚烟笼树，夕照渲林。妙手金刀试剪，似丹荔褪玉，紫绶披金。一榻维摩，安禅还制龙侵。奇思不知来去，也未妨、顾曲知音。听环佩，九霄声，遥抚素琴。"}