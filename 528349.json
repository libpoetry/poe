{"id":"528349","title":"郊观二十二韵","dynasty":"明","author":"何景明","text":"今代圜丘地，天开壮丽区。神祗二后配，礼乐百王殊。制作由皇祖，仪章藉老儒。万灵钦受纪，七圣亶承图。柴望兼虞典，登封略汉模。巍基错采绘，法象备堪舆。丹户乾坤辟，雕墙海岳扶。瑶坛上星斗，琳观俯虚无。辅弼朝玄座，勾陈卫紫枢。风含浴殿暖，云袅露盘孤。好畤瞻春祀，嵩高听夜呼。公侯守禁禦，虎旅发金吾。玉辇临牺宰，珍馐走膳夫。庙县镛鼓列，庭舞羽千趋。俎豆联周簋，圭璋饰夏瑚。祠官足锦绣，道士住蓬壶。泽草三花绽，宫霞五色敷。时时聆磬管，郁郁锁松梧。日月藏金匮，龟龙秘赤符。祈天洪洛诰，渡海斥秦诬。杜甫唐三礼，班生汉两都。侍臣从此赋，千载颂文谟。"}