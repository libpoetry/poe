{"id":"693731","title":"辛丑归途中绝句八首","dynasty":"明","author":"陆深","text":"高鸟依依没，长河淼淼流。风尘随短鬓，去住任扁舟。弱柳风前转，新凉水际浮。莼鲈如有待，归日正逢秋。村村喜麦黄，南风散初暑。古岸绿阴中，行人自来去。日落山烟紫，林深暝色寒。殷勤问前路，今夜宿新安。晓行不知程，梦醒闻细浪。曙月逐鸡声，棹歌来枕上。水色拖苍玉，槐阴堕绿云。会心诗半属，得意酒微醺。目力耽书短，归心引路长。深林喧鸟雀，斜日下牛羊。海月和潮上，风帆接画船。故乡连夕梦，景物正依然。"}