{"id":"699795","title":"乙未元日赋得东望望春春可怜二首","dynasty":"明","author":"郭之奇","text":"东望望春春可怜，君恩犹许傍林泉。薇山枉忆黄虞代，桃水应忘魏晋年。日月为余光早到，风云出此气弥添。春容无数飞前壑，心远方知有地偏。东望望春春可怜，春风近远为春传。真成独赏馀兹地，忽漫相逢是一天。古意长留青树色，韶光乍起绿萝烟。榛苓满目人何在，欲颂椒花倍黯然。"}