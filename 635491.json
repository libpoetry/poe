{"id":"635491","title":"彼美行送杨鬯侯归江南应举","dynasty":"明","author":"成鹫","text":"苧萝彼美名西施，浣纱溪上花开时。香风吹入锦裙带，文章五色光离离。自矜昭质独殊众，轩车五两来何迟。春华秋实老颜色，夫尝一日颦蛾眉。昨夜银灯对明月，灯花爆出双琼枝。起来拜月望牛女，秋风有约遥相思。今岁槐黄通姓籍，明年冰泮定归期。贫家有女贞不字，长斋绣佛空尔为。晨钟晚磬罢歌舞，灰头土面无胭脂。相闻相送难为赠，妆箱盈歉自应知。环佩玎珰趋凤阁，珠玑璀璨映龙墀。玉堂金屋深如海，荜户蓬门知是谁。归来稽首空王道，此身长愿老茅茨。"}