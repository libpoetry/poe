{"id":"811061","title":"杂体次韦苏州韵","dynasty":"清","author":"王恕","text":"蠹鱼恣贪饥，编简偷齧蚀。妄想神仙寿，不复分黑白。典谟何炜煌，缥缃为装饰。微虫偶伤残，明者生疑惑。河洛出图书，天地留声色。龙龟欲呈祥，蠹鱼何时息。步出城南门，道逢采桑女。衣沾草头露，心在机上绪。阴阴叶正肥，戢戢蚕可数。游丝千尺强，空来天际舞。文绣被人间，谁知寒女苦。"}