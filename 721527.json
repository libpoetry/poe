{"id":"721527","title":"行路难","dynasty":"明末清初","author":"陈恭尹","text":"君不见天上之星坠为石，又不闻地中有雷生霹雳。星有光芒犹可避，雷无定所谁能测。杀人岂必干与戈，尺地寸天皆局蹐。重城高寝自谓安，中夜思之眠岂得。何能变化为蟭螟，飞入睫中人不识。翩翩之雁来天隅，中有一者飞而孤。自丧其雄不并宿，江中警夜甘为奴。江滨之人少慈惠，一网高张百禽殪。不虞永断匹偶恩，食肉卖毛为得计。君不闻蜀山多阴稀见日，群犬吠之盈万室。又不闻野人有妇一目偏，出见举世皆不妍。是非好恶何有定，昨者高岸今为渊。劝君且自酣杯酒，劝君不用狂开口。正言自古有戈矛，上士闻之皆却走。君不见五陵年少插两弓，左射右射皆能工。金丸如星羽如月，骄马蹴踏鸣秋风。林中走兽猎已尽，仰面四顾苍天空。千年老鹤青田产，昨日瑶池衔玉简。未回劲翮排天门，莫使霜毛刺人眼。卞和入山得璞玉，献之未售先刖足。秦王易以十五城，赵国不与终受兵。从来至宝物所忌，锥刀之末今人争。小民止可求粗足，朝饭糟糠暮饘粥。轻裘肥马不易誇，有司视尔如仇家。隰有桑，阪有漆，朝朝斤斧无虚日。社西老树且千年，于人无益已则全。美材岂合终弃置，用之贵得逢英贤。昨者公家求大木，匠石顾之蒙见录。已辞根柢落高云，却伴沙泥委空谷。葡萄酒，黄金卮，玉箫瑶瑟声参差。佳人长袖为君舞，今时不饮将何时。是与非，得与失，百年都是攒眉日。刘伶一醉死便埋，嗣宗多事犹咏怀。畏首畏尾身馀几，智士畏名如畏鬼。君不闻隋家白鹤自拔毛，周庙牺鸡啄其尾。孔雀之血能杀人，翠钿金尾光彻身。古来贤圣不外饰，蛙声紫色能乱真。一人独坐深宫里，拜跪满前皆有以。谁悬明镜照中心，为佞为忠总相似。仲尼一语君勿谖，先观其行后其言。君子温温如白玉，利口便便中有毒。其毒愈甚文愈高，请君记取孔雀毛。落花一别树，安择清波与污泥。自古皆有死，刀兵床第无高低。梦中得食醒难饱，夷齐身饿名不朽。流芳一日不易为，遗臭万年安足道。"}