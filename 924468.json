{"id":"924468","title":"次韵子瞻见寄","dynasty":"宋","author":"苏辙","text":"衮衮河渭浊，皎皎江汉清。源流既自异，美恶终未明。嗟我顽钝质，乃与公并生。出处每自托，讴吟辄尝赓。譬如病足马，共此千里程。胜负坐已决，岂待终一枰。忆公年少时，濯濯吐新萌。坚姿映松柏，直节凌榛荆。学成志益厉，秋霜落春荣。澹然养浩气，脱屣遗齐卿。百鍊竟不变，三年终未鸣。区区两郡守，籍籍四海声。年来效溯默，世事慵讥评。不见室家好，恍如揖重城。别离长尘垢，岁月何峥嵘。彭门偶会合，白发互相惊。受教恐不足，吐论那复争。疾雷发聋聩，清月照昏盲。笃爱未忍弃，浪云旧齐名。更请同郭许，题品要当精。"}