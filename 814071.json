{"id":"814071","title":"寿王君旋吉七十","dynasty":"清","author":"陈崇牧","text":"掀髯浮白大江头，七十年来感昔游。衣上酒痕湖墅月，箧中唫稿蓟门秋。九衢车马双篷鬓，三楚风尘一蒯缑。无限沧桑供啸傲，客星依旧老羊裘。乱后重逢喜欲狂，森森兰玉早成行。著书岁月閒中老，落纸云烟眼底忙。大耿才名传绛帐，小同世业付青箱。君山一角能招隐，绝胜瀼西旧草堂。"}