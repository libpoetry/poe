{"id":"677385","title":"杂诗 其九","dynasty":"明","author":"胡直","text":"昆丘不足步，我欲庐太虚。丰隆摇云幡，羲和驾日舆。上仙郁华翁，偓佺弟子隅。先过东父宅，复息西母居。西母何嬿婉，揖上上清居。上清十二层，历历见白榆。鞭虬从空举，倚鸟戏虚无。纵览六合表，放心而夷与。俯观岳与海，何异杯与盂。人生苦郁纡，无乃成籧篨。予将汗漫游，与天同欢娱。"}