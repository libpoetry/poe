{"id":"1236112","title":"读瀛海喜其绝句清远因口号数诗示九成皆寔意也","dynasty":"元","author":"张翥","text":"一日粮船到直沽，吴罂越布满街衢。新诗将作如千首，为问郯郎有买无。接粮御史性情真，断事官来苦怒嗔。索酒索钱横生事，遭风遭浪肯知人。客窗昨夜北风高，犹似乘船海上涛。明发先宜觅貂鼠，唤人来作禦寒袍。虎贲坐甲夜传更，千步廊街鼓柝声。未许离人眠得熟，马蹄车铎又天明。拂郎之马走千里，独立长嘶凡马空。昔在江南看图画，今来天厩识真龙。赛娘十五解新声，杨柳腰肢怯啭莺。好写潘郎胡十八，教伊传唱满京城。长川妓子早晨来，戴笠骑驴帕拥腮。总在狭斜坊里住，教坊日日听差回。杖履寻花虎丘寺，壶觞按曲馆娃宫。阿成杀受吴中乐，请入风沙海浪中。结束黄骝粉画鞯，更投西市买长鞭。知侬已有南归日，户部来催助燕钱。大风尘土涨天飞，遮眼乌纱拍马归。还是洞庭湖水好，待郎来浣旧征衣。"}