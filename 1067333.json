{"id":"1067333","title":"次刘世基韵","dynasty":"宋","author":"谢薖","text":"儿时窥豹见一斑，晚学一技千金殚。斋房芝草不并秀，且餐秋菊纫春兰。无心时共白云出，忘机日对沙鸥閒。穷人与世各异调，敢望一唱仍三叹。昨来卜居向岩邑，玉川破屋才数间。朝看爽气出远岫，夜听绕舍鸣清湍。几回欲棹酒船去，贺老不见空稽山。刘郎好事肯过我，入门矫矫真翔鸾。平生饮客愁腐死，望君复来酒今旨。君如止酒要谈道，同酌寒泉净无滓。哦诗虽复落君后，强学犹将效矉里。悬知吾庐不落莫，有客同盘饭葵藿。已呼掺手缝锦囊，更遣长须具芒屩。相携踏遍翠云峰，得助溪山应有作。"}