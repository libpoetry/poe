{"id":"709079","title":"洞山","dynasty":"明末清初","author":"朱用纯","text":"传闻林屋中，其事多不经。古今足迹到，玉柱与金庭。我亦无所取，披云上翠屏。不知自何代，忽然来六丁。顽顽矿乱斧，片片堆空青。舞伏非一势，龙象各殊形。玲珑复突兀，巧匠袖手停。或言怀襄时，漱击成晶荧。或言女娲遗，奇质故亭亭。二者皆荒诞，天风忽寥冷。山本号龙洞，龙去已沉冥。直疑鳞甲蜕，错落几千龄。至今满苔绿，风雨闻龙腥。"}