{"id":"682348","title":"閒居","dynasty":"明","author":"云上行","text":"寂寞帘垂地，隔林鸡犬鸣。灌园期雨足，清暑仗风生。钓艇横珠浦，纤尘远帝城。空悲青镜里，白发戾人情。波静鱼龙卧，秋高风露寒。苍生有谢傅，白发任潘安。娱老书千卷，高眠日两竿。鳞鸿相问讯，多勉以加餐。幸值时方泰，无论心苦长。祇调参术饵，更挹蕙兰芳。话旧寻莲社，移家近梓乡。观澜看拾翠，赢得听沧浪。"}