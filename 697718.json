{"id":"697718","title":"阅古作寄简子启八首","dynasty":"明","author":"胡俨","text":"诗坛莫笑廉颇老，且放长兵接短兵。批亢捣虚聊复尔，堂堂正正鬼神惊。下施雕琢贵天然，绮丽犹惭泰始前。到得西风尘土净，芙蓉秋水净涓涓。声律精严格调难，更兼词气有波澜。性情吟咏随时见，雕琢何须刻肺肝。险怪雕锼固验人，何如平淡见天真。若教渣滓消融尽，自是冰壶不染尘。凤语梧桐鹤唳松，龙吟秋水月堂空。夜深灵响生银汉，都付奚囊咏不穷。李杜诗篇今古豪，只缘体裁具风骚。昆仑万折归沧海，到底方知出处高。人爱新奇学晚唐，弊贪犹谓作于凉。若驱纤巧还纯古，苏李当年独擅场。句恋清奇体益卑，辞工靡丽气还萎。要知玉振金声处，广乐钧天万舞时。"}