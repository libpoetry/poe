{"id":"839984","title":"题尹君天民双虎侯图","dynasty":"清末民国初","author":"祝廷华","text":"尹子绘此图，双猴兼两虎。壮志封侯王，下笔见抱负。闻子绮岁时，学问多颖悟。时势造英雄，弃文乃尚武。军校既卒业，奋身入行伍。转辗十馀年，朝暮闻鼙鼓。帷幄精运筹，军书理旁午。从公有馀閒，绢素罗幕府。状物辄神似，鸿名震江浒。朅来动豪兴，敝园承枉顾。相约绘虎图，扬威镇园圃。用志既专壹，精神勿旁骛。笔法日精研，窠臼脱陈腐。图成悬壁间，神工与鬼斧。两虎下山坡，双猴遁高树。乔松几百年，盘错龙鳞古。苍苍薜荔垂，郁郁风云护。审视虎全身，用意各分部。睛须皮骨间，分寸疑有谱。尾爪亦权奇，百兽不敢侮。神到秋毫颠，劲力足相辅。凝望宛如生，见者辄鼓舞。升木两神猱，高踞防跋扈。怒视莫奈何，一仰与一俯。用笔得神助，匪人可学步。其他各点缀，不惮良工苦。空谷发幽花，远山飞瀑布。老木饱风霜，叠巘迷云雾。巨帙纵盈丈，椽笔执若弣。挥洒顷刻间，神光照堂庑。如观荆门图，万壑群山赴。此艺与此才，令人生恐怖。摹儗固人事，敏捷关天赋。绝非剽窃家，蹈常与袭故。人固叹观止，我亦匪涂附。题句志良缘，字字出肺腑。"}