{"id":"252688","title":"春风袅娜·上元","dynasty":"现代","author":"林修竹","text":"记幼时元夜，歌舞太平。灯节闹，月光晶。火蛾儿蹙着，绿男红女，锦团花艳，霞蔚云蒸。鼓乐喧阗，游人如织，夹路银花灿若星。一曲紫绢催薄醉，六街绛蜡试新声。谁料卅年一梦，憔悴殆尽，民间无复旧时情。封蝶翅，困狮鸣。谁家抛盏，何处吹笙。午夜晴烟，鳌山灯火，玉鞭指处，总不分明。风光非昔，叹传柑佳会，近年换做，万里刀兵。"}