{"id":"813111","title":"吊浙江三忠诗","dynasty":"清","author":"张洵佳","text":"浮云仓猝蔽长安，歼我三良肇祸端。公论何须千载定，孤忠留与外人看。剖心商季仁同尽，抉目吴门泪不乾。怆绝英魂犹恋主，燕郊夜夜盼回銮。当道豺狼据上游，埋轮无地合归休。庸知精卫能衔石，竟有将军肯断头。力抗神奸争大局，魂归沧海泣同舟。于忠肃是乡先辈，共指西湖作首邱。"}