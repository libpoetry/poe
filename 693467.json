{"id":"693467","title":"发文正公吊书后有作","dynasty":"明","author":"邵宝","text":"子在心常北，吾归道未南。书从春后绝，恸岂病馀堪。诗兴江山老，忧怀岁月酣。百年函杖地，犹许梦中参。平生一瓣香，今日托人将。鸿雁南来少，风尘北望长。回天曾有笔，济海竟无航。留得遗文在，星辰夜夜光。漫识金山酒，公因赏识人。忧为天下地，笑返雪中春。山色言增重，泉评意出新。北行人渐远，愁见水粼粼。有句传江左，长教和且歌。未应知己少，自是爱人多。云野秋无雨，风江晚更波。伤心门下士，鬓发渐成皤。"}