{"id":"1059088","title":"次韵刘元因赠王幼安","dynasty":"宋","author":"邹浩","text":"真人拱南向，群英纷玉除。趯趯动环海，夙怀思远摅。争弹冠上尘，丘壑空故居。之子建安裔，少长惟诗书。每笑靖节君，归来但巾车。拟倍万乘器，璨璨雕璠玙。终然怒剑横，锐气埋忧虞。须知梦镜中，所适难一如。倘不达本原，触事成自诬。试焚定慧香，矫首瞻六铢。于此发深省，鼓瑟犹吹竽。"}