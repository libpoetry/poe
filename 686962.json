{"id":"686962","title":"张氏溪亭杂兴四首","dynasty":"明","author":"刘崧","text":"草阁经秋净，柴扉近水开。霜林收橘柚，风磴坐莓苔。钓艇寒初放，樵歌晚独回。城南车马地，欲往更徘徊。水落沈菰米，亭深暗女萝。捲帘秋雾薄，倚杖白云多。点点流萤下，翩翩宿鸟过。秋高摇落近，幽兴欲如何。寒雾依山敛，晴沙与岸颓。林塘无路入，窗户有时开。野客抄书去，邻翁送酒来。幽期在萝薜，莫遣暮钟催。鸟径缘沙小，鱼梁叠石高。细流通乱屿，杂树带平皋。白鹭怡心性，青禽惜羽毛。由来林下客，偃仰愧尘劳。"}