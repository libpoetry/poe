{"id":"239285","title":"送杨诚斋赴江东漕","dynasty":"宋代","author":"彭龟年","text":"爱公喜公去，爱国喜公住。公去不可留，一节江东路。停不与公别，琐琐不足疏。金陵古都会，形势天所付。江淮有前蔽，荆楚无后顾。矫首对山河，亦足发外惧。钱唐六十年，帖帖泰山措。繁华视旧都，无复郇瑕虑。郇瑕仅忧贫，虽贫犹未斁。安得小范老，前席借一箸。重画汴洛谋，起此宴安痼。金粟互输送，甲兵更守戍。去年徜习惯，缓急乃暇豫。耳闻不如见，公见况超悟。愿公细平章，公期一言寤。从此日暮云，不外锦囊句。"}