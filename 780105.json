{"id":"780105","title":"摸鱼子 寄赠史云臣","dynasty":"清","author":"曹贞吉","text":"绕荆溪、数间茅屋，竹山旧日曾住。吟花课鸟无遗恨，领袖词场南渡。逐电去。谁更续、哀丝脆管红牙谱。湖山如故。又幻出才人，镂冰绘影，抒写断肠句。鹍弦上，弹入蝶庵金缕。平分髯客旗鼓。搓酥滴粉方成调，偷换羽声凄楚。推独步。须信道、秦黄苏陆无今古。江东日暮。想席帽风欹，春衫酒湿，行过翠藤路。"}