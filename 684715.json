{"id":"684715","title":"和嘉猷林先生韵","dynasty":"明","author":"王绅","text":"膏车届岐路，控靷将何之。周道固匪遥，畴能适所思。旷怀隘千古，满腹撑群疑。多子蔼高谊，抗论豁我眉。沉唫北窗下，不见知心人。墙角有寒梅，冰姿出尘氛。对之有佳趣，侑以酒满尊。啸傲万物表，皓月生嶙峋。我久客西川，子来自东吴。成此万里会，幸得一尺鲈。苦乏尊中物，旋解腰间鱼。对面不为乐，别后徒椷书。怀人夜无寐，坐听寒漏息。斜月下梧桐，馀辉欺曙色。斯文岂无属，遗绪会有适。眷言重自珍，相期固金石。"}