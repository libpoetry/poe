{"id":"704699","title":"简孔别驾游禹门用谢太守韵二首","dynasty":"明","author":"薛瑄","text":"别驾乘春访胜游，禹门佳处重迟留。两边翠璧连天起，三级银河入海流。变化岂无神异物，往来应有济川舟。遥遥明德人知否，地辟天成几万秋。双旌曾向禹门游，别驾今来亦暂留。岸断云霞开翠璧，天连栈閤驾黄流。千金尚想波心瓠，万斛深期渡口舟。如此山川元不恶，可无诗句记春秋。"}