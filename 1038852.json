{"id":"1038852","title":"杨子江观风浪","dynasty":"宋","author":"苏舜钦","text":"晚至瓜州渡，击舟泊西湾。日落暴风起，大浪得纵观。凭凌积石岸，吐吞天外山。霹雳左右作，雪洒六月寒。吁嗟至柔物，威壮不可干。若为神龙凭，气势非一端。大舰失所操，翻覆如转丸。高山虽有路，辙险马足酸。居朝号安逸，重禄多忧患。争得清静交，共骑双翔鸾。矫翅入赤霄，不见此险难。奈何蚩蚩众，共处天壤间。因知古圣人，立法万世安。济川作舟梁，铸鼎穷神奸。朝廷布礼度，粲粲莫可删。后来渐破坏，所向行路难。凶邪得骋志，物命遭摧残。视此念古昔，杖藜空盘桓。"}