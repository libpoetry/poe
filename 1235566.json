{"id":"1235566","title":"饶介之有诗见贻次韵奉荅","dynasty":"元","author":"成廷圭","text":"一夜南风约晓晴，看山如在越中行。丹藏别室生虹气，啸入空岩作虎声。倒涧枯松留古怪，悬崖飞瀑漱寒清。神仙若个能千岁，吾欲崆峒问广成。数日南风阴复晴，饭馀閒绕绿阴行。竹间病鹤缡褷影，池上惊鱼拨刺声。老子鬓毛如此白，道人心迹本来清。能诗谁是周公子，学得阴何五字成。"}