{"id":"836194","title":"金缕曲 其一 送余挺生大令筠之乐清任","dynasty":"清末民国初","author":"洪炳文","text":"两浙从公久。十馀年、衙参听政，槐厅邂逅。抚字催科分殿最，不愧吾民慈母。偶绾此、铜章墨绶。一载章安初莅治，便商量、小试栽花手：去思颂，万民口。两家同是忠宣后。念鲰生、同居皖籍，他乡聚首。敬梓恭桑偏谊笃，略分言情希有。竟不料、来朝马走。他日龙湫来揽胜，待洪崖、再挹浮邱袖。论文字，一樽酒。"}