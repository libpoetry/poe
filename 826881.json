{"id":"826881","title":"霜花腴·用梦窗韵","dynasty":"清末近现代初","author":"金兆蕃","text":"逭秋未得，倚短筇、无心更整衣冠。荷老池愁，菊迟篱怨，羁人醉酲俱难。镜天正宽。奈鬓华、催白霜前。黯乡山、万叠迢遥，梦魂飞趁晚鸿寒。斜日蛎墙徐下，叹庭柯槭槭，可庇寒蝉。风约悲歌，云凝离思，缠绵竞托词笺。柳阴系船。映钓篷、丛筱娟娟。倩鸥波、为写归心，水村图共看。"}