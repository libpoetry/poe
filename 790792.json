{"id":"790792","title":"岳少保奉诏班师","dynasty":"清","author":"张洵佳","text":"奉诏遽班师，大勋未能竟。人皆议岳侯，胡不长驱进。直抵黄龙府，然后待朝命。岂知诸道兵，各奉班师令。刘琦去顺昌，世忠亦还镇。吴璘回河池，张俊亦入觐。烽火逼淮南，诸将存者仅。金人聚而乘，力厚毒益逞。武穆纵能军，孤掌究难奋。贸贸指燕云，谁与为后劲。一旦覆孤军，前功仍弃尽。涕泣奉金牌，决意解兵柄。读史审时势，臆说无须听。"}