{"id":"591812","title":"梁园歌","dynasty":"明","author":"欧大任","text":"汝南太守来送别，劝予一访梁园雪。今朝始渡黄河流，登台忽见梁园月。魏王雄都大梁野，信陵公子曾停马。屠肆空闻力士名，夷门不见抱关者。孝王宫阙在睢阳，连属平台复道长。兔苑山高成百室，旌旗警跸回三光。檀栾修竹今非故，胜事空馀枚马赋。猿岩雁池曾在无，鹤洲凫渚知何处。莽苍荆棘古城隈，汴水东流去不回。千年李白与杜甫，此地曾经醉酒杯。荒烟落日一洒泪，悲歌抚剑空徘徊。明兴古文谁第一，共推此地李献吉。信阳何子曾并驱，苏门高生亦其匹。一时酣咏梁王台，人称甫白与邹枚。我来更在何李后，持觞三酹沾襟袖。天球河图可终古，朱弦疏越竟一奏。当年达宦总丘壤，尔辈大名同宇宙。此物应难论簪组，斯文未坠怜雕镂。梁园歌，歌正愁，明月平台似雪浮。遥寄汝南徐子与，知予独啸梁园秋。"}