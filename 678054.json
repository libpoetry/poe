{"id":"678054","title":"北邙行","dynasty":"明","author":"陈伯康","text":"洛阳城北北邙山，死者葬送生者还。人生住世谁百年，旧鬼翻为新鬼怜。高坟累累卧羊虎，松下便房窜狐鼠。经年翁仲默有灵，夜半游魂哭相语。嗟尔游魂听我言，不须涕泪收尔神。洛阳车马日纷纶，北邙得葬能几人。黄金白璧买歌舞，身后无钱置抔土。王侯第宅多新主，那得丘山如子所。君不见三闾大夫葬鱼腹，葬尔北邙尔勿哭。"}