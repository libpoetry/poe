{"id":"621480","title":"赠张孟奇太守","dynasty":"明","author":"欧主遇","text":"东望高峰云色苍，罗浮仙侣进璚浆。天悬南极流新彩，人自西围纳晚凉。笔削瑞麟推独步，陆沉金马旧为郎。秋槎早见使臣节，邸吏惊传太守章。束带倦看车马迹，拂衣初遂芰荷裳。邺侯架积秘书府，范蠡船归越女妆。三径行吟年不倦，千金结客气犹狂。人情翻覆聊长啸，身隐文章半未藏。嵇阮林中双眼白，纪群膝下列星光。庭业宝树枝枝起，鼎就金丹岁岁长。欲赠白云蒲艾色，遥分绮席荔枝香。今朝笠履频增胜，自道园公醉几觞。"}