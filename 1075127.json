{"id":"1075127","title":"秋暑卧病示庄簿","dynasty":"宋","author":"周紫芝","text":"老火倏巳尽，金行殊未刚。弱枣渐可剥，七月犹骄阳。赤日不可向，白汗惊流浆。谁将穷谷冰，为我濡枯肠。况兹老病躯，息偃真在床。敲秋赖风玉，微飙袭衣裳。言念北征士，万里方拓疆。秋云静边日，光耀剑戟场。君今饱韬略，论事时抗章。诸公颇动色，有策云甚良。何当给锋车，结佩朝明光。一鼓收关河，再鼓擒戎王。兵戈既静洗，不复腥犬羊。万夫各解甲，四海均清凉。"}