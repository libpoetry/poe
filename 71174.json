{"id":"71174","title":"僧莲松桧图歌书遂昌山人郑明德序后","dynasty":"元代","author":"王逢","text":"莲公画称东吴精，草蔓花房未尝写。森张意象亭毒表，辄有神人助挥洒。常州貌得剑井松，剑气曣温相郁葱。膏流节离祸幸免，至今颜色青于铜。孔庙之桧尤硉矹，地媪所守龙所窟。栾柯落阴根走石，疑是忠臣旧埋骨。松兮桧兮岂偶然，陵霜轹雪兵燹年。箭痕刀瘢尽皲裂，用命欲拄将崩天。王姚凭城亲被坚，身歼城破百代传。无人上请配张许，日夜二物风雷缠。郑君古君子，此文此画良有以。我题短章非斗靡，用吊忠魂附遗史。吁嗟烈士长已矣。"}