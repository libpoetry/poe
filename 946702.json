{"id":"946702","title":"骤雨呈质夫兄","dynasty":"宋","author":"陈棣","text":"屏翳驱驰云阵疾，西山犹衔半轮日。迅雷震地窗户摇，急雨翻盆沟浍溢。紫电烧空天为低，黑风逆浪海欲立。纵多虐魃未为殃，直使长鲸那暇吸。草木号呼山鬼惊，珠玑乱迸鲛人泣。曲畦走水白纷纷，稚穗抽芒青戢戢。童稚休传蜥蜴歌，仓箱行贮生民粒。枝端发翠喜濯枝，池面凝沤占戴笠。猛省呼晴鸠妇鸣，旋看突涨鱼儿出。窗扉共赏一襟凉，屋漏俄惊半床湿。鸥鹭盟边引望遥，芭蕉声里催诗急。请君速著瑞雨颂，要上新编华萼集。"}