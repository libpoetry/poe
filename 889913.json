{"id":"889913","title":"寿邹都大","dynasty":"宋","author":"吴泳","text":"大仪斡四运，环转当初阳。天根起自复，气踵生以黄。卓然五阴中，标示君子祥。芳芸岂不馥，硕果终自香。有开南国彦，气禀惟纯刚。况逢子之半，弧矢射四方。浩然祖邹人，清介如道乡。源流义理熟，滋养苗脉长。自登蜀道来，玉节明于霜。潢池有佩犊，紫逻无羝羊。星回参井间，草木烂以光。种善如种禾，去恶如去稂。只从一念中，坰野皆斯臧。玉?不用餐，石髓不用尝。台背而儿齿，好德自尔康。笑渠役役者，日景以线量。"}