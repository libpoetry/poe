{"id":"412125","title":"攻石内兄枉过，不见殆五年矣，喜赠","dynasty":"近现代","author":"黄福基","text":"收迹垂五年，东湖曾未窥。湖光记寤寐，念君亦如斯。得意有此会，空山跫履綦。待雨洗秋暑，君来雨即随。喜雨固我癖，喜君忘輖饥。齑盐疏我鬓，江海长君髭。寒暄未什一，说诗先解颐。脱口半新旧，一一供敲推。湖莲久未餐，餐之以君诗。湖柳不可写，写之以君眉。愿君湔湖渌，更湔我肝脾。愿君鉴湖月，兼鉴我妍媸。君来固应喜，喜极翻见疑。君去亦莫悲，缄句频商之。诗成裁两筒，阿弟同分持。"}