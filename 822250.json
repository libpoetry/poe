{"id":"822250","title":"东风齐著力 题合作百花齐放图","dynasty":"清末近现代初","author":"汪东","text":"残雪初消，群葩争艳，大地春融。梅枝秀发，夭矫倚苍松。更有千竿绿竹，假山畔、萱草成丛。堪奇处，牡丹数朵，也逞妍红。菊蕊影玲珑。旁衬著、杂花无数香浓。一年好景，尽入画图中。岂是都忘岁序，画师笔、巧夺天工。应知道，东风力劲，压倒西风。"}