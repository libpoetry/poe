{"id":"1101304","title":"虎皮送周竹友","dynasty":"宋","author":"萧立之","text":"南山有虎额欲白，当年冯妇搏不得。牛羊食尽麋鹿无，樵苏不来道榛棘。莫徭客子心胆雄，鸡翎衔矢山桑弓。凭林翳树毙一发，狐鸣雀噪寒山空。向来雾雨不下食，也知文采真足惜。萧森素壁动斓斑，猛气雄姿见风格。我如杜陵不愿施锦鲸，琢诗包卷送赠君。知君家学有太极，自是皋比席上人。剪裁更入革工手，高堂寝处魑魅走。尊前一色老莱衣，为太夫人千载寿。"}