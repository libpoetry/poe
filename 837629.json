{"id":"837629","title":"桂枝香·咏桂","dynasty":"清末民国初","author":"李岳瑞","text":"西园霁色。正金粟万株，凉露晨裛。缕缕幽芬，点缀小山凄碧。一枝画烛云屏畔，问谁家、秋思今夕。旧留人处，珊珊细佩，月明帘隙。何处雕阑胜赏，任压帽斜簪，沈醉瑶席。倚树无眠，应念素娥消息。婆娑不碍清光照，绕珍丛、莫漫攀摘。只愁风雨，飘零满地，嫩香狼藉。"}