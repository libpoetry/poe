{"id":"648828","title":"苍龙歌","dynasty":"明","author":"杨士奇","text":"天马生西域，神骏挺卓特。双目如镜悬方瞳，紫焰红光烱相射。长身昂长八尺龙，腰袅飞黄奇骨同。青丝潇梢尾窣地，滃滃雾鬣连风鬃。四足高蹄削踣铁，满身犹被天山雪。逸气超遥时一鸣，但觉飒爽长风生。从知天驷宵降精，晶荧下澈寒泓澄。灵物翕合嘉祥兴。戎夷得之纷骇目，顾叹荒遐安得畜。中华圣人今帝尧，锦鞯玉勒东来朝。芒芒沙碛，渺渺西极。籋云奔电，千里一息。登瑶京，上赤墀。下邦小臣陈奏词，年来泰和洽边陲。乾坤灵瑞世罕见，端自皇仁所致之。公卿拜舞效嵩祝，陛下万寿日月齐。周文德盛?騜至，汉武役志劳贰师。朝廷服远在有道，圣化真与周同规。画史挥毫纪盛事，敬作歌颂垂耀无穷期。"}