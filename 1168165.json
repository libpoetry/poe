{"id":"1168165","title":"代赠远","dynasty":"唐","author":"李白","text":"妾本洛阳人，狂夫幽燕客。渴饮易水波，由来多感激。胡马西北驰，香騣摇绿丝。鸣鞭从此去，逐虏荡边陲。昔去有好言，不言久离别。燕支多美女，走马轻风雪。见此不记人，恩情云雨绝。啼流玉箸尽，坐恨金闺切。织锦作短书，肠随回文结。相思欲有寄，恐君不见察。焚之扬其灰，手迹自此灭。"}