{"id":"759725","title":"重阳作","dynasty":"清","author":"丘逢甲","text":"秋风万里南归客，欲耕无田住无宅。重阳无酒无黄花，更嗟不及陶彭泽。五年客里逢重阳，江山信美嗟吾乡。黄花犹向战场发，次公虽醒何能狂？青山入城誇富贵，卜居已失山家味。每逢佳节欲登高，却嫌山有金银气。湘子桥颓石欲枯，文公祠古寒秋芜。潮州老守挂冠去，南来吾道行益孤。海气昏昏天欲坠，且食蛤蜊知许事。满城风雨铸新诗，幸无败兴催租吏。"}