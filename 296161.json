{"id":"296161","title":"除夕前一日同陈石遗先生罗瘿公夏剑丞陈师曾黄晦闻黄哲维集法源寺祭陈后山","dynasty":"现代","author":"梁鸿志","text":"卅年穷不死，一寒幸逃命。惟馀作诗手，敌此朔风劲。平生陈无己，异代同我病。举世孰敢怜，闭门聊自圣。一生耽寂寞，万事付啸咏。诗昌天不厄，名远谁能胜。祭君亦何有，岁晚萧寺静。招邀任人笑，斋洁类僧定。方今西江诗，谬与后山竞。行间语尽死，触处位犯正。纵贤亦臧获，虽美犹妾媵。未能窥门藩，遑论辟畦径。吾侪不自馁，今日要为政。先参曹洞禅，莫恤钝根评。朴拙非所耻，俗弱要深儆。公传无尽灯，我击有心磬。狂言众所骇，降鉴神或听。纷纷说通塞，已矣无究竟。"}