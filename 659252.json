{"id":"659252","title":"寿梅閒翁九十诗","dynasty":"明","author":"罗玘","text":"航江侬真勇，佣侬翁亦得。幽燕走探厨，一手提九罭。逮归罗囊箱，幽奥射光色。廛翁狭眼孔，连夕抟胸臆。约襁耳侧闻，垂髫面亲识。信哉彼珠玉，无胫走中国。连墙元季间，呼饮到昏黑。醉狂思如云，百幅有遗力。把观叫孙曾，舞抃几欲踖。鞠躬非佯尊，口不离馆职。喁喁私耳语，竞欲效供亿。银瓶螭绕腰，贝荦爵生翼。更端意先尝，乍发语又塞。廉城高言言，贿将不可逼。逢人说项斯，事覈无粉饰。有时扬稠人，奋不恤啾唧。遂令山泽癯，虚誉邮到北。昔当关中饥，令子痛可忆。木皮昼同餐，粪壤夜共息。幸兹獐鼠躯，簪笏尾夔稷。江乡万里外，划划窥寿域。?池肉陵屯，眩弄杂爨僰。盘堆实三千，脍炙鼋九肋。排空生肉翅，甘分捐儤值。角端或乘之，还往未日昃。终然涉幻窅，有佞者子墨。口如狂澜翻，舌似背锦织。指麾夸娥氏，侃侃侍翁侧。背能负南山，并手拓北极。日月如跳丸，不出翁户阈。武龄三之吝，彭寿益前即。行看骑蟾蜍，入月光景匿。"}