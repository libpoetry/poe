{"id":"720799","title":"雨中花慢  越王台下怀古","dynasty":"明末清初","author":"屈大均","text":"雁翅三城，龙荒十郡，秋来不减边沙。恨牛羊有地，鸡犬无家。虽少诸军浴铁，还馀几队吹笳。口朝台试望，天似穹庐，直接京华。赵佗箕踞，南武称雄，遗墟问取栖鸦。谁得似、斑骓汉使，才藻纷葩，汤沐千年锦石，文章五岭梅花。彩丝女子，争看旌节，色映朝霞。"}