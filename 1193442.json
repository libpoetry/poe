{"id":"1193442","title":"南池杂咏五首 水月","dynasty":"唐","author":"皎然","text":"夜夜池上观，禅身坐月边。虚无色可取，皎洁意难传。若向空心了，长如影正圆。舒卷意何穷，萦流复带空。有形不累物，无迹去随风。莫怪长相逐，飘然与我同。虚舟动又静，忽似去逢时。触物知无迕，为梁幸见遗。因风到此岸，非有济川期。侵空撩乱色，独爱我中峰。无事负轻策，闲行蹑幽踪。众山摇落尽，寒翠更重重。袅袅孤生竹，独立山中雪。苍翠摇动风，婵娟带寒月。狂花不相似，还共凌冬发。"}