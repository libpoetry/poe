{"id":"705192","title":"沁园春 其二 美人腮","dynasty":"明末清初","author":"徐石麒","text":"满面娇憨，惟有香颐，含情最多。看春风暗度，燕支不染；晓霞天韵，越粉慵和。不语藏愁，无人托闷，枕上交痕手自搓。嗔人觑，把红衫掩醉，小扇障歌。嫣然亲近如何。殆软玉酥香未足过。见桃花潋滟，含羞添晕；梨云浮动，微笑生涡。夜色偏宜，春心不掩，玳瑁床前争认他。偎人久，有融融粉汗，偷拭香罗。"}