{"id":"1035121","title":"谢安大使见遗白玉环","dynasty":"宋","author":"魏了翁","text":"宝刀切寒玉，解作环无端。连蜷虹贯日，晶润晴生烟。帝省岷嶓下，冠佩人閒閒。乃饬坤之灵，效贡穷山渊。不以他物效，以是期公还。维公倡德意，地宝弗敢刓。玉汝不汝瑕，来堕玻江前。因思取予义，侨也辞韩宣。落落竟弗合，而此微求旃。服之报安所，我无青琅玕。圭复以为谢，不践如斯环。"}