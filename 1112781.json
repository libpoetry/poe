{"id":"1112781","title":"冬怀二首","dynasty":"宋","author":"张耒","text":"窗南积雪高三尺，二更月出连窗白。炉里石瓶鸣细泉，灯前病叟支书策。家人岁晚贮梨栗，倒榼寒醪有残滴。三杯取醉万事平，兼味重裘定何益。山阳贤者有徐子，亲没十年哀不已。精诚感天天为悲，甘露常沾坟树枝。徐子行年过五十，衣不披体常苦饥。天公盍使少富足，甘露万斛真何为。虚恩浮惠天犹尔，安得世人无巧伪。"}