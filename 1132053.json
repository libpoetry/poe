{"id":"1132053","title":"读书三首寄景望 春秋","dynasty":"宋","author":"薛季宣","text":"非复东都会，书王春又春。退风飞宋鹢，远狩获西麟。孔志知安在，豳诗难重陈。焚香掩卷坐，歌咏忽臣邻。帝江无目面，歌舞识成音。形天断厥首，操干意岑崟。大化浩难量，悬解在明心。舒啸东皋上，薰风五弦琴。退之强解事，刚不信神仙。所作古意诗，甘心玉井莲。沈疴痊不见，险绝恸虚传。赖得华阴令，聱书言岂然。"}