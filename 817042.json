{"id":"817042","title":"遐亭以诗见寄次和却寄","dynasty":"清","author":"缪公恩","text":"挹翠堂前翠若何，睫巢黄叶晚风多。梦回远道迷秋雨，月落清辉隔绛河。寸草春晖依爱日，尺书双鲤托洄波。嗟余离索无同调，羡子埙篪叠奏和。聚首分襟有夙因，云山万叠隔情亲。莺期未卜同声日，梅信空劳远驿尘。落叶凉风来旅雁，斜阳秋水望伊人。余怀渺渺凭谁诉，镜里频添白发新。"}