{"id":"653387","title":"一笑山琴月盘倚醉石","dynasty":"明","author":"张宁","text":"迢迢郁林州，渺渺扶馀国。截断洞庭波，苍茫古颜色。空庭悬磬白日孤，四无完壁生蘼芜。残刓败纽钟鼎破，棱层断骨蛟龙枯。不堪元亮眠，不下元章拜。醉来半倚醒半凭，侧对青山不相碍。弹琴声益清，候月影先在。空山寂无人，兀立如有待。昔为谁家物，今为吾所爱。今来古往复几年，问石不语心茫然。失亦不足悲，得亦不足怜。世间万物皆暂有，大梦未觉争媸妍。李文饶，牛僧孺，爱物何同爱身异。间关进退互不持，纵有珍奇焉足计。载鼓纷亭操，载歌谪仙词。青天湛湛知音少，一曲秋风两鬓丝。"}