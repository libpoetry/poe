{"id":"1068024","title":"客有以戏鱼竹枕见饷作此谢之","dynasty":"宋","author":"李彭","text":"蕲州笛竹含风漪，缥瓷斲月聊相依。白头苦风痴女问，岁晚乃知非所宜。公从何处得此枕，劲节储霜馀凛凛。游戏真同赴壑鱼，小窗夕阳助酣寝。饵甘钓深安可图，长网横江嗟已疏。我宁低昂弄清泚，绝胜缕切太官厨。莫作枯鱼过河泣，寄声鲂鱮慎出入。长伴幽人蓑笠眠，梦破寒沙风雨急。"}