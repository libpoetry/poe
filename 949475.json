{"id":"949475","title":"大圣乐","dynasty":"宋","author":"周密","text":"虹雨霉风，翠萦苹渚，锦翻葵径。正小亭、曲沼幽深，簟枕梦回，苔色槐阴清润。暗忆兰汤初洗玉，衬碧雾笼绡垂蕙领。轻妆了，袅凉花绛缕，香满鸾镜。人闲午迟漏永。看双燕将雏穿藻井。喜玉壶无暑，凉涵荷气，波摇帘影。画舸西湖浑如旧，又菰冷蒲香惊梦醒。归舟晚，听谁家、紫箫声近。"}