{"id":"1099302","title":"元旦训孙","dynasty":"宋","author":"徐经孙","text":"咨尔潭生，今岁十六。弃汝幼志，企慕老宿。收汝放心，归就检束。业必精思，书必勤读。敬事父母，出入必告。钦奉师模，传习必熟。友爱同气，如手如足。珍重自身，如圭如玉。非礼勿视，祇污青目。非礼勿听，祇乱心曲。非礼勿言，言必招辱。非礼勿动，动必非福。翁作箴言，尔其佩服。念哉敬哉，中有天禄。"}