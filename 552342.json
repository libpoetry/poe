{"id":"552342","title":"周敬所恩纶三锡编","dynasty":"明","author":"葛昕","text":"河东有三凤，令望昭后先。伟哉周氏郎，旷世式蹁跹。伯氏璠玙高谱系，更有仲季难兄弟。一朝奋翮起天池，次第剖符成锦制。汉庭出玺褒明仁，温纶宠命何缤纷。父兮母兮兄及弟，袍笏簪裾华如云。我幸同寅周仲子，有怀高雅良无已。藉诵龙章三锡编，荣光自昔称完美。二陆已轶闻，八荀或啬位。难封易老失古人，何似世泽亲显被。司马家学自可寻，声华落落茂槐阴。多君慈孝传家史，忍使忠盟负短簪。"}