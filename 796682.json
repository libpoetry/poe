{"id":"796682","title":"百字令 元宵前三日，觅得梅花水仙草兰三种，清芬满阁，恍入罗浮香梦，故赋此词","dynasty":"清","author":"顾贞立","text":"东风一笑，又经年耐尽，冻云寒雪。秀骨未容轻位置，要占群芳第一。古驿书迟，深宫梦醒，香冷瑶阶月。孤眠纸帐，醉浅愁深时节。那更玉笛惊吹，琼楼赋罢，独自临风立。桂叶双蛾慵未展，何待珍珠慰寂。九畹芳兰，凌波仙种，瑞可成三绝。栖香阁静，伴人冷蟾踪迹。"}