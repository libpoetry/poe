{"id":"703105","title":"题沈公济山居五咏 白石坡","dynasty":"明","author":"谢晋","text":"缘浮入山处，有石平如砥。风雨长苔痕，还从风雨洗。幽谷夏已深，槐柳阴初合。清昼落花风，禽声自相荅。山客经旬出，林花日将谢。风吹涧户开，麋鹿眠床下。缉茅春墅中，日夕乱峰绕。昨夜杏开花，春风吹碧草。竹绕石泉生，泉流竹根出。涧底有新梢，山中知夏日。"}