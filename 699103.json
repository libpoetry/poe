{"id":"699103","title":"游仙词寿陈汝大","dynasty":"明","author":"徐熥","text":"半生踪迹寄烟霞，炼就丹垆九转砂。鹤背鸾笙明月夜，一声吹过碧桃花。山自苍苍海自流，难将甲子记春秋。群真岁岁称觞日，但见黄花满洞幽。年少曾窥宝笈文，青山长礼紫阳君。洞门尽日无烟火，自扫松花吸白云。琪花瑶草满松关，猿鸟声中鹤梦閒。欲识武陵溪上路，白云无数水潺湲。"}