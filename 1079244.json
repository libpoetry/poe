{"id":"1079244","title":"和曾宏父告别兼简幕属","dynasty":"宋","author":"张守","text":"奉诏辞北阙，把麾到南州。向来政已拙，老去语更偷。条教虽屡下，疮痍何时瘳。犹喜豺虎息，稍解圣主忧。英英幕中彦，红蕖汎清流。袖手听婉画，药石兼珍羞。衰迟樗栎姿，万一桑榆收。吾人南丰秀，未应仄席求。飘泊乘别车，惠然肯来游。周旋见家规，会合非人谋。清诗日砻琢，不厌枯肠搜。束书赴嘉招，掉臂不我留。我无青玉案，何以报所投。从兹谢泪洳，龙门看吞舟。"}