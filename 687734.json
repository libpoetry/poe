{"id":"687734","title":"卧林亭杂诗","dynasty":"明","author":"庄昶","text":"雨里青山真可爱，此怀可许托张袁。谁教老竹刚三个，独与痴人共一轩。蹇浅谩劳吾子爱，迂疏敢顾众人言。吾公满壁淋浪墨，何日来看独乐园。尘埃满眼君东海，明月高楼每见之。几载别离今酒共，两人肝肺此灯知。支离万事何如我，潦倒千年却与谁。伍月孤舟还问路，老怀甘与水东随。"}