{"id":"769639","title":"贺新郎·庚辰七夕，晤缪函九于刘蔚园寺寓席上赋赠","dynasty":"清","author":"陆震","text":"乌鹊桥初驾。也人间、重逢旧雨，在东亭舍。记得前年秋八月，万斛清辉狼藉。曾酌我、玩芳亭下。一别诅期三载过，诉离愁、深夜何曾罢。惹鹦鹉，笼中骂。饶伊絮尽伤心话。总何如、狂时拓戟，醉馀舞蔗。吾意且填红豆曲，刚擘蛮笺细写。又早被、泪痕沾洒。人世那能长聚首，算浮生、本是无根者。萍与梗，任潮打。"}