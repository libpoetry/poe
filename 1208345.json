{"id":"1208345","title":"雪寒书事廿六韵（延祐己未在乐亭县作）","dynasty":"元","author":"宋褧","text":"幽云敷层霄，狂吹趣阴霰。氛霾互黤黮，雨雪事交战。弥空始糁屑，降地旋削片。斯须万汇失，顷刻九有遍。霏霏集颓堞，皓皓被遐甸。危峰冒周圭，广陌曳齐练。崇陵受委积，枯蘖容挂罥。况缟未足多，拟絮差可善。通逵骇连璐，块壤讶垂瑱。阶平恶漫没，谷□□□□。□□烦褰箔，烛幌助披卷。气清华盖爽，光烂银海眩。太素靡污垢，至朴谢雕瑑。人踪绝往反，野色一更变。积阴若胶轕，祁寒病增羡。晨衣袭狐貉，夜席益莞荐。衾重初昏寝，薪湿停午膳。严威折纩绵，冻璺裂盎甗。发森惮去笠，指直愁结袸。凌坚莱芜釜，澌瑩歙溪砚。羁人畜怨憾，狩将坐畏愞。虎士跗趾瘃，马走牙齿颤。罢氓归禁㾕，陋邑矧饥荐。屋润仅自侈，室匮畴与唁。穷荒觊吹律，凝冱需见睍。挥翰书自繁，敢以古雅衒。"}