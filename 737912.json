{"id":"737912","title":"乘小舟渡江登黄鹤楼","dynasty":"清","author":"金虞","text":"汉上层阴初作雪，目送寒空鸟飞绝。扁舟一叶横江来，水烟漠漠江天开。玉笛仙人渺何处，黄鹄矶头仙枣树。枣花吹落满城香，仙梦依稀武昌住。武昌城下江水流，武昌城上三重楼。游入到此不忍去，芳草白云生远愁。我今亦是江湖客，望远登高头欲白。不须更访白云楼，击楫中流楚山碧。"}