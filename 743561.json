{"id":"743561","title":"出塞","dynasty":"清","author":"王芑孙","text":"吾今果何为，辄作塞外游。立马南天门，群山郁纠缪。风吹冒谷云，败絮拥破褠。日光漏其间，金碧乱我眸。黑者黑如䃜，赤者赤似髹。数峰忽雪白，宛以粉笔钩。此理不可识，冈峦浩难收。化为曲江涛，万马奔涛头。阴阳互追蹴，向背纷杂糅。使当作此画，皴法何处求。方知倪黄辈，足不踏九州。只写江南山，水墨森清秋。但言江山好，未睹行役忧。宁知点点烟，中有万古愁。天低落日大，客与孤鸦投。"}