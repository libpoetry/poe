{"id":"732228","title":"孙铭尝墨兰歌","dynasty":"清","author":"金俊明","text":"幽人岁晏松柏林，愁云黯淡凝寒阴。苍梧斑竹若在眼，元圃琼枝无复春。王香隐谷久寂寞，众芳芜秽伤人心。援琴一鼓三叹息，湘水浩浩空沾襟。有美孙卿芳竟体，读《骚》望古晞良辰。遨游结客爱奇士，一往怀抱含高深。古来贤豪多道艺，悟余游戏皆绝伦。墨波流霏接沅澧，笔区滋畹花缤纷。指端拂舞真貌出，鞭笞风雨何精神。怜君持赠满冰茧，珍逾端绮双南金。言忘交澹识君旨，芳菲袭目遗愁辛。闻君剑术尤莫比，壮志俯屈同风尘。独留纡郁寓染翰，俗外赏激谁知音。我亦沈冥旧皋羽，三岁萎约桐江浔。何当抽怨向白日，交佩相羊情质申。徒然霜霰厉丛薄，天地岂应终不仁。忆翁孤露旷相感，本穴空根悲至今。"}