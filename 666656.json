{"id":"666656","title":"送杨石斋","dynasty":"明","author":"薛蕙","text":"社稷功成后，山林避宠年。遭逢谁可并，出处独超然。反侧当前日，经纶迈昔贤。殷忧兴圣主，至治格皇天。凶竖同摧朽，苍生尽解悬。庙谟随指顾，臣节见周旋。智勇千夫敌，勋劳百辟先。赏仍虚裂土，名已重凌烟。握玺惭周勃，挥金笑鲁连。急流嫌盛满，介石慕贞坚。许国心恒切，还乡兴偶牵。留侯初相汉，乐毅晚辞燕。异渥丝纶数，高风进退全。草停黄阁诏，花簇锦江船。水槛星桥侧，茅堂雪岭边。云霞深绿野，卉木富平泉。事业存钟鼎，仪刑照简编。累朝瞻翊戴，四海忆陶甄。白首归休记，青春送别筵。衣冠望行色，端不异登仙。"}