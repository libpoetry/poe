{"id":"1118754","title":"幽居记今昔事十首以诗书从宿好林园无俗情为韵","dynasty":"宋","author":"陆游","text":"总角入家塾，学经至豳诗。治道本耕桑，此理在不疑。今兹垂九十，谢事居海涯。戴星理农业，未叹筋力衰。四月筑麦场，五月潴稻陂。秉火去螟蝗，磨刀剪棘茨。西成大作社，歌鼓乐圣时。上世本为农，辍耕业诗书。我少学不成，固应返其初。冥冥不自揣，乡校参群居。中岁偶拔擢，清班久趑趄。典奏入南宫，细书长石渠。及其乞身归，旧业已丘墟。衰疾或小间，力尚给荷锄。寄声谢故人，毋为笑迂疏。我昔挥短楫，终年钓吴松。亦尝携长镵，采药玉霄峰。为计晚大缪，朝路偶见容。晨趋大明班，夜听长乐钟。白发迫归休，居然鲜欢悰。上恩许乞骸，一日收孤踪。蓬茅略补葺，甑碓勤炊舂。故交零落尽，岁晚当谁从。还乡老未死，举目少耆宿。邑屋亦或非，所馀但乔木。曩时列鼎家，今不饱半菽。盛衰迭变迁，何者非陵谷。羸然九十翁，世故见已熟。偶能达一理，万事等破竹。布缝一称衣，藜煮半釜粥。馀年更何为，枕藉糟与曲。癸亥辞修门，拜赐散人号。一出非本心，欢喜归祭灶。故乡多名山，幸得遂所好。舟舆虽难具，信步亦可到。清溪无尘滓，奇峰有云冒。雨垫林宗巾，风落孟嘉帽。岂惟狂故在，望远亦未眊。一醉傥可谋，敢爱将军告。入蜀过匡庐，秋风宿东林。月出断山口，满窗松竹阴。袅袅一枝烛，道人语夜深。亦设饼果供，慰此羁旅心。犹恨非远公，无酒遣我斟。明日下山去，叹息难重寻。回首四十年，驹隙何骎骎。旧游不可到，怅望空长吟。昔戍西陲时，凭高望中原。愿欲乘天风，往吊绮与园。有志莫能遂，怅望商山魂。遥想山中人，岁时奠芳荪。夕阳箫鼓散，高柳拥庙门。老来更事多，考古见本根。乃知当时事，祸福未易言。千载信悠悠，浩叹掩绿尊。客舟挂烟帆，千里过楚都。七泽渺无际，大不数具区。浪翻出长蛟，云拆浮天吴。峨峨来如山，碎船不须臾。江行幸已尽，三峡尤畏途。槎牙人䱹瓮，小失即见屠。叩头祷鬼神，已脱犹号呼。愿君勤自励，忧患何时无。昔自京口归，卜居得剡曲。地偏无市人，民淳有古俗。陋屋仅结茆，粗饭财脱粟。典衣以沽酒，九月未能赎。宁负翁子薪，耻售卞和玉。老身已如此，儿子亦碌碌。藏书幸无恙，自计不啻足。拾穗且浩歌，行矣堕鬼录。少小喜读书，终夜守短檠。其实无甚解，不幸误有声。劳苦亦何得，空失东皋耕。暮年乃小黠，告归学养生。采药作远游，把钓适幽情。高楼笛数曲，小轩棋一枰。馀年置勿忧，不卿何由烹。"}