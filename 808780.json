{"id":"808780","title":"由坡贡之郎岱","dynasty":"清","author":"严遂成","text":"望远峨峨冠切汉，衣襟霞举天之半。经宿崎岖目已迷，云烟各自开生面。一峰匿近若旧识，乃是三日前所见。以身盘磨蚁穿珠，左萦右拂香炉篆。高履星行下窥井，转眼之间凡几变。区田随势列等差，如规曲尺如划线。什什伍伍不成村，残梨在树落微霰。风无定所历乱来，画眉声碎弹翎怨。"}