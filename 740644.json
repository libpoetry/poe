{"id":"740644","title":"小孤山下作","dynasty":"清","author":"王鸣盛","text":"解缆溯层波，夕宿逗沙岸。亭亭见孤峰，独秀中流半。阳崖倚巉岩，阴岫屡回换。半领微径分，参差更堪玩。离离青松阴，历历白石粲。楼台相蔽亏，金碧穷照烂。氤氲岚彩明，杳霭霞气乱。彷佛神灵雨，东风一飘散。湘妃出鼓舞，汉女时游衍。光景未易逢，解佩徒深愿。怅然迟暮心，重起越乡叹。"}