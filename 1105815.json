{"id":"1105815","title":"和秦寿之春晚偶成八绝","dynasty":"宋","author":"王之道","text":"相从辄莫太匆匆，赌酒分茶自有功。谁谓春归无处觅，柳蹊飞絮乱因风。照眼酴醾正及时，鞓红相映似相知。天公应也怜芳意，一霎轻风宿雾披。花外霏微雨弄晴，乱红狼藉过清明。伤春正苦无聊甚，接接欣闻噪鹊声。官閒时醉秀溪春，醉里吟诗字字新。欲报自惭无好语，年来胸次亦埃尘。欲下荒庭意已阑，一枝红药坐中看。东风不息成何事，又酝春阴作夜寒。轻阴还傍麦秋天，病怯春寒独衣绵。老境不知行乐好，坐来芳树看莺迁。春来谈笑数追陪，多谢传杯不放杯。醉里狂言应可笑，问春归去几时回。带雨飞来燕一双，问伊何事为春忙。野人不解呢喃意，勉强搜吟对麦光。"}