{"id":"78905","title":"中夜睡觉两目每有光如初日历历照物晁文元公","dynasty":"宋代","author":"陆游","text":"人情所愿欲，莫若贵与富。是皆有命焉，非力可成就。予昔未有闻，无与发其覆。趑趄强干禄，时命适大谬。方行蛇当道，未至獒已嗾。适燕乃南辕，之楚顾北首。风波起平地，两耳厌嘲诟。陇蜀万里余，数遍道傍堠。六十归为郎，数月草章奏。夫岂或使之，击去惟恐後。嗟彼亦何心，喜愠出邂逅。还山惟自讼，衡茅屏幽陃。乘除得少健，上下历岩岫。得饱岂复择，百口同饭糗。寒龟久犹息，野鹤老益瘦。又如已放马，宁当梦华厩。造物念途穷，畀以樗栎寿。虽无熊鸟术，坐空阴阳寇。两眦若有光，夜视如正昼。物生禀定数，此语闻自旧。置冰鸟覆翼，弃野於菟谷。偶然当後死，鬼录自遗漏。山陂粟屡收，池水麻可沤。邻父相欢娱，席地醉醇酎。"}