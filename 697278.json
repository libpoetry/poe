{"id":"697278","title":"葛湖草堂四首为盛氏六生题","dynasty":"明","author":"胡应麟","text":"沧波九叠浸芙蓉，夹岸千峰与万峰。才子溪头频拭剑，仙人陂上旧携筇。高天雾隐前村舶，落日风传古寺钟。莫遣桃花飞一片，津门流出世人逢。十里澄波镜面秋，鸡声一坞住中流。閒花半落辛夷岸，古树平连杜若洲。晚日亭台朱户掩，微风箫鼓画船游。红妆队队湖堤上，唱彻菱歌兴未休。湖上茅堂秋可怜，浣花流水不知年。缘堤藻荇浮仍没，隔浦蒹葭断复连。过雨凫鹥临槛外，乘风鸥鹭到门前。携家信宿堪忘世，底用频移霅上船。众壑天然敞画图，牙樯明月坐冰壶。双流近接双龙洞，九曲遥穿九鲤湖。野客为园当薜荔，奇人结社傍菰芦。他年会挟西施过，日占烟波理钓舻。"}