{"id":"220671","title":"依韵答提刑张太博尝新醖","dynasty":"宋代","author":"范仲淹","text":"南阳本佳处，偶得作守臣。地与汝填近，古来风化纯。当官一无术，易易复循循。长使下情达，穷民奚不伸。此外更何事，优游款嘉宾。时得一笑会，恨无千日醇。客有多闻者，密法为我陈。自言此灵物，尽心妙始臻。非徒水泉洁，大要麹檗均。暄凉体四时，日月周数旬。其气芳以烈，厥味和而辛。涓涓滴小槽，清光能照人。固可奉宗庙，宜能格天神。我姑酌金垒，驻此席上珍。况有百花洲，水木长时新。烟姿藏碧坞，柳杪见朱闉。两两凫雁侣，依依江海濒。晚光倒晚影，一川无一尘。悠悠乘画舸，坦坦解朝绅。绿阴承作盖，芳草就为茵。引此杯中物，献酬交错频。礼俗重三爵，今乃不记巡。大言出物表，本性还天真。或落孟嘉帽，或抛陶令巾。吾非葛天氏，谁为刘伯伦。大使达观者，与予日相亲。作诗美嘉会，调高继无因。但愿天下乐，一若樽前身。长戴尧舜主，尽作羲黄民。耕田与凿井，熙熙千万春。"}