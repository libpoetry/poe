{"id":"1115764","title":"初秋戏作山居杂兴俳体十二解","dynasty":"宋","author":"杨万里","text":"暑入秋来午更强，风排雨遣晓差凉。如何绕砌千枝蕙，只是开门一阵香。蚤起翻成坐睡昏，鹊声唤我步前轩。竹扉日隙针来大，射壁千千弹子痕。暑后花枝输了春，杂英小巧亦忺人。素馨解点粉描笔，金凤爱垂鸡下唇。风骚开国胙寒岩，劳绩批书课翠岚。梨子要肥千取百，菊苗每摘一生三。昨夜天垂破玉盆，今宵辛苦补盆唇。看它补到十六七，满得十分亏二分。甑头云子喜尝新，红嚼桃花白嚼银。笑杀官人浪驩喜，村人残底到官人。七月初头六月阑，老夫日醉早禾酸。莫将煮吃只生吃，更泄天机向达官。自暴群书旧间新，净揩白醭拂黄尘。莫羞空腹无丁字，且免秋阳晒杀人。独对秋筠倒晚壶，喜无吏舍四歌呼。柳梢一壳兹缁滓，屋角双斑谷古孤。湖蜜青房蛹剥琼，沼犀紫抵脑藏冰。先生病暑无多酌，堆饤金柈作么生。卓午从它火伞张，先生别有睡为乡。竹床移遍两头冷，瓦枕翻来四面凉。月色如霜不粟肌，月光如水不沾衣。一年没赛中元节，政是初凉未冷时。"}