{"id":"1042822","title":"寄韩持国","dynasty":"宋","author":"刘攽","text":"帝都冠盖区，百吏鲜閒暇。学省独优游，儒冠足休假。腊前辱飞书，雨后果迂驾。远道靡告劳，心期莫予诈。三年坐穷山，物色多可讶。鹤林失昭师，演门吊两谢。素交怅倾盖，陈迹空怛化。孤吟不逢人，默坐常逢夜。朱丹亲簿领，虫旱视禾稼。全人犹瓮盎，薄赋兼倓幏。君来慰何多，高论听虽乍。雄风快披襟，佳境逾啖蔗。从容外形骸，约略陈酒䏑。寻芳问名园，临溪陟累榭。数称滍阳叟，谓实庞公亚。昔闻固已多，今得逾可诧。龙门走清洛，伊水共东下。旧都富形势，时卉芬兰麝。云峰会深入，芳草正可藉。乘兴宁有穷，归马何当跨。小官畏绳墨，局蹐甚缰靶。苟无咫尺书，限此十数舍。举头怨鸿鹄，羽翼不我借。终更行有期，屈指计秋夏。"}