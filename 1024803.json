{"id":"1024803","title":"圆悟禅师入灭说偈烧香","dynasty":"宋","author":"释慧空","text":"濯锦江心一沤发，清涨四溟波浪阔。引得风流小玉归，无限龙鱼遭搅聒。紫罗帐里明月珠，把作栗蒲撩乱榝。一方孤迥峭巍巍，十字纵横活鱍鱍。我昔堕渠齑瓮中，倔强依前淹不杀。而今寰宇幸清平，谁道岷峨在天末。昨夜西风撼太虚，石牛惊走泥牛喝。一吸沧溟彻底乾，憍梵钵提长吐舌。大悲千眼擘不开，无言童子空忉怛。炷香为寿阿僧祇，绍兴五年八月八。"}