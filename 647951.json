{"id":"647951","title":"退轩辞","dynasty":"明","author":"杨士奇","text":"芝橑兮桂户，山阿兮水澨。云鳞鳞兮石磊磊，交松萝兮延薜荔。华纷纷兮袭予，春之兰兮秋之蕙。羌何为兮独往，舒萧散兮泄泄。念盛衰兮有时，盍满盈兮豫戒。抚年岁兮将晏，日斯征兮月斯迈。纷骎骎兮忘归，余何为兮靡止。揽吾辔兮旋轸，返吾车兮旧里。恬澹兮以休，全之兮终始。怀夫子兮高风，邈游心兮千载。"}