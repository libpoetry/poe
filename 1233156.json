{"id":"1233156","title":"前御史杨元诚辞官归第御书山居二字赐之公卿大夫赋诗以荣其归余访旧万松山拜观宸翰及诸吟卷席间以重来休沐地真作野人居分韵得居字","dynasty":"元","author":"周巽","text":"解绶归来继二疏，赐金留得起山居。天书藻翰犹飞动，云卧松巢任卷舒。亭倚孤山初放鹤，座临西涧静观鱼。飞来灵鹫多佳气，长日相看乐有馀。"}