{"id":"1237260","title":"余山林多暇瞌睡之馀偶成偈语自娱纸墨少便不欲记之云衲禅人请书盖欲知我山中趣向于是静思随意走笔不觉盈帙故掩而归之复嘱慎勿以此为歌咏之助当须参意则有激焉","dynasty":"元","author":"清珙","text":"吾家住在霅溪西，水满天湖月满溪。未到尽惊山崄峻，曾来方识路高低。蜗沿素壁粘枯壳，虎过新蹄印雨泥。閒闭柴门春昼寂，青桐花发画胡啼。柴门虽设未尝关，閒看幽禽自往还。尺璧易求千丈石，黄金难买一生閒。雪消晓嶂闻寒瀑，叶落秋林见远山。古柏烟销清昼永，是非不到白云间。幽居自与世相分，苔厚林深草木薰。山色雨晴常得见，市声朝暮罕曾闻。煮茶瓦灶烧黄叶，补衲岩台剪白云。人寿希逢年满百，利名何苦竞趋奔。溪浅泉清见石沙，屋头无角寄藤萝。夜深月下长猿啸，苔厚岩前少客过。庭竹攲斜春雪重，岭梅消瘦夜寒多。寥寥此道非今古，徒把砖来石上磨。破屋萧萧枕石台，柴门白日为谁开？名场成队挨身入，古路无人跨脚来。深夜雪寒惟火伴，五更霜冷有猿哀。袈裟零落难缝补，收卷云霞自剪裁。优游静坐野僧家，饮啄随缘度岁华。翠竹黄花閒意思，白云流水淡生涯。石头莫认山中虎，弓影休疑盏里蛇。林下不知尘世事，夕阳长见送归鸦。满头白发瘦棱层，日用生涯事事能。木臼秋分舂白朮，竹筐春半晒朱藤。黄精就买山前客，紫菜长需海外僧。谁道新年七十七，开池栽藕种茭菱。自入山来万虑澄，平怀一种任腾腾。庭前树色秋来减，槛外泉声雨后增。挑荠煮茶延野客，买盆移菊送邻僧。锦衣玉食公卿子，不及山僧有此情。竞利奔名何足誇，清閒独许野僧家。心田不长无明草，觉苑长开智慧花。黄土坡边多蕨笋，青苔地上少尘沙。我年三十馀来此，几度晴窗映落霞。历遍乾坤没处寻，偶然得住此山林。茅庵高插云霄碧，藓径斜过竹树深。人为利名惊宠辱，我因禅寂老光阴。苍松怪石无人识，犹更将心去觅心。细把浮生物理推，输赢难定一盘棋。僧居青嶂閒方好，人在红尘老不知。风飏茶烟浮竹榻，水流花瓣落青池。如何三万六千日，不放心身静片时。法道寥寥不可模，一庵深隐是良图。门前养竹高遮屋，石上分泉直到厨。猿抱子来崖果熟，鹤移巢去涧松枯。禅边大有閒情绪，收拾乾柴向地炉。四十馀年独隐居，不知尘世几荣枯。夜炉助煖烧松叶，午钵充饥摘野蔬。坐石看云閒意思，朝阳补衲静工夫。有人问我西来旨，尽把家私说向渠。茅屋青山绿水边，往来年久自相便。数株红白桃李树，一片青黄菜麦田。竹榻夜移听雨坐，纸窗晴启看云眠。人生无出清閒好，到得清閒岂偶然。浮世光阴有几何，谁能挈挈又波波。厨空旋去寻黄独，衲破方思剪绿荷。麈尾罢拈言语断，佛经忘看蠹鱼多。可怜身在袈裟下，趣境攀缘事事过。"}