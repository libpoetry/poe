{"id":"466337","title":"六月六晨始明出行山间，即书所见。终宵未眠，眼暗如夜，思昏亦如夜，不知所写何语，想无外漆黑一团耳","dynasty":"当代","author":"卢青山","text":"明月犹西照，微熹自东入。此景人莫知，唯鸟迎送唧。雾重山形匀，露降树裳湿。独屐分青草，时拂山间石。伊谁傍相随，路灯含默立。满夜睁瞠苦，眼昏睡欲逼。渐沿坡上坎，塘影光跃壁。有人掷鱼饵，惊起水禽泣。我亦何所事，消此晓与夕。坐学山禽啼，百声似无一。竟肯相和答，往复相悦怿。岂以同处久，引我为族戚？道逢村女担双篮，衣如水绿辫如兰。相见欲笑未笑间，两脚惊风翻裙边。家居何许忙何事？淩明已越三重山。紫苏时菜人所欢，市场恨远起夜阑。一种得食古唯然，躯贱力苦非吾惮。去去速去语未完，早至或有佳地盘。二老隔塘投双饵，形状可见貌难知。微波如语漾塘过，似呼吾与共此时。踏露践草衣尽洗，清我尘埃与心机。棘间探躯窄如隙，泥鞋半与水相嬉。得我一笑不及语，已有佳怀疗吾饥。浮如朱珠点翠幕，竿如蜻蜓蘸涟漪；浮沉箭去捷迅电，竿起鹰扬破空嘶。无鱼且有一塘绿，为翁惊碎翻琉璃。我住山间忽七岁，渐忘人语通鸟啼。竟有此乐未一试，岂真山客禽将讥。明朝急觅一竿竹，告愧塘景补吾遗。旭暮嚼食山水色，堪笑八十垂磻矶。日向东山窥半眼，霞光浸浸澄波皮。老翁归去垂首叹，我喜囊中有新诗。"}