{"id":"1220323","title":"送丁太初温州蒙古字学正","dynasty":"元","author":"吴当","text":"国字崇当代，人才起妙年。风云千里骏，日月九重天。翰苑司抡选，中书属次铨。光荣毛义檄，奋发祖生鞭。学广儒宫制，书传弟子员。宦情依冷椽，官舍拥寒毡。筮仕无踰此，如君更颖然。永嘉今壮辟，多艺夙称贤。咨访兼留意，英髦孰接肩。旧家疑寂寞，遗简想流传。必使声华盛，应知学业全。高情何特达，胜日共周旋。荐豆登霜柚，充庖载海鲜。洞箫吹月下，玉树立风前。已兆鱼龙化，何嫌雨露偏。群公争荐进，拭目去翩翩。"}