{"id":"541199","title":"送大司马刘公晋御史大夫赴南都 其二","dynasty":"明","author":"叶春及","text":"五岭何崔巍，三水流汤汤。我公肃明诏，脂车戒舟航。楼船邃以广，宛若飞龙翔。鸣钲击鼍鼓，嘈嘈水中央。组练丽且明，旌旆俨成行。舳舻亘千里，岂曰江路长。轻云承庐室，清风翼帆樯。瞻望邈难及，改辙登高冈。马上笳吹声，铙歌互相望。横海不足云，伏波讵能方。四牡向北驰，行行至故乡。置酒朱陵台，张乐洞庭傍。日出照桑梓，灼灼有辉光。为谢父与兄，简书不可忘。"}