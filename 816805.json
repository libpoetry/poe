{"id":"816805","title":"水调歌头十二首","dynasty":"清","author":"蒋士铨","text":"名宦几人了，挥手弄潺湲。百道跳珠喷雪，声在翠筠间。试问曳裾趋走，何似科头箕踞，落得半生闲。作达古来少，争笑老夫顽。官似梦，髯如戟，鬓先斑。不记吹台，梁苑屋后有青山。抛去朝衫手版，携取隐囊冰簟，常侍漐全删。古调勿复操，群响满前湾。对酒不能饮，看鬓欲成丝。眼中咄咄怪事，谁可合时宜。几许弓蛇薏苡，一片白衣苍狗，大概尽如斯。耳热勿击筑，劫急且围棋。牧猪奴，屠狗侩，贩缯儿。黥徒伎俩，止此恩怨乌嘻嘻。免狡竟遭人异，蚕巧那堪自缚，断送老头皮。奋袂为公舞，烂醉莫须辞。佳人难再得，逝者叹如斯。风外晓星明灭，愁绝在东时。落叶半窗如梦，绡帐一层如雾，只有断魂知。晓妆怜小女，学母画双眉。心中事，眼中泪，画中姿。哭煞梁鸿，夫妇白了鬓边丝。一样寒梅官阁，几队花钿蝉鬓，顿少一人随。雏凤不能语，索乳指灵帷。偶为共命鸟，都是可怜虫。泪与秋河相似，点点注天东。十载楼中新妇，九载天涯夫婿，首已似飞蓬。年光愁病里，心绪别离中。咏春蚕，疑夏雁，泣秋蛩。几见珠围翠绕，含笑坐东风。闻道十分消瘦，为我两番磨折，辛苦念梁鸿。谁知千里夜，各对一灯红。东海不复见，世德重清门。绝代流风馀韵，披拂见遗芬。乔木广留嘉荫，丛桂浓堆别业，秋色正平分。倚树读书者，金粟是夫君。淮海气，书画手，宰官身。合向木樨花畔，添写月中人。妾本芙蓉艳艳，郎似紫薇冉冉，黄色到眉痕。衣上暗香袭，底用换炉熏。一苇载翁去，岂有羡鱼情。为爱秣陵秋色，独泛大江横。不是磻溪隐士，不是富春男子，不乞鉴湖清。三朝瀛海客，八帙老先生。唤农父，引牛牧，召樵兄。醉向白苹洲畔，把酒问长庚。人颂起居八座，翁恋烟波万顷，笑与鹭鸥盟。何必赤松子，遁迹采黄精。一载住京国，户外满朱轮。就问朝廷掌故，声望鼎彝陈。六十年来三老，八千岁中乔木，翁是漆园椿。风流文字吟，矍铄谪仙人。买归棹，整鱼具，理丝缗。暂别兰陔馨膳，游泳率吾真。不列玉箫金管，只载法书名画，去结米家邻。来岁桂丛发，重到作嘉宾。梦醒箬篷底，一点一声秋。密密疏疏淅淅，听遍不胜愁。数朵湿山如黛，两岸芦花似雪，白了旅人头。谁识绣衣客，转忆绿苹州。是僧楼，是罗帐，是扁舟。触惹平生心事，仕宦苦沈浮。忽见鱼生床下，又听蛙鸣灶底，难得唤晴鸠。檐溜洒空下，多半作浮沤。何处乞鱼艇，应怪雁声迟。多少青山红树，谁唱去来词。想到平冈古木，梦落横塘小岸，各自有相思。莫笑伯时懒，公尚在京师。水粼粼，石齿齿，草离离。人生转境堪念，怅惘概如斯。只好卧游薮泽，便是燕居清旷，真个欲何之。烟水接天阔，让与白鸥嘻。蚤作文中子，晚号石徂徕。闲数江东名士，弟子尽邹枚。堂上六经诸子，杖底千严万壑，窗对淀湖开。梁孟笑偕老，两拜告身来。探龙湫，观禹穴，问天台。更看广陵潮势，八月走奔雷。传说种花仙吏，仍是皱庭学士，九载舞衣陪。宦成奉亲去，双举介眉杯。缓缓弄春水，未是急流中。舟比退飞六鹢，那要满帆风。画里溪山不改，镜里须眉可笑，骨相老诗翁。潇洒一官足，磊落半生穷。母康宁，妻婉婉，子童蒙。去拣江山佳处，小筑百花业。醒则奉觞上寿，醉则关门熟睡，旧事海天空。勿以悠悠说，乱我读书胸。万缕乱愁绪，一块大疑团。任尔风轮旋转，难破此重关。贤圣几多苦趣，仙佛几多恶劫，旧案怕寻看。细想不能语，老泪湿栏干。收白眼，持翠管，写乌栏。偶谱断肠情事，举一例千端。不管周郎顾曲，谁道醉翁嗜酒，作者意漫漫。一切有情物，如是可参观。"}