{"id":"495706","title":"苏武慢 其三 秋怀","dynasty":"明","author":"陈霆","text":"手卷珠帘，眼穷云树，楼外远山凝碧。篱菊黄时，水枫丹后，人在天南地北。一日三秋，寸心千里，难借凌空双舄。背斜阳、流水寒鸦，往事黯然今昔。当此际、罗带分香，红绡封泪，梦绕玉窗瑶室。离恨悠悠，愁怀耿耿，谩有拍樽云液。雁足难凭，马蹄无准，谁与远传消息。对西风、愁损菱花，潘鬓嗟非前日。"}