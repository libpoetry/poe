{"id":"173720","title":"箕子·伟夫子之正谅兮适遭世以离尤","dynasty":"宋代","author":"鲜于侁","text":"伟夫子之正谅兮适遭世以离尤，悼祖宗之累积兮大命颠而逢忧。忠良屏远兮谗谀浸昌，神龟在涂兮虺蟒升堂。紫鸾笯置兮鸩羽飞扬，驺虞潜逐兮豺虎纵横。江蓠鉏割兮钩吻日滋，芳荃不御兮蔓草难图。比干剖心兮夫子佯狂，蒙难以正兮大明其伤。灵修不察兮国以云亡，旧邦维新兮武功以成。囚奴释辱兮作宾於王，九畴演绎兮大法以彰。五事钦明兮君道日隆，彝伦攸叙兮庶政其凝。朝鲜分封佤夷貊化行，传国中山兮蕃子以孙。庙貌有严兮祀典攸存，岁时奉事兮斯千万年。"}