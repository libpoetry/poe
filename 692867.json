{"id":"692867","title":"和太白山人韵三首","dynasty":"明","author":"杨爵","text":"时来门外坐春曛，世事纷游满眼频。进退忧思今最切，江湖廊庙更何人。循环泰运期三代，展转凶危此一身。却忆子牙清渭上，钓竿投处有芳邻。晴晖薄午暖风细，此地独怜春更幽。五夜露花新柳色，一番鸿雁动江洲。百年事业悬心切，万里疮痍满眼愁。堪笑襟怀潦倒际，时看鸢鸟半空游。夜柝忽惊乡梦浅，破云残月照窗斜。寸衷不是杞人过，四海原为天子家。双鬓蓬搔老囹圄，一身寂寞又春华。忧心独觉孔殷处，世故茫茫未有涯。"}