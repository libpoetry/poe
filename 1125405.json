{"id":"1125405","title":"四绝","dynasty":"宋","author":"秦观","text":"阴风一夜搅青冥，风定霏霏霰雪零。遥想玉真清境上，白虚光里诵黄庭。夜深楼上拨书眠，天在栏干四角边。风拂乱云毫发尽，独留璧月向人圆。天风吹月入栏干，乌鹊无声子夜阑。织女明星来枕上，了知身不在人间。本是匡山种杏人，出山来事碧虚君。上清欲问因何事，请看先山十丈文。"}