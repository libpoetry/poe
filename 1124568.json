{"id":"1124568","title":"大涤洞天留题","dynasty":"宋","author":"倪允文","text":"九关深处锁仙家，缥缈清都定不遐。草木曾留高庙跸，香灯常带紫宸麻。巢父滩头甫着鞭，名山入眼驿程边。迂回仅费商于地，领袖宁烦一介先。笋舆轻捷绕坡陀，石窦抽关喷决河。幸许羊肠成坦履，不应狭路响风波。洞里群仙总未逢，天风吹快去匆匆。儒仙元自留官府，傥借刀圭得圣功。"}