{"id":"1117234","title":"遗老斋绝句十二首","dynasty":"宋","author":"苏辙","text":"杜门本畏人，门开自无客。孤坐忽三年，心空无一物。众音入我耳，诸色过吾目。闻见长历然，灵源不受触。兹心净无垢，尚爱南斋竹。当暑得清风，冷然若新沐。老桧真百尺，疏竹疑千亩。纷纷霰雪中，见此岁寒友。栽竹种松桧，十年未成阴。昔人定知我，为我养南林。久无叩门声，剥啄问何故。田中有人至，昨夜盈尺雨。我居近西城，城枕湖一曲。不到平湖上，何物禁吾足。北临凤凰台，凤去台亦圮。萋萋修竹林，喈喈何日至。昔我过嵩麓，云移见诸峰。重游未有日，想像曀霾中。避事已谢客，养性不看书。书中多感遇，掩卷辄长吁。人言里中旧，独有陈太丘。文若命世人，惜哉忧人忧。巢由老箕山，遁世聊可耳。临流愧尧舜，又甚陈仲子。"}