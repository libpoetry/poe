{"id":"703872","title":"送黄亮垣归省","dynasty":"明","author":"韩日缵","text":"亦自希朝谒，归心底欲忙。但缘趋鲤对，暂尔谢鸳行。粤树杳何处，江云引到乡。金茎一滴露，携荐紫霞觞。风雨论文夕，招寻独有君。那堪白社侣，转向碧山分。柳折金堤晚，尊开玉液芬。当筵不尽醉，应为惜离群。无奈乡心剧，看君独著鞭。祇因供菽水，不为忆林泉。莱子斑衣日，相如负弩年。故山宁久卧，清庙待朱弦。"}