{"id":"812239","title":"凤山道中","dynasty":"清","author":"朱景英","text":"秋气偏迟到海涯，征舆触热走尘沙。雨馀少觉凉飔入，一路香吹晚稻花。语经重译总差讹，诘曲村墟鹘突过。一事南来差不恶，山光揽得半屏多。那曾仙袂挹浮邱，岭海中间自在游。咫尺阆风烟羃䍥，暮云不隔小流求。深黑蛮溪束火来，乱流中夜困舆儓。少游数语关千古，讵独文渊首重回。"}