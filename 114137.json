{"id":"114137","title":"元师自荣州来追送余于泸之江安绵水驿因复用","dynasty":"宋代","author":"黄庭坚","text":"岁行辛巳建中年，诸公起废自林泉。王师侧闻陛下圣，抱琴欲奏南风弦。孤臣蒙恩已三命，望尧如日开金镜。但忧衰疾不敢前，眼前黑花耳闻磬。岂如道人山绕门，开轩友此岁寒君。能来作诗赏劲节，家有晓事扬子云。箨龙森森新间旧，父翁老苍孙子秀。但知战胜得道肥，莫问无肉令人瘦。是师胸中抱明月，醉翁不死起自说。竹影生凉到屋椽，此声可听不可传。"}