{"id":"479506","title":"送张佑之监德州仓予于佑之差有一日之长故言其大者","dynasty":"明","author":"罗玘","text":"郎吏头漆黑，心有大机轴。司徒眼如电，晨降檄一幅。入门绝经营，已饬车辘辘。老父坐车上，横身任为仆。幸逢德州程，九水一日陆。船头鱼泼泼，船尾鸥逐逐。晋人不知船，老觉船是屋。且令买鱼烹，更欲伴鸥宿。公衙幸少休，可报酒初熟。玉浮暑池歜，金泥秋篱菊。我能捐千金，谁有爱日鬻。么么尔委吏，自束缩肠腹。慎勿莽饕餮，人自念鞠育。"}