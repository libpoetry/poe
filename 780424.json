{"id":"780424","title":"绮罗香 车帷","dynasty":"清","author":"周之琦","text":"绣幕围香，文裀藉玉，一夕屏星催换。怯试秋心，恰好梦深寒浅。认罽密、犀押匀排，爱绒唾、蝶衣新剪。问流苏、四角低垂，越娥网住定谁见。骄骢佳约未准，刚是虾须替却，圆晶双绾。云母轻盈，藏得几分春怨。似相看、帐里花枝，漫暗忆、镜中人面。盼愔愔、油壁归来，画帘风外卷。"}