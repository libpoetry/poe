{"id":"73729","title":"贺新郎·清啸西峰月","dynasty":"元代","author":"周权","text":"清啸西峰月，记曾经飘飘霞佩，御风飞度。知道仙家蟠桃宴，此夕洞关无阻。看多少往来鹤驭。分得九霞春色醉，听玉笙、清奏云深处。好天上，神仙府。俗尘笑我山中侣。叹匆匆归后，依旧松烟萝雨。万事一闲都了却，说甚官为柱史。尽拚得此生韦布。齐粟一盂安岁晚，课儿童、闲诵梅花赋。这些福，老天与。"}