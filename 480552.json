{"id":"480552","title":"鳜鱼图为掌教谢先生作","dynasty":"明","author":"李东阳","text":"泮池雨过新水长，江南鳜鱼大如掌。沙边细荇时吐吞，水底行云递来往。其间种类多莫辨，短者如针细如线。三年养得鳞甲成，万里空嗟画图见。一官蓟北复巴西，丹青不改鬓成丝。遥怜天路飞腾地，长记春风长养时。宦途萍水纷无迹，再见此图三叹息。远行珍重寄双鱼，鱼中定有长相忆。"}