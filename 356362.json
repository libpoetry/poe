{"id":"356362","title":"绛都春·咏白秋海棠","dynasty":"清代","author":"邹祗谟","text":"素秋飙冷，正影娥池畔，红衣初谢。思妇芳魂，怨女幽情鸳鸯社。断肠不向西风嫁。最喜近、瑶台清夜。蛾眉淡扫，不施脂粉，虢姨妖冶。难借。涂黄晕碧，似素馨品格，暗香飘麝。斜倚银墙，独抚冰弦圆蟾挂。诉离恨望夫石下。鲛珠洒玉盘倾泻。最怜独自亭亭，雨檐霜榭。"}