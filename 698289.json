{"id":"698289","title":"陈恭侍郎父静诚先生挽诗","dynasty":"明","author":"倪谦","text":"九霄云尽六龙飞，启沃深劳补万机。凤驾屡过诸葛径，鱼竿独慕子陵矶。朝端勋旧俱丹毂，马上山人尚白衣。完璧莫伤归梦早，圣皇谕祭古今稀。儒门奕叶旧簪缨，高步风云际圣明。剪刈群雄资翊赞，奠安四海属经营。生前节义辞高爵，殁后哀荣冠列卿。愧我乡人生最晚，清风时仰静诚名。"}