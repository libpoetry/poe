{"id":"650424","title":"钦惟圣天子嗣大历服简用旧人懋图治理覃布恩德绥怀万方天地清宁海宇乂安乃以宣德戊申二月廿八日命少师吏部尚书臣蹇义臣幼孜等凡十有八人乘马将仆?从游万岁山已又命乘御舟泛太液池遍历小山诸处维时风日暄朗景物明丽氛埃屏息佳气郁葱心目舒畅得以周览奇胜复蒙天语从容慰劳赐以醇醪珍馔俾尽饮至醉恩意深厚宠赐便蕃诚终身之荣幸千载而一遇者也臣幼孜无任感激之至谨赋五言长律一首上进伏乞圣览不胜幸甚诗曰","dynasty":"明","author":"金幼孜","text":"朝廷多暇日，诏许从宸游。联骑经东苑，挥鞭过御沟。渐瞻琼岛近，夐对小山幽。巀嵲凌霄汉，清虚动斗牛。盘承金露重，栋拂玉虹流。叠石苍苔合，悬崖古木稠。林高巢巨鹘，壑邃舞潜虬。驰道回鸾驭，花阴驻紫骝。空中香雾满，日下紫氛收。太液相环抱，波光欲荡浮。泓涵通碧海，澄澈透灵湫。翠荇翻红鲤，轻澜泛白鸥。碧桃晴雨润，杨柳暖风柔。忽喜传天语，联翩载御舟。醇醪分玉斝，香茗溢金瓯。冠盖随云气，歌谣应棹讴。迂回循岸曲，逦迤历城陬。真似经三岛，犹疑访十洲。烟霞围胜境，日月驻丹丘。列籍依芳树，开筵望翠斿。九重颁异果，多品列珍羞。击节谐欢笑，持觞屡劝酬。遭逢恩独厚，感激赐还优。圣德乾坤大，神功舜禹侔。华夷覃霈泽，遐迩戴鸿休。治世雍熙盛，优贤礼数周。不才叨侍从，末学乏谟谋。幸数承清问，常时近冕旒。虚心勤至道，当宁纳嘉猷。再拜陈篇什，皇图衍万秋。"}