{"id":"1252186","title":"师林十二咏 师子峰","dynasty":"元末明初","author":"王行","text":"狞面兽中尊，奇峰比最真。祇堪负莲座，稳载法王身。西曛夕尚明，东旭朝先赤。为比众峰高，光景常多得。昨吐光不阙，今吐遽非圆。圆缺看多少，孤峰只宛然。独立暮庭中，齐腰雪几重。不因逢酷冷，那解识严冬。咫尺栖身地，宽如选佛场。须知九千界，元不离禅床。阁中人独坐，阁外已梅开。春信何须问，清香自报来。古柏昼阴阴，当轩岁月深。山僧常笑指，应解识禅心。入窗才一缕，满室便氲然。任使频舒卷，山僧自稳眠。方池开玉鉴，炯炯湛虚明。瘦影休烦照，心凉已共清。一泓碧澄甃，寒沁玉壶清。裹茗曾来试，虚闻石井名。古涧泻寒清，飞梁压水平。夕阳疏雨过，留得彩虹横。深谷翳脩篁，苍飙洒碧霜。忆曾参玉版，风味似筼筜。"}