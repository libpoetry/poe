{"id":"948946","title":"寄题新居罗长卿观澜阁兰堂二首 其二","dynasty":"宋","author":"周必大","text":"君不见汉家筑台临咸京，图籍排比如鱼鳞。又不见晋人创亭稽山阴，群贤毕集罗簪绅。古今名兰固多矣，而此二者常不泯。乃知草木本无取，必假人物始可珍。夫君名高斗以南，筑台宛在江之漘。楚人盈要竞服艾，羌独滋兰真绝伦。风摇绿叶剑戟舞，雨折香苞檀麝新。不宁充帏悦鼻观，正自纫佩持吾身。堂奥藏书三万轴，尽校鱼鲁分根银。堂中延客三千履，可结侨札参雷陈。定知斯堂阅千载，与昔台亭知共振。仆也生憎鲍鱼肆，扣门屡作君家宾。小槽珠滴不待满，有时旋漉头上巾。醉留恶语涴君壁，有客如此君勿嗔。"}