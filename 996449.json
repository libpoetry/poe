{"id":"996449","title":"写真自赞五首 其一","dynasty":"宋","author":"黄庭坚","text":"饮不过一瓢，食不过一箪。田夫亦不改其乐，而夫子不谓之能贤，何也。颜渊当首出万物，而奉以四海九州。而享之若是，故曰人不堪其忧。若余之于山泽，鱼在深藻。鹿得丰草，伊其野性则然。盖非抱陆沈之屈，怀迷邦之宝。既不能诗成无色之画，画出无声之诗。又白首而不闻道，则奚取于似摩诘为。若乃登山临水，喜见清扬。岂以优孟为孙叔敖，虎贲似蔡中郎者耶。"}