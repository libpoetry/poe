{"id":"885028","title":"乙丑除夜寓永兴寄五二侄一首","dynasty":"宋","author":"朱槔","text":"残腊避新正，疾驰不可鞚。梅花相行色，更以风雨送。伤哉绿林豪，支派出章贡。荐食今几年，金帛既充栋。王旅走山泽，魄散失饥冻。空闻米粟廉，不救干戈痛。冥冥纸钱底，千室罗盎瓮。祀先不暇尝，一夜惊入梦。书生口击贼，自愧脱嘲弄。经营华阳马，想像丹穴凤。融融声教中，焉得馀此众。由基执弧矢，鼷鼠何足中。浮烟起南舍，春事行倥偬。桃寒强破蕊，鸟静独成哢。诗情写物色，心匠与折衷。章草简阿戎，溪头试微讽。"}