{"id":"599223","title":"寄潘春楼年兄","dynasty":"明","author":"霍与瑕","text":"维此暮春，既多受祉。邦家之光，薄言观者。既见君子，岂乐饮酒。顾我复我，亦孔之厚。四月维夏，七月流火。一日不见，子惠思我。秋日凄凄，白露为霜。天子命我，时迈其邦。我独南行，忧心且伤。显允君子，远于将之。旨酒斯柔，称彼兕觥。何以赠之，追琢其章。既醉而出，出自东门。眷言顾之，英英白云。泉流既清，泛泛杨舟。嗟我怀人，我心悠悠。念彼硕人，在水一方。怀之好音，不成报章。"}