{"id":"1079555","title":"送一上人之京师","dynasty":"宋","author":"吕本中","text":"东风吹云十日雨，卧听城头打衙鼓。道人远自山中来，共坐南窗濯泥土。自然高韵到羲皇，岂止微言变齐鲁。万牛回首不震掉，一叶横江且掀舞。未能入水取蛟蜃，尚欲投戈代貔虎。念公守此非一朝，木病磈瘣无枝条。已尽千峰西岭雪，更梦八月钱塘潮。京城尘沙深一尺，是中莫留公履迹。权门蹲?儿女笑，我一思之不能食。片帆无事早归来，为公一洗山中石。"}