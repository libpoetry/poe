{"id":"1112075","title":"遗任子渊省元六首","dynasty":"宋","author":"员兴宗","text":"山花乱纷葩，崇兰度轻馥。谓言抱正身，何以堪众目。离披委丛萃，万物困幽独。美人寻当来，纫之佩空谷。平生数任李，异质苦同调。饥作一饱营，词欲四裔照。虫鱼慎勿笺，皇坟可敷奥。我亦玩世者，畸言期久要。斯人竟天游，出语仍奇妙。何劳话前三，俱共入不二。耕耕我村田，自免荆棘累。因兹等用舍，已作舟不系。枯风掩我情，零露泫我泪。妙想语不周，中夜兴抱膝。忆昨亲蛟蜃，风浪身恻恻。天意增吴涛，沧江渺何极。君舟且勿理，南首快所历。何如西楼观，蕉花红正滴。我有二三子，文字粲彪炳。一说为波臣，或传近华省。岂徒异荣寂，又堕生灭境。悬知群物摄，大类任毛颖。不如洗故习，长笑天地永。我兴一枯蘖，空此岁月度。公干仍多难，病亦沉绵屡。象犀竟谁揽，漫冲江海雾。谁说官异人，我才止堪簿。"}