{"id":"186979","title":"赠饶春卿·扁鹊华佗不可作","dynasty":"宋代","author":"姚勉","text":"扁鹊华佗不可作，龙宫宝方闭金籥。春卿奚氏剑江饶，老眼荧荧仙授药。传翳五世活几人，计日而愈功何神。悬疣附赘夜惊失，立使笑语开嚬呻。方今气运乖生盭，天地中盘大痈痔。护疽养疾谁见忧，彼何人斯甘吮舐。石犹生我疢毒多，能治不使如图何。呜呼安得医国之老如此手，勿谈时事且饮酒。"}