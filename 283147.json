{"id":"283147","title":"夜过墨巢看昙花摄影赋呈槿丈","dynasty":"现代","author":"冒效鲁","text":"世变异顷刻，过君赏昙花。手持水晶镜，摄取千金葩。银灯照玉盏，翠叶烘青霞。影壁愈妩媚，察形无舛差。此花亦何幸，托根诗老家。粲粲朝九朵，一白不受瑕。有如诗人旨，皎洁思无邪。速萎谢俗眼，夜开避尘沙。夺取叹无力，得观弥愿奢。我惭长爪郎，玉树吟欹斜。终胜贵天子，羯鼓频烦挝。"}