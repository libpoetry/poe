{"id":"920140","title":"八阵碛","dynasty":"宋","author":"苏轼","text":"平沙何茫茫，仿佛见石蕝。纵横满江上，岁岁沙水齧。孔明死已久，谁复辨行列。神兵非学到，自古不留诀。至人已心悟，后世徒妄说。自从汉道衰，蜂起尽奸杰。英雄不相下，祸难久连结。驱民市无烟，战野江流血。万人赌一掷，杀尽如沃雪。不为久远计，草草常无法。孔明最后起，意欲扫群孽。崎岖事节制，隐忍久不决。志大遂成迂，岁月去如瞥。六师纷未整，一旦英气折。惟馀八阵图，千古壮夔峡。"}