{"id":"684407","title":"江上言怀四首","dynasty":"明","author":"王廷陈","text":"野阔风云入，天回楚蜀通。渚禽多白鹭，岩树半青枫。哀怨湘君曲，平成夏后功。晚来怀古意，极目送冥鸿。岸束涛声急，轩凝野色重。山悬神女雨，江进楚王风。舟楫争先涉，闾阎急暮舂。平生壮游兴，潦倒对鱼龙。平野苍烟合，高城白鸟过。泽兰怀楚客，石竹隐湘娥。谷响归樵唱，江鸣发棹歌。夕阳葭菼际，将奈暮愁何。月上船犹进，江寒酒自宽。弄珠元此夕，解佩复何滩。岛屿樽前动，星辰镜里看。渔歌中夜起，余亦饬纶竿。"}