{"id":"541892","title":"江淮篇赠别董中丞叔化赴南都","dynasty":"明","author":"谢榛","text":"龙飞淮西四海一，中丞秉钺才无匹。洛下文名更武功，白昼霜威动萧瑟。不闻村落啸群鸱，始信客行日自吉。忆昔岛夷争陆梁，野塘岸坼鲸波溢。采桑女儿变容颜，杀气乘春逼蚕室。江甸云屯骠骑营，犒士黄金散千镒。能用将才元老心，丙魏不言汉良弼。渔樵生计任歌谣，耕织人家敞蓬荜。鼋鼍闭窟净浮天，蛟蜃缩涛平荡日。篙师舵叟宁复喧，水怪山精讵敢出。十年两台今最劳，草疏先朝肃簪笔。事关转饷忧非轻，早起披衣独盥栉。神明暗护永安流，禦敌练兵仓廪实。海门直北停万艘，吴舸楚帆鳞次密。秣陵城上望燕京，长空无涯孤鸟失。心悬丹扆侍鹓班，漳南苦吟正力疾。坐披史传夜深灯，不见古人贵胶漆。"}