{"id":"1061774","title":"标指六偈 语默","dynasty":"宋","author":"释清远","text":"至道非言，言亦可传。可传何也，应物而宣。言虽应物，物自无物。无物之言，言音自没。绝言之语，妙应还普。道非晦明，语默同取。举复谁唱，物物虚旷。咸通大千，遍乎尘想。品类非一，同言异出。圆音落落，凡圣俱适。千品万类，薰含种智。故此一门，称无量义。山河宣演，草木扬音。长说无间，所谓甚深。深兮甚浅，不动情见。最省工夫，凡夫不荐。不荐最亲，妙义敷陈。欢言即笑，恚怒即嗔。嗔为金刚，喜为迦叶。华藏毗卢，心心相接。接兮可见，莫看背面。无字密言，从兹出现。现复谁论，非用耳闻。六根共户，妙偈星分。森罗经文，不出一尘。非舌非辩，雷转电奔。展之在手，何法不有。纵横三界，无一渗漏。时人不信，执言说病。依倚前尘，以为决定。决定是心，决定是尘。心尘所使，非自由人。诸圣苦口，随愚过咎。巧说多词，强为分剖。法无言说，汝须善别。舍离语言，生死自绝。凡夫闻此，无说过咎。取彼无言，冥然长久。端坐暗狱，以心相续。背却语言，犹如土木。舍有之无，落在邪途。有无俱病，二病俱祛。祛复何去，不离当处。当处不生，语默相取。取兮不知，是东是西。说即不说，不疑即疑。故称佛子，了事凡夫。是何凡夫，问取李胡。"}