{"id":"580501","title":"侠客词","dynasty":"明","author":"江源","text":"英雄不作书生腐，一心拳拳念君父。酬恩一剑光若虹，结客万金散如土。羞为狗盗客孟尝，一生不宿邯郸娼。慷慨颇学鲁连子，豪侠远过杜季良。昂昂意气摧嵩岳，坐使奸雄胆俱落。由来义重生可捐，壮士何曾惧鼎镬。生不成名死则烹，荆轲徒上秦王庭。男儿一死贵得所，千秋青史能完名。"}