{"id":"117823","title":"明日复赋·放舟城西南","dynasty":"宋代","author":"苏辙","text":"放舟城西南，却向东南泊。朝来雨新霁，白水浸城脚。古汴多流苴，清泗亦浮沫。平吞百涧暴，灭尽三洪恶。游人不胜喜，水族知当乐。舟行野凫乱，网尽修鳞跃。香醪溜白蚁，会缕填花萼。人生适意少，一醉皆应诺。同游非偶然，后会未前约。简书尚见宽，行日为公却。"}