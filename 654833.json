{"id":"654833","title":"上巳会尚质宅时雨雪交集得日字","dynasty":"明","author":"倪岳","text":"四时有更谢，逝者一已疾。冉冉暮春至，和风转阳律。感子共寮寀，欢会聊暇日。宿雨朝未休，途潦莽四溢。踌躇立前庭，恐兹节序失。驾言策驽马，西瞻子云室。高楼厂云汉，良朋三与七。逍遥综壶奕，谈笑散书帙。胜负谁为谋，诙谐不可诘。举爵长檐下，移榻更促膝。酒酣气益䧺，凭阑抚吟笔。西山涵暮景，峰嶂眇崷卒。东园桃李花，繁华互蒙密。四顾荡心胸，默默意已悉。山阴极清赏，远驾亦超轶。幽鸟林外归，新月云间出。颓然忽复醉，觞咏信非一。携手各辞去，娱乐难具述。顾兹交分情，岂云甘纵逸。朝阳倚桐树，可以成琴瑟。苟无朴斲劳，终为负嘉质。人生俯仰间，飘忽等邮驲。缅怀用世心，劬劳那足恤。但惜千载前，古道有彀率。壮志共相勉，老矣徒唧唧。"}