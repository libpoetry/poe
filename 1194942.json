{"id":"1194942","title":"浣溪沙","dynasty":"唐","author":"欧阳炯","text":"落絮残莺半日天，玉柔花醉只思眠，惹窗映竹满炉烟。独掩画屏愁不语，斜欹瑶枕髻鬟偏，此时心在阿谁边。天碧罗衣拂地垂，美人初著更相宜，宛风如舞透香肌。独坐含嚬吹凤竹，园中缓步折花枝，有情无力泥人时。相见休言有泪珠，酒阑重得叙欢娱，凤屏鸳枕宿金铺。兰麝细香闻喘息，绮罗纤缕见肌肤，此时还恨薄情无。"}