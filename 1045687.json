{"id":"1045687","title":"林殿院挽词","dynasty":"宋","author":"徐积","text":"吁嗟人兮，而有斯人。以义为质兮，以刚守身。内明白而外昭哲兮，气貌甚真。动则不苟兮，可使之为国，可使之为民。使之为国兮取义舍生，使之论事兮倾出赤心。世方好柔兮我方刚，彼为辕下驹兮我方鹰扬。彼作威之臣人莫敢当，我方藐视兮直攻其强。彼作福之臣兮烹煎牛羊罗列酒浆，我方折其匕箸兮覆杯而不尝。以甘易苦兮自以为常，以退为进兮如寝诸床。所往所居，不察刀笔者害兮簿书有蔽。隐必露兮伏必发，照奸胆兮破奸穴。小奸积忿兮五脏欲裂，大奸睚眦兮其眦有血，口且欲吞兮齿且欲啮。何诬之不诬何说，哆兮侈兮三寸之舌。颜渊偷饭，曾参斗杀。慈母投杼兮其谁不信，所赖公明兮得无悔吝。夫何不幸兮人之云亡，谁司有命兮付与之不长。揭丹旐兮归晋疆，望江湖兮归故乡。太行山上秋风起，度浮梁兮盟津水。符离东畔更凄凉，山阳犹有旧吟窗。吴人俱望扬子江，素车白马迎道旁。故人亦有孤与孀，更忧今岁寒无裳。洞庭橘柚正青黄，鲈鱼鲙美莼羹香。且缓哀铃送酒觞，一辞白日掩玄堂。玄堂一掩难开扃，夜复夜兮何时停。负高才兮成郁郁，揭高义兮徒冥冥。一心在兮湖水清，万事空兮山月明。悲恸处，是松陵，云惨兮，鸟哀鸣。念骨肉兮摧心形，须鬓班兮涕纵横。"}