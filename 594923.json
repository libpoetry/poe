{"id":"594923","title":"读大司徒灵璧刘公思成先德状感题百四十字","dynasty":"明","author":"欧大任","text":"猗惟神明胄，陶唐裔为刘。绵邈豢龙氏，泗亭已千秋。定陵丰沛来，平冈启耕畴。明廷荐球玉，衣冠表潭洲。隐君与赠公，竞爽传箕裘。赠公早无禄，不绝如缀旒。隐君抚遗孤，视侄同儿俦。和气所盘礴，世德爰作求。侄生大司徒，申甫翼姬周。沐恩及父祖，抚孤报何由。缁衣主邦教，帝眷方绸缪。丹陛控臆陈，先志傥或酬。高密绍支胤，玄成让封侯。棠棣歌孔怀，伫瞻贲崇丘。"}