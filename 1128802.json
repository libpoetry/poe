{"id":"1128802","title":"立夏日作四绝","dynasty":"宋","author":"谢薖","text":"雨脚连云苦未收，晓惊池面日光流。田家甑里封蛛网，即渐歌谣麦有秋。小簟含风六尺床，竹奴从此合专房。吾身匏落都无用，占得山间一味凉。熨得絺衣一番新，幅巾轻软最宜人。花时气暖长愁夏，竹里风微又胜春。学作蒲葵扇未工，手挥聊有古人风。君王别用机中练，定被南来长养功。"}