{"id":"731562","title":"松化石歌","dynasty":"清","author":"博尔都","text":"吾家有奇石，乃是松所化。空谷几千春，移来傍亭榭。园林从此多清氛，苍藓玉节依然存。日斜窗外满寒翠，月明帘下留层云。我至盘桓长手抚，似带幽岩旧风雨。虬枝无复波涛惊，霜皮半染莓苔古。锦纹素质寒菁葱，阶前仿佛山灵通。只知今日成黄石，那解当年是赤松。"}