{"id":"898796","title":"多丽","dynasty":"宋","author":"张孝祥","text":"景萧疏，楚江那更高秋。远连天，茫茫都是，败芦枯蓼汀洲。认炊烟，几家蜗舍，映夕照，一簇渔舟。去国虽遥，宁亲渐近，数峰青处是吾州。便乘取，波平风静，荃棹且夷犹。关情有，冥冥去雁，拍拍轻鸥。忽追思，当年往事，惹起无限羁愁。拄笏朝来多爽气，秉烛夜永足清游。翠袖香寒，朱弦韵悄，无情江水只东流。柂楼晚，清商哀怨，还听隔船讴。无言久，馀霞散绮，烟际帆收。"}