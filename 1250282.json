{"id":"1250282","title":"至正庚寅岁分宜丞舒君尚翁浚治章湖寓宿白斜巡检署题诗壁间尚翁乙酉进士予故人也岁丙申经过白斜睹遗迹嘉循政因续其韵","dynasty":"元末明初","author":"梁寅","text":"画虎墙摧土覆阶，故侯题句昔曾来。政称循吏湖再辟，力比巨灵山自开。环砦危峰森似戟，照人寒水净于苔。居民总爱甘棠馆，嘉树何妨为更栽。"}