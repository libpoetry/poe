{"id":"1071344","title":"偶书","dynasty":"宋","author":"汪藻","text":"长簟北窗下，抛书任纵横。娟娟稚筱上，熠熠丛榴明。眷此感佳节，怊然怆平生。少年文翰场，结客俱擅名。瑶草俟采掇，云鸿肆遐征。如何二十载，日与忧患并。骨肉随逝水，儿童长柴荆。向来交臂人，接武霄汉行。姻亲岁时会，尊酒怀抱倾。兹余岂复愿，顾影良自惊。飞雨夜来急，涛翻江上城。田家梦亦好，想像秋稼成。新春了在眼，续我斋庖清。"}