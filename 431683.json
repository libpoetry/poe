{"id":"431683","title":"阔别宜城，瞬经八载，江山依旧，人物全非，赋此抒感","dynasty":"近现代","author":"刘凤梧","text":"八载干戈喜乍停，再来尘眼快重醒。江心鹅屿浮新绿，郭外龙山隐旧青。草木未消烽火气，市廛犹带血痕腥。飞鸿遍野饥无哺，一片哀鸣不忍听。阴云阵阵雾漫漫，春雨连朝特地寒。芳草怅同征马远，梅花欣作故人看。惊弓燕鹊魂初定，怯浪鸳鸯梦未安。我亦异乡漂泊客，青衫争许泪痕乾。"}