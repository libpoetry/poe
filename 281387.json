{"id":"281387","title":"饮酒放言，步沧玉席上见赠韵","dynasty":"现代","author":"林朝崧","text":"朝菌无晦朔，蟪蛄无春秋。人生居短景，百年忽我遒。佯狂衰凤歌，接舆真吾俦。下士大笑之，乃呼为马牛。咄咄釜中鱼，焉知水上鸥。仁义一蘧庐，久处将何求？不如纵远柁，乘老无倪舟。停棹瑶池间，婆娑王母楼。玉盘红仙桃，一食消牢愁。双成吹云和，劝我竟日留。俯视蚁垤小，稗海环九州。哀哉涿鹿战，蚩尤碎铜头。积骸如邱山，血作江河流。黔首为牺牲，功名归彻侯。我欲和触蛮，独唱莫余酬。饮酒入玉壶，聊与达者侔。何用学鲁儒，矩步誇纯修。游心无怀天，安识是与不。"}