{"id":"433318","title":"高芦山谒明兵部侍郎詹兆恒墓二首","dynasty":"近现代","author":"萧梦霞","text":"侍郎奋起握兵权，难复先皇旧版图。南海旌旗空半壁，西江父老念中都。闲情未抵吴三桂，艳曲争传阮佃夫。时乱独怜朝士尽，大明社稷仗谁扶。一角河山寄逆流，飘零霜鬓历艰忧。南朝官爵卑瑶草，乱世英雄识道周。帐下黄尘孤子泪，马前碧血老臣头。题屏不负同恩遇，一殉扬州一信州。"}