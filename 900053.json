{"id":"900053","title":"水龙吟 其一 寄兴","dynasty":"宋","author":"张矩","text":"暮天丝雨轻寒，二分春色看看过。梅花谢了，苍苔万点，香残粉污。犹喜墙头，一枝娇袅，杏腮微露。算几回逗晓，朱阑独倚，悄只怕、东风大。浮世名缰利锁。这区区、要须识破。沧波夜月，翠微云树，依然还我。重结鸥盟，细听莺语，自歌自和。问黄沙飞镞，红尘走马，又还知么。"}