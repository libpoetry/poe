{"id":"1113417","title":"春分后一日山堂述事","dynasty":"宋","author":"张镃","text":"永日柴扉手自关，不惊时序若循环。鍊成黄土为真药，守得青苔遍假山。戊巳燕知随鸟历，西南樱喜趁花斑。春光莫恨中分过，能使时长始是閒。每到山堂懒作诗，今朝诗兴觉偏宜。层林飒遝阴填户，乱石巃嵷翠绕池。猛欲近前闻紫燕，忽听高处啭黄鹂。风铃不必檐间语，境界非凡我熟知。老圃工夫愈可嘉，种藤萦树尽开花。人间似我能閒少，石上看云到日斜。樵径有苔休埽叶，茅庵无客亦煎茶。两边最喜添新竹，夕照斜时渐可遮。岩通道院碧桃妍，别号琅华小洞天。香火微官方称职，轩裳閒梦自无缘。星坛夜礼魁罡列，丹室朝存震兑全。绝粒飞升休慢语，不求人已是神仙。"}