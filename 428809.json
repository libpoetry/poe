{"id":"428809","title":"博克达山","dynasty":"近现代","author":"邓缵先","text":"博克达山万古雪，皑皑凌虚高莫测。胚胎五岳势郁蟠，阜康县南火州北。巍峨天外耸三峰，中原地窄容不得。山腰藏纳两巨海，异卉奇葩千年在。博望遗踪尚渺然，定远丰碑终不改。龙潭源与河汉通，兴云致雨天无功。试看天山南北路，沃野万顷泉膏融。年年边氓足衣食，耕凿依然大古风。"}