{"id":"186456","title":"秘阁郑公移节乡部置酒饯别诗以侑之","dynasty":"宋代","author":"张栻","text":"嗜僻寡同好，意合难语离。倾盖今年年，盍簪惬心期。况复王事可，退食陪委蛇。窥君肺腑中，落落无藩篱。独有见义勇，褰裳欲从之。忧时多苦语，怀古更余悲。坐使岭海间，冰雪映清规。我拙倚君重，孤怀良自知。正如乘雾行，不觉蒙其滋。人生岂无别，念此尤依依。维闽号蕃庶，今亦困茧丝。平时里社游，耳目到隐微。想当入境初，不待褰车帷。昼绣匪所荣，民瘼要深医。看培邦本强，讵止乡国肥。还归报明主，庙论资扶持。原坚岁寒节，慰我别离思。"}