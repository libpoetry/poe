{"id":"827287","title":"丁卯四月十二日，外甥唐侣笙贤甥招余小饮怡园，在座有曹君远模、许君颂慈、祝君毅臣、陈子景侯暨余六人，各述年龄，适得三百六十岁。其事甚巧，佥谓不可无诗以纪之。余成七古一章","dynasty":"清末近现代初","author":"王其元","text":"浙东飞将东西邻，千乘万骑屯江滨。市虽不惊野不变，怎奈兵荒终困民。自春徂夏人蜷伏，不时闻炮胆战频。眷焉南郭开复社，敌人星散同逋臣。正苦胸中多结轖，凭谁一扫万斛尘。惠然客来非不速，邀我怡园情倍真。座中屈指人凡六，曹王许祝及唐陈。古稀以上居其半，艾壮而外亦二人。合之整数无奇零，适得三百有六旬。多一人焉固不可，少一人焉亦不伦。自是天然玉合子，或如乞巧图相因。若以有馀补不足，花甲重周亦平均。转瞬三万六千日，一一渐可百年臻。况今日长如小年，一日过去如二日。傥或人各六十岁，便各一百有二十。此意非自鲰生开，先我而言有苏轼。前者创之后者因，莫诮浮烟与浪墨。吾侪既作忘年交，何分谁主与谁客。世界共和我共寿，当然共浮一大白。"}