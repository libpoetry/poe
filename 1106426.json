{"id":"1106426","title":"九月二十九日到思溪庄避人事十月初四日过生朝方归初三日早恕子遣人来送酒食并词二阕因成唐律二首","dynasty":"宋","author":"王炎","text":"僻远无来客，尪羸厌久生。拥炉便独坐，扶杖懒徐行。中岁失怙恃，晚年无弟兄。绝知来日短，万事可忘情。人事有酬酢，山居方寂寥。三时缠宿疾，十月见生朝。瘦骨添绵护，枯肠怯酒浇。为予歌一曲，亦足慰无聊。"}