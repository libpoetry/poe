{"id":"739637","title":"霍山","dynasty":"清","author":"乔光烈","text":"太岳记《禹书》，霍为冀州镇。中央惟土德，极并嵩华峻。积厚恣蟠薄，元气富宣蕴。仰观何轩昂，腾霄意不尽。青排与翠竦，峰岭擢戈盾。苍紫障日回，凌标冠霞近。神灵閟杳蠖，秩祀严荐晋。尚闻竹节书，使者去方迅。于今配侯伯，福物道无吝。功美云雨施，岁被千里润。歌诗展然作，庶用备赞傧。"}