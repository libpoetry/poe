{"id":"389416","title":"东风第一枝·乙卯新正三日孝侯同年招作长夜之饮赋此","dynasty":"清代","author":"薛时雨","text":"岭雪晴融，唐花暖放，咬春筵启初度。选声宜趁新年，把盏喜联旧雨。多君洒落，早准备、登坛旗鼓。看布成、酒阵森严，蒸作满庭香雾。难得是、抟沙再聚。何况是、岁朝佳序。拨来内翰铜琶，和出杜娘金缕。豪情绮习，争忍令、芳时孤负。笑夜阑、扶醉归来，借尔玉堂莲炬。"}