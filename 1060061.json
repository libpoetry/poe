{"id":"1060061","title":"送毕之进状元二首 其一","dynasty":"宋","author":"周行己","text":"春风不开花，吹云翳白日。天寒食不足，江头拾芋栗。我马不敢驱，畏此霜霰密。君行当奈何，开帆转飘忽。挽舟君且住，为君一洗拂。今日此良会，他时未可必。我生锄犁手，一饭愿已毕。官曹虽强汝，今汝心若失。扁舟行亦归，还我性旷逸。骑牛不骑马，鼓腹吞溟渤。他年作霖雨，勿污我蓬荜。"}