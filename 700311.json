{"id":"700311","title":"寄阮廷言","dynasty":"明","author":"顾清","text":"秦淮北上内街前，一榻清风四十年。闻道主人强健在，夜灯长对课儿编。顾渚春风粟粒芽，宜兴小扇簇金花。多情每作临岐赠，不问回溪两翅斜。两都相隔路三千，客邸寻常一笑欢。双桨画舟清泖上，可能翻似北河难。芝兰结好传三叶，桑梓连阴共一乡。莫把陆郎宾客待，好从小阮说文章。"}