{"id":"1049985","title":"山中乐","dynasty":"宋","author":"郭祥正","text":"归乎乐哉，山中之乐兮，其乐无穷。蔼葱苍而杳巑丛兮，眷青瑶之诸峰。琉璃一碧兮，湖波止而溶溶。层楼相望，曲径相通。鱼龙转影于汀澜之际，钟梵答响于烟云之中。鸟嘤日暖兮，花气濛濛。搴密叶而成幄兮，风飒飒而吹松。岩谷玲珑，霜木落也。玉宇浮空，冰澌凝也。天高月朗兮，定省乎华严之境。雷奔雨骤兮，作新乎水墨之宫。达僧拟王孙之葬，逸士蹑渊明之踪。方尔祖之得名兮，考其言于庐陵之醉翁。曰嗟世之人兮，曷不归来乎山中。山中之乐不可见，今予其往兮谁逢。后四十年，尔复好吟。远游不返，求我之从。劝尔之归兮，栖老乎山中。尔之材兮甚良，当自适其无庸之庸。违世绝俗，黜明塞聪。山中之乐兮乃可以久，非我与尔兮谁同。"}