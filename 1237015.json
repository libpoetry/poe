{"id":"1237015","title":"渡江书所见四首 野莲","dynasty":"元","author":"郝经","text":"陂塘渺烟芜，秋波淡浮空。蒹葭杂芙蕖，依稀见愁红。轻销露华凉，亭亭倚西风。金粉亦自香，霞腴为谁容？无言恨最深，失偶情更浓。摇摇似相招，为喜诗人逢。翻思彼桃李，反在罗绮中。复忆岩下兰，绿叶翳荒丛。西子出苧萝，原思老蒿蓬。万物在生处，莫谩仇天公。荒竹绕废宅，高下随女萝。新梢入林莽，迸叶杨条柯。玉骨清且癯，埋没还奄阿。病绿烟惨悽，枯黄雨滂沱。剑断戟复折，壮士空悲歌。伊昔主家安，森森气相摩。箨龙起云雷，平地烟霄过。幽香澹庭除，静阴延绮罗。一自兵尘生，人去斤斧多。寂莫秋不实，饥凤将奈何？高秋江汉波，卉木入摇落。荒林拥孤桐，蔓草重绕缚。凄迷气日丧，憔悴若陨箨。黄彫晚风吹，青裂饥鸟啄。无时亦无俦，幢幢老阴薄。仪凤安所栖，宫树空寂莫。谓汝无自伤，植根亦娇弱。岂能持风寒，况乃失所托。何时此焉居，扬锄剪荒恶。携幼扳庭柯，遂我生聚乐。乾坤入消数，万物呈晚节。秋晏菊始华，荒丛翳林樾。野迥幽姿清，冈断寒艳接。丝虫罥青苞，啼螀抱枯叶。瀼露积玉华，层层拥金屑。我欲摘以杯，饮之濯中热。霜栽郁高标，胡与荒秽列。嗟尔夷惠俦，玉质难变灭。不谓无人看，便使幽香歇。安得老瓦盆？坐对浇古月。"}