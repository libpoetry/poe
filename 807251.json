{"id":"807251","title":"满江红  寿武林徐世臣贤配邵孺人六十","dynasty":"清","author":"陈维崧","text":"曾在西泠，徐稚下、陈蕃之榻。记当日、湖山浓淡，宾徒杂沓。夜雨对眠灵隐寺，春帆竞掠雷峰塔。几何时、云水竟飘然、携瓢衲。室有妇，机声匝。塾有子，书声答。喜鸿妻操作，龙驹蹙踏。设帨九天喧管籥，称觞七郡倾壶榼。正中秋、月照浙江潮，银光合。"}