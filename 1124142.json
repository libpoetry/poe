{"id":"1124142","title":"常州先生以太守入对五首","dynasty":"宋","author":"赵蕃","text":"皇皇几甸符，郁郁容台礼。固殊彼奏召，有待今沃启。上能格君心，次可裨国体。俗吏急簿书，细务纷盐米。争观苏翰林，未识李北海。独能亲话言，异彼想风采。徬徨计拍马，留滞搴兰茝。匹马候南还，轻舟即东汇。一州固匪轻，四海岂不重。与其事扶疏，孰若深培壅。骥不取德称，马多求驾泛。伟哉底柱功，障彼百川汹。青毡非旧物，乔木岂故国。家传墨庄书，人嗣文靖德。欲知治兴衰，是系道滋熄。愚独愧衣冠，身宜亲稼穑。姑苏访虎丘，西庵作清游。能谈著书人，老僧非黑头。义兴望荆溪，景坡亦前脩。不能乘桴者，沧波没白鸥。"}