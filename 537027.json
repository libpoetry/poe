{"id":"537027","title":"长歌答汪中丞伯玉","dynasty":"明","author":"王世贞","text":"黑风吹海海怒号，长鲸血牙恣所饕。闽吏百城摧欲逃，中丞气夺霜空高。一檄立扫三千艘，捷书叠飞天喜劳。䮍蹄雪压麒麟袍，雕戈涩绿弓卧櫜。辕门月寒静不嚣，中丞雅志薄声酒。邺侯万卷时入手，青藜吐烟墨花走。西京驱前建安后，因之故人忽挂口。使者双鱼破林薮，越丝玉寒为余寿。野夫自脱朱兜鍪，太湖烟波天所酬。酒船不楫任拍浮，卧看日月双浮沤。公方清庙悬天球，顾我结束期扁舟。公毋调笑我不愁，男儿七尺俱千秋。"}