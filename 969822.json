{"id":"969822","title":"夜饮归戏作","dynasty":"宋","author":"赵孟坚","text":"夜雪合三更，昆崙兵密渡。常时喜慨谈，此夕若亲睹。杯行数已长，谈辩气掀举。微酣上篮舆，迢迢向归路。出门林尽白，飞雪正零舞。苦寒嗟仆夫，鳖跛良窘步。北风恶打头，灭烛失四顾。平生功名心，每作艰危虑。小试应危机，却舆自行去。脚力幸未衰，乘之酒力怒。踏雪如踏云，了不见辛苦。尚奚畏泥涂，宁恤双靴污。仆失莫余追，瞥若肘生羽。鶱腾甫登桥，健翎已逾兔。还归坐中堂，长啸默不语。丝鬓且勿生，未谓余不武。夜雪向桑乾，立勋期晚暮。凛凛金石心，捐躯事明主。"}