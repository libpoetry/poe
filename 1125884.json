{"id":"1125884","title":"苦寒行二首","dynasty":"宋","author":"郭祥正","text":"江南饶暖衣絺绤，今岁春寒人未识。溪流冰合地成拆，一月三旬雪三尺。去年大潦民无食，子母生离空叹息。只今道路多横尸，安忍催科更诛殛。下溪捕鱼一丈冰，上山采樵三尺雪。人人饥饿衣裳单，骨月相看眼流血。乾坤失色云未收，雕鹗无声翅将折。官仓斗米馀百金，愿见春回二三月。"}