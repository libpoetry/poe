{"id":"696050","title":"病中得何叔子龙友书问却寄四首","dynasty":"明","author":"欧必元","text":"臈近山梅欲放时，看花无地不相思。愁中乍别怜三月，江上何缘寄一枝。肝胆自销尘客梦，风云应共故人期。开缄欲语情偏剧，对月长吟水部诗。高馆华灯夜夜过，竹阴萝月醉颜酡。飞扬竟付尊前发，涕泪翻从别后多。莫笑酒狂辞入社，虚教谈辨有悬河。只今把剑无聊赖，安得同君和铗歌。自从诸子各离居，门外蓬蒿掩敝庐。乐饵仅扶皮骨在，世情应共鬓毛疏。愁肠未理三冬业，空谷宁投片字书。不是感君怜意气，一时同调有谁如。萟苑风流几弟兄，握中谁更擅连城。淮阴信是无双价，骠骑何惭第五名。倚马向曾操健笔，挥戈今见夺前旌。昂藏七尺看俱在，与尔同驱万古情。"}