{"id":"508147","title":"芦沟晓月 其二 西山霁雪","dynasty":"明","author":"李贤（原德","text":"太行西来几千里，突兀连峰半天起。朔风吹雨凝作花，玉龙盐虎相偎倚。嫩寒澄霁朝暾红，千峰万峰如发蒙。瑶华散尽锦屏列，露出朵朵金芙蓉。兹山见说多奇秀，况复清明景偏茂。日射松梢翠欲流，云开石窦冰成溜。捲帘坐对情何浓，预为吾民歌岁丰。瑞麦连云先有兆，遗蝗入地潜深踪。"}