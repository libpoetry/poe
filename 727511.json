{"id":"727511","title":"雪夜怀王溯山山居二十韵","dynasty":"清","author":"吴敬梓","text":"十日不相见，相思契转深。端忧多雪霰，怅望好园林。钟阜浓于染，茅山翠欲沈。垂缯看凛烈，磐石积顽阴。马猬严威集，鸦翎宿雾侵。湿苔封薜户，空穴送霜砧。织楚门将塞，诛茅路可寻。田家新酿酒，土室且孤斟。肘后堆青简，床头枕素琴。定须摛寸管，讵肯恋重衾。红树酣荒店，黄花辞故岑。玉虫寒闪闪，金虎夜愔愔。凤尾松堪宝，龙丝竹似针。天怀原澹泊，风物任萧森。不独常披翰，还宜爱盍簪。扁舟良友聚，施榻故人心。絮语同挥麈，摊书共识蟫。欢娱良不易，离别感难禁。皲瘃撚髭苦，凌兢拥鼻吟。言归在何日，乞我辟寒金。"}