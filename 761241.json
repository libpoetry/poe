{"id":"761241","title":"一萼红 吴山","dynasty":"清","author":"谭献","text":"黯愁烟。看青青一片，犹认旧眉山。花发楼头，絮发陌上，春色还似当年。翠苔畔、曾容醉卧，听语笑、风动画鞦韆。一曲琴丝，十三筝柱，原是人间。细数总成残梦，叹都迷踪迹，只有留连。劫换红羊，巢空紫燕，重来步步回旋。尽消受、云飞雨散，化胡蝶、犹绕旧栏干。不分中年到时，直恁荒寒。"}