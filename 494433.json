{"id":"494433","title":"三月五日同曾惟馨郑世迪诸君游三山寺观白鹭洲","dynasty":"明","author":"湛若水","text":"公馀静扃户，倏忽已春暮。生意尚可观，诸子扣门告。肩舆遵江曲，轧轧向何处？三山在天外，以远人莫到。如彼幽深士，不入俗眼妒。鸡鸣迅宵征，近午起风雾。将天秘神景，诫此浅士露。幽閤临长江，中洲蹇独步。吾欲观逝川，于此巢云构。"}