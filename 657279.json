{"id":"657279","title":"马远画删去杨妹子题惧庵以余为俗","dynasty":"明","author":"庄昶","text":"平生看画真模糊，一字不识之与无。家藏古笔虽马远，两行细字其谁乎。惧庵先生画中杰，一见心神便飞越。凭陵大叫寻品题，俗眼谓余那认得。九皋看马将无同，岂在牡牝玄黄中。看画且须论画外，妇人软语徒匆匆。牝鸡晨鸣家国丑，老夫此眼真俗否。"}