{"id":"769611","title":"满江红·丁酉夏，穫麦村中，感情即事，得词八首，不避俚俗，漫抒真率云尔 其三","dynasty":"清","author":"陆震","text":"草阁新晴，早为我、特陈鸡黍。问今日、坐中何客，邻家三五。稚子隔篱呼即应，老人入户欢相语。喜朝来、好雨正宜田，公忙否。妇与子，晨皆去。孙亦往，芸瓜瓠。只老妻留止，为供炊煮。雨又插秧晴打麦，暮还车水朝犁土。见何曾，四月有閒人，田家苦。"}