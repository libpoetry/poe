{"id":"1049941","title":"奉和梧守蔡希蘧留题石室","dynasty":"宋","author":"郭祥正","text":"叠石棱层万寻碧，老仙自作琉璃宅。翛然一径出人寰，北斗三台无咫尺。大岩杳杳吞沧溟，小窦疏疏吐朝日。芙蓉羃沥乳成花，鳞鬣摧颓龙蜕骨。危弦脆管递仙飙，烂锦轻绡变云物。二李能书玉钮悬，僭鋹未是真王质。人亡国变今几年，唯有文章记崷崒。胜游况遇中郎孙，诗拟杜陵相彷佛。洪河喷作三门流，突骑长驱五千匹。令人惊嗟但缩手，近世雄豪无此笔。不唯险韵难追攀，学道输君先得一。"}