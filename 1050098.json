{"id":"1050098","title":"同蔡持正长官观齐景茜虞部家藏远祖成公监修国史诰","dynasty":"宋","author":"郭祥正","text":"禀禀齐成业，得之权公碑。逢时初多难，退密安庭闱。深怀经纶策，起佐虎罴师。省郎拜侍御，出赈关中饥。俄登谏诤列，忤旨领一麾。徐迁河南府，法令严张施。宿奸即诛殄，和气回霜威。德宗治勤劳，器公达精微。付之元化柄，庶绩几纯熙。兼职在国史，直笔信不疑。皇皇君臣际，忠孝世所推。宜其源流长，千载尚弗遗。于今见远孙，大雅敦形仪。银章佩县印，白玉涵山辉。丈人与先翁，登科实同时。相逢进馀烈，语讫及祖基。家传唐相诰，绨袭常亲携。焚香俾一读，令我增叹嘻。玺文俨如新，是亦权公词。顾郑崔许辈，其名各亲题。邈然想高风，拂拂云雾披。芬芳一何远，阴德未少隳。几经兵火馀，定有神物持。不落他人家，后嗣贤可知。请令妙绝手，模将刻瑶琪。传之固无穷，永作来孙规。"}