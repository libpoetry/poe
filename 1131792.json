{"id":"1131792","title":"山居","dynasty":"宋","author":"蔡格","text":"一雨秋凉爽气新，秋声栗栗转伤神。根株半载培多少，倏忽流光不待人。刊删理障觅天根，心体昭昭会一原。岁暮更宜深燕养，莫埋书册动风幡。观云听雨逐番新，清昼绿荫更可人。满眼个中无限趣，当窗憩久乐天真。心远不妨车马过，地偏渐听月风来。参差竹木皆清景，唯有梅枝手自栽。大禹圣人惜寸阴，嗟我悠悠老已侵。七年病蓄三年艾，犹胜龙钟转陆沉。硬着脊梁休放肩，肩挑重负路漫延。生前气力无停歇，一息奄奄尚向前。寤寐前修相感深，一巾衣钵此传心。叮咛莫问如来界，本体工夫在此寻。天下无如闻道乐，人间惟有养心高。烟花过眼须臾灭，明德馨香万古牢。逆境须同顺境宽，熟仁坚志这中观。英雄何限经坷坎，一片精光本自完。老年随分做工夫，黄卷静披世味无。倦整池边春睡足，凭栏遥看鸟相呼。此身终老太平年，何事修真颠倒颠。但得开颜随日赏，醉眠花下也神仙。野花幽草满庭除，生意绵绵接太虚。独坐空斋无一事，呼童三径乐教锄。何思何虑只寂然，由来习静类修禅。一去无多路□□，直启玄关叩洞天。"}