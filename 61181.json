{"id":"61181","title":"三陈公佥事祚中丞察侍郎瓒","dynasty":"明代","author":"何允泓","text":"国论倚台谏，悠悠难具论。昌言风已微，钩党日愈新。柱下树荆棘，夕垣伏戈矜。深宫沉白简，天语隔紫宸。泾渭既无源，南北各有唇。不复辨真赝，相与随笑颦。埋轮吓腐鼠，借剑斩束薪。邮传候迁拜，取次据要津。职掌任汶汶，颊舌徒龂龂。先朝好台省，姑苏有三陈。祚昔五下吏，危言触宫邻。察也代杨言，大呼愿致身。瓒丁高徐衅，屡蹶气益震。遗言多卓荦，抗志怀苦辛。江河可回挽，刍荛贵咨询。长谣达当路，无谓吴无人。"}