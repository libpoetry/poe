{"id":"1177285","title":"题僧院紫竹","dynasty":"唐","author":"陈陶","text":"喜游蛟井寺，复见炎州竹。杳霭万丈间，啸风清独速。江南正霜霰，吐秀弄颛顼。似瑞惊坚贞，如魔试金粟。笋非孝子泣，文异湘灵哭。金碧谁与邻，萧森自成族。新闻赤帝种，子落毛人谷。远祖赐鹪鹏，遗芳遍南陆。对烟苏麻丑，夹涧筼筜伏。美誉动丹青，瑰姿艳秦蜀。因缘鹿苑识，想像蛇丘斸。几叶别黄茅，何年依白足。龙树蛰一花，砌瑶扫云屋。色静曼仙花，名高给孤独。青葱太子树，洒落观音目。法雨每沾濡，玉毫时照烛。离居鸾节变，住冷金颜缩。岂念葛陂荣，幸无祖父辱。光摇水精串，影送莲花轴。江鹜日相寻，野鹗时寄宿。幽香入茶灶，静翠直棋局。肯羡垣上蒿，自多篱下菊。从来道生一，况伴龟藏六。栖托讵星回，檀栾已云矗。霞杯传缥叶，羽管吹紫玉。久绝钓竿歌，聊裁竹枝曲。愧生黄金地，千秋为师绿。"}