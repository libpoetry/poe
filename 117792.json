{"id":"117792","title":"赠净因臻长老","dynasty":"宋代","author":"苏辙","text":"十方老僧十年旧，燕坐绳床看奔走。远游新自济南来，满身自觉多尘垢。暖汤百斛劝我浴，骊山衮衮泉倾窦。明窗困卧百缘绝，此身莹净初何有。清泉自清身自洁，尘垢无生亦无灭。振衣却起就华堂，老僧相对无言说。南山采菌软未干，西园撷菜寒方茁。与君饱食更何求，一杯茗粥倾铜叶。"}