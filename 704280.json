{"id":"704280","title":"次韵酬陈院长登滕王阁见寄二首","dynasty":"明","author":"潘希曾","text":"老我登高欠此楼，羡公乘兴及清秋。尚馀文字三王后，不尽江湖万里愁。极浦风来樵笛起，危城日落贾帆收。却怜章贡遥相汇，一路民风托共诹。绿波芳草恨堪论，高阁难期共一尊。何处江山如此好，古来题刻至今存。花随流水春环砌，雁度寒云夜叫阍。自是好游心尚壮，不知秋鬓点霜痕。"}