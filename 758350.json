{"id":"758350","title":"一萼红 灯影","dynasty":"清","author":"关锳","text":"掩罗帷。又天寒酒醒，斜月画帘垂。冷焰凄魂，瘦花摇梦，一衾愁碎如丝。更几点、寒鸦栖树，有西风、吹上画罗衣。浅碧屏深。五更凄断，欲别人时。谁念江湖听雨，向银荷背后，翠黛双低。簟梦惊猧，蓬窗低雁，天涯消息怜伊。更休说、当时罗髻。已红楼、帘捲露萤飞。空有玉钗枕函，摇曳相思。"}