{"id":"899834","title":"柯山制墨胡处士求隶字","dynasty":"宋","author":"张炜","text":"有客落魄游京都，形服差类山泽臞。袖携一纸故友书，来求古隶铭墨模。我方临池且自娱，触拨雅兴生江湖。坐扣墨法果不诬，出示数饼泥金濡。质模温润凝龙酥，麝气酷烈清透肤。浣濯研沼尘滓无，磨动淳漆生金壶。吴笺半幅翻雪腴，碧云掩冉生兔须。豪家有钱贮金珠，谁肯淡好如吾徒。自怜我为贫所拘，倾囊尽易令无馀。临行束担付獠奴，就索诗句荣归途。天下具眼不可污，芳名岂借人言沽。"}