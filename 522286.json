{"id":"522286","title":"次高进之生辰韵","dynasty":"明","author":"顾清","text":"老夫初度元正节，六十三回月廿三。白发欺人不可奈，青山对酒欲辞酣。元从识字先知一，未到通方解指南。径躐寸阶今未敢，家徒四壁早能堪。心香一瓣惟宣父，赘学千岐断晦庵。归老幸逢新化理，迂疏未悔腐儒谈。晴檐映日黄绵煦，阴磴扪萝玉佩毵。苍柏转深霜后色，红蕉暗结雨中甘。层峰浥浥初融雪，绝巘霏霏欲上岚。斗正尧天开泰运，尘清瀚海罢征骖。从伶且止南飞奏，听与吴农赋八蚕。"}