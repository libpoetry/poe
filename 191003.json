{"id":"191003","title":"武功驿留题","dynasty":"宋代","author":"李新","text":"雾卷马蹄尘自起，东风送渡咸阳水。故园花木绿成围，犹向关中见桃李。闻道春前雪最深，行人僵死薪如金。羲和不肯为日驭，潜入北海分幽阴。长安今过何曾识，此度刘郎老於昔。终南入望眼长青，渭水翻波心更赤。只今身在选官图，梦守么么五十余。衣轻躍骏美年少，爱尔平时不读书。"}