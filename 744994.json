{"id":"744994","title":"为董眉伯题秋山听瀑图","dynasty":"清","author":"陶澍","text":"石径叶老层岩封，一雨洗出青芙蓉。秋声浩浩不到地，矢矫惟见双白龙。急溜忽泻雷裂石，余点乱落风入松。天门万丈立雪色，绝壁但有微云通。漱流得此百自在，俗响不入幽栖胸。君家罗洋青田东，海门日激扶桑红。天台雁荡接咫尺，往往风雨迷蛟宫。卧游几岁在林下，图成纸上犹淙淙。月来风色太作恶，禾田灰起烧晴空。安得悬崖之匹练，化为霖雨苏三农。大瓢傥即分点滴，相期共踏赤鲩公。"}