{"id":"697865","title":"东园对竹","dynasty":"明","author":"胡奎","text":"去年移竹比儿长，今岁抽梢已过墙。不待伶伦裁律管，自有天声谐凤凰。东海拾得青琅玕，移向山窗生翠寒。手把玉笙待明月，吹下青天双白鸾。东园夜凉歌竹枝，人影月色两参差。天高鹤背露花落，恰似玉郎清笑时。金声玉声相和鸣，白月皎皎风泠泠。轩皇张乐洞庭野，记得梦中曾一听。玉立亭亭好弟昆，清阴不碍月当门。晚凉移席西池上，空翠霏霏落酒尊。"}