{"id":"689290","title":"钱生坟前八景 凤山翥云","dynasty":"明","author":"何瑭","text":"巉然千仞峰，宛似九苞鸟。神游乘兴时，骑上青云表。怪石如秋隼，凌空势欲飞。英贤神采异，彷佛见光辉。九峰如列戟，拱立墓门前。见说簪缨后，功名继祖先。溪水如环带，分明束墓腰。追思游衍日，曳履过危桥。秋月映秋波，清彻世无比。犹似见亲心，泪洒枫湖水。英魂招不起，应在此徜徉。红绿波相映，真成锦绣乡。芦花秋似雪，掩映钓鱼舟。先世嬉游处，经过泪暗流。"}