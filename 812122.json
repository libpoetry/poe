{"id":"812122","title":"秋词","dynasty":"清","author":"孙原湘","text":"小病恹恹过暑天，嫩黄姿色谢华铅。今朝薄傅芙蓉粉，省得郎看瘦可怜。红墙绿绦谢娘家，金凰开齐五色霞。楼角一钩黄月淡，麻姑爪上看桃花。洗空脂粉晚妆成，真色看来倍有情。更喜一弯心字月，玉人眉额照秋清。洞房轻把玉屏推，手握青丝下镜台。知为阿侬生日到，多情先日送花来。"}