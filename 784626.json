{"id":"784626","title":"雪庵碑","dynasty":"清","author":"王尔烈","text":"青山阅沧桑，人与泉流逝。碑字诏来兹，片石功非细。探奇入千山，稽古感兴替。坐卧读其间，半皆隆嘉岁。尤多万历年，衰晚恣壮丽。最后至香岩，墙背树翳翳。贞珉屹然存，字有褚虞势。风雨所泐蚀，岁月难审谛。一石告我知，隐跃出草际。曰维唐贞观，航海使星诣。雪庵异迹闻，赐予有嘉惠。厥赐碑与牌，碑以表禅慧。环山为之田，铜牌乃符契。明碑尽可仆，此碑有攸系。雪庵方外人，何以感唐帝。幼安与方彦，德使顽钝励。芳徽岂不彰，表闾殊未逮。"}