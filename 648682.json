{"id":"648682","title":"馀姚陈处士挽诗","dynasty":"明","author":"杨士奇","text":"桂树生堂阶，秋霜悴其英。秋霜自恒化，能不怀芳馨。人无金石资，安得独长生。形质虽化尽，惟善远益称。缅彼林居士，素履笃幽贞。恂恂孝友德，坦坦君子行。推己务惠济，洁身谢浮云。一朝尽天年，奄兹三纪盈。松柏绕丘墓，凌云郁青青。终令怀德者，凭轼怆中情。"}