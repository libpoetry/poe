{"id":"377235","title":"庆春宫·高荼庵妇死于兵，作空江吊月图","dynasty":"清代","author":"蒋春霖","text":"惨月啼鹃，荒滩惊雁，四山恨匝低云。心指潜渊，银瓶问绝，夜寒流水无春。戍笳吹断，叹钗钿、仓皇路尘。惊飙乱起，满地青枫，弥望秋磷。谁知彳亍江漘。浊酒疏篷，细雨灯昏。幽壑难呼，空弹怨瑟，佩环何处归魂。素波重照，剩双鬓、孤怀自温。楚招歌罢，千里蘼芜，都长愁根。"}