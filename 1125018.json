{"id":"1125018","title":"鲜于东之晋伯之子赠诗次韵","dynasty":"宋","author":"晁公溯","text":"微风猎树有佳声，一榻无尘户牖明。已擘荔枝怜玉破，更开瓜碧嚼冰清。堂上诗书抵万钟，席间樽俎是千峰。萧然更听松风曲，唤起江东阮仲容。高帘不卷户长开，须子时时著屣来。一坐清风生白羽，九衢乌帽失黄埃。尊前每诵赤壁赋，如见当年秃鬓翁。谁谓流传到乔木，果然遗响托悲风。一扫浮云万里空，月华都在野航中。葛巾藜杖勤相过，共赏芙蓉四面风。资州太守知衰懒，日日倒床惟睡浓。走送甘鲜三百颗，似君风味喜相逢。"}