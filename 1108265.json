{"id":"1108265","title":"次韵朱新仲席上赋梅花影四首","dynasty":"宋","author":"刘才邵","text":"老禅墨戏信奇哉，山谷称扬意亦瑰。未似灯前出寒影，真香不假返魂梅。真是瑶台月下仙，徐熙落墨若为传。输他巧思红裳女，写出幽姿意宛然。清影新诗二妙并，弓良更遇国工檠。自惭痴钝无佳思，击缶难参击玉清。万缘合处本无心，明暗相形亦漫成。光影都亡复何物，更须试问老师兄。"}