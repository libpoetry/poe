{"id":"484711","title":"赠炼师祷雨","dynasty":"明","author":"高启","text":"白头道士骑一鹤，手把青莲下寥廓。人间又见海田枯，十丈黄尘没城郭。昔年服事茅长君，能役鬼神呼风云。下为群生扫旱沴，雨工驱起如羊群。阴雷填填天欲怒，灵飙吹旗紫坛暮。书入重关虎豹开，璧沉古井蛟龙护。须臾甘澍何滂沱，十日不雨应无禾。祠官空为大雩舞，觋女羞作迎神歌。明朝师归定何许，云里悬珠火如黍。更烦夜起把天瓢，翻作东南洗兵雨。"}