{"id":"951163","title":"韩献肃古法书诗帖赞","dynasty":"宋","author":"岳珂","text":"韩氏之宝轴，文献相续，蔚其盈屋。曷知夫高贤之何以见取，忠义之孰为并录。遗篇之若褚若柳，手笔之或顾或陆，想其锦绣在篚，玙璠韫椟，名迹争丽，荣光相属。既追怀古今之不朽，见嗜好酸咸之可卜。是故诗者题品之攸寓，赞者歌咏之不足。即此帖之藏于宝真，殆所谓同工而异曲者兮。"}