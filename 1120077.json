{"id":"1120077","title":"送范宪东叔帅潼川四首","dynasty":"宋","author":"陈傅良","text":"离逾十年合，合复十月离。往日苦无及，来日忽未知。江源与海通，吴会与蜀违。通固天道常，违亦物理宜。勿作儿女感，是中有精微。相从意气豪，相知鬓毛斑。细说竟昨非，浅斟始今欢。每怀吾党多，未救此世难。一则琢冰雪，再则纫芝兰。骚人绝芳洁，孰与风人宽。有书但遮眼，有位亦养痾。养痾犹近名，遮眼已患多。聊复岁晏尔，柰此人远何。声光正横空，议论如悬河。宜君见别轻，款曲理则那。逢人九顿首，遇事三折肱。虽知少为狂，正复老可憎。吾今有储粟，吾昔有短檠。鲁论训何如，周易读未曾。言归又言归，儿女唤不应。"}