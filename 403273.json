{"id":"403273","title":"霜叶飞 丁酉重九，孤桐来书，备致君坦殷勤之思，不相见且三十稔矣。","dynasty":"近现代末当代初","author":"赵尊岳","text":"素秋天气开襟抱，朝来丝雨初霁。翠痕依约点沧波，正动人清思。惜独客殊方万里，龙山游屐难为计。祇坐愁凭槛，试缅伫，黄花浊酒，白衣难致。知道慰省羁迟，征鸿南下，带得离绪盈纸。便从蛮海念京华，溯卅年情事。算水榭回廊迤逦，仍教嘉约邀裙髻。却遍插茱萸后，拈韵分题，有谁驰寄。"}