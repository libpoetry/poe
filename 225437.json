{"id":"225437","title":"质夫和来·我生不顾四壁空","dynasty":"宋代","author":"邓肃","text":"我生不顾四壁空，千金买笑醉春风。半夜酒红潮玉颊，亭亭秋水影芙蓉。作文忽慕元和格，送入贤关亲眉白。遽闻皇甫语穿天，渊源盖是退之客。琢句出人数等高，要令天下无英豪。击节一观百忧失，不觉此身犹布袍。平生自足牛蹄水，为公辟易数百里。愿得佳句时飞来，此间幸有子期耳。雨意朝来犹许重，安得相从恣嘲弄。虀盐充腹灯一萤，兀坐亡聊真梦梦。会鞭匹马城东陬，对床臭味两相投。归来笔下饱奇怪，不须更事子长游。"}