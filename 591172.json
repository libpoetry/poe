{"id":"591172","title":"登芙蓉山","dynasty":"明","author":"欧大任","text":"结发窥山笥，冥心睹河编。怀奇信所遇，戒游及兹年。芙蓉控韶郡，石室飞云烟。发鞍度兰坂，緤鞚披萝阡。岩幽路回转，涧曲泉连涓。高岭既郁律，遥林复绵芊。霏霏阴涧合，蔼蔼阳条鲜。暖日丽韶石，绪风流浈川。周览盈徙倚，长谣缔延缘。愧匪尚平适，久钦康乐贤。自非恋嘉苗，曾是怀灵荃。阰兰已堪结，洲莽亦可搴。美人迥不至，何由布中悁。日夕空伫立，咏言白驹篇。"}