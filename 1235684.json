{"id":"1235684","title":"雨中","dynasty":"元","author":"何中","text":"雨满寒空风满林，闭门十日长悲吟。不知补衮从谁语，尚许倾阳见寸心。书史轩窗云气润，蕙兰蹊径藓花深。好风为我吹晴未，欲钓清溪坐柳阴。炎夏如秋气已迁，老天奇变亦多端。山横北牖阴云合，人对南山暮雨寒。江海穷居无米易，古今随意得诗难。岩花落尽幽禽语，坐拥千林俯碧栏。"}