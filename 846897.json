{"id":"846897","title":"醉蓬莱 寿邑宰九月初五","dynasty":"宋","author":"无名氏","text":"正香茱试紫，嫩菊敷黄，九秋佳致。峻岳生申，运启千龄瑞。玉宇澄清，金盘沆瀣，融结钟冲粹。地位须还，粉垣薇省，木天蓬秘。锦政慈祥，琴堂安静，万里丰年，一同和气。斗大雷封，难久蒙私惠。半刺平分，剡书交上，逸驾开骅骥。来岁称觞，人归清禁，班联丹陛。"}