{"id":"600819","title":"张子翼送王忠铭北上三十韵应和","dynasty":"明","author":"王弘诲","text":"去矣辞乡国，参辰各一隅。悠悠念戚里，望望入天衢。景色当春媚，烟花满道铺。旌舆行处拥，冠盖望中都。计日燕山隔，停云海徼殊。顾予本薄劣，遘会登华枢。文苑承人乏，清班与众俱。许身同稷契，事主遇轩虞。青紫宁移志，章缝尚守儒。沧波何浩渺，涓滴未能输。徒有左史技，敢希前席须。盐梅诚待作，樗栎恐难图。但使闾阎泰，宁论松菊孤。夫君富琼玖，早岁栖蓬壶。栗里松三径，成都桑百株。攻诗同贾僻，嗜酒类辛迂。赋罢梁园兔，朝回叶悬凫。理丝能结约，种玉尚探玞。松柏缠萝蔓，鸾凤集翠梧。信交偕管鲍，结绶薄萧朱。文定承筐币，诗分满袖珠。系绳徵月老，占象协臾区。寒族惭河鲤，名家羡渥驹。画屏开孔雀，玄草待童乌。对酒歌鱼丽，衔书寄雁芦。子牟方恋阙，范蠡已归湖。去住情无恨，悲欢望每纡。骊驹今在御，龙剑引长途。方朔怜予辈，元真念尔徒。加飧言自爱，分手莫躇蹰。"}