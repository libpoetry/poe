{"id":"687458","title":"季秋廿八日与冯南江诸公饮张鹤仙宅二首","dynasty":"明","author":"孙承恩","text":"有约来过仲景家，东风旧院寂无哗。清谈得与三贤共，曲槛还馀数朵花。世故惊心空有涕，乾坤回首莽无涯。传杯不尽东君意，早见城头集暮鸦。喜共高贤接笑歌，何须长袖舞傞傞。眼前局面更张易，意外真诠感悟多。老骥忘心悲栈道，冥鸿何处挂虞罗。独嗟衰谢流光速，无计能回东逝波。"}