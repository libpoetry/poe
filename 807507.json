{"id":"807507","title":"念奴娇  徐孚若招同诸子过饮余以怯酒先归赋此言谢","dynasty":"清","author":"陈维崧","text":"华堂鲸吸，看群公轰饮，投琼博簺。髣髴昆阳军马沸，屋瓦一时都坏。画鼓千挝，银罂百罚，促数筹如虿。人间堪唾，纷纷会掷天外。我已閤走穷宾，关通逋客，逸出糟邱界。愁极逢欢偏易感，莫笑迩来胡惫。遥忆杯前，此时月下，满座傀俄态。朝来早过，一帘酒气还在。"}