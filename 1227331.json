{"id":"1227331","title":"中秋走笔","dynasty":"元","author":"何中","text":"忽忽不知秋已中，起来望尽江之东。天风吹上一片月，万古有尽明无穷。自歌自酌自起舞，失喜堕在明光宫。须臾见云不见月，九州之外俱昏濛。我狂绝叫天何聪，乾坤如此宁匆匆。江流冥冥上有枫，云边又叫南飞鸿。有酒且醉无酒可，有月不与无月同。丈夫意气见石裂，直欲扫裂云皆空。低徊一笑良自悟，事与变会谁其逢。仰看云月勿复道，西风落山人睡觉。"}