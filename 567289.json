{"id":"567289","title":"若耶篇","dynasty":"明","author":"徐渭","text":"十年老交若耶子，好摘荷花荡秋水。相逢绿浦采莲娘，相揖金鞭马上郎。回舟摇浆出浦漫，惊起鸳鸯紫蒲乱。茶烟半袅鲤鱼风，笔采欲搅雁边虹。此时邀我题诗去，寄与前舟小袖红。每夏每秋每及春，贪赏风光亦可人。谁知一向钱唐去，溪畔风光移别处。题诗作赋人俱散，醉酒赏花客不聚。近闻缚绦待长官，海上风烟日日餐。旌旗百队鱼鳞甲，剑戟千层燕尾干。去年海上寂无耗，长官亦向蓟州道。乌靴却踏柏台霜，素牒亦高柏廨墙。若耶西湖两无主，荷花莲女遥相望。只应千载垂乌帽，归来白发学年少。不放荷花一日閒，重理当年愁莫笑。"}