{"id":"1065218","title":"涟水观音画像赞","dynasty":"宋","author":"释德洪","text":"稽首净圣甘露门，无量胜身遍沙界。应诸众生心所求，譬如春色花万卉。西方肃杀忧愁地，故住宝陀落伽山。此方教体在音闻，故称名者得解脱。一切众生杀心盛，痴暗不见不发心。故现鹰巢蚌蛤中，亦作画师画其像。菩萨岂有种种心，皆其悲愿力如是。何人毫端寄逸想，幻出百福庄严身。屹然欲动千光集，譬如将回紫金山。瞭然欲瞬众生好，譬如欲坼青莲花。蛮奴水王来献诚，想见细雨天花落。众生五浊热恼中，色欲爱见所熏炙。忽然睹此宝月相，一切毛孔皆清净。成此不思议功德，皆因上人心所献。愿我早熏知见香，愿我常披慈忍服。愿魔障山速崩裂，愿大智慧常现前。心精遗闻證圆通，自然静极光通达。我当定如观世音，一切众生愿如我。"}