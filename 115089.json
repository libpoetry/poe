{"id":"115089","title":"丙辰仍宿清泉寺","dynasty":"宋代","author":"黄庭坚","text":"山农居负山，呼集来苦迟。既来授政役，谣诼谓余欺。按省其家赀，可忍鞭抶之。恩言谕公家，疑阻久乃随。滕口终自愧，吾敢乏王师。官宁惮淹留，职在拊惸嫠。所将部曲多，溷汝父老为。西山失半壁，且复下囊辎。啼鸦散篇帙，休吏税巾衣。石泉鼓坎坎，竹风吹参差。书冷行熠燿，壁虫催杼机。昏釭夜未央，高枕梦登巘。"}