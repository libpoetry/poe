{"id":"1235287","title":"竹枝词十首","dynasty":"元","author":"王士熙","text":"居庸山前涧水多，白榆林下石坡陀。后来才度枪竿岭，前车昨日到滦河。宫装騕袅锦障泥，百两毡车一字齐。夜宿岩前觅泉水，林中还有子规啼。新雨霏霏绿罽匀，马蹄何处有沙尘？阿谁能剪山前草，赠与佳人作舞茵。车帘都卷锦流苏，自控金鞍撚仆姑。草间白雀能言语，莫学江南唱鹧鸪。山前马陈烂如云，九夏如秋不是春。昨夜玄冥剪飞雪，云州山里尽堆银。山上去采芍药花，山前来寻地椒芽。土屋青帘留买酒，石泉老衲唤供茶。风高白海陇云黄，寒雁来时天路长。山上逢山不归去，何人马蹄生得方。山前闻说有神龙，百脉流泉灌水舂。道与年年往来客，六月惊湍莫得逢。天上瑶宫是吾居，三年犹恨往来疏。滦阳侍臣骑马去，金烛朝天拟献书。龙冈积翠护新宫，滦水秋波太液风。要使《竹枝》传上国，正是皇家四海同。"}