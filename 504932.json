{"id":"504932","title":"宝镜篇","dynasty":"明","author":"乌斯道","text":"杨家宝镜雕匣藏，玄锡白旃发好光。夜月团团绝纤翳，秋潭炯炯生寒芒。当时精金曾百鍊，背纹铸出双凤凰。凤凰联辉碧玉里，二雏鼓翼同翱翔。厌胜回文虫篆小，带叶疏花合昏绕。细如洮石红如沙，几世传来得称宝。中有文龟窾窍深，綵丝作线结同心。杨妇晨妆照颜色，要见两鬓霜雪侵。不期落地竟摧折，凤碎鸾孤圆半缺。从此晨妆不复施，坐对青灯自呜咽。只今已老白发垂，终不取镜重铸之。留与杨家作明鉴，半镜只此团圆时。"}