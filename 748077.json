{"id":"748077","title":"上巳前一日新晴出游","dynasty":"清","author":"杨季鸾","text":"连朝苦雨不放晴，杜门兀坐心怦怦。今晨一洗雨初霁，春禽得意相和鸣。我蹑芒屐兴不浅，浮云挂眼百虑轻。出门三里复五里，寒花夹道春风迎。溪头漠漠田几棱，新晴已有人来耕。白云缺处俨图画，山红涧碧湿且明。牧童驱犊转屋背，人家隐约烟树平。峦回径绕耐寻玩，偶从树底闻流莺。香螺画榼亦何有，恨不渔弟兼樵兄。小桥导我出深坞，满耳试听寒泉声。"}