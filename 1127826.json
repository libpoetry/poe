{"id":"1127826","title":"随牒至南康军呈李宰","dynasty":"宋","author":"曾丰","text":"蹀躞骐骝去路宽，西清太冷北门寒。且将东观编摩手，来作南康拊字官。善刀初不露锋芒，五柳围门琴卧堂。百里桑麻春塞眼，四时风月夜搜肠。乘闲赢得答江山，答了江山未得闲。堕泪碑中恩有剩，凌烟阁上事犹悭。南来摸索子长胸，已有东坡独秀峰。再过峰前问鱼鸟，尽归陶令锦囊中。"}