{"id":"1124947","title":"二月望暂寓山中感旧","dynasty":"宋","author":"徐瑞","text":"出山两足涴尘土，几夜梦听山中泉。行到向来结茆处，瘦藤枯树仍风烟。茆茨高下倚苍石，略彴参差跨碧流。白发前坡两翁媪，相逢漫说十春秋。野花绿水红香动，石壁晴霞倒影奇。好句诗人曾拾得，重来绝笑剑痕痴。石臼凝泉瑩似冰，山椒云气起如蒸。小溪流出桃花片，我欲穷源客不能。"}