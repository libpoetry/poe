{"id":"561822","title":"海天春晓图歌为桂翁作","dynasty":"明","author":"严嵩","text":"赪霞紫气摇青葱，曦轮涌出扶桑东。鼋鼍腾掀巨鳌踊，光彩下烛冯夷宫。洪波浩荡浮元气，浴日涵空漭无际。碣石晴吹万里风，方壶晓落中天翠。是时青阳宣德泽，千岩众壑皆春色。夭桃露屿缝欲迷，芳草烟汀绿堪折。悬泉挂壁古松青，香雾环洲桂树荣。岛帆溆舶云中见，汉柱秦桥天际横。别有仙台杳霭间，丹崖翠谷渺难攀。贝阙岧峣凌五岳，银宫晃耀出三山。紫芝瑶草纷开谢，鹤驭虹旌自往还。中有仙人毛骨轻，还丹玉液鍊初成。朝骑白鹿过玄圃，夕咽金精住赤城。我本丹丘生，肮脏山泽形。混迹縻尘网，束书游玉京。蜃市观溟违夙愿，麟洲采药负初盟。谁将缣素写雄观，令我一见心眼乱。髣髴乘涛泛太瀛，便欲凌风生羽翰。主人幽思在云烟，黄扉退食心悠然。鸿钧巳属调元手，花甲初逢献寿年。年年献寿奉琼筵，大隐金门是列仙。日采芙蓉朝帝阙，还看渤澥变桑田。"}