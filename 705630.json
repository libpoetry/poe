{"id":"705630","title":"三良诗 汪中丞岁星","dynasty":"明末清初","author":"钱谦益","text":"汪子循良吏，斤斤饬簠簋。修谨固足多，剸割亦可倚。一朝拥旄纛，三秦为赐履。雄边当重寄，岂能称指使。况复覆军余，兵残将亦弛。惊魂怯鼓鼙，败气蒙壁垒。贼兵下宛雒，军威卷熊耳。乘胜围郾城，援师绝蜉蚁。牵率残伤卒，长驱与角牴。贼遂拔围来，其行疾如鬼。士饱如狼噬，马腾竞帆驶。我师不能军，辙乱复旗靡。哀哉二万人，刲屠尽羊豕。堂堂大中丞，孤身策马箠。首已离鱼剑，胸犹集猬矢。呜呼数年来，盗贼易纲纪。弈棋国谋误，儿戏师律否。武夫保项领，文臣涂脑髓。项城傅宗龙丧元，襄城汪折趾。甲弃战场外，马归贼营里。徵兵抟泥沙，催战促刻晷。但知赴期会，谁复量彼己。归元国子生，免胄先轸喜。三败谁能久，一死亦可矣。忆子为郎时，矫时柱顽鄙。抗论每仰屋，愤盈或抵几。裹革固所期，舆尸亦求是。哀哉殉国心，耿耿殁犹视。长歌聊慰藉，人生会有死。不见韩城相，低头向槃水。"}