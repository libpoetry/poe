{"id":"814470","title":"伊江除夕书怀四首","dynasty":"清","author":"林则徐","text":"腊雪频添鬓影皤，春醪暂借病颜酡。三年飘泊居无定，百岁光阴去已多。漫祭诗篇怀贾岛，畏挝更鼓似东坡。边氓也唱迎年曲，到耳都成老者歌。新韶明日逐人来，迁客何时结伴回？空有灯光照虚耗，竟无神诀卖痴呆。荒陬幸少争春馆，远道翻为避债台。骨肉天涯三对影，思家奚益且衔杯。流光代谢岁应除，天亦无心判菀枯。裂碎肝肠怜爆竹，借栖门户笑桃符。新幡彩胜如争奋，晚节冰柯也不孤。正是中原薪胆日，谁能高枕醉屠苏！谪居本与世缘睽，青鸟东飞客在西。宦味真随残腊尽，病株敢望及春荑。朝元尚忆趋丹阙，赐福频叨湿紫泥。新岁倘闻宽大诏，玉关走马报金鸡。"}