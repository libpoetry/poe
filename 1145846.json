{"id":"1145846","title":"宋宗庙登歌八首 北平府君歌","dynasty":"隋","author":"无名氏","text":"绵绵遐绪，明昭载融。汉德未远，尧有遗风。于穆皇祖，永世克隆。本支惟庆，贻厥靡穷。乃立清庙，清庙肃肃。乃备礼容，礼容穆穆。显允皇祖，昭是嗣服。锡兹繁祉，聿怀多福。四县既序，箫管既举。堂献六瑚，庭万八羽。先王有典，克禋皇祖。不显洪烈，永介休祜。钟鼓喤喤，威仪将将。温恭礼乐，致享曾皇。迈德垂仁，系轨重光。天命纯嘏，惠我无疆。铄矣皇祖，帝度其心。永言配命，播兹徽音。思我茂猷，如玉如金。骏奔在陛，是鉴是歆。烝哉孝皇，齐圣广渊。发祥诞庆，景祚自天。德敷金石，道被管弦。有命既集，徽风永宣。惟天有命，眷求上哲。赫矣圣武，抚运桓扰。功并敷土，道均汝坟。止戈曰武，经纬称文。鸟龙失纪，云火代名。受终改物，作我宋京。至道惟王，大业有劭。降德兆民，升歌清庙。奕奕寝庙，奉璋在庭。笙龠既列，牺象既盈。黍稷匪芳，明祀惟馨。乐具礼充，洁羞荐诚。神之格思，介以休祯。济济群辟，永观厥成。"}