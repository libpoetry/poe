{"id":"1104956","title":"关山五首 其二","dynasty":"宋","author":"孔武仲","text":"岭尽还临水，溪穷又有山。人游明镜里，鸟语白云间。少妇织新丝，人来不下机。斜阳过茅屋，郎亦采樵归。晓上春风第一楂，豁然披眼尽天涯。原田极望人稀少，掩映茅篁数十家。北地樵苏寸草空，不如烧炭此山中。良材合抱随斤斧，岂顾区区栎与枫。山溪百转水泠泠，栽插新秧次第成。风赶绿茸无断处，他时粒粒是香粳。"}