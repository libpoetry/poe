{"id":"1102642","title":"连雨独坐旅楼有作","dynasty":"宋","author":"俞德邻","text":"淫雨弥半月，河流涨通衢。旧畿十万家，太半忧为鱼。旅楼起复卧，神气郁不舒。床床苦漏湿，岂暇论侏儒。缅怀十载间，洚水频三吴。三吴莽一壑，平陆纷施罛。老羸委沟溪，少壮泣路隅。鬻卖及男女，庶几活须臾。民穷已到骨，乃复剥其肤。自天发明断，元恶随就诛。畴咨用稷契，跻世当黄虞。政拟疮痍瘳，讵意疾痛呼。阴阳系调燮，此理信不诬。寄言秉钧者，治安宜早图。"}