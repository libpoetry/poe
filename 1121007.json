{"id":"1121007","title":"閒居六咏 早起","dynasty":"宋","author":"岳珂","text":"五夜玉绳转，双轳金井寒。背人蚊作市，欺梦蝈鸣官。竹径风初度，松梢月尚团。踞龟犹汗漫，何计觅乘鸾。东日平明际，北窗高卧时。五经方坦腹，百虑且伸眉。蕉覆从疑鹿，槐安更猎龟。觉来还一莞，七椀玉川诗。用关无用地，才与不才间。万法因心起，几人如我閒。床头看黄卷，屋外尽青山。隐几逌然笑，何人战触蛮。閒居欣少事，燕坐觉无营。炎暑鏖天阵，驱除须酒兵。勿嫌晡日杲，自有晚风清。堪笑竹中饮，终成七子名。抱病游从少，居閒醉醒频。心怀喜无事，脚力尚随人。野径经行地，园亭自在身。不妨归步晚，长趁月华新。一窗凉浸月，四壁息闻雷。铜漏水仍滴，金炉香未灰。徘徊听蛩远，熠耀逐萤来。看剑挑灯久，谯城角引梅。"}