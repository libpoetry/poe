{"id":"673649","title":"送赵进士瑶还泉州","dynasty":"明","author":"李廷美","text":"识子何不早，见子即倾倒。朝来江上送客归，欲行未行心草草。子行逸思何飘飘，神仙气爽金玉标。去年曾占鳌头选，平地走马如丹霄。今年召对五云里，万言一献天颜喜。此行深荷圣恩饶，人生际遇曾无几。都门三月丽人天，软红娇紫争春妍。晴云重绕蓟北树，暖风独送江南船。孤帆渺渺带残日，一雁斜飞去无迹。倚篷翻忆新交游，回首金台犹只尺。到家想及红蕖香，四方观者如堵墙。固不学相如之归蜀，季子之还乡。亦不学闭门脱尘俗，旧书更把殷勤读。明年有诏徵还朝，早束行装献荆玉。"}