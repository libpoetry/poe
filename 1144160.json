{"id":"1144160","title":"再和韵上石塘吴","dynasty":"宋末元初","author":"王奕","text":"发燥闻君响泮宫，玉溪旴水限西东。惜哉宴罢瑶池晚，乃在崇台拜下风。不能随调转商宫，独抱瑶琴过鲁东。霜满乌庭无过雀，非君谁与借东风。人心六籍未尝焚，千古师存道亦存。见说汶阳官路口，几年鞍马上君门。破笈兵韬久已焚，床头仅有易书存。一观周礼归来后，依旧白云深闭门。"}