{"id":"433199","title":"菩萨蛮","dynasty":"近现代","author":"顾宪融","text":"玉钩颤梦行云悄。麝烟不隔闻浓笑。宿雨牡丹肥。鸾衾语一丝。度墙珠漏细。未许乌龙嚏。偏是月胧明。眉痕宛转清。夜莺啼绿双溪雾。钿蝉钗股凝香堕。斗帐熟红樱。娇眸腻似饧。薄裯遮翡翠。替卸诃梨子。烛焰敛风才。镜屏无数山。虫虫■结缸花冥。蟾娘生小闻秋病。枕角惜余欢。微馨护若兰。欢多销病骨。欲避还痴绝。千二百轻鸾。教他一例瞒。落红记得秋千底。绣鸳凉露浓于水。今夜抱伊眠。入怀教细怜。媚兰香乍馣。却惹维摩感。取次祝眉稍。工愁要福销。"}