{"id":"439526","title":"拟陶和许至忠二首","dynasty":"金","author":"赵秉文","text":"西日颓残照，北风凛寒威。侏儒饱欲死，幽人独无衣。不上北阙书，甘采西山薇。曾子已再化，宁蘧早知非。岂不乐仕宦，恐与心事违。柴桑旧三径，吾行其庶几。尚怜渊明翁，颇负责子讥。隐几茅檐下，聊欲曝斜晖。归田有何乐，佳处正在兹。闲与老农语，夜雨深一犁。行年近六十，悠悠复何之。有田足我食，有布成我衣。富于黔娄生，乐于荣启期。妻子愠见言，一点不上眉。吾师有遗训，贫贱不能移。"}