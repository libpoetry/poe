{"id":"223425","title":"齐天乐·当年不信江湖老","dynasty":"宋代","author":"张炎","text":"当年不信江湖老，如今岁华惊晚。路改家迷，花空阴落，谁识重来刘阮。殊乡顿远。甚犹带羁怀，雁凄蛩怨。梦里忘归，乱浦烟浪片帆转。闭门休叹故苑。杖藜游冶处，萧艾都遍。雨色云西，晴光水北，一洗悠然心眼。行行渐懒。快料理幽寻，酒瓢诗卷。赖有湖边，旧时鸥数点。"}