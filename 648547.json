{"id":"648547","title":"古诗","dynasty":"明","author":"薛瑄","text":"天地常不没，山河镇如斯。惟有人与物，代谢无停时。因过咸秦境，周览生悲思。渭水自萦带，南山亦参差。兹惟帝王宅，自古称雄奇。当时宫阙壮，摩霄切云霓。千门与万户，珠帘锦绣帷。一朝时事去，扫地无复遗。城市尽为墟，麦秀草离离。亦有英雄辈，干戈互相持。慷慨争土疆，终老志不衰。只今但丘冢，名姓宁可知。京都足妖冶，高门富姜姬。绰约姑射仙，鬒发冰雪肌。只今化为土，况乃粉黛施。休明盛文物，旗常画蛇龟。千乘及万骑，杂遝相追随。将相立轩冕，声乐奏英池。繁华有万端，一去不可追。俯仰千古事，有若梦幻为。往者既已然，将来复如之。寄语执迷子，当以理自推。"}