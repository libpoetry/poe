{"id":"752969","title":"雨中过句漏洞","dynasty":"清","author":"朱启运","text":"北流群山美清峭，此地信有仙人踪。绣屏围峙篸笏立，秀出万朵青芙蓉。我来手扶六尺筇，径欲独往登支峰。舟行日薄阴雨至，川陆一气腥鱼龙。西崦半明疏节行，东涧尽暝危根松。长虹下注吸江底，飞动似有风云从。千林无声歇螀蚓，万籁俄顷酣笙钟。村烟幕树摇葱茏，线缕并入江雾浓。须臾急点到篷背，凉意深袭秋衣重。驱舟出雨得一快，百道晴瀑悬淙淙。却思青鞋恣攀陟，但见丹壑浑霾封。吾生胜因夙所宗，洞天幽绝思一逢。仙源咫尺论万里，何物尘土污我容。推窗渺然默惆怅，山风猎猎如寒冬。"}