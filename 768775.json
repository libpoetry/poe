{"id":"768775","title":"满江红 乙未腊月北行连日风雪舟阻孟河江口因如姜白石泊巢湖故事私祝江神倘得风平浪定当以平韵满江红为寿晓起天果大晴因填此阙","dynasty":"清","author":"赵庆熹","text":"天末灵旗，看一展云散雾消。和春到、秣棱暗涨，瓜步寒潮。万里楼台铺水墨，两山鬟髻露金焦。趁晓来、排阵集神鸦，开画桡。瑶车碾，珠佩摇，拥芝盖，泊兰皋。有螺童击鼓，鲛女吹箫。明月西来留后约，大江东去认前朝。愿顺风、飞梦过扬州，红板桥。"}