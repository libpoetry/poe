{"id":"704747","title":"次王侍御见寄韵二首","dynasty":"明","author":"薛瑄","text":"去年秋晚送君时，别后长怀远道思。健笔久推天下士，明珠新得掌中诗。官梅带雪开何早，旅雁穿云去未迟。想在南蕃多暇日，春来宁惜寄新词。沅州城里去秋时，忽见高人慰所思。筱竹影边开纵步，芙蓉花底笑论诗。已看献岁逢春早，颇讶经年会面迟。折得官梅逢驿使，殷勤远寄重缄词。"}