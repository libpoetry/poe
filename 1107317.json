{"id":"1107317","title":"友人惠酒殊佳用清光滑辣四字为韵以谢","dynasty":"宋","author":"冯时行","text":"六府萃百感，攻愁须酒兵。故人如我知，侵月走双罂。手裂绛泥封，瓦盆贮瑶琼。我生百世后，见此圣之清。一饮肺肠润，再饮毛骨轻。何必跨茅龙，超然欲遐征。先生饮至和，尺宅如鉴光。馀力暨酒醴，百瓮春朝阳。洗我朱墨尘，凌风龟鹤肠。醉乡更饱历，歧路久已荒。休吏闭斋阁，三盏通真梁。到处百虑息，其俗如陶唐。苦怀茅屋底，夜归船轧轧。酒榼对鱼篮，照路燃藁秸。及门呼弟昆，长少常七八。酣肠如有神，造化不管辖。朅来久欠此，君乃饷甘滑。大醉今复狂，醒来恐愁杀。冠豸取能触，佩剑取能割。饮酒移气体，我亦嗜清辣。举白欲下咽，丹腑已通达。温温坎离间，正气自旋斡。于焉养真勇，险语犯天闼。千钟建太平，岂徒为消渴。"}