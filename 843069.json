{"id":"843069","title":"次韵愔仲十一月十五夕月蚀同子申饮市楼","dynasty":"清末民国初","author":"陈宝琛","text":"咄哉凶虿尔何物？大地清光坐阏郁。诗人愤视天偏盲，痴想嫦娥与洗熨。浇愁我辈聊饮醇，琼楼高处滋苦辛。沈沈八万三千户，不减下界流民贫。交会由来盈则食，欲放光明例昏黑。太阴弓矢久不供，剩共保章志侧匿。私忧荧惑危欃枪，士女击鉴徒尔忙。搥环破璧须臾耳，还汝当头明镜水。"}