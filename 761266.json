{"id":"761266","title":"渡江云 大观亭同阳湖赵敬甫江夏郑赞侯","dynasty":"清","author":"谭献","text":"大江流日夜，空亭浪卷，千里起悲心。问花花不语，几度轻寒，恁处好登临。春幡颤袅，怜旧时、人面难寻。浑不似、故山颜色，莺燕共沉吟。销沉。六朝裙屐，百战旌旗，付渔樵高枕。何处有、藏鸦细柳，系马平林。钓矶我亦垂纶手，看断云、飞过荒浔。天未暮，帘前只是阴阴。"}