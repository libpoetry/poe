{"id":"575903","title":"题唐仙方伎图布政徐本所藏","dynasty":"明","author":"孙蕡","text":"九重春色浮金辇，柳亸雕檐昼阴转。阁门无事简书稀，朝下三郎幸南苑。仗底微风拂赭黄，熏炉别殿送天香。昭容婉娈翠娥黛，内史委蛇宫锦囊。飘飘野老来何许，赐坐从容陪宴语。卦气初生石鼎丹，清风自是蓬壶侣。奚童忽启文书箱，白骡随地走如羊。金华不识紫烟客，那得化石初平方。骊山未起朝元阁，谁遣御前方伎作。招邀青鸟天际来，勾引霓裳月中落。渔阳铁骑战尘生，云栈萦纡路不平。此时安得仙翁术，化作潼关百万兵。"}