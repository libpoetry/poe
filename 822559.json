{"id":"822559","title":"齐天乐","dynasty":"清末近现代初","author":"周岸登","text":"好词绝妙中郎字，输他外孙勤护。凤纸收香，乌丝渍墨，寥落丁年词赋。花閒剩语。更休说承平，断歌零舞。便有千秋，半埋尘箧半侵蠹。遗编曾读晚学，故乡归去久，仙掌成墓。赣水游踪，黄山坠魄，应觅滁槎奇句。灵风且驻。料当日楹书，未传娇女。望古茫茫，怨吟邀梦雨。"}