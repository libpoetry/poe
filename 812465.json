{"id":"812465","title":"蝶恋花 癸丑春日将归洞庭，闺中诸姊妹投赠诗词以为祖饯之意，予亦悲感交集，谱此以别。","dynasty":"清","author":"许德蘋","text":"小劫红羊期已满。扰扰尘喧，乌兔飞如箭。往日若多来日短。眉峰深锁何曾展。从今省识东君面。卷起重帘，为有双飞燕。桃李秾华才到眼。此情不比寻常见。世味炎凉参已透。一树垂垂，绿遍河堤柳。放眼静看人太瘦。吟魂怕绕屏山岫。枝上杜鹃啼已久。催得人归，只恐人归后。山影自怜非似旧。黄昏泪落抛红豆。小院重门深锁紧。秋月春花，消得闲愁闷。道是闷愁消得尽。那知对景添长恨。昨夜东风来衮衮。墙角梅花，特报春来信。只恐韶华真一瞬。此情脉脉萦方寸。不敢轻将西子比。觅得陶朱，欲泛五湖里。画舸乘风吾去矣。从今洗眼来云水。忽听骊歌声细细。尽是阳春，多道伤离意。后日思量凭雁鲤。尺书时把加餐慰。"}