{"id":"350708","title":"烛影摇红·为王阮亭题余氏女子绣洛神图","dynasty":"清代","author":"董以宁","text":"离合神光，有人分得陈思绣。流风回雪更惊鸿，髣髴还重觏。手把镂金带枕，并明珠、洛川亲授。任人呼作，水上宓妃，宫中甄后。记得当初，袁家新妇啼痕透。此身早是属君王，不被人僝僽。愁到弃捐葱韭。也应同、燃箕泣豆。为他想遍，才下鸳针，何曾轻就。"}