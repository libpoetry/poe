{"id":"915499","title":"类试所戏，集杜句跋杜诗，呈监试谢昌国察院","dynasty":"宋","author":"杨万里","text":"有客有客字子美，日籴太仓五升米。锦官城西生事微，尽醉江头夜不归。青山落日江湖白，嗜酒酣歌拓金戟。语不惊人死不休，万草千花动凝碧。稚子敲针作钓钩，老夫乘兴欲东流。巡檐索共梅花笑，还如何逊在杨州。老去诗篇浑漫与，蛱蝶飞来黄鹂语。往时文采动人主，来如雷霆收震怒。一夜水高数尺强，濯足洞庭望八荒。阊阖晴开映荡荡，安得仙人九节杖。君不见西汉杜陵老，脱身事幽讨。下笔如有神，汝与山东李白好。儒术于我何有哉，愿吹野水添金杯。焉知饿死填沟壑，如何不饮令心哀。名垂万古知何用，万牛回首丘山重。"}