{"id":"557845","title":"夏仲昭画竹为吴进士题","dynasty":"明","author":"张弼","text":"君不见辋川王郎铁钩锁，渔阳尘飞竟摧堕。君不见江南李主金错刀，澄心堂纸同烟销。宋家写竹文与苏，不求文字称士夫。息斋板刻不足数，房山尚书特奇古。俱随物改世见稀，我朝好手尚属谁。九龙山人王友石，毫素争先化工力。当时挥洒未足珍，于今一纸千金值。太常清卿得真传，风流潚洒与差肩。宛如指活妙书法，阳冰古劲张旭颠。紫宸朝回写此幅，远近纵横万枝玉。鹧鸪吟雨下江皋，猿猱号烟度岩曲。湘灵瑶瑟廿五弦，凄凄切切如流泉。长日相看竟忘寐，个中妙趣言难传。乃知此老真奇绝，饱弄清风与明月。古来数辈皆其俦，兴酣还陋芭蕉雪。镡津进士吴延陵，冲襟素抱天下清。得之不啻如拱璧，一洗东华尘梦醒。持来索我为题品，务令满帧烟云横。我辞鄙朴我手拙，那能垂世称三绝。恰有紫醪双玉瓶，九京唤起李骑鲸。剡溪锦笺三十丈，稿草还须张伯英。呜呼若人不可作，浩荡高怀竟何托。反覆卫公淇澳诗，目送翩翩海天鹤。"}