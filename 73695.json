{"id":"73695","title":"苏武慢·一径通幽","dynasty":"元代","author":"虞集","text":"一径通幽，画屏横翠，行到白云深处。世外蟠桃，井边佳橘，别有种萱瑶圃。檀板轻敲，素琴闲弄，奉献凤膏麟脯。舞翩翩、鹤发飘飘，仍是旧时仙母。君看取、华屋神仙，满堂金玉，此是蟪蛄朝暮。五色蓬莱，九秋＊鹗，别有出身之路。酒熟麻姑，云生巫峡，稽首洞天归去。任海波、清浅无时，何处绿窗云户。"}