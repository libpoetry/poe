{"id":"803234","title":"顾母任太孺人八十寿","dynasty":"清","author":"刘天谊","text":"西母居昆仑，弱水环浩浩。仙实结蟠桃，玉文出异枣。女侍皆长生，不但登寿考。所惜方士传，矫诬等巫媪。惟恭与能仁，儒者有秘宝。厚德载福多，天自锡难老。中水高滹交，清淑气回抱。毓秀在德门，安贞符坤道。处顺无非仪，琴瑟久静好。教得诸孙贤，科名致身早。有嘒南极星，无忧北堂草。八帙阅岁华，未见黄发稿。绕膝双彩衣，在视进鱼稻。含饴弄孙曾，怡怡绝烦恼。和气足致祥，此理信穹昊。何事希神仙，灵药访瑶岛。"}