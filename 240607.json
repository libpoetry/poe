{"id":"240607","title":"题冯申之所藏徐皋鱼","dynasty":"宋代","author":"王灼","text":"菱叶萍花点水面，水净如空到底见。大鱼独行示闲暇，小鱼群嬉夸敏健。画工定自知鱼乐，掉尾扬鳍固多变。犹胜图写吴王鱠，戕灭众命供一馔。南唐徐白称绝笔，皋实同姓最后出。三幅挂我素壁间，恍然又作江湖客。吾闻神物久当化，烦君谨护风雨夕。一声霹雳飞上天，回视丹青了无迹。"}