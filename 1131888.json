{"id":"1131888","title":"大涤洞留题","dynasty":"宋","author":"裴良杰","text":"杖屦乘闲历众山，俄惊凡迹到仙坛。清潨漱玉一川媚，瑞气浮空两洞寒。风入乔松琴弄操，烟笼远岫灶烧丹。我今聊此凝双眼，陡觉壶中世界宽。鸠杖先生旨趣深，探直搜隐事幽寻。顶头有眼谁能识，心鉴无尘物莫侵。洞里烟霞人不老，水边花木自成阴。乞师金鼎丹炉火，为慰平生觉道心。"}