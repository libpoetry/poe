{"id":"1233142","title":"耕读斋为枫墅王兴定赋","dynasty":"元","author":"周巽","text":"结庐枫墅上，躬稼事诗书。田有一塍在，家藏万卷馀。云中挂角诵，雨后带经锄。释耒吟风处，携壶咏月初。锄金终不顾，种玉学无虚。览帙从漂麦，观图自摘蔬。名垂贤士传，身寄野人居。岂惜田家苦，何惭儒术疏。秋声起庭树，凉气入郊墟。白酒开陶瓮，青灯照绮疏。子孙勤稼穑，诗礼重菑畬。击壤歌声作，凭轩乐自如。"}