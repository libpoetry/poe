{"id":"293889","title":"兰陵王·金陵客中依清真韵","dynasty":"现代","author":"张伯驹","text":"晚烟直，春草无人自碧。吴门外、官道夕阳，怕见青青柳丝色。红尘望故国，谁识？飘零旧客。来时路、天外片帆，不尽江流泪千尺。萍踪问前迹。又酒剩空尊，花落残席。小楼夜雨过寒食。忆十里迢递，几番寒暖，亭长亭短又一驿。念家在天北。悲恻，恨凝积。叹客意阑珊，归梦沈寂。芳春有尽愁无极。听卖杏深巷，唤饧长笛。寒宵孤枕，更漏断，似泪滴。"}