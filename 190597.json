{"id":"190597","title":"寄题向伯元敦止堂","dynasty":"宋代","author":"胡宏","text":"君不闻伊挚初耕有莘野，禄之弗顾千驷马。春作秋成随老农，贫贱甘心万人下。一朝幡然感三聘，五就成汤五就夏。悠悠如云行太空，竟使三风变为雅。东西南北赖来苏，天下农夫谁似者。又不闻傅说安身操板筑，远离世间名与禄。那知商帝梦中形，远近搜求不容伏。草茅夕起朝为相，俾后从绳正如木。四海俊{父去右丶}咸风从，跋扈诸侯尽臣仆。功成止见颜容改，了了壮心无反覆。平生懒性愿退藏，退藏恐遂成荒唐。因求古人作鉴戒，管宁华歆情所当。齐名遁迹俱锄菜，掷之不顾为人量。诗书俎豆化辽海，威武富贵何披猖。初年虚名大可耻，末路高风纾思长。有志君当学伊傅，忘情我不傲羲皇。愿如幼安有终始，进退一致宜加详。"}