{"id":"238554","title":"禹柏行·往年上会稽","dynasty":"宋代","author":"高斯得","text":"往年上会稽，凌空禹穴曾得窥。今年浮沅湘，又见禹柏蹲山陂。茫茫禹迹遍天下，独此二物称神奇。凌云意销铄尽，根心就化空存皮。樛柯入地枯不死，反更上擢青铜枝。被以九龙名，流传自何时。得非木宿苍龙精，储英萃异成雄奇。头角崔嵬讶撑拄，牙须砾裂相纷披。孔明庙柏信称古，上距何翅千年奇。社陵口藻一何陋，遗落鼻祖收孙枝。诿云此地不身到，何由得集衡湘诗。呜呼，衡之山巍巍，湘水之瀰瀰。地气何太偏，独於草木乎锺之。柏兮手植自神禹，竹也种传由舜妃。谁能为天分此畀人物，庶几可使悍俗嚣风移。"}