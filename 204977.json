{"id":"204977","title":"谢黄禅师华严会供食","dynasty":"宋代","author":"谢枋得","text":"十兆九万拜，求道心如惔。毗卢顶上珠，直欲一手探。天厨送谁馔，众腹岂敢贫。君有维摩心，作茧怜吴蚕。八万四千供，只须丈室函。昔我闻晨钟，今载草堂柟。流年急如梭，长歌愧仙蓝。勇寻赵州关，何畏白发鬖。愿为护法轮，金甲持长锬。又恐囘道人，晚遇黄龙南。"}