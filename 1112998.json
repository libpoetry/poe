{"id":"1112998","title":"彦饰弟挽词二首","dynasty":"宋","author":"张纲","text":"吾家奕奕茂芝兰，士论尤推季孟间。挟策可怜场屋老，杜门空对水云间。嗟余屏迹常多病，幸尔论心数解颜。乘兴过从无复日，忍将愁眼望西山。解组归来会面初，杖藜朝暮过吾庐。相亲樽酒情无间，共话田园乐有馀。樗散年颓方倚托，棣华风急顿萧疏。堂堂人物无高寿，不那哀伤泪满裾。"}