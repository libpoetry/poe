{"id":"1049900","title":"酬吴著作","dynasty":"宋","author":"郭祥正","text":"醉乘黄犊穷山河，倏然遂向桃源过。桃源尽处见城郭，万家欣欣闻弦歌。主人喜扫溪上榻，爱我鬓发尘埃多。旋呼琼液注玉斝，麟孙出拜能吟哦。使令劝我须醉倒，不知与世为谁何。醒来忽别未十日，敢期佳句传灵波。千年不落一字俗，凛凛秋风吹太阿。大才小用小有补，牛羊茁壮馀无他。何时赴诏玉京去，万物待子能调和。"}