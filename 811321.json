{"id":"811321","title":"次韵和马总戎都龙纪胜四绝句","dynasty":"清","author":"丘逢甲","text":"猎猎西风旧战场，星碉云堡靖山梁。纪功合有磨崖笔，曾受蛮师十万降。万里滇云筑将台，班师久奏凯歌回。九山天半青如故，又费将军倚马才。战火连山夜击刁，边功人说霍嫖姚。攻心毕竟推诸葛，万古威名倚碧霄。飞车消息近何如，海上妖云誓扫除。立马东南望天象，狼星魔燄眼中无。"}