{"id":"282107","title":"渡江云·题夏闰枝天一检书图","dynasty":"现代","author":"金兆蕃","text":"石渠书遍读，一麾江海，深拥五骅骝。日湖春柳短，玉轴牙签，人在最高楼。晁家新记，万琳琅、天假雕锼。堂上有、敕题飞白，佳气五云浮。夷犹。风漪萍散，雨陌花残，溯前尘回首。何况是、长恩谶别，脉望萦愁。痴龙憖舍琅嬛去，讶断鸿、雪化泥留。空展画，沧桑剩泪难收。"}