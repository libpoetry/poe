{"id":"702319","title":"为葛士延题竹","dynasty":"明","author":"程通","text":"凤集庭前更引雏，风翻翠尾任扶疏。有时彷佛声敲玉，静听如何却又无。几竿晴影翠重重，远近犹分淡与浓。传入画图移不去，几回疑对月明中。几个疏篁清复清，晓来带雨叶纵横。如何幻迹银笺上，静定无声似有声。诗家绕径长新篁，解箨抽梢个个长。高士笔精归尺素，醉中疑是对潇湘。"}