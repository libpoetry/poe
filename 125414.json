{"id":"125414","title":"刘伯诚见惠仆所作中山杂咏石刻","dynasty":"宋代","author":"宋祁","text":"衣冠昔奔波，晋社亦中徙。水府拥宫阙，六姓传剑玺。名卿入理窟，黔首多兵死。真人划墉障，六合如平砥。三山屹不化，城郭无形似。冥冥桑麻村，残锋出耘耔。前朝绝遗老，故事稽野史。我顷为中山，蠲租案田水。刳木枕波涛，龙刀伐荆杞。丛祠及荒垅，幽处无不履。车停客登席，酒尽诗在纸。游深造遐邃，语苦出奇诡。投囊凡几时，蓬尘失料理。刘侯见之笑，谓此那可毁。濡毫请挥灑，买石亲镌纪。嗟予政理疏，无德行畏壘。编民愿尸祝，有愧庚桑子。惟兹楚客谣，可以传下里。何时见椎击，断仆清江尾。"}