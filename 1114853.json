{"id":"1114853","title":"和李端叔大夫从参寥子游许昌西湖十绝","dynasty":"宋","author":"李廌","text":"几处鞦韆愁日暮，一声鶗鴂唤春归。红稀绿尽寻常事，不用长绳系落晖。草已芊绵柳已柔，落花重叠不须愁。风光流转等閒过，又是一年春事休。百物争春竟可怜，清池绿净但沉天。浮萍细碎从渠长，憎见差池点荇钱。西畴新买数塍田，便扫空囷俟有年。欲坐瓜庵吹豆叶，风翻黄浪麦秋天。风头皱浪开还促，雨点圆纹乱更多。何似无风亦无雨，碧天千里在澄波。痴儿插地栽杨柳，杨柳无根插便生。我亦无根常作客，四年漂泊大梁城。股大如腰立已忧，不须登阁始三休。道人尊足元无病，莫取形骸向里求。梦为蝴蝶恣飞飞，飞入花丛处处迷。不是提壶强呼起，尚应栩栩展江西。诗翁诗思与春争，落笔风雷纸上生。雪棘满颐心尚壮，君看岩电射人明。池南池北乱蛙声，不问官私处处鸣。昨夜一犁新雨足，无烦科斗更滋生。"}