{"id":"1251359","title":"驺虞图","dynasty":"元末明初","author":"王翰","text":"阳翟之山几千里，山头千丈神光起。驺虞瑞世生其间，百兽争趋似群蚁。漆光玄章耀朝日，雪色白毛濯秋水。驺虞含仁性不残，两虎常从供饮食。野人奔走告王庭，整驾取之劳玉趾。鸾旗不动仙仗闲，逡巡俛首伏雕阑。鼓吹导引入城市，填衢塞巷居民看。咸言圣人尧舜德，基业永固安如山。玉烛调元风雨时，草木芜芜禽兽繁。储祥兆和四灵至，驺虞稀见从古难。朅来赐宴承运殿，群臣拜贺欢心颜。鹤驾东行献金阙，天门晓启红光发。雕笼舁入龙颜喜，千官聚看称奇绝。圣主谦冲不敢当，贤王逊美情尤切。宠章飞动赐金敕，虎士腾挐分玉节。归命丹青写作图，记此奇形前代无。深林妥尾走妖狐，枯槎砺吻鸣老乌。落木纷纷下空谷，阴风䬃䬃吹黄芦。一朝金门拜赐归，华堂展玩皆欢呼。什袭珍藏为至宝，金璧虽多孰敢估。"}