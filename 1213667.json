{"id":"1213667","title":"辛卯天寿圣节孚应制草前行乐章曰至圣至明之曲乐令张温以弦管至翰苑调集之壬辰元会亦孚撰进曰金阶万岁声敬纪以诗","dynasty":"元","author":"陈孚","text":"我本渔樵东海边，脚踏云头歌扣舷。数载偶承金马诏，朝衣蹈舞丹墀前。三十六簴列两序，黄钟大镛俨在悬。摐宫扣羽韵杂遝，泠泠间以朱丝弦。紫衣乐使总干立，翠衫回电风翩翩。白雪一声度霄汉，宛如戛玉声琅然。曲声未已笙箫急，满空嘹亮清而圆。又如疏松乱石内，崖冰迸落千丈泉。景星出房庆云烂，重华盛德三千年。野人忽闻灵韶调，但觉魂梦游钧天。去年协律携管籥，按赓至圣至明篇。今年又奏金阶曲，瑶卮大宴蕊珠仙。恭惟皇元混六合，八音均和八风宣。微臣何幸际昌运，得与麟凤瞻初筵。惟愿圣明亿万寿，瑞光长照太微躔。"}