{"id":"848279","title":"古乐府","dynasty":"宋","author":"晁冲之","text":"大星何历历，小星烂如石。掖垣崔嵬横紫微，十二羽林森北极。今夕何夕月欲没，虎抱空关龙厌直。峥嵘北斗著地垂，手去瓠瓜不盈尺。严陵醉卧光武傍，浮楂正值天孙织。王良挟策飞上天，傅说空骑箕尾立。君不见茂陵弃子欲登仙，自将壮士终南边。忽然遭窘出玺绶，归来下诏除民田。阿瞒急示乘舆物，鲜卑仍弃珊瑚鞭。又不见古来垂堂戒华屋，敌国挟辀戎接毂。白龙鱼服误网罗，孔雀金花被牛触。"}