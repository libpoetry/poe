{"id":"486295","title":"挽方君政","dynasty":"明","author":"陶安","text":"大化何茫茫，生死等朝暮。见面未几何，幽明已殊路。人皆劝君仕，况未年迫暮。哀哉万里行，朝命惜虚付。虽有善教才，不得一远布。六旬命非促，岂不见晞露。知命俭亦乐，闻道死乃安。平生嗜欲薄，既逝魂气完。念昔久缔交，文饮意屡欢。握手龙墀上，天风飒高寒。归来忽永诀，不复其杯盘。盖棺事始定，长夜嗟漫漫。云间九华秀，君心岂能忘。亲朋亦别久，终不返故乡。诸孤泣诉我，我亦泪浪浪。东风三月暮，送柩出泮庠。归舟驾言发，佳城在青阳。所期贤子孙，勉嗣先业光。"}