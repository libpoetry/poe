{"id":"66756","title":"白云海·白云深白云深","dynasty":"明代","author":"文质","text":"白云深，白云深，白云深处元无心。眼空瑶海一万里，山光不动秋阴阴。虚白盈盈启扃牖，袖拂天开落星斗。尽随玉气化为龙，不逐西风变苍狗。道人高居白云里，九重丹书征不起。三生石上话因缘，春梦梨花隔秋水。风尘&lt;目参&gt;日横干戈，龙吞虎噬奈尔何。断蛇神器未出匣，海宇无复春光和。世事纷纷如落絮，百岁流光水东注。白云与我有深期，我亦相依白云住。"}