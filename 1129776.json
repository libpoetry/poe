{"id":"1129776","title":"偈颂四十二首","dynasty":"宋","author":"释祖先","text":"扶持临济正法眼，出手还它勇毅人。利物应机全体用，丛林又见一番新。客从南方来，报我天童老。撞破太虚空，全身入荒草。而今子细思量，令人哭不成哭笑不成笑，寥寥目断千峰晓。山润石含玉，林秀渊藏珠。珠玉两交辉，情穷意难极。一夏九十日，今朝喜告毕。二千年前事，切忌更寻觅。暑威尚炽，喜见新秋。潘阆倒骑驴子，梵志翻著袜头。堪悲堪笑，自唱自酬。有时乘好月，特地过沧洲。大家共住吃茎齑，熟煮烂炊。粗餐易饱，细嚼难饥。泠淡没滋味，从来少人知，此意明明说向谁。今朝又见开炉，浩浩诸方暖热。卧龙冷落门庭，也要人前细说。夜静更阑炭也无，衲衣破处冰侵骨。杨岐斗胜不斗劣，秀峰斗劣不斗胜。秀峰乍住没亲疏，个个尽怀沧海珠。满眼湖山看不足，释迦弥勒是他奴。马祖升堂，百丈卷席。正令不行，拗曲作直。首夏初临，薰风乍扇。急景如梭，万化千变。惟有拄杖子，黑轮皴，没思算。解道厨库揖僧堂，三门朝佛殿。寒食清明节，韶光映林樾。垄上标坟人，眼中流出血。生灭本无踪，时人当自决。君不见水潦曾经马师踏，直至而今笑不彻。今朝五月端午，不用书符咒语。只将者个拄杖，用作降魔铁杵。楚大夫活捉狞龙，张天师倒骑猛虎。触翻东海鲤鱼，直得倾盆下雨。一夏九十日，今朝喜圆满。拈得巩县茶瓶，摵碎饶州瓷碗。冷笑布袋，平欺懒瓒。天堂不拘，地狱不管。空腹高心担片板，无端瞎却顶门眼。这僧问处，字义炳然。藏主无言，文不加点。还它老成人，扶持正法眼。插一茎草建梵刹，画出规模何太窄。争似亦庵新建立，容尽十方云水客。鹫岭风高，少林月白。光明寂照遍河沙，万古流辉有张拙。鹧鸪啼处百花香，日暖风和春昼长。昨夜虚空开口笑，祥光瑞气满华堂。二千年前公案，今朝重为提撕。同住大光明藏，无修无證无为，脑后依前欠一槌。今朝五月端午节，千妖百怪尽消灭。艾虎桃符相耳语，摇头不肯向人说。无端被者主杖子，对众一时俱漏泄。晓来鹊噪一声声，象驾峥嵘喜见临。款听琅琅终日语，异苗翻秀映丛林。达磨西来事，今人谩度量。天河争起浪，月桂不闻香。达磨西来事，今人谩度量。人贫智短，马瘦毛长。天气或晴或雨，白云乍卷乍舒。行脚汉奔南走北似信不信，老臊胡游梁历魏似有似无。办能开饭店，谁怕肚皮宽，说甚方便不方便。先入南湖门，次入南湖室。吞底热铁丸，吃底洋铜汁。本色人到来，沙糖更浇蜜。诸法寂灭相，不可以言宣。老来不著便，过犯已弥天。诸人知处良遂知，良遂知处人不知。王维已死无人画，留得青山对落晖。尧仁广被三千界，舜德长敷亿万年。珍重圣恩何以报，只凭一炷海檀烟。有问冬来事，京师出大黄。汉家勋业在，樊哙与张良。夤缘于此得安闲，屈指三年一瞬间。好是今朝乘快便，又携藜杖过它山。常独行，常独步。咄，莫来拦我毬门路。百不知，百不会。似兀如痴，随群逐隧，谁云赵璧无瑕颣。智慧弓，坚固箭，射破虚空成两片。海门斜去两三行，惊起暮天沙上雁。牛头没，马头回，铁壁银山一拶开。上苑玉池方解冻，湖光潋滟映崔嵬。却笑普通年远事，不从葱岭带将来。大小雪窦，错下名言。若人知得落著，许他吃著大虫胆。卧病恰旬馀，气力无一铢。皮穿筋骨露，勉强且支梧。无盐无米，谁为分疏。拄杖子起来，泻出百斛明珠。各请点检仓库，毕竟是有是无。山僧不免随后念个苏噜苏噜。雪子落纷纷，乌盆变白盆。忽然日头出，依旧是乌盆。十五日已前明似镜，十五日已后黑如漆。正当十五日，莺迁乔木频频语，蝶恋芳丛对对飞。一切数句非数句，与吾灵觉何交涉。字义炳然，当阳一决。心镜明鉴明无碍，豁然瑩彻周沙界。万象森罗不覆藏，一颗圆光非内外。黄檗山头吃棒，大愚肋下筑拳。佛法的的大意，犹隔十万八千。大人具大见，大智得大用。胸中怀六合，掌内握乾坤。世出世间希有事，显发须还过量人。出没卷舒惊世梦，蓬莱山色又重新。不坐空王殿，不挂本来衣。何须更恁么，切忌未生时。只个垂垂白发僧，一生两度受皇恩。只凭少室无私句，地久天长祝圣君。天上月圆，人间月半。子细看来，从头错算。姮娥昨夜失金针，撼动玉楼寻不见。不是心，不是佛，不是物。忍俊不禁，为诸人做个瞥脱。流水暗销溪畔石，劝人除却是非难。节届书云，阴极阳升。冰河发焰，枯木抽英。惟有拄杖子，依旧黑轮皴。不迁不变，无辱无荣。笑杀当年面壁人。兴化打克宾，猛虎蓦腰骑。养子不及父，家门一世衰。种种性相义，我及十方佛。乃能知是事，昼见日，夜见月。坐卧经行，曾无间歇，吽吽，有甚交涉。旧岁夜来去，去从何处去。新年今日来，来从何处来。既无来，又无去，铁壁银山成指注。"}