{"id":"1235623","title":"拟寒山子诗六首","dynasty":"元","author":"行端","text":"昨日东家死，西家赙冥财。今朝西家死，东家陈奠杯。东东复西西，轮环哭哀哀。不知本真性，冥漠登泉台。木落湫水寒，千峰正岑寂。惟闻虎啸声，不见人行迹。霜露湿岩莎，月轮挂空碧。此时观此心，独坐盘陀石。山中高且寒，人罕来登陟。松摇雪珊珊，萝罥烟幂幂。岩花春不开，潭冰夏方释。住此夫何为？心源湛而寂。"}