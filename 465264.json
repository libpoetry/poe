{"id":"465264","title":"水调歌头 圣奘见访图书馆教员临时宿舍，相失有词枉赠，次韵继声","dynasty":"当代","author":"邵祖平","text":"夜静一林碧，清影落长松。交窗一双桃树，花发晚来风。闭户长思成伴，扫径樵青不见，閒煞隔江峰。孤负君先访，白鹿认前踪。酌渝酒，烹建茗，瀹诗胸。乱离避地辙迹，惭绍我家雍。幸少如丝华发，差富随行黄卷，相照夜灯红。水朝歌声里，看子缚罴熊。"}