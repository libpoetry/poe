{"id":"1042967","title":"观鱼","dynasty":"宋","author":"刘攽","text":"清濠环城四十里，蒹葭苍苍天接水。使君褰帷乘大舸，观鱼今从北阙起。开门渔师百舟入，大罟密罾云雾集。小鱼一举以千数，赤鲤强梁犹百十。浊醪赏功倾瓦壶，公言锡爵争欢呼。馀人不及色沮丧，数奇天幸相贤愚。浓云吹雨寒萧散，置酒移船泊前岸。暴殄天物古所矜，谁道于今为壮观。"}