{"id":"687655","title":"寄高彬四首","dynasty":"明","author":"孙蕡","text":"宦游三载黄河北，长忆蟾溪好隐居。火齐明珠攀荔子，银丝玉版脍鲥鱼。枇杷结实暄风里，橘柚垂花细雨馀。溪上故人今在否，来鸿不寄一封书。与君夙有通家好，堂上严亲未白头。野寺花明春载酒，清溪月朗夜浮舟。陶潜此日生归思，屈子长年赋远游。烟水五湖归棹早，为余开径碧林幽。蟾溪溪头春水生，故人卜筑茅堂清。开门雨过芳树绿，对酒风来幽鸟鸣。我缠薄宦去乡国，君亦久客留天京。未知何日遂归计，重结渔郎鸥鹭盟。蟾溪溪头潮没沙，游子十载未归家。柴门春老荔枝树，茅屋风吹卢橘花。林下举杯闻鸟雀，柳阴摇艇卖鱼虾。不知蓬鬓沧江上，谁遣清吟负岁华。"}