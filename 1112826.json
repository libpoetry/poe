{"id":"1112826","title":"六月八日苦暑二首","dynasty":"宋","author":"张耒","text":"微飙不振发，皎日沸重渊。万木夺华采，祝融方燎原。青山瘁无姿，流泉不复寒。眷彼道路子，念兹农亩勤。荷锄讵敢后，担囊无息肩。亦知苦可畏，谋食敢遑安。三伏方肇序，金融未能完。聊安环堵居，酌彼溪中泉。羲和午停车，草木静若萎。我居倦烦促，谁与开我怀。出井泉失冷，迎凉幌空开。翩翩投林羽，饥渴复谁哀。仁哉林间风，为我时一来。惜哉为功薄，隆赫安能回。观涛感巨壑，清啸想高台。徘徊滞心赏，怅望意悠哉。"}