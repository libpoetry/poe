{"id":"1199631","title":"三月三日应诏诗二首","dynasty":"魏晋","author":"闾丘冲","text":"暮春之月，春服既成。阳升土润，冰涣川盈。馀萌达壤，嘉木敷荣。后皇宣游，既宴且宁。光光华辇，诜诜从臣。微风扇秽，朝露翳尘。上荫丹幄，下藉文茵。临川挹盥，濯故洁新。俯镜清流，仰睇天津。蔼蔼华林，岩岩景阳。业业峻宇，奕奕飞梁。垂荫倒景，若沈若翔。浩浩白水，泛泛龙舟。皇在灵沼，百辟同游。击棹清歌，鼓枻行酬。闻乐咸和，具醉斯柔。在昔帝虞，德被遐荒。干戚在庭，苗民来王。今我哲后，古圣齐芳。惠此中国，以绥四方。元首既明，股肱惟良。乐酒今日，君子惟康。"}