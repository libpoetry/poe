{"id":"692517","title":"侍游西苑应制","dynasty":"明","author":"杨士奇","text":"万岁山连紫禁西，承恩吉日许攀跻。云霞光动龙蛇刻，遍看苍厓翠琰题。琪树阴阴翠不分，瑶阶步步入青云。泥金壁涌沉檀气，先到延和殿里闻。金露玉虹相并立，方壶萧散对瀛洲。欲存峻宇千春鉴，长奉鸾舆万岁游。太液波晴属豫游，凫鹥鸂䳵近龙舟。御前应制惭无补，但咏卷阿荅棹讴。一片帘泉泻不休，别看喷玉出金虬。须教流下天津去，散作恩波润九州。九曲流泉碧玉清，红莲逦迤送金觥。洛中胜事循周典，共侍宸游宴镐京。频奉纶音近御床，圣情无已念先皇。从臣总是先朝旧，叠赐金壶白玉浆。颁来文扇出天恩，上有天章训饬频。侍罢御筵重拜赐，尚书前面独千缗。御厩飞黄敕送归，禁中不敢醉驱驰。恩深难忘㳙涘报，愿诵豳风七月诗。"}