{"id":"413841","title":"马赛归来与钱默存论诗次其见赠韵柬两首 其二","dynasty":"近现代","author":"冒效鲁","text":"我诗任意为，意到笔未至。君诗工过我，戛戛填难字。云龙偶相从，联吟吐幽思。苦豪虽异撰，狂狷或相类。君看江海成，曾弗细流弃。欲拓诗界宽，包举尽能事。骑牛东去人，倘会西来意。登高试一呼，响应万邦帜。舍我其谁欤？孟言愿深味。"}