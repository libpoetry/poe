{"id":"565687","title":"月夕挈酒湖畔寓日一首","dynasty":"明","author":"黄省曾","text":"逸体贵行和，閒趾悦佳就。澄舒光始半，华条滋兆茂。乘睴谢烛秉，颂德引杯奏。寂谧辍空籁，微冥羃朝秀。际屿雾浩屯，弥湖星朗覆。灵皋写长堞，淡水影群岫。妙志不遑宁，玄览从兹究。理等古岂遐，神遐今非后。怀玉聊以娱，委舄讵云谬。载咏前哲言，身圣超宇宙。"}