{"id":"1125790","title":"隐静寺","dynasty":"宋","author":"郭祥正","text":"门横大溪溪净碧，人不捕鱼鱼稳潜。哀猿长啸雾垂地，饥虎一声风动帘。金仙像古苔藓剥，铁磬夜敲规矩严。道师达性傲时辈，不信书生来养恬。碧霄峰下车轮停，道师未返谁逢迎。山云情着雨正急，春水满田人不耕。饥虎啸风大石裂，倦鸟唤雏深涧鸣。客心欲去且复止，坐饱香饭馀何营。"}