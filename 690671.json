{"id":"690671","title":"癸亥榕溪灯夕谣","dynasty":"明","author":"张萱","text":"金银宫阙满人间，移得蓬莱第一山。为忆汉宫祠太乙，不知徐福几时还。天飞不用驾风雷，吐燄迸光舞几回。可是照天无蜡烛，六龙今放烛龙来。谁楦一角舞狂且，不向人间吐玉书。满腹光芒缘底事，空留馀烬委枯渠。睊睊作慝满郊圻，帝远官多总不知。虎兕于今皆出柙，祇应夜夜舞狻猊。麒麟舞罢舞神羊，钲鼓无端闹几场。今日神羊非昔日，奸邪不触触忠良。一岁常勾五岁逋，十钱完得一钱无。欲呼共醉观灯去，苦乏馀钱过酒垆。闭户移灯拂冻蝇，寒云叆叇月鬅鬙。更怜卖犊蚩蚩者，止买戈鋋不买灯。万井萧条簇冷烟，欲将灯火卜今年。龙淙蛾缲鱼文缕，满市高悬不值钱。烘堂绕坐满儿孙，膝下灯前酒一尊。共愿金吾严禁夜，石壕不复夜敲门。莫开华宴莫徵歌，茧卜空传吉语多。九气相怜如赐福，且饶今夕免催科。观灯慎莫近官家，翼虎咆哮尽押衙。见说火符连夜发，蛄蝼无地穴黄沙。杖藜不复渡星桥，一室如冰倍泬寥。有酒有诗思老友，无灯无月渡元宵。"}