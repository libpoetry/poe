{"id":"640701","title":"送胡琪之富阳","dynasty":"明","author":"童冀","text":"花溪水，下双溪，遥遥百里西南驰。北折兰皋复东骛，却绕金华山下路。金华山色年年青，年去年来相送迎。我家金华山色里，与子共欢双溪水。去年送子作贤良，握手一笑溪水傍。今年我亦金陵去，邂逅钱塘复相遇。钱塘江上三日留，送子又登江上舟。富春南望未百里，江流犹是双溪水。我今暂别行当还，扁舟还过富春山。好买江鱼酿江酒，同向春风开笑口。百年欢乐能几何，一年春色成蹉跎。明年子亦作归计，衡门待子重相过。"}