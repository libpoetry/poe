{"id":"722083","title":"答张桐君见题三闾书院之作","dynasty":"明末清初","author":"屈大均","text":"桐君何事别桐庐，来问罗浮桂父居。岂有仙人还好剑，繇来高士不知书。青樽但使秋常满，白发从教日已疏。身是湘累憔悴种，忍将词赋送居诸。珠江水似洞庭波，屈氏江边亦有沱。楚国王孙三户少，骚人弟子二京多。微词易托惟香草，白首难要是翠蛾。知命不嫌归汉晚，同君饮酒莫蹉跎。"}