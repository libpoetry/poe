{"id":"427273","title":"霜花腴","dynasty":"近现代","author":"黄侃","text":"客愁岁晚，悔漫游，萧条总为儒冠。华屋瞻乌，空林巢燕，风尘寄迹应难。旅怀自宽，吊旧时词客风前。叹金阊改尽繁花，南桥西馆总荒寒。秋色尚余杨柳，换斜阳几度，梦冷枯蝉。舟壑潜移，山丘零落，伤心付与吟笺。坠枫夜船，料月痕依旧娟娟。等他时赁舍皋桥，雅词还再看。"}