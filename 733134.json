{"id":"733134","title":"宜都阻雨入夜始霁自荆门虎牙山而上群峰络绎险怪万状蜀江之奇自此始","dynasty":"清","author":"宋琬","text":"舣舟背山郭，寒雨方凄凄。爱此澄江水，色映青玻璃。北岸殊不然，一石五斗泥。同流判清浊，势与泾渭齐。宵分星汉出，捩柁鸣晨鸡。虎牙既雄亘，荆门不可梯。群峰互方圆，参差璧与圭。层巅挂飞梁，千仞垂虹蜺。石子何磊磊，往往绝径蹊。榜人半赤脚，重茧如马蹄。小子但果腹，歌啸忘酸嘶。嗟余怀寸禄，远适瞿唐西。巫山渺安极，巘崿方端倪。晨夕展游眺，童稚相提携。快哉篷窗内，偃息成幽栖。"}