{"id":"747437","title":"刘宽夫侍御藏沈启南画像绝类伯言戏简","dynasty":"清","author":"邵懿辰","text":"侍御传观石田象，酷类先生貌清夐。石田翁生宣德世，历见七朝迄宏正。是时明祚日方中，年登人和无疠病。时平光岳倍钟英，治久百物能永命。覃精缋事老不厌，八十丹青笔犹劲。前承清秘后停云，文彩苏台远辉映。图书沾被僮奴慧，亭馆骈罗水竹净。于今青史位逸民，流传须眉堪起敬。先生行义我能道，累叶高门袭华晟。起家科目解白衣，郎署虽卑奉朝请。栖迟京洛避黄尘，独把残书伴孤檠。僻巷闲庭寂如水，坏墙丑石殊非靓。但用文章自怡说，绪续方姚昔未竟。声名虽阒有千秋，密友深谭推主盟。踪迹于翁两不谋，意独老寿相颉竞。今过六十后方长，生平亦际乾隆盛。先生一笑子不知，吾与此翁真季孟。人面相同心定异，散旷各抱丘园性。翁蹈丘园我依隐，何当归休理吴榜。前身傥竟石田翁，三百年来换名姓。会从侍御更乞取，扫壁高张愈窥镜。"}