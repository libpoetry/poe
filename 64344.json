{"id":"64344","title":"梧桐仕女图为钱孟实题","dynasty":"明代","author":"邹亮","text":"兰膏腻滑金钗溜，绣带斜分軃香袖。锁窗睡起思娇慵，练裙六幅湘波皱。月转虚檐风满林，碧云迢递银河深。香尘不到袜罗冷，下阶踏碎梧桐阴。梧桐老去孙枝长，枝上凤凰栖两两。凭谁巧斫琴瑟成，谐奏宫商协幽响。萧郎不归春意阑，梦绕梨云花作团。银塘露冷芙蓉老，锦鸳怨入秋风寒。楚云湘水鳞鸿杳，两点春山愁不扫。低徊顾影悄无言，明朝只恐朱颜老。"}