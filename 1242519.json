{"id":"1242519","title":"天茁亭，为柳膺赋","dynasty":"元末明初","author":"张昱","text":"侯门臭酒肉，穷居厌藜藿。赋分各有定，天胡为厚薄？荒园灌数亩，亦足代耕穫。折葵助鼎俎，剪韭供春酌。虽非八珍馔，其味良不恶。三牲安可常，一瓢易为乐。古之志道者，粝食甘淡泊。造物茁此徒，于世宁妄作？贤哉宋宇叹，美矣樊迟学。勿嫌食肉鄙，儒家贵俭约。"}