{"id":"835260","title":"拜星月慢","dynasty":"清末民国初","author":"沈曾植","text":"弓月犹弯，罗衣未卷，缥缈金茎零露。灵琐仙踪，罨洗车凉雨。针楼眼，络角秋河一线垂户。槎客归来休妒。冰簟银床，看星桥停杼。碧玲珑，候转霓裳步。散秋花鹊喜灵无误。年年长定心期，者悲离欢聚。人閒恨，泪渍青陵土。支机石，灰劫池非故。翻赚他，檐角蜘蛛，几网虫愁诉。"}