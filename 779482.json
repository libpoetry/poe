{"id":"779482","title":"愁春未醒 梦题雕阑细草图，醒记其末二句，足成此阕","dynasty":"清","author":"顾太清","text":"雕阑细草，碧户红窗交荫。正轻暖轻寒时候，帘幕沈沈。淡荡微烟，一天云影护芳林。几番风信，十分雨意，酿出花心。恍惚旧游，依稀重到，曲径斜临。最堪笑、披图觅句，谁索闲吟。梦乍回时，慢思量处杳难寻。谁家池馆，深深庭院，都是春阴。"}