{"id":"739523","title":"题古中盘五松图","dynasty":"清","author":"蔡新","text":"昔闻毕宏韦偃画古松，振笔长风浩呼哅。如何此卷仅矮幅，而多夭矫腾踔之蟠龙。鳞爪攫拿势莫至，涛声在耳云荡胸。倬哉万松老居士，笔端具有造化工。此图何处得画本，传自古云盘谷之中峰。侍从宸游多燕暇，相对胜友此扶筇。濡毫拂素标异状，貌得盘山古干真形容。最怜后彫质，沐日浴月几春冬。太平之世岂独民仁寿，草木亦含雨露浓。君不见，泰山上有五大夫，风烟剥落摧秦封。如此苍髯礌磈突兀自千古，得非福地神秀钟。松兮松兮，安得布袜青鞋盘桓于尔侧，彷佛乎桂殳木客之高踪。"}