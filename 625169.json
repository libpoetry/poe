{"id":"625169","title":"赠张平符督学晋三楚观察使","dynasty":"明","author":"梁朝钟","text":"附罗砥南极，高可近青天。牂牁万里流，疾走汇百川。昔有宋南和，芳业芬花田。夫子踵前武，文藻春华鲜。敦行自皇古，丰肌蓬瀛仙。湛识罔不达，汤汤浚审渊。经术焫六虚，治法绝党偏。减登如可还，繄曰能比肩。文章信含誉，紫府分衡铨。海澨?鲻品，获游清泠泉。沐浴此萧艾，遂欲口兰荃。感恩与知己，逖哉三生缘。搴衣秋江浒，临岐剧潸然。"}