{"id":"721311","title":"除夕咏橄榄同王紫诠使君梁药亭屈翁山吴山带季伟公作四首","dynasty":"明末清初","author":"陈恭尹","text":"嘉果防中酒，华筵列几枚。色迎青帝近，甘自隔年回。弱蒂因盐落，微香夺茗开。深宵人不远，相劝尽馀杯。正有文园渴，生津尔所优。添将牙后慧，藏作掌中钩。苍玉春王佩，丁香汉署求。明朝期献岁，一一记更筹。果中推异品，地远乃名夷。岁岁无为赏，青青欲赠谁。车箱归北客，花实又南枝。消尽人间毒，渔翁只自知。事后思忠谠，嘉名比直臣。病从苦口利，寒到尽头春。作弹驱群疠，堆盘杂五辛。谏书稀圣世，笑尔美芹人。"}