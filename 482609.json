{"id":"482609","title":"送黄玄之京","dynasty":"明","author":"林鸿","text":"予也夙颖悟，十五知论文。结交皆老苍，稚爪攀修鳞。冥心三十年，寻源颇知津。探玄始有得，服膺如获珍。誓将觉后生，庶以酬先民。干禄镛水庠，岁星七周循。青衿二十徒，达者唯黄闻。三十为礼官，制作多述因。前年乞骸归，甘作隐逸伦。业穷道岂迁，操危气愈伸。持此欲有授，二玄乃其人。时登乌石山，眺远沧海滨。逸兴发猿啸，閒情投鸟群。既与簪绂疏，颇同缁锡邻。朝游必竟夕，夜吟常达晨。放旷宇宙间，外视埃壒身。匏斟日动爵，剑舞风披巾。醉来各鸱张，挥洒如有神。坐或藉青草，倦应眠白云。大运迭盈虚，人事常参辰。讵知同心者，胡为遽离分。于时维孟冬，膏车戒征轮。借问子何之，囊书上成均。执手念门友，登堂辞老亲。驱马西郭门，祖帐螺江漘。朔风捲行旆，木脱波粼粼。请为壮士吟，庶以摅中勤。丈夫志四海，况乃观国宾。惜别语刺刺，无乃儿女仁。壮怀何以赠，临歧解青蘋。"}