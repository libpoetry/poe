{"id":"1126556","title":"昭潭十爱","dynasty":"宋","author":"梅挚","text":"我爱昭州水，湘漓共一源。本无泥滓污，去有棹歌喧。沃野藤溪道，浮琛玉海门。有时新雨涨，多半是君恩。我爱昭州士，平居富塾庠。兴贤遵汉诏，论秀美周乡。艺苑蒲开牒，书堂缥结囊。蟾宫前后进，一一手间香。我爱昭州观，裁基压大溪。一楼云驻隐，双表鹤归迷。金剜先朝语，鸾惊旧史题。皇恩新雨露，祈福为烝黎。我爱昭州寺，东西占景开。门临九峰列，僧自五天来。讲次花飘席，斋馀鸟下台。万民共行乐，终宴首慵回。我爱昭州路，优游不险崎。九疑通舜野，八桂绕秦祠。亭堠相望处，渔樵有让时。政无牙虎斗，莫信义山诗。我爱昭州角，呜呼古郡衙。万愁萦桂水，一曲阻梅花。调古湘云叶，声乾岭月斜。今愁并古恨，吹起落谁家。我爱昭州月，闲宵入绮楼。凉生荔浦树，冷熨桂江秋。朱户千家启，浮云万里收。谁誇魏公子，飞上邺门游。我爱昭州乐，供官不在多。薰风齐乐圣，淑气且宣和。谒庙知神格，铺筵喜客过。声边无一事，对酒漫高歌。我爱昭州酒，千家不禁烧。醥醪一爵举，瘴雾四时消。红叶和云踏，青帘傍水招。化浓民自醉，鼓腹日歌尧。我爱昭州果，西东此擅珍。荔枝登宴美，桂子荐盘新。映树珠含影，承牙玉溜津。二年游宦乐，满腹岭南春。"}