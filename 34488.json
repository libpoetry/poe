{"id":"34488","title":"将归钟陵留赠南海李尚书","dynasty":"唐代","author":"陈陶","text":"楚国有田舍，炎州长梦归。怀恩似秋燕，屡绕玉堂飞。越酒岂不甘，海鱼宁无肥。山裘醉歌舞，事与初心违。晔晔文昌公，英灵世间稀。长江浩无际，龙蜃皆归依。贱子感一言，草茅发光辉。从来鸡凫质，得假凤凰威。常欲讨玄珠，青云报巍巍。龙门竟多故，双泪别旍旗。"}