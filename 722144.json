{"id":"722144","title":"过马佐领克起粤秀山房赋赠","dynasty":"明末清初","author":"屈大均","text":"一峰飞向穗城头，下有书堂傍药洲。骠骑不曾耽蹋鞠，征南祗爱注春秋。朝台古木穿云上，越井寒泉抱石流。多种芭蕉无暑入，相将壶矢绿阴留。玉山南枕草堂偏，门出呼銮古道边。九眼泉华朝吐雪，五层楼影暮含烟。芙蓉秋到惟知醉，杨柳春来只解眠。笑道将军诗总好，辞场战胜势无前。"}