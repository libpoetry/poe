{"id":"974648","title":"谨次功成短项翁佳篇之韵","dynasty":"宋","author":"钟孝国","text":"君不见中山毛颖生，纂录百氏编群经。又不见革华祖都尉，殿上承恩举足耳。二物名誉由韩公，无乃衮褒俱中理。君家酒罂依图书，短项独喜觞吾儒。我加翁名乃率尔，诸公过听欢有馀。翁名称意仰来前，再拜不愿封酒泉。倾怀解贾吟笔勇，注想只愁客杯乾。主人冥心通与穷，从渠自引琉璃钟。醉中琢句千古废，醒后逢人四海空。林间日日吹春风，孛窣愿卜重相逢。长江小艇新雨后，一杯相属会稽翁。"}