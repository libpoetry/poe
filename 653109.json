{"id":"653109","title":"题盛子昭画","dynasty":"明","author":"谢晋","text":"衡门静掩春阴里，满地湿云飞不起。柳絮飘残淡荡风，桃花开过清明雨。屋前屋后是涯山，半拥青螺半翠鬟。最峻一峰高突起，直疑飞上层霄间。湖波潋滟通平远，林木参差带长坂。风汀渔笛弄凄清，烟寺僧钟促昏晚。我本林泉萧散人，年来衣染玉京尘。今朝见画思田里，目断江南烟雨春。"}