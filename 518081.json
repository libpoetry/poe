{"id":"518081","title":"访邹公寨","dynasty":"明","author":"唐文凤","text":"险隘郎团里，迢递大坑山。可怜兴王地，不在深谷间。平生文丞相，报君寸心丹。同行邹奉御，总戎石为关。祃旗召义勇，朔风吹雪寒。天心厌渎乱，国步遭艰难。元兵威破竹，列郡无一完。居然就执缚，北上何当还。日月虽云远，天地应更宽。安能著此愤，血泪不可乾。汗青忠臣传，千载永弗刊。我来访遗迹，故垒云漫漫。"}