{"id":"727385","title":"绍古辞七首","dynasty":"南北朝","author":"鲍照","text":"橘生湘水侧，菲陋人莫传。逢君金华宴，得在玉几前。三川穷名利，京洛富妖妍。恩荣难久恃，隆宠易衰偏。观席妾凄怆，睹翰君泫然。徒抱忠孝志，犹为葑菲迁。昔与君别时，蚕妾初献丝。何言年月驶，寒衣已捣治。绦绣多废乱，篇帛久尘缁。离心壮为剧，飞念如悬旗。石席我不爽，德音君勿欺。瑟瑟凉海风，竦竦寒山木。纷纷羁思盈，慊慊夜弦促。访言山海路，千里歌别鹤。弦绝空咨嗟，形音谁赏录。辛苦异人状，美貌改如玉。徒畜巧言鸟，不解心款曲。孤鸿散江屿，连翩遵渚飞。含嘶衡桂浦，驰顾河朔畿。攒攒劲秋木，昭昭净冬晖。窗前涤欢爵，帐里缝舞衣。芳岁犹自可，日夜望君归。凭楹玩夜月，迥眺出谷云。还山路已远，往海不有群。徘徊清淮汭，顾慕广江濆。物情乖喜歇，守操古难闻。三越丰少姿，容态倾动君。开黛睹容颜，临镜访遥途。君子事河源，弥祀阙还书。春风扫地起，飞尘生绮疏。文袿为谁设，罗帐空卷舒。不怨身孤寂，但念星隐隅。暖岁节物早，万萌迎春达。春风夜㛹娟，春雾朝晻霭。软兰叶可采，柔桑条易捋。怨咽对风景，闷瞀守闺闼。天传愁民命，含生但契阔。忧来无行伍，历乱如覃葛。"}