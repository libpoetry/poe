{"id":"373709","title":"念奴娇·古来消夏","dynasty":"清代","author":"蒋士铨","text":"古来消夏，有玉箫、金管木兰之枻。柳屿花汀，随处有、只有闲人难得。曲院三秋，鉴湖五月，越女无双白。婀娜碧玉，不妨添写身侧。君有鸥鹭奇姿，神仙逸气，新注金门籍。那得科头，箕踞坐、不向瀛洲太液。粉暑含香，黄扉直夜，同是东华客。何年买棹，弟兄花里浮拍。"}