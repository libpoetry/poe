{"id":"1224535","title":"文子方寓直翰林数日即以使往云南典选诗用识别","dynasty":"元","author":"柳贯","text":"圣人御世具，黜陟用明幽。恒持万里见，若与一室谋。滇池徼西南，疆理亦中州。皇明所照烛，犷强悉恬柔。缅怀国利器，爵禄乃戈矛。稍乖铨鉴宗，将贻茧丝忧。况提天官书，往即外府筹。考择命词臣，得无慎其由。翰林文夫子，见谓能言流。受词别知友，大斗釂不酬。襆被辞夜直，出门戒晨驺。选林古所难，此事若冥搜。岂无甲乙簿，珠砾同一收。施施处士议，劳劳城者讴。太史制褒贬，在子用春秋。将令周道正，皇恤楚人咻。循吏果再见，斯民庶其瘳。得结数十辈，参错置边陬。上以昭王度，下以振儒猷。吾徒分阸远，被服在林丘。"}