{"id":"861711","title":"脚婆","dynasty":"宋","author":"王炎","text":"竹奴夏日凉，脚婆冬夜燠。二物不同时，皆堪伴幽独。自吾失伉俪，一纪谁与宿。年高气血衰，日短天地肃。鱼眼夜不瞑，鸡肤冻生粟。伏枕屡展转，挟纩但拳曲。脚婆当此时，贵重如金玉。爨釜蟹眼生，汲之满皤腹。暖气所熏蒸，羸躯任伸缩。粉黛工取怜，自可荐衾褥。岂不辟冱寒，而能动情欲。不如此瓠壶，但可暖吾足。貌丑不妩媚，坐稳无颠覆。妄想何从生，黎明睡犹熟。"}