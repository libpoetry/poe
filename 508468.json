{"id":"508468","title":"清心轩为徐彦澄赋","dynasty":"明","author":"倪谦","text":"至人本无欲，贤者能寡之。天真洞轩豁，灵台果何疵。彼哉夸毗子，汨汨务外驰。玄珠浊水昏，宝鉴凝尘缁。畴能濯与拭，粲然发光辉。南州孺子孙，克已恒自持。冀令方寸间，清如湛涟漪。心清万理明，酬应靡不宜。宁知众欲攻，伺隙抵我巇。勉焉慎毋间，素魄当空垂。"}