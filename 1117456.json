{"id":"1117456","title":"和君实端明洛阳看花","dynasty":"宋","author":"邵雍","text":"洛阳最得中和气，一草一木皆入看。饮水也须无限乐，况能时复举杯盘。洛阳花木誇天下，吾辈游胜庶士游。重念东君分付意，忍于佳处不迟留。洛阳交友皆奇杰，递赏名园只似家。却笑孟郊穷不惯，一日看尽长安花。南园一色栽桃李，春到且图花早开。多谢主人情意厚，天津客不等闲来。"}