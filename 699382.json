{"id":"699382","title":"苦雨吟和曾退如","dynasty":"明","author":"袁宏道","text":"陵雨无朝夕，呻吟益病妻。床头新墁落，灶下老㜎啼。一室坳堂芥，千家乱水畦。侍儿持茗语，满褶裤花泥。旧势将排砌，新痕又没花。街头眠野鹜，窗上语池蛙。古佛龛生菌，娇儿面有沙。东斋无额字，便可唤浮槎。似道雷焚火，又闻水决墙。哭声来远巷，昏火照方床。小屋苇帘破，邻家苍术香。儿童浪惊喜，檐底有微光。莫是天家乐，轻闻下土哀。九州吹立水，万部役雕雷。地远声难彻，阍高唤不回。巢居与穴处，曾见有唐来。"}