{"id":"677035","title":"三月十三夜同陆大无界待月虎丘得殿字","dynasty":"明","author":"李流芳","text":"清游及佳辰，载酒出芳甸。日落风气高，晴郊绿初遍。入寺踏清阴，登高揽葱茜。须臾剑壑暝，素月流绀殿。林影散积雪，石光摇匹练。鼓罢扬清歌，人开出素面。此时人境空，喧寂同一善。低回洵可乐，去留亦无恋。吾侪区中人，踪迹辘轳转。今日与明日，时乎会有变。空怀买山期，坐受尘网罥。百年春几逢，一春月几见。春月此丘中，契阔共谈宴。我唱子可和，涤子端溪研。"}