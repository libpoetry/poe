{"id":"851664","title":"移司即事","dynasty":"宋","author":"文天祥","text":"燕山积雨泥塞道，大屋攲倾小成倒。赭衣棘下无颜色，仓卒移司避流潦。行行桎梏如贯鱼，怜我龙钟迟明早。我来二十有一月，若书下下几一考。梦回恍忆入新衙，不知传舍何时了。寄书痴儿了家事，九牛一毛亦云小。天门皇皇虎豹立，下土孤臣泣云表。莫令赤子尽为鱼，早愿当空日杲杲。"}