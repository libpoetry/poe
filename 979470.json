{"id":"979470","title":"豆叶黄","dynasty":"宋","author":"晁补之","text":"蒹葭苍，豆叶黄。南村不见冈，北村十顷彊。东家车满箱，西家未上场。豆叶黄，野离离。鼠窟之，兔入畦。豕母从豚儿，豕啼豚咿咿，衔角复衔萁。豆叶黄，谷又熟。翁媪衰，餔糜粥。豆叶黄，叶黄不独豆。白黍堪作酒，瓠大枣红皱。豆叶黄，穰穰何膴膴。腰镰独健妇，大男往何许。官家教弓刀，要汝杀贼去。"}