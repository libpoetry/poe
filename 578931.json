{"id":"578931","title":"崖州冯咏训导孝恭堂","dynasty":"明","author":"王佐（汝学","text":"萱草晚色净，荆树含春荣。美人朝暮间，怡怡自适情。美人者谁子，冯氏有母兄。母老八十馀，鹤发酡颜赪。兄年虽未衰，华发见星星。向我诉衷曲，启口悲欢并。父早弃禄养，母悲风木声。母在不为孤，禄薄心亦平。有弟四五人，溘先兄凋零。向来鸿雁群，今唯双影征。念此摧肝肠，胡不竭我诚。上堂奉甘旨，洞属如捧盈。母喜心则乐，母忧心则惊。拊育询饥寒，常恐兄不宁。少壮能几时，安得常相仍。君子重菽水，诗人吟鹡鸰。寤寐思古人，心切力不胜。所以构此堂，而以孝恭名。我闻美人言，双泪下沾膺。手持孝恭卷，如获双瑶琼。"}