{"id":"967587","title":"探春慢 其一 立春","dynasty":"宋","author":"赵以夫","text":"南国收寒，东郊放暖，条风初回台榭。小燕横钗，闹蛾低鬓，根底吴娃妖冶。纤手传生菜，向人道、新春来也。莫须沈醉樽前，这些风景无价。长记年年此日，迎著个牛儿，彩鞭羞打。飐飐金幡，星星华发，得似家山闲暇。都把心期事，待问讯、柳边花下。箫鼓声中，温存小楼深夜。"}