{"id":"1246186","title":"徐资深华山图","dynasty":"元末明初","author":"刘基","text":"华岳插天七千丈，丹崖翠壁开仙掌。壁间擘出黄河流，大禹以之分九州。河流衮衮赴溟涨，华岳拔出天河上。云宫雾窟疑本无，石室金台俨相向。玉泉高通玉井津，中有莲实如车轮。世人肉食未羽化，可望不得聊相亲。高堂晚晴图画展，眼明一见心自远。世间尘土今纷纷，吾当拂衣卧山云。"}