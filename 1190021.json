{"id":"1190021","title":"觱篥歌","dynasty":"唐","author":"温庭筠","text":"蜡烟如纛新蟾满，门外平沙草芽短。黑头丞相九天归，夜听飞琼吹朔管。情远气调兰蕙薰，天香瑞彩含絪缊。皓然纤指都揭血，日暖碧霄无片云。含商咀徵双幽咽，软縠疏罗共萧屑。不尽长圆叠翠愁，柳风吹破澄潭月。鸣梭淅沥金丝蕊，恨语殷勤陇头水。汉将营前万里沙，更深一一霜鸿起。十二楼前花正繁，交枝簇蒂连壁门。景阳宫女正愁绝，莫使此声催断魂。"}