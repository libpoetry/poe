{"id":"721747","title":"赋得山大丹花为大司马留村吴公寿","dynasty":"明末清初","author":"屈大均","text":"不识珊瑚树，多疑是赭桐。纯丹因向日，最劲为含风。烽火柏千干，芙蓉砂一丛。炎方惟有此，可以寿吾公。珊瑚亦作花，朵朵越王家。太赤才三岁，微黄即九霞。长开无大小，不谢最纷葩。绝似公难老，精含海日华。谁将铁如意，击碎女珊瑚。散作山丹树，千葩共一趺。如盘皆赤玉，有火是阳珠。公惠嘉名好，千秋照海隅。"}