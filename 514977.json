{"id":"514977","title":"题老子出关图","dynasty":"明","author":"程敏政","text":"函谷关高高入云，东来紫气何缤纷。关头或有异人过，令尹一日先知闻。青牛驾车出林莽，翠葆拂晓扬清芬。至人中坐雪垂领，神气内守颜如醺。当时令尹亦奇士，衣冠奉候青山垠。车前再拜复长跪，局缩似礼云中君。至人自是真天人，悯此浊世飞埃氛。出关定隐不复现，草衣木食甘随群。天书云篆倘有作，坐遣道德为耕耘。停车挥扇相告语，为尔启钥开玄文。致柔专气五千字，划然天地如初分。乃知至人与众异，下视诸子皆虻蚊。至人昔作柱下史，披诵亦自劳精勤。三坟五典久在目，霞裾尚尔留香芸。尼父圣人敬问礼，逮今一一馀坑焚。至人至意人叵测，朱縢绿检空云云。窥图抚景三叹息，春风满屋销垆薰。"}