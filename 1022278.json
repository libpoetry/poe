{"id":"1022278","title":"偶作","dynasty":"宋","author":"释智圆","text":"急急西落日，浩浩东去波。日落波不停，浮生能几何。青云身未上，白发头已多。金印未佩腰，道路成蹉跎。一朝忽得志，顿忘贫贱事。八珍食方丈，华毂驾天驷。民瘼无术医，贪狠有心恣。无何触天网，祸淫谅不爽。馀殃及子孙，岂只身长往。寄语求名士，得志莫如此。不善宜先知，行道慎莫止。仁恕及苍生，忠贞辅天子。好爵终自縻，盛烈垂千祀。西日与东流，任彼催寒暑。须知君子人，身死名不死。"}