{"id":"1124026","title":"自安仁至豫章途中杂兴十九首","dynasty":"宋","author":"赵蕃","text":"野市穿残路接溪，败船糜索两相依。居人欲渡频回首，客子将行屡揽衣。漠漠平芜远际天，青山若个暗霾烟。行人更说桥新断，试遣招呼与借船。极目荒陂十里馀，坏塍依约旧犁锄。问言业薄无牛力，更说州家催积租。几日舟行罢作诗，直缘山水剩含辉。今朝眼界荒凉甚，却遣毫端为解围。快雨悬知亦快晴，解包何惜片时程。须臾雨止晴能好，一道云山泼眼明。小立溪头唤野航，雨馀林木倍森凉。少焉步到临流寺，鹳鹤飞鸣满夕阳。湖南茶寇甫能平，湖北徭人复弄兵。政是耕桑好时节，尔曹何苦自捐生。郡邑贪残固合诛，衅端繇尔复何如。官军可怖无轻敌，直恐微躯不足锄。积潦当涂三尺强，笋舆那得代浮梁。脱靴直厉成孤笑，赤脚踏冰思旧狂。草树葱茏山有衣，稻秧刺水绿生漪。眼中风物方人境，犬吠鸡啼间扊扅。平生食肉吾无相，雨甲烟苗足慰贫。几日山行更无此，况堪拈米恶于尘。提封俱是太平人，尔辈何缘独苦辛。见说穷南有蛮蜑，直疑于此是比邻。参天落落复青青，风过笙竽得细听。睡思莫将茶料理，只须卧此片时醒。虬龙夭矫已分形，想象灵根长茯苓。安得一椽风雨庇，要思服食制颓龄。已是酴醾堕玉尘，尚馀芍药殿残春。山行寂寞那逢此，喜向僧房见斩新。晓雨犹偷客枕安，重烦啼鸟报艰难。整车欲去还休歇，云合忘踪山四攒。林雨凄凄林鸟啼，水田漠漠水禽飞。人间何处有此境，只欠冰纨相发挥。时雨催农不厌多，客行无奈路长何。怨咨何与天公事，慷慨聊为劳者歌。农事催人未遽央，种秧未了插秧忙。田家作苦吾常逸，所愧饥寒趋路旁。"}