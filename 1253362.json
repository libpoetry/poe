{"id":"1253362","title":"寄苏明远","dynasty":"元末明初","author":"蓝仁","text":"写得冰绡带晚霞，归来卷赠一枝斜。摩挲老眼看春色，却讶墙头出杏花。笔下秋光最好看，相思千里寄来难。白头已入庐山社，犹忆东篱月影寒。稚子牵牛似挽车，微风落日笛呜呜。故人久识柴门处，为作蓝原野牧图。钓船移向夕阳边，春水桃花绿满川。一曲渔歌聊自乐，晚风休为世人传。"}