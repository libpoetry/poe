{"id":"808771","title":"卧龙冈访武侯草芦","dynasty":"清","author":"严遂成","text":"水脉起嵩少，蜿蜒西地驰。崖断载奔马，龙头覆压之。武侯本流寓，相地惬所宜。躬耕置理乱，长谢与世辞。其时天下才，魏得什八九。吴亦大有人，抗衡画江守。帝胄无尺土，又无开济手。跃马避险艰，拊髀叹衰朽。轩轩三顾馀，一龙为我有。出处关际会，汉厦扶将倾。世尽昧大义，卓哉赵顺平。后世短将略，据蜀宜敛兵。惟顾付托重，敢忘白帝城。伯仲见伊吕，杜陵实公评。窃比于管乐，谦词惧过情。草芦今安在，凭轼兴不浅。庙势拱荆樊，泉神达汉沔。入夜闻兵声，馨香胪祀典。歌罢神弦曲，风云莽舒卷。"}