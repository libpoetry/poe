{"id":"648726","title":"送萧仲南归吴江","dynasty":"明","author":"杨士奇","text":"蚤登西掖垣，累陟仪曹署。祗命事四朝，年华未衰暮。任贤属方隆，引疾遄南去。自惟止足分，非惮淹留故。于时八月末，翩翩戒行路。丹林乱曙霞，黄华浥秋露。踰淮绝大江，前望东吴树。慰情接亲交，致恭展丘墓。具区涵洲溆，修梁亘津渡。散策恣逍遥，扬舲从逸豫。却思京华日，岂复简书虑。相好三十载，履行悉平素。云胡当乖分，欲挽不可住。矫首云飞鸿，聊写予所慕。"}