{"id":"1063881","title":"和茶陵梦觉索烛见怀","dynasty":"宋","author":"释德洪","text":"闻弦能赏音，公独知雅曲。易亲复难忘，终期老林麓。公如追风骥，未见所归宿。嗟余老摧颓，翩如啄苔鹄。遥知双泉上，颇亦莳松菊。何时闻夜舂，并斋著茅屋。慧观友李源，高风当补续。便觉雒秀间，杖履笑追逐。今非茶陵梦，犹欲更秉烛。爱公押难韵，敏若方破竹。"}