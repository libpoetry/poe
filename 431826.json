{"id":"431826","title":"挽钱祖耄姑丈二首","dynasty":"近现代","author":"孙保圻","text":"兵戈送老梦琼瑰，万恨无端掩夜台。别有闲情忘仕宦，稍传高致在俳诙。时衰史亦尊游侠，道广门尤集异才。回望乡关余一恸，灵光突兀竟先摧。少日从姑分最亲，履綦泯绝隔音尘。神方未验陶宏景，占貌空怀杜子春。悲恋龙髯心上事，崚嶒犀角眼中人。年来旧德多凋丧，愧剩飘零不肖身。"}