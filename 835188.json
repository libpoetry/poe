{"id":"835188","title":"百字令 为孝耕题松筠读书图","dynasty":"清末民国初","author":"冒广生","text":"西山晴翠，尚依然无恙，似从前否。肠断承平天宝日，蓦地渔阳鼙鼓。北极朝廷，东来风雨，醉也天何苦。雕阑玉砌，一时灰烬楼橹。何况老屋三间，路人谁恤，词客英灵聚。剩得龙眠图画在，依约暮云春树。丹凤城南，铜铺石井，是我经行处。如今寂寞，野棠开落无数。"}