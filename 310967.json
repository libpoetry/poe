{"id":"310967","title":"百字令·谒骆文忠公祠","dynasty":"现代","author":"邓潜","text":"宗臣遗像，向子龙塘畔，菊泉亲酌。万柄莲花风过处，香满芙蓉城郭。计妙攻心，爻占折首，谈笑青油幕。飞来同谶，马头真个生角。天下有几雄才，中兴运启，各个云閒鹤。怪事金田人俎豆，祠宇湘乡零落。功亚麟图，劫经龙汉，世论今非昨。蜀中遗事，合将年谱添作。"}