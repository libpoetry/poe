{"id":"814195","title":"和惠山三唐人诗三首","dynasty":"清","author":"陈遵","text":"谁留万古眼，常对山苍苍。泰伯来勾吴，蛮荒讵有堂。堂开复堂圯，山鸟鸣且翔。千秋陆羽声，一鉴漪澜光。泉边亦何有，苔藓树石香。痛饮欲成醉，世事都相忘。亭榭非古物，山水暂娱人。新者日以故，故者日以新。我心胡不然，天澹波粼粼。欲将亭上泉，涤彼城中尘。此意出云表，振步凌秋旻。谁当从我游，敢谓必有邻。百感从中来，孤吟动林樾。霭霭山中晖，归鸟飞不绝。琳宫殊壮观，千年几兴灭。一瓢西神泉，常贮南朝月。郁郁涧松寒，霏霏野芳发。叹彼泉下人，匆匆返游辙。"}