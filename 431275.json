{"id":"431275","title":"题小青墓和倚翠楼主人韵三首","dynasty":"近现代","author":"马汤楹","text":"美人几见五湖舟，小杜诗篇笑打油。尘世本来空即色，欢场谁信酒浇愁。湖山风雨今何世，儿女英雄各一流。连日春阴浓似墨，远山凝黛锁眉头。红心草长认情苗，鹃血啼残怨未销。一样花枝千样命，三分颦态十分娇。韶华已冷空闺月，谣诼偏兴孽海潮。落尽棠梨人不见，孤山惟有鹤刊招。当年香径印鞋弓，环佩魂归恋此中。缘法已穷呼我佛，画图难写付良工。死谁凭吊邻梅鹤，生慕诗章赋草虫。萧瑟白杨风战处，犹疑狮吼惹河东。"}