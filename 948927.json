{"id":"948927","title":"送王龟龄赴越州宗丞","dynasty":"宋","author":"周必大","text":"册府号冀北，一时聚奇材。嗟我虽末至，尚及相追陪。胡子真老骥，元章盖龙媒。尔来厌名缰，蹙踏游九垓。王子乃汗血，疑是西极徕。忠精贯日月，声名震陪儓。君王市骏骨，得此七尺騋。秣以天山禾，贮之黄金台。玉勒绣罗鞍，映带文锦鞯。谓言开道路，亦复薄蓬莱。乞归丞相府，连月书百回。东郊台公姓，笑渡涛江雷。奉身信美矣，体国安在哉。帝家十二闲，何尝列驽骀。迟子复立仗，来归勿徘徊。"}