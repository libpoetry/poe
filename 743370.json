{"id":"743370","title":"岳祠","dynasty":"清","author":"成书","text":"潼津直上车隆隆，绿杨夹道驰青骢。太华可望不可到，小憩暂谒金天宫。尊严庙貌象丹阙，人力不逮疑神工。入门一径翳天日，列植汉柏兼秦松。升阶俯首拜深殿，心魂谡谡钦声容。巍峨白帝据黻座，神威肃穆尊弥恭。众真立侍各执事，大冠长剑威仪同。十王列庑聚群鬼，或置鼎镬加磨舂。穷奸变怪状千万，森罗果报惊愚蒙。转屏环柱出殿后，横廊直亘趋深重。红装十队肄舞乐，修眉秀颊争昌丰。洞房阴阴窗牖静，画帘高卷香罗红。衣桁盥洗纷位置，儿襦女舄筐篚充。衾枕粲灿焕云锦，冰绡作帐轻烟笼。帝妃端坐燕笑语，意态真有齐眉风。庙令老人事神久，房帏曲折无不通。手持管钥导我入，误惊闺闼心忡忡。我闻华岳作西镇，兴云降雨参天功。惟神正直司肃杀，秩宗典礼方三公。真宰冥漠太虚朕，岂有家室相和雍。嫁女夺妇事叠见，荒唐诬蔑真齐东。愚民无知好蛊媚，遂以猥亵明尊崇。神之所依宁在此，谁为户喻开盲聋。茶余扶倦上高阁，俯仰百态舒心胸。须臾云散日卓午，晴空划出三芙蓉。"}