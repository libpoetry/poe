{"id":"813531","title":"虞美人八首","dynasty":"清","author":"李慈铭","text":"黄梅一例纤纤雨，分外添凄楚。泥衾絮煞一灯娇，不信人间还有、可怜宵。更儿挨尽人谁共，拼得都无梦。雨声断续枕边听，依约红蔷帘底、打棋声。今年恁地人憔悴，病里春如醉。午阴孤馆梦回时，疏幔茶烟刚衬、雨丝丝。添衣量药无人顾，花底恁谁诉。客中燕子自无情，那解替人怜惜、到飘零。炉烟绕尽缠绵字，正日书难至。斜阳莫去倚层楼，知道小屏山外、几重愁。湘帘那有巫云影，有亦无踪迹。箫声吹出晚凉天，无奈一钩新月、又帘前。秋千尽日欹芳树，春好谁珍护。惊寒鹦鹉却怜花，报道杏花多处、要帘遮。弹棋斗草人都倦，亲把茶团碾。翠铛煎倚碧窗纱，又看茶烟漾作、几重花。扁舟行尽山阴道，曲曲青山抱。几重云树几村庄，但见汀洲无数、入斜阳。松杉遮断来时路，舟载浓阴渡。湖山晴绿满年年，知否落花芳草、怨江南。连宵梦是谁呼至。颠倒成愁字。觉来欹枕尚惺忪，恰是燕儿说与、梦重重。瞢腾过了清明未。总觉春无味。故园花事又阑珊，不信人生消得、几回看。冰窗敲雨心先碎，莫怨芭蕉脆。孤衾短烛尽温存，知道天涯几个、惯黄昏。金凫烟重缠愁住，影事将人絮。风声终夜在高楼，做得一番儿梦、一番秋。花头月堕凉烟白，断梦轻于蝶。一分秋恰上心头，刚是半分儿病、半分愁。早风窣地窥帘隙，帘内桃笙滑。芭蕉贪做一窗阴，次第看他叶叶、起秋声。"}