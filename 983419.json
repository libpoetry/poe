{"id":"983419","title":"赠单判官秩满言归","dynasty":"宋","author":"袁甫","text":"达士如弦直，直乃根性天。平易无他事，大道本自然。吁嗟机巧人，屈曲而拘挛。不求心境静，但取世俗妍。我来官柯山，同僚单君贤。赞画得佽助，直道无盘旋。廉介味已熟，恬退性所便。两载且追随，使我无大愆。临行重惜别，赠君可忘言。所愿松柏操，岁寒毋变迁。"}