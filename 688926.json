{"id":"688926","title":"午日珠江杂咏四首","dynasty":"明","author":"何吾驺","text":"箫鼓阗阗洗画阑，煮泉犹拟凿冰餐。炎方谁谓无多雪，一夜江城铁笛寒。疏竹萧蒿一径深，离骚半卷口长吟。乘舟海外多风雨，可有罗江何处寻。倒捲江涛带雨飞，万人精气一人归。龙舟争得行吟者，仿佛云幡又羽旂。今人令节昔人悲，寒食几时又五丝。自是时情重怀古，眼前曾否问鸱夷。"}