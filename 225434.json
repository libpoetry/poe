{"id":"225434","title":"与郭舜钦朝请","dynasty":"宋代","author":"邓肃","text":"成均冷坐穷吞纸，额叩龙墀滨九死。背负琴书偶生还，赖有春风满故里。故里渺居天一隅，因仍蔓草不堪除。多谢先生肯游刃，号令雷霆一扫驱。旧弊忽消新庆长，老稚相携纷击壤。坐使牛蹄一泓中，九万共抟羊角上。只恐朝廷急英雄，割鸡不用烦屠龙。政须太山来压卵，金阙唤回小令公。陋巷嗟余空四壁，饿死平生无枉尺。知音今有昌黎公，玉川得卧三竿日。"}