{"id":"507477","title":"亡友舒州通判张君哀挽诗","dynasty":"明","author":"李昌祺","text":"我昔游禾州，英俊森跌宕。众中昉识君，彼此年盛壮。定交文字间，倾倒已见谅。推能实居先，论齿仍在上。既欣气味同，复喜怀抱旷。温温璞玉姿，浩浩江海量。岂惟邑校雄，允谓士林望。及门师易庵，卒业侍函丈。大哉四圣经，研究彖与象。袖然西江魁，足继宋陈亮。诸生老场屋，颡泚羞倔强。词垣七八年，葭玉得倚傍。编摩互论讨，疑惑共咨访。但期荅君亲，未省谒卿相。佞色从古鄙，直躬岂今尚。始屈倅邦畿，翻能拯民恙。公平村有谣，苦澹宦无况。何期寒窭家，忽被仁惠贶。云胡去郡亟，遂使失保障。一官滞房山，连岁董夫匠。令名诸公推，敏识多士让。政须峻升迁，溘尔遽凋丧。呼天邈不闻，为善匪可仗。缙绅竞悼伤，舆隶亦惆怅。而我忝深知，肝胆两相向。切偲失箴规，磨琢废炉荡。情捐骨肉亲，序缺兄弟行。前修不可作，后进日流荡。哀哉若人亡，士习趍谬妄。纷纷夸毗子，翻覆千万状。譬犹蚁附腥，缭绕沿瓮盎。畴能遏颓波，奚忍鼓其浪。孰知余心悲，孤立谁我相。令仪隔幽明，清梦劳想像。作诗述初终，老泪恣横放。"}