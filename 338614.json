{"id":"338614","title":"貂裘换酒·次韵赠戴介眉","dynasty":"清代","author":"许嗣隆","text":"大地梨园也。遍乾坤、当场傀儡尽蚩蚩者。白眼让君横一世，漫学杜聋萧哑。原不肯、寄人篱下。试看屠沽多富贵，合芒鞋、竹杖任潇洒。杯中物，供陶写。何须耕钓求诸野。待雄才、挥戈磨盾，雕龙倚马。不则文章游戏耳，嬉笑甚于怒骂。待他日、逃名洛社。醉舞狂歌天地老，把催花羯鼓花前打。笑优孟。衣冠假。"}