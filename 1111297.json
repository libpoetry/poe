{"id":"1111297","title":"潘上舍父挽诗","dynasty":"宋","author":"许应龙","text":"狗苟蝇营笑俗情，机心降尽倒风旌。人生六帙不为夭，家累千金能享成。老去月评推吉德，生前天爵谢虚荣。悲风瑟瑟飞丹旐，行道歔欷亦失声。兰玉贤关隽誉飞，词场几见捷音驰。登云将慰椿庭望，陟岵俄惊薤露悲。荣养痛嗟今日隔，嘉封赖有异时追。前冈已卜牛眠地，螭首行镌九尺碑。"}