{"id":"1249861","title":"冬雨叹","dynasty":"元末明初","author":"朱希晦","text":"癸卯冬十月，海陬气候偏。风南忽风北，寒燠非常年。缊袍御还脱，长箑挥不捐。胡为黄落时，花卉纷争妍。虫鸣应蛰户，虹见饮长川。兼旬苦雾密，暝与痴云连。深泥污后土，行潦凌高原。农夫辍耒耜，劳叹心悁悁。二麦不得种，饥坑讵能填。格斗况未息，中原拥戈鋋。天家重租税，疮痏谁能怜？安得倚天剑，一扫开青天。金乌任腾翥，出自扶桑颠。阳光照六合，此屋俱欢然。"}