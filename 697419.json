{"id":"697419","title":"再题大雅堂七首","dynasty":"明","author":"胡应麟","text":"十尺荆榛峡口涛，千年遗搆蜀云高。堂成莫话幽忧事，列座王杨尽彩毫。半壁天南八咏楼，阳春今在瀫溪头。华堂肯借抽毫客，五夜如椽拂斗牛。千树桃花送夕阳，莫愁家住石城傍。从今再睹清商调，绝胜当年白玉堂。灵隐高僧卧佛庐，参军亦傍紫薇居。丹梯莫话卢敖杖，三百篇成奏玉除。清川如玉抱前村，处士当年旧荜门。破屋数间君莫笑，千秋大厦有云孙。珠箔银屏赋浪裁，美人何处问瑶台。郁金堂上双栖燕，妒杀君家少妇才。屈指河山罢酒徒，华阳重见李生无。知交尚有卢鸿在，如意狂敲碎玉壶。"}