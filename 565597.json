{"id":"565597","title":"秋胡行一首","dynasty":"明","author":"黄省曾","text":"我思鹤上游，蓬莱餐桂英。我思鹤上游，蓬莱餐桂英。逍遥银台，大笑不还。嗟尔龙楼子，金阙宁可攀。清心坐听弱水流潺潺。歌以言志，我思鹤上游。卷衣登仙山，对鼓王舌簧。卷衣登仙山，对鼓玉舌簧。遗尔浊世寿，与天并霓旌。缤纷导我游赤城，箫史弄玉凤鸣来迎。歌以言志，卷衣登仙山。愿言学丹砂，令人思郑君。愿言学丹砂，令人思郑君。三虎驼药，玉衣朱绂，不如三山乐。越海乘虚步空，分形变貌入于无穷。歌以言志，愿言学丹砂。岁谢东流川，富贵何时来。岁谢东流川，富贵何时来。谁见发改玄，又复为朱颜。自古至今皆入黄泉，安得刀圭以永寿年。歌以言志，岁谢东流川。"}