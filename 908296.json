{"id":"908296","title":"文约用韵请别作此留之并柬签判李丈","dynasty":"宋","author":"李流谦","text":"平生心知我与君，馀子碌碌耳未闻。相思辄命嵇吕驾，醉饮仍开孟公门。山城牢落情易动，翻然便作思家梦。笑言伏腊未一有，归办黄齑三百瓮。君才何止吞四溟，新诗诵过牙生津。猗那清庙复在眼，此作未许秦火焚。吾家丈人似居易，落笔成章了无讳。相从更作百篇诗，且尽中山千日醉。"}