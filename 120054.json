{"id":"120054","title":"高头市·陂行欲尽山崛起","dynasty":"宋代","author":"陈造","text":"陂行欲尽山崛起，十数人家住山觜。行人不炊市无米，买饼充肠听颐旨。日未薄山收市里，闭户人家呼不起。今春倦憩车曾抳，风物人情不如此。主人睨屋为翁指，方秋此屋犹在水。闾里襁负皆转徙，老夫危不鱼腹死。更向秋田问馀几，使之饥寒责廉耻。不忘资人约诸己，焉得人人颜氏子。向纯厚俗今不美，曾是登山号庚癸。"}