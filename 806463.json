{"id":"806463","title":"贺新郎五十八首 其六","dynasty":"清","author":"蒋士铨","text":"烛灺铜盘矣。挂絺衣、几枝萝薛，晚风吹起。猿笛雁筝声拉杂，一带天河斜指。论甲子、大夫强仕。不信东方编贝稳，笑昌黎、早落期期齿。浑未免、聊复耳。饥驱我亦愁无底。揖诸侯人呼上客，自称狂士。十载黄齑酸到骨，嚼出宫商角徽。丰年少、甘为荡子。大噱仰天天也闷，肯登堂、浪进先生履。沦落感、竟如此。"}