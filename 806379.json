{"id":"806379","title":"齐天乐五十首 其十九","dynasty":"清","author":"端木埰","text":"几年同儤薇垣值，风流快从觞咏。潭水桃华，幽山桂树，那更深情逸性。离怀骤警。况取次东风，一麾先秉。怕是它时，不胜怊怅此情景。多君风义近古，有中台宝笈，招共删订。抉汉分章，承云奏雅，羊鹤还愁不竞。清言快领。趁明月犹圆，碧天澄镜。四印斋中，一尊相共请。"}