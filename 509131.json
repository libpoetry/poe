{"id":"509131","title":"送平江陈总兵","dynasty":"明","author":"韩雍","text":"伟哉伟哉陈将军，少年学武兼学文。养成大才袭封爵，一出便见超同群。登坛小试万人师，克效勤劳守廉介。简在宸衷任愈隆，开府苍梧膺大拜。来临百粤气益充，号令所至皆成功。蛮夷畏威不敢起，始知世有真英雄。迩闻漕运法多弊，况复河乾盘剥费。积债年年无计偿，贫军狼狈空吁气。群情却忆令祖翁，当时开创河运通。将军家法必有得，远期步武收功同。廷臣闻此交章荐，仰荷圣聪专倚眷。才看徵诏下岭南，已动欢声满淮甸。人情望公大有为，公行到日先何施。扫除旧习正在已，讲求良法须从宜。楼船遥遥泛秋水，明月流光照行李。道傍拥送千万人，谁不沾巾重称美。锦衣玉节过南京，旋除宿草拜先茔。茔前有祠泣且告，誓图克肖延家声。君不见萧何关中给馈饷，元功位次先诸将。又不见寇恂河内转运足，丹青画像云台上。丈夫富贵何足言，要使中外慕风望。"}