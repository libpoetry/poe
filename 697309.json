{"id":"697309","title":"睿父丈既有西江之擢复闻台疏挽留将以大观察移节会稽三郡兴文怆别更赋六诗异时一棹溪头绝倒子猷之兴尽也","dynasty":"明","author":"胡应麟","text":"明发双帆大海滨，玺书遥夜出枫宸。关中乍拟徵黄霸，河内重看借寇恂。君子六千初仗钺，生徒四百竞攀轮。犹闻仆射花溪上，竟日茅堂话隐沦。分陕频年召伯棠，千家巍碣颂琳琅。才闻大纛移江右，忽睹高牙驻海傍。月下登楼怀婺女，风前开阁谢滕王。山阴咫尺堪携兴，雪夜能无棹短航。江城秋半促骊歌，醉解鱼肠柰别何。紫翠林峦三洞隔，丹青城阙四明多。仙人绝徼寻方丈，大士高空谒浦陀。漫诧越裳重译至，十年鲸海静烟波。褰帷霞色候朱衣，缥缈稽山入翠微。千骑乍环秦碣转，六龙长抱夏陵飞。公馀卧阁紬玄草，吏散行台忆紫薇。遮莫山阴乘兴访，若耶溪上醉芳菲。皂盖翩褼越海头，当年椽笔照龙楼。琅琊山水词臣醉，天姥云霞赋客游。黄绢色丝时想像，青鞋布袜暂淹留。灵篇禹穴探行遍，何似缃缣诧邺侯。大府征西接上材，参差飞诏出蓬莱。金华石室双仙去，玉洞天台二女来。月色微茫方广寺，日光浮动妙高台。无论掷地兴公价，彩笔纵横钜赋裁。"}