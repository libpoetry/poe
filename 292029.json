{"id":"292029","title":"次韵之作既成，意犹未竟","dynasty":"现代","author":"常国武","text":"喘月吴牛攀极峰，期上巃嵷垒块融。肃客不见五仙翁，人道翁驻三清宫，拜谒无计碧落穷。嗒然今生终平庸，敢云壮志据要冲。翻思此身一秋虫，一切妄念总成空。空谷足音虽跫跫，方寸心微纵悾悾，可奈音讯不可通，杖屐莫非虚陟崇。因叹身世类转蓬，何人洞知予深衷。自谓濡沫渠与侬，蜜口剑腹常忡忡。为脱尘累蹑仙踪，年年匡庐挹青葱。俞侯兹世文章雄，犹记廿年前初逢，一见倾盖声气同。君诗篇篇皆精工，起予悟予于倥侗，每恨漏点滴匆匆。眼前忽来翠峦重，借我清景仗天公。岂表歉仄礼数隆，故假颜色示谦恭。是时共君诗兴浓，精骛八极无西东。一任层云荡其胸，佳句叠出如芳丛。流憩盘桓抚长松，不管暝色渐昏瞢。诗成吟啸破苍穹，五老毕至携罡风。敲冰戛玉一曲终，超以象外得环中，笔补造化天无功。"}