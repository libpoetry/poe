{"id":"233254","title":"妾薄命·佳人命薄今古悲","dynasty":"宋代","author":"刘学箕","text":"佳人命薄今古悲，苦乐在人知者谁。镜莺窥损春黛眉，洞房不出藏绣帷。二十许嫁豪家儿，阿爷已受筐篚仪。心旌暗许良人随，那知中道前议非。父母反覆志愿达，嫁归只得随身衣。金币妆饰无所赍，妇德妇容虽守持。阿姑色厉妯娌嗤，良人轻贱恩意亏。春波似鸳鸯斋，春风不如双燕飞。妾非无声不敢啼，妾非无泪不敢垂。此身自恨生不时，怨仇父母将何为。不知携将六尺帛，黄泉冥行与世辞。父母安用深致思，此身期与良人知。"}