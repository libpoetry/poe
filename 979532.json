{"id":"979532","title":"复用前韵答十五叔父任城相会见和诗任城有李白旧游处录于诗中","dynasty":"宋","author":"晁补之","text":"太华玉莲甘适口，我欲求之青壁斗。昆崙不睹睹大宛，何异学射中涂还。平生傲世予南阮，臧否未容留齿间。七贤远迹冥鸿上，咸也复幸青云赏。归来浊酒厌独倾，疲马却走诸任城。红桃白李晚寂莫，黄菊独暴秋阳荣。谪仙酒楼馀旧址，明月年年飘桂子。不见山东故小吏，斗酒双鱼谁共喜。恸哭穷涂自古难，不应更待雍门弹。瓜田今岁初自垦，柴车后日复谁攀。东阿下望有归意，且为子建留鱼山。"}