{"id":"690244","title":"寄桃源郑徵士 桑字","dynasty":"明","author":"张孟兼","text":"我思桃源山，林谷春昼长。云生岩石静，花落泉水香。笑我不归客，何年返耕桑。何年返耕桑，与子种桃花。山中寻白鹿，石上看红霞。竟日得辞后，相从饭胡麻。相从饭胡麻，已与尘事绝。致身在烟霞，此心比冰雪。便当赋归来，共话经年别。共话经年别，令人发深省。悠悠感飘蓬，恋恋依乡井。漫尔结茅屋，遁迹桃源境。遁迹桃源境，日对青崚嶒。涧响惊夜雨，云寒冱春冰。况此人事绝，沈忧岂相仍。沈忧岂相仍，浩然乐幽栖。山空夜花落，木密春鸟啼。我厌朝市居，揽衣起闻鸡。揽衣起闻鸡，寤寐恒展转。怀亲念已频，觐主颜觉腼。欲寻旧篱落，听吠山家犬。听吠山家犬，烟霞故深窈。上拂穹宇高，下俯人寰小。泠然风露凉，落月林开晓。落月林开晓，白云散幽舍。翩翩笙鹤回，井井神仙下。中有好修人，浩歌美清夜。浩歌美清夜，翩翩挟天风。采芹碧涧底，看奕青云中。洞口有霜瀑，飞流落晴空。飞流落晴空，青云上可攀。念子冰雪姿，愧我尘土颜。长歌采芝曲，白云满前山。白云满前山，杳杳入苍翠。风清鹤在林，夜静月堕地。惟有屋下泉，汨汨来何自。汨汨来何自，泉鸣昼寂寞。春暖涧草生，鸟弄林花落。山人盍归来，为伴林间鹤。为伴林间鹤，松老枝叶繁。石烂不复觉，丹成竟忘言。幽响亦何处，云萝自啼猿。"}