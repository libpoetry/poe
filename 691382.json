{"id":"691382","title":"萧芳桂挽诗四首","dynasty":"明","author":"李昌祺","text":"芳桂殒清秋，无人不泪流。通才今日少，遗恨几时休。苔藓碑三尺，楸梧土一丘。雁门前学士，地下与嬉游。卜宅泸江曲，逢迎意最真。竹轩观奕倦，花屿放舟频。莫究平生志，先捐未老身。最怜黄壤魄，长梦绿窗人。有志惜无年，香名远近传。客情千斛酒，岁计几庄田。吐论常倾坐，收书不吝钱。善祥钟令子，酷似乃翁贤。"}