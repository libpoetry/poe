{"id":"1174482","title":"许七侍御弃官东归潇洒江南颇闻自适高秋企望题诗寄赠十韵","dynasty":"唐","author":"杜牧","text":"天子绣衣吏，东吴美退居。有园同庾信，避事学相如。兰畹晴香嫩，筠溪翠影疏。江山九秋后，风月六朝馀。锦帙开诗轴，青囊结道书。霜岩红薜荔，露沼白芙蕖。睡雨高梧密，棋灯小阁虚。冻醪元亮秫，寒鲙季鹰鱼。尘意迷今古，云情识卷舒。他年雪中棹，阳羡访吾庐。"}