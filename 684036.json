{"id":"684036","title":"古意寄伯玉司马","dynasty":"明","author":"王世贞","text":"古道邈以乖，雅尚人自疑。日余与君子，结发媚清时。弃置何足言，千秋以为期。邹律嘘春阳，被者尚参差。见龙虽在田，文明光四垂。凤衰将何道，六融犹未摧。逝将因风往，消摇于咸池。金陵富英彦，甲第亘中逵。短刺日夕驰，迹往神不偕。宁知尘中尚，乃在黄山陲。容城既璧陨，济南复兰摧。俯仰宇宙间，知己日以稀。纫袖双郁金，三枯芬渐衰。幸其未为莸，持用表心期。"}