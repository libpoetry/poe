{"id":"458085","title":"有所思","dynasty":"当代","author":"卢青山","text":"有所思，乃在苍梧之古丘，洞庭之深池。九嶷茫茫横天地，层崖崒嵂兮云参差。意孤躯兮尚在，渺微粟于沧海兮谁能知。君子之行，曰有期兮。驾言未远，及秋移兮。搴裳滞予，江之欹兮。黄竹萧萧，当风披兮。锡予以叶，信可依兮。迨叶之枯色亦死，洞庭长流流不止；迨流之竭洞庭空，倚竹泣泪斑成红；迨竹之斑锈而黑，迨黑之发摧以白；唯君子之言兮怅犹未息。飘叶于水，逆溯而流。爰乘此叶，唯君之求。徘徊洄漾，道阻且悠。纵漂以没，亦复何忧。化予躯兮而为此洞庭之波，纷鼓荡兮无昼夜之偏颇。深以下兮激潜渊，横以肆兮礴山阿。或有至者观予何，使汝知兮予长思之未磨。上而行微澜，及长江之源头。下而炫狂涛，慄东海之巨舟。无远弗届，终世不休。趣汝舟兮使会乎情人，歼汝舵兮使猝然而中分；举汝上入乎青云，溺汝永堕乎冥阴；警汝斯世兮羌无圆美与固存。维苍梧之崖兮无其终，洞庭之水兮何汹汹。嗟予思兮，乃在不可知之鸿蒙；蹇予求兮，乃趁此不可必之飘风。"}