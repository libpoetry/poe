{"id":"432299","title":"汉口小住旋附轮舶至沪途中杂诗（五首）","dynasty":"近现代","author":"李超琼","text":"庐山真面为谁青，远势如看九曲屏。只惜浔阳江畔水，风来犹似老蛟腥。石钟声入舵楼间，湖上诸峰似髻鬟。几幅晴云遮不住，一痕新翠是鞋山。双轮激浪突风樯，神力无劳乞马当。正为狂澜思砥柱，小孤屹立水中央。灯火蜿蜒指下关，秣陵城郭有无间。六朝金粉如长夜，莫恨经过未看山。金山风紧塔铃摇，铁瓮城西未落潮。过客只沽京口酒，不须兴废问南朝。"}