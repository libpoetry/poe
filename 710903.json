{"id":"710903","title":"余友韩耳叔文恪公之仲子死于难托生刘两成为子刘亦余友也托生之前梦耳叔入室遂产及能言刘有姑戏之曰汝为谁顿有悟曰我父为官我兄为和尚余为人刃今五年不复记忆余喜续三生之缘诗寄两成令示之","dynasty":"明末清初","author":"张穆","text":"流浪何无已，重来亦可悲。宁忘当日语，赖见再生时。梦幻真何定，恩仇且勿痴。吾惭空住世，尚是旧须眉。"}