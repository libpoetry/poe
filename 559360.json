{"id":"559360","title":"?隍舟行纪事二十韵","dynasty":"明","author":"林熙春","text":"愧予之才匪济川，徒怀击楫发垂肩。一岁两移何忝窃，盟心欲报丹扆前。四月望日携琴剑，凤城三朝始发船。沿江狎客勤杯酒，迟迟始达?隍滨。?隍为别二方伯，孝廉亦多列肆筵。筵上飞蛾为兆雨，雨剧天与水相连。须臾摧裂山陵变，农人何处问桑田。牛羊比屋浮江下，沉灶产蛙突少烟。此时觅夫夫避水，邮吏犹且减夫钱。强觅数夫先眷属，眷属乘风似有缘。岂期敝舟犹留滞，相违两日不相联。稚儿稚女啼饥切，相对呼爷眼望穿。只得贾勇追前去，无奈登矶若登天。缘木攀藤声震地，游水牵绳苦万千。中流得寸犹失尺，一篙无计可周旋。舟中惊怖念菩萨，榜人失色詈长年。一朝雨歇风涛息，眷属聚首北溪边。北溪庄人具鸡黍，相与持醪并击鲜。自是呼童为刻烛，率尔长歌独扣舷。但愿修途长迪吉，五云指日丹心然。"}