{"id":"365923","title":"齐天乐·题葛民花阴词梦图","dynasty":"清代","author":"黄燮清","text":"一声声漏黄昏过，江楼夜凉人静。醉思烟轻，吟魂水淡，吹入谁家门径。春衫露冷。笑蝴蝶飞来，花间留定。立断苍苔，粉墙残月悄相等。悠扬清韵乍起，诵周郎丽句，依约堪省。玉柱鸣弦，金钗击节，艳煞半帘灯影。风斜雾暝。怅潦草游仙，乱莺啼醒。翠被生寒，五更钟易警。"}