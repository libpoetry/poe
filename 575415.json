{"id":"575415","title":"明妃曲","dynasty":"明","author":"戚继光","text":"五兵不治隳军容，却将艳色下深宫。君王计在弭强胡，非干错画丹青图。胡儿得意跨马去，烽火依然暗边树。单于无端强调笑，汉家天子恩未报。从来胡语不相通，愁心都付琵琶中。乳酪香，入口断妾肠。羌管音，入耳伤妾心。黄金竟莫赎，徒向南天哭。雁来几度无信还，龙荒秋雨增辛酸。汉使归来那肯说，纤手冰弦恨空结。至今芳草悲春风，孤冢青青不改色。"}