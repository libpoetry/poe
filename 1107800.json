{"id":"1107800","title":"题舒氏难老亭","dynasty":"宋","author":"白玉蟾","text":"别是人间一洞天，椿松郁郁起祥烟。德同桂种不知岁，福与水流无尽年。萱草堂前千古事，莲花池上两神仙。莱衣戏綵人无恙，结尽溪山风月缘。三十三天第一天，玉皇殿下袅轻烟。不知劫数今何代，方是延康第二年。弱水无船归似箭，华胥有梦且游仙。携筇难老亭前坐，且结焚香瀹茗缘。"}