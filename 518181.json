{"id":"518181","title":"过左蠡汇泽龙王祠","dynasty":"明","author":"唐文凤","text":"长江渺渺天际来，东汇大泽地势开。狂流播风喷寒雪，怒浪捲雾奔晴雷。下有龙渊深莫测，黑入太阴云雨积。水府宽幽宫阙多，虚明知是龙君宅。龙君护国常显灵，河清海晏波涛宁。曾传禹贡载篇籍，每读郦生穷水经。我来祠下顾瞻久，羞牲脍鲤酹春酒。远渚青青已出蒲，平沙漠漠初摇柳。神灵有喜蚤乞晴，百里一瞬如镜平。蛟鼍帖伏蜃气散，风驶若马孤帆轻。老臣白发心犹铁，自惭下考蒙恩泽。当思补报恤疲民，遥望五云时恋阙。"}