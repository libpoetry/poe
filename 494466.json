{"id":"494466","title":"题克斋为王奉常炜","dynasty":"明","author":"湛若水","text":"奉常有清卿，斋居名曰克。顾名以思义，思之吾未得。得非孔颜徒，为仁在一日。夫克亦何名？精军以胜敌。虎贲三千人，一心同一德。所向尽披靡，不追亡逐北。何名为精军？天理乃天则。颜氏事斯语，养锐有馀力。至明且至健，勿之不容息。中军如不精，空拳控勍贼。天定人亦泯，吾语克斋克。或言道何克？能事非持国。天理天所为，自然本无作。"}