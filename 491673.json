{"id":"491673","title":"登王氏承庆楼歌","dynasty":"明","author":"刘崧","text":"谁能白日骑鹤缑山头，谁能赤手钓鳌沧海陬。长空千里望不极，爱此江上缥缈之飞楼。楼成宛在河中洲，排轶雾雨盘深幽。后有白塘百叠之丹崖，前有石浦万丈之龙湫。炎霄飞雪洒栋藻，清晓落月窥帘钩。可以招飞仙延浮丘，龙门宣华郁相缪。手翻天瓢倒海水，一洗万古兴亡愁。昂藏溪南翁，飒沓紫绮裘。平生友爱无与俦，倚栏思共梅川游。惊风吹雁去不返，徒使猿猱吊月鸣啾啾。梅川神游不可见，喜见令子如琳璆。前年入山伐群木，构此径欲追前修。三槐当户青不休，两江之水何浏浏。晚烟近渚栖钓石，春雨满皋看绿畴。已闻万卷积书史，况有坐客皆公侯。忆我重来停小舟，门前绿波飞白鸥。乔林倚天万竹稠，下有驯鹿声呦呦。云阳老仙翰林伯，十日坐此成淹留。醉摇綵笔发奇思，雄文钜篇凌高秋。至今光怪动斗牛，四壁恍怆腾蛟虬。林花如锦烂不收，猗兰娟娟春叶抽。何不载酒相劝酬，为君满酌黄金瓯。起招秦娥作妙舞，更换越女回清讴。洞霞绚烂可以列锦屏，涧水嘈杂可以鸣箜篌。但期天河远抱石，不记海屋曾添筹。功名时来安可求，过眼何异春云浮。谁能东山问安石，我欲剡中从子猷。"}