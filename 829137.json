{"id":"829137","title":"次韵和李根香春日偶成五首","dynasty":"清末近现代初","author":"吴妍因","text":"江城玉笛董生笳，古调高吟属李家。睹物不胜怀故国，悲凉又咏刺桐花。海桐窗下听哀笳，犹是乡亲聚一家。何似江南亡命客，等閒不看隔墙花。横海年年苦听笳，避兵日日欲移家。大风底更狂吹我，飘泊远逾杨白花。何处江关不奏笳，能归我亦痛无家。吞声与落君前泪，缓步休歌陌上花。"}