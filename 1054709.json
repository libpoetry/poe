{"id":"1054709","title":"龙凤茶寄照觉禅师","dynasty":"宋","author":"黄裳","text":"有物吞食月轮尽，凤翥龙骧紫光隐。雨前已见纤云从，雪意犹在浑沦中。忽带天香堕吾箧，自有同干欣相逢。寄向仙庐引飞瀑，一簇蝇声急须腹。禅翁初起宴坐间，接见陶公方解颜。颐指长须运金碾，未白眉毛且须转。为我对啜延高谈，亦使色味超尘凡。破闷通灵此何取，两腋风生岂须御。昔云木马能嘶风，今看茶龙解行雨。"}