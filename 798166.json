{"id":"798166","title":"万年欢 余偶出新意，借八卦作叶子戏，颇有意致，详见所撰叶戏新谱，戏题此阕","dynasty":"清","author":"俞樾","text":"小斗聪明。按先天旧图，编就琼叶。单拆重交，仪象六爻排列。漫费金钱暗掷，更不待、灵蓍重揲。聊随手、几片拈来，震龙坤虎都活。零星凑来妙绝。看阴阳变化，相配无缺。取坎填离，便是道家丹诀。吾辈寻常玩物，与世俗、酸咸全别。还只恐、画卦羲皇，太初无此奇点。"}