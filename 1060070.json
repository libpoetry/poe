{"id":"1060070","title":"次天峰居士韵奉寄","dynasty":"宋","author":"周行己","text":"天峰静者巢箕叟，著书不为牛马走。夜雨题诗寄日边，观者辟易皆缩手。呜呼大雅久不闻，吾道悠悠付林薮。伏龙凤雏人未知，腴田猥大皆稂莠。将军为志穷益坚，鲁儒虽死不更守。鹪鹏有翅须抟风，苦李当道谁开口。京师车马十二门，一日万亿无不有。吞腥啄腐何卒卒，正坐诮言芷渐滫。可怜惠施多才卿，不悟据梧瞑低首。功名浩荡怅何许，置身谋虑苦不久。盍似渊明归去来，不作折腰求五斗。饱食大人如肉山，衮衮奔驰气如吼。东山野人气亦芒，郎将自昔今独否。谁能脂韦化百鍊，世态欻如屈伸肘。何时尊酒话畴昔，击节新诗意非苟。"}