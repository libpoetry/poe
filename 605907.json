{"id":"605907","title":"寿肥乡李封君七十","dynasty":"明","author":"卢龙云","text":"昔游赵魏间，颇识其风土。丈夫多慷慨，士俗恒遵古。葛城带邯沟，浮丘接广武。圣相肇名家，旧族罕为伍。世代几变更，作求应念祖。独行一鸿生，□□推藻斧。家学有渊源，三凤继腾骞。仲子业方就，平章奋裔孙。两都劳抚字，恩光及里门。行年且杖国，先蒙天语温。锦衣映鹤发，山林道转尊。云司倚钟阜，遥睇卧龙村。冬风吹朔雪，春酒复当设。家会美连枝，游子重为别。定省隔晨昏，千里共明月。燕喜递称觞，自我心如结。显亲在扬名，褒纶绎不绝。遐齿叠承恩，移忠念逾切。"}