{"id":"1106516","title":"秋怀五首简陈巽叔徐伯老","dynasty":"宋","author":"王炎","text":"西风脱数叶，木末秋有声。团扇内箧中，肃肃庭户清。公退颇无事，解衣坐东荣。本乏霄汉心，未断丘壑情。日月不肯留，夺我双鬓青。陈编堪解颐，凉夜亲短檠。凉风挟秋回，蒲柳青欲黄。桂树枝相樛，采采含幽芳。清香美无度，坐忧露为霜。志士有所怀，后时多慨慷。西南天汉流，蟋蟀鸣露草。黄鹄垂其翼，坐看岁年老。寸阴轻尺璧，进德恨不早。百围饱风霜，蹭蹬何足道。我来今几时，寒暑已一变。回首望江东，天末雁行远。弧矢四方志，别离讵能免。有怀先君子，生理只铅椠。相忆可相忘，问学当自勉。我家南溪上，老屋四立壁。俗子呼不来，巷无车马迹。公庭有将迎，未免眼青白。陈徐臭味同，吾获双拱璧。拂我榻上尘，与君商六籍。"}