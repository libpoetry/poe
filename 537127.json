{"id":"537127","title":"况子行答吉甫参政","dynasty":"明","author":"王世贞","text":"况子高眠药湖干，九日散发一日冠。眼前浮云富贵薄，笔底白雪交游寒。二千里外飞尺素，十八年前论寸丹。男儿意气当如此，区区得失那足齿。纵令骂坐灌将军，岂有酖人羊叔子。世上流言穷自定，吾徒傲骨生难已。君不能扬舲下建康，我不能张帆上豫章。长江浮沉恨书驿，落月梦醒愁空梁。豫章宗人贫孟尝，余生少贵输柴桑。大儿文举小德祖，野鹜可似家鸡长。君知犯斗双龙剑，元是吴工冶后霜。"}