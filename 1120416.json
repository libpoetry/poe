{"id":"1120416","title":"寿时相三首","dynasty":"宋","author":"周行己","text":"皇天祐德必生贤，尊主功高五帝前。岳骨昴精来间气，彭龄聃寿与遐年。远无忧患身先退，近有湖山乐更全。祇恐苍生须谢傅，每闻人诵衮衣篇。每闻人诵衮衣篇，又值君臣庆会年。腊雪已先调鼎实，春风还是作霖天。经纶道自心源出，损益时随世变迁。当宁旰宵怀旧德，非公谁与济商川。非公谁与济商川，年德俱隆文武全。省事省官民自定，足兵足食务当先。烹鲜取治惟无扰，置器期安在不偏。公寿且千君且万，四方永永乐尧年。"}