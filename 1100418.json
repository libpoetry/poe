{"id":"1100418","title":"赠星术黄太史","dynasty":"宋","author":"戴翼","text":"粤从太极生两仪，大明生东月生西。煌煌两日照今古，一昼一夜分主之。人具阴阳中造化，亦系日月之所舍。在日为命月为身，所主各随其昼夜。此数定不差毫毛，惜哉庸术其传讹。谈命以日不及月，日本昱昼如夜何。甘石不作今已矣，星学之精其能几。掌中日月分旦昏，独有黄生精算尔。黄生算到毫杪处，吉凶定如鼓应桴。奇哉此术真神秘，世人不知反为异。俗流何可轻与谈，吾有颍滨月轩记。"}