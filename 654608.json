{"id":"654608","title":"荣寿歌为安阳刘宗澜赋","dynasty":"明","author":"何乔新","text":"刘郎卓荦龙头客，蚤向彤庭献三策。白云司里久蜚声，宠及双亲何舄奕。往年初拜郎官封，宝敕龙光贯采虹。今春又锡大夫诰，玳首金葩绚晴昊。阿翁乌帽锦为衣，阿母珠冠光陆离。颜如渥丹鬓如雪，荣寿兼全世所稀。黄花烂熳秋空杳，绣幕低垂绮窗晓。雕盘错落寿筵开，恍似群仙宴蓬岛。最怜膝下好儿郎，瑜珥瑶环云锦裳。酒酣跄踉纷拜舞，左持麟脯右琼浆。宾筵佳客尽珠履，笑语怡怡欢未已。纤歌声遏邺台云，洞箫吹沸漳河水。漳河水，长㴞㴞。愿言荣寿亦如此，笑摘西池千岁桃。"}