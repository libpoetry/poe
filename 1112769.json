{"id":"1112769","title":"冬日放言二十一首","dynasty":"宋","author":"张耒","text":"清冬万境肃，墙户益萧然。薄寒惟可饮，短景不容眠。贫厨烟火暖，尘釜亦烹鲜。且复养口体，何劳更问天。汤饼慰朝馁，三杯浇旦寒。醉饱外何欲，昏然宵就眠。幽通梦有告，默存神自全。萧萧松竹舍，岁暮聊盘桓。风雨连江气，十月如深冬。坐曹日暮归，密室温炉红。惨惨庭下日，骚骚窗外风。三杯容我醉，万事听天工。小儿喜学书，满纸如涂鸦。老妇寒不绩，当户理琵琶。樽中有神物，快泻如流霞。三杯任兀兀，冻脸生春华。卯饮终日醉，万事付悠悠。醺然据榻瞑，檐雨方飕飕。吾事幸无急，不醉欲何求。顾谓妇与子，酒尽为我谋。寒羊肉如膏，江鱼如切玉。肥兔与奔鹑，日夕悬庖屋。嬉嬉顾妻孥，滋味喉可欲。谪官但强名，比者何不足。酒圣卯时欢，此语闻乐天。安用苦了了，白日供忧煎。浮世本幻妄，空花电露然。人间无实事，惟醉庶几焉。愈老愈嗜酒，益醉益自然。两人同坠车，醉者乃得全。我不但醉酒，天和醉心源。当其醉甚时，更类痴与顽。至道与物反，夫岂会俗心。圣处有阃域，扃钥一何深。时时资美酒，可得及其门。送君者既返，君驾胡可寻。清晨坐官舍，官舍复何有。离披经雨菊，萧疏委风柳。饱食或至睡，涉笔无可否。油然有好怀，日暮归饮酒。日暮归饮酒，儿女戏我前。须臾径三酌，据榻已欣然。老妻坐我傍，肴胾已炮煎。大胜刘伶妇，区区为酒钱。我初谪官时，帝问司酒神。曰此好酒徒，聊给酒养真。去国一千里，齐安酒最醇。失火而遇雨，仰戴天公仁。吾腹如鸱夷，但满贮醇酒。外圆故不滞，中静一无有。纷纷千百辈，纳若一尘垢。下而至真源，保之故难朽。淮阳名都会，爽垲太昊墟。最爱西城道，汪汪数顷湖。古木巢翠鸟，清濠见游鱼。幽居多不惬，怀我平生娱。灵通古丛林，他日休吾车。出门循古城，荒圃畦寒蔬。手种堂下花，颇已数尺馀。何人揽其华，故人应念予。塞向久室处，帟幕亦复周。温炉炽薪炭，永夜炎光流。五更屋霜重，重衾如无裘。兴怀无衣子，卒岁聊优游。陶潜经世才，龃龉不得肆。彼宁徒嗜饮，有蕴托诸醉。时时吐高词，颇复见一二。义熙书甲子，此意有泾渭。葛公盖世才，功业亦云偶。世无左将军，老作躬耕叟。皇天挺奇产，必使有所受。珠玉在山渊，终为王府有。秦人焚诗书，意欲遂绝灭。六经至今存，何曾损毫发。兴衰有天理，人力自浅拙。不忧骊山墓，回首遭发掘。元子本豪爽，颇复有俗气。孟嘉亦可人，乃与较权势。崛强尽百年，究竟成何事。江左无英雄，汝得免徒隶。渊明非无心，似以酒忘忧。如以药愈疾，未佳宁免忧。我直好饮耳，与世本悠悠。人间有何事，奚足烦杯瓯。"}