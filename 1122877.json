{"id":"1122877","title":"渔家傲 其二","dynasty":"宋","author":"洪皓","text":"圃蕙庭桐凋大半。西风不借行人便。不用留题明月观。西园宴。颜酡浪说觞无算。万斛羁愁推不远。千杯鲁酒何曾见。却羡南宾凫与雁。行不乱。哀鸣直到翻江岸。侍宴乐游游赏惯。今兹吊影难呼伴。欲上望乡台复倦。愁满眼。琵琶莫写昭君怨。满目平芜无足玩。南冠未税徒增叹。万里庭闱安否断。形魄散。此身何暇穷游观。"}