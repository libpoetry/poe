{"id":"555068","title":"寄寿母舅郑梅所先生暨妗李氏七十得齿字","dynasty":"明","author":"黄仲昭","text":"南湖衍庆源，一派流迤逦。乌石山前秀气钟，华堂矗矗连云起。中有齐眉鹤发仙，紫凤青鸾相并峙。阅世升平七十年，方瞳双碧照秋水。梅花灼烁晚方妍，慈竹茏葱寒更美。我昔栖迟故国时，长向堂前拜容止。撤蔀砭愚荷爱深，于分虽甥恩则子。年来幸获遭圣明，玉笋联班五云里。闽南回首天茫茫，献寿无由斟绿蚁。题诗远寄鹤南归，聊代芳筵祝遐祉。我家双亲七十馀，别来久旷供甘旨。却喜城东数亩庐，门墙咫尺联桑梓。相期朝暮慰离怀，寿域徜徉乐馀齿。"}