{"id":"1253326","title":"饯张判簿","dynasty":"元末明初","author":"蓝仁","text":"掷下朝簪似野翁，放教白发少惺松。十年朽索驰危坂，一日归鞭指大同。今雨更催新折柳，故山应羡后凋松。月明还有相思梦，九曲渔舟欸乃中。王事贤劳白发新，承恩此日许为民。久操判笔初停手，还著儒衣却称身。惜别敬持杯酒饯，投閒暂卜草堂邻。故园松菊催归兴，目送飞鸿北向秦。苦学由来远大期，不知陵谷忽迁移。陶潜去就唯耽酒，江总平生酷爱诗。高擢桂枝如昨梦，暂栖枳棘已多时。覃恩此日归骖动，万里秋风两鬓丝。"}