{"id":"969249","title":"饮马长城窟","dynasty":"宋","author":"赵汝燧","text":"乌骓马，紫游缰，戍夫一鞭天一方。揆程想过长城下，思古筑役摧人肠。白骨如雪浸水窟，骨上犹带秦时血。雨打风吹宇宙腥，君渴莫饮救马渴。衣适寒暄饭加餐，省酒戒勿离军门。雁来不惜数行字，雁回我亦寄平安。自从君出与君别，怕听砧声怕见月。细思人生能几何，未卜彼此俱白发。官有好爵与尔靡，万死一生方得之。不如更戍闻早归，百年邻里誇齐眉。"}