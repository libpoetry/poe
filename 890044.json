{"id":"890044","title":"泛照湖游天章 其一","dynasty":"宋","author":"吴奎","text":"秦望奇峰北，天章野寺东。石桥跨惊濑，云屋丽层穹。片段磨砻密，高低结构雄。盘基深凿岸，飞势耸凌空。迥却熙蒸日，虚含自远风。溪山形胜聚，川陆往来通。竹影摇轩外，松声逼坐中。孤烟惹樵叟，轻浪溅渔翁。气象清无比，登临杳莫穷。直须图画看，安得入神工。"}