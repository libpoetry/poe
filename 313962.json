{"id":"313962","title":"沁园春·辛丑春吴桐江自何阜归","dynasty":"清代","author":"陆震","text":"垂老他乡，妻子与偕，差共相依。却回头故国，又逢寒食，关心先垄，谁拜深衣。草色长湖，柳丝断岸，岁岁扁舟此日归。欣重见，竞百钱挂杖，来欸荆扉。频年聚首诚稀。每花月、怀君惄似饥。喜今宵宴集，尽皆耆旧，中厨供给，竟有甘肥。只恨当前，华筵易散，早已天端堕夕晖。还相惜，惜明朝又别，怕见帆飞。"}