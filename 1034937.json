{"id":"1034937","title":"安大使生日","dynasty":"宋","author":"魏了翁","text":"往年天压西南垂，妖氛内讧胡尘飞。枭狐陆梁士扼腕，蜀山惨澹无光辉。公以空弮婴乳虎，漠漠黄云闇平楚。直将天理感人心，径斩贼头报明主。露布东驰人啸呼，京师观者环储胥。天颜有喜近臣贺，大官高爵来须臾。中兴以来几变异，宗祏之存如旒缀。平江羽檄走凶雏，采石鳅船戮狂猘。至今勋名满华夷，与公鼎立书旂彝。公方退然不自居，忧国之鬓纷如丝。天之生公为社稷，南山不蹇石不泐。愿公蚤归相天子，赤舄晨朝容几几。"}