{"id":"1068547","title":"次韵答任德夫夹滩见贶长句并呈崔彦圣","dynasty":"宋","author":"王安中","text":"我本可笑人，略已近俗士。侵寻久未觉，大似城门轨。永怀北山路，相去不容咫。云烟迷旧隐，鸡黍误幽子。极知田二顷，足了仕三已。世缘成错料，悔不妻法喜。只今无置锥，四海寄生理。因循插手版，俯仰邺城里。朝来对爽气，或以古人拟。颇复废将迎，陶泓弄幽泚。翩翩取自适，岂问书费纸。推移从短檄，此念初不起。园林齐地近，人物何郎似。无因睹白雉，漫自手弓矢。任侯十年旧，邂逅慰行李。新诗多态度，誉我伤溢美。君才老益豪，笔倒三峡水。我将观浩渺，万事问伯始。是间好看客，风味化邻里。亦知崔亭伯，更欲就砻砥。"}