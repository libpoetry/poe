{"id":"666936","title":"柳州别王桢甫","dynasty":"明","author":"张岳","text":"柳州越之西，山川阻且脩。子来首冬节，日月几回周。旅馆夜共榻，清言郁绸缪。抚世嗟多岐，语道无全牛。上无幽不烛，下无隐不抽。历历见肝膈，写我百端忧。归途念有期，为子戒行舟。岂不惜离别，壮志浩难留。惊湍束重峡，春鸟鸣钩辀。子行应万里，中道莫夷犹。人生会聚散，伫望心悠悠。努力平生业，岁晚兴全收。"}