{"id":"273659","title":"探春慢·寓楼对雪，颇动羁愁。季刚次韵先成此解，邀余同赋","dynasty":"现代","author":"汪东","text":"岁晚登楼，寒深拥几，羁怀零乱无序。风剪琼瑶，云昏天地，顿觉销沈平楚。南雁音书少，但梦趁、江乡归橹。最怜笠泽苍茫，樵青心事谁付。旧著烟蓑在否。甚锁却松筠，空闭柴户。庾信生涯，梁园宾客，愁动黄昏钟鼓。况只萧条极，似阴积、龙沙深处。赖有天工妆点，梨花千树。"}