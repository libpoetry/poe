{"id":"614646","title":"涨后至园中","dynasty":"明","author":"韩日缵","text":"经旬苦积雨，老圃掩柴门。今晨杖策至，沮洳尚潺湲。地藓不敢履，横污拥败垣。老圃前致词，狂霖势崩奔。滚滚横潦泻，翳翳黑云屯。毒龙蟠清池，黑蜧踞前轩。沈灶朝烟冷，生蛙夕砌喧。涨分高下势，树带浅深痕。绿篁染泥滓，新菊委陈根。书案深莓渍，茅檐倒菌繁。鸟饥莎径啄，鹤湿药阶蹲。污泥抱瓮井，倾欹拆柳樊。因念先人庐，结构托高原。虽值蛟螭吼，幸无浊浪翻。闾里半巢居，怒涛欲并吞。桂薪不得燃，珠粒岂能飧。禾黍遭菑沴，漂溺及鸡豚。眷怀桑与梓，昏垫更何言。"}