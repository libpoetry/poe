{"id":"634842","title":"月城听柝","dynasty":"明","author":"释今沼","text":"春城月白星欲稀，城头杨柳乌始飞。乌始飞，月将落。已向南楼闻捣钟，复上东城听严柝。声正幽，客思泪沾衣。沾衣惜未已，柝声复方起。嫣花零落三五枝，征人一别千馀里。独携孤剑上高城，凉气流云天若水。鸣鸡寂不闻，枯松历历度秋燐。请君莫到龙沙外，月上清笳愁杀人。"}