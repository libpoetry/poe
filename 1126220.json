{"id":"1126220","title":"和陈朝议见寄二首","dynasty":"宋","author":"曹勋","text":"念公事业未能归，莫厌京尘化客衣。游子固闻怀楚玉，垂堂应每倚荆扉。仲舒正尔宜投策，丘嫂从渠不下机。他日秋风雕鹗便，雍容车骑更光晖。老我驱驰未得归，山中空挂薜萝衣。三台胜地松连菊，五亩幽居竹映扉。黄卷青灯真我事，鲈鱼白酒亦天机。骚人往往秋多感，莫向登临叹落晖。"}