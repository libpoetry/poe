{"id":"734282","title":"初冬过荆溪访潘元白便移舟西氿从南山一带看枫叶同游为天台石枚吉月陵友云元白髯浮屠","dynasty":"清","author":"恽格","text":"我从兰陵来，呼友荆溪市。荆溪主人爱看山，牵船脱帽西风里。千林十月不见霜，平堤碧草浮鱼梁。芦花冥冥水浅浅，杨叶索索烟苍苍。潘子挥长笺，篷底坐焚香。四座分酡酥，倾杯无酒浆。江东步兵自行炙，邺下才子调银簧。舍棹入翠微，扶石憩山馆。石林崩滩路不同，高松无人鸟相唤。前坂穿稻畦，樵径忽下断。古藤摇寒柯，红桕落将半。榆风柽露变殷紫，杉阴桧枝翠交乱。几时饭黄精，直上铜山颠。一为鸾凤音，万壑皆泠然。日夕下兰坡，高歌齐扣舷。手拂冠缨弄鱼鸟，葭汀空影相澄鲜。渔网冲烟沙岸直，水光尽作明霞色。回看松路起昏鸦，云暗山门众山黑。"}