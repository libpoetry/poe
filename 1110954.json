{"id":"1110954","title":"闻二十八日之报喜而成诗七首","dynasty":"宋","author":"朱熹","text":"胡马无端莫四驰，汉家元有中兴期。旃裘喋血淮山寺，天命人心合自知。天骄得意任驱驰，太岁乘蛇已应期。一夜旄头光殒地，饮江胡马未全知。雪拥貂裘一马驰，孤军左袒事难期。奏函夜入明光殿，底事庐儿探得知。渡淮诸将已争驰，兔脱鹰扬不会期。杀尽残胡方反旆，里闾元未有人知。汉节荧煌直北驰，皇家卜世万年期。东京盛德符高祖，说与中原父老知。追锋闻说日驱驰，旧德登庸傥有期。圣主聪明似尧禹，忠邪如许讵难知。恭惟大号久风驰，清跸传呼却未期。此日不须劳玉趾，寸心那得侍臣知。"}