{"id":"682999","title":"咏文信国事四首","dynasty":"明","author":"文徵明","text":"地转天旋事不同，老臣临市自从容。誓将西岭填东海，忍着南冠向北风。千里勤王空赴义，百年养士独收功。人间别有成仁乐，未用区区悼此公。仓卒勤王万里身，风尘颠倒作累臣。三纲已去嗟何补，一死临期认自真。直以安危系天下，未宜成败论斯人。遗文尚可诛奸贼，何但悲辛泣鬼神。国势已离天命去，孤臣狼狈阻残兵。分当如此馀非计，事讫无成死有名。平日公卿咸肉食，千年忠义属书生。天心悔祸宁无日，惜不令公见肃清。南北间关百战馀，此身宗社许驰驱。可怜功业惟诗在，自决存亡与国俱。强敌至残犹叹服，皇天无意竟何如。平生心事堪谁诉，漫托他年半纸书。"}