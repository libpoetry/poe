{"id":"465280","title":"月边娇 同圭璋持生南园赏白杜鹃花，约同赋此","dynasty":"当代","author":"邵祖平","text":"宫粉妆春，望竞挂瑶簪，天然娇鬓。映阶月淡，吹寒角怨，才识此花心影。衣裳缟素，问秀韵，谁争端正。宣城见后，更听取，三巴声迸。未还词客哀时，纻衫尘满，白华思永。罢弹银甲，细飞梦雨，邀赋玉台新咏。吴霜点镜，且饮水，旗枪烹茗。明朝再到，怕雪残堆径。"}