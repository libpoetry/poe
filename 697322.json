{"id":"697322","title":"胡谷元池亭杂咏十二首 深雪庵","dynasty":"明","author":"胡应麟","text":"襆被茧云窝，清虚四天照。门前乘兴来，或有王郎棹。斗室罗尊彝，名香坐中发。何处佳人过，援琴鼓白雪。虚斋植薝卜，香气何缭绕。一路闻棋声，琤琮出花杪。千顷竟何为，万竿复何处。居然五亩园，独领浣花趣。朗吟池上篇，搆此数椽屋。禽鱼互亲人，恍惚见濠濮。方池六尺脩，为深劣加丈。游鱼不畏人，泼剌清波上。何年卜此居，恍入子真谷。一径悬飞萝，孤亭吐乔木。堂上三千宾，堂中六一叟。无日不开花，无时不携酒。翠幰何亭亭，朱霞亦濯濯。周遭十二阑，飞香透帘幕。敲棋坐明烛，微风动清夜。迟我同心人，落花满亭榭。高台四无人，啸声堕林樾。彷佛罗浮仙，空山弄明月。亭亭风雾中，琳琅自成圃。何言对此君，大业在千古。"}