{"id":"578942","title":"虞美人草","dynasty":"明","author":"王佐（汝学","text":"秦代有佳人，嫁与重瞳客。一剑起陇亩，万夫惊咤叱。自言初嫁夫，倚此拔山力。天地有崩陷，此身得安息。夫何事多违，往事成追忆。始也斩冠军，提兵入赵壁。秦军三十万，土崩原野赤。指挥五诸侯，在手左右易。西楚霸乾坤，诸侯皆列辟。刚强本难恃，百胜竟何益。无何屡胜后，一败见中极。垓下决雄雌，楚歌惊四剧。汉已得楚乎，是何晚也识。壶关三老书，此汉基王迹。汉已得楚者，胡不早惊惕。从来学兵法，本学万人敌。一姬儿女身，可当雄剑击。姬兮神不死，年年春草碧。"}