{"id":"1121070","title":"病中散步六绝","dynasty":"宋","author":"岳珂","text":"一年无病缘官事，一病兼旬为燕居。自是素餐天所厌，可能竖子解乘除。池上荷花绿净时，岸头杨柳插天垂。倦翁纵步聊行散，早有龟鱼圣得知。朝随粥鼎蝉腹润，夜掩书帷鳏目眠。无奈暑威侵病骨，起来搔首斗垂天。平头奴子初茸鹿，利口啬夫双部蛙。二物何关人静躁，不妨卧听步随车。病疏酒盏傍茶瓯，一独醒中起百忧。七尺之躯三寸舌，问渠小大若为谋。绝怜倦翼晚风高，解绁归来得故巢。物态随人也欢喜，游丝不住舞蟏蛸。"}