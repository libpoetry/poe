{"id":"530006","title":"靖江西浦与殷近夫别","dynasty":"明","author":"孙一元","text":"离节动青郊，高筵敞江滨。哀觞为欢酌，温念忘客身。连山瞰水陆，平明眇烟尘。清曦升木末，长风吹远津。桑麻接上国，炎海为南邻。生聚岂鹿豕，行当逆龙鳞。结交非在多，要得允衷淳。古来豪杰士，寄托各有因。患难苟相得，谁论骨肉亲。政当笃明爱，安可辞苦辛。结此园中草，炯言怀好春。"}