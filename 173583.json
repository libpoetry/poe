{"id":"173583","title":"外屏不固婢有思逸者小儿作高栅限之","dynasty":"宋代","author":"王洋","text":"一从为客今五年，囊中羞涩无一钱。虽逢恶客如栎社，匠石不顾斤斧全。自矜尚可诧妻子，不用戒谨长安眠。性庸外户从不闭，窃类陈平佐刺船。昨者小儿治藩鹰左臂常掣韝，病鹤伤心怀旧匹。有自而然尔莫惭，无以聚人吾自黜。又思厨清固无馀，以我养尔何怨疾。忍饥只合且困眠，何为目眺思悠然。尔今肠空尚图逸，藉饱安得同周旋。人生有命甘淡泊，安贫听我歌薰弦。古来饥渴第可忍，醉饱以德方称贤。"}