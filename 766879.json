{"id":"766879","title":"摸鱼儿 登庆元县杨公桥上补天阁","dynasty":"清","author":"俞士彪","text":"酒初酣、双眸微白。登高谁伴孤立。披襟长啸云霞落，心旷那愁山逼。天咫尺。记夜半、抬头曾把星辰摘。川途历历。看越地无多，闽天在望，渺渺隔乡国。愁无极。笑我年来踪迹。天涯何事长客。繁华胜地慵欢适，何况乱馀山邑。春寂寂。算只有、溪桥滩水流今昔。客怀易感，对落日荒城，暝烟断岸，清泪几沾臆。"}