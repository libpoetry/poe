{"id":"78965","title":"正月六日作","dynasty":"宋代","author":"陆游","text":"上天四序分寒燠，以渐相寻不相渎。今年立春七日耳，暖景温风何迫促。群蛙怒鸣蚊蚋出，蚍蜉插翅飞满屋。儿童便欲觅团扇，我亦汗垢思汤沐。山坡梅花常恨晚，一夕开尽如雪谷。篱边已放桃蕊红，庭下顿长萱芽绿。小人识浅喜欲舞，轻衫冷饼相追逐。春深疠鬼不贷人，此暖但忧非汝福。"}