{"id":"171735","title":"摸鱼儿·洗芳林","dynasty":"宋代","author":"王沂孙","text":"洗芳林、夜来风雨。匆匆还送春去。方才送得春归了，那又送君南浦。君听取。怕此际、春归也过吴中路。君行到处。便快折湖边，千条翠柳，为我系春住。春还住。休索吟春伴侣。残花今已尘土。姑苏台下烟波远，西子近来何许。能唤否。又恐怕、残春到了无凭据。烦君妙语。更为我将春，连花带柳，写入翠笺句。"}