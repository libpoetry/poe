{"id":"688094","title":"和西皋刈稻吟三首","dynasty":"明","author":"朱朴","text":"刈稻西畴上，愁阴郁未开。病禾含绿死，寒草借青回。黄纸几时即，皂衣旁午来。邻翁伤岁歉，相语共徘徊。刈稻西畴上，犹含问俗情。榛芜能尽辟，坎壈若为情。田水涓涓落，江云片片轻。吾乡多网弋，饥雁欲何征。刈稻西畴上，看山野树根。辍耕怜犊瘦，投饵笑鱼吞。奄忽岁年暮，凄其霜露繁。田园莽秋色，松菊几家存。"}