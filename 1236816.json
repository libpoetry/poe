{"id":"1236816","title":"次韵钱伯行游仙诗二首","dynasty":"元","author":"郑元祐","text":"海定初风湛绿罗，仙人词藻寄来多。贯珠音在云谁遏？琢玉文成手自磨。霄汉画桥尝有会，昆崙黄竹漫成歌。可怜人世书裙手，池上犹笼道士鹅。轧轧青牛拟度沙，煌煌白兔岂无家？肉生徐甲符难秘，斧钝吴刚桂始华。谛授宝书盟刻玉，醉离瑶席舞传葩。竹宫望拜真痴绝，日日韶光在景霞。"}