{"id":"560579","title":"竹石轩","dynasty":"明","author":"徐庸","text":"轩居阒寂似仙坛，露叶云根近画栏。得地数竿饶挺拔，补天五色剩馀残。看时綵笔应堪赋，拂处瑶琴正可弹。思笋自忻供去易，休粮谁道服来难。王猷爱癖何曾改，米芾狂情亦未闲。淇澳至今存节操，太湖依旧漱波澜。秋声断续劳频听，古色摩挲发永叹。君子文人最珍重，岁寒相托拟金兰。"}