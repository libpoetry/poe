{"id":"545119","title":"王长公闭关修玄谢绝一切独期余过访禅堂余以母病迄今未赴春日索居读公所致诸札掩袂太息怀不能已积成七言律八章用摅鄙臆词之荒陋不暇计也 其六","dynasty":"明","author":"胡应麟","text":"弹铗频年赋远游，独将离恨对沧洲。魂飞桂树千山色，目断桃花一水流。海内何人偏御李，尘中有客尚依刘。高秋倘借南溟翼，万里抟风到玉楼。"}