{"id":"692890","title":"遣兴五首","dynasty":"明","author":"杨爵","text":"白日回光迷远山，风烟薄暮早春寒。几回点检累臣罪，一疏欲期天下安。十载幽溪把钓竿，却教桎梏倚门阑。葛藟灭顶皆天降，事到今朝死亦安。桎梏真知行路难，况逢九九有余寒。忠猷总是邦家虑，死亦今朝心自安。但为当年耻素餐，反成世事日艰难。而今死事得其所，归到黄泉心始安。幽囚罪是吐忠肝，日见逻人向北探。圣主无劳关虑切，微臣不以死为难。"}