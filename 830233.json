{"id":"830233","title":"正月雨后谢丈偕清江黄星石介来过因游石鼓星石为丈鹿洞高弟时省师将归","dynasty":"清末民国初","author":"陈宝琛","text":"入春五日雨一霁，谢公挟客来江楼。隔窗屴崱笑招手，舵尾所向风飕飕。万松俯仰入云海，涧底一白潜蛟虬。笕泉旱枯汲爨断，径竹雪压刍荛收。山斋悬榻未半载，那更陈迹平生游？当时岩干恣搜采，精舍坐辟匡庐秋。经师醰醰都讲粹，高足森立骞骅骝。过江别意满青眼，白日倏远晨星流。黄生足趼四海半，穷冬襆被危滩舟。寻师千里践一诺，此谊岂可今人求？山中忍寒对听水，颇亦爱我林岩幽。虚楼信宿闭阴晦，饱饭卧看浮云浮。衡山默祷昔有验，无诚可感宁人尤？他年恐复累相忆，行矣桑下休淹留。"}