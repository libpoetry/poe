{"id":"962713","title":"送张无梦归天台 其一","dynasty":"宋","author":"查道","text":"天台峻极横海滨，金庭紫洞多真人。先生舍道心照邻，上有羲轩为逸民。玉韫深山珠在水，圆折如虹难自晦。万乘知名欲见之，来谒西清频召对。亭亭孤云本无心，琅琅仙骨时所钦。牢让赐金兼好爵，俄辞尧阙复丘林。事载缇紬诚可贵，迹寄烟霞愈无累。还同麟凤遇皇明，暂出岩扃作祥瑞。"}