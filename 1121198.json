{"id":"1121198","title":"月仲重九生朝喜赋二首","dynasty":"宋","author":"林希逸","text":"自得生涯一室中，不于牛斗问穷通。傍閒婚嫁先时了，随分衣冠与世同。伊昔阿奴俱养母，如今予季亦成翁。相看各喜贫强健，对菊休辞酒盏空。长年冷淡似难堪，自比荣期乐有三。就书卷中时借问，除杯酒外老何耽。定知丹桂还儿折，且把黄花对我簪。好趁月明来痛饮，不妨握手共迂谈。"}