{"id":"1113651","title":"东坡先生赞","dynasty":"宋","author":"李之仪","text":"东坡仙人，岷峨异禀。道日而升，弗类斯摈。有继皇皇，期之奠枕。谁其止之，成是贝锦。天作人远，言何从谂。闻已耸然，见孰不凛。天作斯文，万物所印。时惨时舒，与天同运。其谁特立，卓哉吾人。黄且落矣，蔚然常春。见险弗止，自信无闷。求仁得仁，于我何怨。光时显被，外薄四夷。载瞻载仰，百世之师。"}