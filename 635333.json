{"id":"635333","title":"泊王借冈候潮望旧隐马山寄怀李远霞先与远霞有约同游中宿","dynasty":"明","author":"成鹫","text":"寒潮不久盈，水落山月吐。停舟宿浅沙，隔岸人争渡。渡头老树根，记得昔游处。遥遥云水心，忽与故山遇。山光如旧时，山人非久住。一别四五年，重来不识路。莫怪还山迟，新人不如故。鸡犬杂柴扉，蟏蛸当牖户。手植青松根，剪伐同榛莽。吾道有成亏，不堪更回顾。生平聚散缘，适来还适去。来如山上云，去似草头露。念我意中人，少壮忽迟暮。何以驻朱颜，神仙良足慕。言访二禺君，相期莫相负。明朝事远游，竟夕频延伫。"}