{"id":"693843","title":"为张邑侯赠公题册","dynasty":"明","author":"陈子壮","text":"未成有道辟，止就使君扬。门内风惟朴，庐居鬓蚤霜。俗怜乌鸟义，人比白鸠郎。高姓连天上，端为□弟王。三冬频爱惜，一亩自周旋。家学韦长孺，儒林童广川。心灰时甲乙，手泽旧丹铅。谁识千秋璞，璠玙□日传。达人为可继，志不在田庐。屯洛无争汲，陈留有借车。诗书为政在，乡里买邻居。畏垒皆尸祝，今看结驷闾。大业垂身后，风规百里闻。生儿称亚子，为政乐张君。京兆开阡道，中郎定墓文。双飞丹凤诏，来向养堂分。"}