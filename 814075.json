{"id":"814075","title":"题西云岩杂咏","dynasty":"清","author":"陈维英","text":"兀坐禅堂学上乘，休辞永别对孤灯。风生灵室窗三面，月照寒床枕一肱。欲扣齐鱼祈佛祖，偏参絮果伴山僧。况兼此地西天近，绝顶烟云覆几层。纵览乾坤眼界宽，悠然瀛岛辟奇观。云峰窈窕参诗可，石洞谺谽入画难。未问棘闱扳桂蕊，且栖萧寺佩秋兰。先机若领他年相，熕芋缘何蕲懒然。西云兰若上崚嶒，俯瞰江山一望平。石径纡回开法界，松轩寂寞听钟声。丁年汲古资修绠，丙夜摊书对短檠。浩荡此心宁待洗，明珠仙露拟同情。东瀛秀气聚龟山，螺髻蛾眉四面环。烟火万家如指掌，水天一色豁心颜。云来云去松关里，人啸人歌梵宇间。好著芒鞋扶竹杖，高冈仰止月跻攀。"}