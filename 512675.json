{"id":"512675","title":"赵头陀","dynasty":"明","author":"沈周","text":"山住忘入年，众虑摄一定。气味渐木石，久久同心性。面瘠疑饥成，肌泽匪浣净。覆发短及耳，胡槎黑纷劲。迩来访人寰，迹若无尘境。半跏就长冲，目瞪神亦凝。过旅诘何脩，百语罔有应。中露诧莫偃，尚见雪霜更。动偶不知动，静至不觉静。譬观镜中影，出入何害镜。施食信酒肉，大啜蔑羡剩。投货略不顾，千金等破甑。谓仙人莫究，云佛谁敢證。块然天地间，造化莫命令。"}