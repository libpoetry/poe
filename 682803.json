{"id":"682803","title":"莫玉泉寿日见召席上赓韵","dynasty":"明","author":"区越","text":"勿以雌雄论甲辰，锦衣聊此避车尘。山歌再放还三叠，海错时羞胜八珍。天上风云青鬓客，林间诗酒白头人。明朝重有泥金报，蝶梦无劳扰性真。未折黄花寿诞辰，高攀丹桂挹芳尘。如闻两解同标榜，不负诸贤久席珍。林下几家喧昼锦，天涯回首笑陈人。金樽玉斝千年寿，始见人间梦是真。"}