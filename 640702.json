{"id":"640702","title":"谒卞将军祠","dynasty":"明","author":"童冀","text":"五湖云扰鏖中原，五马渡江江欲浑。关中帝子已北狩，洛下士族争南奔。新亭英雄相对泣，国体艰危仅能立。姑熟甫见欃枪沉，历阳又闻䝟貐入。江左夷吾身退高，廊庙重臣刘与刁。幼君母后等孤注，元舅鼠伏先遁逃。将军精忠贯白日，气吞馀子前无敌。身冒白刃如无人，此身不知知有国。二子从父身争先，父前子后同九泉。当时豪杰谁不死，一门忠孝今千年。六朝往事随流水，将军至今犹庙祀。世间万事等飘风，只有忠孝传无穷。"}