{"id":"703432","title":"出家","dynasty":"明","author":"释今帾","text":"才解超尘便杖藜，此身前后隔云泥。传书何必中郎女，脱俗应辞莱子妻。仙字藏多从饱蠹，晓钟疏处亦闻鸡。鹿门山远休惆怅，言念尸饔未许携。乾坤龙战几彫伤，三十为儒鬓已霜。落叶易归根底冷，好花难问眼前香。故投方丈求真性，羞把文章媚后行。此别万峰人世断，家书休寄白云乡。百里江门雨雪封，逡巡十日见雷峰。孤舟未到桥边寺，隔浦先闻岭上钟。童子迎风开晚径，阇黎支杖出深松。相看话我来何暮，坏色条衣代蚤缝。华梵名言底不同，咒声初学苦难工。六经章句曾多读，一会楞严失辩聪。担板几能知道妙，偷心疑弗与禅通。药王故为医分别，吞吐教如栗棘蓬。回看艺苑似华宫，趺坐燃灯夜夜同。今日话头提柏子，当时心上静雕虫。观空一念齐今古，幻有千词不露风。闻说文人多慧业，依稀前世亦禅翁。"}