{"id":"693574","title":"感兴和李懋卿","dynasty":"明","author":"邵宝","text":"明生又今夕，浮云亦消除。风吹薄暮雨，炎歊为之袪。而我坐中庭，洒然心静虚。浩歌古人句，得意已忘书。夏日苦炎热，浩思嵩山巅。清泉环左右，佳木荫后前。天风有时至，大音犹浑全。坐此不能往，西望心独怜。我行汝颍间，陶穴犹太古。譬如观鼎彝，令人变闻睹。岂无好楼居，巧极易摧腐。回首太室山，一望高万武。"}