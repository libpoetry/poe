{"id":"672816","title":"送徐舜和使高丽十六韵","dynasty":"明","author":"费宏","text":"圣泽沾殊域，贤劳属近臣。卷书辞翠幄，持节出丹宸。恩饯来浮蚁，宫袍赐瑞麟。赤心知报国，素志不谋身。四牡遵涂急，三韩引领频。华夷元共主，符命此更新。驿路千山晓，王正万里春。鳖桥成幻语，鸭绿是通津。举国郊迎日，诸曹伴馆辰。龙须专晏席，鹘舞乐嘉宾。赋手看前辈，词峰詟远人。端卿名久著，原父博无伦。首夏应旋旆，同官每望尘。神功烦纪录，帝学待敷陈。"}