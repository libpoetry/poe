{"id":"594192","title":"答顾司勋二首 其一","dynasty":"明","author":"欧大任","text":"宸居钜丽观，建业维旧京。省寺夹阊阖，宫阙槩泰清。人文盛斯日，鸣环猎冠缨。顾生起吴会，握管逢休明。修嫭宛珠润，清馥含兰馨。通方极丘索，辨古分淄渑。诗从四始正，曲合九奏成。何哉铨衡地，洵有箕颖情。结佩岂不美，折麻殊自荣。余岂茂陵客，跌宕东方生。申章谢嘉藻，辗转怀同声。"}