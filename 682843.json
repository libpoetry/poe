{"id":"682843","title":"寄洪斋陈同年","dynasty":"明","author":"区越","text":"云霞深护屋三间，种竹为垣松作关。山下清风催客上，岩头白鹤报公还。杯觞且尽当年话，城市那能半日闲。花下共公深酌别，重来幽谷听猗兰。纱帽闲眠云水间，薇垣无事可相关。床头仙箓周千遍，鹤顶真丹就九还。卫武诗情惟取进，伏生经老不知闲。共公酌水吟千岁，何限香风荐蕙兰。"}