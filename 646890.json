{"id":"646890","title":"九骚引 其八 侍月愁","dynasty":"明","author":"葛高行文","text":"夫何月色之灿烂兮，凌树影而入罗帏。独倚床而延伫兮，侍女怠而欲归。仰圆灵其万户兮，窃皦皦之清辉。睹姮娥之纵体兮，扬轻袿之绣裳。含然诺其欲吐兮，气藞兰而喷香。当长风之飘飘兮，袭罗衣而旁徨。众鸟栖于茂林兮，翔千仞之凤与凰。悼鸿鹄之坠空兮，羌中道而失偶。嘉斯鸟之贞洁兮，触我思之悠悠。衷懊咿而不止兮，寄愁怀于沙鸥。坐兰闺之闲夜兮，聆回飙之飕飕。解垢氛之婴身兮，心翼翼而无尤。叹三闾之见放兮，增壹郁而怀忧。惟察察之哲人兮，能淈泥而扬清波。览江汜之淑媛兮，被德化而啸也歌。晞银汉之织女兮，供霓裳而弄金梭。正衽衿而危坐兮，如衔枚而无语。神英英而内栖兮，思恍惚而登虑。虚方寸之寂寞兮，安斗室而独处。藏彩翚之佳丽兮，性耿介而内专。时青阳以告谢兮，肇朱明而心酸。伤十载之鹤化兮，抚幼子而吞熊丸。酌金垒以弛念兮，善怀托于青编。"}