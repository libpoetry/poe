{"id":"1244068","title":"赠彭将军","dynasty":"元末明初","author":"郭钰","text":"将军昔从布衣起，便欲赌命报天子。里中父老得开颜，刺虎斩蛟良细事。几年汗马鏖战尘，君门九重谁得陈。羽檄飞云白日暮，牙旂捲雨沧江昏。中书大臣拥貔虎，吐气如云盖南土。豫章城头鸣老鸦，匹马夜出杉关去。楚山苍苍楚水清，草莽之臣何重轻？但得严君脱虎口，皇天后土相知心。谁想长材不终弃，控抟造化真儿戏。东邻早结丞相欢，种瓜不到青门地。君家屋前山水幽，正好归来寻旧游。座上衣冠戏綵日，窗前灯火读书秋。我欲从君语畴昔，悠悠世事嗟何及。沧波东逝鱼西飞，独振布袍三叹息。"}