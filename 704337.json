{"id":"704337","title":"暮春张考功助甫邀游韦氏园时梁舍人思伯偕至","dynasty":"明","author":"黎民表","text":"远眺山河尽，孤吟水竹偏。高云搀树密，野日避花鲜。径石欹相带，岩房曲对悬。贪奇收客泪，留醉夕阳边。胜事传韦曲，幽寻我辈能。临风觞酌缓，落日兴情增。画壁逢僧问，丹梯引蔓登。故侯应不贱，瓜地有东陵。大野临燕赵，跻攀意自豪。云沙千堞暗，松柏五陵高。西日愁相对，南音醉懒操。菟裘无处所，弥觉此生劳。脱帽当松顶，移舟傍竹阴。岂知青琐客，还有绿萝心。思苦诗篇警，情忘酒盏深。寥寥山吏部，千载此知音。林壑晚逾胜，风尘远暂忘。物情嫌肮脏，吾意在耕桑。败叶虫行篆，浓花密占房。浮生堪浊酒，穷远任苍苍。列岫当空倚，三峰近席攒。碧滋苔藓色，阴益石池寒。日费壶中药，天遗象外观。却疑幽绝处，堪挂野人冠。海柏南方得，名花上苑移。露添垂径实，风亚出墙枝。采摘情都尽，飞腾意转迟。芳菲应可惜，停骑待成诗。布地千金积，邀欢一径开。花光摇解佩，荷气送行杯。水蹙昆池动，云移碣石来。飘零犹壮观，肯作雍门哀。芳园争倚并，幽事此中多。时序花飞甚，身名老去何。天遥金马署，星动白鸥波。我去寻黄绮，相思在薜萝。"}