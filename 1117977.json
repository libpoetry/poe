{"id":"1117977","title":"连日至梅仙坞及花泾观桃花抵暮乃归二首","dynasty":"宋","author":"陆游","text":"千载桃源信不通，镜湖西坞擅春风。舟行十里画屏上，身在西山红雨中。俗事挽人常故故，夕阳归棹莫匆匆。豪华无复当年乐，烂醉狂歌亦足雄。桃花坞近钓鱼矶，不比刘郎万里归。水底红云迷醉眼，樽前绛雪点春衣。病依几杖犹能出，老爱风光未忍违。天借清游每穷日，夜深炬火候柴扉。"}