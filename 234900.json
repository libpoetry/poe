{"id":"234900","title":"和钓鳌行·坎蛙难语江湖阔","dynasty":"宋代","author":"赵希逢","text":"坎蛙难语江湖阔，百十为群声乱聒。细听不作惊人鸣，阁阁终宵口欲血。有时鼓腹怒眼狞，水痕微触心胆惊。居污可笑妄尊大，盖亦未之睹海鲸。巨鳌又非海鲸比，鬐鬣刺天鳞耀绮。首冠灵山负蓬莱，定非区区蜗可饵。逆风出没踪迹神，气吐云雾迷昏昏。翻涛振浪力赑屃，涵泳浪焉知圣恩。何人独号文章伯，巷北巷南嗟迫窄。翻身跳上去昆仑，沼视具区杯雷泽。兴来拨棹逝中流，风月输他第一筹。不学严陵闲钓懒，也笑范蠡空扁舟。自是天上神仙客，所至鱼龙先失色。丝纶百尺掌握中，放荡沧波走赴舶。垂纶直待鳌口开，剖开鳌腹声如雷。先将鳌头南天子，其余一手擎归来。"}