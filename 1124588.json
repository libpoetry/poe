{"id":"1124588","title":"次季弼索杨继甫诗","dynasty":"宋","author":"唐仲友","text":"诗来得得巧搜寻，清似壶冰洗我心。白雪阳春皆绝唱，高山流水欠知音。秦淮淼淼涵秋影，楚岸迢迢起夕阴。此际须君速相就，寒鸦趁侣欲投林。爱山欲作杪秋寻，薄宦逢回倦壮心。排遣牢愁须鲁酒，激扬逸气和春音。归与物色荒山径，晚矣功名惜寸阴。寂寞孤芳聊自守，不殊兰芷在深林。"}