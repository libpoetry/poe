{"id":"87267","title":"池上榴花一本盛开","dynasty":"宋代","author":"刘克庄","text":"炎州气序异，十月榴始华。是谁初植此，石罅抽根斜。绿阴蔽朝曦，朱艳夺暮霞。始犹一二枝，俄已千百葩。染人不能就，画史无以加。洛阳擅牡丹，久矣埋胡沙。蜀州夸海棠，邈然隔夔巴。安知篱壁间，亦有尤物耶。坐令农圃室，化为金张家。诗人好模拟，冻蕊并寒槎。斯篇傥令见，无乃讥吾奢。"}