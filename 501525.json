{"id":"501525","title":"峒中妇","dynasty":"明","author":"林弼","text":"种树莫种柳，花飞不近枝。生子莫生女，骨肉终弃遗。嗟嗟峒中妇，失身随獠夷。父母与兄弟，八年不相知。东家有邻女，今朝得赎归。一归一未返，恸哭泪满衣。官船谁家郎，问之为歔欷。妇泣且再拜，蛮音致哀辞。郎呼獠来前，我赎免孤悲。白金入獠怀，健妇留江湄。中宵窃心计，故家或衰微。亲在犹足赖，亲殁将何依。獠夫固匪良，枕席久无违。捩然夜奔去，忍尔背恩私。捐金实郎心，重报宁汝期。人情易反覆，妇性轻别离。古来丈夫士，尚甘志节亏。君看苏李泣，遗恨河梁诗。"}