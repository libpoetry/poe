{"id":"815110","title":"西湖八绝句","dynasty":"清","author":"柳是","text":"垂杨小院绣帘东，莺阁残枝未思逢。大抵西泠寒食路，桃花得气美人中。年年红泪染青溪，春水东风折柳齐。明月乍移新叶冷，啼痕只在子规西。湘弦瑟瑟琐青梅，些是香销风雨嵬。无数红兰向身泻，谁知多折不能回。南屏烟月晓沉沉，细雨娇莺泪似深。犹有温香双蛱蝶。飞来红粉字同心。亚枝初发可怜花，剪剪青鸾湿路斜。移得伤心上杨柳，西泠杜宇不曾遮。青芜烟掠夜凉时，落尽樱槐暗碧池。恨杀杨花已如泪，春风春梦又相吹。晴湖新水玉生烟，芳草霏霏饳雁钿。苦忆青陵旧时鸟，桃花啼里不曾还。愁看属玉弄花矶，紫燕翻翻湿翠衣。寂寞春风香不起，残红应化雨丝飞。"}