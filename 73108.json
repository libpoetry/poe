{"id":"73108","title":"水龙吟·中原几许奇才","dynasty":"元代","author":"张野","text":"中原几许奇才，乾坤一担都担起。人人都让，庙堂师表，吾儒元气。报国丹诚，匡时手段，荐贤心地。这中间妙理，无人知道，公自有，胸中易。眉宇阴功无际。看阶前紫芝丹桂。且休回首，明波春绿，聪山晚翠。盛旦欣逢，寿杯重举，祝公千岁。要年年霖雨，变为醇酎，共苍生醉。"}