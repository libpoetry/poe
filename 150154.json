{"id":"150154","title":"忽蒙秀实内黄贤尉寄书期许稠至有经世之语辄","dynasty":"宋代","author":"晁说之","text":"岁宴慕群侣，鱼鸟各知息。故人音书来，怜我此时忆。忠言开靡靡，岂但问寝食。我有山耕愿，久矣君已得。中道忽献书，明时思自立。一官虽漫与，颇知民苦疾。豺狼不当路，雨露发天秩。植杖听班诏，去暴看甲乙。闾阎心欲速，廊庙虑匪棘。恨不死褚渊，叹嗟起安石。固云小人鄙，未易君子识。悠悠定谁堪，世事儿女剧。君才雄且锐，欲振排云翮。但恨张公子，蹶蹶难与适。功名良可图，燕然铭谩勒。"}