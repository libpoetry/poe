{"id":"690695","title":"正月二十日里中皆以桃枝插门贵贱童稚亦皆以桃叶为佩曰禁鬼也西园公鼓掌人与鬼何辩鬼不害人禁之何为夫害人者人而鬼耳庸可禁耶时街头有青衣桃叶者歌莫禁鬼鬼闻而大笑之亦歌先禁人以答之西园公闻而并录焉莫禁鬼四章","dynasty":"明","author":"张萱","text":"莫禁鬼，鬼去鬼还来，人间半是鬼投胎。休怪鬼奴来作炒，汝家先自鬼门开。莫禁鬼，禁鬼鬼便多，总是人魔非鬼魔。汝若作人不作鬼，鬼兮鬼兮奈汝何。莫禁鬼，鬼与人相熟，可惜朱符与黄箓。饶汝千重铁作门，惟有高明方瞰屋。莫禁鬼，人比鬼更恶，唤汝作同前读人真是错。鬼言鬼行鬼心肠，到底还输鬼一着。"}