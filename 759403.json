{"id":"759403","title":"说潮五古十七首 其八","dynasty":"清","author":"丘逢甲","text":"莫大于恢复，莫雠于金虏。莫急于用人，莫难于用武。觥觥王尚书，谋国心何苦！讲学张赵间，所得非小补。论语致太平，况乃精易数。惜哉公著述，零落无完部。邦人重科第，巍访九衢树。安知古名贤，风期足千古。龟湖春水生，丙舍隐林坞。欲读胡公铭，郁郁但黄土。好为语畬民，松柏勿樵斧。"}