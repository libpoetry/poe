{"id":"1050063","title":"留别宣守贾侍御用李白赠赵悦韵","dynasty":"宋","author":"郭祥正","text":"贾谊几世孙，闲邪诚所存。一登御史府，直气壮中原。五载三去国，出论皆腾喧。浩养固无害，宣城况名藩。下车究积弊，摘节仍除根。乃迁孔子学，方庭树兰荪。讲解得董生，思单先生恩。轩轩慕高第，各各不窥园。修桥济行迈，掩骼招旅魂。萧萧囹圄空，清风时扫门。寻山出近郭，玉船红浪翻。谁为坐上客，能酬谢公言。自愧翅翎短，谬参鸿与鹓。不有瓦砾贱，那知圭璧尊。矧曰半面雅，岁久情愈敦。三章宠新作，词源何骏奔。几欲效长吉，微吟谢高轩。霜威信凛冽，即之自温温。又如太古镜，磨开苍藓昏。肝胆悉照彻，魑魅安敢论。行闻紫泥诏，沙路驰归辕。岂容隐岩子，留连爱石盆。看君杨天翼，北溟终化鹍。而我随白鸟，丹湖往孤鶱。"}