{"id":"786525","title":"与金陵士人话所过山水","dynasty":"清","author":"洪繻","text":"我居海外蓬山间，蓬莱海浅湾复湾。有山、有水无佳窟，听风、听雨愁心颜。闻道江乡是佳处，烟花如海莺啼曙。但恨违隔万重山，骑鹤扬州无路去！意境频频入梦中，非游浙北即江东。拄杖依稀三楚月，乘流彷佛五湖风。今日遇子中华至，山川都作枕中记。虎踞龙蟠北固亭，鹤归凤去南屏寺。水竹三分月二分，君家正在江南村。丹枫远远秋开径，黄叶萧萧昼闭门。秣陵居士西陵客，有时苕霅为浮宅。郭外常看四明峰，剡中遥拥千溪碧。适兴即登旧酒楼，莼羹鱼脍楼上头。苦竹城西人似水，富春江上月如钩。斯景窃思分一半，君忆家乡遂三叹！寻亲身带岛夷烟，作客舟居沧海岸。座中对语各婆娑，沃洲外有汉山河。何时收入黄图里？鹿耳、鸡笼岛屿多！"}