{"id":"723005","title":"与崔录事别兼叙携手诗","dynasty":"南北朝","author":"何逊","text":"去夏予回首，言乃重行行。今春游派澨，访子犹武城。暂别年逾半，同归月未盈。复道中寒食，弥留旷不平。道术既为务，欢悰苦未并。及尔沈痾愈，值兹秋序明。石碛沿江静，沙流绕岸清。川平看鸟远，水浅见鱼惊。逝将穷履历，方欲恣逢迎。何言聚易散，乡棹尔孤征。我本倦游客，心念似悬旌。闻离常屑涕，是别尽凄清。况此忘怀地，相爱犹弟兄。脉脉留南浦，悠悠返上京。欲镊星星鬓，因君示友生。"}