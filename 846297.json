{"id":"846297","title":"念奴娇 温州平阳灵峰摩崖词","dynasty":"宋","author":"无名氏","text":"天工谬巧，恁平地、推出崚嶒岩壁。虎跃龙骧飞凤翥，疑道补天馀石。洞壑穿云，来今往古，知是谁开辟。千年兰若，林峦隐映金碧。我兴丘壑尤长，朅来此境，惯蹑登山屐。适意人生随处好，何必岘南阳峄。谢傅东山，裴公绿野，俯仰俱陈迹。何如轻举，廓寥云外横笛。"}