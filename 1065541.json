{"id":"1065541","title":"次韵酬王元衷郎中兼简夷仲学士","dynasty":"宋","author":"廖刚","text":"万里端尘鞅，栖息宁重论。相逢一笑乐，妙语如春温。谓我鬓颜好，包巾已霜根。问我田舍何，抱瓮犹欠园。跳丸转光景，岁月逝水奔。岂无究竟法，汗漫要穷源。柴桑公阙里，此意今故存。谁云王谢家，流风但清言。并游芸閤英，词辨江涛翻。久不一见之，清思濯襟烦。青冥双凤举，愧欲欺山樊。勉哉适其时，云尽天无痕。"}