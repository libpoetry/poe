{"id":"408595","title":"南阳怀古","dynasty":"近现代","author":"刘玉璋","text":"龙兴赫赫推高皇，十二传后篡者王。白水真人此崛起，讨贼重使炎汉昌。黄巾大乱继以卓，阿瞒觊觎深包藏。卧龙此地作高隐，先主得之同伊姜。东汉君与后汉相，两人发轫皆南阳。史以昭烈比光武，雄才大度真颉颃。况复云台众将相，诸葛一人兼其长。创业不异成败异，后人往往悲武乡。天意虽曰不可测，终随人事为兴亡。成哀孱弱鲜大失，无端外戚干天纲。是时文景泽未竭，中兴尚易恢旧疆。降及桓灵甚矣惫，纷纷党锢歼忠良。人之云亡国殄瘁，如病已入膏与肓。鱼水君臣力虽竭，安能眷顾回彼苍。呜呼出师纵未捷，千秋正统何堂堂。迄今君臣共祠宇，萍蘩万古长流芳。"}