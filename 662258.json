{"id":"662258","title":"磊磈行","dynasty":"明","author":"石宝","text":"深林人稀豺虎嘷，荒崖堕石海漱涛。长安万里烟浩浩，黄金触手轻如毛。貂裘敝尽何足惜，腰下焚焚双宝刀。西来黄尘扑天起，将军破敌见天子。圉夫灶下尽蒙恩，困杀英雄老燕市。燕南美人好颜色，压酒槽头劝行客。东风舞折柳丝狂，醉击龙泉按歌拍。歌声嘹亮舞熊柔，不数当年宋意讴。知己难逢头易白，出门跨马路悠悠。"}