{"id":"1118715","title":"斋中杂题四首","dynasty":"宋","author":"陆游","text":"湖水日益长，柳色日益深。好鸟西山来，飞鸣过前林。年华挽不留，陈迹旷难寻。花开少共赏，酒熟惟孤斟。王谢今编氓，曲水空山阴。一樽欲吊古，已矣予何心。屯云失南山，三日吹细雨。岁月不贷人，蛙声遽如许。一年复一年，老至不可禦。下湿病在脾，馀息仅如缕。枯皮裹瘦骨，半属松下土。屋坏要当颠，安能强撑拄。书生每苦饥，得饭已可贺。黄齑三百瓮，自是天所破。有时尚不继，得米无暇簸。昨者雪塞门，烟绝但僵卧。虽云迫沟壑，老学不敢惰。夜分唤邻翁，我歌尔当和。西窗日过中，饥坐生眼花。援笔课小诗，墨燥字倾斜。须臾忽满纸，翩翩若风鸦。虽无古人法，简拙自一家。乃知雨漏壁，未愧锥画沙。俄报豆饭熟，投笔喜莫涯。呼童拾涧薪，试我家山茶。"}