{"id":"103423","title":"送韩钦圣学士京西提刑","dynasty":"宋代","author":"梅尧臣","text":"王朝慎常刑，恐民陷非辟。分命遣使车，谬枉得举摘。兼之劝农桑，欲野无旷隙。韩侯夙所志，功利岂止百。茫茫唐邓间，荒土无牛迹。邵阏废未久，柘阳仍旧白。二地傥复营，万世不可易。昔在汉家时，近亲多占籍。苟或非膏腴，当应徒畿赤。每念辄叹嗟，未能俾尽画。天将富斯民，事与愿不隔。其易谓何如，拾芥由琥珀。我今送韩侯，书以赠无责。"}