{"id":"1084901","title":"陈大监饯别用前诗珠字韵以谢","dynasty":"宋","author":"王十朋","text":"宸廷侥冒先诸儒，宠褒况获骊龙珠。青衫黄牒拜君赐，红莲绿水官留都。明日扁舟欲东出，访别长忧碍新律。丈人呼酒如韩公，贱子愧非张十一。酒阑未放客还家，活火煎泉烹叶嘉。西来频下豫章榻，盛事当作还乡夸。始终尚赖公鞭策，邪正途中知所择。捐躯誓报明主恩，青史庶逃千古责。况公自是人中奇，境邻吕望逢明时。行持从橐奉清问，美恶愿分嫫与施。"}