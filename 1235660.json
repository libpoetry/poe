{"id":"1235660","title":"和林春野见寄韵","dynasty":"元","author":"许有壬","text":"山中真可乐，经旬无客来。群材足楩楠，小臣甘草莱。君看倦飞鸟，投林不徐徊。咄尔迷途人，伥伥自纡回。海鸥久已狎，鸬鹚复何猜。秋风看木落，春风看花开。既种子猷竹，亦有逋仙梅。先生可休矣，大夫亦贤哉。高步云汉阔，蹒跚距能陪。尚可学采药，谈笑到天台。士生如大木，皆欲架明堂。宁知施用处，用圆吾乃方。归来何所事，琢句敷肾肠。既为烟霞痼，复作花月荒。一壑今已专，万景身可当。山空白石烂，云尽青天长。故人远相慰，瑰辞联夜光。一展发晔晔，再诵铿琅琅。贞松无冶容，老桂多古香。三复如见君，岁晚谁能忘。"}