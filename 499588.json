{"id":"499588","title":"题杨妃出浴图","dynasty":"明","author":"邓雅","text":"春光淡淡春风起，百啭黄鹂宫树里。宫中妃子绣罗衣，晴来出浴温泉水。温泉之水清且涟，凝脂洗尽争春妍。初疑沧海浴明月，又如玉井开红莲。君王一见生欢喜，六宫粉黛谁能比。一曲霓裳乐未终，边尘已暗三千里。天生尤物徒尔为，马嵬竟死谁能悲。丹青一幅半零落，千载君王当鉴之。"}