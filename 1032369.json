{"id":"1032369","title":"庚辰六月陪谨斋准轩雅山游西禅超师院以柳诗道人庭宇静分韵约有兴即赋余得庭字时小寐禅床风雨适至遂赋宇字","dynasty":"宋","author":"黎廷瑞","text":"小憩西禅床，谢绝半日暑。白云怜倦客，清阴覆停午。袅袅陂上风，沉沉竹间雨。幽幽一室虚，昵昵群叶语。冥搜得奇想，熟寐透淳古。九衢喧野马，万喙争腐鼠。谁能大槐根，摆落半柯土。浮生得今辰，幽期况兹宇。延缘欲忘归，落日斋堂鼓。"}