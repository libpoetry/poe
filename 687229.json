{"id":"687229","title":"江上饯别友人四章","dynasty":"明","author":"孙一元","text":"晨起促征鞍，薄言驾舟楫。送子赴脩河，不忍与子别。兰苕会摧残，茑蔓不堪结。悽悽情未宣，恻恻心欲折。心折凭洲渚，玄云搆重阴。慷慨抚时序，况此离别襟。嘈嘈伫繁吹，戚戚理哀琴。暂延林莽间，眷此念弥深。念深重离筵，含酸听我歌。天寒冰澌结，君徂当奈何。穷兽不出薮，倦鸟岂离柯。期子早归来，岁晏守山阿。山阿遵时晦，人文会陆沉。履运多崄巇，感念昔与今。凄风振修薄，严霜被乔林。愿言同此夕，寤寐思所钦。"}