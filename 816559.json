{"id":"816559","title":"次韵缪副贡延福饯春","dynasty":"清","author":"曾广钧","text":"神皋丹淀捲明漪，惆怅芳年鬓有丝。罗帕征衫供污酒，画裙团扇好题诗。上林莺老停千啭，芳树蝉鸣第一枝。犹记宜春簪綵胜，剪刀閒搁又经时。猎红成阵散华筵，节候催开相府莲。挑菜人归閒钿约，湔兰游罢落金鞭。梦回碧瓦红楼地，思发梅云麦雨天。商略长娥羞客处，吴眉难隔翠阴圆。"}