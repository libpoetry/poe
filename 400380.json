{"id":"400380","title":"Fontainebleau森林拿破仑行宫。用发归濑韵","dynasty":"民国末当代初","author":"饶宗颐","text":"长算屈短日，终古月常圆。雕墙倚灵琐，隈曲溯涓涟。树昏疑接海，风起欲拔山。向来畋猎地，三驱有缓前。飞毂行留影，分翠高暨天。阴凝势方巩，阳回力犹邅。当年叱吒处，八荒吞无难。长林纷在眼，积愤究谁宣。盖世伤促路，逝水感徂年。"}