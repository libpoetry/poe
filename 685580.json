{"id":"685580","title":"留别程鹿蘋年兄三首","dynasty":"明","author":"邓云霄","text":"看花并马气干云，落羽谁怜雁失群？仕历三朝仍故步，途经九折颇如君。工诗且作留穷赋，捷径羞裁乞巧文。话别愿留风格在，长安裘马任缤纷。论文柏署夜啼乌，还似当年旧酒徒。刻烛诗成骄白帝，驱车天远指苍梧。关河度腊寒风急，梁月怀人古驿孤。部下仙都勾漏近，寻丹迟汝鼓洪炉。世局时情日向新，况兼戎马起边尘。迂疏懒挟齐门瑟，偃蹇空嗟汉代薪。七尺尚存饶侠骨，百年有尽岂谋身。君看跃冶翩翩者，得似淮阳卧治人。"}