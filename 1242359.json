{"id":"1242359","title":"忆旧游 追和魏彦文清明韵","dynasty":"元末明初","author":"邵亨贞","text":"记乌衣巷口，灞水桥边，问柳寻花。竟日追游处，尽挥鞭绣陌，弭棹晴沙。酒阑美人归去，香拥碧油车。自彩笔题情，金灯款醉，几度年华。天涯。故人远，料对景相思，应念无家。又见分榆火，奈移根换叶，往事堪嗟。小楼倚遍残照，长羡暮栖鸦。赖伴我消魂，遥岑寸碧三四丫。"}