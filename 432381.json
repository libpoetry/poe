{"id":"432381","title":"大观楼题壁二首","dynasty":"近现代","author":"杨赓笙","text":"三载炎荒汗漫游，昆明池上又吟秋。却欣大义滇中举，颇恨余凶冀北留。伍子奔驰终覆楚，狄公勋业在倾周。国门生入寻常事，恼煞当年定远侯。西南名胜数滇池，岸帻披襟喜不支。几处闲亭存古迹，一川小艇漾清漪。灵钟金碧人皆杰，术乏丹青我有诗。何必蠡湖匡阜去，此间风物亦相宜。"}