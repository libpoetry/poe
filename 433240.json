{"id":"433240","title":"题鬼趣图十五首","dynasty":"近现代","author":"寇梦碧","text":"欲论无鬼嫌多事，万叶千花已不灵。何似寄情荒渺外，瘦灯风杀一痕青。作态烟云欺病眼，媚人花鸟逆诗情。鬼才小占青林月，听水来寻夜壑声。纸样罗衣瘦不禁，蛩边梦小莫低吟。嫩魂已渐销风日，草际偎残一寸阴。轻云曾绕玉双尖，到死犹拚学茧蚕。艳绝故知愁亦绝，秋千背立茜红衫。片时心上万轮回，?舞磷飞骇且哀。黑雾一天双血爪，如潮鬼语逼人来。偶谈风月已伤廉，结习都删口欲缄。何似枇杷花下立，不言不语只恹恹。漆炬无光月色冥，俏红冉冉没烟青。土花半蚀朝霞面，看煞风流一点萤。强魂谁似赤丁子，一快恩仇胜取怜。不作太阴炼形死，夜叉化去定飞天。千年郁郁闭佳城，玉匣开时梦忽惊。争似刘家通替样，操刀只合任彭铿。六丁鞭石血成斑，翁仲相惊语夜阑。底事蒙羞茂陵鬼，偏教玉碗出人间。夜壑吟成梦尚疑，零花瘦月漫相思。腥风闪出敦脢影，哪有秋坟敢唱诗。除却蔷薇铺梦路，地疮天漏两难防。髑髅女在幽明际，休认徐妃半面妆。荒荒三界人神鬼，鬼下宁知有聻存。我已沉沦鸭鸣国，羡君高卧冷枫根。肸蚃无灵鬼道穷，獝狂夜泣答悲风。孱魂应被刑天笑，舞戚犹堪作鬼雄。逐鹿将焉托蕉叶，战龙旋复入槐根。此中安得王延寿，为我挥刀斩梦魂。"}