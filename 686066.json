{"id":"686066","title":"答周方大二首","dynasty":"明","author":"卢龙云","text":"造物由来总未公，世间暌合几能同。惭余客舍琴虚在，怪尔王门瑟自工。鸿雁影传书近远，斗牛光射剑雌雄。亦知风月馀光霁，笑语何时得再逢。大海难从一苇航，粤闽迢递隔他乡。漂零似我甘留滞，疏逖凭谁识茂良。十载游从堪记忆，几年兵眚益荒凉。青山白石元无恙，不得同君共举觞。"}