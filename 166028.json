{"id":"166028","title":"用无斁八弟永城相迎韵寄怀","dynasty":"宋代","author":"晁补之","text":"平生殚千金，术似刘累僻。春风九轨道，无我迷阳迹。呼来着冠紞，野貌不改昔。易衣怜介弟，犹有布一尺。身惭崔浩短，胸次俨列戟。中天翥鸾凤，我自无六翮。何曾客权贵，见谓贫盗璧。堂堂涑水翁，我在此人籍。不诋曲江贤，宁羞九年谪。艰难累吾母，鬓发白一夕。独此负吾心，敢言忠抱石。方时半千运，异昔阳九厄。譬驰羊肠阪，双任臣子责。帝王所张弛，乾坤有阖辟。君敷皇极言，人咏蓼萧泽。鸢鱼竞飞跃，风俗凛移易。已开公府合，又置四郊驿。搜求逮田野，欣喜到僮役。虽微携手上，颇似破笯释。川涂见吾弟，薪木询我宅。怜君如我固，不叹玄尚白。薄饮尽余醅，凝尘振鹿席。我醉易成狂，欲起须君掖。"}