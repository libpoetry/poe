{"id":"958480","title":"送周务本机宜","dynasty":"宋","author":"郑刚中","text":"霜风吹西湖，与君持行李。瘦马共边笳，寒灯对孤邸。新凉秋叶惊，归棹君独理。弃我天一方，稳下大江水。丈夫志四海，吾岂较遐迩。行藏天所为，况自非偶尔。独忧绵薄资，负重力难起。嘉宾日以远，缓急尚谁倚。置此勿复论，遇坎各有止。我积汉中谷，君种彭泽米。努力随小大，同在毓生齿。他年脱冕归，对酒各欢喜。"}