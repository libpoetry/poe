{"id":"1131693","title":"寿湖南管仓五首","dynasty":"宋","author":"廖行之","text":"齐卿善高奚，为治孰过之。到今民受赐，微管嗟吾其。宜哉世祀昌，有此廊庙姿。功名方鼎来，端亚萧与伊。敬仲始盐筴，丰财此权舆。端能佐经费，农末深相须。惟皇叙八政，国裕民无癯。谁其制低昂，江左今夷吾。平籴虑国深，公囷匪邦积。自古斯有年，寖远失初意。今年出缗钱，乐岁怨狼戾。此法竟施行，农民等蒙惠。古人重繇使，竭作唯追胥。两税已复役，三倍将何如。洪惟爱基本，幸甚均惨舒。周亲今闾阎，民情力有馀。岁寒万本怯，表立苍官荣。相看琅玕碧，更对梅玉清。得能三友佳，来寿千载英。庆事未渠央，高标自天成。"}