{"id":"489764","title":"送友人之明州卫","dynasty":"明","author":"袁华","text":"裔夷倭奴氏，僻分带方东。顽嚚罔率化，不与中国通。椎结斑斓衣，习俗相剽攻。轻生蹈巨浸，出没如熛风。爰止崇明里，掠虏肆奸凶。桓桓张将军，擐甲登蒙冲。手中三尺剑，紫电明霜锋。追北海门右，杀戮无遗踪。执俘仍献馘，锡爵酬厥功。拜命赤墀下，进秩佐元戎。四明古句章，海水青浮空。山川既佳丽，人物亦豪雄。感别意恻恻，怀古心忡忡。南薰吹旆旌，小队罗刀弓。长途驿马疾，远浦渚莲红。勉旃同前烈，策勋铭景钟。"}