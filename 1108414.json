{"id":"1108414","title":"挽方德润宝学三首","dynasty":"宋","author":"刘克庄","text":"龚胜乘车晚，阳城伏閤初。自云臣语戆，不是上恩疏。黄壤全名节，青编载谏书。始知年与德，造物有乘除。忆被乌台劾，聃非传偶同。瞽言拚万死，明诏赦孤忠。全活皆英主，淹留各秃翁。伤心古遗直，不返瘴云中。晚赐延和对，言公去国深。遂良垂白发，臣甫抱丹心。驰驿无银信，移麾有玉音。遥知遗奏上，未免动宸襟。"}