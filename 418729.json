{"id":"418729","title":"木兰花慢 卜者午夜吹笛，怆然有融予怀也","dynasty":"近现代","author":"顾随","text":"是何人弄笛，惊旅客，使魂销。想身外茫茫，行来踽踽，深巷迢迢。尘嚣。渐随夜杳，但霏霏露湿敝缊袍。空际几声颤响，悲凉更甚饧箫。难消。清泪如潮。空令我，酒频浇。有谁将命运，双肩担起，一手全操。徒劳。暗中摸索，奈千家闭户卧凉宵。试问一枝笛子，甚时吹到明朝。"}