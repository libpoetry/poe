{"id":"685553","title":"九日旗峰二首","dynasty":"明","author":"邓云霄","text":"振衣千仞气横秋，万里江山对献酬。把菊重酣今日酒，呼鹰还忆少年游。登临胜地凭双屐，放浪闲身笑五侯。谁说风流誇落帽？林间狂客已科头。盘回石磴上丹梯，秋色苍茫入望迷。红树疏村分远近，黄茅荒冢自高低。悲歌转觉愁如海，纵饮全拚醉似泥。好酿南溟变为酒，糟邱应与紫峰齐。"}