{"id":"494482","title":"初九日以神告卜得青霞洞","dynasty":"明","author":"湛若水","text":"朱明与青霞，相比为近僯。虾蟆嘘其气，两洞生晴云。青霞朱明后，朱明青霞前。前后一间耳，山脊云平分。天地不爱宝，多藏遗斯人。贪固人所鄙，贪山未为愆。让固为美德，让之恐逆天。乃辟通云路，乃开见日轩。行馆落天华，天厨引天泉。再拜谢神贶，吾兹毕吾年。"}