{"id":"543432","title":"九日喻邦相邀司马汪公洎诸君登高天竺属余尚留槜李不及会以遍插茱萸少一人插字为韵","dynasty":"明","author":"胡应麟","text":"霜露维深秋，木叶殆尽脱。纷披时菊繁，憔悴兰芳歇。上客怀登高，群公欣令节。薄暮回轻桡，凌晨戒车辙。窈窕度城闉，逶迤陟岩穴。遐览穷八荒，轻举渺六合。三竺凌层霄，双峰表天阙。绿野名园开，朱宫梵筵列。白云冒冈峦，丹霞冠林樾。淅淅凉风生，隐隐微阳灭。修鳞竞容与，平湖亦澄澈。感此岁序更，羽觞共怡悦。妙管激清商，流音回白雪。解佩俱朝贤，衔卮并时哲。言念同袍子，鸿飞渺天末。醉把茱萸枝，徘徊不能插。"}