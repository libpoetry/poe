{"id":"1242308","title":"八声甘州 次钱思复怀钱塘旧游韵","dynasty":"元末明初","author":"邵亨贞","text":"叹前朝、胜地正离离，荒草不胜春。纵湖山尚好，泉乾虎迹，井閟龙鳞。多少王侯第宅，游赏太平身。车马经行处，锦绣纷纭。梦里曲江宫殿，自长安日远，深锁愁云。念墙头杨柳，憔悴向谁颦。又东风、鸟啼花落，黯黄昏、胡骑满城尘。当时事、不堪回首，重问陈人。"}