{"id":"1248352","title":"齐桓公","dynasty":"元末明初","author":"王彝","text":"召陵初服荆，首止复宁周。瓜瓞既云茂，楚氛亦奚忧。伟哉一匡功，首盟至葵丘。胡为曾西子，兴言贻彼羞。宣王有遗烈，江汉至今流。舍彼僣王罪，世远及胶舟。孝子贵几谏，忠臣纳嘉猷。羽翼制君父，嗟兹乃诡谋。图伯巳如此，震矜何足尤。春秋不获巳，世降日滔滔。将无彼善者，桓公谁与侔。"}