{"id":"820678","title":"绮罗香 二月九日送客作","dynasty":"清末近现代初","author":"王易","text":"碧草人迷，青衫尘满，乡梦迢迢初觉。送客旗亭，几度自嗟离索。记欢会、去日空过，道珍重、流霞低酌。怪年时、驿路荒寒，行人何事愿飘泊。他乡无奈滞迹，堪叹客边风紧，罗衣愁薄。古道云封，辜负谢鲲丘壑。又今朝，数到离怀，怎禁住、泪随声落。待归来、挨过黄昏，倚阑听画角。"}