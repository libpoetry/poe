{"id":"1070097","title":"送江仲嘉褒东还家山方将从赤松子游为作仙游之诗以相步虚云","dynasty":"宋","author":"程俱","text":"空山月出栖鸟惊，溅溅暗溜山间鸣。桂阴羃历夜香冷，有人步虚闻紫青。翩然骑麟下青冥，君非远游定方平。云軿冉冉风袂举，左右玉立花娉婷。手摩我顶一笑粲，别来弹指三千龄。至言不烦去畦町，齿下端有真长生。忽然纵身浮太廷，却笑炼砂飞八琼。采芝方壶濯南溟，秦姬吹箫缑氏笙。茫茫齐州九窖尘，人间可哀胡不闻。"}