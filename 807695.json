{"id":"807695","title":"解连环","dynasty":"清","author":"陈维崧","text":"渭城朝雨。怕声繁拍促，凄如结楚。谁砌满、黄叶中原，恰暗捲归人，渡滹沱去。万里槎程，曾透过、龙荒小部。忆下句驱国，慕华楼下，醉呼鹰处。采风一编竣否。记斜行小字，惊鸿跳虎。中间一幅苔笺，是贵主婷婷，摩诃避暑。不信蛮姬，也解唱、谢庭花絮。傥书成、釐正阙文，休删夏五。"}