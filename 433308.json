{"id":"433308","title":"赴沪治病三月回家偶感三首","dynasty":"近现代","author":"章以荣","text":"出门思惘惘，入门心徬徨。庭树春转绿，故人不可望。升堂瞻灵影，气结荡回肠。默对无一语，黯尔泪两行。踧踖入吾室，悄然心不怡。诗书宛尔在，益动人琴悲。生离有时会，死别无还期。况乃婴疾疢，忧思曷可支。浮生若大梦，欢乐曾几时。之子宁先觉，而我尚梦思。梦见欢平生，梦醒神为驰。人生如朝露，百年安可期。彭殇同一瞬，悟澈复奚疑。达观岂所能，勉以慰君悲。"}