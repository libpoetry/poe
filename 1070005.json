{"id":"1070005","title":"谢人惠砚","dynasty":"宋","author":"程俱","text":"帝鸿墨海世不见，近爱端溪青紫砚。溪流见底寒且清，光凝浅绀渊之精。斧柯千古遗仙局，云暗半山含紫玉。割云镵玉巧如神，龙尾铜台可奴仆。君来自南数千里，不载珠玑似薏苡。芊芊溪草裹石砚，文字之祥直送喜。明窗大几墨花春，炉山吐兰千穗云。虚中含默静相对，那复草玄惊世人。"}