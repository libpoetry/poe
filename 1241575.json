{"id":"1241575","title":"泾县柬宋二编修长歌","dynasty":"元末明初","author":"刘基","text":"浙东行人过江左，正值蕤宾之管吹轻葭。阴气黯黕天地闭，仰面不见扶桑鸦。谷风哀鸣灌木应，雨脚四垂如乱麻。崩湍涌溜汩奔会，平地碾齧作臼洼。便疑桑田变沧海，流水荧眼无津涯。菅茅披猖黄竹拜，蛙黾狼籍助喧哗。满路青泥杂陨箨，局缩畏触蛭与蛇。破瓦荒畦旧市井，荆榛秽奥巢麇䴥。翠眉蝉鬓转蓬去，颓墙缺甃劫火煆。善淫祸福不可料，韶艳夭阏令人嗟。丛祠佛殿总销歇，但见木偶眠泥苴。前度长洲绝短涧，舆从沾湿水没胯。寒飔瘆瑟透衣袖，虽有毡盖那能遮。水边老鹳学人立，鹭鸶侍傍如小婐。废田蔓草结旌旆，农夫尽化为虫沙。布谷不知时事异，劝耕终日声查查。晚来雨歇到泾县，只有蒿荻无人家。县官趋迎入公廨，筋挛骨解肉半麻。萧条破灶冷灰灺，饥童冻口张唅呀。滹沱麦饭那能致，新丰酒醪何处赊。古称悲歌可当哭，莫怪笑谑同儿哇。夜深月出照庭树，鬼燐一似青莲华。惊魂遁魄稍归舍，收入志虑无令邪。愁云苦雾子规叫，起坐更盼羲和车。"}