{"id":"220068","title":"送范才元·古云七尺驱","dynasty":"宋代","author":"李处权","text":"古云七尺驱，不及一尺面。纷纷阅人久，过眼今乃见。吾弟外门杰，籍甚东周彦。澜翻倒三峡，浩博横万卷。不减王夷甫，似是曹子建。抱负三十年，始遇相君荐。声名彻当宁，赐对金銮殿。乃不留石渠，颇动荐绅叹。大藩须按察，此事君亦漫。遥知闭斋阁，幽讨在几案。岁月局上消，山水琴中玩。官池本不浑，慎勿惊鱼乱。明年麦秋残，荔子承清宴。即席酒椽笔，可酢风味献。归来佐中兴，密勿膺帝眷。不忍话艰难，江淮尚酣战。乃翁月旦评，饱学富文翰。当年蒙赏音，好我置华馔。侑觞出歌舞，色温微笑粲。回头隔生死，拊事脸必泫。而今百无堪，老大足忧患。读书只自误，株愚不知变。平生一丘壑，竞此岂其慢。正可卷而怀，安於素贫贱。故乡无巢归，客子斗身健。功名要晚就，婚嫁须早办。浮萍偶相值，怅此临岐饯。更待南雁回，书来警衰愞。"}