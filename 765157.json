{"id":"765157","title":"同游析城王屋山诗七首 其五 鳌背峰","dynasty":"清","author":"张晋","text":"巨鳌驾山不肯前，长驱断折神龙鞭。一朝鳌伏山陷地，独余高背撑青天。当年命名叹奇绝，今我一见形宛然。析城之峰难悉数，斯游颇诩窥其全。如兹诡谲真罕觏，屈第一指何惭焉。日暮疲驴绕山脚，不登绝顶嗟无缘。三山戴首竟何处，此景在目非虚悬。欲行不行重回首，斜阳倒射苍苍烟。"}