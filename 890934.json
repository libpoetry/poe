{"id":"890934","title":"满江红 其五 二园花卉仅有海棠未谢，五用韵","dynasty":"宋","author":"吴潜","text":"问海棠花，谁留恋、未教飘坠。真个好，一般标格，聘梅奴李。怯冷拟将苏幕护，怕惊莫把金铃缀。望铜梁、玉垒正春深，花空美。非粉饰，肌肤细。非涂泽，胭脂腻。恐人间天上，少其伦尔。西子颦收初雨后，太真浴罢微暄里。又明朝、杨柳插清明，鹃归未。"}