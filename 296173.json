{"id":"296173","title":"八月归福州游石鼓山距前游二十载矣","dynasty":"现代","author":"梁鸿志","text":"廿年乞食违故山，爱而不见赧我颜。灵源奇绝寺门好，合眼便梦松千盘。王城已觉燕巢幕，冷官真比鱼上竿。汉廷钩党忽见及，妻儿窃笑朋交寒。西山有石不听踏，却走吴越侪殷顽。逢人漫说具区好，谁念逋客盘无餐。经年乡国困兵事，又攘吾臂缨吾冠。区区救斗士所笑，掉头且去寻烟峦。平生自信在孤往，不命俦侣兼携鬟。一黥导游一笈后，独挈秋影来款关。乡僧诧我语音改，错疑客是城中官。那知此士有殊嗜，能师孟博轻屠蟠。量松都视旧围长，问僧半与新塔残。山中掌故尚桑海，何论观弈悲长安。嗟余少贱习鄙事，偶弄文史称儒酸。汲泉种菜蔑不可，合共老衲分蒲团。临流容鬓夺前稚，试险腰脚知今孱。佛言人命在呼吸，不待招隐当知还。独怜盖顶少茅把，僧房新宿仍捲单。写诗留壁作息壤，不用拂袖笼纱看。"}