{"id":"1145769","title":"凯乐歌辞三首 其三 述天下太平","dynasty":"隋","author":"牛弘等奉诏作","text":"阪泉轩德，丹浦尧勋。始实以武，终乃以文。嘉乐圣主，大哉为君。出师命将，廓定重氛。书轨既并，干戈是戢。弘风设教，政成人立。礼乐聿兴，衣裳载缉。风云自美，嘉祥爰集。皇皇圣政，穆穆神猷。牢笼虞夏，度越姬刘。日月比耀，天地同休。永清四海，长帝九州。"}