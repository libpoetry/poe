{"id":"701030","title":"敩劝学诗寄锜铤镳诸弟","dynasty":"明","author":"梁朝钟","text":"读书须识义，务本重耕田。无行卿与相，不值半文钱。孝悌勿沽名，沽名终不成。世人易欺罔，鬼责未曾轻。少年初未知，事理相背驰。于今始明白，养子欲经师。内无明父兄，外无好师友。纵然办做人，终虞不长久。一部廿七史，成败与兴衰。明知而故犯，欲将归咎谁。至亲者兄弟，繇亲始及疏。亲疏少颠倒，箕豆会兴歌。刑于是妻孥，行道惟丈夫。一身丛怨嫉，庭户始乖痡。宁贫而礼义，毋富以纵淫。天道必不爽，长眼看时人。人皆知道德，性命岂精详。今知孔孟外，别自有主张。入世蕙兰畹，出户苾刍香。古圣超三有，一具白肝肠。"}