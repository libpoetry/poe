{"id":"769451","title":"徵招  过观音院追悼畴丈用梦窗九日怀杨守斋韵","dynasty":"清","author":"王鹏运","text":"林梢旧洒西州泪，惊随暗尘飞到。吟思满苍烟，恨倚阑人渺。残僧惊客老。问哀乐、中年多少。冷落招提，梦痕重省，晚钟催觉。翻幸锦鲸游，胡笳怨、不入高山琴调。愁影乱蒹葭，尽长歌攲帽。淩云书势好。与谁證酒边孤抱。料今夜、月落梁空，定断魂凄照。"}