{"id":"733147","title":"纪异 其一","dynasty":"清","author":"冯溥","text":"己未秋七月，廿八直官廨。震动起重渊，衰老适相邂。初听蛟龙吼，水势涌澎湃。复拟雷霆怒，击物刀必夬。奔走争一门，汹汹群夺隘。帽脱鲜结缨，袒裼任衣衩。跬步暗前途，举足迷所届。造物胡不仁，或是天地噫。仓猝遘乖异，喘定神尤惫。战剽色各变，相对不能话。招魂幸得活，倾压分一界。岂是九河复，沟裂分多派。屋覆势连鸡，墙彻溷贵介。嗟哉土中人，狼藉如填债。上帝降鞠凶，下土横彫瘵。"}