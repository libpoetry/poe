{"id":"840380","title":"栖贤谷","dynasty":"清末民国初","author":"缪荃孙","text":"晚出匡庐门，径指匡庐麓。万绿不见天，云是栖贤谷。草深路蒙茸，往转石荦确。忽然大声起，震掉眩耳目。三通鼓戒鼜，万乘车转毂。直泻决千丈，盘涡更一束。所以水力猛，势欲洞山腹。险崖石燕飞，黝潭神虬伏。噌吰中金石，幽閟散琴筑。吾读黄门记，临涧丐剩馥。"}