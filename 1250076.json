{"id":"1250076","title":"白云海歌次文学古韵","dynasty":"元末明初","author":"瞿智","text":"白云深，白云深，白云深护山之心。有时随龙去沧海，倏焉天宇团秋阴。英英不来入我牗，直上璇霄掩箕斗。或贯日色流玉虹，或漏雷声堕天狗。山人学禅草庵里，静看白云朝暮起。此心欲与云俱閒，又逐溪风过溪水。纷纷武士尚挥戈，格斗东南未决何。安得此云化霖雨洗兵甲，散为玉烛四海皆阳和。云兮云兮如擘絮，奈此东流复如注。山人祇在玉山中，长绕山人草庵住。"}