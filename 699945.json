{"id":"699945","title":"过梅岭","dynasty":"明","author":"郭棐","text":"岭上松杉接碧空，纷纷木叶下丹枫。越王经略烽尘外，丞相祠堂霄汉中。日落栖乌分古树，天高飞旆溯流风。凭舆几度频来往，犹忆含香侍紫宫。丞相巍祠耸岭丫，老成风度迥无加。立朝忠著千秋鉴，制虏几先一草麻。羯鼓祇闻胡部乐，马嵬方奠曲江沙。万年唐社悲归燕，独有公碑长岁华。"}