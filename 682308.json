{"id":"682308","title":"余羁秣陵乞休累疏而格于新令郁郁之怀伏枕增剧遂效杜子美同谷体为秣陵七歌时丙戌九月既望也","dynasty":"明","author":"丰坊","text":"悲哉苍天胡有知，遥遥瘴海无还期。丈夫生男不如女，人间安用吾生为。黄金横腰矜气焰，猩猩笑人唇未敛。狂呼九关死不开，痛极慷慨思伏剑。呜呼一歌兮谁忍歌，秋风号动沅湘波。吾家鄮邑之城西，百椽破屋余竹篱。前年倭奴苦杀戮，祖母垂白走且啼。幸存余生胆已裂，昨日书来惊病发。别时衣线犹在身，菽水山中仗谁设。呜呼二歌兮涕泗流，白日惨惨为我愁。我祖全归鄮山穴，青山如簪水如玦。时殊势失民共欺，宰木千章争斩伐。忆初射策酬祖愿，愿得幽泉开笑面。那知一别五六年，冢上无人浇麦饭。呜呼三歌兮情更苦，阴云四塞飞秋雨。侧身西望岷山长，长天隐隐白玉堂。人言士为知己死，干旌一去愁茫茫。忆昔吴越几千士，青眸偏瞩真父子。言犹在耳孝与忠，悠悠此生堪愧死。呜呼四歌兮调转急，欲赠瑶华将何及。有友有友来界塘，温其如玉白面方。步出西清日未午，握手谈笑神扬扬。彗摇东壁馆飞鵩，君身甫出邹阳狱。嗟我生余行路难，何似当年同鬼录。呜呼五歌兮怀管鲍，落花纷纷满庭草。天下穷民我最苦，弟兄三四皆黄土。兀然独留多病身，退不能得进何补。自从辞家室磬悬，古田春草自年年。《北山移文》谁与勒，万古伤心《棠棣》篇。呜呼六歌兮只自知，欲往诉之人共疑。少年攻文耻为吏，群公谬许青云器。陆机词赋何足奇，徒令四海知名字。黄鹄铩翼无雄飞，邯郸才人厮养妻。况复夫人有美子，折腰垂首端为谁。呜呼七歌兮歌且住，春来拔剑还山去。"}