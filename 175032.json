{"id":"175032","title":"送朱元晦·前年恨君不肯来","dynasty":"宋代","author":"韩元吉","text":"前年恨君不肯来，今年惜君不肯住。朝廷多事四十年，愚智由来各千虑。君来正值求言日，三策直前真谏疏。诋诃百事推圣学，请复国雠施一怒。天高听远语不酬，袖手翩然寻故步。我知君是谏诤才，主上聪明得无悮。一纸底用教鹖冠，百战应当启戎辂。江山千里正风雪，岁月峥嵘倏将暮。有田可耕屋盖头，君计未疏吾亦去。君归为谢武夷君，白马摇鞭定何处。"}