{"id":"1064020","title":"次韵曾侯见寄","dynasty":"宋","author":"释德洪","text":"客食石门寺，而今仅两年。衰迟嗟我老，邂逅识君贤。圣域人称亚，儒林秀誉先。未揎攀桂手，已许买山钱。垄麦秋期近，庭槐昼影圆。方思归去日，忽得寄来篇。意合蒙推奖，情亲出爱怜。格幽凌雪劲，词锦照人鲜。把玩欣无厌，行吟却怅然。句追工部袂，气拍翰林肩。世已惊殊异，名宜改半千。永怀风露重，绕遍旧池莲。"}