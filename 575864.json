{"id":"575864","title":"题昭阳草堂手卷为增城县丞谢英赋","dynasty":"明","author":"孙蕡","text":"太傅风流一千载，乌衣朱雀今谁在。何时文水见文孙，玉树亭亭继光彩。茅茨还枕小东山，山下银溪玉作湾。不独澄江静如练，金屏想像如花颜。陂塘别墅恣情适，荡漾寒波映空碧。隐隐疑闻躐屐声，青青似带罗裙色。罗裙翠带总相宜，君家兄弟况能诗。细雨蛙声来座席，淡云疏影落涟漪。南陲作郡无复意，那更旁人知许事。讼庭窄狭临溪水，日倩鸥群伴清致。清梦迢迢若个边，鸣蜩初变柳盈园。咏歌未必惭康乐，俊秀真堪比惠连。惠连别来年岁久，梦里知能相见否。且停忆草远生愁，便可巡池酌春酒。伯仲联翩圭组才，声名远播凤凰台，暂时分手何有哉。行当连袂赴青琐，莫学柴桑归去来。"}