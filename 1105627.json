{"id":"1105627","title":"题双峰资深堂","dynasty":"宋","author":"王十朋","text":"书生纸上诵糟粕，释子舌端谈葛藤。道在湛然方寸地，不知深造有谁能。我到双峰寻宝月，为留一宿话资深。但能造得儒宗语，便是能传佛陇心。雁山门户此中入，南北两峰相对尖。我与林泉有盟约，问师觅取一峰潜。千峰已见见双峰，瓯越山川在眼中。吾祖吹箫定何所，会须乘鹤访遗风。堂名石刻两俱存，令我深怀旧长官。学道资深更深处，居安能使庶民安。"}