{"id":"957207","title":"寄赠泉石使李元直入觐","dynasty":"宋","author":"范成大","text":"汉图昔中天，百六启真主。当时邓高密，徒步赴光武。诸公上云台，一叶渺湘浦。声名三十年，玉气贯晴宇。向来宣室问，天语道旧故。不图太平日，复见起兵簿。双旌奠侯服，三节临江浒。垂欲大用公，少驻议圜府。人言山泽官，底用庙廊具。果闻一乘传，已踵追锋去。翔凤览辉来，风采照鸳鹭。平生经济心，十不一二吐。兹行公勿逊，安国如鼎吕。"}