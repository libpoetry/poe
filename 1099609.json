{"id":"1099609","title":"杨通老移居图","dynasty":"宋","author":"林希逸","text":"忆昔移居诗，在集篇篇好。就中语奇绝，最是涉与岛。谁欤作此图，题以杨通老。行行四五人，长短各有荷。瓢者帽且髯，席者头不裹。或牧而尚髫，或负而似跛。孟光衣颇宽，灵照袖亦拖。一儿解持箠，一儿才剪箠。处士独跨驴，牛乃背其媪。彼羊驱于前，彼猫肩于左。琴二荻篮双，生计亦甚夥。应嫌俗子知，必住深山可。低眉得何句，手卷岂其稿。若逢李十二，定复歌饭颗。薏苡或招谗，胡椒能惹祸。君子哉若人，万物备于我。"}