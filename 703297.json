{"id":"703297","title":"次韵答沈融谷","dynasty":"明","author":"释今无","text":"一见欣君慧业深，蛩然慰我在长林。百年天地春风老，几日韶华雪鬓侵。蝴蝶梦来看逝水，莲花悟后识秋阴。分明宝髻云中近，遮莫腾腾自古今。语罢如经雪里行，相期先有道人情。圆伊自可成三点，烟水无劳越百城。圭组不忻身外重，嵩华自入眼尘轻。郊居已是君能赋，犹恨前人有此名。花气阴阴午磬传，拖鞋结得虎溪缘。弟兄爱我遗良友，水石怀人对晚烟。此去岭头成往事，望来雁足在何年。殷勤写得无生偈，宝鉴为君日夜悬。"}