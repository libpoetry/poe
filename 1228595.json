{"id":"1228595","title":"山家阻雨得晴出郊","dynasty":"元","author":"刘诜","text":"山家半月留，坐待雨声住。东风入我檐，领客村南去。晴光著天壤，生意欲飞舞。野禽拂清涟，杂花满幽树。回首西冈麦，十里绿如雨。新年今日佳，复足济胜具。儿时所经过，仿佛犹可睹。穿深过乱峰，意与仙境遇。白云行洞口，枯木记归路。安知山间人，不讶余何故。"}