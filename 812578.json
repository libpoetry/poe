{"id":"812578","title":"胡泰舒银台归自蜀述西师始末","dynasty":"清","author":"严遂成","text":"一丸泥塞大金川，负固凭陵已二年。绝壁跨空横铁索，危江剪溜泛皮船。楼盘雕势梯难上，箭作鸱声甲易穿。薄险王师身手健，拍张都是肉飞仙。相公露冕万重山，过午传餐也未閒。草檄宵驰宣庙略，封章晨拜见天颜。板桥压担牛涔重，冰磴牵绳马汗斑。特制软材平底屐，满天风雪过桃关。"}