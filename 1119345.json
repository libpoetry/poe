{"id":"1119345","title":"定海四首","dynasty":"宋","author":"陈造","text":"县境拖脩直，人家住土涂。三方鲸浪涌，一岛虎头孤。风物犹佳处，弦歌付老夫。平生虫篆意，或许间忧虞。齿发今如此，东来料一寒。爱民平日事，宰县昔人难。稍得官租办，聊容坐席安。渠侬趋负挽，疑未厌儿宽。穫稻来硗埆，开篘荐碧香。地偏皆斥卤，汲井得甘芳。漫仕今千室，前人陋一乡。民安吾亦饱，相乐亦相忘。官廨盐烟外，居人杂贾胡。听言须画字，讨海倚输租。习俗何妨陋，鲜肥颇不无。已甘三载住，畴昔计乘桴。"}