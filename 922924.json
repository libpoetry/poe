{"id":"922924","title":"元丰己未三院东阁作 元丰戊午夏予尹京治陈氏狱言者以为推劾不尽诏移大理而理官推迹陈氏姻党干求府政纵出重辟事下御史推求己未岁予自濠梁赴台讯鞫卒不涉干求之迹而大理反有傅致之状虽蒙辩正听命久之不得出邑邑不已作诗十篇记一时事非欲传之他人但以示子侄辈使知仕宦之艰耳 其一","dynasty":"宋","author":"苏颂","text":"防人不善自为谋，对吏方知口起羞。本为追胥宽逮系，何期僚属致增尤。溺灰竟欲焚安国，书牍谁将念绛侯。惟有丹诚贯金石，风波飘荡任沈浮。"}