{"id":"440446","title":"翠楼吟 辛卯寄怀梅兮若","dynasty":"当代","author":"问云","text":"熨练流红，梳绦点碧，莺声腻涨春绪。歌翻衣上雪，记帘箔斜曛盈缕。泥涂鸿去。正短策淹徊，因猜丝履。纤云渡，影摇舟柁，凭人高语。几许，残兴将愁，怕玉罍新泼，宝蟾低觑。别时花胜海，更销黯溪山梅雨。兰襟幽愫。到茧结枯桑，红蚕难吐。空凝伫，一川烟起，白鸥沙渚。"}