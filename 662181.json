{"id":"662181","title":"观麦","dynasty":"明","author":"石宝","text":"步出城东门，微径南迤逦。骋马历磊确，春光何靡靡。苏紫及蓝黄，琐细不足指。引睇耒耜外，麰麦方薿薿。晴浪浅不扬，颓云互偃倚。惊乌蓦然飞，翠色堕欲起。万旗森摩戛，力与东风抵。苞桑系高畛，宛若大将垒。冯虚纵遐瞩，诗兴勃填委。朝霞餐未餍，清飔历牙齿。马上揖农夫，愿言涤两耳。年来有司良，民得展四体。去冬雪何厚，膏泽尚漫瀰。朝夕时雨降，足食良可拟。感兹刍荛言，志动气亦喜。挥鞭聊一吟，慷慨殊未己。"}