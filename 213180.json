{"id":"213180","title":"金盏子·赋秋壑西湖小筑","dynasty":"宋代","author":"吴文英","text":"卜筑西湖，种翠萝犹傍，软红尘裹。来往载清吟，为偏爱吾庐，画船频繁。笑携雨色晴光，入春明朝市。石桥锁，烟霞五百名仙，第一人是。临酒论深意。流光转、莺花任乱委。冷然九秋肺腑，应多梦、岩扃冷云空翠。漱流枕石幽情，写猗兰绿绮。专城处，他山小队登临，待西风起。"}