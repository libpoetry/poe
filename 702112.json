{"id":"702112","title":"次九日送酒韵酬和未斋函谷兼呈北川二首","dynasty":"明","author":"湛若水","text":"云液珊珊落夜槽，郁金香动更葡萄。樽前南海心同远，脚底云龙步欲高。古今醉眼还醒眼，贤圣清醪定浊醪。会得南山真意在，胸中何病不如陶。曾听吴姬压酒槽，江南八月熟葡萄。川翁走送情非浅，木老由来兴本高。响戛青云非我句，愁随黄菊泛谁醪。若将诗酒来相拟，公是诗陶又酒陶。"}