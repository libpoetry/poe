{"id":"883724","title":"少章过吴门宠示淳夫子瞻唱和并惠山寄少游之什俾余继作辄次二公韵以寄之","dynasty":"宋","author":"朱长文","text":"怀友对华月，身如匏系何。遥聆金玉音，怅望江湖波。忧来诵三篇，调饥饷嘉禾。苏范天下贤，阅士岁月多。怜君似兰芷，长育瑶山阿。良工得宝璧，韫椟加琢磨。发为惊人语，九曲倾洪河。蟠蜿寄短章，浩荡写长歌。一官得武林，万景尽包罗。又如弹响泉，馀韵清且和。籍湜师韩文，其则在伐柯。俯视枳棘间，翔鸾岂蹉跎。圣朝颂声作，周雍与商那。二公且大用，岂得归岷沱。"}