{"id":"658721","title":"再次","dynasty":"明","author":"王鏊","text":"世从有巢来，其变日以下。高栋夸连云，琐琐何为者。西戎闻有之，中古已甚寡。既横木为门，复以板代瓦。还愁雨如麻，最喜日色赭。主人久登瀛，门外施行马。不烦十家产，恰受两人坐。制岂仿僧寮，材乃取市舸。椎结碍弥明，小冠宜子夏。名岂虚铁垆，价已踰玉斝。每于公暇来，便觉素心写。问谁来最多，恐莫如予也。"}