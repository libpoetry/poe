{"id":"1124575","title":"减字木兰花 其二","dynasty":"宋","author":"倪称","text":"超然远览。是我辈人方具眼。默想江湖。何处山川略得如。凉秋最胜。万顷芙蕖盖明镜。更乞清诗。要见胸中一吐奇。新晴眺览。空翠相磨明老眼。水满溪湖。来往风帆得自如。天公济胜。明月当空开宝镜。咏谪仙诗。醉里骑鲸也大奇。岭头独览。诗料森然纷满眼。倒影摇湖。西子新妆定不如。溪南更胜。一片寒光明泻镜。赖有新诗。不负西山万叠奇。新诗细览。满纸骊珠光眩眼。高论倾湖。倒峡词源世不如。园池日胜。只恨孤鸾犹舞镜。陶写须诗。怪得连篇字字奇。雨馀还览。隐隐遥岑花病眼。嫩绿浮湖。百顷蒲萄染不如。晨光绝胜。不许纤尘微点镜。满目皆诗。莫怪骚人语益奇。"}