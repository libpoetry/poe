{"id":"1107177","title":"送孙圣微同年赴浙漕","dynasty":"宋","author":"韦骧","text":"当时折桂共云梯，四十馀年迹久睽。白首为郎方接武，绣衣出使又分携。放船汴水寒犹浅，跋马都门日欲低。远想清风播仁闻，融融先满浙东西。雄胜东南越与吴，光华使节暂驰驱。比年郡邑多疲俗，今日朝廷用老儒。固有风声镇媮薄，何妨膏泽慰焦枯。公馀且尽登临兴，严召终难缓走趋。"}