{"id":"906679","title":"赠陈承务","dynasty":"宋","author":"李若水","text":"白马津北千里疆，郡县交错旗布方。广平僻峙黄流旁，蓄兵万指红满仓。守将恃才政弗臧，公掊私取贪如狼。扼兵之喉夺其粮，掊克帑藏资晏荒。群凶叫呶计则狂，敢以寸草骄太阳。遂拥鸷猛为主张，遂严统押分队行。遂排武库择刃铓，绛巾绣裳马龙骧。縻执守将如驱羊，面疏隐恶众踣伤。传呼戒关戍城隍，枚计豪户恣劫攘。金珠之馀重弗将，老稚践蹂纷惊惶。潜挂巨索投壕墙，小斯流血大仆僵。或坐暗室遮屏床，或走曲巷杂病尪。九重闻之骇非常，急诏将士趋衡漳。鲸奔虎吼未就缰，择肉而食谁敢当。陈侯半世耽文章，再随计吏观国光。才则有馀命不偿，时吐愤气干穹苍。古人一言靖猾强，笺简万世名飞扬。谁能幽窗勘铅黄，俯与群蚁争毫芒。乃袖空手赴贼场，吾有寸舌充剑枪。剖析祸福声琅琅，傥昏不从死亦昌。辇钱五万倡厥乡，少顷倚叠平山冈。徽长钩大饵鲜香，彼其喁喁果争尝。戢牙伏爪威弭藏，再拜称谢君策良。径取渠帅众共戕，氛霾卷剥清风飏。万室相贺欢声长，微斯人兮吾俱亡。姓名朝夕奏未央，帝曰太守乏惠康。几使赤子罹祸殃，予嘉汝节敌秋霜。锡之京秩厉勤王，图厥后效吾所望。忠义之风久微茫，君今与古争煌煌。我作此诗备遗忘，会有史笔流芬芳。"}