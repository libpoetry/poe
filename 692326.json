{"id":"692326","title":"张缉熙监丞挽诗","dynasty":"明","author":"杨士奇","text":"二十年前同史馆，北京邂逅更情亲。伤心此日贤关外，相向西风哭故人。八品儒官坐辟雍，白头心事古人同。至今鼓箧桥门者，洒泪相思说至公。两京学省聚贤英，试问何人不负丞。官舍一毡清似水，后来相继属谁能。死去悲吟满缙绅，共嗟直道不忧贫。不知驷马高车客，身后如公有几人。"}