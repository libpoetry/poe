{"id":"798219","title":"长寿仙 寿竹樵方伯六十","dynasty":"清","author":"俞樾","text":"七载旬宣。是坐镇苏台，诗酒神仙。绮筵飞玉盏，正永昼如年。却好松凉夏健。紫薇仙署棕榈馆。旧雨客来，愿年年此日，共醉花前。记否崎岖兵间。似慷慨王章，辛勤陶侃。喜今蔗境甜，又翠窗朱轩。管领莺花茂苑。乍交庚伏炎犹浅。一阕小词，侑瑶觞、也算唱和诗篇。"}