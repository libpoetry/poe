{"id":"648632","title":"送杨参政景衡考绩还福建","dynasty":"明","author":"杨士奇","text":"恭命佐南服，缅临山海区。旬宣尽臣职，夙夜忘其劬。恻恻轸民隐，宛宛运良谟。明如孤月悬，温如春阳舒。八州谅闳远，惠化罔不敷。行身著表率，下者无侵渔。千里亘弦歌，遐迩皆晏如。考绩属兹岁，整驾趋皇都。峨峨双龙阙，彤闱焕金铺。剑佩森九陛，朱衣肃来趋。拜辞遽徂征，言归即脩途。相送国南门，何以赠离居。宦成古所戒，善始贵无渝。期君永终誉，庶贻青简书。"}