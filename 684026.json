{"id":"684026","title":"答汪子且志规也","dynasty":"明","author":"王世贞","text":"和璧不易采，骊珠诚难摘。当其入手时，天地为动色。岂无秦廷念，所戒在一失。重襺戢其光，惧为狙者识。是以希世宝，往往韬山泽。峨峨岩桂芬，因风来拂鼻。冉冉谷中兰，幽芳当自媚。受质宁有殊，畴能违势地。今人贵钱刀，古人贵意气。韦布而千秋，默成乃为贵。东家炼凡铅，将用给其贫。西家富丹砂，鼎鼒杂然陈。未窥先天旨，安能妙形神。彼妄固已妄，此真讵云真。彼妄特误人，此真将误身。"}