{"id":"1194640","title":"陪李七司马皂江上观造竹桥即日成往来之人免冬寒入水聊题短作简李公二首 其二","dynasty":"唐","author":"杜甫","text":"把烛成桥夜，回舟坐客时。天高云去尽，江迥月来迟。衰谢多扶病，招邀屡有期。异方乘此兴，乐罢不无悲。伐竹为桥结构同，褰裳不涉往来通。天寒白鹤归华表，日落青龙见水中。顾我老非题柱客，知君才是济川功。合欢却笑千年事，驱石何时到海东。"}