{"id":"694736","title":"入九仙观访黄未轩读丁郡守所寄诗次韵二首","dynasty":"明","author":"周瑛","text":"卷阿遥想凤凰声，汉室何人识贾生。四海治安心独计，百年得丧发同轻。沧波白鸟甘遗世，绿树黄鹂正满城。天子履元消息好，知君未得谢浮名。十年不听禁钟声，坐对南山野趣生。有道也知当世重，无官应觉此身轻。石台晚啸云归树，仙观夜吟月过城。文物传中劳去取，几人笔下可全名。"}