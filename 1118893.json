{"id":"1118893","title":"八音歌","dynasty":"宋","author":"陈与义","text":"金张与许史，不知寒士名。石交少瑕疵，但有一曲生。丝色随染异，择交士所贵。竹林固皆贤，山王以官累。匏酌可延客，藜羹无是非。土思非不深，无屋未能归。革华虽可侯，不敢践危地。木奴会足饱，宽作十年计。金章笑鹑衣，玉堂陋茅茨。石火不须臾，白驹隙中驰。丝鬓那可避，会当来如期。竹固不如肉，飞觞莫辞速。匏竹且勿喧，听我歌此曲。土花玩四时，未觉有荣辱。革木要一声，好异乖人情。木公不可待，且复举吾觥。"}