{"id":"1108530","title":"送李用之察院赴潮州二首","dynasty":"宋","author":"刘克庄","text":"乌府名臣暂拥麾，霜棱聊复变春熙。行人犹谓骢当避，圣世初无鳄可移。粤俗相携看上日，韩祠配食付它时。极知不作周南滞，禁闼须君补阙遗。昔在番禺鬻筴时，瞽言不敢计从违。固知国有三空患，又欲民无再榷讥。箬裹为生尤瘠薄，牙筹所积恐纤微。公卿文学方矛盾，应待囊封决是非。"}