{"id":"810718","title":"念奴娇 即事","dynasty":"清","author":"毛奇龄","text":"申江官舍，看桃花开后、柳丝如织。伯始风流才启宴，此夜刚逢寒食。烛下新妆，榴裙百褶，翻尽深红色。那堪小妓，病来歌舞无力。听莲漏将残，玉觞娇泻去，唇脂俱湿。夜雨初过花毯上，尚见翠钿狼藉。明日清明，来朝上巳，到处春堪惜。勾栏未散，慢言今夕何夕。撚髭无计，唤奚儿、长向水边山麓。蒲簟横陈将偃息，好句吟来断续。授册嫌频，开椷已缓，纸片纷零碌。游仙欹处，斲成五色文木。试启小篦中空，方襕连衽，大似青油袱。豹首鸡鸣俱不用，但取便便豕腹。梦去无论，醒来何事，栩栩相追逐。蝶庵诗就，此时午睡方足。"}