{"id":"865039","title":"贺刘掞赴召史馆校勘","dynasty":"宋","author":"邓有功","text":"秋堂风露声唔咿，青灯一点昏两眵。蟫鱼蠹纸老白日，未识心宇包黄羲。麟胶饮尽霜兔泣，俪花斗叶纷奇姿。少年轻裘舌秦衍，睥睨六印京尘缁。平生眼底厌糠秕，自对春风乐沂水。搜奇抉怪问子云，载酒归来成独醉。金刀喜有南邻翁，曾吹藜焰丹霞峰。白云满榻呼不起，斜日倚仗酣秋空。紫皇一夕下纶旨，细祓丹铅勘文字。会将一语赞阳秋，高入九天卑九地。圣明勋业琬琰储，不独焜耀冰衔书。两朝蒐辑摩日月，往往呼喝羞庭衢。庐陵健笔人莫赎，南丰瓣香竟谁续。西江浩浩流古今，莫遣白头愧青竹。"}