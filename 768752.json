{"id":"768752","title":"高阳台 停琴伫月图","dynasty":"清","author":"赵庆熹","text":"心篆初烧，丁帘初试，卷一灯、掩过山屏。古锦囊空，玉琴膝上斜横。碧梧桐院阑干曲，理冰丝、还自消停。看青天、几片微云，几点疏星。高山流水知何意，除广寒仙府，不许人听。难道今宵，嫦娥还未妆成。银河不动风如剪，渐瑶阶白露泠泠。再沉吟，蛤粉墙西，一晕初生。"}