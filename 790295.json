{"id":"790295","title":"谢文节号钟琴歌","dynasty":"清","author":"张廷寿","text":"峄山之桐高不俯，风雨呵护蛟龙舞。山灵削作东山琴，从此精诚万万古。其名一十有六字，言言如出公肺腑。其旁更有叠山字，云是当年公手补。吁嗟此琴尔何不伴诸葛居隆中，抱膝遂定三分功。而独长依海上孤臣踪，琴之遇兮亦何穷。吁嗟此琴，尔何不为王门戴逵有，一朝破轸又谁咎。而独追随附公以不朽，琴之寿兮又何久。一弹兮洋洋，羁身茶坂心悲伤。再弹兮脉脉，苦忆护堂远相隔。三弹四弹兮凄以哀，天心已去兮不可回。赵家宫殿兮付离黍，厓山战舰兮成飞灰。别馆兮徘徊，采薇蕨兮唐石山隈。愿寻乾净之黄土兮抱夜月，而独上夫泉台。"}