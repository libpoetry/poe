{"id":"420365","title":"青门饮 印敬铭师赐哈密瓜，赋谢","dynasty":"近现代","author":"沈轶刘","text":"霜酾天浆，露滋仙湩。银盘谢酪，寒飔微动。迅羽西来，绣篮驮出，人自酒泉遥送。曾记敦煌种，斗归装、葡萄能共。暮窗开笼，一线香清，三分凉重。谁话楼兰前贡。欣袖里阳关，瓜州同梦。泌络黄甘，履皮翠爽，风味暗嫌梨冻。合献醍醐颂。望龙门、云边难踵。剩消余俸。议馔无才，含芬徒诵。"}