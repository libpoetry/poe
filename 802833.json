{"id":"802833","title":"题岳父邹壮节公遗墨","dynasty":"清","author":"华蘅芳","text":"公余妇翁余公婿，我年十二初纳币。公之碧血殉白门，我年二十犹未婚。平生未曾识公面，瞻拜遗墨悽心魂。嗟公忠悃不得直，我妻归来泪沾臆。十年离乱常纷纷，我遂橐笔歌从军。湘乡大帅拥貔虎，攻克金陵复王土。吊公忠魄空徘徊，颓垣破瓦生蒿莱。据公遗墨见公志，群请曾侯奏其事。言官卤莽操弹章，无端蜚语竟中伤。朝廷震怒我胆悸，文正当时亦被议。举朝正士咸愤然，列名上愬如联蝉。是非岂得久颠倒，雷霆雨露皆由天。复官赐谥有恩旨，事迹班班付青史。公之大节从此伸，余也悼亡归海滨。余今息影处乡里，自顾无妻又无子。公之季子复罢官，一朝剥啄来相看。牛腰巨卷出锦匣，开卷注视心先酸。呜呼，公之遗墨余数见，今日琳琅已题遍。诗人海内如星罗，卷中姓氏东南多。我亦书名附余纸，为述从前事如此。"}