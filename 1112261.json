{"id":"1112261","title":"五老 老儒","dynasty":"宋","author":"宋伯仁","text":"壮年期佐汉中兴，岂谓蟠螭睡不醒。可惜满床廷对稿，白头翻录道家经。髀肉丰腴鬓发疏，将军健饭待何如。七禽不了中原事，羞读君王问劳书。齿发俱无背已驼，雨耕摩破几青蓑。高皇庆寿推恩诏，暗读全文忘不多。短发衰髯一棹船，白头波浪几掀天。儿孙各占芦花住，网得鲈鱼即酒钱。著破箱中欲嫁衣，翠颦何止只忧葵。春来偷摘斑斑发，泪湿菱花只自知。"}