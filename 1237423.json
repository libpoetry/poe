{"id":"1237423","title":"和方韶父先生以满城风雨近重阳为韵七首","dynasty":"元","author":"黄溍","text":"掩书坐中宵，阶空叶落满。不见书中人，苍灯梦秋馆。岂不有膏沐，所慕非倾城。翠袖日以薄，勖哉岁寒情。栖迟怜系瓜，梦寐追飞蓬。去去羊荆州，吴帆渺霜风。当年白衣人，赖以慰风雨。不饮政复佳，有酒无用湑。江瑶配荔枝，胜处终不近。好丑且勿争，天道有定分。聋丞遂已矣，目断山千重。烟霞故无志，胜会何由逢。寒华衰复荣，东篱几残阳。蟠桃亦何好，千年期一尝。"}