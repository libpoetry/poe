{"id":"948870","title":"龙泉项汝弼字唐卿卢溪书院","dynasty":"宋","author":"周必大","text":"往闻澹庵评乡贤，有朋曰项如篪埙。是非褒贬乃枝叶，孝友忠信为本根。姓名不愿唱上第，诏旨特许旌高门。化行同邑得模楷，经授犹子留渊源。轻财重义续前烈，筑屋贮书贻后昆。谁能渐磨入我室，毋但涉猎游其藩。泉江况乃多侍从，远亲二郭近则孙。学成衮衮上台省，健翮万里看腾骞。"}