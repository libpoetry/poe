{"id":"662671","title":"餔糟吟","dynasty":"明","author":"石宝","text":"高堂置酒白日驩，颠裳倒屦意未阑。主人不惜珠璧碎，刲麟剥凤充朝餐。西池鼓发纵牛饮，烂醉掣断曼缨冠。狂歌剧舞无夜旦，宫商错乱知谁弹。春缸绿沸壮士喜，红笼晓开鹦鹉死。尽脱金貂岂论钱，不妨曲蘖多成市。湘南遗老坐叹息，斜日烘颜亦酣色。江上何人更唱歌，千愁万恨无人识。"}