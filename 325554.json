{"id":"325554","title":"满庭芳·老墙根访蔗山园看菊赠主人","dynasty":"清代","author":"张祥河","text":"篱角黄疏，墙根秋老，好句觅向谁边。石湖新谱，花发范村前。霜色偏饶烂漫，都埽却、荒径寒烟。君知否、提壶健者，供养已经年。经年。閒里过，多情夜雨，白发三千。便家无山住，境亦神仙。我欲狂歌置酒，拚一醉、舞蔗当筵。归来后、镫青月白，残梦故乡天。"}