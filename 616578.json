{"id":"616578","title":"星郎温生自上杭访余于齐昌同过端午于中洲寺佳句见示援笔属和以相印正云","dynasty":"明","author":"何南凤","text":"曾晰异三子，孔氏谓何伤。固知超世士，靡不具别肠。吾心诚自得，何必霸与王。蚁旋古磨上，谁克谙其详。谭理绎数者，大都是观场。智人静理会，临镜对新妆。荣衰日渐变，好丑讵容商。休认镜中影，而忘镜上光。上元如昨日，倏忽又端阳。佳人千里来，志气火昂藏。不屑晚近姿，直欲游唐皇。极厥所究竟，遐哉何能量。祇恐儒释间，歧路尚徬徨。所以我心迫，议论为之狂。举世迓能变，在我独称常。愿言衣里讨，明珠万无亡。"}