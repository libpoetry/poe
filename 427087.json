{"id":"427087","title":"水调歌头 纳凉达晓始眠，醒后因书所得。五首 其二","dynasty":"近现代","author":"黄侃","text":"辛勤亲蜡屐，远虑尚嫌多。前有一尊佳酿，未饮已宜歌。正使二豪侍侧，无过螟蛉蜾蠃，宁问子为何。佳侠在尘表，相望渺烟波。惜往日，枌栩下，足婆娑。高堂明镜珍重，长照玉颜酡。若见南飞翡翠，便织回文锦字，月下漫停梭。莲漏自幽咽，良夜又虚过。"}