{"id":"1129641","title":"颂古三首","dynasty":"宋","author":"释法忠","text":"秤锤落井，只有秤衡。两两相忆，分物不平。方始取出乎锤，忽又失却秤衡。始去邻家借觅，衡上不曾钉星。休休，重者从他重，轻者从他轻。柳恽江头赏白蘋，小风吹处晓烟轻。渔翁坐钓秋亭月，翻忆苕溪说性情。二月春光景气浮，少年公子御街游。银床踞坐倾杯乐，三个孩童打马毬。"}