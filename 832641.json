{"id":"832641","title":"三姝媚 觚庵有邓尉探梅之约，词以速之","dynasty":"清末民国初","author":"朱祖谋","text":"烧镫时节过。正江春多阴，缟空梅朵。暝踏苍烟，话旧踪能记，醉枫红卧。倦屧空山，游计屡、东风相左。料理诗痕，飘雨吴杯，照人醒坐。身世狂花愁簸。想素约閒鸥，自消尘涴。雪老波荒，剩笛边心事，细禽啼破。念别伤春，春已在、双崦单舸。莫遣空枝千绕，瑶台梦锁。"}