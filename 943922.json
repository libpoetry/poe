{"id":"943922","title":"李伯成食甘豆粥和渊明诗分寄次韵","dynasty":"宋","author":"陈造","text":"八珍较半菽，丰悴岐两端。志士傃所逢，心泰体亦安。李侯贫食粥，吾独于此观。灶妇不馀颦，邻券有后还。颜帖孰嗣之，范叔可胜寒。破碓砂瓶前，兰佩杂木难。堂堂五字律，铓锷凛莫干。不羡侏儒饱，宁追陋巷颜。挈瓶肯见分，特特扣荆关。读诗良起予，投匕忘悲叹。"}