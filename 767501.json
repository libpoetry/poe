{"id":"767501","title":"寒宵纪梦仿会真体","dynasty":"清","author":"孙原湘","text":"青粉墙高接半天，黄昏风紧月娟娟。斜门寂静推敲细，曲巷阴沉伺守坚。乍听钟声空外动，忽惊人语暗中传。朱唇微嗽来屏角，纤指轻弹近阁边。预启间窗教侧足，偷开秘钥许容肩。中途几被监奴觉，内院才闻采伴眠。入户衣裳防綷縩，牵帏步屧屡蹁跹。卸颐别绾珑松髻，熏被犹馀叆叇烟。展侧冰肌如水滑，偎依粉颊比花妍。一弯雪臂玲珑藕，三寸红帮窄小莲。脂熟樱桃鹦饱啄，香披豆蔻蝶深穿。流苏悄击银钩宕，密炷潜吹宝鼎然。眼媚横流微腼觍，唤声低彻恣缠绵。当胸袜绣堆茵软，衔耳环铛堕枕偏。惊颤芙蓉承露重，狂飞柳絮逞风颠。幽欢放胆终虚怯，浓笑回身忽涕涟。长恨赤绳愆夙分，自嫌锦瑟过华年。鸳囚难卜重逢日，鱼媵甘图再世缘。可奈晨鸡先促迫，尚贪宿鲽暂流连。钗分紫玉酬深爱，裯拥青绫耐细怜。剪发早申偕老愿，抽毫索记定情篇。前游历历明于镜，回忆茫茫坠似钿。姑射神妃原幻梦，维摩天女本空禅。觉来襟袖沾霞气，赢得人呼是谪仙。"}