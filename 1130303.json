{"id":"1130303","title":"余还自海外至崇仁见思禹以四诗先焉既别又有太原之行已而幸归石门复次前韵寄之以致山中之信云","dynasty":"宋","author":"释德洪","text":"北去忧如会渑口，危甚相如跪瓦缶。南归喜胜脱鸿门，那恤范增撞玉斗。筠溪野寺邻新丰，亦与丛林鱼鼓同。悬知他日君念我，定作少陵寻赞公。脱梏宁知缚禅律，但欲闭门长不出。死祸平生九蹈之，痛恨防身苦无术。此言了如意在弦，此心烱如月临泉。山中乐可骄稚世，一榻暑风清昼眠。平生心怀济时术，百未一施空叹息。庭閒昼永僧至门，心回酒醒月窥隙。东方先生语开闭，投骨心知致群吠。千金珠在九重渊，傥能得之必龙睡。飘零乳儿失慈母，来归家山在阿堵。瘴痾烝洗百念空，但有诗情磨未去。虚名实祸车覆辙，道乡端与人间别。膝穿木榻五十年，君看此翁亦雄杰。"}