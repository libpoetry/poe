{"id":"325723","title":"水龙吟·荷花为子掞赋","dynasty":"清代","author":"张惠言","text":"西洲一夜温香，随风和梦枝头住。红衣翠袖，何人知道，横塘日暮。一水盈盈，千情脉脉，回头频误。向天涯远道，相思万里，便采得，遗谁去？直是寻莲等藕，好三春、过却佳期无数。多少缠绵，而今看取，苦心如许。烟学愁容，雨偷泪色，芳尘何处？只月明、一片依然省识，凌波微步。"}