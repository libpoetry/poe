{"id":"554943","title":"芳草吟送李茂容归莆","dynasty":"明","author":"黄仲昭","text":"都门积雨晴，芳草增新翠。岐路送君行，感之发长喟。与君客京华，芳草几荣瘁。草色自年年，王孙归未遂。高堂伤别离，昕夕几行泪。客心自凄然，况与芳草对。君今别我去，所恨不同队。安能若芳草，处处随君骑。凭君向高堂，寄声一相慰。游子倦风尘，久动乡关思。早晚谢簪缨，归卧云中寺。众草歇芳时，行人会当至。"}