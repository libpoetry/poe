{"id":"1252185","title":"题画八首","dynasty":"元末明初","author":"王行","text":"浓翠幕晴岚，春山古寺间。鸟啼花落处，曾共扣禅关。群嶂绕溪青，晴来马足轻。不辞山路远，随处听啼莺。江槛俯清浔，高秋水气深。楸枰互相对，机事亦何心。春水远浮天，悠悠一钓船。樵青且沽酒，丝上鲤鱼鲜。晚岫含残日，寒波荡远空。层栏人独倚，秋思渺无穷。隐迹混樵踪，幽居碧涧东。秋光胜春色，红树白云中。极目楚天遥，湖亭晚兴饶。平波千万顷，鸥影落青霄。一水泛秋光，千山共夕阳。江乡无限好，都属钓鱼郎。"}