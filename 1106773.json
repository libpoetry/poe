{"id":"1106773","title":"题山桥十首","dynasty":"宋","author":"王柏","text":"轧轧飞车入翠微，人于妙处未深知。自从标榜新拈掇，碎却山桥一段奇。北山之北两山驰，一径蜿蜒石作梯。脚力倦时山始好，芙蓉东畔赤松西。石磴斜蹊下水隈，玉虹喷雪挂崔嵬。虽然只是泉三叠，滂湃声摇万壑雷。危岚铁面太岩岩，少憩茅栏石下龛。壁立晴空几万仞，承天一柱在东南。世事难凭转眼空，可人泉石在云中。此心多少闲丘壑，且发微机与众同。脩竹清湍记永和，山阴陈迹已消磨。四时佳兴随人寓，曲水流觞未足多。步随流水觅清阴，乱石穿林窈窕深。涧谷未能忘磊磊，何如虚豁一生心。吹尽尘襟亦快哉，心期千古一时开。清风满峡谁收拾，即此清风播后来。滔滔利欲著人深，洒洒衿怀可出尘。指日洞阳斤斧息，开山一著要当人。风云下走若冯虚，目极长空千里馀。每日城中望山色，却来倚槛认吾庐。"}