{"id":"643116","title":"题李生环玉轩","dynasty":"明","author":"胡奎","text":"李公子，来自西昆崙。于阗河中白石子，何年移植苍山根。碧云四合不见日，入窗空翠凉纷纷。得非伶伦氏，采之贡轩辕。轩辕台上调六琯，吹得凤凰五采相腾骞。凤凰城中凤之穴，结巢下啄青琅玕。李公子，何翩翩。伯也如圭璋、如璠玙，何不披腹排天阍，森然玉笋联朝班。不然借我截为任公之钓竿，一掣海水金鳌翻。明年二月春水浑，我当挐舟扣卿门。香风堂上振环佩，春雨阶前罗子孙。卿当赠我青瑶琨，何以报之云锦文。卿家令弟未相见，寄谢此君须会面。"}