{"id":"956545","title":"咏古十六首 其四","dynasty":"宋","author":"华镇","text":"长剑寄宝匣，往往夜鸣吼。芒针补弊履，虽贱不为丑。藏器贵有施，斯人自吾偶。汲汲出疆贽，皇皇丧家狗。无愧三宿行，未多沮溺耦。营丘执羔客，乃是射钩手。解缚履文陛，低颜亦含垢。鲁堂品藻中，茂实帝王后。君子当际会，所学问行否。南阳三顾日，不羡商岩叟。相期等钓璜，兹为兆熊后。宿将轻少年，前席亦何有。恢恢王景略，落落秦关右。周旋二十年，初心了无负。何必逐桓温，联翩东南走。松柏傥莫依，嵩岱皆培塿。"}