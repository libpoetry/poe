{"id":"1042926","title":"空同","dynasty":"宋","author":"刘攽","text":"汝山不高鲜乔木，汝水不深无巨舟。荒草连天荆棘壮，土脉疏缓多废畴。三年力耕食不饱，一时不雨人相忧。负薪代炭集市井，耳聋眼瞑垂白头。土风薄陋趋向狭，一金之子称良谋。百年人物可料数，里闾未见兴公侯。君不见广成昔从空同居，猗玕亦云隐商馀。千年两士炯若日，希世之才安可诬。"}