{"id":"1070306","title":"和滕子济考古图","dynasty":"宋","author":"程俱","text":"我生百无味，忘怀欲捐书。翛然谢糟粕，傲睨万物初。平生蠹鱼间，习气未尽袪。朝来览千古，似历仙公壶。权舆自四目，雨粟号灵魖。天球周序陈，科斗鲁壁馀。切玉有至理，范金足良模。彭亨屹汉鼎，璀璨罗商瑚。初疑鸟遗迹，忽若龟负图。典刑尚可见，聊用举一隅。翻思杨子云，语默与道俱。岂无载酒人，相对时轩渠。奇字决鱼鲁，微言折甄舒。譬彼学耕稼，当从老长沮。滕侯饱今古，禀秀连青徐。三年考聚讼，坐判墨与儒。入眼烂珩玦，搜奇到黄虞。端令宇宙中，俯仰纵所如。我欲发其秘，联诗惭贯珠。何殊穰田祝，豚蹄操酒盂。"}