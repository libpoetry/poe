{"id":"1067380","title":"寄李商老","dynasty":"宋","author":"谢薖","text":"所思定何方，渺然羌山麓。别来经一年，不寄书一幅。忆在元真馆，与君同饮缸。论文久未去，夜雪打寒窗。明朝款君门，箯舆踏残雪。尊前听君谈，意气排凛冽。雪中两相过，把酒俱留连。岂同剡溪去，兴尽回酒船。今年走东吴，无复相邂逅。遭回行路难，归已三月后。逢君所知人，颇尝问君安。犹闻卧苫块，毁棘今栾栾。君家所娇儿，闻已去怀抱。昔我尝见之，瑶环实娟好。我归卧衡门，愁君亦如君。淋雨子桑病，敝冠原宪贫。此怀其谁语，思君何能已。寄声劳苦君，兼问两季子。"}