{"id":"662223","title":"望苍岩行","dynasty":"明","author":"石宝","text":"苍岩之山在何许，大行东来如马驻。上有千年不老之长松，下有清泉及茂树。颠猿栖其中，千岁亦不去。玄鸟吐云白鹿走，异相不独隋帝女。山翁饮水犹绿发，野草通灵亦金缕。吁嗟乎，佳哉名山神仙直在天壤间。我欲从之问大还，路远莫致行苦艰。但见淑气拥丹阁，奇峰历录青如环。百里之外且如此，何况暮宿玄圃朝洧盘。人生不满百，日月凋朱颜。安能不行乐，苦为名利悭。到头钟鼎亦徒尔，眼前行路犹间关。君胡不归来，山水有馀欢。吾为汝致安期枣，更为汝栽武陵花。黄童高歌素女舞，同醉吹笙王子家。"}