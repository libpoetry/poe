{"id":"1081058","title":"三月十一日欲往荆南景德寺睡起呈曹令德","dynasty":"宋","author":"陈渊","text":"风门自开阖，门外黄尘暮。午衾温留人，春梦如飞絮。我行指洞庭，千里始顿屦。仆夫呼起起，寸心撮百虑。此生睡不足，正坐奔驰故。四年四往来，日月途中度。美人亦念我，赠以别知赋。英辞粲星斗，深语发妙悟。坐起再三读，一一明月句。何似谢所投，静默有佳趣。"}