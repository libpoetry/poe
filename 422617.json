{"id":"422617","title":"三姝媚 春郊游罢次梦窗韵","dynasty":"近现代","author":"邓桐芬","text":"轻车城外道，过垂杨湖湾，绵纤芳草。是处人家，正绿深门户，昼长人悄。此日清游，归鸟共、苍烟斜照。一棹夷犹，江上琵琶，故家情调。粘径残英谁扫？记冢瘗愁香，玉人幽窈。病酒才消，厌剩寒欺梦，曙窗侵晓。漏滴铜龙，参近远、晨鸡声到。暗讶新霜添鬓，潘郎顿老。"}