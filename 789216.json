{"id":"789216","title":"念奴娇 旧书为鼠所齧，戏用《迦陵词》韵","dynasty":"清","author":"王策","text":"堆床千卷，记多年伴我，雨钟霜鼓。利器淬磨誇应手，道可搏犀擒虎。史合天刑，诗宜人忌，鼠辈何相苦。穿墉发箧，嘐嗷夜夜声作。竟尔碎裂牙签，扯挦缥带，蹴断书仓路。趣具张汤堂下狱，不怕仙能生羽。谁料幺形，偏凭社穴，只把先生侮。依然灯后，捧头人立而语。"}