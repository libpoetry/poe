{"id":"1118134","title":"舟中醉题二首","dynasty":"宋","author":"陆游","text":"风吹芦荻声飕飕，晚潮入港浮孤舟。老民已扫市朝迹，造物全付江湖秋。项里庙前是鱼市，禹会桥边多酒楼。醉来且复过此日，莫为砧杵悲无裘。鲍郎山前烟雨昏，疏灯小市愁偏门。上船初发十字港，鼓棹忽过三家村。孤鸾对镜空自感，老龟支床何足论。但愿诸公各戮力，上助明主忧元元。"}