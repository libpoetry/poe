{"id":"766604","title":"南浦 再题江上峰青画卷","dynasty":"清","author":"黄燮清","text":"晚天如镜，看烟峦、千叠蹙离愁。依旧乌篷碧槛，可是那时秋。不见凌波鬟影，但微云、漏月照严州。怅芦花寒哨，蘋花思远，惟有梦勾留。还忆桐君山下，弄鹍弦、低颤玉搔头。自叹红尘堕落，悔不侣闲鸥。侥幸吹箫去也，画眉声、何处晓妆楼。剩荒滩七里，情漪万丈，曲折绕船流。"}