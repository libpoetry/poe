{"id":"825342","title":"寄答张贞午","dynasty":"清末近现代初","author":"郑孝胥","text":"扺掌为大言，临事苦才尽。才尽智亦穷，于事或稍近。一生数蹈此，久为深人哂。自知不量力，正坐疏且浅。此行虽应募，耐事实所短。朝官多老手，善败终不窘。得失置勿言，急脉受以缓。寻君遂初赋，恶声孰能反？三旬闭不出，花发风稍暖。未须借春老，心事殊恨晚。久闲思自试，甫出意遽懒。家书一言归，夜梦已先返。送行盍预作，俊语不可忍。"}