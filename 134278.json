{"id":"134278","title":"员村坂·穹谷郁盘纡","dynasty":"宋代","author":"司马光","text":"穹谷郁盘纡，河濒陕北隅。泉流涓不绝，冈势俨相扶。初旭纷高下，空烟似有无。石滩醒耳快，峤树窣云孤。天霁岚光活，人稀草色苏。牧儿歌自若，樵子远相呼。坏道傍连傅，空城右指虞。穷岩今寂寞，蔓草只荒芜。野店寒餐涩，山程瘦马瘏。物华供兴趣，亦足墀崎岖。"}