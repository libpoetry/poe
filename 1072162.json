{"id":"1072162","title":"家弟元成将参部来取别是夕忽梦与元成跨马并行隐隐闻车毂声如在道途觉而作诗并以赠行","dynasty":"宋","author":"刘一止","text":"荒凉半亩居，风烟夜沈沈。安得清梦间，尚有车毂音。自我客京华，半世历嵚嵚。日月不相贷，鬓有微霜侵。骑马著青衫，兹事已不任。如何栖迟中，心迹犹差参。梦境通前生，染习良已深。岁月不可磨，愈厉如精金。富贵岂足道，大是功名心。勉哉子驰驱，壮志方在今。力学懒似侬，膏肓恐难针。"}