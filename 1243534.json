{"id":"1243534","title":"偶成","dynasty":"元末明初","author":"叶颙","text":"我先落魄何所为，百年生计巢南枝。迎风吸露饮山渌，枕泉漱石吟新诗。一丝不挂心自乐，澹然性灵学无学。洗耳熟听空山猿，知心更有空山鹤。漫漫长夜何时晨，纷纷尘世何日清。餔糟啜醨难自强，独醒肯图千古名。君不见严光片石生白云，江湖夜永秋水深。碧丝牵动潭底月，直钩钓断人间心。"}