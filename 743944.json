{"id":"743944","title":"重阳前一日朱楚亭龙山书屋看桂同邓湘皋孝廉作","dynasty":"清","author":"李宗瀚","text":"数椽僻近栖霞寺，绕屋长松间丛佳。旧家乔木存百年，儒素清芬传累世。居贫芋栗尚能办，每为看花供客醉。过桥数武香已闻，入门但见翻青翠。含丹吐白殊蕴藉，不比春娇争献媚。幽贞合伴月娥独，仙隐如偕商皓四。地偏十扫俗喧嚣，人冷都饶秋气味。渴呼茶茗倩儿童，醉倚芙蓉当姬侍。花开酒好忆前年，雨散烟消余几辈。攀援容我手斧持，封殖怜君角弓废。商飙飒飒吹短鬓，日夕婆娑影相对。当时玉貌是婵娟，此日霜华剩憔悴。天上高寒归不归，山中偃蹇岁复岁。浮名唾手时易去，清景留人兴堪继。不须重九问明朝，眼底龙山即高会。"}