{"id":"683623","title":"题画","dynasty":"明","author":"王世贞","text":"商船一入淮，便问淮阴社。买酒新城中，来醉旧城下。甓社湖头暝，维梢酒一杯。不知初月上，疑是蚌珠来。二十四桥月，醉踏未成半。终夜歌吹喧，谁传广陵散。唤船扬子渡，来往无一刻。胜作天堑时，乾坤限南北。茅君挟二弟，去骑三白鹄。良常西南垂，可能借人宿。下为范公祠，上为万笏林。空瞻范公笏，不晓范公心。拔地一千尺，割城三百亩。中有万玉山，此腹知不负。载酒垂虹桥，鼓吹乘暝发。瞥见金波流，七十二残月。岳王坟畔松，枝枝尽南向。无那临皋亭，国书偏北上。栖云佛堂顶，流水僧寮下。为恋清梵音，跳珠不成写。"}