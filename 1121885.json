{"id":"1121885","title":"王乐道观文挽词三首","dynasty":"宋","author":"范纯仁","text":"人间失词伯，天上落文星。商皓终辞汉，桓荣厌授经。重泉赍志业，乔岳返英灵。身后千年事，空留竹简青。秘殿承新宠，储宫冠旧僚。从龙登紫极，扶日上青霄。暝壑移舟远，长川阅水遥。瞻怀柏城路，丹旐去飘飘。才罢荆州市，俄归蒿里坟。盐梅失群望，羽翼有前勋。浪作登龙客，惭无幼妇文。辱知无以报，洒泪向嵩云。"}