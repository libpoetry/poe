{"id":"682851","title":"秋日过钟抱素宅","dynasty":"明","author":"区越","text":"稍就檐阴避午阳，蕙兰中暑亦姜黄。香风坐挹醒还醉，楚客归来闲似忙。重叠晚山天绘画，风流诗社客杯觞。登高正待茱萸老，且采芙蓉为制裳。放浪风前忽随簪，笑于狂叟不胜箴。自缘喜舞还教鹤，试学为渔懒曲针。老去酒徒多逸士，秋来诗兴动清砧。高才愧尔多高咏，浅量从吾只浅斟。"}