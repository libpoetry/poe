{"id":"697415","title":"渡黄河抵吕梁再寄徐参知即景舒怀共十绝句","dynasty":"明","author":"胡应麟","text":"千顷清淮匹练长，使君高谊重馀皇。布帆无恙南风正，日暮行人到吕梁。漫说陈登百尺楼，十年湖海浪成游。多情好是徐元直，一借仙槎问斗牛。星宿黄河浊浪澄，长淮飞雪罢奔腾。金堤万国输王会，玉盌千秋镇茂陵。栉雨梳风事若何，古来师克在人和。飞刍直接桑乾塞，转粟新成瓠子河。花照桃源百里红，班荆曾此聚群雄。虚疑仙子栽灵药，莫认渔郎系短篷。龙起曾惊大陆前，书生今握万夫权。轻裘沛上分曹处，鼓吹牙门白日悬。千仞云龙列翠屏，乱山环匝楚天青。干旄绝顶行人过，遥指元戎放鹤亭。芒砀龙飞大泽云，高台戏马送斜曛。胡床何处邀词客，清夜黄楼万柝闻。豹略熊韬冠世姿，双龙腰下剑雄雌。封侯莫讶儒生薄，谈笑曾纡十万师。进履桥头国士踪，谷城山下记相从。功成屈指封侯日，重向金华问赤松。"}