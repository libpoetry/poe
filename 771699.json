{"id":"771699","title":"月华清·元宵积阴欲雪，向午微晴，晚窗盼月，遣兴","dynasty":"清","author":" 裴维安","text":"凫鼎香亲，貂裘寒恋，一卮柏醑斟后。影事春灯，心数那年时候。艳芳榼、禁品黄柑，寻断句、故人红豆。消受。弄梅梢雪蕊，画廊携手。为问常娥记否。甚雾冷云荒，闷遮罗袖。冻柳梢头，忍说照人依旧。赌吉利、卜茧閒猜，祝美满、粉圆私咒。杯酒。笑情痴儿女，紫姑微叩。"}