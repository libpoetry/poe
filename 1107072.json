{"id":"1107072","title":"次韵王信州三首","dynasty":"宋","author":"邓肃","text":"逐客难参国士忧，扶筇万里过闽瓯。藜羹充腹初无憾，楛矢踰江生计愁。长夜漫漫不肯旦，梅霖灌灌未应休。醉中我欲呼风伯，一扫阴霾霁九州。风波未暇怨浮萍，多谢朋来慰此情。君似张凭真理窟，我惭侯喜得诗声。酒杯莫向吾徒浅，句法当令叔世惊。又恐诸公连茹去，堂堂王室要扶倾。平生耻为一身谋，枘凿方员两不投。虮虱但知贪肉食，醯鸡何足语天游。雪馀自闭袁安户，月皎时登王粲楼。更得吾人诗句好，当知此乐与天侔。"}