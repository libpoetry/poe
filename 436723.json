{"id":"436723","title":"乘兴杖屦山麓值梅始花裴回久之因折数枝置之几侧灯下漫浪成语简诸友一笑云","dynasty":"金末元初","author":"段成己","text":"戏蝶游蜂总未知，小窗低亚两三枝。夜阑灯下横疏影，浑似西湖月上时。漏泄春光人未知，轻红已透最高枝。洗妆自有天然态，尽道冰容不入时。幽香不许俗人知，才是东风第一枝。误认文君新睡足，读书窗下立移时。"}