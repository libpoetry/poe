{"id":"1112288","title":"临秋三首","dynasty":"宋","author":"宋庠","text":"兀坐临秋水，悠然到夕霏。莲丛经雨折，菰米待霜肥。有饵潜鳞出，无轩野鹤飞。驺呼且勿遽，更待月华归。素潦沙成岸，苍条柳映津。蝉休疑惜己，蜻去似猜人。绀幕随天远，琼钩伴月新。清风时一至，吹尽故缨尘。脱叶金霜罢，沧洲满目前。林风寒结籁，溪日晚留烟。独木横官彴，方苞入稻田。持麾更吏隐，殊觉主恩偏。"}