{"id":"1246195","title":"寄赠怀渭上人","dynasty":"元末明初","author":"刘基","text":"老僧怀渭字清远，胸蟠文史三千卷。雪晴太白玉为峰，月出蓝田金作巘。少年挟策走四方，要看蓬莱水清浅。燕山帝京龙象会，璿台宝林发关键。横空雕鸮撇高秋，纵辔骅骝逸长畈。庞眉老宿皆震惊，观者解颐陪者赧。奎章学士虞邵庵，唶唶称誇枯舌本。连床笑语到晨鸡，走笔赠言何款悃。转头霜雨四十年，万事茫茫不堪忖。江湖簸浪客舟寒，地炉宿火僧房煖。我来邂逅一见之，忆曾相识嗟成谖。世士如公良所希，方外只今还有限。我如垑马贯薮泽，络以羁鞿知必踠。老来耗耄百事违，况俾三卢宅愁眼。甚欲归依白莲宇，其柰素餐非力垦。寄言聊复写中怀，白石清泉犹未晚。"}