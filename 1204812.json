{"id":"1204812","title":"春从天上来 祝一斋大参寿","dynasty":"元","author":"许有壬","text":"自古英雄。试倒指，谁能廊庙雍容。相君此遇，风虎云龙。光掩前后诸公。正天开治运，□□力、启沃宸衷。况平生，把诗书礼乐，烂入胸中。当年侧闻先德，只一语唤起，万室春风。桂树成丛。棣华联萼，总是旧日阴功。怪昨宵雪霁，烟光薄、生意浮空。我来为寿，相朝何似，维岳维嵩。"}