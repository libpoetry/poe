{"id":"172117","title":"李翰林墓·出城得佳山","dynasty":"宋代","author":"白珽","text":"出城得佳山，两峰特奇诡。一如植躬圭，一峰拱而侍。我见犹爱之，而况谪仙子。孤坟在其下，政尔直一死。谪仙真仙人，出处见诸史。岂敢傲吾君，辛苦植唐祀。嗟予偘偘者，尘土正如此。停车不忍发，载拜颡有泚。仰止青山高，清风与终始。孰谓千载人，不在天地里。"}