{"id":"1091545","title":"次韵答李清宇姜德光","dynasty":"宋","author":"周孚","text":"匆匆一席地，劳子数追寻。厚意嗟虚辱，衰年愧不任。高怀元淡薄，妙语不崎嵚。老桧千寻直，寒泉百尺深。世方憎落落，吾自畏骎骎。生计贫非病，羁穷古亦今。未须悲龃龉，直可付呻吟。谁复明兹事，深思话此心。空垂老任钓，莫辩伯牙琴。试采南山蕨，同君洁釜鬵。"}