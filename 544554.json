{"id":"544554","title":"集赵汝申望衢亭大雪分赋同郭翌之赵汝元","dynasty":"明","author":"胡应麟","text":"郢里徵歌日，梁台奏赋年。飞霜流翠幕，密雪拥华筵。浩荡龙鳞布，飘飖鹤驭旋。春阴浓四野，瑞霭覆三躔。海冻鲸鲵蛰，林昏燕雀悬。灞桥初策骑，剡曲乍移船。叶落千林瘦，花飞万象妍。乱飘鸾掖外，斜洒凤城前。绰约翻多态，轻盈自可怜。佩疑湘女授，珰拟洛神传。素魄瑶池近，寒光玉座连。清音回白纻，丽曲奏朱弦。漫学瞿昙座，谁参慧可禅。输他袁仆射，拥被日高眠。"}