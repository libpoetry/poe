{"id":"1108217","title":"四不忍","dynasty":"宋","author":"刘子翚","text":"草边飞骑如烟灭，拉兽摧斑食其血。此时疾首念銮舆，玉体能胜饥渴无。危城屑曲惊云扰，簠簋无光天座杳。奋戈傥未雪深雠，我食虽甘何忍饱。黄河凿凿冰成路，人语寒空气成雾。此时泣血念銮舆，玉体能胜凛冽无。苍黄天步蒙尘去，画衮飘零伤岁暮。飞书傥未伐奸谋，我服虽华何忍御。平沙月转旌旗影，擐甲为衾戈作枕。此时饮恨念銮舆，玉体能胜暴露无。问安使者空相继，清跸不回宫殿闭。请缨傥未缚酋渠，我榻虽安何忍寐。渔阳叠鼓风沙战，泼水淋漓舞胡旋。此时太息念銮舆，玉体能胜寂寞无。六宫遭乱多奔迸，不复梨园歌舞盛。著鞭傥未蹂龙庭，我瑟虽调何忍听。"}