{"id":"422598","title":"玲珑四犯    寒食前二日庸斋以玲珑四犯词见示情辞凄婉讽诵再三依韵和作","dynasty":"近现代","author":"邓桐芬","text":"落蕊化萍，秋香粘粉，深深庭院寒浅。旧巢归乳燕，万柳丝轻款。残躯杜门自惯，最难禁、梦回孤馆。一缕幽怀，数行闲泪，休检带围眼。谁催岁华轻换？隔晴窗尽日，莺语零乱。酒消人定后，蓦忆凝神面。东风笛里秋千外，记当日、西园初见。山黛远，帘前路，春魂渐暖。"}