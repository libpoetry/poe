{"id":"708982","title":"贺新郎  问懒真堂牡丹消息用辛稼轩雨中游西湖韵","dynasty":"明末清初","author":"曹溶","text":"秀色盈春野。怪觞筹、经旬不动，禾兴城下。屈指雕栏殷勤护，十五名姬欲嫁。闲锁却、红情谁画。往日娱宾华裀地，解疏狂，一跃青骢马。残醉好，梦中写。乡心珍重遨头社。访河山、洛阳西去，沉香颓也。留取佳人倾国影，偏薄锦堂瑶榭。信丽昼、何如娇夜。谷雨阑珊寒犹在，恐催花、专待能歌者。韶景促，近初夏。"}