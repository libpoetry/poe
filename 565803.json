{"id":"565803","title":"赠魏公子徐京一首","dynasty":"明","author":"黄省曾","text":"中山王孙居云子，浮云同驻吴趋里。翩翩逸气千紫云，荣华不直东流水。五陵之豪岂足交，折节来寻江海士。赤松笑闭穹窿山，方平正隐干将市。齐云楼前倾盖逢，终日言谈洗心耳。别来几时愁绿萝，青鸟衔书下彤几。高歌灿烂五色霞，鸾龙回薄苏台纸。再三展读知尔心，昂藏常在苍冥里。"}