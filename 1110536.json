{"id":"1110536","title":"再赋五至堂二首","dynasty":"宋","author":"孙觌","text":"猊坐诸天绕，龙龛百鬼神。扪萝穿窈窕，拄策上峥嵘。雨送秋声入，风迎夜气生。降肛壹鼍吼，撇烈两凫惊。独诣超神界，真游梦化城。微吟更有味，琢雪斗僧清。老衲僧中龙，得度佛三世。苴茅制不借，剖竹作如意。徵心讯空王，礼足依梵帝。住世无三宿，应缘有五至。百年杞国忧，四大偃师戏。应作如是观，浮云本无蒂。"}