{"id":"814076","title":"太古巢即事 其二","dynasty":"清","author":"陈维英","text":"白云为我锁紫扉，俗客不来苔藓肥。露煮春茶将叶扫，风吹诗草并花飞。留住香烟鄣石屏，小窗读史与温经。书声坠落空江去，舟子停桡侧耳听。隔一重江佛国开，剑潭寺隐碧林隈。山僧日日通音问，故送钟声渡水来。月临碧水倍生姿，山静水澄人醉时。明月也耽山水趣，既斜欲落故迟迟。绝好山川不染尘，得诗点缀耸精神。山灵应共川灵说，多谢诗人为写真。对面山高草色鲜，牧童就草上危巅。人如蝼蚁牛如豆，买得奇观不用钱。晴朝月夜最关怀，风雨来时景亦佳。竹戛琅玕泉漱玉，梵音一洗太古谐。两仪石得阴阳气，八卦潭通坎兑根。别有洞天开小口，个中凉不异桃源。小屋如舟结构新，其间信宿脱风尘。明朝归去誇朋辈，我是羲皇以上人。"}