{"id":"831002","title":"满庭芳 题石顽老人梅石画帧","dynasty":"清末民国初","author":"程颂万","text":"怪石欹庭，冻云连屋，高寒爱住山村。清香冷梦，倩影幻湘裙。寂漠江城独夜，空帘月、瘦到三分。销凝极，东风昨夕，深闭小楼门。武陵。溪畔路，荒园古树，最忆黄昏。有回廊六曲，黏住吟魂。纸上墨痕飘落，伶俜蝶、犹恋残春。春来恨，花天鬓影，吹瘦倚阑人。"}