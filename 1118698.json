{"id":"1118698","title":"开岁半月湖村梅开无馀偶得五诗以烟湿落梅村为韵","dynasty":"宋","author":"陆游","text":"断岸通别浦，孤舟入春烟。与梅本无期，忽到醉眼边。折花插纱帽，花重觉帽偏。居人空巷看，疑是湖中仙。我来梅花村，倚杖久伫立。惜哉风雨馀，零落绿苔湿。往年赋诗人，去袂不可执。明朝梅亦空，感旧百忧集。梅花如高人，妙在一丘壑。林逋语虽工，竟未脱缠缚。乃知尤物侧，天下无杰作。老我怀不纾，樽前几开落。斗柄忽东指，开尽湖边梅。伟观天下无，四顾雪千堆。时至当敛退，勿受晓角催。安知桃李辈，于子无嫌猜。昨日春已来，盎盎满江村。落梅亦多情，点点浮清樽。语离聊一醉，不恨村酒浑。人生共如此，已矣两忘言。"}