{"id":"356742","title":"台城路·题箫声鬓影图","dynasty":"清代","author":"冯煦","text":"嫩阴帘幕微云敛，添来一声幽咽。旧曲吹寒，空奁照影，又是黄昏时节。花消酒祓。算如此清狂，候蛩能说。莫弄参差，夕阳满地坠残叶。西风片帆又别。汉南秋色晚，相望愁绝。梦醒荒桥，尘栖废馆，瘦尽当年新月。清歌未歇。怕听到更阑，渐惊华发。俊约无凭，杜郎心暗折。"}