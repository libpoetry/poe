{"id":"691362","title":"恭祀永陵有述","dynasty":"明","author":"李学一","text":"万国功成日，乘舆返帝乡。勋华留凤壤，冠剑寄龙藏。幽宅开天寿，雄关镇白洋。风云呈□气，陵寝瑞灵祥。一自鼎湖去，空馀帝子伤。玆来原上草，雨见露华瀼。丹诏脩时祀，词臣肃桂觞。仙坛秋日静，宝篆瑞辉扬。俎豆纷陈列，冠裳供祼将。梧山思帝舜，桐室忆成汤。恍惚神如在，凄其泪欲滂。更祈垂庇泽，宗社万年康。"}