{"id":"1113379","title":"范觉民挽词四首","dynasty":"宋","author":"张嵲","text":"射策惊寰海，收名儗岱嵩。俄从白面士，遽作黑头公。积善龄何促，流光后必丰。他年悲宰树，独在浙江东。旧阴交盖处，草草遂离群。何意终天别，居然此地分。丰盈宜上寿，鼎盛忽西曛。遥想天台路，悲笳惨暮云。有位居台铉，无年究远猷。共怀三入望，忽叹九原幽。归葬新阡远，追荣恤典优。兴衰春梦短，人世谅何求。生平轻语别，徒恃接乡闾。及此悲存没，追维恨阔疏。已闻窀穸日，犹怪孟郊书。宿草他年哭，仍悲非故墟。"}