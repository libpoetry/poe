{"id":"1120706","title":"次韵韦深道独乐堂十绝","dynasty":"宋","author":"周紫芝","text":"廊庙登元勋，四海歌画一。群公各交章，君乃卜少室。人生几蜡屐，千古一草堂。得失了自判，较然不须量。棐几坐永日，岩花动微风。未知堂中人，此乐谁与同。达人信死生，过眼阅暖冷。了知梦境中，此味独差永。曩喜韦苏州，有句尽平淡。只今把君诗，去眼不可暂。鬻钱走京师，我笑员半千。玉阶求自试，北牖输高眠。闻君开华堂，图书富千古。应笑碧衣郎，试吏坐蓝缕。爱酒惜杯乾，懒衣愁客至。世无锦江翁，谁识幽人意。草木各有态，臭味久已分。愿言兰芷丛，东风佩微薰。跂首望蘅皋，远目聊增明。相逢定何夕，剧谈到参横。"}