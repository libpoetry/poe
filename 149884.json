{"id":"149884","title":"徘徊·君不见少陵有客字子美","dynasty":"宋代","author":"晁说之","text":"君不见少陵有客字子美，三赋献罢胡尘起。招魂收泪谒行在，宁论家室三川里。云寒日淡剑阁深，翠华望断尘埃底。狼虎食人大道傍，回首妻孥须怖此。亦尝寄书问讯之，鲤鱼何在沧溟徙。晚年虽卜浣花居，心折秦云恨有余。茯苓不御丹砂就，仙去还来纵目初。乾坤宿醉参横醒，且策东家旧蹇驴。邻里一人安可得，亦无坟冢可蓁芜。人间偪仄何偪仄，却自骑鲸追李白。"}