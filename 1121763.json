{"id":"1121763","title":"自晨至午起居饮食皆以墙外人物之声为节戏书四绝","dynasty":"宋","author":"范成大","text":"巷南敲板报残更，街北弹丝行诵经。已被两人惊梦断，谁家风鸽斗鸣铃。菜市喧时窗透明，饼师叫后药煎成。閒居日出都无事，惟有开门扫地声。北砦教回挝鼓远，东禅饭熟打钟频。小童三唤先生起，日满东窗煖似春。起傍东窗手把书，华颠种种不禁梳。朝餐欲到须巾裹，已有重来晚市鱼。"}