{"id":"50763","title":"从军行寄赠杨用修","dynasty":"明代","author":"皇甫汸","text":"思文际圣君，稽古萃群辟。子云侍承明，胡为去荒域。被命事犀渠，差胜下蚕室。愤志酬八书，荣名重三策。丁年子卿嗟，皓首仲升泣。看鸢穷瘴烟，放鸡定何日。业既违操觚，勋还期裹革。五月行渡泸，千里望巴国。泸水向东流，巴云忽西匿。相思持寸心，愿附双飞翼。"}