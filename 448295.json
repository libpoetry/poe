{"id":"448295","title":"咏怀","dynasty":"当代","author":"陈永正","text":"夜半昆鸡鸣，斜月沈虚幔。幽室起何人，无闻亦无见。昏昏尚目睡，颛颛隐书案。孤抱谁同忧，人情各木雁。我欲罪古儒，忠君乃妄诞。肆毒二千年，上下成刍豢。譬如驴挽磨，羸露背肉绽。虻叮血流股，默不解呻唤。据地谁号呼，平原无虎虦。唯有众鸷舞，腐鼠邀豪宴。馀子冰结肠，逢人春在面。兹亦国之耻，臣心异亿万。为学故多事，不学自无患。但可执耒耜，长衣捋至骭。茅茨老壮夫，屈奇招笑讪。避人非避世，犹思学作健。厄危屡经过，渐谂风云幻。嶷嶷能言者，当道皆善谩。我固非殊尤，无用枉青盼。俯首尘埃中，枨枨何所愿。笼中视腾跃，蓬间羡斥鴳。进而思万里，那畏弋人篡。日月虽物外，销铄良用叹。东钓竟何期，吾子行无晏。"}