{"id":"214430","title":"桂花烂熳一夕败於风雨呼僮落英以供香事戏作","dynasty":"宋代","author":"罗与之","text":"小山凉风高，秋意饶庭砌。江南山水秀，钟此数丛桂。亭亭苍虯蟠，磊磊杰玉缀。薰染风露香，摆脱脂粉媚。芙蓉已无秋，篱菊极羞愧。幽芳蕙百亩，香味亦琐细。孰知标格奇，自取造物忌。狂风挟怪雨，族灭无噍类。才怜金作屋，俄惊粟布地。姿容就枯槁，气骨尚奇异。如彼死诸葛，凛凛有生意。试炷博山火，来参烟一燧。"}