{"id":"690898","title":"入秋无事自掩蓬庐偶然意会凭几漫书不伦不次楮尽而止得若干首","dynasty":"明","author":"李之世","text":"客来不开门，门外犹通刺。并欲杜此门，支以巉岩石。门外杂喧阗，此是无喧处。犹恼幽禽多，呼鸣不肯去。偶阅古人书，了不异人意。强作一家言，欲占千秋事。积书为子孙，无虑数千卷。古人不贵多，三语即为掾。酒无大功德，聊以破吾怀。当其无怀时，小啜亦复佳。尔作为文章，文章不利尔。大都机事人，毕竟机心累。数日不饮酒，形神故自亲。三年不读书，舌本快于人。入门天地宽，出门天地窄。出不容一身，入犹有四壁。贫只为收书，贫复著书卖。以彼谀墓金，偿此买书债。结客遍中原，肝胆不可托。我与我周旋，或不侵然诺。元龙据一榻，宾至榻下坐。我以榻为宾，此榻亦忘我。朝来望西山，颇自饶爽气。有一片烟霞，不类人间地。"}