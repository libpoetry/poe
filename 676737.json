{"id":"676737","title":"杂诗七首 其二","dynasty":"明","author":"卢楠","text":"皎皎明月光，照见东大楼。天风吹绮疏，棂轩一何幽。上有忧思妇，颓颜怀良俦。中夜郁长叹，悲啸含清秋。借问怨阿谁，不语弹箜篌。清商激中曲，音响何凄湫。大弦回阳春，小弦咽泉流。精诚逾金石，烈思扬清讴。蟋蟀鸣金闺，霜霰披梧楸。日月迅推毂，铅华安久留。愿为梁问尘，随风入君帱。"}