{"id":"272424","title":"齐天乐·亏他一夜芭蕉雨","dynasty":"清代","author":"吴藻","text":"亏他一夜芭蕉雨，园亭作成秋景。薄病恹恹，残妆草草，茉莉晚香幽靓。疏烟送眠。恰小扇罗轻，流萤风定。独倚屏山，满身明月露华冷。文窗欲启未启。怕晶帘卷碎、花影人影。掩却鲛幮，烧残麝炷，忘了纱衾教整。铜壶漏永，算如此秋光，仅侬消领。多少红楼，酒魂凉不醒。"}