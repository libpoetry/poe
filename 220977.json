{"id":"220977","title":"洞霄宫·洞天有别云","dynasty":"宋代","author":"林景熙","text":"洞天有别云，福地无凡土。嘉名此兼擅，灵气适专聚。峰峦互重掩，云雾自吞吐。飘然乘泠风，一瓣谒环宇。住山老黄冠，迎客琪树午。鱼鱼美少年，华裾集齐鼓。往者修练人，飞升接高武。尔来何寂寥，山川亦今古。甲第拟王侯，亿万富仓庾。所以气体移，学道不精苦。吾闻郭许俦，卓庵老林莽。终日对白云，餐松饮石乳。"}