{"id":"1237017","title":"甲子岁后园秋色四首 鸡冠","dynasty":"元","author":"郝经","text":"夷则播新律，卉木协秋候。绾结流火馀，的皪金天宿。峨峨列庭除，摘摘俨雄秀。炎帝朝火官，绛帻轩宇宙。植立竟不拜，离披拥青袖。奕叶初类苋，吐心渐如豆。脉络引丝起，一片珊瑚瘦。云芝茁红腴，紫茵卷翠脰。碎颗蹙丹砂，肉绽殷血透。怒割赤龙耳，劲磔还乱糅。麻叶薄且耸，山字缺乃覆。查牙欲成角，拥肿下连咮。生全馀小穗，展尽带残皱。昂藏偃膺高，突兀出群骤。还将早霞映，欲向朝日雊。月露终夜栖，风雨几回斗。再砺复自止，交退谁与救？区区閒草花，象物与接搆。弭兵日观战，亦是自贻咎。垂帘且相忘，高枕卧清昼。野花照天星，星中花亦盛。长夏蔓草深，疏篱掩斜径。幽庭日无事，森寂澹相映。缭绕丝乱垂，点缀叶相并。金风一披拂，零露光彩竞。参差碧玉簪，绾插滑欲迸。霜丝吐冰同，容色好娟净。堂阴青锦张，墙背紫苔瑩。时方鹊桥成，佳节当秋孟。织女能剪裁，天河洗尤称。女以秋为期，郎将花作證。风雨开云屏，鸾凰锵月镜。处处乞巧筵，家家喜相庆。五年江馆客，万事成堕甑。不能致龙节，空自悲虎阱。永日鏖炎蒸，中暑甘卧病。对花泪盈目，坐起不觉瞑。云汉见双星，回头看斗柄。遥怜小儿女，昏嫁俱未竟。中流虞风波，相见何日更。深院荒草长，短蔓裂塼缝。葡萄本西果，南国谁与种？插芦为扶持，灌溉甚珍重。瘦骨紫节舒，龙头青线控。蟠蟠上疏篱，茜茜将远纵。遭遇虽后时，取实望秋仲。摘露添俎豆，庶閒馆人供。谁知六月旱？卉木焦死众。断秧馀几花，强勉著土拥。竟作缠结枯，日绕空悼痛。肺渴口重乾，望梅心欲烘。忽忆河陇秋，满地无歇空。支离半空架，串草十里洞。拇乳积成岸，澒癑接梁栋。一派玛瑙浆，倾注百千瓮。往岁见沙陀，回鹘正来贡。诏赐琥珀心，雪盛瓶尽冻。查牙饮流澌，气压黑马湩。一旦离魏阙，五载犹在宋。见此复何时？鸟道目逆送。窞池莲蒲短，久旱馀浅淤。墙隈积馀埃，玉凤秋不翥。野蓼根茎坚，幸得侵沮洳。节叶瘦且赤，蘼芜交翠箸。细蕊亦鲜洁，粉米糅丹素。独窣袅轻穗，离披滴清露。水花澹晚色，幽窅足真趣。忽忆过梦泽，千里渺烟树。芦花与蓼花，露锦荡雪絮。深入芙蕖薮，远映蒹葭渡。举鞭问飞鸿，驻马嚼佳句。乃今四壁中，浩渺隔烟雾。日斜对幽丛，聊以慰迟暮。大似辛苦虫，无复风标鹭。来因援沈溺，底事极幽锢。屡上刳肠书，无地沥血诉。嗟嗟好花草，焉用生此处。祇因为诗人，故故独不去。尝胆如啖蔗，食蓼犹鳝御。仰首但有天，志节久愈著。"}