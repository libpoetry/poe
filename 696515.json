{"id":"696515","title":"寄金太守仲?钱同知时二公得罪屯田天宁卫","dynasty":"明","author":"郑真","text":"身世悠悠任所从，要知文武古来同。宝装好买千金剑，努力须扳两石弓。共说关张多意气，要知韩范本才雄。凌烟阁上苍空近，愿画丹青第一功。当年幕府幸同僚，今日兵农塞北遥。愿把金貂夸此世，好将铁劵认前朝。霜天云杳书传雁，水泊风高学射雕。闻道竹筒堪吸酒，胸中磊磈且须浇。松亭岭外草如茵，部落谁为向日民。土屋雨霜寒簌簌，石煤然火暖温温。晓厨莫笑畦无菜，晚地犹夸麦有籸。休道阳和终不到，天涯风物也相亲。"}