{"id":"469224","title":"京邸会陆道函太守命为长句","dynasty":"明","author":"李蓘","text":"长安红尘十丈高，东方未白人嚣嚣。北风着面暗如漆，错落腰间双佩刀。我时卧病日裹首，忽报荆南来太守。开门大笑话今昔，君也腰金我黄绶。炉宝迷迭生小烟，鸱夷鼓腹流细泉。兼隐庭前旧花竹，依稀置我春窗边。太守太守尔真贤，别来三载心犹然。乃知贫贱见交态，古人岂必今人前。留君且停五马鞭，酒酣许我发狂颠。只今文藻中何用，漫为挥毫赋短篇。"}