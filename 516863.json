{"id":"516863","title":"次韵翁好古道过芗溪寄别黄贰守","dynasty":"明","author":"龚敩","text":"十月流澌不成冻，异客他乡只如梦。玉溪邂逅忽盍簪，青眼相看各神竦。万里番禺不倦劳，此身端为斯文重。岂无献赋誇甘泉，岂无勋策图凌烟。丈夫荦荦自有志，立身行道非偶然。孤猿独鹤渺何许，新诗满幅来鸾笺。要追苏李凌鲍谢，肯与馀子争媸妍。芗溪之滨有逆旅，清兴留人不能去。信知王事有程期，千载风云一朝遇。鹢路何曾限吴楚，大舶中流夹双橹。明朝回首隔钟陵，水阔天低雨如雾。"}