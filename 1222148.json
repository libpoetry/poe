{"id":"1222148","title":"怀素青帘斗将二帖歌","dynasty":"元","author":"郝经","text":"青布高垂誇美酒，醉僧扶书赊几斗。朝朝挂向长安市，行人看书不饮酒。唐家既灭酒家亡，青帘草圣千载后。瀚海西边唐将斗，将军挥戈虏连彀。当时本自说战功，却使醉僧誇好手。笔势更比青帘雄，常山长蛇救尾首。贾侯爱玩看不休，不肯插向万卷楼。壁间一双岳湛璧，洒落神俊悬清秋。见我酒酣使题评，快饮数钟浇枯喉。为说草书秦汉间，变出楷隶盖有由。但存妙处遗土苴，纵笔自如成锁钩。大巧既穷出大拙，作者每向无心求。所以颠张醉素嗜酒能出奇，放浪纵恣隘九州。夭矫腾蛟龙，峻利森戈矛。婀娜春树花，肃飒秋江鸥。兔起复鹘落，云行溪水流。神聚精不散，抉怪还撑幽。都非有意举自然，所以超凡入圣直与造化侔。陶然以酒寓天趣，一著直在最上头。莫言只作醉僧图，君未得醉方隐忧。一身缠缚万古愁，焉能浩浩复悠悠。侯乃大笑言，君更饮数瓯。壁间又添珠一斛，三帖使我子孙收。"}