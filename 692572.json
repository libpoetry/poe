{"id":"692572","title":"村居漫兴三首","dynasty":"明","author":"杨光溥","text":"草堂时睡醒，一卷太玄经。道任衣冠旧，文祈笔砚灵。雨阶添嫩碧，山牖纳遥青。衰老容吾饮，还应问酒星。老去常昏饮，支离仗酒全。存亡惊故友，寒暑感流年。书映松窗月，茶烹土锉烟。一琴高挂壁，陶令任无弦。莫怪林泉僻，衡门尚考槃。爱纫兰叶佩，学制笋皮冠。黠鼠凌人走，残蜗缀壁乾。柳塘春水浅，辜负一渔竿。"}