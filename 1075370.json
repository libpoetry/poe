{"id":"1075370","title":"群不逞乘时纵火以病良民有捕于官者辄送遣之或厚与之金使之出境二月二十八日敝庐为恶少见焚虽复仅免而官不为直不能言安三月六日徙居寓舍","dynasty":"宋","author":"周紫芝","text":"平生有窟如屋鼠，乱后飘零无定所。身随海燕作去来，心似宾鸿识寒暑。异时无地着妻孥，晚得三间蔽风雨。迩来忧贼夜不眠，恶少屡来窥屋山。不知今夕定何夕，忽置束缊茅茨闲。念非曲突可得免，何由外户常不关。公庭得贼尽纵遣，上诉官曹多怒颜。青山元与我有约，俗驾苦遭神勒还。山光无情鸟不语，主人当去心依然。人生泛泛水中凫，身如逆旅家蘧庐。东西南北皆可尔，梦幻泡影真须臾。只今兵犹满天地，黔黎谁复能安居。鸣泉绕屋花满眼，有窗况足翻吾书。暮年卜筑倘未可，且借一椽聊自娱。"}