{"id":"270833","title":"沁园春·同缪湘芷前辈及王仲昭诸子看郭园牡丹","dynasty":"清代","author":"宋琬","text":"惆怅梅花，几日飘零，青子累累。喜盈盈欲笑，洛川游女，亭亭未嫁，溪畔西施。狡狯东君，揉铅搓粉，倾国妆成第一枝。端详处，待绿烟灭后，明月来时。丁宁再拜封姨。向锦石雕栏好护持。羡池边嬿婉，一双燕子，香中眠食，百队蜂儿。座客皆豪，主人拚醉，争看山公倒接䍦。重游数，教柴扉休掩，来往无期。"}