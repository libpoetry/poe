{"id":"652943","title":"题庄公瑾所画春山林馆图","dynasty":"明","author":"谢晋","text":"画堂未昼帘高捲，佳树欣荣春意远。弄晴天气雨霏霏，几日阴寒风剪剪。重屏映烘云母薄，远岫愁横眉黛浅。微红轻折短墙桃，新碧暗生閒砌藓。春水平堤杜若香，红桥隔岸垂杨软。药栏人睡乱啼莺，花径客稀闲吠犬。青笼老人漆园吏，平昔丹青共称喜。前年作客凤皇州，一室清幽大如茧。常时适意恣挥洒，从把襟怀漫舒展。人间一幅重千金，直即此图世尤鲜。何当置我碧窗前，长日看书自消遣。"}