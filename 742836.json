{"id":"742836","title":"游灵隐寺遂蹑韬光径小憩金莲池上","dynasty":"清","author":"祖之望","text":"侵晨陟岩扃，莽莽深雾亘。冥踏身渐高，薄曦辨樵径。登顿不知遥，盘折非一磴。丘壑堕渺茫，林木纷䒌靘。繁若雨露滋，余泣珠光凝。到寺倏晶明，入门发高兴。何处峰飞来，俨从地底迸。嵌空构虚无，劖刻孰梯隥。洞府罗精灵，纵横庋几凳。下坠忧欹倾，上支虑蹭蹬。根留太古云，胎出鸿濛孕。石髓胶不流，寒浆绕其胫。遂令静者心，悠然惬清听。相与游精蓝，禅悦方出定。称诗略上口，事佛信匪佞。出示香光书，云栖可互证。沿缘得幽蹊，决计还揽胜。野竹凌青霄，红叶缀丹磴。曲笕细通流，修坂履移墱。足急漫重茧，腰折乃类磬。堪笑血肉躯，呕哕吐饾饤。濯以清泠泉，坐来冰雪莹。扪萝读藓碑，观鱼对水镜。一杯候火茶，两腋清风净。愧分伊蒲供，曾无怪石赠。趣永澹忘归，登舟日将暝。扬帆别山灵，后约庶可订。"}