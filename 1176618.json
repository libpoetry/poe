{"id":"1176618","title":"奉和袭美新秋言怀三十韵次韵","dynasty":"唐","author":"陆龟蒙","text":"身闲唯爱静，篱外是荒郊。地僻怜同巷，庭喧厌累巢。岸声摇舴艋，窗影辨蟏蛸。径祗溪禽下，关唯野客敲。竹冈从古凸，池缘本来䫜。早藕擎霜节，凉花束紫梢。渔情随锤网，猎兴起鸣?。好梦经年说，名方著处抄。才疏惟自补，技痒欲谁抓。窗静常悬䕹，鞭闲不正鞘。山衣轻斧藻，天籁逸弦匏。蕙转风前带，桃烘雨后胶。藓乾黏晚砌，烟湿动晨庖。沈约便图籍，扬雄重酒肴。目曾窥绝洞，耳不犯征铙。历外穷飞朔，蓍中记伏爻。石林空寂历，云肆肯哓譊。松桂何妨蠹，龟龙亦任嘲。未能丹作髓，谁相紫为胞。莫把荣枯异，但和大小包。由弓猿不捷，梁圈虎忘虓。旧友怀三益，关山阻二崤。道随书簏古，时共钓轮抛。好作忘机士，须为莫逆交。看君驰谏草，怜我卧衡茅。出处虽冥默，薰莸肯溷殽。岸沙从鹤印，崖蜜劝人?。白菌盈枯蘖，黄精满绿筲。仙因隐居信，禅是净名教。勿谓江湖永，终浮一大瓟。"}