{"id":"1116397","title":"十六日伏睹明堂礼成圣驾恭谢太一宫小臣敬成口号","dynasty":"宋","author":"苏泂","text":"三边兵隙果谁开，尽道秋高战马来。宗祀告成无一事，小臣欣睹带花回。黄门驰马去如云，末后椒房驾玉轮。惊起秋风无处避，变成三月万花春。月中鼓吹日中归，重领中宫拜寿闱。指点都人最欢喜，今郊恩赦每郊稀。祥烟漠漠上龙旂，将相侯王护六飞。一望御街红数里，几人簇拥赭黄衣。燕罢芳园敕御龙，须臾仙仗簇还宫。千官过尽尘如雾，薄暮香钿满路中。花枝人面两欣然，和气晴光四接连。亲向官街听舆诵，太平天子万斯年。朝家积累有深仁，天听由来不远人。且愿君王省征伐，明郊重见四夷宾。"}