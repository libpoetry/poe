{"id":"1144055","title":"三吊吟四首","dynasty":"宋末元初","author":"方回","text":"市有印书叟，日印可千纸。间得工墨钱，苟足赡妻子。近欲役其人，告者谓已死。醉歌夜彻晓，熟卧呼不起。人鬼顷刻分，火葬骨骸燬。岂不谓达生，谁独能免此。险有不可测，能有不可恃。善泅狎波涛，篙工死于水。歙南百里许，有滩一何驶。昨日索我书，辞我庭下跪。明日沦小舟，肤发饫饘鲔。寄言得志者，徼倖未必是。湍溪涨梅潦，一夕十丈强。愚哉浴马僮，视之如寻常。高岸一失足，马尚能腾骧。僮尸不可得，漂流落何乡。握辔徒自谨，堕阱已足伤。人间平坦途，中亦有海洋。偶闻一人死，恻怛吁以惊。千人万人死，能不怆厥情。长平几性命，锐头付一坑。亡者抱永痛，胜喜功名成。功名岂不成，机心何时平。人心苟若此，谁谓天好生。"}