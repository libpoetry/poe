{"id":"872528","title":"蒲席歌","dynasty":"宋","author":"艾性夫","text":"君不见象床金缕黄龙须，翠帏茸毯红氍毹。凝香燕寝环琼姝，美物作恶常须臾。能令王孙泣路隅，富贵不到山中臞。霜空雁落寒陵肤，西溪女郎织春蒲。作席眼眼涵清腴，发僧方丈供横铺。苍烟翠雾不可摹，摩挲温厚便鹤躯。高眠齁齁忘朝晡，远梦飒飒生江湖。楮衾竹榻蒲为徒，观美不足安有馀。更生九节寿老夫，百年与尔同卷舒，清风傲兀超几蘧。"}