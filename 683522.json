{"id":"683522","title":"送助甫使君赴河西","dynasty":"明","author":"王世贞","text":"与说凉州乐事深，便应分手莫沈吟。调将蹀?名西极，种就葡萄胜上林。但使酒泉长似酒，不须金谷遍成金。鱼肠唤汝终投笔，燕颔封侯始称心。贝带貂裘锦作幢，然明西牧许谁双。时时属国来称款，处处边城号受降。鹿血煎肠成热洛，驼酥滴乳点春缸。贺兰山壁从渠大，醉沈淋漓笔似杠。"}