{"id":"720940","title":"初秋","dynasty":"明末清初","author":"王夫之","text":"通闰秋期早，馀蒸宿雨停。流萤孤一照，乌鹊缓双星。蘋叶风初定，藤花露巳零。青蓑仍夙昔，萧瑟渐渔汀。夕绮摇虹影，疏云上碧波。中宵动雷雨，斜月半星河。世事残书耐，吾生睡眼过。青枫无限叶，珍重响危柯。昔昔秋犹在，劳劳老易侵。宝刀蚀虎气，孤镜吼龙吟。凉梦惊难续，閒愁病不任。江山留九辨，未许怨登临。"}