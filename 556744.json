{"id":"556744","title":"湖上送徐子与使君","dynasty":"明","author":"宗臣","text":"别君金马门，逢君大河阳。相看动惆怅，涕泪沾衣裳。斗酒且为乐，清歌夜未央。念子远行役，道路一何长。严冬万木落，白露为玄霜。摇落怆中怀，起视明月光。携手复行行，南北各一方。风波不自保，天地遥相望。念此伤我心，对酒不尽觞。愿为双黄鹄，与子共翱翔。"}