{"id":"924857","title":"癸未生日","dynasty":"宋","author":"苏辙","text":"我生本无生，安有六十五。生来逐世法，妄谓得此数。随流登中朝，失脚堕南土。人言我当喜，亦言我当惧。我心终颓然，喜惧不入故。归来二顷田，且复种禾黍。或疑颍川好，又使汝南去。汝南亦何为，均是食粟处。儿言生日至，可就瞿昙语。平生不为恶，今日安所诉。老聃西入胡，孔子东归鲁。我命不在天，世人汝何预。"}