{"id":"1111720","title":"和陈泽民见寄三首","dynasty":"宋","author":"吴芾","text":"平生懒病苦难医，长为家山咏式微。投老但思抛世网，非才安敢近天威。不堪人事来如织，况复年华去若飞。胸次万端谁与语，何时玉麈对君挥。青衫晚得自蟾宫，簿领虽卑道自隆。不为小官忘大计，要从旧学著新功。忽来书劄情何厚，细读诗篇句更雄。还忆去年相聚日，风前月下酒频中。不学群儿事诡随，世途虽险此心夷。人生富贵谁无分，男子功名自有时。好称良辰聊适意，莫因末路辄兴悲。山寒已有梅花放，想见寻梅日有诗。"}