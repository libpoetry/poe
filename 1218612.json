{"id":"1218612","title":"半山歌为馀干周隐君作隐君早岁江湖中有半山行藁三十年晚归冠山终老焉","dynasty":"元","author":"成廷圭","text":"番阳台上生春草，湖外之山为谁好。沧波日日送征帆，多少行人此中老。翁昔少年初远游，吴楚东南事幽讨。江海诗名三十年，尽揽风烟入行稿。归卧冠山一半云，知足由来合天道。黄金似水供岁时，白发如霜照清昊。却留一半与诸君，若个似翁归亦早。傍人错比争墩翁，翁若闻之应绝倒。"}