{"id":"532342","title":"题扬州卞鹗皋七十寿诗","dynasty":"明","author":"朱浙","text":"檗翁檗翁好气魄，瑰奇磊落风云客。壶山兰水不住身，淮海维扬有旧宅。扬州城市多故人，就中谁与最相亲。倾囷倒廪重然诺，鹗皋端合如翁人。少壮交游今白首，江北江南前来久。春风昨日寄缄书，千里殷勤问安否。此翁年纪今几何，问道如翁还较多。泛湖夜醉船头酒，舞影时翻月下蓑。檗翁强健天所假，出处安危系天下。东山非久卧安石，洛下行当起司马。中流击楫大江深，官堤杨柳增繁阴。故人出迓邮亭外，尽说相思一片心。"}