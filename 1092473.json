{"id":"1092473","title":"再用前韵酬端约","dynasty":"宋","author":"蔡戡","text":"君才千丈腾彩虹，挥毫落纸万象空。我犹顽石不可攻，愁吟嘈杂鸣寒虫。典刑况有先文恭，短檠终夜临书栊。骚雅不减陶谢风，箫韶迭奏鼓与镛。顾我羞涩难为容，铅刀一割无馀锋。古人相遇如云龙，交情自得气槩中。翛然坐对两臞翁，一笑莫逆醉脸红。世间万事空牢笼，信知我辈情所钟。举杯属君无匆匆，人生聚散西复东。"}