{"id":"1099493","title":"孺子台吟","dynasty":"宋","author":"严羽","text":"去年醉与东湖别，欲上衡湘泛秋月。君家留我却邅回，怅望还成阻修阔。西山缥缈翠屏开，复忆滕王倒玉杯。经过始识洪崖井，调笑重登孺子台。台前呼酒折荷花，水净烟明散落霞。举杯失笑君何在，望断行云空咄嗟。故人别后还愁绪，此都不是余留处。兴来目送海边鸿，归心挂在闽溪树。路逢估客有情人，因得题诗一寄君。大鹏正展图南翼，空有相思隔海云。"}