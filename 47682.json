{"id":"47682","title":"为启初门和尚题山水图","dynasty":"明代","author":"刘基","text":"天下名山随处有，画图流传亦良久。祗园道人展横幅，观者称夸同一口。苍梧九疑高插天，卷而怀之不盈手。巨灵惊呼盘古怒，地轴坱圠昆仑剖。太阳出海开杳冥，嶓冢岷峨大如斗。华轩无人清昼闲，恍然置我匡庐间。金轮迥出牛女上，远近罗列千云鬟。江花野竹青锦斑，嵌岩断石蛟鼍颜。冈盘谷转绝径路，但见湖水回琼环。白沙洲暖春风起，南船挂帆北船舣。吴波不尽芳草外，楚岫半入长烟里。夜深小龙行雨归，宫亭月落彭郎矶。旌阳步虚卢老和，杂佩散作虹霓飞。百年尘世真梦寐，回首旌旗塞天地。旧游何处成渺茫，一曲狂歌数行泪。青丘弱水迷方壶，武陵桃源今有无？瑶台三岛消息断，安得羽翼归清都。"}