{"id":"1057469","title":"酒家逢徐逸人","dynasty":"宋","author":"刘弇","text":"咙唿马子踏落花，落花尽头逢酒家。酒翁破颜迎墨客，五云冰浆发青帕。丹丘羽人笑揖我，饷我碧海云琅芽。食之奇光袭两腋，小哉天地自幕席。眼底不辨骊与騧，冷风时能借一快，便欲搴芝淩紫霞。且唱蹋铜污，莫歌白浮鸠。跃沫寄颓年，阴阴驰四驺。云璈驾阆风，兹约竟悠悠。却忆东皋醉乡记，翻笑三闾非所忧。安得乌孙青田核，下变春江万斛流。"}