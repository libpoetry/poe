{"id":"594494","title":"寄大司空郢中曾公十四韵","dynasty":"明","author":"欧大任","text":"云梦风清麟凤出，祝融天启八千期。幼龄德器传三楚，壮岁才名完四陲。制锦受徵贤令起，含香入奏省郎推。关门策骏趋秦士，燕地攻驹走塞儿。已向奉车严仆正，更从授钺统戎麾。占乌蜀幕迎开府，饮马巴川待誓师。充国诸屯留戍久，孔明五月渡泸迟。将军即垒平都掌，元老铭勋勒九丝。梦召灌坛祈父后，星寒贯索大江湄。畴咨遂正冬官位，宅揆应逢圣主知。眷以股肱承简命，真看五十拜台司。朱提宣赐缄文绮，紫诰疏封照赤墀。遥想衣冠为寿日，正当霄汉被恩时。陪京尚隔瞻槐棘，延首河山寄颂诗。"}