{"id":"1060209","title":"洛春谣","dynasty":"宋","author":"司马槱","text":"洛阳碧水扬春风，铜驼陌上桃花红。高楼叠柳绿相向，绡帐金銮香雾浓。龙裘公子五陵客，拳毛赤兔双蹄白。金钩宝玦逐飞香，醉入花丛恼花魄。青娥皓齿列吴娼，梅粉妆成半额黄。罗屏绣幕围寒玉，帐里吹笙学凤凰。细绿围红晓烟湿，车马騑騑云栉栉。琼蕊杯深琥珀浓，鸳鸯枕镂珊瑚涩。吹龙笛，歌白纻，兰席淋漓日将暮。君不见灞陵岸上杨柳枝，青青送别伤南浦。"}