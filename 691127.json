{"id":"691127","title":"画马二首","dynasty":"明","author":"李东阳","text":"健马奔泉如渴虹，活马浴水如游龙。竦身作势蹴厚地，仰首喷沬生长风。倦思滚尘痒磨树，似是马身通马语。莫将意态问丹青，天机正在忘言处。前马奔腾后马逐，沙苑东来曲江曲。相遭意气两不平，踏尽长堤春草绿。奚官一骑高如山，金环玉勒声珊珊。会呼群骏出云雾，同立春风十二闲。"}