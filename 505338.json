{"id":"505338","title":"西城一何高","dynasty":"明","author":"唐之淳","text":"西城一何高，高高据山巅。托基幸得所，䃲礴乃其然。思昔未版筑，颓墉荫寒泉。狌㹳啸其下，荆棘产其间。百雉靡寸锥，群黎无一全。及兹事兴复，壮观踰古先。风雨屹不摇，虹电纷相连。广可辑万户，远当垂千年。爻辞明设险，诗篇颂城韩。不睹南仲功，宁知王教宣。鳞鳞郡中居，青青塞下田。怀夷贵施德，报国在安边。同车或胡越，耒耜足戈鋋。寄言乘障者，采我刍荛言。"}