{"id":"1131999","title":"和毛秀才江墅幽居好十首","dynasty":"宋","author":"穆脩","text":"江墅幽居好，当门看水田。凫鸥閒夕照，粳稻秀原烟。野屐无完齿，山衣有败肩。遥闻双阙下，箫鼓乐丰年。江墅幽居好，南塘枕野亭。菰蒲颤风绿，菱荇盖波青。系苇一渔艇，翘烟双雪翎。相携二三叟，扶醉不曾醒。江墅幽居好，溪山数里长。径通茶坞绿，门枕橘园香。藉石还胜榻，听松不让簧。閒游惊里巷，自作隐沦装。江墅幽居好，老农时款扉。浊醪忧共醉，野话坦无机。山雨欲到槛，竹风先满衣。溪南秋更乐，稻熟又鱼肥。江墅幽居好，宾来定不愁。酒醲新出榨，鱼活旋离钩。移席追松影，调琴和涧流。陶然方外乐，名教絷何由。江墅幽居好，柴关带竹篱。田头饷耕后，树里灌园时。邻静鸣秋织，樵閒对野棋。抵巇非我事，大笑引苏锥。江墅幽居好，名山对九华。疏篁十馀亩，古屋两三家。碓下鸡争黍，篱根虺逐蛙。水边閒送目，独鸟在秋槎。江墅幽居好，何妨鄙事添。神随山父赛，筮学野人占。露草牛羊喜，秋霖黍豆嫌。短墙衰柳下，寒水半渠淹。江墅幽居好，身如醉伯伦。浮名抛可得，荒宴罢何因。酩酊乘篮舆，逍遥岸角巾。人间莫回首，容伪不容真。江墅幽居好，人閒晚最孤。鱼临溪树钓，鸟隔水烟呼。野竹挂薜荔，山花睡鹧鸪。画工能状出，羞杀辋川图。"}