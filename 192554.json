{"id":"192554","title":"周公礼殿·蜀侯作頖锦水湄","dynasty":"宋代","author":"李石","text":"蜀侯作頖锦水湄，先圣先师同此室。巍然夫子据此座，殿以周公名自昔。圣人现金两如一家，均是周人先后出。想见东家中夜梦，犹与公孙同衮舄。斯文授受乃关天，不为汉唐加损益。我时来视俎豆事，重是汉人斤斧迹。汉宫制度九天上，散落人间此其一。多因丰屋起戎心，独此数椽绵岁历。规模{堞土换山}嵲东鲁似，气象缥缈西岷敌。竹松犹是斯干诗，风雨方知隆栋吉。虽然汉献来至今，阅世已多驹过隙。中间岂无鸟鼠虑，妙斲不知难辄易。工师不揆乱如麻，敢向般门言匠石。诗书譬彼尚阙文，后学如何补遗逸。祖龙非意窃登床，蝌蚪有心来坏壁。旧章仅在命如丝，谁勒吾诗胜丹漆。"}