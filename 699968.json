{"id":"699968","title":"复次漫兴前韵八首（录四）","dynasty":"明","author":"钱谦贞","text":"儒冠挂却白头新，廿载支离笑此身。天上有星称处士，人间无父号穷民。闲门客少荒三径，绿树阴疏冷四邻。清磬一声香一炷，不知名利为何人。全袪滓秽长清虚，闻道神仙似我臞。颦丑谩劳西子笑，力绵休学北公愚。携锄戚石栽松子，乞竹编笼养鹤雏。容膝易安能自审，有人蓬户与桑枢。踏残花影听松风，过雨高旻坐碧空。病后襟期失马叟，老来勋业祝鸡翁。笑他荷锸还防死，似我关门底哭穷。世味遍尝无过淡，不将春韭换秋菘。此中无物却休休，有地先埋悄悄忧。忍事渐看生大瘿，痴人莫想割悬疣。狂歌一曲张开口，软饱三杯放倒头。欲共刘伶比封爵，新衔乞拜醉乡侯。"}