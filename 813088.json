{"id":"813088","title":"原韵再寄","dynasty":"清","author":"张洵佳","text":"一般身世感萍蓬，旅邸联吟到岁终。名士大都成画饼，才人原不薄雕虫。仍无禖祝能占梦，尽有医经莫疗穷。多谢高情劳赠答，故人两地一灯红。无聊长夜独衔杯，绛蜡烧残隔岁灰。似我平生多任运，怕他长吏要衡才。閒搜胜迹来梁苑，笑索诗逋上债台。薄宦三年尘俗甚，茅蹊何幸得君开。"}