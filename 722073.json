{"id":"722073","title":"信陵君","dynasty":"明末清初","author":"屈大均","text":"夷门一自请侯嬴，功业频垂盖代名。六国兵归公子将，诸侯客向信陵倾。秦来早有河沟患，汉过难忘俎豆情。毛薛复能令救魏，始知贤士贵逢迎。函关西逐虎狼惊，反间频教事不成。六国安危公子在，三年荒宴大梁倾。难忘晋鄙犹多客，末斩蒙骜更进兵。合从自能存社稷，不须贤佐得阿衡。"}