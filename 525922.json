{"id":"525922","title":"李少参宅林良花鸟图","dynasty":"明","author":"顾璘","text":"写生之家不易得，崔白以后称黄筌。国朝林良亦神妙，意会物象皆天然。何年画此双孔雀，尾上金钱犹烁烁。疑从五岭翻然来，飞入君家翠绡幕。众鸟琐屑未辨名，凫鹥燕雀各有情。白昼如喧杜陵宅，青春忽近长安城。攀条啄粒相颉颃，时和自见万物昌。新蒲浅水云淡淡，落花飞絮风茫茫。高堂展图感我私，却忆先皇临御时。朝廷无事友朋乐，日听春鸟吟芳辞。一从群盗乱中土，万姓仓皇执金鼓。东村西落少人家，燕子那寻旧门户。虬髯将军才且武，一洗群盗无死所。见画还思熙皞时，题诗却欣流离苦。春来百物倘如旧，劝君有钱多酿酒。"}