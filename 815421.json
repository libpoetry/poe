{"id":"815421","title":"题四川崇庆牧常君殉节纪略后","dynasty":"清","author":"凌均","text":"难臣珥笔久名钦，魂散巫阳不可寻。鸢堕蛮江荒徼梦，鹤归辽海故乡心。战场终古流残泪，斋馆从今罢苦吟。此日浣花同庙食，灵旗风雨夜应深。蜂聚蚁屯万马喧，阿谁裂眦在军门。鸿毛己掷孤臣命，凤诰频颁圣主恩。昔岭干戈飞碧血，浣花俎豆慰忠魂。年年巫峡行人泪，听彻啼鹃日易昏。"}