{"id":"648637","title":"蒋用文院判静学斋诗","dynasty":"明","author":"杨士奇","text":"斋居临广衢，靓深绝尘氛。嘉卉粲前列，芳帙左右陈。君子抱异尚，稽古夙所敦。鸡鸣整冠佩，肃肃趋枫宸。既退此閒逸，旷然谢纷纭。农轩回夭折，周孔明义仁。往轨悬日星，力探冀身臻。志宁启妙悟，黾勉忘宵昏。静虑而有得，尝闻先哲云。看君振高策，奕世扬清芬。"}