{"id":"807301","title":"满庭芳  林天友别驾招饮同云臣赋赠","dynasty":"清","author":"陈维崧","text":"荔浦楼台，榕城甲第，相门群羡贤甥。诗篇宦迹，双斗早梅清。几度桃花浪暖，贤劳最、转饷神京。才归也，楚天在望，又听夜猿鸣。三城。父老说，孝侯一去，蛟虎纵横。忆使君前事，千载齐名。昨夜张筵召我，行春暇、绿酒红笙。刚过雨，新莺语滑，唤起月盈盈。"}