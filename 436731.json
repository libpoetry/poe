{"id":"436731","title":"和杨彦衡见寄之作","dynasty":"金末元初","author":"段成己","text":"几年奔走趁槐黄，两脚红尘驿路长。梦破邯郸成独笑，半生回首只空忙。西风浩浩塞尘黄，白发缘愁若个长。客梦五更惊忽断，打门县吏索租忙。一裘谁为制玄黄，无可奈何秋夜长。我自忍穷方未暇，不知蛮触战争忙。一苇初航十里黄，故园归计渺何长。可怜兀兀青灯下，还似当年举子忙。小园苏茹待秋黄，不事姜盐味自长。口腹累人良可笑，可能终岁为渠忙。幽迹无心学绮黄，荒才涉世本非长。年年来往燕然道，却为山林有限忙。"}