{"id":"688972","title":"陈秋涛宗伯云淙书院杂咏四首 生生池","dynasty":"明","author":"何吾驺","text":"凿沼通天一，沿崖溯石梁。长年弄清浅，终古源流长。白云开高阁，迥合如混茫。真隐有汤池，裂土此封疆。曷以名生生，主人乐未量。每感无生理，阅此秘密藏。生者有时息，生生亘大荒。山不让土壤，乃以成其大。振衣取千仞，斯岩尚无畏。匪彼高入云，四壁绝攀曳。磴道无纤埃，松风清石肺。我想云淙主，孤忠恒自励。岂必绝官阶，师傅难为俪。归对此岩居，独立虚无际。达人后万物，妙音取其馀。异心造灵景，架阁临清渠。开窗凉飒飒，万籁相笙竽。孰为黄钟鼓，孰随洞箫嘘。每每闻一声，怨慕动斯须。风雨关长叹，馀情曷告予。为想凤皇至，遐哉追皇虞。银汉横天际，飞泉绝壁惊。馀唾群山响，朔雪澹前楹。前乎千古者，若为搆斯亭。主人窅然坐，澄怀冰雪瑩。击节以相邀，四坐荡孤清。先圣取其濯，江汉万古名。吾子以此洗，道心日日生。"}