{"id":"573890","title":"都昌谒陶桓公祠","dynasty":"明","author":"邵宝","text":"我航东汇泽，来拜陶公祠。英灵邈千古，犹系吾人思。公才不世出，幼学多师资。时衰领重镇，光辉动旌旗。大哉砥柱力，江汉如潢池。公生清谈后，惟勤禹为师。运甓投博具，举措非徒为。道积业可大，所志在济时。挥霍掣雷电，呼吸飞云霓。公在国与立，桓文下风斯。进退自明正，陋者徒生疑。孙曾志公志，痛恨晋祚移。一辞谢世事，采菊忘东篱。公心愈表表，后哲谅有知。鄱湖水浩渺，公神亦随之。醴牲岁复岁，乾坤以为期。"}