{"id":"174949","title":"上巳日与客游张园","dynasty":"宋代","author":"韩元吉","text":"簿书有余閒，春日亦已永。况逢佳节休，朱墨得暂屏。名园跨江郊，危槛俯千顷。平芜雨初匀，弱柳风自整。芳寻寄萧散，意适忘醉醒。持觞挹花色，散策步林影。虽无歌舞妍，所爱亭馆静。佳辰天气清，泉水助幽冷。缅怀山阴会，修竹带崇岭，应知佳客临，怀抱均一骋。君看结绮地，茨棘翳眢井。当时擘牋人，正复对此景。江山几兴废，岁月侵老境。但愿中圣贤，畴能计钟鼎。"}