{"id":"507734","title":"挽友人","dynasty":"明","author":"李昌祺","text":"旧说盘中隐，今为物外仙。识韩空有梦，交蔺竟无缘。未论宗支异，还叨阀阅联。学精多士许，孝笃众人怜。恬退忘轩冕，沉潜嗜简编。衣冠推典则，词赋擅清妍。世历沧桑改，家臻福庆全。遗荣身自在，占胜地幽偏。久悟浮生幻，俄随大化迁。敛裳真逝矣，易箦静萧然。漫诧骑鲸去，那因化鹤还。菊轩棋已罢，竹馆榻仍悬。帘捲风翻帙，窗虚雨慢弦。游山双屐在，钓濑一竿捐。雅操超今士，高标慕昔贤。新祠应得侑，遗稿或堪传。五桂凌霜秀，丛兰浥露鲜。年年寒食节，酾酒拜荒阡。"}