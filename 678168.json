{"id":"678168","title":"题怡上人松风阁图","dynasty":"明","author":"姚广孝","text":"万松苍苍蟠峻岭，久向耶溪誇绝境。道人层构万松间，宴坐长年乐深静。灵飙歘来岩谷口，髯君忽作蛟鼍吼。喧豗直遣岭猿惊，振迅或令山鬼走。须臾瑟瑟复萧萧，初如笙竽再如韶。裂石声欺匡阜瀑，奔雷势压钱塘潮。清奇自适烟霞侣，冷落岂宜筝笛耳。长夜寥寥四壁空，赢得此心如止水。黄鹤山中净名老，援笔图成过荆浩。金华太史制雄文，秋色南山两相好。"}