{"id":"793321","title":"咏古六截摅感","dynasty":"清","author":"吴曾徯","text":"荐枕殷勤梦岂真，此生争奈负前因。多才子建浑无赖，漫托川神赋感甄。相留小住幸奇逢，忽动尘心意转慵。恨煞天台轻一别，再来何处觅仙踪。重访柴门杳莫开，桃花人面首频回。题诗崔护空惆怅，为底今朝始一来。青青垂柳旧条长，问讯章台几断肠。怎奈任人攀折去，负心终竟是韩郎。水嬉张处识婵娟，记取寻春订夙缘。子满阴成来已晚，恼他负约杜樊川。驿邸留书枉咄嗟，容华咫尺渺天涯。恰怜肝胆深披处，忙到人间古押衙。"}