{"id":"1104587","title":"绍兴祀皇地祇十五首 迎神用《宁安》。","dynasty":"宋","author":"郊庙朝会歌辞","text":"至哉厚德，物生是资。直方维则，翕辟攸宜。于昭祀典，致享坤仪。礼罔不答，神之格思。蒇事方丘，旧典时式。至诚感神，馨非黍稷。肸蚃来临，鉴兹明德。永锡坤珍，时万时亿。至哉坤元，乃顺承天。厚德载物，含洪八埏。日北多暑，祀仪吉蠲。式昭毋事，敢告恭虔。蒇事方丘，情文孔时。名山大泽，侑祭无遗。牲陈黝犊，乐备咸池。柔祇皆出，介我繁禧。"}