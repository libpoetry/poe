{"id":"1114037","title":"江行即事八首","dynasty":"宋","author":"李纲","text":"千里江山图画中，峤南浙右岂殊风。烟浮岚彩重重碧，日染波光洒洒红。蚁酿蟹螯情不浅，笔床茶灶兴相同。扁舟入手吾何事，归去梁溪作钓翁。五月炎方气郁蒸，安流鼓棹水风清。江鱼入馔有馀美，山果满盘难强名。醉里讴吟聊自适，梦中来往本无惊。庙堂早定安边策，遂我山林幽遁情。置散徒怀报国心，还家欣得故园音。钩辀晓岸云林密，款乃暮江烟水深。壮志已同灰灺冷，班毛从使雪霜侵。卧龙只合耕南亩，抱膝空为梁甫吟。苍梧云物晓凄凉，锦石江山一带长。雨浥峰峦添黛翠，风吹草木送天香。鱼樵閒话无千古，金鼓喧声震万方。我欲诛茅寄幽僻，却愁烟水日茫茫。数郡崎岖山海间，只今多事觉宽閒。衣冠避地成侨寓，风月留人长往还。蘸水藤花方烂熳，生云锦石自斓斑。平生有意五湖去，谁谓扁舟行百蛮。合踏青山转碧川，雨馀风月更婵娟。光铓影渡星河碎，片段气蒸云物鲜。心系鸰原千里外，梦回鼓角五更前。翠华杳杳今何处，怅望东吴空惘然。峡束沧江暮霭昏，孤猿吟啸不堪闻。寥寥夜阒波沉月，漠漠晓晴山出云。钓艇得鱼犹拨刺，纶巾漉酒任酣醺。年来与物忘机甚，自觉沙鸥不乱群。一重一掩翠参差，路入桃源客意迷。江雾晓分山远近，浦鸥闲送棹东西。颇欣岭表佳泉石，闻道江南多鼓鼙。稚子候门应念我，提携来共此幽栖。"}