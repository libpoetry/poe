{"id":"416041","title":"捕蝗叹","dynasty":"近现代","author":"王再咸","text":"鸡祝祝，豕喌喌，东头蛙格磔，西头鸟钩辀。遥天日落风沙起，声声打入人心里。一时嘈杂惨不闻，蝗之来兮势如雨。高田稷黍低田麦，一望茫茫青不得，道傍农夫死灰色。老翁拄杖立，老妇抱瓮泣。万石君，千金业，不能供尔半日食。十段锦，一条鞭，无非卖儿贴妇钱。今年有钱尚可活，明年无钱并无屋，蝗再来时蝗亦哭。昨日使者至，捕蝗绝蝗类。黑衣小胥黄衣吏，不如律者法从事。鞠通烧，柳枝击，蝗西民亦西，蝗北民亦北。蝗生蝗死高一尺，蠕蠕尽是千人血。君不见西河刘大夫，不捕蝗亦去。又不见十道姚长史，捕之蝗尽死。捕不捕兮君自拟，蝗不蝗兮谁所使，长者之言偶然耳。奈何作蝗又作吏，世间竟有夫已氏。"}