{"id":"721164","title":"感事四首","dynasty":"明末清初","author":"何巩道","text":"滟潋波生不待风，路难真与上天同。吞声到处英雄血，滴入江东秽史中。愁对青山调酒兵，江天无定是阴晴。谁人传到陈琳檄，不觉头风已渐平。野火无光佛火红，高斋不语四山空。门非剥啄时闻响，黄耳原来解吐风。勋名几度镜中看，未老犹能把剑弹。待向西秦相见日，故人方念范生寒。"}