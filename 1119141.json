{"id":"1119141","title":"返魂梅次苏藉韵","dynasty":"宋","author":"陈克","text":"谁道春归无觅处，眠斋香雾作春昏。君诗似说江南信，试与梅花招断魂。花开莫奏伤心曲，花落休矜称面妆。只忆梦为蝴蝶去，香云密处有春光。老夫粥后惟耽睡，灰暖香浓百念消。不学朱门贵公子，鸭炉烟里逞风标。鼻根无奈重烟绕，偏处春随夜色匀。眼里狂花开底事，依然看作一枝春。漫道君家四壁空，衣篝沈水晚朦胧。诗情似被花相恼，入我香奁境界中。"}