{"id":"702687","title":"黄河舟中述怀二首","dynasty":"明","author":"童冀","text":"昔年承召沐恩波，投老飘零感慨多。清梦常时怀绛阙，白头今日过黄河。朔云鸿雁来边塞，落日牛羊散近坡。最忆故山茅屋好，春风日夜长烟萝。解缆龙江暮雨寒，朔风回薄楚云间。五更酒醒惟闻雁，一月舟行不见山。半世悠悠孤枕梦，百年扰扰几人闲。劳生宇内成何事，独羡斜阳倦鸟还。"}