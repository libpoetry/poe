{"id":"1049948","title":"和守讷上人五峰见寄之作","dynasty":"宋","author":"郭祥正","text":"木杯足蹑浮惊湍，却爱五峰如戏鸾。一锡飞来卓出苍玉髓，又有黄金百镒藏蒲团。道人得道每如此，倏来忽往非生死。丛林成就八百年，香厨日供三千指。讷师今亦浮杯徒，问答言词泻秋水。脱去儒冠披坏衣，一生长在名山里。殷勤笑我骑鲸鱼，诗狂酒怪何时已。七言哦罢欲无言，坐看峰头片云起。"}