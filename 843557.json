{"id":"843557","title":"己酉初夏，偕吴品三游破山寺，观传戒，品三步常尉韵索和，次韵奉答二首","dynasty":"清末民国初","author":"方仁渊","text":"欲寻破山寺，一径入松林。野殿齐梁古，幽亭竹柏深。雨馀峰洗面，风静鸟谈心。涧水鸣琴筑，无人为赏音。斗龙破山去，幻出一丛林。寺绕岚光碧，溪回殿影深。松风凉客面，山月證禅心。今日只园会，人声乱梵音。"}