{"id":"610081","title":"送参藩陈邻崧公觐贺","dynasty":"明","author":"韩上桂","text":"崧台一片月，清光万古悬。流辉湛端水，闪铄金龙鞭。公在端州作良牧，此月随公照林麓。复从全岭荫甘棠，天际蟾光色更煌。山河大地流俱满，金粟随风转吐香。万古璃琉波荡漾，千门宝玉遥相向。鉴物真堪数发毫，烛林便可消烟瘴。即今剑履去朝天，明月团团引马前。金宫银阙看从入，乐奏钧天似可传。此时崧台月犹灿，清辉不改留公玩。愿将月露泻金茎，洒向东南沾欲遍。"}