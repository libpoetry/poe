{"id":"1164871","title":"北庭贻宗学士道别","dynasty":"唐","author":"岑参","text":"万事不可料，叹君在军中。读书破万卷，何事来从戎。曾逐李轻车，西征出太蒙。荷戈月窟外，擐甲昆崙东。两度皆破胡，朝廷轻战功。十年祗一命，万里如飘蓬。容鬓老胡尘，衣裘脆边风。忽来轮台下，相见披心胸。饮酒对春草，弹棋闻夜钟。今且还龟兹，臂上悬角弓。平沙向旅馆，匹马随飞鸿。孤城倚大碛，海气迎边空。四月犹自寒，天山雪濛濛。君有贤主将，何谓泣途穷。时来整六翮，一举凌苍穹。"}