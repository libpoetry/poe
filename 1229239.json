{"id":"1229239","title":"雪山竹房为王御史题","dynasty":"元","author":"贡性之","text":"海天冥冥同一色，雪花坠地大如席。大凶奰屃号长风，片片吹落淇园中。淇园之中何所有，琅玕个个青茏葱。琅玕白雪两相敌，万籁无声昼岑寂。孤鸾独鹤手可招，玉龙翠虬寒不蛰。此时独有高洁人，爱此潇洒来相亲。手携神仙绿玉杖，行随玉树歌阳春。岁寒之节世□识，挺挺长身抱虚直。会待金乌出旸谷，环佩锵铿弄苍玉。始知不与雪俱消，要与人间洗尘俗。"}