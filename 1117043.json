{"id":"1117043","title":"次韵广州陈绎谏议和陈荐宋敏求二龙图二首 和彦升寓定力","dynasty":"宋","author":"苏辙","text":"曾送飞龙白日翔，未应中路许还乡。鹤归仍有当年伴，松老知经几度霜。城下宝坊聊寄榻，朝中振鹭旧成行。相逢出处何须问，五岭清平十月凉。琳宫清净思悠哉，颇似山林未肯回。五日趋朝真自适，一樽无事得频开。董狐执笔何时易，马援征蛮未遽来。奔走安闲谁定是，都门携手一徘徊。"}