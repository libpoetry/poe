{"id":"699063","title":"送陈元凯明经北上兼觐省","dynasty":"明","author":"徐熥","text":"津亭落叶点衣斑，斗酒临岐动别颜。江上流澌前岭雪，马头晴树隔淮山。征途岁晚鸿声断，上苑春深草色閒。此去趋庭驩不浅，可无飞梦到乡关。江干分手动悲歌，迢递关山岁杪过。独夜怀人魂梦远，中年知己别离多。车驱微月寒登陇，马踏残冰晓渡河。若遇长安旧相识，为言生计久蹉跎。"}