{"id":"935664","title":"老病追感壮岁读书之乐作短歌","dynasty":"宋","author":"陆游","text":"少年志力强，文史富三冬。但喜寒夜永，那知睡味浓。庭树风淅淅，城楼鼓鼕鼕。自鞭不少贷，冻坐闻晨钟。探义剧攻玉，摛文笑雕龙。落纸笔纵横，围坐书叠重。得意自吟讽，清悲答莎蛩。饥肠得一饼，美如紫驼峰。俯仰五十年，于世终不逢。夜半起饭牛，颓然成老农。束书不更读，蠹简流尘封。世无袁伯业，太息吾何从。"}