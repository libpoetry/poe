{"id":"830223","title":"新济南诗","dynasty":"清末民国初","author":"康有为","text":"碣石四百岛，渡海起泰岱。走峰尽济南，龙种犹存在。揭揭华不注，离离点苍黛。翠巘巉天半，单椒无连带。虎牙独雄立，巨石奋灵怪。鹊山桉前横，萼药鞍后拜。群山次第朝，黄河曲拥戴。名泉七十二，众流会灌溉。明湖汇济泺，归极环下界。清河绕黄台，纡折入河内。鹊湖怀家洼，千里水朝外。山水有拱抱，卜宅此为最。我仪地形佳，冠行省都会。昔人昧形势，河水夹反背。宜移新济南，华山下作绘。大开数驰道，公馆聚冠盖。山上掇亭台，夹道直松桧。学舍先移筑，侁侁胄子戒。游徼警长途，车马分驰载。居行游皆来，盛会于此赛。人皆美乐土，十年繁茂对。今日攀巉崖，荦确我仆惫。它时成大邑，四顾意气快。"}