{"id":"1169253","title":"涉沅潇","dynasty":"唐","author":"李绅","text":"屈原死处潇湘阴，沧浪淼淼云沈沈。蛟龙长怒虎长啸，山木翛翛波浪深。烟横日落惊鸿起，山映馀霞杳千里。鸿叫离离入暮天，霞消漠漠深云水。水灵江暗扬波涛，鼋鼍动荡风骚骚。行人愁望待明月，星汉沈浮?鬼号。屈原尔为怀王没，水府通天化灵物。何不驱雷击电除奸邪，可怜空作沈泉骨。举杯沥酒招尔魂，月影滉漾开乾坤。波白水黑山隐见，汨罗之上遥昏昏。风帆候晓看五两，戍鼓鼕鼕远山响。潮满江津猿鸟啼，荆夫楚语飞蛮桨。潇湘岛浦无人居，风惊水暗惟鲛鱼。行来击棹独长叹，问尔精魄何所如。"}