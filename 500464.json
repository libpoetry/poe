{"id":"500464","title":"送别","dynasty":"明","author":"陶安","text":"我思南漪不可见，曾孙一朝来自宣。问之云是正甫子，满眶秋碧堆清涟。黎公颖悟乃鼻祖，以字为氏百世传。玉堂学士瀛洲仙，佩声鸣向尺五天。驱辞不下泷冈阡，楼前惊倒陈龙川。天门夜开玄鹤去，銮坡冷落黄金莲。一家侯伯八九辈，封胡羯末仍骈肩。雕刻烹龙炮凤篇，亦有气雄如马迁。自从兵革踰十年，惊心文物晨星然。湖光树色云锦鲜，明珠跃出骊龙渊。蓟丘高闳绣蓉褥，墨君动喜生风烟。青女裁霜作轻袂，下马长趋紫闼前。是时江南渐平定，土贡金帛丰货泉。捧牍内府赞利权，长官幸得乡中贤。薇花清露滴翠砖，点染物态归银笺。不待除书先掉臂，未霜杨柳迎溪船。南湖竹石无恙否，红虾紫鲤不直钱。雨晴晚秫黄满田，醉呼叠嶂来诗筵。"}