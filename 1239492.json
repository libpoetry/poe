{"id":"1239492","title":"具区耕隐歌为盛征士作","dynasty":"元末明初","author":"谢应芳","text":"脱屣东华尘，结庐太湖滨。蓬藋开小径，桑麻接比邻。金门玉堂梦不到，烟蓑雨笠情相亲。东风二月桃花雨，布谷飞来向人语。一犁初破陇头春，黄犊出栏健如虎。西山不知谁采薇，南山不知谁采芝。我耕我田食我粟，岁晚复有冰壶齑。悲歌笑宁戚，夜半犹未已。人间闲是非，何用污牛耳。绿阴系牛春昼闲，樵童随我看青山。日莫归来一壶酒，牛棘花前开笑口。笑问侬家子若孙，知我犁锄佳趣否？岂不见苏秦为无二顷田，六印累累苦奔走。到了落祸坑，虚名何足取。鹿门庞，真我友。"}