{"id":"1132219","title":"七夕感兴二首","dynasty":"宋","author":"戴炳","text":"家家欢笑迓星期，我辈相邀只酒卮。矫俗何须标犊鼻，甘愚不解候蛛丝。新秋光彩月来处，半夜清凉风起时。一曲玉箫尘外意，此音除是鹤仙知。相传牛女起何时，无柰人间事转痴。青鸟蟠桃方士信，金钗钿合逆胡基。一杯记节图成醉，万感因秋却易悲。遗恨古今流不尽，银潢耿耿接天池。"}