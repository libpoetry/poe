{"id":"536066","title":"猛虎行","dynasty":"明","author":"王世贞","text":"北山饶风雪，东山西山多网罗。唯有南山足樵采，其若白额斑文之虎何。嗟虎胡乃白额而斑文，目为流电飙若奔。低头前告言：“汝虎既为百兽之王，奈何搏噬绝其群。不见鸟中之凤，饥食竹实，众羽自归尊。神龙变化岂后汝，鱼鳖喣沫相和欣。”虎对之若不闻，咆哮木叶风纷纷。但欲得汝充虎腹，安用繁辞诉苦辛。天造万物岂为人，上穷泱旷下沈沦。巧网必遂私其身，况尔同类多相食，虎一食人何遽论。"}