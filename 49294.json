{"id":"49294","title":"题赤城霞图送友归台","dynasty":"明代","author":"张羽","text":"结发好名山，遨游遍吴楚。东游不到天台路，长忆兴公赋中语。赤城焕高霞，翩然空中举。灵溪碧草春凄凄，瀑水和风响秋雨。我欲振金策，飘飖凌九垓。游神不死庭，回光眺琼台。手招丹丘人，共卧石上苔。红颜去人不复返，老大求仙嗟已晚。生今一去愁人心，赠生《赤城图》，听我赤城吟。劳劳亭下一杯酒，离愁万里生秋阴。客车明日当早发，云帆孤飞度东越。国清寺前千尺松，岁晚应归望山雪。道逢寒山子，为寄相思情未绝。山人若欲知我心，五界峰头看明月。"}