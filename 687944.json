{"id":"687944","title":"和何太占来韵","dynasty":"明","author":"成鹫","text":"渐老渐知行处偏，忍抛朋侣泥林泉。有人问我此中事，荅道山僧不会禅。疏雨隔墙添夜色，冷云穿牖透孤烟。相过独有何公子，世外神交岂偶然。爱此幽居水石偏，閒门临沼沼通泉。鸂鶄饱食朝收钓，鹳鹤长饥夜立禅。冷灶静添煨芋火，破窗时有煮茶烟。君归尚忆东林否，乘兴重来亦偶然。"}