{"id":"722813","title":"宫中调笑 闺情","dynasty":"明末清初","author":"梁清标","text":"檐鹊。檐鹊。朝来并飞妆阁。镜台螺黛生尘。梦里相逢远人。人远。人远。试报归期早晚。朝起。朝起。侍儿催人梳洗。梦回脸晕红潮。对镜双眉懒描。描懒。描懒。留待檀郎湘管。银箭。银箭。暗牵春愁如线。倦来绣幄寒轻。双下金钩响声。声响。声响。背褪鞋儿一緉。纱幔。纱幔。轻绡半沾香汗。下帘豆蔻汤温。拭粉红绡旧痕。痕旧。痕旧。验取腰肢肥瘦。春困。春困。鹧鸪香斑烧烬。一团花倦窗西。好梦闲阶影移。移影。移影。恼被鹦哥唤醒。新月。新月。漏深画帘轻揭。鸳鸯绣罢钗偏。伴冷兰缸碧烟。烟碧。烟碧。楼上谁家玉笛。"}