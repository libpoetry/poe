{"id":"703334","title":"癸丑夏日承方邵村侍御同诸公见访鹾司向公有入社之兴阻以公政遥赠三律琬琰风致群公步而和之时水部汪汉老同王震生诸公亦棹扁舟而来半江遇风亦不果聚","dynasty":"明","author":"释今无","text":"野寺云山一水分，山光如水水连云。江帆晴引乌台兴，莲沼香浮绿绮文。物外逍遥周柱史，诗怀高逸鲍参军。相期此日非生客，帝里声名蚤已闻。高贤异地复同群，五色肝肠映晓云。风雅自和鸾玉响，威仪人识凤凰文。不嫌净社长无酒，久属名场旧冠军。千古东林传胜事，招提谁更续遗闻。扁舟有客阻珠濆，翻似迢遥五岳云。一度佳游迟尚子，满堂名辈少完文。清斋定值花间兴，酒阵争降镜里军。偏得寄题诗句好，临风吟抱隔江闻。"}