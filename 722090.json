{"id":"722090","title":"汉关","dynasty":"明末清初","author":"屈大均","text":"汉关南望泪痕滋，大小琵琶拨尽时。天子何须降黄鹄，单于只解爱阏氏。心同青草千年在，梦与香溪万里期。长使山川少颜色，明妃生处有馀悲。黄云不逐锦车还，望绝天南有汉关。青冢易成兰麝土，紫台难作苧萝山。空将春色归龙塞，岂有长城在玉颜。才似少卿人更恨，相逢无计与刀环。"}