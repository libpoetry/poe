{"id":"722704","title":"念奴娇 和雪堂先生感春","dynasty":"明末清初","author":"龚鼎孳","text":"凭栏无赖，受东风冷暖、瞒人情绪。一夕梅魂芳雾散，把酒频浇黄土。露浥金铃，烟笼粉幔，似听酴醾语。啼鹃初瘦，月高谁作花主。分付弱柳千条，小阑干外，替两眉辛苦。薄醉浓香帘幕，又是风流莺梳羽。玉管横吹，霞绡痴写，怕到酸心处。五侯亭馆，当年何限歌舞。断魂无那，霎时闲柳蘋花吹合。几点残红随蝶粉，倒挂蛛丝檐角。鹦鹉呼来，鹧鸪催去，恨与晴波阔。斜阳无语，半天烟岫寥廓。何处麦雨葵风，含桃金碗，九十春光恶。惆怅江南花落尽。玉树歌声重作。画鼓萤流，琼箫人远，野草迷长乐。御沟流水，应怜云鬓梳削。"}