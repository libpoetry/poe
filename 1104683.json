{"id":"1104683","title":"元符大朝会三首 皇帝初举酒用《灵芝》。","dynasty":"宋","author":"郊庙朝会歌辞","text":"嘉瑞降临，应我皇德。烨烨神芝，不根而植。春秋三秀，昼夜一色。物播诗歌，声被金石。倬彼星象，于昭于天。维南有极，离丙之躔。既明且大，应圣乘乾。诞受景福，亿万斯年。泫泫零露，云英醴溢。和气凝津，流甘委白。饴泛泮林，珠联竹柏。天不爱道，圣功允格。"}