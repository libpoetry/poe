{"id":"925432","title":"编联偶作","dynasty":"宋","author":"苏籀","text":"耽饫神奇致，思研理趣幽。崎岖由考仿，勉励似锄耰。明耀鉴频拭，醇精酒屡酘。编联存只字，解悟失全牛。曷可裨宏议，于何答彼诹。达辞宜驾说，典学善宣猷。浑浑窥姚姒，专专切旦丘。时王资粉泽，天匠不雕锼。悯恻元元意，弥纶色色优。雅驯镌鄙固，切实忌飘浮。自古英茎肆，于今都市讴。近谁臻壶奥，远孰擅风流。壹郁穷居气，荒唐失友愁。湛酣及醲郁，浸渍复优柔。斐绮资咍噱，芜枵寡晤酬。不为伤手斲，无取强颜羞。管氏攘戎索，元龙高卧楼。激昂牵老惫，书剑判悠悠。"}