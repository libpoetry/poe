{"id":"705194","title":"沁园春 其四 美人心","dynasty":"明末清初","author":"徐石麒","text":"一点灵犀，无有人知，荧荧到今。在若耶溪畔，浣纱曾捧；上阳宫内，欲锁难禁。才寄双眉，又拈三指，好向风流谱上寻。黄昏后，看篆香成字，吹玉传音。花间重掩罗襟。恐未许游蜂试浅深。怕长卿膝上，瑶琴巧拨；虎头画里，棘刺轻针。笑靥将来，眼波递出，珍重相思一寸金。分明处，在丁香舌上，细语微吟。"}