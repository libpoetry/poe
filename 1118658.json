{"id":"1118658","title":"大雨踰旬既止复作江遂大涨二首","dynasty":"宋","author":"陆游","text":"墙角蚊雷喧甲夜，湿星昏昏出云罅。临堂仰占久叹咤，悬知龙君未税驾。行人困苦泥没胯，居人悲啼江入舍。便晴犹可望秋稼，努力共祷城南社。一春少雨忧旱暵，熟睡湫潭坐龙懒。以勤赎懒护其短，水浸城门渠不管。传闻霖潦千里远，榜舟发粟敢不勉。空村避水无鸡犬，茆舍夜深萤火满。"}