{"id":"505236","title":"夹马营","dynasty":"明","author":"唐之淳","text":"船头鼓鸣远洲曙，起行夹马营东路。路傍旗影戍楼风，楼下人家绿杨树。忆昔纷纭五季中，九州割裂争群雄。天子深宫礼清夜，人间勺水浴真龙。龙光烛天香绕室，三百馀年基一夕。检点初归大耳公，黄袍已兆陈桥驿。后来二主堕危机，东南数星如奕棋。听彻行都六更鼓，不思艺祖一戎衣。宗社既亡元鼎失，此地凄凉但荆棘。明月微连鬼燐青，流水寒通汴河白。橹声轧轧日东西，吊古无人鸟自啼。我欲悲歌不能去，独倚营东听马嘶。"}