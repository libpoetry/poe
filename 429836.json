{"id":"429836","title":"丁卯诗社第二集赋松筠庵双楸呈宰平","dynasty":"近现代","author":"黄浚","text":"松筠庵西老楸树，自我不见岁几度。垂藤病死谢攀援，礓石罗疏罢亲附。居人那知椒山宅，但恨轩窗无客住。花时狼藉罗帔寒，春尽孤撑瘿颈怒。墙东一树尤萧瑟，常烦瘦竹为遮护。劫尘中留好事者，远集南城坐谋句。相疑谏草非旧廛，忽睹高枝似新遇。三百年前兵部屋，未必萌蘖皆其故。选閒聊袭枣花题，流传定恐后生误。君不见宫槐火出寇攘馀，坛柏剪由官禄蠹。兹楸傥逃斤斧厄，端赖诗心巧安厝。异时图入小华胥，历历梦痕足回顾。"}