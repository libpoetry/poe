{"id":"686517","title":"答蔡舍人从善次韵","dynasty":"明","author":"石宝","text":"午梦忽惊风雨落，起锄畦药半犹荒。过林高鸟时呼友，近水幽兰自惜香。绨恋未忘秦范叔，卧衣谁遣汉王章。百年开眼青天在，忍学红尘白面郎。新春过眼秋还近，急景抛人志欲荒。已悟云程难阔步，得依兰室且薰香。床头古史三千卷，天上霄衣十二章。一缕色丝如可用，凭谁持此报中郎。清朝未老已为郎，道在吾身屈未妨。已分閒心消岁月，不将名字望旂常。青林近屋秋多意，白璧投人夜有光。欲步高吟惭跛鳖，还思十驾到飞黄。紫薇花下访仙郎，兴发时惭俗累妨。白雪诗篇谁倡和，金兰言语是寻常。春生采笔应多梦，月过寒斋亦冷光。瘦尽不堪还苦思，忽惊篱叶为人黄。"}