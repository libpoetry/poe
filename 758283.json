{"id":"758283","title":"绮罗香","dynasty":"清","author":"赵我佩","text":"炉麝香残，帘犀玉冷，闲却画屏鸳谱。翠管轻抛，憔悴谢娘眉妩。愁脉脉、月转花眠，恨迢迢、酒醒人去。料今番、睡也无聊，东风吹梦乱如絮。年华回首易老，赢得青笺红泪，断肠词句。独倚熏笼，怕忆别来情绪。思往事、剪烛西窗，记前游、踏青南浦。更堪它、湿遍流光，夜深听暗雨。"}