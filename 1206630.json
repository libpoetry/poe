{"id":"1206630","title":"东风第一枝 咏茶","dynasty":"元","author":"姬翼","text":"拆封缄、龙团辟破，柏树机关先见。玉童制、香雾轻飞，银瓶引、灵泉新荐。成风手段，虬髯奋、击碎鲸波，仗此君、些子功夫，琼花细浮瓯面。这一则、全提公案，宜受用，不烦宠劝。涤尘襟、静尽无余，开心月、清凉一片。群魔电扫，莹中外、独露元真，会玉川、携手蓬瀛。留连水晶宫殿。"}