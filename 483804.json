{"id":"483804","title":"南门司柝诗赠玉珊克温","dynasty":"明","author":"刘崧","text":"鸣柝何所，南门之下。孰其司之，肃肃有仪。出日自东，我柝既閒。行道憧憧，我辟我关。日之既夕，行道涤涤。我时其闭，我柝载击。柝声扬扬，万夫之防。一息弗戒，予职之荒。相彼高车，其禄有馀。虑殚力劬，忧患是居。我司我柝，是力是度。贫卑之居，君子之乐。古之抱关，亦有晨门。勿果忘哉，敬尔司存。"}