{"id":"1028174","title":"送虞仲房赴潼川漕","dynasty":"宋","author":"楼钥","text":"我来丹丘乘贰车，送客往往万里馀。盛山使君别寖久，汉中郡丞新寄书。公指四明喜邻境，典午何知成画饼。扬旌忽作梓潼行，去路六千抑何迥。馀杭名家多俊奇，君于辈行尤白眉。雍容晋韵足夷旷，百家到手无停披。向来郎曹天咫尺，引身闽山接商舶。贾胡叹仰清节高，雾中亲见越王石。此行叱驭不作难，手遮西日又长安。长安日近公应住，未放使星临蜀山。不然一行亦不恶，潼川应如锦城乐。邓侯功名凛如在，拾遗风采今犹昨。流马木牛诸葛公，飞挽正欲修前功。蜀民险远日凋瘵，摩抚要令畿甸同。况公五绝追鼻祖，隶古真有两汉风。归来富贵固未晚，为传此学川西东。"}