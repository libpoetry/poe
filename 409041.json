{"id":"409041","title":"终南圆明寺题壁 其六","dynasty":"近现代","author":"严雁峰","text":"朝来望吴岳，长风万里雪。二华晴旭开，泾渭一气泄。众峰此建瓴，蚁视丰镐别。西上文殊台，秋色天地洁。僧云夏之仲，灵秀此间绝。池荷处子艳，火榴把手热。菩萨朝说禅，袈裟红下列。香雾千万峰，笙歌处处迭。颇酬安石怀，且访葛翁诀。愿为老列徒，焉问尧与桀。"}