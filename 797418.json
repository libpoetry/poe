{"id":"797418","title":"壶中天 归佩珊雨窗填词图","dynasty":"清","author":"席佩兰","text":"水云如墨，弄秋阴、酿出一天诗意。恰好个人新病起，愁又挟秋而至。草褪红心，苔酣绿发，绣遍凄凉地。帘儿风揭，窗儿却被风闭。一任小女题糕，双鬟送酒，有甚闲情致。只看雨零蕉叶上，悟出美人前世。痴惜花魂，娇怜蝶病，减尽眉边翠。掷□而起，干卿毕竟何事。"}