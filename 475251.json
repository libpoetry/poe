{"id":"475251","title":"边军谣","dynasty":"明","author":"陆粲","text":"边军苦，边军苦，自恨生身向行伍。月支几斗仓底粟，一半泥沙不堪煮。尽将易卖办科差，颗粒那曾入锅釜。官逋私债还未足，又见散银来籴谷。去年籴谷揭瓦偿，今年瓦尽兼拆屋。官司积谷为备荒，岂知剜肉先成疮。近闻防守婺川贼，尽遣丁男行运粮。老弱伶俜已不保，何况对阵临刀枪。宛宛娇儿未离母，街头抱卖供军装。闾阎哭声日震地，天远无路闻君王。君不见京师养军三十万，有手何尝捻弓箭。太仓有米百不愁，饱食且傍构栏游。"}