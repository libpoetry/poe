{"id":"1124686","title":"隐者图","dynasty":"宋","author":"家铉翁","text":"诗翁到处寻诗料，得似渔翁乐意赊。两上波心两游戏，个中真赏属谁家。微吟缓策过桥来，天际轻阴日未斜。指点前村竹深处，更寻钓叟问生涯。诗人偏爱渔人乐，渔乐诗情一样奇。欸乃数声烟雨外，非宫非徵自成诗。平地何年生怪石，天教隐者作渔隈。莫言昔日磻溪事，恐被山灵发笑咍。"}