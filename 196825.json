{"id":"196825","title":"韩相生日·商飚迎素律","dynasty":"宋代","author":"金君卿","text":"商飚迎素律，兑泽荐元精。象顺奎钧烂，天锺义气清。千龄将圣偶，冢辅为时生。粹蕴森群玉，冲襟貯四瀛。大方捐朴斵，淳辩复韶韺。先帝龙飞日，朝阳凤一鸣。振文齐木铎，保国敌金城。旧德方图任，鸿钧正倚平。具瞻归峻岳，众口说和羹。固结君臣分，穷探礼乐情。用人兼畎亩，得士尽豪英。省罚蠲茶法，均徭审地征。镇浮还美俗，恤隐起波氓。考古渊源博，含章气思宏。太平论极至，坠曲悉兴行。文物期三代，规摹小二京。纳忠高子孟，任重等阿衡。国本重离正，身谋一羽轻。殊方想风烈，皦日照功名。嗣圣嘉深识，明神格至诚。官仪端表宪，圭瑞竦桓楹。邦揆车遵辖，时髦鹿在萍。戍亭无警燧，廊庙有奇兵。达节天须佑，真儒道始亨。黄裳坤德静，玉铉鼎功成。坐致唐虞旦，前无丙魏声。昌期逢庆诞，睿宠极光荣。烨烨台符应，诜诜喜气盈。南岩同久固，西昴共晶明。史克歌眉寿，芳风愿载赓。"}