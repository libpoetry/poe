{"id":"518100","title":"考满舟经十八滩因分各滩名赋诗 其十一 昆仑滩","dynasty":"明","author":"唐文凤","text":"昆仑在西极，山水皆所祖。浑浑黄河源，九泉元气吐。泄此天汉津，狂流万万古。眷兹衣带水，乱石激其怒。大声殷晴空，阗阗震雷鼓。青林饥鸟号，白昼馋蛟舞。惊湍起旋风，溅沫洒飞雨。来往具舟航，常哀覆溺苦。欲填精卫石，欲射夫差弩。安得黄帽郎，膂力健于虎。柔橹频咿轧，长篙□撑拄。脱险一瞬间，安流有神祜。"}