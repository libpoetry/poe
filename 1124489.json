{"id":"1124489","title":"送张升之四首","dynasty":"宋","author":"项安世","text":"升之升之子其归，白云鸿雁天边飞。我嗟不能从子归，烦子为我寻松溪。松溪头，万株松树平安不。故人故人休相忆，君去江南我江北。江南江北天茫茫，相思各在天一方。天边有雁江有鱼，相思为寄尺素书。昔年常恨李白杜甫不相从，又见韩愈孟郊恨不如云龙。我今与子别，正与二子同。我在大江北，君归五湖东。我犹作楚客，君复为吴侬。江湖吴楚休相忆，青云有路各努力。天公昨日为我悲，阴云惨惨风凄凄。天公今日为我喜，朝阳晃晃融新泥。一悲复一喜，天意良有以。悲我东斋别心友，喜子还家奉甘旨。心友不可别，甘旨不可阙。人生安得两如意，故人一别今千里。他时迎侍还东州，约君过我松溪头。"}