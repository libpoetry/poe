{"id":"1119368","title":"闲适二首","dynasty":"宋","author":"陈造","text":"人间火烈更风蜚，笑杀幽人咏桧枝。贪赴敌场争腐鼠，宁知造物玩痴儿。百年扰扰玄驹聚，万化悠悠野马驰。老子床头但周易，尚容隐几耐支离。丁年故纸枉埋头，老去时名底用求。得句盖尝身被谤，屏书姑免眼为仇。关门工作橐驼坐，阅世已冥鹏鴳游。槁木山麋真适适，从来里舍议家丘。"}