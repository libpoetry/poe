{"id":"350351","title":"摸鱼儿·何维朴诗孙","dynasty":"清代","author":"程颂万","text":"又他乡、早春时节，试灯风间疏雨。笙萧曾记天街夜，携得杖头双五。行复住。尽软绣层层，都是留人处。回头最苦。算十度蟾圆，琼楼玉宇，如隔万重户。青衫客，莫笑浔阳舶贾。愁来但饮芳醑。丝丝窗外垂杨影，影里半烟和雾。君作主。到明日尊前，帽插杨枝舞。闲身似缕。问早燕新莺，干卿甚事，将我比风絮。"}