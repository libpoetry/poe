{"id":"1116813","title":"和陶田舍始春怀古二首，并引","dynasty":"宋","author":"苏轼","text":"退居有成言，垂老竟未践。何曾渊明归，屡作敬通免。休闲等一味，妄想生愧腼。聊将自知明，稍积在家善。城东两黎子，室迩人自远。呼我钓其池，人鱼两忘反。使君亦命驾，恨子林塘浅。茅茨破不补，嗟子乃尔贫。菜肥人愈瘦，灶闲井常勤。我欲致薄少，解衣劝坐人。临池作虚堂，雨急瓦声新。客来有美载，果熟多幽欣。丹荔破玉肤，黄柑溢芳津。借我三亩地，结茅为子邻。鴃舌倘可学，化为黎母民。"}