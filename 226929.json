{"id":"226929","title":"饭牛歌为胡子徽作","dynasty":"宋代","author":"何梦桂","text":"朝饭牛，饭牛原上草。夜饭牛，饭牛霜下藁。草香藁软牛饱肥，黄犊跳梁犍卧噍。烟蓑雨笠犊鼻裈，髫龀饭牛今已老。有时扣角苦劳碌，人世触蛮等双角。古今名利成战场，不似倒骑牛背乐。君不见齐甯戚，长夜饭牛歌白石。漫漫待旦骭衣单，待旦示明何嗟及。又不见百里奚未遇时，示遇饭牛人不知。平生爵禄不入心，何故要秦五羊皮。老翁牵牛傍流水，水不饮牛宁洗耳。入去山中深更深，芦管一声千古意。乾坤旦暮不曾知，那间人间荣辱事。"}