{"id":"788718","title":"木兰花慢 杨花","dynasty":"清","author":"张惠言","text":"尽飘零尽了，何人解，当花看。正风避重帘，雨回深幕；云护轻幡。寻他一春伴侣，只断红、相识夕阳间。未忍无声委地，将低重又飞还。疏狂情性算凄凉，耐得到春阑。便月地和梅，花天伴雪，合称清寒。收将十分春恨，做一天、愁影绕云山。看取青青池畔，泪痕点点凝斑。"}