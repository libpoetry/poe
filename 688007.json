{"id":"688007","title":"月下闻女道士吹笙","dynasty":"明","author":"成鹫","text":"飘飘蕙质出风尘，皎皎长空月一轮。何事不随嵩岳去，齐门空作滥竽人。十二金簧对月明，由庚谱作步虚声。何因不鼓湘娥瑟，空抱双成缱绻情。月姊三更下碧城，灵匏一奏八风清。此声不与缑山别，鹤吹遥应杂凤鸣。霓裳舞罢戴星冠，手握匏笙下广寒。一曲南陔声未歇，随风吹入采云端。"}