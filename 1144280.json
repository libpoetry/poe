{"id":"1144280","title":"省斋寄诗用韵走笔以谢","dynasty":"宋末元初","author":"杨公远","text":"每思分袂岁寒天，又见荷钱贴水圆。月落梁间清夜后，云生江上晚风前。题诗茧纸无由达，结梦花屏又复还。会晤未龟空怅恨，何时握手共欢然。竟日昏昏醉梦中，俄惊绿暗石榴红。两三个月书全杳，四五篇诗信忽通。身世愧无鸿鹄志，交情叹作马牛风。如今暂效相如计，较著无声迥不同。"}