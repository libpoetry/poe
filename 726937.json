{"id":"726937","title":"五言画堂良夜履长在节歌管赋诗迾筵命酒十韵成篇","dynasty":"南北朝","author":"陈叔宝","text":"季冬初阳始，寒气尚萧飒。原叶或委低，岫云时吐欱。雕树乍疏回，远峰自重沓。云兴四山霾，风动万籁答。肃肃凝霜下，峨峨层冰合。复殿可以娱，于兹多延纳。迢迢百尺观，杳杳三休閤。前后训导屏，左右文卫匝。进退簪缨移，纵横壮思杂。幸矣天地泰，当无范雎拉。"}