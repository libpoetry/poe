{"id":"805168","title":"念奴娇 过劳劳亭故址","dynasty":"清","author":"储福宗","text":"断碑遗址，是离尊别泪、曾浇之处。瘦损青山天亦老，底事怀人延伫。寸草心肠，柔丝鬓发，歌哭今犹古。短长亭下，牵车送客良苦。还念十载飘零，销魂此际，徒咏青莲句。说向柳条都不管，那便春风知汝。野店孤蓬，断桥流水，梦觉浑无据。不如归也，滔滔天下谁与。"}