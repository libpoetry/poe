{"id":"444263","title":"读沈宛君《茉莉花》诗感而赋此未能尽如原意也","dynasty":"当代","author":"熊盛元","text":"香轻盈而雅淡，影要眇兮宜脩。借他山之灵种，植故国之高丘。采芳馨兮谁遗，伫冷落之街头。对纷驰之缇骑，但重足而夷犹。已矣夫，九衢既不能偶语兮，盍起古之人以为俦。寄华年于锦瑟，忘蝴蝶与庄周。嚼冰团兮诗心炽，执慧剑兮胆气遒。望广寒兮漠漠，驰魂梦之悠悠。知河清兮可俟，共诚坚以抗流。漫书空以遣孤愤兮，簪霜鬓兮醉中倚槛豁吟眸。"}