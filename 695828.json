{"id":"695828","title":"春日豫章游览十首","dynasty":"明","author":"欧大任","text":"襟江带湖古豫章，西望西山磐石梁。松门石镜不可到，天际孤帆烟浪长。南控蛮荆作重都，滕王高阁天下无。洪州自昔蛟龙穴，章水今为鱼鳖湖。章江门外江水西，南浦亭前春日低。桂楫兰桡恣容与，晚风摇过斗门堤。市汊渔父豢鸬鹚，芦下挐音来不迟。却怜榉柳留江畔，自在蜻蜓立钓丝。江头三月雨不止，新水昨添一尺强。鸂鶒鹳鹅夜相唤，鄱湖东下乱潇湘。商帆估楫太留连，晓来打鼓齐开船。直下浔阳三百里，莫愁家在石城边。城边酒楼帘昼垂，吴姬楚女斗腰支。金鞭折柳不肯下，愁杀江南游侠儿。千枝杏花高照门，脩竹夹池如兔园。自昔西江尊帝子，只今南国奉王孙。春晴彩绣簇湖边，百花洲前更可怜。白马青丝三月路，棠梨杨柳万家烟。千花万花日暮飞，石头渡西江舸稀。无钱取醉禁愁得，芳草如烟人未归。"}