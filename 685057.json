{"id":"685057","title":"生日和张汝凤五舍弟韵","dynasty":"明","author":"王渐逵","text":"青山岩石许相容，密荫疏篱昼掩风。桃李丛中通燕子，溪云深处对渔翁。喜陪亲旧尊前乐，嬴得春颜醉后红。四十馀年尤悔在，致身惭与圣贤同。柳色未青莲未芳，一株端不负山堂。葛衣试处风初软，寒食逢时酒正香。黄菊恨来生异日，绯桃羞与伴妖妆。莫言村野长寥寂，文砌朱棂带早霜。春日春花映醉容，袷衣遥趁舞雩风。青尊坐下多逢少，白发年来半已翁。种竹惯看三径绿，卧霞深爱一溪红。北窗笑傲羲皇上，窃比渊明意气同。"}