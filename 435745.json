{"id":"435745","title":"学东坡移居八首 其三","dynasty":"金末元初","author":"元好问","text":"壬辰困重围，金粟论升勺。明年出青城，瞑目就束缚。毫釐脱鬼手，攘臂留空橐。聊城千里外，狼狈何所托？诸公颇相念，馀粒分凫鹤。得损不相偿，抔土填巨壑。一冬不制衣，缯纩如纸薄。一日仅两食，强半杂藜藿。不羞蓬累行，粗识瓢饮乐。敌贫如敌寇，自信颇亦悫。儿啼饭箩空，坚阵为屡却。沧溟浮一叶，渺不见止泊。五穷果何神？为戏乃尔虐。"}