{"id":"105698","title":"赠陈孝子庸","dynasty":"宋代","author":"梅尧臣","text":"康州水边龙母坟，草树蒙蒙起风雨。五色五蛇时往来，野鼠不穴坟上土。嗟哉异类犹厚亲，岂彼人兮忘恃怙。果生陈子孝且仁，终日劬劬在民伍。天清天顺感其和，嘉禾骈枝立如股。遐乡叹慕为尔邻，太守欣言出吾部。中州士人传以夸，照顽烁孽良有补。唯时火德君道明，粤南祝融孝所生。若然宁独一陈生，筑堠表庐从此数。"}