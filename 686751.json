{"id":"686751","title":"柳塘杂兴四首","dynasty":"明","author":"边贡","text":"汲水浇花柳贯鱼，草堂巢燕暮春馀。要知开径诛茅意，不为浓阴好读书。御沟东畔柳成林，御水盈盈十里阴。白马青衫桥上客，春来多少故园心。琴台书榭绿阴深，杖履时时隔水寻。閒过永明湖上看，几家桃李自成阴。塘烟漠漠水迢迢，摇荡春风几万条。不傍御园歌舞地，只愁宫女妒纤腰。"}