{"id":"806464","title":"贺新郎五十八首 其七","dynasty":"清","author":"蒋士铨","text":"草阁凭消受。护茅檐、苍松落翠，高梧环牖。城北徐公美无度，才在卢前王后。抛心力、豪苏腻柳。把卷六州难铸错，哭秋风、赋汝抛词手。空唱破、旗亭口。神仙将相原难就。笑人闲勋名富贵，男儿自有。收拾牢骚行乐耳，坐两秋香半亩。偕老者、梁鸿佳妇。暮唱小山招隐曲，愿儿孙、森列当阶秀。君更爱、蟾宫否？"}