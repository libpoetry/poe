{"id":"603463","title":"黄龙洞奉怀庞振卿","dynasty":"明","author":"祁衍曾","text":"杪秋独行行，恣意历群岫。歘然山雨来，苍茫日将酉。披蓑入洞中，龙眠知我否。澄潭深不流，飞瀑一何溜。盘旋路百折，石壁净如剖。天华固朝露，西庵讵能久。巍峨五贤祠，千载传不朽。继之有庞公，诛茆傍祠右。忘年夙托交，赠我双琼玖。岂不惬素心，良晤却非偶。悠悠宇宙间，嗟哉吾老友。"}