{"id":"747078","title":"赠符际堂","dynasty":"清","author":"刘敦元","text":"豪狂走马入京洛，怀中名纸空台阁。四海人谁知骏良，冀群长啸天风落。潦倒浮生四十年，乘槎远破珠江烟。冯驩老矣不营窟，覆耳白发徒皤然。中山君，管城子，平生托此为终始。五岭屹屹珊格高，大海一滴蟾蜍水。万言陈策阻侯门，怒冠上溯星光紫。我今有美酒，新漉蒲桃浆。高挹北斗向空碧，与君斟酌凌苍茫。蓬壶咫尺不可去，手把芙蓉自延伫。"}