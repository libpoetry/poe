{"id":"771409","title":"水龙吟•甲午重九小集市楼，押入声韵，用紫霞翁说","dynasty":"清","author":"陈匪石","text":"举头穷目无山，朅来惯作春申客。云罗万里，涵空新雁，江南江北。酩酊须酬，九秋佳节，依然今日。愿茱萸插遍，年年此会，天难老，情何极。瞥眼黄花七十，感枯荣、前尘历历。持螯有约，题糕不敢，梦中追忆。重过西园，木樨无隐，拒霜无力。渐明蟾照野，寒蛩在地，又砧声急。"}