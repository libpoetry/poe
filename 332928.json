{"id":"332928","title":"乳燕飞·十载伤心者","dynasty":"清代","author":"梁德绳","text":"十载伤心者。向常时、忆犹未忍，哪堪重话。漫说平生无长物，剩有绨缃万架。怅烟锁、当年亭榭。一点心兼师与父，课孤儿、月白风清夜。书未尽，泪如泻。而今墓木将成把。几时得、青箱愿遂，笑含泉下。偶尔音容频入梦，似在五三精舍。奈落叶、萧萧惊洒。纵使诸孤能树立，恐慈幛、也易春晖谢。支病骨，肩难卸。"}