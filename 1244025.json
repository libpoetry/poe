{"id":"1244025","title":"悲庐陵","dynasty":"元末明初","author":"郭钰","text":"峨峨青原山，洋洋白鹭水。炳炳照舆图，磊磊足多士。四忠与一节，流风甚伊迩。往往举义旗，事由匹夫始。连兵七年间，省臣兼节制。朝廷寄安危，幕府保奸宄。势骄改令图，反侧久窥伺。红旂溯江来，群雄尽风靡。今日卖降人，昨朝清议子。奈何英雄姿，因之秽青史。朝为龙与虎，夕为狗与彘。流芳动百年，遗臭亦千祀。嗟余父母邦，何忍独深訾。所恨宁馨儿，磔磔不得试。赖有萧参谋，杀身刷深耻。我欲裁白云，缄情问生死。哀歌裂肝肠，临风泪如洗。"}