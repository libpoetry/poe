{"id":"685456","title":"冬夜邀韩孟郁过宿赋得席上三物刻烛共成三首 盆石","dynasty":"明","author":"邓云霄","text":"座有烟霞气，三峰迥不群。烛摇如挂月，香散欲蒸云。倚岱曾称丈，临湘或号君。晚来堪一倚，为我解馀醺。湘妃摇绿袖，一夜到庭隅。未可为龙杖，偏宜待凤雏。微风吹缥缈，清籁入虚无。错认兰亭会，流觞对酒徒。岁寒风飒飒，帘外倒飞霜。爱尔龙鳞嫩，移之石几旁。㔉苓持斧远，偃盖拂云长。总是他年事，从君觅异方。"}