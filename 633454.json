{"id":"633454","title":"寿陈照江篇","dynasty":"明","author":"释今无","text":"我与二哥交，交臂二十年。世间材气相抛掷，出世妙义相探研。虹霓十丈吐燕然，雪空万里天山连。指顾苍茫极虚烟，或吟或啸帝座边。岂与世人漫周旋，今来白下成枯禅。乞食不得悲林泉，二哥已作人中仙。玉堂深闭道则全，舞鸡或向明月前。骏骑未老枥中眠，云衢只在脚跟前。三哥绿发亦自贤，通透敏慧双璧联。昨饮寿酒开芳筵，知我却与酒无缘。不使我知作寿篇，罚在人间住百年。为我乞经走暑天，譬彼大陆抽金莲。金函律论三藏全，汝收功德自绵绵。"}