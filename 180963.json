{"id":"180963","title":"题崇山·短蓬如凫鷖","dynasty":"宋代","author":"陈与义","text":"短蓬如凫鷖，载我万斛愁。试登山上亭，却望沙际舟。世故莽相急，长江去悠悠。西南浸山影，晦明分中流。荡摇宝鉴面，翠髻千螺浮。去程虽云阻，兹地固堪留。客路惜胜日，临风搔白头。众色忽已晚，川光抱岩幽。三老呼不置，我兴方未收。下山事复多，题诗记曾游。"}