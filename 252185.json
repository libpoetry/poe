{"id":"252185","title":"高阳台·媚香楼","dynasty":"现代","author":"周燕婷","text":"草暗平桥，烟迷古渡，倦云斜倚江楼。照影寒灯，曲屏重幕深幽。一床弦索芸窗下，锁香尘，不锁春愁。向斜阳，燕子归来，絮语檐头。秦淮自古伤心地，对无情脂水，有恨荒丘。遍岭桃花，东风扇底吟秋。月痕空作眉痕怨，奈当时，梦影分收。漫追寻，珠泪无端，弹上吟舟。"}