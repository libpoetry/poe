{"id":"690894","title":"飓风后陈命美贻诗问病次韵答之","dynasty":"明","author":"李之世","text":"占风漫道有耶无，螮蝀经天疋练铺。一阵剪红花落索，数竿摇绿竹单癯。燕捎晴幕吊残垒，蜂垫香泥堕湿须。正是捷门僵卧稳，不堪朝谒又相驱。尝闻海立疑生脚，更讶山移恰有灵。木杪翻涛饥鹘叫，石林开隧毒龙经。愁看积霭屯空阁，忽见微霞抹远汀。瘦骨似嫌风力健，呼童糊纸补窗棂。"}