{"id":"696989","title":"奉寄王江州六首","dynasty":"明","author":"胡应麟","text":"绝胜匡庐郡，分曹暂岁年。高牙三楚外，巨舳九江前。日抱香炉上，天齐瀑布悬。东林秋咫尺，一问远公禅。棨戟开雄镇，旌旗列上游。猿声千嶂色，雁影万峰秋。散怢聊公事，褰帷即胜游。祗应明月夜，长啸庾公楼。岂为干城驻，能将一壑专。郡僚携白傅，地主借青莲。岳色含杯堕，江流卧榻悬。转看牛斗近，双照莫耶前。极目登高处，淹留汉大夫。万家南斗近，千里北辰孤。虎豹分流徙，鱼龙夹岸呼。可容王勃赋，今古擅洪都。但觉官曹胜，宁知吏牍饶。白云匡岭树，红日海门潮。酒送陶公醉，诗酬谢客招。那能望乡日，不过虎溪桥。飞动征西节，分违蓟北盟。词人空碣石，才子暂江城。綵笔千秋价，绨袍一代情。向来挥手地，忍忆去帆平。"}