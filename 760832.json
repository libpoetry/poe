{"id":"760832","title":"题裴伯谦大令睫闇诗钞","dynasty":"清","author":"丘逢甲","text":"山馆秋气凉，西望海云起。把君睫闇诗，庭叶纷在几。君诗多雅音，从容叶宫徵。圆经修月斧，丽夺馀霞绮。过岭变雄奇，赤手搏青兕。百里古诸侯，为政自兹始。治诗如治民，刚柔合乃美。出入法律中，法律为我使。澄观万物情，粉碎虚空理。才大心益小，意活笔不死。伟哉造化炉，挈之出十指。嘉君循良治，并入风骚旨。新诗与美政，异撰乃同揆。卓荦旷代才，况未限所止。秋风送旅雁，边声晓惊耳。掩卷旷四瞩，大海回澜紫。"}