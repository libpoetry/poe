{"id":"162815","title":"念奴娇·少年握槊","dynasty":"宋代","author":"辛弃疾","text":"少年握槊，气凭陵、酒圣诗豪馀事。缩手旁观初未识，两两三三而已。变化须臾，鸥飞石镜，鹊抵星桥□。捣残秋练，玉砧犹想纤指。堪笑千古争心，等闲一胜，拼了光阴费。老子忘机浑谩与，鸿鹄飞来天际。武媚宫中，韦娘局上，休把兴亡记。布衣百万，看君一笑沈醉。"}