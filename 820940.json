{"id":"820940","title":"解连环","dynasty":"清末近现代初","author":"郭则沄","text":"乱红无著。正凭栏万感，饯春池阁。甚断梦、还驻仙云，认偎镜轻鸾，泪妆低掠。强醉酥香，奈酒后。宵寒偏觉。又疏窗报曙，搅起离肠，一片凄角。芳心几番评泊。忆钿花飐影，年时罗幕。枉费尽、绿赋红吟，待重检愁痕，暗尘飘却。涴雨柔枝，料不负、东风铃索。恁流莺、背人寄语，怨春忒薄。"}