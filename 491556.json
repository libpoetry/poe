{"id":"491556","title":"同张士敬姚超白炳文南宗上人饥别张怀德千户于大愚寺之松林赋柬诸君子","dynasty":"明","author":"刘崧","text":"张侯早负熊虎姿，文雅羁穷人共知。凌晨调笑出东郭，健步不烦鞍马骑。茭塘蒲港明如画，风日萧萧动初夏。寺门还抱碧溪流，石桥正度丛林下。高原过雨不作泥，晚色乃尔寒凄凄。草间移席僧共至，松下传杯莺正啼。姚君玉立长九尺，谐谑倾筵须奋赤。旷怀亦有张与白，总是君侯好宾客。酒酣浩歌激清商，却望浮云思帝乡。松花落雪愁日暮，拔剑起舞空徬徨。知君袭武坐文癖，败壁有书无寸戟。犹滞泥沙未得伸，在于楚也空嗟惜。明朝闻买淮河舟，聚散萍蓬那可由。即看丹凤楼前醉，还忆沙罗门外游。"}