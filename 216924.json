{"id":"216924","title":"补易水歌效郭青山","dynasty":"宋代","author":"艾性夫","text":"朝随寒云度阴山，暮指落月槌函关。函关牡钥泥为丸，阴山侠客铁作肝。秦如虎狼生羽翰，飞食六国俱创残。生角雨粟怜吾丹，舍生取义我则安。古剑错落黄金鐶，剑光苦短不足看。雕弓矢矫乌犀盘，弓弦易折不足弯。右攜地图墨漫漫，左提髑髅血斑斑。祖龙见此生欢颜，便可快意须臾间。我以至易图至难，听我抵掌歌酒阑。歌曰风萧萧兮易水寒，壮士一去兮不复还。又进而歌曰壮士一去兮不复还，不意咸阳殿上有柱尚可环。无且药囊利镆干，我志不遂节则完。"}