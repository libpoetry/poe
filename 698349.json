{"id":"698349","title":"和刘同人燕中即事诗六首 卖衣","dynasty":"明","author":"凌义渠","text":"岂有裘和葛，冬春共一囊。新裁拣入市，败枲任堆床。已自甘由缊，谁堪裛蹠香。我私忍便弃，慈母泽难忘。心怯长安路，艰难备一貂。追欢曾几月，抛冷只今朝。腻紫迎沙透，香茸带雪娇。跨驴头戛戛，贳酒亦何聊。雠校每终夜，丹黄不妄研。购来时倒廪，换去可论钱。好托知音在，免随故纸捐。奇编难再值，追昔已徒然。愁多久罢炤，出匣影濛濛。梳裹聊为尔，冠巾奚取同。伴衰惟镊白，配艳好传红。圆缺都无意，他年未拟通。二物虽兼售，何能遂济贫。摊门殊琐琐，搜箧已频频。颖客濡谁健，针工整始新。酸寒君莫笑，凑作杖头缗。龙渊辞我去，床头分外孤。何人占宝气，枉自掷泥涂。侠节能酬否，儒装解佩无。犹疑中夜啸，酒醒辄相呼。"}