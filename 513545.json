{"id":"513545","title":"送奎文阁典籍许节之东归","dynasty":"明","author":"程敏政","text":"东山旧名家，文章羡之子。先人国钜公，勋德藏太史。当年受推荐，簪绂升孔堂。日坐图书府，上应东壁光。朅来走京师，奏书析帝宠。南宫下新制，晔晔贲丘垄。还思毕婚嫁，馆甥得刘郎。官途凡几月，冰玉相扶将。人生天地间，亢宗似君少。尘鞅不可羁，拂袖一何早。薰风日夕至，满路飞杨花。都门戒晨发，祖席临水涯。心知共月明，千里一回首。良晤讵可期，属酒为君寿。"}