{"id":"158595","title":"凤山逸士周遇仙谣","dynasty":"宋代","author":"唐士耻","text":"信云步谒洞霄宫，饭罢从游西复东。唇笛啸时吹白日，诗肠开处嚼清风。兀兀腾腾心了足，湾湾屈屈水欹曲。玲珑绿影万株松，潇洒清空二亩竹。天风吹泉飞雪花，溪石漱玉磨银牙。白云破碎漏天碧，青霭牵连遮日华。玉溜几声鸣绿荠，金藤千尺走青蛇。羊肠蟠路上天去，鹿角枯槎连日坠。一双素足已升腾，万顷红霞留不住。擘破青空见太清，飞连宝殿非凡成。水晶楼阁奏金韵，翡翠帘栊振佩声。白雪翩翻霜鹤舞，彩云缥缈花鸾鸣。中有真人鼎玉立，晴光闪电琼波溢。笑整霓裳曳绛霞，红云影里轻相挹。琳琅清彻语希夷，嚼玉吐琼声不移。素手擘开碧玉匣，青空飞出丹虹霓。蟠摇活走绕天阙，冲透太虚光皎洁。须臾直上紫霄中，宝篆飞腾罗日月。影摇六合金色光，丹凤对跃苍龙骧。回头指点青空里，玉籙丹台已籍纪。低头招手令向前，漏泄天机敛不已。等閒赠我赭丹砂，行满功成归我家。天上逍遥多快乐，人间纷扰无垠涯。丹砂接得便吞了，回首云軿俱杳杳。楼阁烟霞景万般，一时不见青天晓。世人世人知不知，既知何必生迟疑。早求一闢大罗月，千古万古生光辉。人生在世空汩没，自从形骸朽肤骨。为求名利不閒心，名利既来心恍惚。何不炼内丹绝外物，笑著云衣傲朱绂。灵丹养就出神炉，慧剑飞腾超月窟。且无俗事更关心，一段光明耀古今。声迹超腾青嶂外，影形飞入白云深。脚跟不点红尘起，指甲时挑碧玉琴。莫道神仙无实语，世间几个是知音。"}