{"id":"1074682","title":"石妇行二首 其二","dynasty":"宋","author":"周紫芝","text":"生男有闺房，莫娶青楼倡。生女事姑嫜，莫嫁游冶郎。倡家从人无定准，游子一去忘故乡。山头义妇无人识，踊身上山生死隔。人将此妇作石看，不信此心元是石。相从岂复无它人，髧彼两髦真我特。江流可尽山可平，不尽悠悠千古情。早知郎去无消息，悔不将身事尾生。"}