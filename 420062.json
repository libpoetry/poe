{"id":"420062","title":"迈陂塘 其一 补窗","dynasty":"近现代","author":"邓嘉缜","text":"飏轻尘、疏棂旧渍，曾经前度飞雨。窥人许放银蟾入，无那尖风一缕。蝴蝶舞。似响答瓶笙，蟹眼茶初鬻。青毡冷否。待乞与琼浆，携将玉版，慰尔耸肩苦。裁量细，无缝天衣如故。防他青鸟偷觑。留香更比重帘密，添上沈檀小炷。凭领取。对一片光明，灭裂痕都去。白生虚处。看晓晃晴光，夜留花影，雅洁胜云母。"}