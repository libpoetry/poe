{"id":"512780","title":"石节妇","dynasty":"明","author":"沈周","text":"吕家有小姑，许嫁石家郎。石家罹法网，合族无留行。里豪复求婚，趁此事更张。慇勤媒氏蜜为口，不知小姑铁作肠。誓云生死石家妇，有脚不踏他人堂。皇天后土悯节义，石郎不久仍还乡。流苏袅袅开洞房，春风吹入双鸳鸯。百年伉俪只三月，明镜忽破无完光。拔我黄金钗，脱我明珠珰。东市买棺敛，西山买高冈。土中先凿合欢穴，怨骨待共他年藏。此身已死心未亡，身上不著新衣裳。有身苦无儿女托，养老来依诸弟傍。只今含笑入地下，七十八年双鬓苍。君不见松枯尚有节，兰槁还留香。节妇之名不可泯，当与万世扶纲常。"}