{"id":"1114798","title":"定花阻风","dynasty":"宋","author":"李曾伯","text":"客缆相衔系柳边，不禁雪浪苦粘天。寻常溪口鱼虾贱，今度船留倍索钱。准拟新烟定到家，可怜漂泊对风沙。见他红雨飞篱落，忆杀小园桃杏花。绿柳桥头旧酒炉，几番舣棹劳篙夫。恍疑风撤青帘去，敲尽荆扉闭不酤。夜色昏昏带远烟，谁家灯火待归船。小迟月上风须息，且伴白鸥今夕眠。边湖六六片时程，况可篮舆度岸行。西舫东船从此办，任他风浪与阴晴。"}