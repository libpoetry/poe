{"id":"1209039","title":"木兰花慢 题蛾眉亭","dynasty":"元","author":"宋褧","text":"唤山灵一问，螺子黛、是谁供。画婉娈双蛾，蝉联八字，雨泪烟浓。澄江婵娟玉镜，尽朝朝暮暮照娇容。只为古今陈迹，几回愁损渠侬。千年颦蹙谩情钟。惨绿带云封。忆赏月天仙，然犀老将，此恨难穷。持杯与山为寿，便展开修翠恣疏慵。要似绛仙妩媚，更须岚霭空濛。"}