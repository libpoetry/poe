{"id":"691621","title":"却寄","dynasty":"明","author":"李贽","text":"一回飞锡下江南，咫尺无由接笑谈。却羡婆须蜜氏女，发心犹愿见瞿昙。持钵来归不坐禅，遥闻高论却潸然。如今男子知多少，尽道官高即是仙。盈盈细抺随风雪，点点红妆带雨梅。莫道门前车马富，子规今已唤春回。声声唤出自家身，主死如山不动尘。欲见观音今汝是，莲花原属似花人。"}