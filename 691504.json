{"id":"691504","title":"和陶诗 饮酒诗二十首 其一","dynasty":"明","author":"李贤（原德","text":"尊中既有酒，开怀乐饮之。人生穹壤间，出处各有时。阴阳递消长，达人恒鉴兹。咄彼乾没徒，终身事狐疑。君子守正命，轲言良自持。带索怜荣启，行歌依太山。当年逮九十，三乐非空言。贫固士之常，怡然度流年。斯可敦薄俗，千载清风传。世荣寡所慕，雅有丘壑情。既同鹿门隐，安论没世名。爱此尊中物，陶然过一生。世道有隆污，言之心为惊。分阴未能惜，悠悠何所成。幽树集群鸟，倏焉各惊飞。惊飞不顾返，使我中心悲。恐非栖止处，岂不失所依。我行岁云暮，薄言此旋归。抚我庭前松，劲操恒不衰。永言固深盟，岁寒不相违。门前荫五柳，阒然无尘喧。支颐坐中夜，明月忽已偏。既睡还复醒，朝晖映南山。携壶向东篱，独酌欲忘还。欣然对黄花，此意同谁言。君子唯蹈仁，志在成其是。所以三代民，谁毁复谁誉。今何独不然，令人徒莞尔。况复厌菽粟，纷纷竞纨绮。赏菊东篱下，盈杯泛其英。一觞未及醉，悠悠今古情。安得遇知己，幽怀与之倾。日下林色暝，归鸟相和鸣。静观万物乐，吾亦乐吾生。众卉倏凋谢，孤松见贞姿。凛凛岁云暮，挺此霜雪枝。君子夙有禀，节操同一奇。惜哉老丘壑，谢彼梁栋为。于焉乐萧散，谁复能绊羁。曙色上林杪，柴门已云开。邻翁携酒至，慰我平生怀。谓我胡不仕，恐于大义乖。历观古贤达，未必终幽栖。况子有远志，何必混途泥。翁言意良厚，我情非所谐。简书有夙训，前途安得迷。君看倦飞鸟，多恋故林回。乐兹桑榆景，翻思在东隅。我昔驱车出，冒行荆棘途。康庄在何许，不得遂长驱。归来卧北窗，一枕清风馀。安得屈夫子，相与论卜居。忆昔颜氏子，独闻夫子道。道既早有闻，寿何贵于老。非如庄叟谈，心灰形亦槁。虽处陋巷间，长使颜色好。富贵如浮云，仁义自为宝。嗟我何所求，高情在物表。孔子无不可，斯为圣之时。所以游夏徒，不能赞一辞。藐余千载后，取则良在兹。但恐盛德事，反使傍人疑。先正亦何人，庶几不我欺。嗟尔营营者，舍此将安之。吾性颇乐饮，深识醉中境。况居萧散地，宜醉不宜醒。诗成无与和，意适还自领。醉后饶篇章，聊以托毛颖。我观先哲文，丹青垂焕炳。古人夙有戒，履霜坚冰至。斯理吾岂昧，一觞且复醉。抚景聊自娱，时还豁胸次。世荣何足慕，天爵良可贵。邻父相与欢，深得酒中味。我屋甚荒凉，还同子云宅。扶筇玩浮云，舒卷浑无迹。彭铿去已远，人寿谁过百。爱此篱菊黄，宁论鬓丝白。有酒斟酌之，年华何足惜。我观古之人，耕锄亦带经。不为外物役，学道斯易成。柰何夸毗子，作事多纷更。乃欲希古迹，岂不隔径庭。顾余亦何为，聊复以诗鸣。终朝自吟讽，庶以陶吾情。深谷有幽兰，清香发天风。君子不采掇，伤我寸心中。人生信有命，脩已任穷通。欲试养由艺，今且藏吾弓。我口同斯味，易牙乃先得。安得鲁中叟，解我心中惑。人道未能尽，吾责安可塞。不有君子人，何能以为国。有酒且复饮，既醉言亦默。力田不自给，聊以干禄仕。轲书有成训，为贫非枉已。乃知乡里儿，折腰良可耻。因之抽吾簪，浩然返田里。况今历年岁，但以甲子纪。乘流固将行，遇坎还宜止。诗酒幸有托，此外复何恃。六经不可尚，谁复得其真。后圣如有作，再使风俗淳。忆昔周邦旧，文王受命新。何意继周者，而乃在强秦。遂使寰宇内，纷然浑泥尘。卯金成事业，为之亦辛勤。仁泽被四海，皇天固无亲。万物已枯槁，生意复津津。吾今处闲散，有此漉酒巾。清风北窗下，自谓羲皇人。"}