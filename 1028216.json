{"id":"1028216","title":"谢叶处士写照","dynasty":"宋","author":"楼钥","text":"老我旧曾官日边，随众年除仍岁迁。母子日夜念乡国，但欲共耕绵上田。叶君写照妙一世，画我形模在山水。有如虎头貌幼舆，正合置之岩石里。犹记有客为谀言，盍更野服为貂蝉。我笑不答心不然，拂衣径得归林泉。归来岁月不知久，十馀年中何不有。此心炯炯尚如丹，只为幽忧成老丑。久矣与世俱相忘，荷君念我应老苍。新图白髭添一二，岂知双鬓皆成霜。两图对挂耿相照，顾盼从容成一笑。更添松竹作寿星，我已甘心就枯槁。人言姿态与真同，如照止水窥青铜。明知已非故吾矣，小孙指点能呼翁。君居天街号称首，侯王生面罗左右。边头飞将新立功，飒爽英气照窗牖。名满四方求者多，千金造门君不呵。能事固不受促迫，应酬虽繁可柰何。胡为有暇及衰朽，楚楚装池意尤厚。我今已是行路人，不须重累丹青手。"}