{"id":"1145596","title":"在陈释奠金石会应令诗","dynasty":"隋","author":"王胄","text":"元气氤氲，玄风缅邈。垂衣钻燧，修文反朴。异代殊时，袭礼沿乐。损益虽著，罔弗于学。体斯将圣，实表宗师。三千仰德，五百应期。除丘黜素，定礼删诗。作训垂范，斯文在兹。有梁不造，群胡蹈轶。圣教沦胥，微言殄瘁。大陈光启，搜扬遗逸。儒雅成林，诗书闲出。我星纂历，负扆握图。文同四表，教渐八区。韬戈偃革，抑末崇儒。矩步接武，缝掖相趋。元良继体，作睿惟则。明乃离照，泽符震德。审谕宁陈，圭璋靡忒。聿修三善，以贞万国。展兹鸾驾，敬业兽门。尚仁降礼，齿胄纡尊。式陈俎豆，夤荐蘋蘩。иね成列，丝竹相喧。奠飨斯洽，克谐嘉宴。酒溢金罍，肴分玉馔。肃肃冠冕，诜诜巾卷。咸资楙德，是称俊选。时惟岁聿，律变灰迁。鸿门寒重，璧水冰坚。风移瑞气，日藻非烟。空知庆跃，何答陶甄。"}