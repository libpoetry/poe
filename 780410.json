{"id":"780410","title":"摸鱼子 读元遗山芳华怨乐府漫题","dynasty":"清","author":"周之琦","text":"黯消魂、故宫遗事，金源旧恨重数。鹍鸡弦上芳名认，一片冷云吹雨。都尉府。忆阿海、香闺近接东华路。承恩未许。但褪粉妆残，迎秋扇薄，还送燕归去。娃儿曲，枉了巫峰朝暮。银红休按花谱。花开花落天难问，莫为绿鬟深诉。君记取。只几日、青城寂寞春无主。人间最苦。算杜宇声声，摩诃院里，才是断肠处。"}