{"id":"704749","title":"送孙俊先生致仕归鄢陵三首","dynasty":"明","author":"薛瑄","text":"先生七十引年归，送别都门柳絮飞。潞水东风斜捲幔，金台晚照远衔衣。收功桃李心初遂，行乐桑榆志未违。况复颍川多故事，到家争仰德星辉。归老儒官七十馀，扁舟唯载旧诗书。泥融野岸晴飞燕，饭熟行庖晓荐鱼。花柳风烟新岁月，桑麻雨露旧村墟。到家处处堪行乐，应有儿童为挽车。彭祖冈南古颍川，先生茅屋尚依然。甘贫已道为官好，勇退争誇引老贤。归路载添新白发，到家唯有旧青毡。耆英洛社如堪结，留取风流久远传。"}