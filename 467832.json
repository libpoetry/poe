{"id":"467832","title":"生查子 寇至四首","dynasty":"当代","author":"黄绮","text":"灯红欲困人，舞罢灯将灭。敌寇突东城，粉黛难离别。箱底夹银元，衾角叠金叶。转徙有前途，谁道非豪杰。偶见邻女娇，掠作途中妾。母女惟二人，母泪空垂血。母跪乞随行，老骨鞭捶折。渡江一夜奔，女亦被遗撇。军车只急冲，一似双瞳瞎。万姓共流亡，徒步敢休歇。孕妇触胶轮，如踏鱼脬裂。哭声哀震天，血溅槐梢叶。桥柱暗索牵，车过将桥掣。桥上妇孺多，相次都沉没。塘深尸满填，波面见浮发。敌前如鼠藏，敌后如狼啜。"}