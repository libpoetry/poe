{"id":"1110843","title":"感事","dynasty":"宋","author":"朱槔","text":"大弓窃阳氏，神鼎沦泗渊。何须识微士，周鲁必不全。武库一朝火，斩蛇逐飞烟。伤心睨前事，氐虏定纷然。山川非晋土，悲泣效楚囚。一语强自慰，凄迷望神州。刺史下荆水，司农来石头。土园管夷吾，过计非私忧。元规负康济，徒手婴群雄。兵从历阳来，无地逃奸锋。谁乎死社稷，千载一卞公。英风与义气，建立成江东。"}