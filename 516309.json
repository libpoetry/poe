{"id":"516309","title":"观出猎","dynasty":"明","author":"史谨","text":"滇阳地阔平如掌，银汉无云气清朗。五陵公子猎秋风，快马踏沙蹄不响。三千健儿意气同，手撚羽箭腰悬弓。杀声日暮动南极，远近一过山林空。良犬争驰疾于电，狡兔呜呼命如线。苍鹰脱鞲云际来，击落鴐鹅翅为剑。旌旗翩翩晚明灭，黄尘涨天笳鼓咽。青兕玄熊马上驮，争还喜似成功捷。山河混一升平久，此乐何须印如斗。视我区区草莽臣，壮心不在诸公后。"}