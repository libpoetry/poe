{"id":"466908","title":"鹧鸪天 游仙词二十首","dynasty":"当代","author":"杨启宇","text":"再到蓬莱路已平，蟠胸灵气郁奇文。当关赤豹怜摇尾，对镜朱鹦不认人。呼小玉，报双成，青莲居士是前身。进门忽见安期枣，掷与淮南鸡犬争。耿耿双星引恨长，碧霄银汉矗红墙。搔头欲倩麻姑爪，醒脑还凭孟媪汤。天有道，运无常，仙家事业转荒唐。琼楼玉宇分崩处，留与游人吊海桑。历历楼台窈窕星，海棠花下坐吹笙。飞槎往返通银汉，环佩丁东隔锦屏。惊梦醒，怅灯昏，目成心许忆犹新。海枯石烂千千劫，化骨难灰一寸心。跨海身骑白凤凰，亲劳天帝召明堂。双丸脱手成孤注，独矢奔空隐湛芒。邦有道，寿无疆，瑶池高会共飞觞。神通广大呈祥瑞，仙穗新生十丈长。鸣玉锵金辞帝天，西来紫气满涂山，千家谱奏红羊曲，一夕雷轰白虎坛。惊玉女，骇真仙，乃翁敕我驻颜丹。上方他日龙华会，手把芙蓉列御班。长爪麻姑舞寿筵，灵霄高会聚群仙。雷公电母飞金钹，月姊风姨碎玉钿。瓜逊枣，藕如船，蟠桃如斗酒如泉。钧天广乐醺天醉，帘外谁知下土寒。乍别蓬莱踏雪归，忆中楼阁总迷离。平生意气矜长剑。此夜情怀似乱丝。歌水调，序莺啼，倚声难写自相思。重逢料是无言语，况数重逢又几时。游戏尘寰假作真，自言南极老人星。红丸曾进光胪寺，皓首能招姹女魂。三字诀，太玄经，无边风月属秦城。美人憔悴苍生死，谁见先生有泪痕。笑语昭阳隔院春，羊车踪迹渺长门。有情秋雨空含泪，无处春山可唤魂。歌宛转，舞娉婷，尊前犹斗好腰身。君王不解怜香意，辜负徐娘望幸心。梦里楼台隐太虚，双环引我上天都。座中只识虬髯客，揖罢方知散髻徒。争黑白，赌输赢，酒酣耳热大声呼。推枰说到兴亡事，共斥荆卿剑术疏。历历星辰习习风，当时情景总铭胸。灯前凄婉托瑶佩，云外腾骞许大鹏。伤落拓，叹飘蓬，不成一事负初衷。他年吹笛方壶去，群玉峰头可再逢。海外真传换骨丹，普罗秘咒法无边。袖收旧籍归秦火，蜃幻琼楼蔚壮观。将呓语，衍狂澜，罡风力簸万红颠。解衣媚众梨花体，管领新潮赤足仙。富贵来时亦偶然，黄铜黑铁尽生烟。太平公主饶仙骨，定远将军袭世传。凭白手，搂金山，琼田万顷一齐干。洪椿自有千秋寿，懒结千秋以后缘。有女轻吹月下箫，遥凭装束认前朝。疏星几点莹晶露，流水一弯系画桡。芳草岸，赤阑桥，深深庭院绿芭蕉。自知不是人间世，柔语分明唤小乔。天半奇峰错犬牙，天中明月映梅花。天涯倦客吟梁父，天外飞仙驻彩霞。相劝慰，漫咨嗟，招邀同上五云槎。时空任尔穿行去，一击雷霆博浪沙。乱历情怀乱历筝，隔帘人听黯沾襟。中年忧乐无头绪，陌路遭逢有夙因。聆片语，认知音，今生无份待来生。来生又恐无凭据，啮指先书再世盟。百折银河九尺帆，云涛历尽到蓬山。霓裳广袖飞琼舞，锦瑟幺弦弄玉弹。嗟独醒，醉群仙，都无一语与寒暄。书生枉献龙泉剑，只作寻常白铁看。采得萍花不自由，斜阳黯黯独登楼。古人已往犹能说，逝者如斯竟不留。天有尽，地无头，星河亿载也休休。弥天大夜终岑寂，蚀骨难销蚀骨愁。一点灵犀意未通，春波照影失惊鸿。痴心尚作非非想，好梦犹如淡淡风。星闪烁，月朦胧，三更清露五更钟，早知此憾成终古，真悔当初有遇逢。翠羽云屏访汉关，西来阿母驾青鸾。穆王屡爽瑶池约，八骏长归御厩闲。申旧誓，结新欢，神浆玉液敞华筵。相期汗漫同游衍，先遣欃枪净扫天。"}