{"id":"685524","title":"和吴翁晋梅花诗十三首","dynasty":"明","author":"邓云霄","text":"疏影干云百尺长，东风一夜入含章。庭森玉树浑无叶，雪度瑶池却有香。淑气潜回迎献岁，幽姿迥出擅群芳。寄言二八楼头女，若个新妆胜寿阳。彼美珠袍白氎巾，翩翩高步自殊伦。若非海外餐霞客，定是林间捉麈人。霜雪任教侵傲骨，溪山真合老闲身。对君如坐冰壶里，懒逐渔舟去问津。芳讯迢遥竟若何，陇头缄意待君过。西施窈窕无装束，卫玠清癯怯绮罗。小苑孤眠和冷月，横塘斜立溯微波。莫嫌开处寒仍敛，占断春光不在多。近识仙人萼绿华，娉婷疑在太清家。洗妆银浦消残黛，种玉蓝田吐瑞花。春信欲传青鸟使，香风遥隔白鸾车。羞随桃李同门径，日暮低枝倚狭斜。怜尔花神彻底清，晓风拂槛报平明。却嫌荀令香还重，更笑湘妃态未轻。霜冷天高衣袖湿，参横月落梦魂惊。忽闻荒戍吹残角，肠断空山半夜情。独持风格见孤标，不学修眉与细腰。近水宜承交甫佩，傍山应挂许由瓢。折来霜月怜香淡，寄去乡关怨路遥。只有幽兰湘浦上，芳魂千里可同招。脉脉春心结万重，凭栏不语若为容。共誇宾客盈金谷，谁识天人下玉峰？缟带翩跹低复举，翠翘缥缈淡还浓。也知不杂阳台雨，尘梦无缘莫浪逢。难道春归物物同，北枝独自怨东风。愁云匝地寒无影，飞雪迷天望若空。取醉径须浮太白，寻芳何用觅残红。贮香换骨谁能事，荣落应知属化工。嫩绿平原半未匀，馀寒蜂蝶敢相亲。谁知他日调羹手，元是高斋卧雪人。环佩轻摇乘好月，琼瑶碎踏乱香尘。六街车马应无数，空谷孤芳孰探春。东阁栽来大几围，古今清梦眼中稀。应怜国色羞红粉，始信山人是白衣。旷野萧疏幽兴发，闲堂寂静宦情微。五陵年少如相问，不用披裘更策肥。何处寒花拂曙晖，行春相见转依依。雪深庾岭书来少，水绕孤山客到稀。乘兴移尊临浦岸，留香扫地锁郊扉。青皇为惜冰肌瘦，莫遣飞飞乱点衣。凌风却月尽荒邱，何逊多情恋旧游。借问弄珠来洛浦，能如骑鹤上扬州。年年春到催花发，处处风吹逐水流。回首别离心欲折，数声长笛倚危楼。有女仆春日暮时，淡妆独立嗅寒枝。柔肠暗许檀心合，艳质休教柳眼窥。顾影檐前聊索笑，倾筐树底重相思。可怜清绝无尘染，魏紫姚黄总不知。"}