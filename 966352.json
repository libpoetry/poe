{"id":"966352","title":"游秀峰寺","dynasty":"宋","author":"胡珵","text":"摄身下蓬莱，放浪云水迹。非无简书畏，心赏寄泉石。亭亭云间塔，胜地闻自昔。梯空上青冥，如鸟著两翼。化城出天半，宝甃坦如席。环山划中断，裂地开震泽。峨峨东西峰，观阙倚空碧。千寻采香遥，剑卧涟漪直。当年馆娃宫，六月避暑夕。琴台延薰风，万女曳阿锡。牛耳争齐盟，乌喙已荐食。百家甬东村，托足归无宅。焉知陵谷变，大厦响千舄。矧兹风尘际，楼殿踊山脊。安隐大火中，显允像教力。兴予浩劫叹，万法本空寂。"}