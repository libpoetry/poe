{"id":"1082093","title":"次韵赠刘晞扬","dynasty":"宋","author":"刘才邵","text":"旱气彻坤舆，井水几欲沸。乡邦正嗷嗷，度日长于岁。肯来款柴门，高义警衰替。时方游郡城，尘驾未及税。逢迎阙主礼，走报乏候吏。空怜意频繁，宗契敦鲁卫。久闻吾子贤，不耻鹑衣敝。大璞固已奇，或就资良器。袖有泸溪诗，价敌千金字。霜馀秋日严，春到江山丽。勤勤欲相勉，句句有深味。要当穷益坚，固岂患无位。田园虽已空，甑堕从脱弃。立贤本无方，数路今不废。方观群策用，坐使昆夷喙。"}