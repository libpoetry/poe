{"id":"298455","title":"忆瑶姬·白秋海棠","dynasty":"清代","author":"庄棫","text":"凉意当门。看玲珑琢玉，一抹烟痕。画屏新梦转，映玉阶罗袜，月影黄昏。微融粉褪，细贴黄匀。更净无暗尘。就侬还撇低旋顾，心事谁论。到此际、恁解温存。冰纨掩面，纤素含颦。香户谁共倚，怕玉簪相对，先为消魂。蓝桥杳，银烛空陈。阑干凭独倚，西风冷、罗袂单寒手自扪。"}