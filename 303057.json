{"id":"303057","title":"手录新诗因成十四韵寄呈业师欧先生","dynasty":"清代","author":"陈子升","text":"伊昔操柔翰，何期逐转蓬。克家辜旧德，报国竟无功。不朽高前训，所思维古风。愁增青琐秩，赋在明光宫。几度哀时命，微吟守固穷。幸生惭散木，不觉复雕虫。秘想开丹枕，幽思放八鸿。青山尝独寤，白社向谁同。夫子步趋远，烟村花木中。吟边贫是乐，静外气弥充。今日前闻在，一言千古衷。俗情不厌拙，文字若为工。何以循三省，新篇寄一通。高秋吟望尽，搔首更书空。"}