{"id":"578906","title":"邵武卫宫指挥馀庆堂卷","dynasty":"明","author":"王佐（汝学","text":"宫指挥，将门子，手持剡溪藤尺许。藤心铁画珊瑚钩，历历皆是勋庸纪。自言真龙起淮甸，乃祖从龙初豹变。耳闻周武孟津盟，身翊汉高垓下战。鼎湖龙去八千秋，攀鳞上天从翱游。拾得乌号在孙子，延赏与国今咸休。铁马他年来福建，狼烟蓦地昏沙县。幕府从容授一旗，天山霹雳定三箭。祖父勋庸奕世光，将军步武庆源长。况今年少且英武，带砺山河宁可量。"}