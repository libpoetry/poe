{"id":"290322","title":"合欢带·张丽华镜","dynasty":"清代","author":"殷秉玑","text":"月明飞下瑶天。喜圆晕、尚依然。金粉南朝消欲尽，剩菱花、还伴婵娟。春山索笑，秋波对语，心事先传。看君王、比肩双坐，桂宫人影如仙。画楼结绮靓妆妍。是灯前。是花前。一梦繁华酣未醒，早琼魂、化了飞烟。残脂艳井，清歌玉树，记否当年。照佳人、玉容香颈，可曾还照旧河山。"}