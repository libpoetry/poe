{"id":"859270","title":"仲明父至宿明日遂行","dynasty":"宋","author":"王安石","text":"初登张公门，公子始冠帻。于今见公子，与我偕鬓白。山林坐语笑，宛我在公侧。岂惟貌如之，侃侃有公德。忆公营濑乡，许我归作客。我归公既逝，惆怅难再得。得子如得公，交怀我忻戚。漂摇将安往，税驾止一昔。寤言且勿寐，庶以永今夕。何时复能还，裹饭冶城宅。"}