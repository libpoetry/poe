{"id":"688307","title":"驿舍偶成六首","dynasty":"明","author":"江源","text":"驿对青山近，门临绿树重。萧条堪昼卧，幽敞足诗供。溪静水偏响，天阴蝶也慵。我来聊托迹，犹未定行踪。蜀国山河丽，吾人跋涉遥。树深啼杜宁，林暝啸山魈。野趣凭诗画，愁肠籍酒浇。谁能会吾意，吟眺一相邀。半岁无书寄，三春少雁来。恨无千里目，看到五仙台。鬓发缘愁白，家山籍梦回。宦途如此耳，杯酒且徘徊。落日照林坰，昏鸦集远汀。关河夷险路，风雨短长亭。辛苦罹寒暑，光阴换荚蓂。粗酬身事了，归看□山青。绕舍山千叠，当庭柏七株。四时松坎景，一幅辋川图。此地堪留客，高情颇惬吾。几多游宦者，不识有诗无。日出阴霾伏，天晴野色开。地偏无俗客，山远有遗材。蜀魄催春苦，奔泉激石哀。悠悠付题咏，只恐□诗才。"}