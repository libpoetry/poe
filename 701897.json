{"id":"701897","title":"甲申除夕次侯广成先生韵二首","dynasty":"明","author":"黄渊耀","text":"即看晓日又明年，愁里流光去若泉。冀北天遥成绝塞，江南日近赖时贤。闻鸡舞罢悲今蜀，听雁飞过忆旧燕。长夜悠悠眠未稳，解将椒酒送寒天。今宵愁起亦无端，坐到更残思亦残。世贵虎皮迷物色，余惭鸿羽敛飞翰。晓天侵迫冬行促，朔气勾留腊尚宽。会有东风连夜至，茅堂雨积不成寒。"}