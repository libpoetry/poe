{"id":"666393","title":"祀陵作","dynasty":"明","author":"薛蕙","text":"幽陵首众岳，朔海揔群川。形迹閟乌策，图象隐瑶编。时晦贞期远，运开昌命先。迁都既相宅，遗冢乃登仙。翠凤舞丹阜，苍龙蟠紫渊。丛溪杳蔼蔼，积岨肃芊芊。园茔环列隧，殿寝被曾巅。房御清以谧，神路峻且玄。悽怆山庭露，萧瑟松门烟。光景缅如存，春秋俄屡迁。圣情郁终古，睿思蕴遐年。周卫物惟备，崇树礼仍虔。岁事展哀敬，孝享竭明蠲。百灵妥宗室，九列翼皇筵。秉德躬所阙，陈歌志未宣。曾是厕末位，僶俛谢朝贤。"}