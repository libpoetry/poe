{"id":"1247216","title":"赠武夷魏士达","dynasty":"元末明初","author":"蓝仁","text":"武夷山水天下无，层峦叠嶂皆画图。神奇直疑混沌凿，秦汉而下灵仙都。中天积翠开宫殿，石壁红光夜如电。鸾凤常骖神姥游，猿猱共醉曾孙燕。洞中别有升真天，琼林遗蜕如枯蝉。露盘仙掌千年药，春水桃花九曲泉。万松冈头羽衣客，更入三山采真诀。神游不计海天遥，梦觉长怀山月白。归来高隐万年宫，天香时降双青童。道参元始鸿濛外，身寄虚空象纬中。嗟予久慕烟霞侣，天遣空山作诗苦。清歌曾绕幔亭云，冻笔空题草堂雨。金丹拟就玉蟾分，木叶西风铁笛闻。野老只知尧舜世，樵夫或遇武夷君。黄尘白发悲年暮，回首蓬莱更何处。病容岂是学仙才，儒术元非济时具。余侯留滞海南居，鸿应来时一寄书。期君天柱之南、隐屏之北，共斸黄精煮山雪。"}