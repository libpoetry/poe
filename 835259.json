{"id":"835259","title":"疏影 苇湾观荷，半塘同作","dynasty":"清末民国初","author":"沈曾植","text":"艳霞停镜，遗碧筒传酿，莲台翻令。风约生衣，香涴轻纱，依旧涉江风景。鬓丝已逐哀蝉化，梦不到鹭凉鸥静。任无边水佩风裳，倦眼迷离愁省。艇子踏波去好，昔游似梦里，山河心影。薏苦难甘，丝拗还连，不转妙香根性。西来秋色看如此，料前度雨声催听。付沙禽漫画纷纷，又近夕阳烟暝。"}