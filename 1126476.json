{"id":"1126476","title":"端明李侍郎挽歌三首","dynasty":"宋","author":"梅尧臣","text":"少年为侍从，名誉竟轩腾。每吐胸中凤，宁容笔上蝇。受釐延汉室，被谤过周陵。今日泉宫启，师臣礼秩增。官岂不为达，其如望未充。敏辞倾一代，发问诎三公。厌向承明直，思行邵伯风。嗟嗟玉树折，埋没彼蒿宫。秋树无黄鸟，蝉声亦自哀。素车新陇去，白马旧宾来。薤上朝阳露，池中岁劫灰。短长何足较，嗣子有高才。"}