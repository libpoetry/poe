{"id":"696799","title":"为吏部师尚书题画 春景","dynasty":"明","author":"金幼孜","text":"碧户幽窗尽日閒，落花啼鸟自间关。白云野水生春浦，翠黛夫容对晓山。水满西湖长芰荷，白鸥汎汎浴轻波。屋头杨柳深深碧，门外青山苒苒多。天际凉风瀑布流，遥峰积翠雨初收。板桥人渡疏林晚，野寺蝉鸣落叶秋。曲曲溪流冻不声，扁舟独载更多情。千峰玉树凌寒色，九叠银屏照晚晴。养就丹砂雪作团，终朝俛啄近琅玕。三山碧海休归去，好向瑶池弄羽翰。素质玄文锦翼齐，绛桃花下见双栖。可堪野鹤同标格，难与山鸡共品题。"}