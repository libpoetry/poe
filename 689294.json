{"id":"689294","title":"哭季女二首","dynasty":"明","author":"何瑭","text":"我昔自外归，三女中门迎。心知非男儿，聊得乐此情。季者尤黠慧，恩爱钟平生。云胡遘一疾，性命倏焉倾。旅葬给孤园，烟草纵复横。归来枕书卧，历历旧音声。起觅无所见，泪下沾襟缨。女死未及殇，其母昼夜啼。痛念父子恩，亦复为酸嘶。叩门来知己，慰释巧言词。有生会归尽，寿夭理亦齐。伤生遗亲忧，过哀岂非迷。揽涕谢训言，仰视白日西。安得千斛酒，终朝醉如泥。"}