{"id":"508501","title":"江村晚景图为赵汝宏题","dynasty":"明","author":"倪谦","text":"建炎六龙飞渡江，江南有水分天潢。王孙脱驾向何许，风景独怜闽海傍。东列二老峰，南峙五马山，凤凰胡蝶相萦环。金鳌突兀翠釜覆，文笔立扫云烟间。王孙来此耽幽独，深入江村结萝屋。扁舟一叶傍渔矶，醉里浩歌山水绿。日落不归去，曲肱篷底眠，丝网高晒芦花边。西风欲下海鸥渚，明月正堕蛟龙渊。王孙已逐江流去，今见云仍玉堂署。百年世德动遐思，毫端写出沧洲趣。玉堂老仙来索诗，诗拙不似斯图奇。多君自是神明后，文献风流知在兹。"}