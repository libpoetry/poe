{"id":"923367","title":"和林丘二君会程坦之家二诗 其二","dynasty":"宋","author":"苏颂","text":"天涯人未归，飘然江海上。客心蓬任风，归路萍随浪。青云少知己，白日多罹谤。著书见穷愁，倚门知肮脏。皇皇干名禄，戚戚足羞让。岂特为身谋，所怀慰亲望。昔人在困踬，宁复论得丧。吾徒抱道义，岂不保趣向。勉希一箪贤，无慕千乘相。卷舒各有时，出处当自谅。"}