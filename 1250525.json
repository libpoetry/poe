{"id":"1250525","title":"应制赐宋承旨马","dynasty":"元末明初","author":"王佐","text":"圣明天子齐唐虞，四方混一同车书。大宛西域总臣附，万马入贡皆名驹。天闲十二森成列，牝牡骊黄色俱别。罗帕轻笼锦作鞯，丝缰稳鞚金为勒。玉堂学士真老臣，日日趋朝侍紫宸。承恩特赐飞黄马，骑出通衢不动尘。飞黄之精直天驷，四足腾飞苦星驶。况拜亲题御制诗，奎壁垂芒照人世。须知君恩如海深，臣骑黄马当赤心。风云会遇有如此，彤笔宜书焕古今。"}