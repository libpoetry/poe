{"id":"181586","title":"庚午腊中苦寒不雪不雪岭南之常而苦寒为希有","dynasty":"宋代","author":"郑刚中","text":"檐风动修竹，终夜玉相戛。晓望山头松，孤瘦冻欲折。欣然发茅亭，准拟看飞雪。待之既逾时，脚硬冷如铁。青山全不老，暮雨空凄绝。岂非地气偏，湿浊旧不泄。剪水下云来，祗向虚空歇。今年腊中寒，万口称凛冽。此是雪先声，荡洗岭南热。蜒叟且莫惊，造化无差别。会须烟瘴林，都有琪花结。草色润如酥，看取焦枯活。"}