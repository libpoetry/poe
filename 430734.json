{"id":"430734","title":"代四川高等学校送池永先生归国","dynasty":"近现代","author":"张光厚","text":"东海倒流古天府，浩浩瀚瀚漫无主。此传海上有神仙，先生其殆仙之伍。东下篷山西入夔，剑云巫月生光辉。迩来学界拔汉帜，神奇幻出龙飞飞。白人刀殂黄人肉，西方大笑东方哭。枪烟弹雨大旗云，世界战争争学术。先生来此为种同，雨我美雨风欧风。剖心洒下肝胆血，一洗万古张西东。东赴壮志犹未尽，茶锅药碗胡床病。起来杖指三神山，一看乡心锁不定。携手妻儿一苇航，朝过潋滟暮瞿塘。江楼杯酒先生去，片帆风送太平洋。"}