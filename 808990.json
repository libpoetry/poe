{"id":"808990","title":"大风宿滹沱南岸","dynasty":"清","author":"郑珍","text":"去年今日天南头，诸弟饯余昆明海上大观楼。海天风晴满杨柳，百花齐上楼头酒。弱弟牵衣不放归，我道明岁重来游此池。岂知今日远辞家，黄尘塞天不能车。滹沱河边晚呼饭，鼻孔封泥沙满牙。旧事凄凉万馀里，酒酣斫地舞刀起。镫光屋气皆沙尘，绿水青山思杀人。"}