{"id":"158022","title":"送孙公素机宜书记赴太原刘龙图之辟","dynasty":"宋代","author":"强至","text":"夕楼清啸却妖氛，越石并州晋史云。威望裔孙行破敌，美名才子去从军。关榆碍马阴初合，塞草迎人绿自薰。幕下清吟消日月，樽前壮略起风云。寻常喜论兵民策，尺寸羞铭将吏勋。顷岁金门同献赋，平时玉帐暂论文。早传尺素频来魏，莫待飞鸿晚过汾。谁问何官一书记，十年阃制自当分。"}