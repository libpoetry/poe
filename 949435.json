{"id":"949435","title":"偕蹈中过书坞归二十韵","dynasty":"宋","author":"周南","text":"我坞须君到，兹行说几时。喜来衣裹少，勇出岸头维。篙节探渠溜，灯笼上酒瓻。乱蛙嘈沮洳，警犬候笆篱。阙白瞻林罅，排苍架月规。浣絺棂易透，洁榻帚难施。落弹如梅熟，抛簪似笋遗。橘包收夕润，杉彩漾朝曦。漆椀湖鱼瑩，瓷瓯釜粥糜。弛肩高木荫，安膝下亭茨。散地今兹见，荒蹊过者谁。诡求诸老记，留下故人诗。惫干宵中复，佳眠旦起迟。衣篝宽女送，药剂切兄医。仆点昏来窊，船桩泊定移。句材当面逼，天巧古人窥。还往枫桥路，低徊泰伯祠。比君多数岁，把卷忆吾师。八月登粳稻，西风理钓丝。未嫌墟曲小，来赴野塘期。"}