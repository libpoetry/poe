{"id":"991808","title":"雪中发江宁浦至采石","dynasty":"宋","author":"梅尧臣","text":"泊舟斫枯葭，歊火爇岸傍。冒岭云冥濛，漫江雪飞扬。拖冰脩网涩，出水朱鬐僵。旷然起远怀，风旗转危樯。千帆共辞浦，搀错逆水翔。落星始前瞻，瞬目已后相。鲚鱼何时来，杨花吹茫茫。沙草不可辨，雁立知汀长。山头化石妇，忽变素质光。岂复愿闻笛，莫逢桓野王。"}