{"id":"814269","title":"咏水仙花诗 其二","dynasty":"清","author":"周青莲","text":"万劫修成洁净身，拚将枯槁委风尘。无生参透长生秘，得意分明失意人。玉佩要馀今日恨，霓裳舞罢旧时春。含情久不施脂粉，寄语杨妃莫效颦。芳名依旧水中仙，昨是今非剧可怜。不向清流藏色相，甘从浊世结尘缘。玉骨冰姿无限媚，班香谢雪有馀妍。东邻姊妹多含妒，锁住春心过六年。"}