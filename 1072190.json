{"id":"1072190","title":"次韵方允迪袐监九日登高一首","dynasty":"宋","author":"刘一止","text":"九日意萧条，病卧如漳滨。红萸起自插，黄菊兹及辰。身落芹藻间，心与鸿雁亲。想见龙山游，嘲谑落帽人。眷焉瀛洲客，共此溪港邻。白发俱许长，清愁浩无垠。四年京华别，前事宁忍询。国耻久未雪，愤切此逐臣。革路何时还，今谁叫穹旻。驾言写心忧，一涴衣上尘。扁舟羡鸱夷，举酒忆季真。目极樵径风，便拟从采薪。但恐嵌岩中，不著功名身。报国君尚强，我拙甘长贫。"}