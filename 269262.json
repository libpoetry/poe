{"id":"269262","title":"宴清都·尤墨君塔西掷笔图，次周清真韵","dynasty":"现代","author":"吴湖帆","text":"废塔空经鼓。秋宵月，夜凉残照前度。西堂境静，东城步曲，隐藏深户。閒言巷陌寻常，定燕子、曾招旧侣。怎怅极、断梦江花，离情魏笔休赋。沧桑系老林泉，悲歌韵抑，愁思吟苦。浮云晦迹，清风送晚，载书归去。文园病渴长恨，顾倩影、翩翩恋处。试尽将、掷作金声，兴公愿否。"}