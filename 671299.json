{"id":"671299","title":"书浮丘左公传后","dynasty":"明","author":"倪元璐","text":"曾阅遗编节烈林，无端感激泪难禁。宇宙茫茫流水逝，秉彝好德在人心。伟哉正气砥伦常，肉骨虽寒魂魄香。即如浮丘左少保，立朝精白矢刚方。忆自貂珰煽毒薰，蔽明炀灶玉偏焚。福善祸淫天靡定，公与应山志不分。罗织百端肤已縻，捧日擎天甘如饴。闪倏逆氛若电扫，造物衡平信有知。离照当阳表幽韬，孤忠己录纶音褒。草野传呼竞称快，临风啸咏首重搔。吁嗟自古谁无死，或重泰山轻鸿毛。君不见李固杜乔标汉史，日杲杲兮泉滔滔。"}