{"id":"731609","title":"焦山古鼎歌","dynasty":"清","author":"文昭","text":"海门风动香烟细，古殿光歊神鬼睨。玉歊宝匰想同陈，纪甗秦匜定分类。刘侯山骨终菌蠢，吴女金伭祇侈媚。摩挲不敢近亵玩，郏鄏俨睹成周治。镜如对面鉴毛发，动植惊潜七行字。千年独葆形神全，水哭山呜囚奰屃。何时流落江之浒，亚字栏干杂珠翠。有明权相分宜严，不与秦家别枭鸷。议礼何曾准汉唐，但缀青词固高位。苞苴四海逾天家，香冠竟致忠良弃。忽传宝气烛京口，逮系须臾等儿戏。老奴固应宝康瓠，大哉奚取宗庙器。金绳铁锁喧周道，席裹毡包拥津吏。忠弼堂前沈水焚，有耳耻闻鄢赵议。从来神物戒饕餮，培塿一败成转易。破镜飞天杳莫期，明珠还浦堪嗟异。感伤离合竟何常，移植灵岩享高士。清昼絪缊梵唱开，深堂斓驳魈踪避。洞荒三诏怪鹰巢，郁鬯谁陈举前堕。阅世昆明几劫灰，乾坤蚁战曾何啻。嗟予裹足未能游，屈首红蟫甘槁悴。江天安得眼双明，急呼袍笏轩昂拜。彭城跃水不可见，蕞尔那许同轩轾。程君好古继前邈，辨析鸟虫漏天意。书窗三复王维篇，瓦鼎茶烟飏诗思。"}