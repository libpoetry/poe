{"id":"883282","title":"观渔行","dynasty":"宋","author":"孙岩","text":"霜降平湖鉴群象，中有黄鱼几一丈。渔师早已中豪家，今旦连舟布新网。东西南北三重围，围形渐缩如小池。孟获身穷吕布窘，尚许性命延斯须。旧与鳟鲂同出入，尔暇悲怜祸相及。日斜创甚上平沙，两岸居人如堵立。渺渺腥风吹水云，卖鱼沽酒赛湖神，醉来预唱江南春。"}