{"id":"1137301","title":"贺新郎 其一 催花呈赵云舍","dynasty":"宋末元初","author":"刘埙","text":"办著春游费。奈狂风吹寒，禁定满城花事。天暝云深时度雨。院落秦筝未试。倩谁趱、杏娇桃媚。韶色三停今过一，只淡黄杨柳装愁思。芳径滑，绣窗闭。玉炉闷炷香温被。忆去年、匆匆胜赏，梦沈烟水。遥望秋千新彩索，难把旧痕重系。待暖入、香红十里。别拥双鸾迎素月，教明年、不恨今憔悴。莺共燕，汝知未。"}