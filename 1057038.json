{"id":"1057038","title":"鸿濛歌","dynasty":"宋","author":"毕仲游","text":"山川鸿濛火未流，祝融羽卫行九州。南方有气缠斗牛，乃生之人宜公侯。谏书十上辞不留，绣衣夜过咸阳楼。清谈玉帐羌戎羞，羽林超距閒貔貅。单车弭节浉岸游，世间万事公无求。兹辰歌舞良燕休，满堂宾客来曹刘。再拜酌酒交献酬，文彩照耀珊瑚钩。愿公寿考踰山丘，以八千岁为春秋。"}