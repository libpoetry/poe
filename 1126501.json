{"id":"1126501","title":"和张簿宁国山门六题 其二 紫云岩","dynasty":"宋","author":"梅尧臣","text":"高岩日照云常起，吹作兰花透纹绮。横为步障看未收，山雨一来风满耳。日脚射空金缕直，下映壁间棱未织。野老先知雨又风，明朝望此重云黑。洞门虽向扶桑开，洞深不放阳乌入。古来道士今莫逢，石壁乳流苔正湿。流泉决决出洞底，自有细浪非风吹。山花逐水到山下，漏泄人间春未知。谁将万古倚云剑，刺破苍石天窗开。下贮泓渊不可极，有时月漏清光来。"}