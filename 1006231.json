{"id":"1006231","title":"瑞鹤仙 其一","dynasty":"宋","author":"葛长庚","text":"残蟾明远照。正一番霜讯，四山秋老。孤村带清晓。有鸣鞭归骑，乱林啼鸟。青帘缥缈。懒行时，持杯自笑。甚年来、破帽凋裘，惯得淡烟荒草。多少。客愁羁思，雨泊风餐，水边云杪。西窗正好。疏竹外，粉墙小。念归期相近，梦魂无奈，不为罗轻寒悄。怕无人、料理黄花，等闲过了。"}