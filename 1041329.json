{"id":"1041329","title":"初到淮西读书申申堂寄友","dynasty":"宋","author":"刘敞","text":"禀性实无用，干名谬所望。中为禄仕逼，误有世俗偿。组绶见羁縻，簿书正抢攘。语言畏时忌，谈笑忧事妨。往者托山林，未能下羲皇。迩来失吾真，终日几发狂。期会非本务，米盐岂大方。洒心赖篇籍，发兴依松篁。朋友素所畏，道路阻且长。怨极倘见思，寄声慰离肠。"}