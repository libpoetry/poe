{"id":"687499","title":"都下寄友人五首","dynasty":"明","author":"孙承恩","text":"蟠龙塘上草堂前，摵摵松楸暮雨天。茗盌炉薰对终夕，曾谈往事各潸然。老去年来厌世情，无边归思逐时生。蟠龙塘上菑畬好，我欲归来课仆耕。路入蟠龙屈曲成，荒原依约近佳城。蘋汀蓼渚柴门月，与子清宵来往行。东溪溪上树交加，潇洒茅堂傍竹斜。何日归来频过子，共尝春笋摘枇杷。欲报君王转觉难，不堪意兴渐摧残。蟠龙塘上思归隐，共子溪边把钓竿。"}