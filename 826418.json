{"id":"826418","title":"一枝春·十二月六日偕姬人登隔山探梅。日暮刺船烟水中，鬓影衣香，画入明镜，白云翠黛，竹外窥人。自倚长调，教以琼箫度之。不减白石老仙过松陵风致也","dynasty":"清末近现代初","author":"潘飞声","text":"同爱清寒，问霜禽几日，梅花开了。携来翠袖，博得癯仙都笑。多情石帚，赋疏影、旧时词稿。应更把、罗绮围香，占尽寿阳春早。重寻苇边兰棹。度歌云一缕，湖山青绕。琼妃玉立，媚我小红姿皎。松陵画里写烟水，鬓鬟双照。还唤起、花外凉蟾，玉龙夜悄。"}