{"id":"835796","title":"水调歌头 雪夜同祜曾","dynasty":"清末民国初","author":"吴重憙","text":"黄破梅花萼，香透小窗前。一天如许风雪，迸作此宵寒。我有袁安高枕，裹著杜陵布被，放胆且酣眠。不管柴门外，埋却径漫漫。鸟飞绝，人踪灭，万千山。已知此际归梦，行路也应难。且把花瓷双盏，趁向砖垆石铫，分擘小龙团。与子共斟酌，愁绪且从芟。"}