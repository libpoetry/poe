{"id":"833908","title":"八声甘州 登灵岩，和吴梦窗韵","dynasty":"清末民国初","author":"易顺鼎","text":"倒阑干入海古台边，珠帘夜飘星。葬红楼金屋，春空笑语，花影如城。屧廊无人照水，浪卷太湖腥。一阵东风过，都是秋声。蠡网千丝可借，待招来艳魄，相惜惺惺。看镜中天地，吴越一家青。浸残霞、燕窗莺户，问何年、舍作白鸥汀。斜阳里、独寻僧去，辇路苔平。"}