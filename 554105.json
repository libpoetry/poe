{"id":"554105","title":"长歌行","dynasty":"明","author":"胡俨","text":"东海隐蓬莱，西昆泛瑶池。中有仙人宅，楼观玉参差。彤霞影绚烂，翠旌光陆离。丹灶闭灵药，紫房饶瑞芝。日出扶桑树，月挂珊瑚枝。阿母腾彩凤，青童骖黄螭。亭亭金作节，冉冉云为衣。飞佩降神女，献枣来安期。相去万亿里，欢会不移时。琴高清调鼓，王子玉笙吹。食我以麟脯，酌我以琼卮。暂憩方诸苑，还过阆风涯。但觉颜色好，那知岁年驰。不见蟠桃花，空歌白云辞。"}