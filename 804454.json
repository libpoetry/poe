{"id":"804454","title":"望海潮 黄鹤楼","dynasty":"清","author":"鲍鼎铨","text":"岚气浮空，潮声带雨，名区自说江湘。赤壁崟崎，洞庭浩渺，天边不断帆樯。楼阁俯斜阳。正烟云万里，归鸟千行。独鹤飞回，忽传玉笛韵悠扬。凄凉。鹦鹉堪伤。对萋萋芳草，满目沧桑。夜静月明，涛生天上，看来一片昏黄。伫立向茫茫。有渔舟杳霭，芦荻青苍。把酒中流，当年顾曲想周郎。"}