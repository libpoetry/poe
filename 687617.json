{"id":"687617","title":"哭杨师文二首","dynasty":"明","author":"孙绪","text":"北村风景总非前，记得西堂醉共眠。中散已亡琴自绝，徐生忍见榻犹悬。停云低度孤帷月，滞雨空迷万里天。泉路莫嗟浮世短，秋灯稚子夜如年。万变何如一局棋，宦途随处策勋奇。皂囊未惬朱云愿，素履惟应白日知。蚤向人间先溘露，夜归天上定骑箕。汉阴亭畔花如锦，还似留君不住时。"}