{"id":"822633","title":"水龙吟 壬戌岁暮，于役新淦，峡江舟行颇滞，望阁皂诸山，因倚越调寄意","dynasty":"清末近现代初","author":"周岸登","text":"隔年重见青鬟，雾梳烟抹清江上。推篷一笑，山灵应讶，别来无恙。劫火煎魂，机轮摇梦，纵心孤赏。叹穷冬短景，长征倦客，思前事，成追想。拟办棕鞋竹杖，抚瑶篸、捶琴山响。棹歌三叠，群真来会，遥情俯鬯。记得骖鸾，名山管领，头衔轻枉。便芙蓉手把，钧天九奏，借仙人掌。"}