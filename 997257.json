{"id":"997257","title":"新凉示同学","dynasty":"宋","author":"黄庭坚","text":"西风先自无消息，忽上青林报秋色。天高月明露泥泥，团扇已从蛛网织。蛩螀何苦不自聊，入我夜床鸣唧唧。似言冰雪催授衣，今者不乐君发白。春深花落病在床，永夏过眼等虚掷。卷帘昨暮得新凉，空堂呼灯照几席。岂无熟书试一读，欲似平生不相识。今日明日相寻来，百年青天过鸟翼。夜阑叹息仰屋梁，废弃寝膳思无益。吾徒奈何纵嫚游，君不见禹重寸阴轻尺璧。"}