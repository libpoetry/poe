{"id":"585992","title":"奕世交禋行","dynasty":"明","author":"湛若水","text":"东海潮头撞虎门，扶胥浴日来黄湾。西江之水如羊肠，五岭之下出洋洋。不啻千里回省顾，白云员峤趋粤峦。西樵渡海赴弼山，中有小水经洛交合干其间。产有梁氏与李氏，奕世结交有如潮汐绎络相往还，信义直与管鲍相后先。二氏之子寻冈海屋相交契，永慕如二考之生存。今年合祭黄华馆，明年合祭汾水埏。尚期孙子千百世，世世奕叶永不谖。买田百亩供常事，籍名梁李相转旋。于乎，此义闻之天下少，义门郑氏差可班。拍肩执袂为气合，反眼不识如途人。甚者交兵如耳馀，挤井下石未少悛。于乎，对面胡越何足言。于乎，对面胡越何足言，回视二子无厚颜。"}