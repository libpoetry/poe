{"id":"581636","title":"江上与舟师言","dynasty":"明","author":"苏葵","text":"船开趁南风，亦有北风日。天风自靡常，逆顺变倏忽。扁舟波浪深，帆樯碇柁繂。一物苟不牢，顺风亦有失。三老向我言，自少舟为室。彭蠡及洞庭，往来岁六七。逢时不甘迟，背时不贪疾。等閒理吾舟，劳勚难殚述。弊者图维新，疏者思以密。樯高不尽帆，楫健宁竭术。未雨愁阴霾，在通虑浅窒。持此数十年，恒获济川吉。今人浑靠天，自治却草率。南风笑嘻嘻，北风嗟郁郁。争先与怨迟，二者递惊怵。值浅竭篙力，力尽志亦屈。得风满张帆，帆朽舟亦卼。结发事江湖，白首靡一失。小大事则殊，至理亮仿佛。我闻顿拊髀，理到言且质。因之制行藏，何往不自逸。饶谁身外名，进我杯中物。醉来揭孤篷，傲睨天地阔。逆顺吾不知，迟速安暇恤。孤兴寄青山，匡庐遥崒嵂。"}