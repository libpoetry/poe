{"id":"1215434","title":"秋江钓月图歌","dynasty":"元","author":"陈泰","text":"青萝断岸苔如发，天清水落鱼龙窟。中有江南漫浪翁，独棹秋江钓明月。秋江月白芙蕖深，扣舷夜和江神吟。不须槎上泛牛斗，琼楼玉宇空人心。千年白石今可煮，一掬泉香捣云母。富贵知君已厌看，翠黛红妆梦中舞。人间月色尽风波，闻道君家月最多。我亦扁舟下彭蠡，到门相访定如何。"}