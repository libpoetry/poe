{"id":"812431","title":"清明南郊看桃过友成、崇正两书院遗址感赋","dynasty":"清","author":"许传霈","text":"南山聚名迹，岁久苦沈湮。有桃芳山麓，络绎招游人。游人爱春绿，谁能重斯文。藉得徵文献，我辈全其真。丰碑立道左，风雨泣晨昏。鸿文不可识，手剔藓苔痕。大书讲学处，成公遗泽存。吾怀东莱子，南宋走浙闽。北山仁山继，婺学培本根。矧此友成号，赵氏实始振。从学有乔葛，儒林作名臣。忠如李正节，浩气塞乾坤。降至倪陈辈，授受实传薪。贤哲集于此，花鸟露精神。弹指数百载，黍油麦苗新。池清閒澡濯，左右犹逢源。想见侍坐暇，出入道义门。问碑碑不语，梨花满前村。村前塔影矗，粉白比琼玉。循行踏香泥，清溪曲而曲。溪水送好香，潺潺来断续。空山空无物，三椽铺老屋。草深狐兔眠，树枯鹯鹰逐。村妪懒不知，门外饭脱粟。瓦砾埋残碑，褰裳从头读。知是古梵宫，缁流竞托足。有明郑长官，崇正乐教育。东望石洞遥，西顾八华绿。叶许此中兴，名义良不俗。修葺相接踵，苕溪费博学。祔以孙石台，祀事衣冠肃。何经百馀年，山灵额频蹙。巍巍西岘峰，终古挂鸣瀑。唐宋峙二亭，涵碧与水乐。刘郎大小苏，题句争诵熟。地脉毓秀奇，兴废常往复。所期贤有司，不让前贤躅。鼓吹有六经，便是此山福。"}