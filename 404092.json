{"id":"404092","title":"水龙吟·辛未。一九三一年。题张纯初《笔花草堂词》，依稼轩体","dynasty":"近现代末当代初","author":"黄咏雩","text":"问谁忒是风流，当年那不思张绪。攀条惜别，柳腰消瘦，为君回舞。零落而今，风尘箫笛，江关词赋。拼歌前酒畔，香迷醉殢，寻不见，花深处。芳草天涯迟暮。折芳馨、更将谁与。鹿蕉梦影，莺花心事，暗消弦柱。斜照无言，青山欲笑，倚肩闲伫。又春镫燕子，商量宫徵，对蛾眉语。"}