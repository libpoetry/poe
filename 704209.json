{"id":"704209","title":"游南岳二首","dynasty":"明","author":"蔡汝楠","text":"万里清秋望楚疆，郢中潜邸协灵昌。形连交桂炎荒外，星应玑衡北极傍。岳郡自怜依宝地，帝乡独似近龙光。宁知往代浮湘客，江畔离居怨碧芳。晓晴已到开云处，昼静疑闻鼓瑟歌。湘水英灵终缥缈，潮阳道路此经过。乍怜出郭尘喧断，翻为登山感慨多。更道秋风□□□，葳蕤朱凤欲如何。"}