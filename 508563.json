{"id":"508563","title":"萱草图为吴元玉题","dynasty":"明","author":"倪谦","text":"吴家堂前春日杲，光照幽兰与萱草。兰萱开作黄金花，母心忘忧颜不老。阿母看花开寿眉，香风满座春昼迟。金鳌突兀出沧海，扶疏挂罥珊瑚枝。花前称觞献阿母，膝下佳儿綵衣舞。佳儿已作水部郎，喜看禄养荣三釜。佳儿与佳妇，日日娱堂前。萱花倚慈竹，色与兰争妍。一片心如寸草微，仰视白日当空悬。阿母年年在，好花岁岁开。慈颜比花花不如，秋霜不到堂中来。曾闻邹衍谷，吹律和气复。何似君家寿域中，万汇融融光夺目，为母一奏长春曲。"}