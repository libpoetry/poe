{"id":"517458","title":"过道源书院谒濂溪祠","dynasty":"明","author":"王称","text":"百家骋异说，圣道汨其真。运极理必反，光岳生斯人。手探阖辟枢，示我动静根。绝绪既有授，再见宣人文。二贤韡华萼，中州仪凤麟。遂开濂洛流，远接洙泗津。大哉作圣功，叠叠光后尘。我昔披图书，玩读忘苦辛。微言冀可会，弱质惭弗振。况经讲道邦，仰止希先民。其如睹光霁，众草閒庭春。晨兴策我马，迟暮膏吾轮。逸轨尚可驾，敢云替斯勤。"}