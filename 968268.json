{"id":"968268","title":"宴清都 舟中思家用美成韵","dynasty":"宋","author":"赵必?","text":"远远渔村鼓。斜阳外、宾鸿三两飞度。茅檐春小，白云隐几，青山当户。骚翁底事飘蓬，浑忘却、耕徒钓侣。何时寻、斗酒江鲈，悠悠千古坡赋。风流种柳渊明，折腰五斗，身为名苦。有秫田贰顷，菊松三径，不如归去。山灵休勒俗驾，容我卧、草堂深处。问故园、怨鹤啼猿，今无恙否。"}