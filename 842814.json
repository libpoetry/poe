{"id":"842814","title":"访旧七首 其七 天宁寺菊","dynasty":"清末民国初","author":"陈宝琛","text":"向日冷官爱冷花，秋近城西常驻车。住僧养菊待客选，载归重九犹含葩。菜畦豆架纷无数，老我重来选花处。禅房客断僧亦稀，塔上数铃自相语。送行旧是长短亭，今歌骊驹不出城。买花况贵日本种，三贝子园最有名。光林宏业迭生灭，隋唐金元去如瞥。于花何有寺一尘，佛告塔铃不可说。"}