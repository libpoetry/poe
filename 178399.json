{"id":"178399","title":"题赵坦之唐人所画二马","dynasty":"宋代","author":"陈长方","text":"前身道林后曹覊，笔下马生非可画。心赏神骏今绘神，戏弄丹青疑造化。风鬃雾鬣何足云，电行山立更逼真。脱遗皮行见骥德，妙处了非由写形。兔园喜事佳公子，王济风流略相似。画中一见犹好之，不但千金致燕市。明窗展拭须韵语，杜陵无人欲谁付。邓公驄马二三群，梦想风标觊神遇。此诗此画今不逢，见画与诗元自同。谁知一洗凡马句，今在生绡半幅中。"}