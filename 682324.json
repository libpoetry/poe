{"id":"682324","title":"棣华亭为泰和萧鹏举赋","dynasty":"明","author":"乌斯道","text":"玉片英英着淡黄，独怜红萼为同芳。东风不敢枝头急，燕子飞来日正长。昨夜薰风放好花，朱帘碧槛玉人家。世间炎热难开眼，且向中宵挹露华。深深亭院雁来初，华萼联辉锦不如。见说玉皇新下令，清霜不许到前除。花迟花早自相依，积雪初融日影微。徽轸有诗听未彻，鹡鸰枝上一双飞。"}