{"id":"158715","title":"玉蝴蝶·御水毂纹风皱","dynasty":"宋代","author":"王安中","text":"御水毂纹风皱，画桥横处，沙路晴时。曲坞藏春，朱户翠竹参差。过墙花、娇无限思，笼槛柳、低不胜垂。海棠枝。为东君爱，未敢离披。迟迟。日华融丽，悠扬丝管，掩冉旌旗。喜入繁红，坐来开尽不须吹。听莺迁、还思上苑，约凤浴、应展新池。促归期。燕飞蝶舞，特地熙熙。"}