{"id":"500428","title":"秋夜","dynasty":"明","author":"陶安","text":"秋分气初爽，灯火新照夜。蟋蟀在我宇，鹿豕过檐下。商飙戛松竹，声乐殷韶夏。旅人叹空室，听此稍慰藉。四时寒暑代，秋凄殊可讶。山川变寂寥，草木动衰谢。况乃尚殊方，未得税星驾。自非疆宽夷，郁结莫倾写。命途有或然，意欲问造化。苍然默无语，列纬芒彩射。漫漫未能旦，天地一邸舍。"}