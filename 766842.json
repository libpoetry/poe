{"id":"766842","title":"水调歌头 其一 登杜子美诗台","dynasty":"清","author":"俞士彪","text":"乘兴蹑轻屩，登此少陵台。台上犹存残碣，碣上半苍苔。追忆先生去后，屈指千馀年矣，今日我重来。敛袖一长揖，古意动人怀。眺荒城，瞻孤嶂，独徘徊。秦碑鲁殿，可怜烟草尽沉埋。惟有南楼遗句，赢得骚人吟咏，千古重奇才。方信不朽业，多半属吾侪。"}