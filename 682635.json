{"id":"682635","title":"春游和施处士韵","dynasty":"明","author":"区元晋","text":"会惜芳菲步出津，芙蓉扶我远寻春。红随流水桃浮涧，绿暗长亭柳袭人。日灸幽花林绽锦，潮回洲渚岛生云。乾坤何限融和趣，前者歌传后者闻。陶令归来柳外津，看残秋菊又看春。虽凭绿醑倾佳节，也爱酡颜伴里人。何处微词销白璧，尚怜素发倚青云。东风传得幽禽语，空对韶光一慨闻。"}