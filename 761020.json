{"id":"761020","title":"惜红衣 泾上幽居，览古悲秋，有江山摇落之感，叠用旧韵寄慨于言。","dynasty":"清","author":"郑文焯","text":"侧帽高秋，题襟胜日，旧狂才力。倦赋登楼，松关卧荒碧。江空岁晚，天付与、樵风园客。清寂，沧海梦还，觉龙吟波息。珠尘绮陌，栖老年芳，如今草堪藉。高楼望断旧国，渺西北。依约废陂衰柳，犹识越兵来历。对小城烟树，红入夕阳无色。"}