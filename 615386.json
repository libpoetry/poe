{"id":"615386","title":"初寒念边戍","dynasty":"明","author":"李孙宸","text":"边关十月朔风起，吹冰夜合滹沱水。极望阴云冻不飞，白草黄砂连万里。久戍征人马少肥，祁连山下雁鸿稀。闺中少妇无消息，节过寒霜未授衣。胡笳断续声凄咽，一听一回魂欲绝。幕府朝朝奏羽书，戍楼夜夜披金铁。更值匈奴数犯疆，缘边烽火接长杨。孤军度碛行还蹶，万马嘶风起复僵。蓟门城外君恩远，蓟门城中春光满。侯家韎韐紫貂轻，戚里氍毹绣凤煖。紫貂绣凤岂知寒，霜威不到画栏干。谁念征人凄堕指，长嗟生入玉关难。上将提军先作忾，挟纩投醪多猛士。筹边圣主正宵衣，内帑金钱应早赐。"}