{"id":"701982","title":"赠铁松","dynasty":"明","author":"龚敩","text":"铁色苍官出涧阿，风霜饱历岁年多。根蟠翠石犹存矿，雨溜青铜不改柯。锁甲凌云空自脱，戟枝临水亦难磨。公输欧冶休相顾，留取清阴覆绿萝。天地为炉万木焦，长松依旧翠岧峣。洪都一柱苔空老，赤碧千年戟未销。涧底冰霜明节钺，林间风雨听箫韶。矢人莫把高枝剡，留与夫差射海潮。"}