{"id":"778116","title":"金缕曲·戊申四月舟中忆女","dynasty":"清","author":"许禧身","text":"膝下谁为伴。最堪怜、蓬窗三度，凄凉景换。红日照江空绮丽，更觉哀心萦乱。却镇日、泪珠成串。远望琼山云雾隐，愿长梯、渡我登天畔。情自决，意无绊。尘中渣沥偏难断。恨征途、终朝荏苒，奈何能惯。谢尔闱前仍黯侍，不令病魔重染。又风雨、阴晴能转。郁结悲肠如惹絮，看茫茫、海水都难浣。帆影动，已行半。"}