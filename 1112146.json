{"id":"1112146","title":"元会诗五首","dynasty":"宋","author":"宋祁","text":"享运乐斯逢，多仪粲云展。杂袭置萝图，禺卬瞻邃冕。沿磩履行进，分墀佩声转。夤极自成恭，欢馀还作抃。穆穆集华蕤，煌煌开燕席。寿荐万年觞，音谐四厢石。右秉矗文羽，左轩扬武戚。再饭人属厌，三行酒温克。自昔君无劳，有言朝不夕。遥闻索扇上，已见归舆饬。千门诏解严，万官均咏德。愧以斐然章，无裨从臣职。"}