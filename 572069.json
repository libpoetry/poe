{"id":"572069","title":"题曾太史退如憨斋用十三覃韵","dynasty":"明","author":"袁宏道","text":"底事欲名憨，百城卧老蟫。愚公溪正北，痴叔舍偏南。罔象珠悬幕，无怀藉满函。花头羞艳艳，燕口怯喃喃。庭匝空心树，窗凝太古岚。侍儿修浑沌，稚子学沉酣。杜口非无舌，忘情似不男。巳甘中散七，未害虎头三。乞巧楼全卸，醉乡路可探。知亡如守墨，想尽类修昙。兀兀迦陵鷇，茫茫瓮茧蚕。无弦琴亦弄，不语谜须参。一枕庄周化，多方惠子惭。盲方医后见，黑味饱时甘。坐挈云将去，神行不用骖。"}