{"id":"174898","title":"陆务观寄著色山水屏","dynasty":"宋代","author":"韩元吉","text":"我居面山俯潺湲，凭轩卧牖皆见山。山光影入怀袖，秀色爽气非人寰。故人怜我新结屋，犹恐看山未能足。丹青写作何许图，不碍闭门聊纵目。千峰缭绕生白云，小舟荡漾横江滨。楼台高下出兰若，杳渺似有钟磬闻。坐惊岩壑环四壁，寥落高秋变春色。方壶瀛洲远不隔，武陵桃花定谁识。君不见韦侯笔画古松，黑雨白日摧虬龙。杜陵老翁三叹息，况有山木洪涛风。又不见玉堂真仙草诏罢，静爱春山郭熙画。文章信美身不閒，青嶂白波眼中借。我今乘间身未衰，杖藜独步哦新诗。出门见山入见画，桂兴自喜来无时。卧龙山腰镜湖尾，知有高斋照清泚。或名逼子示得休，旭坐玉堂应记此。"}