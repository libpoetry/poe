{"id":"1252792","title":"家居二首","dynasty":"元末明初","author":"王祎","text":"家居华川上，及此三百龄。老桂蔽后堂，长槐列前庭。槐阴夏散绿，桂花冬留青。重惟根本茂，枝叶藉以荣。吾先久种德，嘉种乃休徵。抚躬良自爱，遗荫庶其承。东邻职胥吏，西邻业屠沽。酒炙日狼籍，钱财肆求需。口体既华饱，自谓乐有馀。宁知生死间，身与粪壤俱。鄙人有远志，屡空非所虞。闭门卧风雨，穷年理诗书。所忧道未至，不得成名誉。修名倘树立，千载以为图。"}