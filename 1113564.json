{"id":"1113564","title":"和储子椿竹","dynasty":"宋","author":"李之仪","text":"何物能令意洒然，阴森常对出檐竿。排枪立戟谁为况，招月吟风好细看。几度惊回窗下梦，新来添得雨中寒。伤心不见东坡老，纵有鹅溪下笔难。楚楚相亲岂偶然，依依随处自成竿。固应表见风尘外，莫作寻常草木看。好事借名真有谓，多言虽巧不能寒。相思乍可食无肉，一日无君恰似难。"}