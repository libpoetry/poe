{"id":"1057458","title":"送新淦余宰虞卿","dynasty":"宋","author":"刘弇","text":"时平循良用，墨绶纷委蛇。夫子西南英，三十朝绅拖。爰来慈众儿，一掬芝眉和。里闾无愁叹，卒岁知婆娑。牛解等是刃，恩染谁非波。神闲略朱墨，日永馀弦歌。及瓜赋归欤，去去可奈何。舂容云涛里，一叶翩经过。羹鱼饭香籼，凉衣送长哦。三年种桃李，留得春阴多。邓挽徒虚语，祢翮方云摩。行哉尚良食，吾君正卷阿。"}