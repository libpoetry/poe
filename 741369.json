{"id":"741369","title":"十八盘","dynasty":"清","author":"吴泰来","text":"苍崖破天根，壁立生万象。丹梯垂铁锁，猿鸟不敢傍。天阙郁嵯峨，风云日摩荡。仰穿但壁削，俯视惊漭瀁。孤松倒千寻，夭矫忽奔放。飞泉劈阴崖，石角皆怒向。凌虚步弥局，造极神乃王。冥思真宰理，雕镂穷异状。遐哉七十君，灵迹空想像。云亭尚崔嵬，简册应沦丧。吾将采琼蕤，高卧观叠嶂。"}