{"id":"813734","title":"白燕次朱绿卿韵二首","dynasty":"清","author":"汪怡甲","text":"换得霓裳任所依，淡妆素羽自誇稀。玉关人去谁知己，银烛更阑影共归。入世居然宜本色，问君曾否认乌衣。偏偏独醒繁华梦，十二瑶台学奋飞。瑶轩玉槛最堪依，到眼容颜似觉稀。素羽斜穿珠箔入，淡妆偏认玳梁归。梨花月下争清影，柳絮风前换缟衣。世态于今安可问，不如本色任翻飞。"}