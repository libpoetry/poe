{"id":"531837","title":"高吟行赠别杨惟仁","dynasty":"明","author":"黄佐","text":"绀园碧院花木深，招风呼月长相寻。与君对酌缥玉酒，酒阑击剑时高吟。栖鸦翻露月当席，老鹤警霜风满林。尊前不觉肝胆露，铜龙历历天沉沉。看君意气何萧爽，玉井冰壶坐中朗。但记欢娱有岁年，岂知携别生俄响。太行云接晋水滨，秋花锦石相鲜新。君持使节往问津，揽环结佩犹逡巡。逡巡未已拂鞭去，河桥晓日新丰树。紫骝跑空尘作雨，弦筈分违遽如许，弹冠徯君奉明主。"}