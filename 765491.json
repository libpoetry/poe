{"id":"765491","title":"齐天乐 蝉蜕","dynasty":"清","author":"杜文澜","text":"已判身世斜阳外，虚空又留尘影。幻相犹存，凡胎易换，寂寞枯僧禅定。西风梦醒。问抱树何心，鬓凋青镜。尚有螳螂，夜深偷上翠梧等。前缘还恋瘦柳，懒凉斜曳处，无限凄哽。翳叶辞柯，焦桐写韵，药里谁疗诗病。清霜自惊。算羽化疑仙，旧愁都屏。冷眼冰蚕，怨丝抛未肯。"}