{"id":"613373","title":"别韩孟郁","dynasty":"明","author":"李之世","text":"夙昔奉君子，妙言契金兰。摘文奋逸藻，绝景蹑高坛。大雅久沈冥，沦代在其间。竦身赴瑶池，接翮汎清澜。云胡中道乖，临风戢飞翰。羽毛正催颓，文采失斓斑。流波逝东海，卷蓬没西山。轸念属睽违，何由展话言。京洛盛遨游，鲜服簪华冠。敝裘履霜雪，谁怜范叔寒。岂无绿绮琴，知音久不弹。因风扬妙曲，泠泠中肺肝。所贵心不渝，母令积思攒。"}