{"id":"106903","title":"寄题朱信州自闲堂","dynasty":"元代","author":"方回","text":"吾师魏华父，庵以自为名。自庵有类稿，其文世盛行。吾友陈寿夫，堂以自为号。谓予可言诗，玉成有大造。上饶朱使君，燕居题自闲。此自指何处，专指方寸间。闲眠与闲防，暇字匪二义。自防乃自暇，只是一个自。子思慎其独，使君资之深。自身闲不难，先当闲自心。"}