{"id":"869911","title":"答师道对雪见寄","dynasty":"宋","author":"司马光","text":"阴风一夕惊，晓雪满都城。气覆千家白，光连万象清。恋空飞不下，弄态舞相萦。历乱看无定，飘飖转未成。缀垣时缺剥，压竹乍攲倾。细隙过无滞，寒窗拂有声。园林匀结练，观阁巧彫琼。草木情先喜，乾坤意亦荣。营魂顿疏健，病目暂虚明。郢曲高谁和，羞将叩缶并。"}