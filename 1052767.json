{"id":"1052767","title":"依韵和李知刚黄安见示","dynasty":"宋","author":"陆佃","text":"蒋山鳞鬣苍嵯峨，参伐可扪斗可摩。建康开府占形胜，千樯万舳来江艖。忆昨司空驻千骑，与人倾盖肠无他。有时偃蹇枕书卧，忽地起走仍吟哦。诸生横经饱馀论，宛若茂草生陵阿。发挥形声解奇字，岂但晚学池中鹅。余初闻风裹粮走，愿就秦扁医沈疴。登堂一见便称许，暴之秋阳濯江沱。夜深归来学舍冷，鼓吹有蛙更闻鼍。曾参捉襟肘屡见，回也箪食倾瓢蠡。谁云寒儒偶遭遇，驰道马疾摇鸣珂。因缘乞郡得金印，关吏虽识难谁何。迩来二纪世已换，仙棋一局真烂柯。孔林父子久同葬，谢安墩在空坡陀。顾瞻思贤有仪象，挂壁未去聊随梭。中年触绪易感慨，赖有二子相经过。陇西家儿信奇伟，美玉在岩珠在波。惭非冰清托之女，亭亭松柏垂茑萝。黄生初来似蚕蠋，被丝缠裹今成蛾。磨砻爪距擅场屋，拟与群俊争殊科。惟黄与李岂易得，一二自抵三千多。回思争雄六战国，竞致宾客寻干戈。黄金筑台礼郭隗，玉盘进手延荆轲。鸡鸣狗盗何足数，虽欲定霸终蹉跎。大哉皇宋圣人出，日月双丽君臣和。岁时金穰玉烛润，纪功泰山崖可磨。平生慷慨慕荆国，自誓中立无邪颇。异时与子共勋业，请效夔契赓尧歌。"}