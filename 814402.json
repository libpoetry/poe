{"id":"814402","title":"夜不成寐，作此自遣","dynasty":"清","author":"林占梅","text":"儿时游冶废陈编，樗栎材微黯自怜。谋利无心云出岫，思亲有泪涧渚泉。理难胜数徒憎命，事不如人敢怨天。除却琴樽陶写外，得来灵药只酣眠。庭树更深薄雾笼，荧荧灯火小窗红。书因烦燥温难熟，诗到穷愁写易工。寂坐时闻鸡腷膊，孤琴迭倚槛西东。无端壮岁干云气，并作离情感断蓬。"}