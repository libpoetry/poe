{"id":"699074","title":"再送陈伯孺兼柬在杭","dynasty":"明","author":"徐熥","text":"尊前酒尽即他乡，岂为分携始断肠。失路客身轻似叶，倚门亲鬓白于霜。归装不望中人产，内顾先营百日粮。未必绨袍能解赠，临行还嘱寄衣裳。天涯休用叹穷愁，得称閒心是浪游。湖上翠蛾三竺寺，月中青雀百花洲。囊无重载身何累，交有深知刺易投。贫贱依人君莫愧，布衣谁不谒诸侯。"}