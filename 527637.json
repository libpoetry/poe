{"id":"527637","title":"三清山人歌","dynasty":"明","author":"何景明","text":"山人佩剑冠远游，腰间鞶囊垂虎头，七星照耀金银钩。东行策杖指卢霍，逝将沧海寻丹丘。三清西南龙虎连，攒峰叠翠盘石莲。千崖万壑不可以径度，玉梁倒挂银河前。青蜺下望熊云烟，石璧中开日月悬。傍通七十二福地，白玉楼台罗洞天。此中栖身炼大药，宝笈灵书启五岳。骑鹿时见南斗君，闻笙夜候缑山鹤。我今游目送冥鸿，欲访名山入越中。飞梁万丈倘可接，共尔青天蹑彩虹。"}