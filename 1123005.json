{"id":"1123005","title":"礼部蒋侍郎挽词五首","dynasty":"宋","author":"胡宿","text":"大雅时之老，高阳世有才。英名知四海，公议许三台。华皓辞归去，苍黔望起来。一朝嵩构毁，悯册感馀哀。香案经为吏，甘泉预侍晨。衣冠亲雉尾，章疏动龙鳞。当世高人物，诸公满搢绅。忽闻捐几杖，万恨只酸辛。颍水重临久，桐乡见爱深。岘碑偏堕泪，郑瑟尽停音。蜀士知邹学，吴儿喜洛吟。生前祠影在，寒雾碧山岑。尺璧丘中恨，人间第一流。九原迷白日，万壑怨清秋。风月高情尽，烟霞丽思休。故时芝馆在，迢递使人愁。茂苑来书迹，蓝桥别泪痕。如何一交臂，不觉九招魂。东里嗟遗爱，西州哭旧恩。二孤犹在丱，未免怼乾坤。"}