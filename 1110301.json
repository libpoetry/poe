{"id":"1110301","title":"挽沈叔晦国录","dynasty":"宋","author":"孙应时","text":"人物今能几，公才谁不如。时情容见嫉，天意亦成虚。千载格心学，平生流涕书。一言终不吐，寒日闭幽墟。庭诤汲长孺，官师萧望之。士能令国重，吾意匪公谁。朱绂江湖远，苍颜疾病衰。堂堂竟如此，造物尔胡为。请益从公久，忘年爱我深。龙阿星斗气，梅竹雪霜心。回首南湖侣，伤怀流水音。九原那可作，千里坐悲吟。"}