{"id":"466997","title":"踏莎行 与梁上泉万龙生陆大献等游万盛九锅箐二首","dynasty":"当代","author":"陈仁德","text":"雾绕青峰，霜凝碧树，风光犹在林深处。苍崖隐隐暂停车，白云已掩来时路。夜气初生，流莺暗度，此间俯仰皆成趣。安能拂袖绝尘嚣，举家来共山灵住。磴道风清，沙溪石润。隔山倏忽云成阵。连宵细雨又初冬，枝头露重轻寒嫩。好景难名，奇花莫认。危崖直上高千仞。幽深疑是古桃源，峰回路转凭谁问。"}