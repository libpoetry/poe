{"id":"814736","title":"赠中宪大夫四川崇庆州牧常公挽诗","dynasty":"清","author":"金科豫","text":"荒烟蛮雨阵云低，昔岭悲风咽鼓鼙。硕画几番传檄箭，雄怀真欲扫鲸鲵。从容授命心如铁，勇往挥戈气截霓。肠断英魂川月影，年年垂照浣花溪。报国空教素志违，酋蛮反覆事全非。欣看浩气盈诗卷，想见忠肝血染衣。华表云深归鹤杳，浣花春冷泪鹃稀。荒山燐火知何处，留取英风壮四围。"}