{"id":"814414","title":"题武林王棣香二尹诗集并以送别","dynasty":"清","author":"林占梅","text":"渊然性格是吾师，华翰何、刘喜并之。东野官閒聊寄迹，西湖家近称吟脾。篇皆迈古骚人笔，句尽空前幼妇辞。尚有一行多惠政，策名正好值清时。肯从矮屋忍抬头，中稳曾看白傅讴。浊世能廉诚雅度，高名不坠乃风流。慈祥化赞弦歌洽，淡薄交真气味投。已觉相逢惆怅晚，骊歌倏忽又沧洲。姿神恬默性潜沉，两载知交泐我心。射鸭堂幽欣蹑履，种松庭广快披襟。事能持重行常稳，物到难移识转深。何幸南行来召伯，口碑从此遍佳音。"}