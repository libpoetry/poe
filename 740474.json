{"id":"740474","title":"送伍尉","dynasty":"清","author":"顾光旭","text":"边城二月河冰开，千里万里春风来。春风吹面雪如掌，忽闻冻雨洒窗响。念君当上古轮台，令我临风发遐想。昔人征战今人耕，剑河饮马雪海行。轮台城头汉月白，走马川边一川石。石应烂尽月常明，来照霜前夜行客。贺兰山树青未青，送行多向十里亭。男儿投笔封万户，莫言此去常辛苦。美人帐下昼弹筝，大将营中夜挝鼓。只道儒冠能误人，却将毛颖自随身。呼儿牵过大宛马，骑出阳关不见尘。"}