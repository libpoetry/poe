{"id":"689429","title":"题可秩书斋","dynasty":"明","author":"佘翔","text":"衡门背郭草堂清，书草参差绕砌生。试看青藜分太乙，夜阑读易照寒檠。名家旧学起青箱，四壁图书白日长。莫怪城头云五色，一庭花染綵毫香。槛外芙蓉插汉斜，登楼直欲采三花。客来不尽论文兴，把酒空庭想月华。名花如绮傍雕阑，小径烟花竹数竿。读罢玄经无别事，倚阑一曲月中弹。"}