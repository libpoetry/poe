{"id":"1252814","title":"村居四首","dynasty":"元末明初","author":"王冕","text":"断桥分野色，曲径入柴门。五柳低藏屋，三家自作村。人情同下里，风俗异东屯。我老无生计，耕耘教子孙。绿槿作篱笆，茅檐挂薜萝。马车浑不到，樵牧自相过。卧看归田录，行听击壤歌。优游只如此，刀锯奈吾何？人言村落僻，我处颇清幽。竹色侵衣冷，江声绕屋流。欢呼同社酒，出入趁鱼舟。不用闻时事，桑阴且饮牛。局厌廛中隐，宽从野外居。人情方密熟，礼数觉生疏。悬榼空浮蚁，陈编扑蠹鱼。客来纵谈笑，不必问吾庐。"}