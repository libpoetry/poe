{"id":"1114334","title":"次韵张济川夜雪二首","dynasty":"宋","author":"李若水","text":"雪彩鳞鳞照夜徂，化工游戏剪轻酥。竹声摇破梦千里，蓬迹转来天一隅。寒压短檠花自落，风惊别浦雁相呼。平明携杖前溪去，误入仙人白玉壶。天公应恐点琼葩，先遣飞廉卷恶沙。才短谬将身许国，岁寒还是客成家。故乡亲友驰清梦，老境文书眩碧花。须信玉妃仪卫肃，砌蛩庭鹊静无哗。"}