{"id":"878271","title":"发湘潭驿寄府公","dynasty":"宋","author":"刘克庄","text":"走本山中人，感激趋燕台。谬辱弓旌招，愧乏谋议陪。先生如春风，盎然嘘陈荄。晓入开玉帐，夕话扃铃斋。下榻惊一府，撰杖穷千崖。岂曰君畜伋，实惟子视回。岁晚谋北辕，凄其难为怀。欲言先菀结，既决犹徘徊。是日戒行李，送者皆邹枚。兵厨遗珍饷，祖席罗宝钗。下令许卜夜，宁畏街鼓催。诘旦枉牙纛，山亭陈金罍。都人如堵墙，谓我何荣哉。未闻从事去，亲致元戎来。缱绻谈至夜，霜月照露苔。长跪抱马足，离绪焉能裁。丽谯落天杪，怅望空倚桅。昔人死知己，骨朽名不埋。公有管乐姿，愚非温石才。他时倘后凋，安敢忘栽培。"}