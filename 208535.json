{"id":"208535","title":"次韵胡明仲见寄","dynasty":"宋代","author":"朱翌","text":"去年玉笋班，仰视见櫑具。论事似陆贽，任事似裴度。今年起衡山，出守非不遇。床头看周易，象在益长裕。解琴须更张，谋国乃疾固。要开天地炉，更使万物铸。可怜冰氏子，大似铁炉步。自谓乐於贫，公乃知其素。来删城旦书，聊免吏部注。祝公早来朝，为上宽北雇。"}