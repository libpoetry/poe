{"id":"1149767","title":"答姨兄胡灵之见寄五十韵","dynasty":"唐","author":"元稹","text":"忆昔凤翔城，龆年是事荣。理家烦伯舅，相宅尽吾兄。诗律蒙亲授，朋游忝自迎。题头筠管缦，教射角弓骍。矮马驼鬉䪜，犛牛兽面缨。对谈依赳赳，送客步盈盈。米椀诸贤让，蠡杯大户倾。一船席外语，三榼拍心精。传盏加分数，横波掷目成。华奴歌淅淅，媚子舞卿卿。斗设狂为好，谁忧饮败名。屠过隐朱亥，楼梦古秦嬴。环坐唯便草，投盘暂废觥。春郊才烂熳，夕鼓已砰轰。荏苒移灰琯，喧阗勌塞兵。糟浆闻渐足，书剑讶无成。抵璧惭虚弃，弹珠觉用轻。遂笼云际鹤，来狎谷中莺。学问攻方苦，篇章兴太清。囊疏萤易透，锥钝股多坑。笔阵戈矛合，文房栋桷撑。豆萁才敏俊，羽猎正峥嵘。岐下寻时别，京师触处行。醉眠街北庙，闲绕宅南营。柳爱凌寒软，梅怜上番惊。观松青黛笠，栏药紫霞英。尽日听僧讲，通宵咏月明。正耽幽趣乐，旋被宦途萦。吏晋资材枉，留秦岁序更。我髯黳数寸，君发白千茎。芸阁怀铅暇，姑峰带雪晴。何由身倚玉，空睹翰飞琼。世道难于剑，谗言巧似笙。但憎心可转，不解跽如擎。始效神羊触，俄随旅雁征。孤芳安可驻，五鼎几时烹。潦倒沉泥滓，欹危践矫衡。登楼王粲望，落帽孟嘉情。巫峡连天水，章台塞路荆。雨摧渔火燄，风引竹枝声。分作屯之蹇，那知困亦亨。官曹三语掾，国器万寻桢。逸杰雄姿迥，皇王雅论评。蕙依潜可习，云合定谁令。原燎逢冰井，鸿流值木罂。智囊推有在，勇爵敢徒争。迅拔看鹏举，高音侍鹤鸣。所期人拭目，焉肯自佯盲。铅钝丁宁淬，芜荒展转耕。穷通须豹变，撄搏笑狼狞。愧捧芝兰赠，还披肺腑呈。此生如未死，未拟变平生。"}