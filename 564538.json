{"id":"564538","title":"送司成龚云岗赴南都","dynasty":"明","author":"孙承恩","text":"甲第声名重，朝廷宠渥频。人文开泰运，宇宙际昌辰。带绾金鱼丽，袍裁锦雀新。即看风轨地，原是庙廊珍。多士沾时雨，贤僚契德邻。盐梅须鼎辅，风采切朝绅。雅志希前哲，休光绝后尘。陶镕资大冶，礼乐范斯人。共仰师模盛，随看帝命申。高岗鸣彩凤，瀚海跃神鳞。将母瞻黄道，承欢侍锦茵。北堂娱永日，南国庆长春。惜别情何极，论交意独嚬。伫闻徵召下，翘首大江滨。"}