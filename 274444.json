{"id":"274444","title":"凤归云·傍层台","dynasty":"现代","author":"汪东","text":"傍层台，几行远树接江皋。宿霭乍收，寒气晚萧条。楼阁冥迷，歌唱四合，隐隐逐风飘。错认那时都下，朋俦欢会，放镫偏近元宵。魂飞形役，旌往思迁，蓬蒿过屋，麋鹿群游，六代兴亡，事竟身遭。西蜀奔驰，北寺归隐，鬓发与秋凋。幸使老随閒散，博观图籍，破除千种无憀。"}