{"id":"1051682","title":"次正夫途中蔬食韵","dynasty":"宋","author":"彭汝砺","text":"昔未与公游，同志不同居。我宠居凤掖，公名专石渠。醪醴赐上尊，膏膻给天厨。彭城作逐客，事事秦越殊。尚惭素餐诗，苦畏城旦书。岂能万钱食，谬驾双轮车。时时置杯盘，登眺随所如。公行适在野，乃至歌无鱼。人生一世间，百年实斯须。无所不可安，何独贵纡朱。饮河惟满腹，奚欠亦奚馀。作诗促公归，去直承明庐。"}