{"id":"588595","title":"寿石川","dynasty":"明","author":"黄佐","text":"石川先生真豪英，射策枫宸驰直声。金陵谏疏达丹陛，浮云净扫苍昊明。虎符一麾守衡荆，雌涂郡閤称廉平。鸟啼花发讼庭静，朱陵峻极齐鸿名。柏台副臬益励精，冰镜照物无遁形。秋霜中有春阳在，星轺所至皆澄清。安西良马方满坰，复膺帝简为列卿。北堂垂白欢未足，金銮密表陈归情。龙光照耀萱花馨，黄金镂带莱彩荣。君亲祇觉两无愧，岭海童稚知真诚。义方诗礼闲过庭，子亦不羡金满籯。粤山桥梓正秀拔，往往飞翠来前楹。楹前梅蕊粲瑶琼，春风澹荡先满城。海屋添筹开八秩，绮筵秩秩来簪缨。子孙起舞笙鼓鸣，霞觞进劝歌长生。先生鲸饮不辞醉，寿齐南极千斯龄。"}