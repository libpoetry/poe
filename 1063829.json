{"id":"1063829","title":"湘西飞来湖","dynasty":"宋","author":"释德洪","text":"武林散烟鬟，一峰螺髻孤。烟云有奇态，华木秋不枯。理公何许来，望见辄轩渠。曰此灵鹫峰，何年来飞乎。个中有白猿，为子抵掌呼。至今呼猿涧，飞波跳碎珠。朅来楚国南，万山争走趋。精庐开横塘，清可照眉须。高人家武林，致此从东吴。那知湘水西，乃有飞来湖。连荡满秋色，小艇藏菰蒲。闲来倚危槛，对立鸥烱如。我与湘峰色，俱堪入画图。"}