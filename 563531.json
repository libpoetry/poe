{"id":"563531","title":"诸生夜坐","dynasty":"明","author":"王守仁","text":"谪居澹虚寂，眇然怀同游。日入山气夕，孤亭俯平畴。草际见数骑，取径如相求。渐近识颜面，隔树停鸣驺。投辔雁鹜进，携盖各有羞。分席夜堂坐，绛蜡清樽浮。鸣琴复散帙，壶矢交觥筹。夜弄溪上月，晓陟林间丘。村翁或招饮，洞客偕探幽。讲习有真乐，谈笑无俗流。缅怀风沂兴，千载相为谋。"}