{"id":"1190998","title":"月蚀诗效玉川子作","dynasty":"唐","author":"韩愈","text":"元和庚寅斗插子，月十四日三更中。森森万木夜僵立，寒气屃奰顽无风。月形如白盘，完完上天东。忽然有物来啖之，不知是何虫。如何至神物，遭此狼狈凶。星如撒沙出，攒集争强雄。油灯不照席，是夕吐燄如长虹。玉川子，涕泗下，中庭独行。念此日月者，为天之眼睛。此犹不自保，吾道何由行。尝闻古老言，疑是虾蟆精。径圆千里纳女腹，何处养女百丑形。杷沙脚手钝，谁使女解缘青冥。黄帝有四目，帝舜重其明。今天祗两目，何故许食使偏盲。尧呼大水浸十日，不惜万国赤子鱼头生。女于此时若食日，虽食八九无嚵名。赤龙黑鸟烧口热，翎鬣倒侧相搪撑。婪酣大肚遭一饱，饥肠彻死无由鸣。后时食月罪当死，天罗磕匝何处逃汝刑。玉川子立于庭而言曰，地行贱臣仝。再拜敢告上天公，臣有一寸刃。可刳凶蟆肠，无梯可上天。天阶无由有臣踪，寄笺东南风。天门西北祈风通，丁宁附耳莫漏泄。薄命正值飞廉慵，东方青色龙。牙角何呀呀，从官百馀座。嚼啜烦官家，月蚀汝不知。安用为龙窟天河，赤鸟司南方。尾秃翅觰沙，月蚀于汝头。汝口开呀呀，虾蟆掠汝两吻过。忍学省事不以汝觜啄虾蟆，于菟蹲于西。旗旄卫毵㲚，既从白帝祠。又食于蜡礼有加，忍令月被恶物食。枉于汝口插齿牙，乌龟怯奸。怕寒缩颈，以壳自遮。终令夸蛾抉汝出，卜师烧锥钻灼满板如星罗。此外内外官，琐细不足科。臣请悉埽除，慎勿许语令啾哗。并光全耀归我月，盲眼镜净无纤瑕。弊蛙拘送主府官，帝箸下腹尝其皤。依前使兔操杵臼，玉阶桂树闲婆娑。姮娥还宫室，太阳有室家。天虽高，耳属地。感臣赤心，使臣知意。虽无明言，潜喻厥旨。有气有形，皆吾赤子。虽忿大伤，忍杀孩稚。还汝月明，安行于次。尽释众罪，以蛙磔死。"}