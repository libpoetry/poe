{"id":"541895","title":"寄赠赵中丞良弼","dynasty":"明","author":"谢榛","text":"美人倏散不相聚，日暮停云低野树。当朝柱石望全功，避世衡茅自安堵。宪节翩翩下浙西，海氛未息苍生苦。湖山风景惨淡秋，谁复兰舟载歌舞。知君正气干层霄，栖霞岭头独吊古。奸臣骨朽忠魂在，潮吼钱塘至今怒。武昌城高昔登临，黄鹤飞来衔好音。初加开府渔樵颂，先得荆州父老心。丹枫叶凋鄂渚夕，含思坐落天际参。君不见辽阳戍垒日萧森，转饷艰难忧更深。三韩乘秋多警急，烽火夜照枯桑林。圣主垂衣新御极，默俯公卿赐颜色。将术奇正服单于，天教两戒限南北。君秉旄钺宣威德，三楚无虞通万国。驰神每向承明庐，大江东流浩不息。"}