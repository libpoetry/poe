{"id":"519437","title":"听嵇美中弹琴","dynasty":"明","author":"朱诚泳","text":"有客有客携焦尾，玉立庭阶俨容止。胠囊为我拂金徽，一泻幽怀弄清徵。游心太古契冰弦，五音高下声相宣。调成起立命之坐，焚香先鼓南薰篇。初疑眤眤语儿女，指下丝声写凄楚。忽然放手如风生，猛士战场齐奋举。须臾一段在高山，穿云裂石谁能攀。终南泰华几千仞，恍惚置我庭除间。宫沈羽振复流水，倒泻银河犹未已。龙门九折出昆崙，骇驶惊翻千万里。吾生雅澹厌纷纭，赵瑟秦筝浑蔑闻。为君净洗钟生耳，共随白鹤巢松云。"}