{"id":"690368","title":"洪都别意送陈粹之佥宪三首","dynasty":"明","author":"张弼","text":"遥想滕王阁上筵，送行冠盖半同年。珠帘细雨飞晴昼，金瓮晴虹喷碧天。作记何须论王勃，抗章宁肯愧梅仙。若持马鬣天瓢去，还念西山乞雨篇。千里章江西北流，凭将此语到洪州。官期自计九年满，民意常怀百世留。夜雨圜扉青草遍，春风泮水紫芹稠。同年若问张东海，庾岭梅花伴独游。屡约行期未定期，锦囊先贮百篇诗。为官自笑黄金尽，养性能令白发迟。留抚苍生天有意，送归紫阁水无私。平生长剑今将试，莫使辽阳久驻师。"}