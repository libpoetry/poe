{"id":"189795","title":"荷花·方塘收雨脚","dynasty":"宋代","author":"秦观","text":"方塘收雨脚，落日半遥岑。芙蕖净娟娟，丽服抚翠衾。无言意自远，欲渡秋水深。缅怀平生人，对此讵可寻。弄芳惜晼晚，酒至谁与斟。天涯有归云，聊寄相思心。心开获清赏，芙蕖一何绮。美人艳新妆，敛袂照秋水。端如荡子事，顾自良家子。黄金选燕赵，摇落对江沚。薄暮风雨来，独立泪如洗。望君君讵知，倾宫定谁似。"}