{"id":"163517","title":"储福观谒唐玉真公主祠","dynasty":"宋代","author":"程公许","text":"华萼楼前花冥冥，三郎雅知睦天伦。脂田恩厚说屣轻，独将泡影观此身。碧瑶六六秀蜀岷，朝来郁勃连夕曛，石坛虚呵存谷神。笳鼓惊散羯鼓春，兄来问信杳莫闻。瑶池宴酣归未醒，千岩万壑空烟云。一念之差隔几尘，蓬莱谁堆有太真。平生我亦厌俗氛，秘籙曾受金阙君。玄机偿有三生因，不妨牧羊学初平。"}