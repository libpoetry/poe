{"id":"433400","title":"临安道中二首","dynasty":"近现代","author":"黄浚","text":"馀杭山势接临安，桑竹阴中著径宽。田水活从山鹊饮，岩花丛拥杜鹃丹。乍惊峰影迷云絮，又喜溪声出石阑。遥指苕源最深处，有人烧笋办行餐。临流度阪碧为群，涧渌松光了不分。凭轼始迎天目雨，荡襟犹散圣湖云。岩趺削铁深苍色，磴道盘螺左转纹。咫尺于潜逢馌女，却拈坡语验青裙。"}