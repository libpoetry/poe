{"id":"812022","title":"大家","dynasty":"清","author":"孙原湘","text":"风格天然是大家，不施金翠不铅华。眉弯只仿三分月，心曲常期百合花。早喜娇儿工蜡凤，每嗤小婢学涂鸦。罗衣怕惹薰笼息，自有生香胜辟邪。形影相随语意关，调琴弄瑟两都娴。心如江汉交流水，梦在罗浮合体山。承露绮兰双箭起，凌波罗袜一弓弯。春晴不敢楼头望，恐被桃花妒玉颜。七情雕刻玉珑玲，光彻玻璃一座屏。约伴彩笺书日子，试儿锦字认风丁。愁听谢豹啼残月，苦讽牵牛觅小星。修得闺房清福胜，不教鹦鹉念心经。也愿红颜也白头，一分慧带一分愁。恐防归燕常开箔，怕见飞英不下楼。绮语尚耽平素癖，芳情早谢踏青游。簪花写幅兰亭帖，便当初三禊事脩。"}