{"id":"431406","title":"浮云四首与东敷辟疆兼呈华持庵丈","dynasty":"近现代","author":"王浩","text":"知必不可为，惔然有馀悲。生年匪须臾，无辞乏明时。倘来纵易盈，扊扅且当炊。何云旦暮间，读书劝长饥。鼎器无近成，母老弟软弱。相忘在狐熊，所到良已薄。出门竞风领，牵车意转索。明知刚胜欲，守勇事俯啄。牺樽论本性，所得盈方寸。愿养舒缓名，难至极迟顿。撄心赵国用，垂老尚健饭。何疑择木栖，投闲非厌倦。浮云蔽林薄，欲去相依违。公卿倚山壁，匡坐得诟訾。灯前听滚滚，去住终无期。安能共笑晏，白首起新诗。"}