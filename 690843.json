{"id":"690843","title":"浴象","dynasty":"明","author":"李之世","text":"译贡来何域，香刍饲一栏。班行随肃卫，厮养属酋官。剪拂添光采，梳爬绝垢瘢。渡河闻内典，今见戏清澜。羲驭当炎候，天閒放浴晨。魁梧看若辈，豢养几经春。骑出人争拥，调来性已驯。应沾新雨露，天子祷郊频。且自辞天仗，群趋向禁壕。乍泅波欲黑，对立岸难高。鹓鹭陪曾惯，熊罴气并豪。年年当此际，湔刷圉人劳。出入随宫禁，烟波沐主恩。雄堪为兽长，慧亦解人言。辇道行犹窄，长河搅欲浑。画桥垂柳外，观者驻游轩。浴罢更昂藏，溅珠满地凉。归朝添渥泽，散步有辉光。鼻划荷筒捲，牙垂藕笋长。遥看真可讶，修影出城墙。纵然生佛国，何似集王家。竹削四蹄稳，棱分两目斜。沈疑山落影，喷亦雪飘花。会向尧阶舞，时清不触邪。"}