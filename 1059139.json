{"id":"1059139","title":"谢衡州花光寺仲仁长老寄作镜湖曹娥墨景枕屏","dynasty":"宋","author":"邹浩","text":"道人秀骨生何许，若耶溪边清气聚。不从章甫事功名，游历诸方参佛祖。祝融峰下忽抬头，觑破虚空笑而舞。折脚木床二十年，门外草深无寸土。偶然消息落人间，挽出花光照今古。我舟邂逅泊山前，雾捲云开见眉宇。更知我自浙东来，曾拥旌旗尘督府。千岩万壑绕樽罍，梦断卧龙谁是主。为将池墨洒鲛绡，故国封疆归择取。曹娥江接贺家湖，环以峰峦暝烟雨。森森乔木动樵风，庙貌峥嵘閟神禹。碑留遗刻蔡邕题，注目端为杨主簿。子猷兴尽季真亡，彷佛棹声回远浦。乾端坤倪渺莫穷，咫尺并包入庭户。坐令乡思满潇湘，恨不归飞插双羽。苍梧洞庭南北中，气象纵横随步武。祗缘流放阻君亲，入眼虽奇若无睹。道人方便巧施为，乃以家山慰心腑。旧愆犹冀获湔除，恩锡馀年返农圃。青鞋布袜谢尘埃，肯使高踪惭杜甫。"}