{"id":"686422","title":"赠别谭见日山人","dynasty":"明","author":"叶春及","text":"与子产南海，迢迢隔河津。一朝遇五羊，似我平生亲。袖中握灵蛇，各各称入神。风霜岂不苦，憔悴宁惜身。上帝居紫宫，狂噬何狺狺。娥眉妒不收，嫫姆充下陈。黄金百镒尽，志士常苦辛。苦辛谁念之，短褐信细微。先民询刍荛，此道久吾欺。白日岂不光，仰视浮云驰。风霜日侵蚀，衾被寒共持。朝饮同荆轲，暮宿高渐离。弦促和益寡，无乃郢曲非。忉怛亦何为，恻恻临路岐。路岐何遥遥，一步一回顾。脱鞅桑乾朝，挂席河西暮。风云一相失，悽怆万里去。漳卫浊且深，青齐广以莽。驾言适鲁邦，再拜宣尼墓。宋桓亦何为，挥斤伐我树。引领梁甫吟，气结不能诉。"}