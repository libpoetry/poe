{"id":"1082081","title":"次韵陈久道秋雨书事二首 其二","dynasty":"宋","author":"刘才邵","text":"萧萧凉气增，发兴殊不恶。长烟拂秋晕，小雨滑溪涸。夜长虫语乏，池冷莲衣落。崇兰媚深静，晚菊甘寂寞。寒姿晓更鲜，芳气初不索。譬彼幽闲女，静饰保纤弱。又如耿介士，逸志卑燕雀。无心竞纷华，何处生陨穫。知君深悟此，高歌写真乐。悠然脱尘鞅，寸田本恢廓。"}