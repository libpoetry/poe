{"id":"691250","title":"有感漫成六绝","dynasty":"明","author":"李孙宸","text":"肯以生涯傍世人，百年石火幻中身。今朝且把柴荆闭，扫地焚香谢俗尘。閒身原不是漂零，睡足东窗鸟唤醒。三径何时过二仲，杜门聊自草玄经。莫说逃虚意未真，世情何处不风尘。十年亦有莲池在，谁解青云藉故人。笔砚尘封卷乱抛，荒芜三径懒诛茅。但便短榻高吾枕，不用玄亭解客嘲。流水门前谁问津，碧桃开落不知春。儿童莫漫惊鸡犬，恐有人疑是避秦。纵横曾忆少年场，醉拥如花解骕骦。若问豪华何处减，佛前新供一枝杨。"}