{"id":"568671","title":"乐府变十章 其三 商中丞","dynasty":"明","author":"王世贞","text":"唶女商中丞，胡不冠而惠文。逍遥坐高堂，谁令六师。女张皇高，天下有白日，不照将军之门。唶女中丞，白日又不照未央。肘腋之祸私所详。欲言未言以彷徨。唶女中丞，曷不为良臣，势迫难为良。念欲为忠臣，忠臣罹祸殃。甲士三十万，东西若风云。唶女中丞，自有君子六千人。不愿隶大将军。愿隶主上察不臣。唶女中丞，雷霆蔽天来，一何殷殷不收。脱女惠文之冠，三木而囊头。朝备席上僚，暮列庭下囚。唶女中丞，养犬吠发宵人之奸。后宫乃得脯腊，养犬以饔餐。唶女中丞，编槿衡御，阑入之暴臣。陬者乃得剪撤，编槿以为薪。诏使驰入壁，欲归定远符。前庭族将军，后庭出赦书。肉如崤赐大餔。健儿擦血马喷珠。还我冠，冠中丞，争呼四望追锋车。唶女中丞，覆盆之光独不开。饮丝茹纶向泉台。日出之日胡为哉。"}