{"id":"573889","title":"闻贺黄门讣","dynasty":"明","author":"邵宝","text":"平生慕斯人，室远不可即。海云日悠悠，医闾几千亿。岁晚抚孤松，山居正幽寂。百章对秋旻，耿耿梦畴昔。清时乃遗贤，风教与有力。往因范长史，问我书咫尺。好风从东来，新诗寄相忆。迩来十年馀，长空断飞翼。哀昔忽予闻，独坐风雨夕。白沙久亡矣，而公复窀穸。北南两茫然，乾坤浩无极。短词托高侯，歌残泪沾臆。"}