{"id":"1220082","title":"独愚斋为苏敬之作","dynasty":"元","author":"朱晞颜","text":"参军晚著从事衫，白头驱马风尘间。遇民以义不以利，照彻万类穷神奸。不私小智厌变诈，子孙何用夸移山。多财殖产虑益过，忍穷不计囊中悭。萧然偃仰惟一室，斋居慎独师曾颜。忘吾丧我漫不省，直与木石同坚顽。奴颜婢膝事软媚，升高附势劳跻攀。柳州昔日困僇辱，始以巧幸趋机关。伾文执谊窃政柄，贞元党与倾朝班。一朝祸变不可测，同时斥逐投荆蛮。知愚后世自可辩，至今潇水流潺湲。"}