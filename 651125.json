{"id":"651125","title":"西蜀歌","dynasty":"明","author":"薛瑄","text":"天险不可升，地险犹可登。西蜀之山盘亘大地几万里，层峦叠嶂危峰峭壁何崚嶒。西岭峨峨太古雪，巫山苍苍晓云白。北有剑阁中天削出石门高，南有峨眉凌空夤缘鸟道窄。群山合沓险远不可穷，危梯侧径无不相连通。楩楠松柏古木不知数，攒峦架壑阴森蓊郁起烟雾。野花涧草乱杂难具名，纷葩蒙茸齐沾天雨露。熊罴虎豹猿狖相与为群曹，幽禽怪鸟雄飞雌绕各以时鸣号。蜀山草木鸟兽之环奇也如此，登高一望但见千里百里峰峦涌翠如海涛。中有长江横界井络域，发源岷麓东注沧溟无底谷。深山幽壑溪涧千万支，穿林络石竟与岷江共联属。蜀水行地山入云，东连吴会西昆崙。梁州旧是禹迹九州地，谁言自古隔绝不与通中原。忆我总角年，曾来到西川。惟时记一不识百，白头回想空茫然。前年丹诏下田里，布衣走马见天子。擢官便作大理丞，持节重到三川里。三川山水得纵观，笑睨重险轻狂澜。不为三峡猿鸣堕清泪，不为五夜鹃啼惨旅颜。老读古书破万卷，物理深深颇窥见。大莫大于天无际，眼中山水足惊羡。慨此悠悠险隘区，一分一合千古馀。奸雄割据奴辈尔，干戈盗弄鼠子如。独想南阳老诸葛，三顾茅庐鱼水合。复汉功留二表中，出师星向五丈落。至今庙食锦水头，讨贼忠义垂千秋。下视纷纷草窃盗名字，泯没何异狐鼠澌腐埋山丘。只今天开明运四海为家日，岷江安流道途夷坦险阻失。我作歌词纪载混一全盛时，期与江山永永传无极。"}