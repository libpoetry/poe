{"id":"686858","title":"戏为友人题鸳鸯图赠女道士","dynasty":"明","author":"伍瑞隆","text":"春绡清映玉生光，画出林塘云水香。千片红莲万枝柳，中流争羡紫鸳鸯。鸳鸯对浴复同栖，翠羽红衣恋夕晖。碧海三山君不见，纵令骑凤亦双飞。玄都玉府信清娱，三鸟西来数寄书。试问鸳鸯如许事，凤情鸾想近何如。芙蓉城里起春风，小玉云英自掌中。得似在梁双比翼，月明烟暖水花红。应怜彩翼弄春茵，玉沼银塘夜夜亲。一曲霓裳君莫管，珊瑚同树更无人。云林女伴踏歌来，仙桂灵芝满目开。闻说此中誇胜事，月明双跨綵鸳回。相怜相伴小洲前，紫府离今不记年。曾是玉皇亲手戏，教来双作水中仙。身前身后总茫如，跨鹤骖鸾路有馀。安得随君化鸳侣，双双来往步清虚。"}