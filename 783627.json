{"id":"783627","title":"舟居","dynasty":"清","author":"金科豫","text":"舟居苦逼窄，溽暑相侵虐。中天驭火轮，赫赫悲爇燋。煽炙水沸腾，气热殷汤镬。咫尺几席间，眠坐两难著。纨摇腕力疲，汗湿身衣缚。痴蝇逐不开，扑面恣飞掠。长昼愈绵绵，萦缠方寸恶。推篷眄远村，绿树纷交错。心驰足欲随，境隔情空托。岂无舶趠风，吹来温似灼。安得雨如绳，系彼火云脚。飘凉遍宇中，顿使炎威却。心期一笑开，趺坐资情酌。"}