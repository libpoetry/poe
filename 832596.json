{"id":"832596","title":"三姝媚 秋夜饯北客离席，闻歌感音成拍","dynasty":"清末民国初","author":"朱祖谋","text":"烛花摇短夜。扑帘衣新霜，唳鸿来迓。劝酌清吭，是未秋云鬓，泰娘声价。掩抑弦弦，传怨入、吴兰残帕。彩笔休辞，无数閒愁，泥他陶写。门外酸风凄射。又送客衰兰，短亭嘶马。换叠阳关，促翠筵圆月，背人西下。似酒流年，禁几度、觥船狂泻。便逐鸱夷归舸，沧江恨惹。"}