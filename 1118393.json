{"id":"1118393","title":"北园杂咏十首","dynasty":"宋","author":"陆游","text":"西村林外起炊烟，南浦桥边系钓船。乐岁家家俱自得，桃源未必是神仙。舍北桥东幽事多，老夫饭饱得婆娑。茅檐日落闻舂相，荻浦烟深有棹歌。小桥密接西冈路，支径深通北崦村。老子意行无远近，月中时打野人门。东吴霜薄富园蔬，紫芥青菘小雨馀。未说春盘供采撷，老夫汤饼亦时须。锄麦家家趁晚晴，筑陂处处待春耕。小槽酒熟豚蹄美，剩与儿童乐太平。闲伴邻翁去荷锄，林疏历历见村墟。怪生白鹭飞无数，水落滩生易取鱼。短筇行乐出柴荆，雪意阑珊却变晴。林际已看春雉起，屋头还听岁猪鸣。岁残已似早春天，隔水横林一抹烟。闻道埭西梅半吐，携儿闲上钓鱼船。白发萧萧病满身，冻云野渡正愁人。扬鞭大散关头日，曾看中原万里春。暮年身似一虚舟，付与沧波自在流。垂地雪云吹不散，且倾桑落脍槎头。"}