{"id":"703412","title":"山居杂咏","dynasty":"明","author":"释今龙","text":"吾道久寂寞，爱此林无喧。不闻野干吼，祇见象王尊。钵洗龙湫怒，藤支鸟道翻。香泉一掬饮，已觉清心魂。月出鹭性悦，自忘清影孤。溪风飒然至，扫我林间枯。兀坐草芒伏，振衣云点无。石梁横巨壑，不用一枝扶。万籁此中寂，吾心自杳冥。窗临流水远，榻对乱峰青。橡栗供朝爨，瓶盂濯晚汀。岩前拂危石，枯坐自喃经。"}