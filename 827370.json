{"id":"827370","title":"西邻家有恒户今检为地主，即咏七古以赠之","dynasty":"清末近现代初","author":"薛昂若","text":"君不闻，人心险恶毒如蛇，天眼近来转似车。分外钱财汤泼雪，强求产业水堆沙。君不闻，绿水青山景色幽，前人田地后人收。后人收得休欢喜，还有没收在后头。惟有苦穷最日久，从来富贵若云浮。藏金积玉人生累，乐道安贫天爵修。华屋高堂何必建，良田美产勿须谋。箪瓢陋巷称贤者，污吏贪官今犯囚。浪费资财经打倒，勤劳工作合潮流。先人暴利终无益，后代遭殃反受忧。半苦半甜真妙境，半耕半读有何尤。我家数代称寒士，独酌吟诗任自由。厨下常空无别味，园中春韭当珍馐。呼儿沽酒同相饮，与尔消除地主愁。"}