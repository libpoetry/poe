{"id":"1228778","title":"九日萧孚有约诸贤登高遂访青龙寺午至桂溪桥饮于小庵晚登庵后山藉草松下浩歌痛饮举酒酹野坟又呼樵童为山歌行者属目赋诗","dynasty":"元","author":"刘诜","text":"朝寻古寺石齧屦，暮上崇丘风掠冠。狂饮眼看红日尽，高歌声入碧云寒。乱峰犹作太古色，野墓不知游客欢。何必龙山为故事，赋诗留与后人看。"}