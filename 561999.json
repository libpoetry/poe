{"id":"561999","title":"玉山窟儡歌","dynasty":"明","author":"贝琼","text":"玉山窟儡天下绝，起伏进退皆天机。巧如惊猿木杪坠，轾如快鹃峰尖飞。流苏帐下出新剧，河梁古别传依稀。黄龙碛里胡雏语，李陵台前汉使归。当筵舞剑不辟客，顿足踏地争牵衣。玉箫金管静如水，西夏钿山相是非。昔闻汉主出大汉，七日始脱平城围。当时论功孰第一，木偶解走单于妃。奇兵百万竟何事，将军赐级增光辉。龙争虎战亦同幻，尊中有酒君无违。呜呼在家双凤和我曲，玉斗碎落千珠玑。"}