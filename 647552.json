{"id":"647552","title":"听鹤轩","dynasty":"明","author":"王汝玉","text":"黄鹤楼头鹤飞去，辽东白鹤知何处。何如结屋凤城西，坐听鹤声来玉宇。玉宇澄清玉镜明，戛然孤响落青冥。天风吹入松窗底，半夜秋生四座声。窗中美人云霄士，素被香绡寒熟睡。惊回一枕小游仙，恍在丹山璚岛里。丹山琼岛綵云深，山中珠树森成林。珠林花开不知数，花开处处皆仙禽。何当飞弄瀛洲月，听取长鸣山石裂。归来一笑蟠桃春，赤壁横江何足说。"}