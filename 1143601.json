{"id":"1143601","title":"送程子方归蜀","dynasty":"宋末元初","author":"仇远","text":"薄葺田园溧泽边，乡心常梦蜀山川。梨花知几逢寒食，麦饭谁能洒墓田。矍铄老翁轻客路，扶携稚子上江船。东还莫为亲朋恋，自古云安有杜鹃。风雪飘萧季子裘，大江西溯过荆州。浑家无计归葱肆，岁晚何人付麦舟。长子应门宽后虑，轻帆入峡及春游。明年归趁梅花发，共醉䲔仙旧酒楼。"}