{"id":"815777","title":"八月十七日哭仲驭","dynasty":"清","author":"钱澄之","text":"去岁兹辰绝命年，椎心不敢恨苍天。定知叔宝神难寿，虚拟相如病未痊。血溅长堤留碧草，魂归小阁亦青毡。哭君一字肠堪断，夜半山空叫杜鹃！园林回首最堪悲，别院新开病起迟！瘦骨岂知埋马革！壮心不分死蛾眉。伤予竟丧童乌子，痛汝曾无伯道儿！南院荒凉成废宅，哀哀寡妇哭江湄！义公初建鹤湖旗，海邑江城檄遍驰。亡晋尚挥夷甫麈，报韩独购子房椎。佯狂破产庸儿笑，涕泣蠲租壮士悲。赢得「太常」身后恤，孤忠原不望人知。事去同舟祗腐儒，灯前对语惜汾湖。从军快得陈书记，妖梦何来骆义乌！夜雨尸沈呼自出，秋山榇返仗谁扶！青衫滴尽伤心泪，哭到妻儿泪已枯！"}