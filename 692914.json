{"id":"692914","title":"往年一士夫劝勿作诗作此以晓之","dynasty":"明","author":"杨爵","text":"罪人岂是好吟诗，诗是罪人拨闷词。成后朗吟闲自咏，融融满目见天机。天机满目是襟怀，滚滚都从诗上来。付此卷舒同大运，岂容一念自安排。安排了得见人心，只向天然分上寻。要识此间真气象，茫茫宇宙更无垠。无垠所向在先难，一本从来非二三。百虑根原由此出，天人未可两般看。罪人岂是好吟诗，诗是罪人自得时。独咏一声心已解，此身此罪正相宜。此身十载卧松云，千古真传愧未闻。中夜思量年少事，雪窗曾读北山文。雪窗若向静中寻，得见昔人藏用心。举目霄壤皆可乐，沂源正是此胸襟。沂源到此几千年，邹鲁心神在简编。谁识真陵数枝草，青青日夜秀窗前。"}