{"id":"1130818","title":"鲁解元以坡语空山无人水流花开为诗和韵","dynasty":"宋","author":"韩淲","text":"溪山淡淡复溶溶，老觉身閒百念空。谁把清诗相触拨，又随吟啸醉春风。人之老去须甘老，天以閒来莫厌閒。满树梅开和玉雪，门前流水响空山。横斜清浅暗香动，时把心情百样摹。忽忆西湖林处士，此风应笑古来无。车尘不到世氛远，野水閒花景最新。汎汎空明知我独，故将流影巧随人。不须更著前村里，且傍衡门看流水。无人涂路横古今，吹尽梅花又梅子。閒收神观与天游，坐断空山百不留。只许梅花恣开落，春归幽涧水风流。水流活活水桥斜，清浸梅梢岸底花。自与空门了孤绝，肯随游冶入芳华。岁寒草木竞黄落，春到空山梅自开。一任门无车马到，香飞流水涧中来。"}