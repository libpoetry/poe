{"id":"702823","title":"题刘金吾牛山读书图二首","dynasty":"明","author":"董其昌","text":"青藜山馆啖澄江，左手离骚右玉釭。身作蠹鱼游册府，閒看带草长芸窗。征南注左甘称癖，圯上传书气未降。壮尔百城真坐拥，邺侯如鄫不成邦。千峰选胜著西清，讵许顽仙厕会盟。白芷青兰时照眼，乌丝翠袖不胜情。詶恩故有双龙在，徵事堪令半豹惊。见说边烽劳仄席，肯容定远又书生。"}