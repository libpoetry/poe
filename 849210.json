{"id":"849210","title":"夏秋积雨岁用大祲长言纪实","dynasty":"宋","author":"卫宗武","text":"四月五月淫涝积，噬啮丘垤吞原隰。匪惟为沼荡为陂，万顷秧云泯无迹。攒鸦联尾空飞翻，化鳌为城难障塞。五湖三泖欲贯通，浪接重江势洄潏。茅茨比屋何可存，谷麦千金不论直。懦夫全室葬鱼腹，强者呼俦作蟊贼。闭籴成风牢莫回，劝分有令徒无益。间存垄亩护馀苗，曾不什一于千百。旱赤坚栗刈未齐，晚红䆉稏苞欲实。饥农竞喜新谷收，一饱充肠云可必。夫何八月天瓢倾，其来震荡而飘忽。势如阵马奔不停，银溜浪浪欲穿石。直疑群龙翻九河，小山摇撼大山兀。须臾泛溢满中庭，平地如渊深计尺。明朝清野变白波，浩浩汤汤弥甚昔。积阴为冷不堪收，殆类鸿濛未开辟。又如历代政昏蒙，熏如宇宙成幽墨。飙旋雾塞昼冥冥，常俾苍生气湮郁。檐间点滴无时乾，犹幸滂沱间霂霢。登场惟苦禾耳生，栖亩尚有禾头出。深虞衮衮倾盆来，已坏垂成俱灭没。大家盖藏悉已空，犹恐有司徵敛急。若使租无斗斛收，卒岁输官何自给。贫家薪桂米逾珠，待哺嗷嗷并日食。若使粒价更涌腾，宁不枕藉为沟瘠。彼苍亦必悯时艰，忍视斯民至斯极。我念民穷作此歌，歌此能令鬼神泣。鬼神为我诉之天，天岂不惟民是恤。似闻诰下驱六丁，剪夷水怪歼群慝。怒霆笑电悉屏除，抉云推上红轮日。更愿阳乌溥至仁，大放光明照幽仄。郁者斯通枉者伸，顿苏民气舒民力。洪波卷空九土晞，多稼穰穰登黍稷。庶令千里免阻饥，可反愁邦为乐国。"}