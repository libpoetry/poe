{"id":"308857","title":"迈陂塘·宋坝","dynasty":"现代","author":"赵熙","text":"出春城、秧歌几日，芳原一绿如剪。四山围作棋枰样，阁阁鸣蛙不断。塍一线，袅百亩衡从，树小荫如伞。吴装短卷。看人影鸦锄，车声龙骨，物外散鸡犬。谋生贱。五十归田未晚。学耕空守枯砚。倾家难买柴车住，头白王尼谁伴。君不见。自晋后渔郎，几见桃花岸。游民在眼。坐豆叶村边，稻花风外，黄送夕阳远。"}