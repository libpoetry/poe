{"id":"830673","title":"理安寺","dynasty":"清末民国初","author":"瞿鸿禨","text":"山行窅无路，尽被梫楠占。丛桂缭连蜷，淮南无乃僣。金风散天馥，吹襟想清艳。欲返秋怀悲，转惜春游欠。理安存绀宇，望古发深念。季宋儒效微，不如三尺剑。茫茫横江流，何处见天堑。且说三乘法，真空依净梵。香积分伊蒲，老甘蔬笋餍。游情钟王迹，石墨照翠爓。"}