{"id":"1229714","title":"送赵宜之归辛安兼简洛下诸友","dynasty":"元","author":"张宇","text":"悽恻复悽恻，送君汾水侧。人生欢会少，一别难再得。昔经劫火然，二鸟奋惊翼。嗷嗷各何之，同落天西北。日夕相和鸣，此乐未易极。狂风忽吹散，一鸟归故国。翱翱入寥廓，万里期一息。邓林有馀阴，未肯栖枳棘。玉山有嘉禾，未肯求粒食。一鸟独未归，毰毸老无力。矫首思旧群，潸然泪沾臆。"}