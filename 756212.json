{"id":"756212","title":"辛酉九月十九展重阳日从郑斋夫子登陶然亭感赋二律即次夫子重九登遥集楼韵","dynasty":"清","author":"张元默","text":"一角西山送晚凉，霜风飒飒倚斜阳。时逢阳九秋笳怨，节近冬初夜漏长。子美放歌非纵酒，义山惆怅是清狂。华云缑鹤论诗品，意绪萧閒接混茫。鹅鹳纵横角与张，中原龙战筮玄黄。西京文物思丰镐，东海舆图失乐浪。黯澹鞠华留晚节，丛残芦荻散幽香。《黍离》行迈《王风》降，迹熄无诗孰补亡。"}