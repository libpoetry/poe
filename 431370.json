{"id":"431370","title":"金缕曲 沙河小住，山水方滋，聆锦瑟之殷勤，感柔桑之委宛。行有日矣，歌以永怀","dynasty":"近现代","author":"王陆一","text":"日日凭高处。有疏榕、当窗浓绿，嫩凉新护。一带溪湾人更好，吹到晚兰初度。望碧水、小桥来路。难得风华还倩隐，映花花、叶叶千千步。新月怨，一相诉。流华恰向凉衣吐。算将来、重逢何地，双心何许。君亦人间凄恨积，早识黯然离苦。指隔岸、红纱如语。向晚沙河灯数点，照青山、不及人眉妩。况早是，送归去。诉梦双声小。点春云、孤飞冉冉，故乡缥缈。步步迟回天要雨，守到灯花红晓。是别矣、战场芳草。滴滴明珠双泪洒，定青山、不是樽前好。谁已听，啼莺绕。频年月色关山皎。最凄凉、故情芬在，弓衣寒悄。忍受梨花风雪重，算向天涯归了。只无限、深情须报。蹀躞不辞沟水见，盼春风、锦色嫣然笑。明秀意，常相照。听倦江声别。送行人、荻花初上，凉波如雪。深夜小船珍重倚，灯火乱山重叠。是隐隐、丰神关切。试向篷窗推一扇，但江风、吹面寒芒立。才进酒，余香烈。大船恰照通明月。又今宵、凄凉水调，蓉衣环席。莫望时流知此意，比是罗衣能惜。忘不了、晚花寒藉。玉雪聪明千语递，到凌晨、定共茫茫笛。还浅怨，花能说。人似归云速。已多时、满身清露，楚天凉竹。只为秋山真淡冶，一往灵芬难足。采紫穗、疏香盈握。篱角墙根娟楚待，许春风、万盼倾城绿。天纵远，相思续。云帆欲上寒光濯。渐行行、山平水衍，归心才属。树杪垂城初睡转，检泪临分红烛。算南浦、人归幽独。脉脉词情天壤系，渐频年、细解伤哀乐。沾臆地，还依约。万嶂芙蓉卷。记题墙、秋星野驿，少游都遣。昨日城砧深白帝，起掩江灵清泫。才暖到、冻陵冰茧。自盼有情多护惜，做九州、明月无深浅。花远近，芬芳展。双声送岭歌清显。诉征年、麻鞋向阙，水棱山扁。忆渡罗纹江上宿，不动酒旗霜犬。好整顿、艰时都免。肯折五陵年少气，但低头、自制兰荃典。天澹荡，明霞剪。"}