{"id":"1039034","title":"夜合","dynasty":"宋","author":"韩琦","text":"俗人之爱花，重色不重香。吾今得真赏，似矫时之常。所爱夜合花，清芬踰众芳。叶叶自相对，开敛随阴阳。不惭历草滋，独擅尧阶祥。得此合欢名，忧忿诚可忘。茸茸红白姿，百和从风飏。沉水燎庭槛，薰陆纷缨裳。弥月固未歇，况兹夏景长。凡目不我贵，馥烈徒自将。仲尼失灭明，史迁疑子房。以貌不以行，举世同悲伤。予欲先馨德，群艳孰可方。埋饶妖牡丹，须让花中王。"}