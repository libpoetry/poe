{"id":"1125711","title":"夔州元宵和曾端伯韵四首","dynasty":"宋","author":"郭印","text":"绮陌家家不下帘，花光世界总成莲。村歌社舞欢呼处，都道今年胜去年。游子何须念故乡，酒酣聊发次公狂。人生行乐真佳耳，休苦栖心名利场。华灯下上照楼台，无数银花一夕开。月色多情能助兴，游人去了却重回。斗转寅初月正中，昏灯达旦九衢通。汉家祀事传来远，想见当时太一宫。"}