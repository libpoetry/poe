{"id":"322389","title":"倦寻芳·次友砚舅氏观荷寄怀原韵","dynasty":"清代","author":"张玉珍","text":"晶帘乍卷，一鉴芳塘，艳粉交藉。色相空来，那许点尘轻惹。晓烟前，斜阳外，背人开处偏娇冶。倚回阑，对千重翠影，缄题分写。最好是、碧筒浅酌，浥取幽芬，消受清暇。白苧齐纨，怯试晚风水榭。只恐匆匆秋信早，红衣憔悴波纹泻。把离愁，付凉蝉，细吟林罅。"}