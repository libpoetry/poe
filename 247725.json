{"id":"247725","title":"绛都春·蛮春未半","dynasty":"现代","author":"朱庸斋","text":"蛮春未半。怅井畔露桃，红销妆浅。冷落画屏，遥夜相思应肠断。啼鹃难唤行云转。问客里、芳菲谁遣。离魂依约，经年尚傍，舞裙歌扇。别苑。欢期正好，背人处、早结东风同伴。柳絮梦轻，鸳幄盟寒缘终短。当时菱镜尘空满。想灰尽、芳心千遍。漫怜隔雨楼台，惯劳望眼。"}