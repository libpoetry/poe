{"id":"216160","title":"勿去草·勿去草，草无恶","dynasty":"宋代","author":"王安石","text":"勿去草，草无恶。若比世俗俗浮薄。君不见长安卿家，公卿盛时客如麻。公卿去後门无车，惟有芳草年年佳。又不见千里万里江湖滨，触目凄凄无故人，惟有芳草随车轮。一日还旧居，门前草先锄。草於主人实无负，主人於草宜何如。勿去草，草无恶。若比世俗俗浮薄。"}