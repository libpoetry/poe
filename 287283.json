{"id":"287283","title":"金缕曲·戊寅上巳，寂坐空斋，枨触旧游，叠去年社园修禊韵，赋此志慨","dynasty":"现代","author":"夏孙桐","text":"还号长安客。闭荒斋、药炉茗碗，换将吟席。三月余寒犹不减，满眼新芜送碧。恼人是、无情春色。那管世间兴亡事，但莺花、依例留陈迹。徒令我，叹非昔。年时祓禊欢场历。趁嘉辰、琴尊胜赏，慰人衰白。劫后园林今寥落，每向花前太息。漫寻遍、烟郊尘陌。一掬香兰愁波洗，旧繁华、堕影成追忆。吟思黯，曲江侧。"}