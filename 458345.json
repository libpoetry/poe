{"id":"458345","title":"老贝校中有池，其名兰圃，多植睡莲。七月七日作","dynasty":"当代","author":"卢青山","text":"兰圃居市廛，其大略如几。掘池贮沧波，池上树亭子。中列百本兰，使我神如洗。亭外夫何物，光芒得眼喜；田田碧可餐，红白纷点缀。此是花中憨，水面长酣寐。晨鸟与暮蝉，百舌呼不起。或睡如婴孩，襁褓密护闭；或睡有佳梦，小笑略露齿；或睡能展舒，摊袒无馀地。先生行其旁，摇首亦无计。且喜徐来风，吹我亦吹彼；况有鱼相迓，跃水投一匕。既待先生归，莲始有动意；向时披张瓣，一一收归己。公谓我长睡，我实醒无比；日暮万物歇，我今真睡矣。笑煞我与公，果谁在梦里。"}