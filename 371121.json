{"id":"371121","title":"百字令·题黄佩芸忆菊图","dynasty":"清代","author":"熊琏","text":"秋光满目，叹种花人逝，花还依旧。闻道花时同剪烛，堂上埙篪叠奏。玉树孤森，谢池梦杳，往事空回首。清吟抱膝，凄凉滋味消受。应是对景伤心，霜枝难看，懒醉东篱酒。鸿雁声凄深院寂，坐听苕苕清漏。赋岂招魂，秋尤动感，泪滴三更后。梧风竹月，小阑干外寒透。"}