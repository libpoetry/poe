{"id":"721412","title":"九日湛静斋亦宋乔梓载酒元明石室登高同郭公鹫湛天沐天及祯士文安泽君介以长儿端木纵饮至夜月高而还地为甘泉先生书院故址碑碣存焉二首","dynasty":"明末清初","author":"陈恭尹","text":"登临不觉杖头劳，屋外晴峰石势高。南尽海门飞白雁，东来帆影走洪涛。千杯酬酢宁辞暮，一笑乾坤且自豪。在昔重阳谁对月，应留佳事待吾曹。愧无新句谢烟霞，二十年前此寄家。老树有根蟠石底，古碑和字长藤花。清秋高会人犹昔，白发重来岁渐加。先正追踪英少事，钓台风月满江涯。"}