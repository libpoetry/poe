{"id":"556499","title":"送刘苏涯乡兄考绩北上","dynasty":"明","author":"杨继盛","text":"春树苍苍春浦晴，红亭黯黯送霓旌。留连鸟语怜人别，荏苒杨花共酒倾。桃坞雨余香气合，锦江潮尽浪痕明。烟浮晓巘巑岏碧，霞逐征帆缥缈轻。牛渚曲通瀛海泽，缑峰迥倚秣陵城。月高鸥在镜中宿，溪涨樯疑天际行。牛野分星惊太史，燕云如幕覆神京。枫宸报政恩波润，椿座称觞彩袖轻。知己渐随流水远，离愁端与削山平。论交每惜松颜落，折柳应悲雁序更。旅病偏因归客剧，梦思秪为故乡生。送君惟有东风泪，点点沾巾无限情。"}