{"id":"705085","title":"前重九一日送宜之之金陵","dynasty":"明","author":"魏学洢","text":"不堪寥落对秋风，来日登高若个同。云卧杳沉深谷里，月明还想小桥东。谩言交味禅中淡，偶触愁肠格外浓。别泪欲弹聊复已，无端飞出笑声中。枫林霜落暮烟青，手折芙蓉赠远征。拟买野舠重话别，恐临岐路转伤情。片帆习习从今去，万壑深深何处行。悔我追随赢一载，误将文字友先生。把手西风各怅然，强凭壮语破缠绵。莫言对酒多新恨，譬不逢君自旧年。此去好行秋色里，相思半在晚林前。醉中分袂休回首，日上梧梢客放船。"}