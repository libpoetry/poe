{"id":"764293","title":"满江红 其七 再用韵柬顾庵并呈荔裳","dynasty":"清","author":"王士禄","text":"三竺双高，新晴后、烟峦青涨。殊慰籍、君侯花笔，别来无恙。宋玉非徒唐景亚，陈王的在应徐上。羡新诗、字字比瑶环，须交饷。墨有縠，微微漾。歌付雪，低低唱。算官厨法酝，更谁解酿。司马高才原合腐，彦渊博学真须杖。怪吾徒、底事昵虫鱼，臣无状。"}