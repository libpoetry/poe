{"id":"1245789","title":"大明铙歌鼓吹曲十三篇 其六 双虎殪","dynasty":"元末明初","author":"杨维桢","text":"江为障，湖为池，两虎赫赫奸天威。天兵东下，跨池与障平如砥。兵十万，威武宣。红帕锦股偃草前，暇以岁月喘以延。收残丁，婴孤城，穿城炮机若流星。小虎粉首，大虎摧爪翳两睛。齐云火天，骨肉焦冥，天子好生，一鸡一犬不汝兵。粮尽矢竭，开关输平。群臣鱼贯归大明。大明帝，义之断，仁之成。"}