{"id":"218442","title":"野农谣·去年阳春二月中","dynasty":"宋代","author":"利登","text":"去年阳春二月中，守令出郊亲劝农。红云一道拥归骑，村村镂榜粘春风。行行蛇蚓字相续，野农不识何由读。唯闻是年秋，粒颗民不收。上堂对妻子，炊多糴少饥号啾。下堂见官吏，税多输少喧征求。呼官视田吏视釜，官去掉头吏不顾。内煎外迫两无计，更以饥躯受笞箠。古来丘垅几多人，此日孱生岂难弃。今年二月春，重见劝农文。我勤自钟惰自釜，保用官司劝我氓。农亦不必劝，文亦不必述。但愿官民通有无，莫令租吏打门叫呼疾。或言州家一年三百六十日，念及我农惟此日。"}