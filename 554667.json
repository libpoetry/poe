{"id":"554667","title":"庐墓儿","dynasty":"明","author":"郑文康","text":"神塘山阳敬亭北，三尺高坟土花涩。戚容满面谁家儿，向客未言先掩泣。自言生身才八月，黄口呱呱流乳汁。可怜儿父在鬼簿，催赴泉台趋令急。此时阿母方始嫁，绿鬓红颜踰二十。一朝忽作未亡人，无意独生判绝粒。哭夫横抱似夫儿，夫业有儿还可葺。茹悲饮恨度朝暮，鸾镜凤钗都什袭。澜翻刘向列女传，手写共姜诗暗习。寒灯不厌剪刀冷，暑夜勤将麻缕缉。共嘲壮夫既夭折，弱稚那能保成立。朱门众子多下流，况尔寡妻何所及。母志坚持肯少动，覆水难收终要拾。八龄即遣就外傅，发绾双鬟驱负笈。束修累岁力经营，笔札随时苦供给。三餐同咬菜根饭，井臼甘劳爨躬执。叮咛告诫言满耳，一日辛酸几回集。从此操危又虑深，幸尔成人在乡邑。母能守节儿读书，欢若卑官转崇级。百年光景等须臾，思报慈恩心汲汲。谁知此念竟虚负，母命云殂断呼吸。吁天叩地了莫闻，猛欲下从无路入。空将两眼带血泪，洒浸松根土痕湿。田间来取蓼与荼，覆得新庵大如笠。海枯石烂系哀思，何日何年忘郁悒。我闻此言亦凄惨，下马坟前频慰揖。为儿作歌儿谓谁，关西孙子其名伋。"}