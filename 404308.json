{"id":"404308","title":"春风袅娜·有怀","dynasty":"近现代末当代初","author":"田遨","text":"忆儿时、一一旧事堪夸。牵竹马，逐香车。更苔阶嬉雨，花缸捞月，山坡追兔，水草捉虾。衣污不知，天翻谁管，捉得迷藏笑语哗。还对稗官浮妄想，愿生双翅驭云霞。惆怅当年情事，如烟似梦，烟和梦、销尽繁华。违乡井，走天涯。风前离笛，月下悲笳。未到深山，也惊饿虎，欲行旷野，却怕昏鸦。断肠时候，看群儿树下，攀枝折杏，春到邻家。"}