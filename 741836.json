{"id":"741836","title":"奉常金桧门姑丈招饮论诗有作","dynasty":"清","author":"汪孟鋗","text":"黄花满径秋萧瑟，太常斋期日复日。不斋呼我同醉醒，论诗挥霍惊户庭。新诗句法出有自，烟水凡间全吐弃。自叹倔强不谐俗，我谓蕴藉尽如意。枯肠沃酒须淮渑，才薄敢与夸代兴。别裁往往出心得，益勿克违龟十朋。霜风拂拂上陵去，敝箧空囊属徒御。健句携归得神助，欲索解人谁殆庶。炰羔烹鹿莫匆遽，诗中至味我先饫。"}