{"id":"682766","title":"初至玉阳二首","dynasty":"明","author":"区怀瑞","text":"践玉作名城，乃介荆郢间。西称汤沐邑，北列价人藩。蚕丛复东路，设险抗云关。宰牧苦陲传，束带无时閒。晨起理讼牒，日旰不得还。臞瘁道固然，宁有冰雪颜。抚兹锋镝馀，徒思物力殚。颓垣隐草莽，暴骨如丘山。何事豺虎嗥，四郊行且艰。生平厌嚣杂，开径远尘轨。洗耳田舍谋，因之枕秋水。今来弹丸邑，乃仅三家市。赤手披荆榛，极目伤兰芷。下车访遗老，无复旧冠履。去者惊风鹤，留者忧蛇豕。登陴再三叹，时寄漫悲喜。盘桓以居贞，鼎颠而出否。卫文大帛冠，齐公亦衣紫。民物属维新，请于先甲始。休息在靡争，当使疮痍起。"}