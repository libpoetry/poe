{"id":"586803","title":"读宋景濂九贤遗像记","dynasty":"明","author":"钟芳","text":"濂溪周子颜如玉，颐下丰腴更修目。紫衣褒袖帽三山，髯疏舄赤裳还白。伯淳长貌色微苍，帽缁履白袍色黄。三者伊川正相似，气象夷粹殊刚方。康节广颡神清爽，缁袍素履和且庄。帽围有翼内领皂，颧高肩耸颀其长。横渠衣帽与前类，面圆色黄气刚毅。温公深衣兼幅巾，大带组履皆如制。晦庵体貌长更丰，目小而秀颧微红。面右黑子如北斗，蹑方衣素舒而恭。南轩恢伟姿烨然，椰冠道服青皂缘。绦丝履白眉目秀，望之宛若人中仙。东莱亦复伟形貌，幅巾峨峨服仍道。俨然在望即之温，九贤异地皆同调。图形大约如前云，按图学步讹本真。景怀我笃缁衣好，读之仿佛瞻其人。其人远矣道则迩，自湔尘翳传心神。吁嗟，今人自诧不落周孔后，九贤遗迹成刍狗。"}