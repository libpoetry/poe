{"id":"600455","title":"常武篇贺中丞常公遣师西征大捷五十韵","dynasty":"明","author":"王弘诲","text":"赫赫中丞贵，煌煌东省联。名高三楚俊，望绝百寮先。侍圣登青琐，斋心献素笺。文墀翩独步，丹地划孤骞。枫陛仪鸿渐，槐阶待骏迁。虎符分重镇，熊轼授专权。白简迎霜动，乌台借月圆。句吴瞻露冕，于越仰台躔。南国氛常净，西陲警乍传。脱巾初聚蚋，建鼓遂滔天。羽檄徵兵急，辕门选将填。拊髀思哲彦，借箸赖名贤。耿贾图匡济，萧曹共斡旋。同心并秦越，戮力效鹰鹯。国步纾时急，宸衷鉴德虔。五兵申号令，九塞籍夤缘。铁骑兼程进，铜镳彻夜阗。前锋严校尉，后队肃楼船。剑拂霜初冷，弓弯月正弦。衔枚过涿野，超乘度居延。将出凶门勇，兵从死地全。如貅云阵合，饮马雪山颠。晕气方鸣镝，严飙更折绵。囊沙潜附蚁，沉灶欲生蠙。斩将壶浆应，登陴组练便。封堪尸筑观，流可血成川。免狡悲逃窟，鱼穷泣逝渊。黄流河失险，赤帜壁无坚。笞背中行伏，歼渠左纛悬。风清豺虎穴，电扫犬羊膻。幕府誇殊捷，材官陋备员。谁云如尾应，直是濡头然。南仲修戎日，东山振旅年。欢声来朔漠，喜色动甘泉。三表谋高汉，千金客赴燕。筦枢知豹略，封拜卜鸢肩。化瑟乾坤转，祥刀水陆剸。短狐今授首，丰豕莫张拳。秬鬯扬休烈，彤弓锡御筵。镌铭声奕奕，归极道平平。解网皇慈润，分茅圣泽偏。古称敦礼乐，今见止戈鋋。霄汉忧虞轸，黎元疾苦骈。经纶公勉矣，薄劣我终焉。邂逅承倾盖，襟期愿执鞭。铙吹喧露布，棨戟庆张旃。作赋赓常武，能诗匪仲宣。麒麟须画阁，班马续青编。伐自高千古，名应遍八埏。抒怀聊短什，清穆愧如椽。"}