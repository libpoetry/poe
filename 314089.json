{"id":"314089","title":"贺新郎·送吴书永楚游","dynasty":"清代","author":"陆震","text":"久矣诗名著。记常从、屏间纸上，诵君佳句。作客荒乡多岁月，竟乏平生一晤。恰今日、芜城方遇。把酒看花欢笑极，惜轻帆、又指湘江路。是魏武，横戈处。好凭彩笔怀千古。更殊方、有人酬倡，弟兄欢聚。只是尊前新旧雨，添了许多离绪。君暂住、为君细语。此别虽怜千里外，尚南飞、鸿雁书堪附。莫更过，衡阳去。"}