{"id":"742470","title":"颜鲁公名印歌","dynasty":"清","author":"黄景仁","text":"颜家世宝鲁公印，我初见之光夺矑。倚天柱地赤文两，铜八分广径亦如。何论仓籀孰秦汉，招摇输金造化炉。公之灵爽照千古，洞天琳腴结蕊珠。英英握拳透爪力，侃侃正士端人书。相当印印锥罢画，小署纸尾腥红朱。初疑砥罢卢奕面，泪痕血渍交模糊。不然老臣忠义胆，一腔色正离方朱。当时河北廿四郡，大名独邀天子呼。世称鲁公不姓氏，况千载后鲰生乎。口噤遑敢以手摸，触著恐犯蛟螭衙。颇嫌官诰尚书印，九叠盘曲伤形模。虽然物以人重耳，以此较彼徒区区。诗成更乞印一纸，佩作肘后龙威符。要扶心脏作正气，魂梦不敢流荒诬。复愁雷电忽下取，神物一失如亡逋。"}