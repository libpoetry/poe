{"id":"493825","title":"慈节歌","dynasty":"明","author":"庞嵩","text":"丁家有母身姓岑，母慈妇节令人钦。嗟哉逢时生不辰，于归方庆谐瑟琴。二十三载成商参，两孤一襁一怀衿。霜天雪月照我心，事姑冀绍前徽音。云胡降割天重阴，姑亡叔夭双泪淋。苦持麻枲缝金针，教儿岂惜贫捐簪。伤哉复丧长子任，爱钟季子行独深。岂于行也偏爱深，吾夫一脉踰千金。万年血食将渠歆，岂期海岛腾妖祲。母子播遁栖丛林，行也遇贼翻成擒。母痛急出号喑喑，但希救子存夫身。宁知断臂魂凄沉，百年此恨谁能禁。有子吁诉恳且谌，恶贼闻之亦沾襟。俾得葬母从父嵚，九原双穴联琼琛。慈节芳名传古今，山与齐高乔木森。我来浙西湖之浔，乃子倒屦时趋临。论心问道意且勤，断机画荻之源遥可寻。子贤母教那能堙，问之细得原来因。予亦感慨酸且辛，呜呼子贤母教那能堙。愧无史笔扬幽芬，为之哀歌三叹聊长吟。"}