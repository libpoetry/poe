{"id":"1004175","title":"屏居北郊自秋涉冬绝省人事触绪有感托之讽吟书云前一日缉成八章寓兴抒情非以言诗也 其三","dynasty":"宋","author":"程公许","text":"宿嗜本幽閒，世途倦驰骋。迫兹门户托，强把冠佩整。招手误一来，麾退谅予警。宽恩假郡寄，静俟亦天幸。橐空归无家，旅泊仰微廪。如闻烂柯谷，宛似飞仙境。苦饥问豹胎，留渴须远井。天将厚所畀，吾宁不少忍。睡起一欠伸，篆烟凝昼永。"}