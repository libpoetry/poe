{"id":"1035779","title":"寄淮南制置使薛户部","dynasty":"宋","author":"魏野","text":"西自荆巫彻海涯，南从吴越接京华。半天下管权何重，两地间游路不赊。山泽利均资我国，江湖境尽属君家。帝心已简身宁愧，使额虽雄性不奢。数道转输归检察，满朝才子动吟誇。搜寻奸诈穷毫发，举荐廉能在齿牙。彩旆双飘为从物，画船一簇是行衙。已闻村落添农器，渐见汀洲减钓车。不使菰蒲侵黍稷，将令橘柚变桑麻。台州顶自寻仙药，建水湄亲采御茶。器量宽如波浩渺，风谣多似橹呕鸦。闲寻僧话穿云叶，静听渔歌隔浪花。野客唱酬容散拙，郡侯迎送厌喧哗。携筇未遂攀陪去，溪士时时动叹嗟。"}