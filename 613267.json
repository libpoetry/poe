{"id":"613267","title":"由圭峰历蒲涧作","dynasty":"明","author":"李之世","text":"兹山信奇秀，嵂屼中天峙。丹梯郁盘纡，岩峦回清閟。赤日吐大江，朝霞共明媚。半空出楼阁，隐隐宿雪际。六月凉飔生，泠然透衣袂。攀萝鸟道长，漱石泉声细。中岭出层霄，度者如磨蚁。一径转幽深，千流汇清泚。临流撷涧蒲，荷锸斲石髓。须臾日就颓，明灭林光霁。策杖还故山，偶与高僧值。茗分石窦泉，饭索香厨米。因耽一日閒，恍焉忘人世。"}