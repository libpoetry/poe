{"id":"951208","title":"吕居仁瞻仰收召二帖赞","dynasty":"宋","author":"岳珂","text":"吕氏一门，我朝韦平。衣冠既南，孰为典型。猗欤北扉，翰墨腾英。难进之风，蔼于心声。其进维何，风雷隐砰。贱霸尊王，万古作程。天将开之，以豁聩盲。孰遏其萌，维盗实憎。观公初心，何止惩羹。亲朋斯升，方喜汇征。私书之诒，犹欲却行。岂愿空言，与乳臭争。道之将宏，非人所能。俯首事雠，众方若酲。讵知祸胎，自汉公卿。沦胥一谈，大吕为轻。纶音一颁，四海竦聆。臧宫鸣剑，贾谊请缨。书下奉天，已识中兴。曲笔谁欤，反肆讥评。阴险何知，云收雾明。公帖初获，我心未宁。谓彼噂沓，臆度以情。是或鼠腐，犹疑鸿冥。既见公书，恳恳至诚。视彼傥来，虽宠若惊。肯以王言，屈于奸朋。公义既昭，公论既明。迨今百年，犹歉混并。时欤数欤，迄莫我听。公帖云烟，公心日星。彼犬之狺，何吠非形。天澄气清，修竹兰亭。阅此帖焉，对于汗青。"}