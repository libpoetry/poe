{"id":"136990","title":"御带花·青春何处风光好","dynasty":"宋代","author":"欧阳修","text":"青春何处风光好，帝里偏爱元夕。万重绘彩，构一屏峰岭，半空金碧。宝檠银釭，耀绛幕、龙虎腾掷。沙堤远，雕轮绣毂，争走五王宅。雍容熙熙昼，会乐府神姬，海洞仙客。拽香摇翠，称执手行歌，锦街天陌。月淡寒轻，渐向晓、漏声寂寂。当年少，狂心未已，不醉怎归得。"}