{"id":"752543","title":"上滩","dynasty":"清","author":"何士循","text":"送人不断青山青，舟行如马江流澄。舵师辨水苦未能，轰然地轴翻雷霆。船尾一呼船首应，一篙齐以一肩撑。乱篙刺水水欲腾，乱石抵篙如相争。一夫跃入推以肱，十夫齐跃声?。或扛以木牵以縆，直似洪钟撞寸莛。气急声嘶力不胜，上滩乃如天难升。四山日落烟冥冥，江风吹过鱼龙腥。有客兀坐如枯僧，为言舵师舟且停。诘朝辨水重扬舲，舵师无语双目瞪，篷底荧荧明寒镫。"}