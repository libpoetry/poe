{"id":"401844","title":"早梅芳 二首 自写粉墙填词图并题","dynasty":"民国末当代初","author":"饶宗颐","text":"雨屋深、云屏好。梦远心先到。墨花凄悄，絮语灯昏雪相照。怨多春意重，笔冷檐声小。自清宵铸泪，窗外乌啼晓。殢春残、恨未了。瘦马西风道。经年断阕，懒卸征鞍念江表。八方愁怅望，寸草伤羁抱。最销凝、极天鸿信杳。砑笺长、罗带绕。密意生兰沼。青山轻棹，料理秋风作西笑。帐深寒梦窄，句峭琼裾小。但留情一晌，未尽心中妙。曲终时、意倦了。肠断江南道。芊眠花下，又被霜天角催晓。绮词消日月，古意悲临眺。只离心、乱似塘上草。"}