{"id":"843972","title":"出郭勘宛在堂旧址因泛舟绕湖归过李忠定祠西湖书院","dynasty":"清末民国初","author":"陈宝琛","text":"谢屐苔痕未十春，诗龛不见但蓬榛。湖农莫怨秋田坼，放艇菱湾得几人？畚锸空思踵桂斋，李祠手葺足伤怀。池亭藕尽花何有，禁得年年水上阶？亭榭钩连枕曲隈，卅年芜没十三梅。村童数十师三五，谁省欧斋旧讲台？"}