{"id":"1223401","title":"赠张姓","dynasty":"元","author":"贡奎","text":"张家女儿八岁馀，手把椽笔誇能书。翠眉玉貌画不如，一朝献艺承明庐。风云会合冠佩集，当面濡毫翻墨汁。弱身窈窕才过膝，步腕回旋万钧力。怒鲸横海枯树立，震空忽堕颠崖石。功成直与造化俱，歘见声名起京邑。紫裘蒙茸年少儿，宝刀琼带羊角觿。平生一字不到眼，对此悄然颜色赧。君不见蔡文姬，班婕妤，风流文采绝代无。吁嗟陶家五男子，总令纸笔为荒芜。"}