{"id":"890910","title":"满江红 其九 戊午八月二十七日进思堂赏第二木稚","dynasty":"宋","author":"吴潜","text":"丹桂重开，向此际、十分香足。最好处，云为幕护，雨为膏沐。树杪层层如宝盖，枝头点点犹金粟。算人间、天上更无花，风流独。玉坛畔，仙娥簇。玉梁上，仙翁掬。叹吾今老矣，两难追逐。休把淹留成感慨，时闲赏玩时闲福。怕今宵、芳景便凋零，高烧烛。"}