{"id":"1253018","title":"张子英闲止斋三首","dynasty":"元末明初","author":"刘基","text":"鸟飞止茂林，鱼游止深渊。步止辞跲踬，语止绝悔愆。䗂蝓升高壁，朽壳消腥涎。夸父逐羲和，渴死大道边。所以知止者，不为物所牵。摆落尘网婴，寂寞守自然。悠悠观群动，默默全吾年。闲居安所止，自古有陶公。柴门荫高柳，左右来清风。槿蓠密复疏，下有黄菊丛。摘花泛浊醪，啸歌抚孤松。驷马耀长衢，视之如蒿蓬。筑室在城市，而无阛阓声。非关远人世，虑涤境自清。图书堆几案，花竹当檐楹。酿酒香满瓮，宾至即共倾。黜陟吾不知，宠辱吾不惊。百岁聊复尔，孰为身后名。"}