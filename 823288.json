{"id":"823288","title":"西河 金阊佳丽图，次周清真韵","dynasty":"清末近现代初","author":"吴湖帆","text":"佳丽地。金阊韵事难记。莺花二月软红乡，艳尘四起。至今百十有余年，华鬘流浪烟际。怅何处，红袖倚。玉骢柳岸谁系。当年俊窟说销金，尽成废垒。画桥劫换总伤心，无情尤在流水。我曾载酒过旧市。只萋萋、离恨千里。蔓草不愁人世。伫丹青、缀饰繁华，犹对城郭娉婷，垂杨里。"}