{"id":"599018","title":"明妃词","dynasty":"明","author":"黎民衷","text":"大漠吹沙风浩浩，白日黄尘暗衰草。边城戍鼓过云喧，佳人怅别关山道。欲行不行征马鸣，含颦漫把琵琶抱。别调哀弦不忍弹，可怜行路曲中难。金钿晓著商焱冷，翠黛寒沾朔雪残。玉关万里无春色，穹庐毳幕为谁欢。生来不愿离金阙，一去那知嫁胡羯。梦中犹绕汉宫云，天边独望长门月。却叹容华不似前，遗恨丹青犹未歇。几树菱花羞不语，泪湿胭脂作红雨。白雁音书行断绝，青冢悠悠在何处。朱颜命薄古云然，空有风流画史传。卫霍功多谁复见，汉家徒为筑祈连。"}