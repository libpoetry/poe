{"id":"757946","title":"霜叶飞","dynasty":"清","author":"苏穆","text":"断红衰绿。迷遥望，沉沉千里烟雾。一番秋送几番愁，忍向霜天诉。纵化作、楚鸦飞去。迢迢不是天涯路。料宿草萋萋，对不断、当时望眼，白云深处。谩倚浅碧阑干，回廊绕遍，断肠空自凝伫。月痕初上画帘旌，惯促斜阳暮。算只剩垂杨几缕。临池犹惹风姨妒。便待得、春风转，野径棠梨，奈它烟雨。"}