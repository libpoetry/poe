{"id":"815797","title":"曼公书至，得山阴师死事信","dynasty":"清","author":"钱澄之","text":"去岁风闻疑至今，客来果说大星沈。青天已毕蠲躯志，白日空悬报主心！多难相依臣节苦，异时不去国恩深。中兴未奏公先死，泪洒天南听捷音！共羡吾师遇主知，五年车驾镇相随。边书忽到催朝急，密旨偏承下直迟。血碧人间千载恨，柱摧天外九重悲。乘舆此日蛮荒外，左右颠危更仗谁！曾为三策筹滇事，纶阁传看亦动容。庭议只知争祖制，帝心原自慎藩封。图纾国难身先殒，为荷君恩祸独钟！门下夕郎同日死，九原含笑得相从。制科忝出陆公门，同是门生独荷恩。规讽每蒙倾耳听，询谋偏许纵情论。受知不浅常跻阁，相见无时特谕阍。何事违师苦求去，祗今西望漫伤魂！"}