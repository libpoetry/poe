{"id":"1233012","title":"采莲曲","dynasty":"元","author":"周巽","text":"泛西湖，西湖五月初，盈盈绿水开红蕖。纤手双摇木兰桨，荷花荡里移轻舫。花深叶密不见人，隔花遥听菱歌唱。菱歌唱，中情自惆怅。棹绕回堤去复来，摇动露盘珠荡漾。珠荡漾，不成圆，日照芙蓉颜色鲜。娇态临风攲翠盖，新妆映水落青钿。采花休采菂，心苦谁如妾。颜红羞比花，眉翠还同叶。南风送微凉，吹香袭荷裳。折花挹荷露，惊散双鸳鸯。夫君在何处，妾心讵能忘。碧茎刺手丝不断，芳容常恐凋秋霜。谁家游荡子，调笑弄湖水。妾心自比花更清，独棹归船明月里。满身香露回中房，月挂高台鸾镜光。吴姬越女多愁思，歌绕湖波空断肠。"}