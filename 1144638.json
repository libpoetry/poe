{"id":"1144638","title":"哭别月村","dynasty":"宋末元初","author":"黄庚","text":"交游惟子独相知，此老天胡不慭遗。行辈凋零亡益友，文风寥落失儒师。在生曾与传遗像，临死犹能寄别诗。月落村空人不见，伤心千古隔幽期。三山秀气孕英奇，表表才名冠一时。唐殿策高蕡不第，荆州人去粲何依。传家有子犹堪羡，埋骨无山亦可悲。留得帚金诗稿在，灯窗读罢泪沾衣。"}