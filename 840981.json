{"id":"840981","title":"壬申春初至江阴夏咏熙先生陈子怀太守皆以河豚招饮适病疟不果往作此解嘲","dynasty":"清末民国初","author":"金武祥","text":"我舟抵暨阳，雪霁媚晴旭。君山如故人，远迎青一角。绕郭有长江，鱼美本风俗。将欲下陈榻，又喜来夏屋。两君夙好客，适逢春酒熟。云有西施乳，来饫东坡腹。河鱼以豚名，其肥且胜肉。我昔常垂涎，今拟恣所欲。无端疟鬼来，似妒我口福。我当以术驱，更把杜诗读。人谓子胡然，此疾幸相触。河豚当春初，味厚每蕴毒。土人饮江水，食之化且速。君今久离此，水土恐未伏。老饕若无厌，中毒或罔觉。江湖鲂鲤多，何必嗜兹独。疟鬼比诤臣，暂至不庸逐。我闻始释然，一任主人促。凡病从口入，斯言愿三复。"}