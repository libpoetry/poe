{"id":"543429","title":"秋日偕诸同志游金华二首 其二","dynasty":"明","author":"胡应麟","text":"成羊閟昔踪，化鹤神遗迹。曰余蹇劣姿，缅企灵仙窟。时维仲秋暮，舂粮负瓢笠。落叶纷前林，凄霜被长隰。蹑履行翠微，扪萝上层壁。岩峦莽回互，云霞屡兴没。苍苍猿鼯啼，濯濯麇麚集。乍闻帝鸿鼎，今见初平石。芝田翳宿莽，玉灶埋金液。羽驾何飘遥，人寰信超忽。胡为七尺躯，甘此百年役。去去从吾初，城东有黄石。"}