{"id":"1109024","title":"题小室二首","dynasty":"宋","author":"刘克庄","text":"已向深林卓小庵，是中仅可著禅龛。士师何止三无愠，中散居然七不堪。一去重华那复得，方当盛汉勿多谈。近来弟子俱行脚，谁伴山僧面壁参。阡陌东西山北南，半生常带散人衔。何曾云梦芥八九，一任狙公芧四三。閤上大夫投欲死，瓮间吏部寝方酣。可怜子骏无家法，下见先人面有惭。"}