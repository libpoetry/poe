{"id":"1104824","title":"过九疑","dynasty":"宋","author":"马大同","text":"平生梦想九疑高，原隰驱驰敢惮劳。肃肃衣冠朝帝所，此行端不为游遨。行尽平冈十里间，好山迎我翠相环。九疑更在云深处，祇恐天高不可攀。宇宙才分便有山，兹山戢戢序成班。重华远矣遗风在，好似相从揖逊还。人与韶音渺莫闻，山如羽卫自森森。不封不树知何处，漫说零陵古到今。二妃千古恨难刊，不谓南巡遂不还。空使湘江江上竹，至今犹染泪痕斑。何侯拔宅登仙去，虞帝因山作庙基。人物由来相代谢，不知陵谷几迁移。"}