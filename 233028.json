{"id":"233028","title":"试院感怀·朱户当昼扃","dynasty":"宋代","author":"张舜民","text":"朱户当昼扃，霜帘达夜悬。沈沈造广庭，皞皞接众贤。疏莛叩洪钟，短绠汲深渊。始知学不迨，内顾多歉然。忆昔居上庠，忝出流辈前。赋就千金直，诗成万口传。荀杨迥接迹，班马思比肩。一从苟干禄，永谢英俊躔。折腰府悬中，糊口道路边。世俗多见轻，义士谁哀怜。憔悴有今日，光辉思昔年。今兹睹秋闱，犹欲争相先。枯鱼傍江湖，疲马忆蓟燕。凉风拂翠幙，陇月向人圆。物景近中秋，客意孤绵绵。裴回望清光，欲揽不得全。永怀懽乐时，把酒谢婵娟。"}