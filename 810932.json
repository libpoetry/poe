{"id":"810932","title":"虞美人五首","dynasty":"清","author":"王时翔","text":"赌书笑覆龙团椀。更握青湘管。斜阳半射水晶帘。分得玉台新体、试同拈。晚庭风弄萧萧竹。闲步携纤玉。双肩戌削亸鬟鸦。阶下没鞋红叶、拗秋花。雨多五月轻绵在。独客愁如海。清吟未稳凭危阑。一点归心飞入、暮云寒。绿阴不隔藏娇院。隐隐疏帘卷。绕肠已是怕思家。更见玉人头上、袅榴花。白蘋风急冲烟去。只怕惊鸥鹭。丝丝细雨湿轻帆。卧看乱山泼翠、水挼蓝。爱他缥缈峰尤好。一带浓云绕。欲寻野客结清游。身作橙黄橘绿、画中秋。渔帆漾漾西风小。渐泊沙边岛。将鱼换酒不论钱。生怕芦花深处、水云寒。怜余未逐鸱夷艇。心折闲中景。秋山红树夕阳村。好种湖田十亩、老柴门。柳阴阴下丝丝雨。白傅堤边路。翠峰云锁映春流。应似玉人眉黛、镜中愁。遥思分手南园地。满径杨花坠。数声横笛画船中。唤起一襟离恨、散东风。"}