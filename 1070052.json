{"id":"1070052","title":"和柳子厚读书","dynasty":"宋","author":"程俱","text":"事贱反多暇，居卑适无虞。人间不争地，聊此谢畏途。岂无营营子，熟视付一吁。廛中亦何有，坐听日月逾。展卷阅千古，置书忘万殊。不妨权子母，亦复商有无。平生仅识字，乃与忧患俱。持此游学海，层台渐积苏。年来但遮眼，颇觉心恬愉。囊钱足自饱，肯怖驺朱儒。起卧一榻间，兀如橛株拘。凉风北窗下，不减愚溪愚。谁能三万卷，悬头苦劬劬。小极正当寐，睡魔不须驱。"}