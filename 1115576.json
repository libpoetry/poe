{"id":"1115576","title":"寄题喻叔奇国博郎中园亭二十六咏 亦好园","dynasty":"宋","author":"杨万里","text":"金谷惟堪贮俗尘，辋川今复得诗人。先生道是贫到骨，犹有山园斗大春。洞庭张乐起天风，玉磬吹来堕圃中。却被仙人镕作水，为君到底写秋空。乌龙滩下白云堆，上有狂奴旧钓台。一夕被君偷取去，至今犹带汉莓苔。春有儿孙夏有朋，月中寒影雨中声。腊晴销尽一园雪，为底林间雪不晴。亦好园中亦好亭，两重好处两重贫。客来莫道无供给，抹月批风当八珍。冰为仙骨水为肌，意淡香幽祗自知。青女素娥非耐冷，一生耐冷是横枝。横枝直下是清池，花映清池水映枝。知是君描和靖句，不知和靖寄君诗。旧绕新萦绿万蟠，架馀篱剩复垂栏。先生醉帽堆香雪，知自荼蘼洞里还。涌岫跳峰尺许宽，坐看云雾起岩间。九疑荒远巫阳崄，未必真山胜假山。锦障豪华笑騃童，松图冷淡恼山翁。玉山颓处谁扶著，花作屏风倚暖红。青士从来一径幽，碧衫翠袖佩苍璆。何年笔战明光殿，夺得诗仙紫绮裘。水精方局石桥仙，知是柯山几代孙。月借繁星作棋子，夜寒睹得一金盆。亦好亭兼弄月亭，磬湖不许两通行。谁抛螮蝀湖光尾，便有先生拄杖声。身在京师梦在乡，黄花又是一番黄。平生不解渊明语，菊却犹存径却荒。雨馀想见药苗肥，薯蓣堪羹杞可齑。老贼何须投益智，先生只要买当归。碧天如水水如天，月入湖中璧样圜。却被先生来弄碎，一团成百百成千。桃李无言照水光，玻瓈盆底洗新妆。不须水上红云句，水上红云不解香。柳下湖光净一天，湖边垂柳起三眠。小蛮自倚腰支袅，照镜梳头晓月前。名园曲水费工夫，玉甃琼磨滴水无。谁把流觞借诗老，天生九曲一冰渠。秧畴水落荇渠尖，玉石当中碧一奁。石面平铺波面皱，千花织出水精帘。渠水来从林外泓，水知湖近各争鸣。何人月下携枯木，写取穿云落涧声。石友拳然万仞姿，竹君啸处一川漪。更无二客随巾屦，谁见先生觅句时。雁下菰蒲报夕寒，鹭将荇藻作朝餐。野塘只许野人到，不要金张许史看。诗人性癖爱看山，晓坐堂中夕懒还。只对月山无限好，月山外面八双鬟。细雨初怜湿翠裳，新晴特地试红妆。无人会得东风意，春色都将付海棠。昔人只解笑移山，未信移山不作难。一昨月山三里外，先生掇取近栏干。"}