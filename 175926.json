{"id":"175926","title":"吕居仁惠建昌纸被","dynasty":"宋代","author":"刘子翚","text":"寒声晚移林，残腊无几日。高人拥楮眠，脔卷意自适。素风含混沌，春煦回呼吸。余温偶见分，来自芝兰室。乍舒魄流辉，忽卷潮无迹。未能澡余心，愧此一衾白。尝闻旴江藤，苍崖走虬屈。斩之霜露秋，沤以沧浪色。粉身从澼絖，蜕骨齐丽密。乃知莹然姿，故自惭陶出。治物犹贵精，治心岂宜逸。平生感交游，耳剽非无得。精神随事分，内省殊未力。寸阴捐已多，老矣将何及。自从得此衾，梦觉常惕惕。清如夷齐邻，粹若渊骞觌。独警发铿鍧，邪思戢毫忽。勿谓绝知闻，虚闱百灵集。鼎鬴或存戒，韦弦亦规失。则知君子所，惠以励蒙塞。"}