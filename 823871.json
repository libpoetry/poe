{"id":"823871","title":"曲游春 秋日与伯夔游徐氏园作","dynasty":"清末近现代初","author":"陈方恪","text":"桂院新凉嫩，看秀蕊离离，难画秋色。曲映朱门，锁香苔金井，碧梧喧寂。石磴萝阴湿。认隐约、浪题浮壁。甚杜郎俊赏，归来惆怅，绿窗风日。弄白。新蟾檐隙。误临水眉梢，窥粉帘额。往事豪情，几因歌驻辔，藉花围席。屈指韶光隔。叹胜地、风流都息。恁无聊、掩泪林亭，故人共惜。"}