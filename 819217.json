{"id":"819217","title":"海藏楼杂诗 其三十三","dynasty":"清末近现代初","author":"郑孝胥","text":"万物役于人，见用乃为贵。是岂万物情，诬之因自遂。试看鹤乘轩，孰与翔天外？惟人有殊性，徇意终不悔。少游与文渊，两已适相背。平生吝轻掷，老去若可弃。每思犯至难，头璧誓俱碎。惜哉时无人，谁解赏雄概？楼头意万里，缩手久不快。倚阑更小留，安閒故常态。"}