{"id":"855034","title":"奉送径山无畏老人谒吴兴蒋使君无畏能作诗写字去径山五年遨游江南以归遂过仆于此聊馆之旁寺老屋三数间而已当坐名山胜刹大佛事而此非所宜安也","dynasty":"宋","author":"毛滂","text":"一生凛凛伴龙湫，末后飘飘逐置邮。老屋相安真喣沫，扁舟独往亦浮沤。晴沙照影支离晚，寒研磨烟骨董秋。八月惊潮翻口角，铃斋说似古裴休。"}