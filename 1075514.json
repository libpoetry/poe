{"id":"1075514","title":"舟过道场山下将往游舟师告以雪涂不可行而止","dynasty":"宋","author":"周紫芝","text":"风蒲饱朝航，霁色急新涨。云山绕平湖，水墨澹屏障。夷犹柂初回，突兀山入望。何妨倾寸眸，便足了千嶂。想像钟磬音，隐约霄汉上。我欲一往游，遐瞻兹可畅。暮雪犹在涂，遗事不得访。人生蜡屐缘，一世能几两。登山追胜游，脚力须少壮。重来定何时，吾策今可杖。老愿复尔违，抚事一惆怅。"}