{"id":"907109","title":"唐秘书省书目石刻","dynasty":"宋","author":"李复","text":"蓬莱高阁凌浮云，天上图书奎壁明。荣河温洛龟龙呈，鲁壁汲冢科斗行。森罗万目分纬经，大官供烹集群英。鲁鱼亥豕校雠精，垂签甲乙刻坚珉。怀素无量元崇名，唐兴百年人文成。大盗一炬甚秦坑，碑落人间如碎星，埋没草莽荆棘平。刊刻欲传千万龄，毁灭今与粪壤并。牧童敲击看火生，铿然清圆犹磬声。"}