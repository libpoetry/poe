{"id":"687718","title":"得閒老人","dynasty":"明","author":"庄昶","text":"总总红尘是，匆匆白发皆。不知何处里，乃有此翁来。僧与看山得，江从钓月该。莫言忙绝少，趁雨菊寻栽。每将迂自哂，此老似还迂。世上千年调，山中一卷书。病长无扰扰，静只有如如。老我青天眼，浮云看卷舒。何处龙江叟，堪专水月盟。众人皆此坐，天下与谁平。不有终南病，能甘谷口耕。题诗搔短鬓，老子不无情。"}