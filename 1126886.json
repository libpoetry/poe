{"id":"1126886","title":"子瞻去岁春侍立迩英子由秋冬间相继入侍作诗各述所怀予亦次韵四首","dynasty":"宋","author":"黄庭坚","text":"赤壁归来入紫清，堂堂心在鬓彫零。江沙踏破青鞋底，却结丝絇侍禁庭。胸蟠万卷夜光寒，笔倒三江砚滴乾。大似不蒙稽古力，只今犹著侍臣冠。封掌丝纶罢记言，职亲黄屋傍尧轩。雁行飞上犹回首，不受青云富贵吞。乐天名位聊相似，却是初无富贵心。只欠小蛮樊素在，我知造物爱公深。"}