{"id":"444459","title":"齐天乐 石窗丈以毋忘我词索和长调","dynasty":"当代","author":"王蛰堪","text":"案瓶闲惹伤心眼，依依动人芳朵。念往愁怀，惜春幽绪，兀自镜边孤坐。风情尽锁。叹翠鬓销残，儿时婀娜。几许缠绵，卅年回首事相左。嗔郎薄情似此，绮窗凝望久，音信无个。刻骨心痕，分襟泪渍，转瞬匆匆经过。鸳盟未果。算去梦于今，应难重做。幻作花身，莫教君忘我。"}