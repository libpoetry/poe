{"id":"1096160","title":"歌太湖迓常守王寺丞","dynasty":"宋","author":"释居简","text":"伊谁量太湖，三万六千顷。天围几何宽，满湖不畦畛。或疑湖底天可田，笺天亟问县官请。况复周家有成法，尽底均作八家井。鲸鹏蛟鳄俱幽屏，藻荇糵为禾黍颖，公田利与私田准。坐令虞芮俗，化作西伯境。野田无哭声，夜厖亦不惊。晏眠早作日以宁，已输再输毋娄征。循良在上如西京，媚长牙爪俱逡逡。"}