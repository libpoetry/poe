{"id":"685499","title":"送冯元成公祖提兵高肇道","dynasty":"明","author":"邓云霄","text":"羊城蓬岛坐相连，冠有神羊识列仙。北阙才名推十万，南溟风力起三千。洗兵时雨飞关外，度岭梅花满笛前。方信词人多胆气，鲸鲵东望静无烟。牙璋朝捧出彤廷，露洒炎方塞草青。开幕论兵兼课吏，登坛作赋更谈经。溪边砚美晴摇笔，湖畔岩空倒挂星。览胜崧台几题品，他年应比岘山亭。"}