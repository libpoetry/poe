{"id":"1223406","title":"度闸行","dynasty":"元","author":"贡奎","text":"新河十里分三闸，闸束水奔河势狭。万里昂昂拥不前，我愁度闸如度峡。下闸已开上闸闭，牵舟稍前复留滞。两髯咆哮气敌虎，击鼓鸣锣竟何计。低回却坐同叹嗟，咫尺攀跻未能至。忆昔枝江南赋归，手招五老风生衣。挂帆一日走千里，锦鲸拔尾开烟霏。尔来闭身落羁系，安得化作孤鸿飞。人生百年复何有，羡杀津头老渔叟。野祠日暮乌鸟啄，得鱼唯知换村酒。故山花木春事深，回首漂零不知久。明朝度闸舟已东，归来归来乎山中，高阳旧徒吾尔从。"}