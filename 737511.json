{"id":"737511","title":"城上乌","dynasty":"清","author":"方式济","text":"扬州城上乌，傍晚城楼歇。蔽日飞哑哑，天光乍明灭。扬州极盛推前朝，珠帘画阁闻吹箫。香尘细碾朝复暮，平山迤逦连红桥。一夜神兵渡淮水，炮声震动无坚垒。血溅孤臣旧战衣，降旗不见城头起。雨湿沙青鬼昼哭，至少丰草埋遗镞。饥乌不识太平年，犹想城头啄人肉。"}