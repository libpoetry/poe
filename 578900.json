{"id":"578900","title":"杨白花","dynasty":"明","author":"王佐（汝学","text":"杨白花，飘荡随风起。随风一去招不止，去落江南几千里。洞房美人春思深，梦绕江南烟景里。此身兀兀只在此，江南江北隔烟水。肠断思君君不知，人生莫苦生别离。咫尺阊阖如天涯，况乃天涯今远而。龙丝席，生网丝。翡翠衾，劳梦思。城东嫩柳春风枝，岂无轻盈与袅娜。有如张绪年少时，不似杨花轻软肌。"}