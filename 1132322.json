{"id":"1132322","title":"次韵黄侍郎沧江海棠六绝","dynasty":"宋","author":"魏了翁","text":"妙处东皇可得知，溶溶生意不停机。雨寒日暴浑无赖，凭仗阳和为解围。沙暖花香弄午晴，苦撩诗思浩难禁。偷閒不办追年少，只有春风会此心。为怜一片晓云红，未放千丝暮雨浓。调燮阴阳贤岳牧，满川花意得舂容。惯踏郊原浩荡春，重来春与物俱新。渠虽自有生生意，把握天机是主人。帝恐嘉花不易成，好风迟日故来承。繁红错眩渔人眼，不识沧江有武陵。指麾红紫思无滨，抵当丹青笔有神。百树花閒一编易，主人意韵镇长新。"}