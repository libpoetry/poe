{"id":"543631","title":"后围棋歌再赠黄山人","dynasty":"明","author":"胡应麟","text":"隆万以来攻奕者，歙有小吕闽小蔡。黄生崛起禹穴中，倏忽时名共当代。丈人丱角游长安，国手何人不针芥。鲍颜二李卢及岑，次第携枰入东岱。中原豪杰屈指空，晚得方生最称快。方生巧思凌古今，游戏神通了无碍。永嘉方生并时出，名姓俱同剧堪怪。少年复有六合王，浸浸渑池欲兴代。黄生善战尤自负，夙昔疆场构吕蔡。方生之下三子优，叱咤登坛勇莫逮。有如孟德肩孙刘，鼎足三分建旗盖。棋虽小道实可观，生也精进迥不懈。并吞割据弘霸图，劫杀侵渔尽变态。楸枰落子大势分，先著纷纷布要害。吾观此道与兵合，一一为子陈梗槩。攻城略地创都邑，背水依山列营砦。发纵元勋首帷幄，指画奇谋洞蓍蔡。援桴击鼓事征讨，跃马横戈奋骄怠。湘东一目宁久长，大舜重瞳迄推戴。三千牧野行造基，百万昆阳坐奔溃。大军涿鹿平蚩尤，孤卒鸿门闯樊哙。混壹区夏秦有权，表里河山晋无害。成皋坚壁控土宇，函谷封泥距关隘。含枚定陶袭项梁，卷甲阴平走邓艾。七纵七擒启荒服，八战八克定边塞。岁时吴魏争长江，日夜梁唐斗夹寨。乘风帅众下井陉，冒雪潜师抵淮蔡。晋阳三版浸难没，即墨残都守无奈。阖闾贪欲甚蛇豕，勾践阴谋桀蜂虿。推锋白起劲若飞，持重廉颇老能耐。卢狻李密王世充，鹬蚌高欢宇文泰。东西并举骋全力，南北中分各两大。气盈量满隳成功，忿削贪亡示明戒。入神入圣穷幽微，为虏为王决成败。棋与兵合种种然，始作何人世沾溉。相传放勋教丹朱，上圣无缘发机械。或言战国尚雄略，馀习纵横此流派。丈人髫岁负棋癖，铮铮铁中号亡赖。一枰悬榻昼夜攻，寝食俱忘减腰带。回光返照念载馀，四大部洲任成坏。胡来遇尔重作歌，见猎浑忘喜心汰。下车搏虎众欣悦，拍手其如士林訾。尚忆斐旻舞剑时，道子挥毫摄千界。崔家延伯每临阵，亦藉僧超鼓豪迈。雄才绝艺两间值，怜汝求言日瞻拜。虚堂洒墨元气流，万壑寒风度天籁。君不见休仁中正蚤已没，待诏师言近谁再。仲甫四篇差足存，伯祥三路逝安在。由来一局尘世空，底事妻儿溺贪爱。君不见巴邛仙橘大于斗，商山四翁乐相待。九枰输我愿未酬，会擘龙肝了馀债。他时负局寻先生，洞壑金华乱峰外。"}