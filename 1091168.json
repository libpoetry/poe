{"id":"1091168","title":"胡无人行","dynasty":"宋","author":"薛季宣","text":"胡无人，非无人。银山蹀躞胡马群，甲光射日开金鳞。镞长飞雨旌填云，轰庭雷鼓声辚辚。柔然之蛇阵囷蝓，倾河鞭石居逡巡。浩歌但来轻比邻，白登豳国公当闻。帝羓久作冥漠君，高辛狗食吴将军。胡儿弧矢非周身，控弦虽多将累人。狼跳鸟击虚游魂，骄矜一息为微尘。枭雏井底蛙弥尊，馀殃积恶天公嗔。胡无人，闻不闻。卫青去病迹已陈，窦侯乳臭椒房亲。胡无人，燕然错落铭王勋。"}