{"id":"1120956","title":"韦深道寄苕霅舟中六言五首","dynasty":"宋","author":"周紫芝","text":"画舸一帆烟浪，薰风十里荷花。更着千岩万壑，相随泛宅浮家。水绕卧沙鸂鶒，浪翻擎雨芙蕖。向晚柂楼独倚，共谁同看跳珠。韦郎无意剪白，次山亦漫为官。要遣苕溪风雨，饱君笔下波澜。满眼红妆迎笑，昔年游客经行。忽得风前丽句，似闻蓬底波声。我作三吴短梦，小安近水茅茨。解养能言鸭子，闲看似酒鹅儿。"}