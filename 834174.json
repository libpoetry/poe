{"id":"834174","title":"金缕曲 其一 乙亥元日，时在鼎州","dynasty":"清末民国初","author":"易顺鼎","text":"又到今年矣。甚流光、暗中吹过，东风似水。脱了青衫还戏彩，春在寿萱花里。听爆竹声声不止。笑捧一卮为母寿，倩屠苏、净把愁肠洗。饮此者，大欢喜。梅花算个真知己。任终朝断风残雪，闭门而已。阿父天涯携弟妹，怅望二千余里。想寂寞应无异此。骨肉无端分五处，猛思量、旧恨重提起。倦且坐，乌皮几。"}