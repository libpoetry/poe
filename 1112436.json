{"id":"1112436","title":"好事近","dynasty":"宋","author":"张元干","text":"老去更思归，芳草正薰南陌。上巳又逢寒食，叹三年为客。吹花小雨湿秋千，闲却好春色。天甚不怜人老，早教人归得。梅润乍晴天，帘卷画堂风月。珠翠共迷香雾，是长年时节。瑶池清夜宴群仙，鸾笙未吹彻。西母醉中微笑，看蟠桃初结。春色到花房，芳信一枝偏好。勾引万红千翠，为化工呈巧。花姑玉貌笑东风，今朝放春早。看取鬓边幡胜，永宜春难老。斗帐炷炉熏，花露裛成芗泽。萦透雪儿金缕，醉玉壶春色。非烟非雾锁窗中，王孙倦留客。不道粉墙南畔，也有人闻得。"}