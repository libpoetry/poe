{"id":"687125","title":"秋日旅怀七首","dynasty":"明","author":"刘琏","text":"金风正秋令，开此肃杀原。凝霜结严威，草木同摧残。芳华日彫落，光润归本根。岂不怀惨凄，中有生意存。收藏理应尔，贞脆焉足论。旷哉白云谷，松风听夜猿。园菊冒秋色，湛露滋幽香。采掇盈怀袖，饵服心清凉。所思久暌违，欲寄阻河梁。芳英岂不美，人意岂不良。坐恐光景暮，于邑随飞霜。草枯边塞寒，宾鸿远于飞。鸿鸣在中野，风霜烁毛衣。客子别故君，飘摇天之涯。睹此增感怆，况乃秋风时。耕凿本吾心，良农恒苦饥。谅无摩天羽，云路非所宜。鹏鴳各有志，岂为小大移。山林仰旸景，栖息唯一枝。秋气生白虹，秋声入高树。离离星汉明，杳杳孤鸟度。夜坐不觉久，逍遥散余步。鬓毛动凄风，罗裳怯零露。寒阴日已侵，芳岁聿云暮。眷言思我乡，谁与将尺素。繁林著秋霜，万树张锦缬。斜旸照郊坰，霞光粲凝结。虽非三春晖，明媚亦可悦。薄暮凉风吹，落叶飞不歇。寂寞为谁容，寒鸦噪明月。夜静天一色，江水疑不流。素月悬青名，翠色生高秋。驾言理舟楫，足以散我忧。虚明映空碧，如在天上游。西溟忽震荡，寒风飐飕飗。清晖蔽层阴，恍惚不可求。唯听城头角，咿呜在高楼。止水能烛物，不流岂澄清。行役虽云劳，要识静者情。大道顺自然，奈何苦营营。倏忽窍混沌，沦败由聪明。支离颐隐脐，乃能全其形。长歌归去来，息心守吾庭。"}