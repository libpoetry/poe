{"id":"1130141","title":"偈颂十二首","dynasty":"宋","author":"释道璨","text":"无个入处，奔走杀人。有个入处，碍塞杀人。五日风，十日雨。江面不惊，边烽不举。眼前渐见太平，耳畔多闻好雨。山人只管看青山，有口不须吞佛祖。一言已出驷难追，道了如何悔得来。冷地被人相讦露，牙关咬定口慵开。扰扰匆匆，晨鸡暮钟。唤冬作夏，唤夏作冬。一线短长谁管得，雪霜尽处是春风。睚到虚空粉碎时，空花一任眼前飞。若还别觅安心法，客路漫漫何处归。今日则有，明日则无。天何高，地何极。谓吾灭度，谓吾不灭度。一个死尸，许多狼藉。我观灵山百万大众，惟波旬却有丈夫气息，面赤不如语直。临济一喝，德山一棒。霹雳电光，宁容近傍。不拨一境，不露一机。锦包特石，绵裹秤椎。天晴盖却屋，乘时刈却禾。输纳王租了，秋冬事转多。阿呵呵，唤不回头争奈何。土木场中辊一回，平生己眼豁然开。广寒宫殿无关钥，撞破髑髅归去来。一冬不雨，一春不雨。九土皆焦枯，天高叫无路。开先拄杖子忽然变作空行龙王，油然起云霈然洪澍。直得枯者荣甲者拆萌者吐，发机须是千钧弩。肥不剩肉，瘦不露骨。动地放光明，眼睛乌律律。"}