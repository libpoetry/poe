{"id":"1120246","title":"游栖霞四首","dynasty":"宋","author":"周文璞","text":"破晓逗苦雾，客鼻何酸辛。山中气候异，初日如烛银。田间石兽多，知是肉角麟。古苔半皴腹，化作苍龟鳞。两柱既岌嶪，众碑亦嶙峋。幽涂得奇观，未敢辞埃尘。连年抱离忧，百嗟亡一呻。花委鬓毛晚，草夺袍色春。愁中书椟失，梦里歌钟陈。穷愁著文字，屡被同行嗔。同行不相知，而况悠悠人。吾与空门友，相扶历芳甸。天机久深妙，梵本亦贯穿。徐驰得幽欣，济胜惬孤愿。宿芽发轻苞，寒卉抱短艳。鹿走风生林，僧归云入殿。寺从齐梁来，诸彦题品遍。安知千岁后，未叹陵谷变。优尼制铜觉，欲住女主龄。主称金轮王，录在华严经。而舍觉富贵，爱慕涂椒馨。月黯回心院，妖魂啼窈冥。僧人弗知此，独受一峰青。分减傥及我，终岁栖林坰。府帖昨夕下，许奉半月急。遂作兹山游，惘恍忧思失。古迹堕榛莽，久久失修葺。南唐石塔好，岿然对人立。高碣缠蛟龙，奇画耐风日。明旦丹阳路，万感当毕集。说似石翁婆，皆须为余泣。"}