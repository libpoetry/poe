{"id":"1242357","title":"角招 其一","dynasty":"元末明初","author":"邵亨贞","text":"梦云杳。东风外，画阑倚遍寒峭。小梅春正好。护忆故园，花满林沼。天荒地老。但暗惜、王孙芳草。鹤发仙翁洞里，为分得一枝来，便迎人索笑。窗晓。冷香窈霭，幽情雅澹，不减孤山道。旧愁浑欲扫。却明朝、新愁萦绕。何郎易恼。且约住、伤春怀抱。彩笔风流未少。更何日、玉箫吹，金尊倒。"}