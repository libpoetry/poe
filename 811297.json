{"id":"811297","title":"兰史招饮酒楼，叠前韵","dynasty":"清","author":"丘逢甲","text":"海山缥缈倚楼青，中有才人谢四溟。万里浮槎诗草富，一堂说剑浪花腥。如仙古劫惊龙汉，望帝春心怨鳖灵。休奏通天台上表，寄愁聊问酒旂星。小试宫砂拭獭膏，雨花天里梦魂劳。镜中眉妩怜张敞，机上回文感窦滔。越女珠光开夜宴，闽娘酒韵忆春槽。万方多难姑行乐，未觉东方已渐高。"}