{"id":"1123680","title":"留别徐斯远时斯远将赴朱晦庵之约三首","dynasty":"宋","author":"赵蕃","text":"共有山林趣，相期问学功。一官重此去，三径几时同。我鬓因诗白，君颜非酒红。从游纵有日，羸疾柰相攻。君质故甚美，加之仍得师。今为李君御，何后老人期。念欲通名姓，还忧辱弃遗。何当武夷下，与子共追随。事变将酬万，身分若化千。凄凉辞古寺，辛苦问江船。秋得村村雨，凉生树树蝉。重哦五七字，还约四三年。"}