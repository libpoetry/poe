{"id":"1219802","title":"石溪歌","dynasty":"元","author":"陈樵","text":"石溪一滴水，本自明河来。明河倒泻箕尾湿，千里万里喧风雷。小龙挟向云间过，水滑瓢攲误倾堕。苍崖一息裂清泉，似是巨灵新擘破。南州衲子天下奇，夜撑铁笛欲渡之。珠船照耀明月冷，赤手拾得珊瑚枝。又复扬舲向东去，直到众流归一处。东方火发海影红，金乌飞上扶桑曙。"}