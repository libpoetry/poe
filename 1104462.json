{"id":"1104462","title":"南乡子","dynasty":"宋","author":"无名氏","text":"梅蕊露鲜妍。雪态冰姿巧耐寒。南北枝头香不断，堪观。露浥琼苞粉未乾。画手写应难。横管休吹恐易残。留得佳人临晓际，凭栏。试把新妆比并看。把酒对江梅。个是花中第一枝。冰雪肌肤潇洒态，须知。姑射仙人正似伊。东阁赋新诗。惭愧当年杜拾遗。月里何人横玉笛，休吹。正是芳梢著子时。莫作俗花看。珠有清香雪太寒。拟把千钟酬国艳，林间。醉倒犹嫌酒量悭。欲去更重攀。送尽斜阳未忍还。争得重城休上锁，留连。借取冰轮照玉颜。醉捻一枝春。此意谁人会得君。嫩白轻红才入手，盈盈。一似前时酒半醺。心眼两相亲。绝代风流恼杀人。粉蝶霜禽休怅望，叮咛。只要扬州作主盟。栏槛对幽堂，翠叶枝头万朵霜。檀口乍开龙麝喷，非常。体胜佳人异骨香。花与月争光。偏引蜂儿戏绕墙。不与群英争艳丽，芬芳。溪落东君只淡妆。凛冽苦寒时。万木凋枯力渐衰。昨夜前村深雪里，春回。庾岭南枝绽早梅。映月与清辉。驿使加鞭喜探回。风送馨香来小院，芳时。料想群花尚未知。"}