{"id":"433461","title":"南游绝句","dynasty":"近现代","author":"黄浚","text":"赭凫衔尾水拖蓝，乌㹀掀泥意正酣。睡起滁州看山色，此身未分踏江南。䝟貐貔貅杂道途，帷车昨夜灭灯趋。淮南容易资穷寇，他日吹唇莫怨渠。别后齐梁多栋宇，眼中王谢换寻常。救黥医劓嗟何晚，星鬓饥驱岂自伤。黄金白骨两峥嵘，驰道雷车日夜声。不甃长沟从积潦，可怜寒雨压江城。战垄犹矜死士威，燹痕未共语声微。深闺若讯吴头事，记取寒宵满袷衣。松杉如纛草如茵，园外飞楼百尺匀。一别淞滨谁可念，颔髭高夏各清新。太华藏胸未肯休，奇踪更蹑大龙湫。平生事事输梁鹄，何论清诗在上头。"}