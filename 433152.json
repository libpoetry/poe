{"id":"433152","title":"感时寄王瑞征孝廉","dynasty":"近现代","author":"郭仲达","text":"自得村居乐，蒿莱岁月长。雨收花带泪，林密树生香。梦恶忧家远，身闲笑客忙。此间聊小住，市井半豺狼。笔砚磨人苦，胸怀万虑镕。竹摇穿幕月，风送隔山钟。避地无长策，谈天尽老农。世途多险阻，吾道自中庸。绝不闻朝报，乡村少客来。狐鸣随处有，龙驭几时回。甘苦青灯共，年华白发催。天厨曾食粟，自愧斗筲才。长安回首处，消息探无从。国已烹功狗，人谁起卧龙。幽燕倾保障，巴蜀困圻封。草莽微臣意，何缘达九重。南人常作相，北地岂当王。儒贱同倡丐，年荒逼狗羊。倚闾长有恨，投笔更无方。壮志怀千里，昂头问彼苍。久作京华客，中朝事熟闻。伤时唯杜老，变法少商君。人满遭天弃，书多遇火焚。圣贤敦实践，何用说纷纷。等是词章学，如何谈乃公。贪婪朝野害，文字古今通。科目收华士，官场重富翁。天心应悔祸，世宦乏英雄。乡井人情薄，怜君亦自怜。救贫无妙药，辟谷少真传。鲍叔方知我，留侯浪得仙。仲宣多患难，强仕趁英年。遥遥悲旷代，何处觅知音。仙佛因缘浅，烟霞固疾深。爱书身化蠹，偿债梦锄金。篱下频年寄，翻难惬素心。"}