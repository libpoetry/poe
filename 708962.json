{"id":"708962","title":"南浦  寄香侯","dynasty":"明末清初","author":"曹溶","text":"无限故人怀，住荒溪、渔市晚来天气。赤手散千金，归来早、快意药炉风细。豪游旧梦，凤凰楼侧花骢系。徒识祖生，鞭尚在、博得几番清涕。新晴欲买轻舟，启书帏研北，苔香满砌。长负酒家钱，诗喉渴、同对隔墙螺髻。关愁不小，劫灰身世谁根蒂。也知青雪催春近，别后荆扉深闭。"}