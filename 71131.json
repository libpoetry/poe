{"id":"71131","title":"无家燕·嗟嗟无家燕","dynasty":"元代","author":"王逢","text":"嗟嗟无家燕，飞上商人舟。商人南北心，舟影东西流。芹漂春雨外，花落暮云头。岂不怀故栖，烽暗黄鹤楼。楼有十二帘，一一谁见收。众雏被焚荡，双翅亦敛揪。含情盼鬼蝶，失意依训猴。茅茨固低小，理势难久留。昔本乌衣君，今学南冠囚。燕燕何足道，重贻王孙忧。"}