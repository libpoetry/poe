{"id":"1121593","title":"咏史五首 陶唐氏","dynasty":"宋","author":"范仲淹","text":"纯衣黄冕历星辰，白马彤车一百春。莫道茅茨无复见，古今时有致尧人。成都成邑即天开，终践尧基咏起哉。但得四门元凯至，九韶何必凤皇来。景命还将伯益传，九川功大若为迁。讴歌终在吾君子，岂是当时不让贤。履癸昆吾祸莫移，应天重造帝王基。子孙何事为炮烙，不念嘻吁祝网时。斧钺为藩忍内侵，商人涂炭奈何深。不烦鱼火明天意，自有诸侯八百心。"}