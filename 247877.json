{"id":"247877","title":"探春慢·壬寅开岁九日","dynasty":"现代","author":"朱庸斋","text":"残渚回潮，芳丛禁暖，柳眼舒春先醒。迓客凫亲，援波橹瘦，暂绾东风吟艇。谁道残寒在，但怪得、花期未定。负他秾李娇桃，试妆空待临镜。往事坠瓶恨井。算廿载欢悰，忍教重證。蜀锦缄香，蛮笺检泪，浪许离愁相并。豆蔻梢头梦，早付与、雏莺消领。旧识山眉，隔江犹自窥影。"}