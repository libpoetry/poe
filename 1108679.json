{"id":"1108679","title":"问讯竹溪二首","dynasty":"宋","author":"刘克庄","text":"举子穷通占得失，词臣进退系污隆。拾青伊辈俱腾上，饮墨夫谁不热中。有太学生笑韩子，为西昆者谤欧公。他时陆氏庄相望，始验先生造士功。几度书来说乞身，果然跳出软红尘。推黄粱枕了无梦，对紫薇花他有人。杜老诗犹怀主相，瞿昙法贵等冤亲。竹君樗叟俱强健，天遣相从寂寞滨。"}