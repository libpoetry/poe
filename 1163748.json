{"id":"1163748","title":"短歌寄鼓山长老","dynasty":"唐","author":"齐己","text":"雪峰雪峰高且雄，峨峨堆积青冥中。六月赤日烧不镕，飞禽瞥见人难通。常闻中有白象王，五百象子皆威光。行围坐绕同一色，森森影动旃檀香。于中一子最雄猛，称尊独踞鼓山顶。百千眷属阴□影，身照曜，吞秋景。我闻岷国民归依，前王后王皆师资。宁同梁武遇达磨，过后弹指空伤悲。"}