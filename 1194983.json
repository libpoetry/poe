{"id":"1194983","title":"古塞下曲七首","dynasty":"唐","author":"贯休","text":"下营依遁甲，分帅把河隍。地使人心恶，风吹旗燄荒。搜山得探卒，放火猎黄羊。唯有南飞雁，声声断客肠。归去是何年，山连逻逤川。苍黄曾战地，空阔养雕天。旗插蒸沙堡，枪担卓槊泉。萧条寒日落，号令彻穷边。虏寇日相持，如龙马不肥。突围金甲破，趁贼铁枪飞。汉月堂堂上，胡云惨惨微。黄河冰已合，犹未送征衣。南北惟堪恨，东西实可嗟。常飞侵夏雪，何处有人家？风刮阴山薄，河推大岸斜。祗应寒夜梦，时见故园花。不是将军勇，胡兵岂易当。雨曾淋火阵，箭又中金疮。铁岭全无土，豺群亦有狼。因思无战日，天子是陶唐。榆叶飘萧尽，关防烽寨重。寒来知马疾，战后觉人凶。烧逐飞蓬死，沙生毒雾浓。谁能奏明主，功业已堪封。万战千征地，苍茫古塞门。阴兵为客祟，恶酒发刀痕。风落昆崙石，河崩苜蓿根。将军更移帐，日日近西蕃。"}