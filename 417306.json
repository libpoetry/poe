{"id":"417306","title":"摸鱼儿  赋落叶","dynasty":"近现代","author":"孙玄常","text":"那堪逢，苦同凄雨，而今秋又归去。飘摇犹见翩翩影，吹堕玉阶无数。遥望处，关塞路，寒林漠漠迷烟雾。迎风起舞，看片片翻腾，故枝难上，终是作尘土。长相忆，海燕来寻旧户，西园红紫争妒。绿云垂野韶光老，陌上空馀残絮。朝又暮，荣复悴，沧桑历尽知谁诉？婆娑老树，零落剩本根，明年二月，葱翠正如故。"}