{"id":"1108222","title":"同吴居安入开善四首 游松庵","dynasty":"宋","author":"刘子翚","text":"虚廊附山翔，泉声小庵闭。斋馀恣行遨，剥啄忻屡至。午阴遇兰芳，夕照坐松吹。徜徉无所为，聊尽今日意。夜空合一寂，扰扰息万劳。幽怀耿不寐，孤灯侧残膏。稍知山雨来，声在横林高。凄然却成梦，梦泛秋江涛。循溪踏危矼，路入筼筜坞。森森翠棂间，一干横清雨。茶烟日月静，石壁轩扉古。尽兹北山旁，小胜无遗取。日日冬气昏，霜风不镰面。回舆始见山，数点寒中现。我行得胜友，笑语生华绚。如何剑峰南，咫尺不常见。"}