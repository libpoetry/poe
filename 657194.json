{"id":"657194","title":"泊舟青县馆赋天外帆一篇","dynasty":"明","author":"尹耕","text":"天外帆，何翩翩，海鸥沙鹄同流连。晴空弄影水花乱，阴昼缚风地轴旋。蜀缆吴樯几千里，上濑鸣滩自邻比。官网横被垂天云，私艇斜行贫市第。官网私艇日来往，为问南风今几两？得时真不羡鸿毛，失势终需赖橹桨。芦台小邑障江侧，作馆临江阚江色。月华渐上箫鼓停，帆集西皋森列戟。我来待月升其堂，千旌宛在堂东墙。侵晓悠悠自来去，画图何减悬潇湘。画图可羡亦可叹，世事人情几更换。岸头历历百丈夫，终岁无衣月无粲。已牵军器重如山，更放冰鲜疾似弹。庙堂尽是舟楫才，谁向江干念荒旱？"}