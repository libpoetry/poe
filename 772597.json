{"id":"772597","title":"寄题谢颂臣先生生圹","dynasty":"清","author":"赖绍尧","text":"男儿生不能裹尸马革事穷边，立功万里勒燕然。又不能隐形服气归神仙，白日尸解升青天。当学漆园傲吏委形骸，下饲蝼蚁上乌鸢。不尔亦当将身化猿鹤，日与虫沙相周旋。人生世上疣赘耳，溃痈决后均茫然。达人方寸喻此理，一视死生无流连。叹彼仆仆堪舆者，槁项黄馘真可怜。吾友颂臣更豪放，未死先为埋骨圹。科山山下筑生坟，前祖后妻相依傍。坟成鸡黍邀故人，走也未往神先送。万里驰词拟赠君，未敢长歌将哭当。曾闻孔圣言，死骨当速朽。肉体非黄金，不坏亦何有。又闻宗教家，灵魂乃为宝。身壳本六尘，火之无不可。先生儒学探天机，旁通禅理兼能诗。馀事间及青乌术，葬经岂受古人欺。或疑身后经营计太早，不过平时妄塞悲。数首生挽渊明诔，一篇生祭楚人辞。他年路过科山麓，我欲招魂一问之。"}