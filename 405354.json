{"id":"405354","title":"山居杂咏六首选四","dynasty":"近现代末当代初","author":"黄松鹤","text":"因病多闲日，携家胜地临。一椽聊寄迹，百事欲忘心。长物馀书卷，行囊有襆衾。孤灯寒不寐，村犬吠宵深。山居宜早起，清听满荒浔。疏竹萧萧雨，流泉细细琴。暖儿黄日下，浴女碧溪阴。俯仰人间世，诗成太古吟。淩风一登眺，绝顶有高台。白雾挨身过，青山压面来。天低孤掌近，径曲九肠回。造化知无尽，人工亦壮哉。柴门望客至，数尽去来车。岁暮亲松竹，天涯隔雁鱼。午夜烟袅袅，夜雨梦蘧蘧。国事还须问，乡音久已疏。"}