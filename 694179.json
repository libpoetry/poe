{"id":"694179","title":"环翠草堂为毕思诚赋二首","dynasty":"明","author":"陈琏","text":"金谷久荒寂，平泉亦丘墟。孰知中林士，幽居恒宴如。嘉树纷缭绕，翠色自扶疏。好风时一来，清气满庭除。机心久已息，此乐应有馀。逍遥保贞素，何劳赋遂初。华构远阛阓，萧闲近郊坰。林木布繁阴，风日有馀清。闲来恣容与，陶然山水情。冲襟协幽赏，岂为尘事萦。浣花有高躅，相期崇令名。"}