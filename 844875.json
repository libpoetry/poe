{"id":"844875","title":"十二月十五日微雪三叠尖叉韵二首","dynasty":"清末民国初","author":"曹家达","text":"无数春虫堕影纤，睡馀微觉晓寒严。飞花陌上垂垂老，去燕巢端昔昔盐。天送珠尘入诗卷，风持冰箸插堂檐。门前未便深三尺，才拂墙阴石笏尖。云沉江渚噪荒鸦，江上寒多盼曲车。旷野满栽琼玉树，当筵难觅水梭花。湖山梅鹤闲中韵，天地穹庐醉后家。郊岛近来寒瘦甚，敢裁险句答刘叉。"}