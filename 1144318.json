{"id":"1144318","title":"次韵凌义山","dynasty":"宋末元初","author":"杨公远","text":"自怜老境渐侵寻，检点头颅雪旋深。无酒浇愁还独啸，有时得句但长吟。一天月色涵秋意，四壁蛩声恼客心。好是夜凉清似水，萧萧风度古松林。眼前诗料底消寻，移入蛮笺别浅深。无斧凿痕方造妙，超尘俗表始堪吟。物情体状须留意，句眼推敲好用心。试看咏梅千万首，影香独数老逋林。"}