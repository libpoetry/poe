{"id":"1128424","title":"周元举待制挽歌词","dynasty":"宋","author":"葛立方","text":"平生器业负经纶，谁谓公才不秉钧。谠论十年持紫橐，仁声三郡驾朱轮。龟文岂是背无甲，驹隙俄惊岁在辰。宅夹清漳亲义重，佳城引脰涕沾巾。手开榛棘启云扃，淳古胸怀到大庭。坐脱老庞那问日，自铭小杜不占星。牛头吉兆空形梦，马鬣新封遽妥灵。謦欬从今成永诀，欲瞻遗像只丹青。"}