{"id":"831113","title":"买陂塘 张小帆郡守属余颜其室曰渊静居，因出观叔宪张君绘图一帧，奉题","dynasty":"清末民国初","author":"程颂万","text":"隔帘纱、画栏疏柳，层层都是空绿。一分屋绕三分水，更带二分修竹。鸥未浴。记散发人来，帘卷朝初沐。王家画幅。问三泖渔庄，五湖蟹舍，何似此中屋。杭州守，记撤宫莲双烛。西湖又占清福。茶瓯药裹容清课，日日临流濯足。莺去谷。好买个溪山，添个人如玉。携儿唤仆。便拄杖林边，题诗石上，看画远山麓。"}