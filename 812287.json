{"id":"812287","title":"冬夜","dynasty":"清","author":"江湜","text":"冬斋伏案偶凝思，适忆童年励学时。贫觉镫边书有味，寒生夜半足先知。是时老母坐相课，端为缝衣睡更迟。已矣余生无报答，又将呜咽写为诗。我翁客授不家食，岁晚归来课艺勤。未必誉儿真有癖，尝因对客命为文。科名原不关吾道，著述何当慰府君。此日镫前惟有泣，传家一集并遭焚。负手苍茫绕室行，也知两大最无情。百千万变青镫在，四十五年白发生。怨有呵天若云气，泪如到海作潮声。福安书至伤心极，尚望江南一日平。"}