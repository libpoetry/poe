{"id":"24608","title":"观竞渡·三月三日天清明","dynasty":"唐代","author":"薛逢","text":"三月三日天清明，杨花绕江啼晓莺。使君未出郡斋内，江上已闻齐和声。使君出时皆有引，马前已被红旗阵。两岸罗衣破鼻香，银钗照日如霜刃。鼓声三下红旗开，两龙跃出浮水来。擢影干波飞万剑，鼓声劈浪鸣千雷。雷声冲急波相近，两龙望标目如瞬。江上人呼霹雳声，竿头彩挂虹霓晕。前船抢水已得标，后船失势空挥桡。疮眉血首争不定，输岸一朋心似烧。只将标示输赢赏，两岸十舟五来往。须臾戏罢各东西，竟脱文身请书上。吾今细观竞渡儿，何殊当路权相持。不思得所各休去，会到摧舟折楫时。"}