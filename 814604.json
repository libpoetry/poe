{"id":"814604","title":"虞美人","dynasty":"清","author":"郑文焯","text":"西园旧是苍波苑。几度临花宴。蓬莱宫阙总生尘。犹有一湖春色解留人。当年湖上游仙迹。换得伤心碧。麝尘蠹粉满亭池。怊怅倚帘人去未多时。倾城一片宫沟水。春皱波难起。夜闻风雨葬倾城。须信人閒天上等飘零。雕轮宝马城西路。转烛空烟雾。流莺休觅上阳花。已是绿阴芳草遍人家。楼台返照空明镜。更落西山影。狂香野粉满天愁。断送东风一剪水西流。朝朝洗面燕支泪。染作丹棱水。凄凉还问画中人。谁分故园从此见残春。"}