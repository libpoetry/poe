{"id":"288420","title":"疏影·题卞赛印次愚公韵","dynasty":"现代","author":"袁克文","text":"千秋一物，便香残脂腻，初褪温泽。鼓罢桐徽，兰影轻挥，曾传画角颜色。柔枝袅娜冰花争，试认取、朱丝纤侧。恁板桥、旧院风流，付与玉箸钤出。凄说珠帏玉几，美人笑未彻，山已埋骨。坠印空圆，系壁长淹，锦树荒寒谁识？黄絁绿绮都消歇，算只有、寸痕留得。任万千、海变桑沈，不减怨浸愁渍。"}