{"id":"814589","title":"台湾竹枝词","dynasty":"清","author":"郁永河","text":"铁板沙连到七鲲，鲲身激浪海天昏。任教巨舶难轻犯，天险生成鹿耳门。雪浪排空小艇横，红毛城势独峥嵘。渡头更上牛车坐，日暮还过赤嵌城。编竹为垣取次增，衙斋清暇冷如冰。风声撼醒三更梦，帐底斜穿远浦灯。耳畔时闻轧轧声，牛车乘月夜中行。梦回几度疑吹角，更有床头蝘蜓鸣。蔗田万顷碧萋萋，一望茏葱路欲迷。裍载都来糖廍里，只留蔗叶饷群犀。青葱大叶似枇杷，臃肿枝头著白花。看到花心黄欲滴，家家一树倚篱笆。芭蕉几树植墙阴，蕉子累累冷沁心。不为临池堪代纸，因贪结子种成林。独干凌霄不作枝，垂垂青子任纷披。摘来还共蒌根嚼，赢得唇间尽染脂。恶竹参差透碧霄，丛生如棘任风摇。那堪节节都生刺，把臂林间血已漂。不是哀梨不是楂，酸香滋味似甜瓜。枇杷不见黄金果，番檨何劳向客誇。肩披鬓发耳垂珰，粉面红唇似女郎。马祖宫前锣鼓闹，侏离唱出下南腔。台湾西向俯汪洋，东望层峦千里长。一片平沙皆沃土，谁为长虑教耕桑。"}