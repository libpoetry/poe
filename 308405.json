{"id":"308405","title":"喜迁莺·立春日，得杨铁夫书，喜闻彊村先生起居，赋此寄怀","dynasty":"清代","author":"陈洵","text":"白头簪胜。尚依约梦华，东风吹醒。故国春回，闲门人老，时事几番重省。把酒可怜东望，到眼都无新咏。暮云锁，又飞鸿天阔，竹梅深静。谁听。花信转，消息江南，前度流红冷。终岁怀人，兹辰芳草，一晌旧寒销凝。待得倩莺烦燕，争奈有期无定。愁未免，想芳菲掩抑，沧洲残影。"}