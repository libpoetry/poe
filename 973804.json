{"id":"973804","title":"东坡在惠州窘于衣食以重九近有樽俎萧然之叹和渊明贫士七诗今去重九三日尔仆以新谷未升方绝粮是忧至于樽俎又未暇计也因诵靖节贫士诗及坡翁所和者辄复用韵 其二","dynasty":"宋","author":"赵蕃","text":"渊明生乱世，何意争鹤轩。念归非一日，寓说因田园。不嗟瓶储空，宁叹灶绝烟。声名向千载，谁得加磨研。孟轲论尚友，我亦佩此言。古人未易诬，今代无兹贤。"}