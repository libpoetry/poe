{"id":"812694","title":"社寮杂诗二十首外五首","dynasty":"清","author":"吴廷华","text":"十万官粮三百囷，慎防侵耗及红陈。岛民倘隶司徒职，合署仓人及廪人。临流架竹作浮田，犁雨锄云事事便。万顷沧溟倘移试，蜃楼藏尽□农年。秦赘何从问肯堂，闺中瓜瓞蔓偏长。诸姑伯姊家人聚，不见男行见女行。一拳浮屿涌青苍，砥柱中流廿里长。添个琼楼并玉宇，蓬莱端在水中央。军声到处疾如雷，石峡重重一旦开。铁骑横通三港路，将军真个自天来。"}