{"id":"688009","title":"泽萌和尚归自栖贤主海云席赠此","dynasty":"明","author":"成鹫","text":"三岩高处曾相见，五老峰头念索居。何事玉渊书未报，水清难怪久无鱼。名山不负古栖贤，种玉开云岂偶然。回首岭南笑顽石，点头不上米家船。松老风高万壑涛，养成雏鹤待鸣皋。直林秋晚悲摇落，咫尺家山入望劳。三峡狂澜吼似雷，老人归路兴悠哉。南方龙象争相庆，夺食驱耕人又来。鶗鴂声声不忍闻，阴晴冷煖岭头分。人天有意留师住，捩转匡云入海云。旧游人境两茫茫，临老重来礼法王。觌面更无差别见，鬓边惟觉有微霜。丹霞归路未逢人，依旧顽牛昨日身。莫怪适来还适去，溪山无地任吾真。珍重浮山畜俊鹰，秋风飞击兴腾腾。于今大地多孤兔，六翮须丰养未曾。"}