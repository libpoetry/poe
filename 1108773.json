{"id":"1108773","title":"次韵林太渊二首","dynasty":"宋","author":"刘克庄","text":"齿宿何妨意尚新，向来误认假为真。漏名左相门首客，占籍愚公谷里人。上知岂无千虑失，下官惟有两眉颦。史臣传与颂台谥，未抵杯中物切身。时贤多以刻为明，抚字催科鲜并行。闻旧吏民皆向化，喜新令尹不求赢。察帘外事非中道，立路傍碑亦近名。莫比寻常贵公子，长官清若一书生。"}