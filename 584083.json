{"id":"584083","title":"观打毬十二韵","dynasty":"明","author":"黄衷","text":"暖透元戎邸，公馀小队过。沙场朋稍集，綵棒力先和。势疾星驰阪，规分月印波。遥工催上画，近捷巧收窝。俯击华裾委，傍挥运道颇。大娘休舞剑，壮士罢横戈。瞬笑千夫失，能争百步多。未观超距戏，且等弄丸科。乘兴频移帜，迎欢促按歌。凡情才敢露，绝艺目空睋。底用方尤物，真堪敌睡魔。定知张仆射，老去奈狂何。"}