{"id":"1104772","title":"和野渡甲申雪吟","dynasty":"宋","author":"卫宗武","text":"盈尺为祥须应占，洪纤著物类形盐。幻成列阜鼍城涌，散作千林蝶阵粘。清友不妨添玉骨，苍官俄怪变银髯。祇怜岁岁催人老，染尽华颠亦可嫌。三白先春花尺围，玄冥喜不逊伊耆。盖深岩穴兽无迹，冻合林园鸟不飞。金帐从教资侈泰，银城未必可凭依。卷怀经济姑藏密，闭户高眠未必非。"}