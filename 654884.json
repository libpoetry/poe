{"id":"654884","title":"送窗友赵景芳以乡进士出宰商河","dynasty":"明","author":"倪岳","text":"君不见鸾刀出冶新发硎，锋芒挥霍孰敢婴。庖丁购得宝如玉，十牛一日无完形。又不见轻车载辖初发轫，骏马翩翩驾双靷。乘风揽辔随所之，万里亨途在俄瞬。赵君夙负冰玉姿，凌云早折蟾宫枝。寻常不遇若有待，四十作宰元非迟。牛刀小试君休惜，一段坚刚在操执。剖决何妨及隐微，肯綮仍期剸繁剧。名驹伏轭历太行，欲行未行犹自伤。一朝推毂伯乐手，却看驰骋趋康庄。远到从今亦何有，明日商河独翘首。驱车在道剑横腰，且醉都门一尊酒。"}