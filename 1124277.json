{"id":"1124277","title":"醉蓬莱 寿叶枢密","dynasty":"宋","author":"赵磻老","text":"听都人歌咏，便启金瓯，再登元老。山色溪声，与春风齐到。补衮工夫，望梅心绪，见丹青重好。鹊噪晴空，灯迎诞节，槐堂欢笑。正是元宵，满天和气，璧月流光，雪消寒峭。今夜今年，表千年同照。万象森罗，一奁清莹，影山河多少。玉烛调新，彩眉常喜，寰瀛春晓。记青蛇感异，后日扶颠，太平人瑞。壮岁弹冠，有经邦高志。晚上文墀，载严霜简，便云龙交际。紫极旋枢，金蝉映衮，乾坤开霁。底事当时，饮江胡马，一望云旗，倒戈投贽。此片丹心，几风声鹤唳。烟息尘收，水明山丽，只五湖相记。今夜华灯，火城信息，千年荣贵。"}