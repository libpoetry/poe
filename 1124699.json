{"id":"1124699","title":"挽辛宪若五首","dynasty":"宋","author":"徐元杰","text":"在昔我先翁，礼廑先正隆。潭潭带湖府，凛凛玉溪风。夜韭觞筹里，春花唱咏中。怀哉秋水去，世好孰如公。荣显宜超躐，威声憺外陲。边疆多崄历，麾节两朝推。范子甲兵有，张名草木知。急流缘底勇，路口岘山碑。十载居间学，瓢泉映洁清。陶潜黄菊趣，杜老白鸥盟。云自无心出，春随有脚行。知非古巴蜀，使指若为情。旌廉优召节，丐佚得临漳。静退家庭旧，清芬滋味长。病中知命见，力上挂冠章。了了遗言善，虽亡实不亡。眷义门墙旧，交游手足如。方勤来妣赙，忍写慰公书。继世多先烈，诸郎总令誉。观音山路黯，飞些重欷歔。"}