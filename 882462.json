{"id":"882462","title":"题潜山","dynasty":"宋","author":"孙仅","text":"势参吴楚分，作镇向同安。地胜尘寰隔，天深洞府宽。位将衡岳敌，根与霍山盘。尘见千年白，霞生万仞丹。崖秋争峭拔，峰霁间巑岏。日转香炉煖，风生玉照寒。石栖平郡堞，天柱倚云端。绝顶人游少，高空鸟度难。风雷生别壑，星斗绕层峦。寒暑岩间异，方隅岭际观。为霖同海内，倒影压平阡。砂印猿踪迹，池飘鹤羽翰。烟萝交密荫，瀑布落飞湍。磴道莓苔滑，松根霹雳乾。石奇疑虎伏，湫险认龙蟠。胜好当春赏，幽宜带雪看。气蒸茶蕊嫩，香老菊花残。青擢凌霄干，红垂受露兰。禅邻祖师塔，仙接左慈坛。几客歌维岳，何人咏考槃。元宗曾立庙，武帝亦鸣鸾。圣代从何极，灵祠辑未阑。青词驰长吏，法服降中官。千古图经里，高名定不刊。"}