{"id":"608358","title":"忝珠篇赠张孟奇寿母","dynasty":"明","author":"区大相","text":"罗浮女真宅，忝珠岩壑重。下临云母溪，上接玉鹅峰。昔日㛹娟子，于此炼玉容。玉鹅腾云驾，云母倚月舂。风凄琼液冷，日暖金膏溶。霓裳月下飏，瑶草霜前茸。袅袅绿云间，锵锵环佩逢。自馀众女仙，霞袂纷相从。洞中命鸾鹤，天外摘芙蓉。君家住其下，卜筑蹑前踪。归来奉篮舆，时往策仙筇。玉女鲍何辈，颜色桃李秾。遗尔紫霞酌，缄之白云封。懿此北堂护，茂彼南涧松。"}