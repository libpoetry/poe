{"id":"1238449","title":"和李子晦","dynasty":"元末明初","author":"郭钰","text":"大鹏高飞绝南国，万里扶摇六月息。归来老屋玩图书，细看箕畴终用十。飘飘美人贮八斗，凛凛长身逾九尺。技学屠龙未能试，桑田成海嗟何及。游泳词林醉六经，熟路何资鞭辟力。子陵不报故人书，商翁终为太子客。嗟余抱病深山深，惭与比邻少相识。破砚秃笔那复存，惟有当年无孔笛。四海交游晚得君，不意于余情最密。花落花开能几日，终不如孟郊韩愈为云龙，上下东西不相失。"}