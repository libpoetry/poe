{"id":"874413","title":"题润州多景楼","dynasty":"宋","author":"刘过","text":"金山焦山相对起，挹尽东流大江水。一楼坐断水中央，收拾淮南数千里。西风把酒闲来游，木叶渐脱人间秋。烟尘茫茫路渺渺，神京不见双泪流。君不见王勃才名今盖世，当时未遇庸人尔。琴书落魄豫章城，滕王阁中悲帝子。又不见李白才思真天然，时人未省为谪仙。一朝放浪金陵去，凤凰台上望长安。我今四海行将遍，东历苏杭西汉沔。第一江山最上头，天下无人独登览。楼高思远愁绪多，楼乎楼乎奈汝何。安得李白与王勃，名与此楼长突兀。"}