{"id":"992416","title":"和永叔桐花十四韵","dynasty":"宋","author":"梅尧臣","text":"湛湛碧井水，其上有梧桐。春随井气生，白花飞濛濛。晓枝滴甘露，味落寒泉中。结实待瑞羽，岁晚半枯空。桐既无凤皇，井岂潜蛟龙。乃知至神物，未易令人逢。当时集颍川，偶值黄次公。次公入为相，此鸟曷不从。遂使神鹖雀，竟用奇怪穷。我言非毁古，欲遵平直踪。我愿二千石，但使德化隆。有桐凤不来，于桐无愧容。有凤政不举，于凤何为崇。答君桐花篇，聊以发我衷。"}