{"id":"285327","title":"买陂塘·咏雁","dynasty":"现代","author":"胡先骕","text":"听丹枫、飕飕乱飐，晚风天际凄紧。横斜飞度沧浪远，岸柳洲芦萧冷。还自省。算菰米、生涯饮啄应无定。潇湘路梗。待海国归来，年华换也，旧迹可能认。霜华重，夜月湖光千顷，流云轮展成晕。几回欲下还飞起，渡口渔灯遥映。眠莫稳。怕网罟、重重弋者弓弦劲。星河渐隐。便高举冥冥，淩风振翼，碧落见孤影。"}