{"id":"431666","title":"江城初雪","dynasty":"近现代","author":"刘凤梧","text":"窗纱一夜响潇潇，疑是凄风撼竹梢。声彻玉楼惊晓梦，寒侵珠箔冻吟毫。梅花有鹤寻香国，诗思何人在灞桥。惆怅萧疏庭畔柳，也将环佩挂纤腰。凭轩一望白漫漫，无怪阳关走马难。山色何须添粉黛，江流应不起波澜。家贫多效袁安卧，衣薄谁怜范叔寒？忆昔王师临下蔡，满城犹自梦邯郸。"}