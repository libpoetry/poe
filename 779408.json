{"id":"779408","title":"阳台路 赋得“手倦抛书午梦长”，效柳耆卿体，并次其韵","dynasty":"清","author":"顾太清","text":"未天晚。耐困人昼永，诗书抛乱。掩纱厨、隐几南窗，神逐水沉香远。莲漏丁丁，一枕梦游，柳憨花暖。曾经惯。旧路儿、桃源前度人散。怅望碧溪流水，好梦醒、难抬倦眼。细思量处，又惹下、暗愁无限。人何在、风裳水佩，剩有绿阴幽馆。无端鸟语惊回，从何消遗。"}