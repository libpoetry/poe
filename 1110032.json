{"id":"1110032","title":"拟古","dynasty":"宋","author":"吕本中","text":"狡兔死三窟，老松坚百寻。物生各有愿，共此分寸阴。荒城六月旱，长江三日霖。稻苗不遂死，幸无蟊贼侵。皇天不私覆，一语销百壬。先王典刑在，落落传至今。愿以小人腹，而为君子心。寒鸡不能晨，苦雨自朝夕。上为云雷巢，下乃龙蜃宅。坐怀阴外天，缺月挂残魄。少来可喜人，牖户陈玉帛。平生千万言，略省二三策。牛山所种木，日在斤斧厄。念君十年心，使我双鬓白。"}