{"id":"1108761","title":"挽陈常卿二首","dynasty":"宋","author":"刘克庄","text":"幼共从师长五年，暮龄彼此各华颠。我辞台斗先还笏，君望蓬莱忽引船。差胜于朝于市者，相携某水某丘边。老儒未至忘情地，便是瞿聃亦泫然。族甲莆鄞鲜拟伦，儿班玉笋婿朱轮。析财遍及棣华子，艎粟均沾菜色民。乡饮酒希先酌者，洛英会失戴花人。与君世世联墙住，晚筑新阡亦卜邻。"}