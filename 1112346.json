{"id":"1112346","title":"题高明堂后池杂景二首","dynasty":"宋","author":"宋庠","text":"荒城岑寂冒春霏，竹落江村具体微。蛙怒爱为先雨叫，燕轻多作逆风飞。印波鸾鉴新荷小，碍路犀簪早笋肥。极目纤尘都不动，元规安得污人衣。一窦春泉贯晓溪，水光涵物见纤微。波凫泛泛骚人卜，风蝶翩翩佛助飞。雨足旧兰穿畹出，饵香鲜鲔压钩肥。昔闻缓带犹堪羡，退食何妨野客衣。"}