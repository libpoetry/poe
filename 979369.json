{"id":"979369","title":"北京学直舍对客","dynasty":"宋","author":"晁补之","text":"鸟声落檐间，竹色在户外。解屦置几前，放杖当椅背。默然仰栋时，往与古初会。有时遗坐客，十问不一对。尚因呼乃觉，笑自谢顽昧。知非慕蘧子，事去等蜩蜕。一生所未免，饮食与眠睡。所以更颓然，可乐本非内。有心欲何用，桥起则形累。赖客同门生，旷荡乃不愧。"}