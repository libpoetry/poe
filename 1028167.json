{"id":"1028167","title":"送高仲远赴滁倅","dynasty":"宋","author":"楼钥","text":"高氏在四明，于今为清门。贰卿道素高，夫人德尤尊。子弟尽恂恂，夫君更春温。昔年奉慈亲，定省严晨昏。今日当门户，友爱深弟昆。伉俪信缘合，端良由性根。门中有孤嫠，极意均抚存。与我亲儿女，次第了嫁婚。不可解于心，肯自以为恩。不言而躬行，后生熟见闻。诸郎已秀发，颖异有佳孙。乡评共归重，内外无间言。公勤官业广，所至治不烦。仙舟何遽西，行行佐侯藩。环滁皆好山，风月当平分。醉翁与乐全，遗迹今尚存。况有贤史君，易镇方北辕。公馀陪啸咏，相映如瑶琨。生来仕平进，自此朱两轓。从兄今鼎贵，鳌禁兼掖垣。君其继英躅，复收旧青毡。老我得投闲，频年接清欢。同社掺君袪，恋恋倾离樽。梅风吹溽暑，祝君尚加餐。"}