{"id":"898095","title":"寄集节二首 其一","dynasty":"宋","author":"张耒","text":"陈侯气飘飘，谁敢易挹酌。俊如抟风鹰，清如唳霜鹤。高怀落俗事，见者初骇愕。须臾发其有，珠玉随洒落。浩然谢畦畛，谁不爱而乐。论交嗟我晚，玉手未暖握。别来星一周，庭竹再飘箨。洛阳谁知子，恐未免寂寞。峥嵘胸中气，谁与发其钥。知心古所少，献厚报或薄。兴怀每念此，中夜情抱恶。虽然千金璧，岂得常在璞。山城一尊酒，子去谁酬酢。高歌遣我思，长啸观寥廓。"}