{"id":"814025","title":"明月生南浦·周仰旦之相、刘少樵扬芬两明经，黄东铭序镛、赖稚恭淑鲁两茂才，同酌于题红室。仰旦即席诗云：十年前到繁华地，今日重来续旧游。风雅香江谁第一，元龙新筑绣诗楼。徵歌选艳百花娇。中有雏鬟字小乔。纵是周郎能顾曲，竟无言语那魂销。燕语莺喉辨不明。回灯添酒夜三更。尊前忽说旧乡话，怎样相逢亦动情。别后寄答二阕，兼怀诸子韩江","dynasty":"清","author":"陈步墀","text":"嫩绿娇红香满座。楼上看花，花里春人可。生怕乔娘眉半锁。恼郎初怯樱桃破。同是萍踪无定个。或恐钱塘，苏小乡亲我。当夕知音花几朵。相逢莫负韶光过。况有荣娘连雪映。错落银桥，桂住蟾宫冷。醉倒玉山谁酩酊。险些来把三生证。泪上青衫重自省。今日飘离，高会何时更。家在蓝关梅惯咏。分香题到天涯影。"}