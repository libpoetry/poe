{"id":"735748","title":"谒泰伯庙","dynasty":"清","author":"朱彝尊","text":"沮漆寻源合，江蛮相土弘。古公遗哲嗣，内传有明徵。肇迹贻谋远，先几脱屣能。帝心惟季度，祖武得昌绳。句曲诛茅始，衡山采药曾。屈伸等龙蠖，游息喻鹪鹏。三让声何忝，群黎爱莫惩。稻田占乐岁，泰伯围田城内。瓜瓞启新塍。洌井深堪汲，高墉近可乘。讴歌顿洋溢，狱讼省侵陵。化被仁风厚，经传至德称。玉舆初弗顾，黄屋讵难胜。自镐宗盟重，维南庶绩凝。命圭还作伯，端委岂无朋。节孰千秋并，名将万代矜。世家伦序定，人表上中应。祠沿汉永兴。到门帆叶卸，倚郭殿檐层。行潦蘋长荐，平墟墓未崩。友于同一庙，栖止必双凭。熟食均笾豆，文身判股肱。独存冠黼冔，不散发鬅髺。逊位翻追王，浮家乃诞登。典仪咸秩久，斋宿有司恒。芭舞经春演，灵旗练日升。官桥行坦坦，社鼓奏鼟鼟。霸业诸孙歇，丰碑异代增。斗牛含气象，乌兔信环縆。议礼邦人懈，弥文俗吏憎。渐疏胞与翟，下遣簿兼丞。画绘添奇鬼，性醪减旧秤。但令巫史祝，罕睹蕙肴蒸。断础方花湿，空廊蔓草艿。青虫晴挂树，苍鼠暗窥镫。迩者鸣銮至，恭惟嘉惠承。为章倬云汉，题扁照柧棱。过客争趋谒，其谁免战兢。杏梁浮震泽，栗主配延陵。坠典勤分掌，恩言尽服膺。法施民矢报，终古洁铏。"}