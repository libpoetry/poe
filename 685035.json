{"id":"685035","title":"陈天游招饮西郊园和伦右溪韵","dynasty":"明","author":"王渐逵","text":"独嫌归发点尘沙，遥向朱明浣落霞。才藻昔曾标玉局，休栖应得近仙家。矩洲黾石时相主，萱草山茶春自花。昨夜女牛寒紫气，欲将星野问张华。溪头鸂鵣戏晴沙，堤畔儿童扫绛霞。骈树丛中无日月，互萝深处有人家。邺侯秘籍多新轴，洛下名园识异花。乘兴唱酬惭病拙，谩题游览纪年华。"}