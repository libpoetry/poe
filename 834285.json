{"id":"834285","title":"玉漏迟 题次香悼亡草，即送其游白门","dynasty":"清末民国初","author":"易顺鼎","text":"万花呼恨起。料他都怪，词人多事。如梦青春，一半有头无尾。撇却芙蓉旧主，问倩女先归何意。涛井腻。东风肠断，扫眉才子。忏空玉劫香年，吊痴碧蟾天，苦红鹃地。惯写伤心，连累衍波笺纸。准备乌丝横幅，更去替南朝消泪。江雨里。来询蒋山家世。"}