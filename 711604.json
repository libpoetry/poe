{"id":"711604","title":"送饶侍御石帆","dynasty":"明末清初","author":"陈恭尹","text":"玉骢踏尽天南路，更挂征帆向何处。林木还留海燕巢，归人却背秋鸿去。飞云飞叶满前山，和月和霜度庾关。庾关北下乡园迩，五老香炉相对起。荷锄且作种瓜人，铁面人知真御史。一疏曾令死者生，又令生者心为死。西风寒，山酒旨。捧离觞，酌君子。灵蛇有珠蛟有泪，愿借丰城三尺水，报恩报仇报知己。"}