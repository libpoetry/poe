{"id":"549227","title":"春日","dynasty":"明","author":"曹于汴","text":"春日上帘栊，芳树禽声暖。南檐馀皓雪，北戺露苔藓。晨兴独徘徊，乡思愁缱绻。离亲动数年，途路阻且远。振羽乘天风，回翔悲在羂。控告声为枯，谁能开其键。乡语空谷音，家书金璧羡。梦魂何愦愦，抚枕惟辗转。室人讶不吐，将占舌复捲。道旁车辚辚，有来亦有遣。睇瞻可若何，吟罢泪欲泫。"}