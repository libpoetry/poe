{"id":"479218","title":"题戎王出猎图","dynasty":"明","author":"程敏政","text":"黑山之北青海头，草木摇落风飕飕。平原一望渺无际，猎骑四踏黄云秋。戎王小年面如玉，彷佛当时李存勖。锦袍白马弯雕弧，一箭真应倒苍鹿。苍鹿却走青羊奔，沙碛霜中馀血痕。相随两两奉驱策，毡裘辫发皆羌浑。一犬腾身逐惊兔，后骑鞲鹰笑相顾。大家贾勇各忘疲，倒载争多不知暮。健儿独往先着鞭，自期百发无虚弦。何物霜蹄忽星迸，脱手落地仍欣然。几辆毡车驻山口，应待归来劝胡酒。共燖熊掌炙驼峰，《敕勒歌》长出林薮。歌长昼短乐未央，皂旗闪烁天苍凉。明朝移帐定何所，择地还开新猎场。方今圣人居大宝，烽燧无烟罢天讨。胡雏长作画中看，莫近飞狐塞垣道。"}