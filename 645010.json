{"id":"645010","title":"筠窗读易","dynasty":"明","author":"解缙","text":"我家鉴湖山水僻，七百年来读周易。化龙江上栖凤林，云淡风暄奏金石。后来端简白玉堂，鸾坡万竹听鸾凰。蓍草丛生紫云拥，龟文落箨占星芒。君家亦在欧乡住，藜燄光辉旧游处。深丛密筱映河图，人在筠窗淡思虑。秋宵露华滴蕊珠，凉月正照窗中书。研朱和露画奇偶，轇轕造化论锱铢。与君相见应明年，细论一画羲皇前。变易不易乃易理，孔圣晚岁亲韦编。淡泊谁能味元酒，希声雅奏难为传。高攀璿玑饮玉醴，醉倒宇宙空中船。希夷歌诗念旧隐，陶令作赋思归田。筠兮筠兮有生意，春雨一夕龙腾天。"}