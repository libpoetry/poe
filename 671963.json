{"id":"671963","title":"为杨应宁题夏太卿墨竹","dynasty":"明","author":"吴宽","text":"舍人好画谁与俦，子美诗中之刘侯。凤池退食多清暇，每抱缣楮从人求。昨者开筵宴宾客，四壁彷佛横沧洲。酒酣指点到修竹，数竿倒拂湘江秋。清风翛翛刷翠羽，孤凤欲下中堂游。乃知夏卿妙笔墨，奇态纵横才顷刻。歘然令我走避之，仰面分明堕崖石。纷纷真赝不可知，我意是竹皆堪诗。试看北地苦难得，此种数尺青垂垂。舍人好画兼好奇，明日南行过九疑。扁舟夜静月初出，想对楚人歌竹枝。"}