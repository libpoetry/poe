{"id":"1124705","title":"饯江东绣使庸斋赵玉堂二首","dynasty":"宋","author":"徐元杰","text":"天上玉堂辞宠荣，却持玉节按江城。惟刑之恤民心悦，不怒而威吏胆惊。有脚春来陶化日，无心云出雨苍生。个中运量常提醒，元气循环昼夜行。福星分野大江东，道味蓬山聚话中。漠漠暮云诗兴感，依依何日酒樽同。虚心无我爰咨度，养气知言协粹冲。望切衮归基宥密，可能无梦到周公。"}