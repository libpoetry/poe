{"id":"120117","title":"繁昌县感旧","dynasty":"宋代","author":"陈造","text":"繁昌古县依山麓，县外峰峦更重複。连山断处围平陆，有地可耕无十六。昔我作尉三年留，局促似为山所囚。野行付宿饭古寺，山路孰悉如吾州。车如鸡栖马如狗，风袂尘襟博升斗。是时身健发财斑，颇复兴怀为奔走。远近人家山影浓，与我周旋图画中。山鸟翔集相和应，野花开谢能白红。薄宦而今更长道，回头只觉当时好。筋骸罢惫鬓摧颓，不叹漂零叹吾老。"}