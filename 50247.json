{"id":"50247","title":"垂杨篇","dynasty":"明代","author":"杨慎","text":"灵和殿前艳阳时，忘忧馆里光风吹。千门万户旌旗色，九陌三条雨露滋。苍凉苑日笼燕甸，缥缈宫云覆京县。芳树重重归院迷，飘花点点临池见。临池归院总仙曹，应制分题竞彩毫。诏乘西第将军马，诗夺东方学士袍。金明绿暗留烟雾，旧燕新莺换朝暮。只知眉黛为君颦，肯信腰肢有人妒。从此沈沦万里身，可怜憔悴四经春。支离散木甘时弃，攀折荒亭委路尘。摇落秋空上林远，婆娑生意华年晚。肠断关山明月楼，一声横笛清霜坂。"}