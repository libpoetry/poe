{"id":"1142549","title":"代履道送王介山","dynasty":"宋末元初","author":"方一夔","text":"寒厅零落分半毡，雪霜刻栗年复年。书生事业澹无味，赖有夫子坐我前。世间好恶纷非是，蛮触相挺人不耻。嗟君嗜好与世殊，推波独障百川水。君今何去昔何来，江南欲掉扁舟回。相思此去杳如梦，日斜独上高高台。富贵来时未为暮，道旁愚妇从渠觑。我亦来乘下泽车，看君万里翱翔去。云萍聚散渺莽中，讲席人惊冀北空。少陵时作湖山主，一面谁当孔道冲。相看一醉无何有，笑指春江作春酒。丈夫何事儿女态，明日长亭一挥手。"}