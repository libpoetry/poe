{"id":"1113697","title":"和怀英雪诗","dynasty":"宋","author":"李处权","text":"路迷应有误随车，望眼楼高莫可涯。鹤驾鹭涛来浩渺，瑶林琼树出交加。广寒玉兔翻羞缩，上蔡苍鹰正怒拿。得句幽人方起舞，夜寒明月在梨花。纵赏钩帘面远山，蟹螯谁复问尖团。飞花空自嫌春晚，折竹应当念岁寒。句法一如冰柱险，书斋坐怪玉壶宽。固知柳絮因风起，何事青天亦受漫。"}