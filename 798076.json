{"id":"798076","title":"二郎神  咏梅子","dynasty":"清","author":"陈维崧","text":"一株梅子，正累累、粉红墙后。问叶底枝头，为谁酸楚，却又为谁消瘦。太息春归谁来问，记不起、莺花如绣。向杳杳帘栊，阴阴院落，伴人长昼。纤手。几番小摘，已醒残酒。更撚向妆台，玉娥低说，曾见依稀如豆。翠已漫空，黄偏做雨，又到伤心时候。算颗颗、冷香松脆，想尔料难胜口。"}