{"id":"666486","title":"小园旧名退乐中丞马敬臣先生改曰常乐因为题榜兼赋古诗二章见赠蕙敬次韵奉酬且记吾园得名之始 其一","dynasty":"明","author":"薛蕙","text":"西原亡旧业，南郭得新庐。开荒筑场圃，改径通村墟。达人赏我趣，远访林间居。年德非可亲，气味略未疏。倾盖语移日，纵谈怀抱舒。置酒瑩心亭，促席临清渠。然竹煮山茗，炊黍荐园蔬。赠诗借高论，题榜忝名书。虽荣华衮褒，自顾实空虚。平生志寻乐，忧患每有馀。好学谢希颜，寡过愿师蘧。守节钦两龚，知止企二疏。微公蕴真鉴，晤语复谁与。"}