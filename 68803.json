{"id":"68803","title":"题陈象贤竹素图","dynasty":"元代","author":"王冕","text":"插架牙签三万轴，卷藏东观吞天禄。&lsquo;清风明月时往来，红尘不堕香芸堆。蝌蚪鸟迹一玉开，怀幽抱密真奇哉。炙汗不流珠光重，信知龙种皆书种。黄钟声切凤皇啸，玉杯光焰麒麟动。十年不下君子堂，灯火夜静声琅琅。岁寒节操固自常，厌看花柳争春忙。金谷平泉暗烟雨，兔麦狐葵无定主。何如竹素园简编？且容与玉振金声千万古。"}