{"id":"244347","title":"永遇乐·杜曲桑麻","dynasty":"宋代","author":"赵彦端","text":"杜曲桑麻，灞桥风雪，归梦无路。马健凌秋，人间玩日，聊用宽迟暮。摇摇羽扇，翩翩凫舃，胜处恍疑仙去。笑相看，风林露草，古来有谁知趣。黄公垆下，山阴亭畔，岁月著鞭如骛。出塞功名，入关游说，纸上俱难据。论诗说剑，尊前风味，天巧却容人觑。问少陵，酣歌拓戟，为谁献赋。"}