{"id":"1105244","title":"道中连雨","dynasty":"宋","author":"方岳","text":"老屋村舂急，归鸦半暝烟。断厓留宿雨，野水没春田。昨梦山须记，幽情鸟不传。也知晴更好，草木已争妍。蚤晏逢人问，荒村店亦稀。竹舆穿雨过，沙鸟带云飞。野渡疑无树，春山尽有薇。不缘诗是伴，谁与倚荆扉。尘蚀貂裘敝，吾生奈尔何。雷声春蛰怒，山意暮寒多。穷不弹长铗，归应负短蓑。自知机事浅，或可共鸥波。"}