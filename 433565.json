{"id":"433565","title":"山中秋兴用杜老韵     （八首） 一九三八年作，时年十五岁","dynasty":"近现代","author":"彭靖","text":"天地榛芜剩片林，未秋已觉气萧森。尚留浅沼藏云影，惯看斜阳走树阴。几处猿声摇客泪，一行雁字写天心。关山戎马征衣薄，梦破西风万户砧。又是西风白日斜，江山如此是中华。横胸只有千秋恨，跨海难寻万里槎。未就屠龙空把剑，纵教堕泪惯听笳。夜来霜重如侬瘦，惜取东篱几树花。看残斜月又朝晖，尚有楼台在翠微。小苑半阴千竹翠，长空无际一鸿飞。许身邦国心常在，晦迹山林愿总违。纨裤岂谙兴废恨，几家衣马竞轻肥。一著千秋比弈棋，眼中危局不须悲。纵教河岳沦胡马，未许衣冠换旧时。江左倘馀英杰在，天涯伫看捷音驰。书生亦有平戎策，尽发元元报国思。秋高未碍看前山，心在西风铁马间。日欲挥戈临绝塞，夜来有梦渡雄关。地存江汉腾惊浪，天借风雷展壮颜。志业倘寻千载上，新亭对泣不同班。未容闲白少年头，投笔真逢杀敌秋。浩唱唤醒天地醉，长戈挥尽古今愁。要教志业归青史，无复秋宵梦白鸥。禹贡尧封收拾好，风云重壮古神州。千秋几见树奇功，史册分明在眼中。术略孙吴真俊杰，文章李杜识宗风。衣冠要夺芙蕖美，海峤宜看旭照红。闻道巨鳌堪一钓，鲸波万顷著渔翁。山间有路自逶迤，越岭穿崖遇小陂。大地秋光馀几日，春华消息到高枝。窗前翠竹还堪倚，镜里朱颜看渐移。谁为乾坤新面目，高楼风雨一低垂。"}