{"id":"1221734","title":"望云图","dynasty":"元","author":"凌云翰","text":"上山看云云在天，下山看云云在山。朝行巳与云俱出，暮归复与云俱还。在山之云不可执，在天之云不可攀。白衣苍狗须臾变化岂有定，乃在孝子方寸之中间。刘郎有亲舍杉关，关上白云长自闲。驱驰王事归养不可得，岂畏七闽尚去行路之多艰。朅来西湖弄潺湲，春风好鸟鸣??。思亲不见出涕潸，衣裳在笥空斑斓。他年彩诰或可须，累累印绾青丝纶，君恩一日如赐环。刻木肖像双亲颜，并州参军若是班。此图此意百千万载留人寰，吾诗夸矣人其删。"}