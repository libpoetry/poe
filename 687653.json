{"id":"687653","title":"徐州洪二首","dynasty":"明","author":"孙蕡","text":"吕梁积石天峥嵘，徐州上洪波稍平。蛟龙怒卷四时雨，砥柱乱落三秋星。辛夷杜若散洲渚，贝阙珠宫开窈冥。舟人倚棹笑相语，九里山色连彭城。龙门铁石倚天开，仿佛瞿塘滟滪堆。万里江风来灏气，九秋晴雪迸惊雷。层阴水府和云见，浊浪漩涡划岸回。小舣扁舟待明发，霸王台下久徘徊。"}