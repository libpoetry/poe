{"id":"400368","title":"地中海晚眺，Nice作。用始宁别墅韵","dynasty":"民国末当代初","author":"饶宗颐","text":"一望青未了，方知物不迁。沙际远分星，栏外足忘年。沧海波不兴，抱蜀意弥坚。小立不易方，自得静者便。翔鸥下千万，浩荡没前山。去者入微渺，来者自洄沿。夕阳譬回甘，馀味正缠绵。放眼任张弛，清影落漪涟。丧我要无功，观海须造颠。六龙鹜不息，万化纷周旋。力命休相争，海若久忘言。"}