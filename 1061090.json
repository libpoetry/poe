{"id":"1061090","title":"次韵酬潘庭立仪曹见赠之作","dynasty":"宋","author":"饶节","text":"安仁可独来，连璧岂易得。我老阅士久，此士秀江国。不窥董生园，颇割子鱼席。向来决胜地，辟水湛寒碧。几年富问学，一道贯儒释。捉麈初不哗，论正语明白。哦诗咄嗟办，妙韵出金石。吾家妙喜师，赏叹节屡击。夜堂明月冷，鼎足坐禅寂。他年山中人，盛事话畴昔。"}