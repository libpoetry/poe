{"id":"1142054","title":"无愁潭","dynasty":"宋末元初","author":"方一夔","text":"酌我无愁酒，歌我无愁诗。朅来无愁潭上弄明月，漱涤万虑清肝脾。平生蓄积总开豁，便欲遗世超希夷。持杯试问此潭水，昔来何处今何之。覆船山高寒岌嶪，玉泉飞下东天池。分流一泻数百里，直抵绝壑潴清漪。镜平百丈洞无底，其下深黑蟠蛟螭。幽兰薜芷乱洲渚，倒影寒浸枯松枝。千回万折流到海，波涛喷薄孤城危。潮生水满潮退涸，蓬莱清浅倏改移。此愁与水两无尽，昔人已去今人悲。君不见莫愁山下春水长，画船鼍鼓相追随。淡烟芳草望不断，石城荒废留空陂。不如此潭只在山水窟，纵有奇胜无人知。何曾红粉照清泚，但有欸乃渔翁词。一声歌断暮山碧，秋风两鬓寒飔飔。"}