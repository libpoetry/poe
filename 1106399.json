{"id":"1106399","title":"李阁学挽诗三首","dynasty":"宋","author":"王炎","text":"物望推耆哲，岿然可镇浮。莫年登近侍，再起殿南州。不乐分铜虎，方期杖玉鸠。胡然归未久，仙去杳难留。止水中心静，浮云外物轻。行藏无悔吝，存殁备哀荣。士类思前辈，朝廷失老成。衡湘人物尽，念旧若为情。频岁仍饥馑，三湘要抚绥。分忧承帝命，遗爱结民思。自有栾公社，何须叔子碑。若书耆旧传，清德不磷缁。"}