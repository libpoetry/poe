{"id":"1122374","title":"一年佳节惟立春元夕并在一日亦盛事也灯火笙簧处处有之斗城且尔况京都乎追想旧游成一诗聊摅郁郁","dynasty":"宋","author":"姜特立","text":"揭地东风作晓晴，峭寒别是一般清。五更綵燕归铃阁，一夜金莲撒斗城。岁稔歌谣欣越俗，酒阑魂梦绕神京。几多携手天街月，行听帘帏笑语声。公堂宴处万灯明，灶鼓鼕鼕脆管清。莫厌青裙分作队，那无艳粉笑倾城。甘心挝鼓投荒裔，敢望传柑近上京。咫尺宾朋若胡越，语音嘈杂隐雷声。试听楼头报几更，暗尘渐歇夜方清。但知贪赏千家月，不问滞留三里城。延得簪缨还洞府，移将星斗下瑶京。道心与俗元无碍，感耳何嫌下俚声。"}