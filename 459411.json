{"id":"459411","title":"中秋暮将往肖作赏月之饮，适医院一病友为家戚接归。数日未能救之，时尚未断呼吸，既拔氧气，只在分秒矣。既至肖家，众备酒食，予偷隙作此","dynasty":"当代","author":"卢青山","text":"中秋共一夕，世情判素缁。是人生聚日，是子死别时。牛衣白布裹秋尸，萧风冷桂吹鬓丝，灵车疾向阴间驰。亲友何悲声已嘶，观者欲泪背腰支。我立楼头不敢近，独仰长空如呆痴。四日之前撞门入，颅头沃血眼滴赤。神态昏如子夜盲，狂手乱足舞刀戟。旁人为言“堕单车，道平如纸宽天涯。竟如铁剑摧炭烬，岂非天恶仇相加”？眷戚未急医未哀，半日始上手术台。已堕之屋举安起，从此瞳定语不开。医生要钱不要命，况是人命己无损。嗟子家财唯躯身，屋外穷山不可吞；副业差胜田正业，重担压肩安敢呻。哀恳如针投海色，衣白心冷皆如雪，天使视人下鱼鳖。九族岂无丰牛毛，泪随呼出钱难掏。苦衷人可睹，岂忍相过责：即能存其息，或已成植物。池鱼必殃火莫救，孰为人道谁能别。停医住药催帐单，昨欲逐出今尚缠；犹有馀款付未迄，扣此死尸作人质。围观渐散风渐消，馀泣犹似风中飘。我作空言竟何用，一如饱汉讥饿枵。月下溪间清绝地，故人美酒已相招。"}