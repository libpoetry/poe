{"id":"220389","title":"祁山歌上制帅闻敌退清水县作","dynasty":"宋代","author":"吴泳","text":"祁山之西当太白，战士弯弓抱明月。散烧烟火夜宿兵，遥见狼头一星灭。明朝探骑前来报，为言敌死秦川道。牌使前呼大队回，鹅车砲坐埋青草。黄河口，清水头，不声呜呼咽河不流。军中遗言更惨酪，灵夏名王亦屠戮。中间被掠边丁苦，牧放牛羊食禾黍。牛羊得食人转饥。日想南朝拜降去。朝廷有道督府雄，三磁之险风不通。健儿长鑰及马腹，壮士劲弩当心胸。帐犀前把石门隘，遥望红旗围尽解。舆师等第喝银帛，三将同时赐金带。凯还吹落桃花风，捷书屡奏甘泉宫。纶巾萧然羽扇净，一字不说平夷功。离鸿迤逦集中泽，鸦噪山火忙种麦。七方新堡高插云，腐鼠何能更相嚇。书生每夕繙青史，争战场中看千古。狸亡虎灭自有期，天道何尝厌中土。灰城云亦戈剑明，通衢夜白钟鼓清，更须公归戮力就太平。"}