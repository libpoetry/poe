{"id":"690577","title":"甲戌八月十五夜先雨后月寄怀陆岱瞻明府","dynasty":"明","author":"张萱","text":"庾楼宾从正徘徊，仙令凭栏雨色开。遥忆今霄挥綵笔，悬知明岁筑高台。鹤峰霜肃老狐拜，鳄渚波恬狎鸟来。曲奏紫云飞匹练，与谁同驾玉桥回。弦管吹云挂玉盘，囊倾盛露集金兰。已知元献招君玉，不用文箫驾綵鸾。棠荫正思沾化雨，霜娥何事怨微寒。谁云室迩人常远，一水盈盈喜共看。"}