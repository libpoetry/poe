{"id":"621291","title":"寄为丰城令沈公寿母时从孙来乞赠言","dynasty":"明","author":"黎遂球","text":"闻道丰城宰，循良似母贤。气看龙剑旧，光有婺星连。鹤算添新甲，熊丸忆往年。辛堪操臼受，寒与着襦先。蠹迹遗编在，鸾心舞镜悬。芝兰都植砌，桂玉共炊烟。发薄犹胜剪，邻芳几卜迁。青箱名不负，綵笔已争传。络绣馀既得，安仁乐事全。计将门户重，人美板舆边。花县香应遍，瑶池鸟正前。萱秋赢六十，桃信报三千。地胜疑句漏，官高拟稚川。清惟丹鼎养，舞羡锦袍鲜。献寿称王母，徵诗见阿玄。以兹知令子，为政总神仙。"}