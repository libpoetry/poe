{"id":"1130266","title":"初夏四首","dynasty":"宋","author":"释德洪","text":"嘒嘒新蝉绿叶遮，一声临晚到山家。未应春色全归去，犹有芳丛刺史花。野水稻苗青拂岸，柘冈麦穗熟分岐。前村父老胥欢甚，笑指桥边露酒旗。院落寥寥日正长，小梅初熟亚枝黄。午窗书引昏昏思，角簟宜开旧竹床。流莺声老绿杨中，栏槛萧疏堕晚红。二十四番花信重，园林又觉转熏风。"}