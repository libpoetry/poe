{"id":"1194231","title":"移居西湖作二首","dynasty":"唐","author":"齐己","text":"火云阳焰欲烧空，小槛幽窗想旧峰。白汗此时流枕簟，清风何处动杉松。残更正好眠凉月，远寺俄闻报晓钟。只待秋声涤心地，衲衣新洗健形容。官园树影昼阴阴，咫尺清凉莫浣心。桃李别教人主掌，烟花不称我追寻。蜩螗晚噪风枝稳，翡翠闲眠宿处深。争似出尘地行止，东林苔径入西林。"}