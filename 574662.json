{"id":"574662","title":"三门行送刘学正赴陜州","dynasty":"明","author":"邵宝","text":"君不见黄河之水从西来，东行万里到陜郡，有石横亘势欲回。天教禹凿三门开，百川风雨万壑雷。下孰为之挽，上孰为之推。当时神禹何不一凿去，留此险阻胡为哉。玄敬为予言，神门在中人北际，鬼门居南不可济。水争石斗两无情，地险天生难尽弃。乾坤万古一奇观，节宣亦为狂澜计，不然下此复有底。柱山形如滟滪当江间，应愁一倒不复还。识者观风似观水，作人之道固如此。寥寥古调数千年，青眼高歌对吾子。"}