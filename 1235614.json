{"id":"1235614","title":"满庭芳 和赵仲敬咏雪","dynasty":"元","author":"朱晞颜","text":"剪水飞花，裁冰作絮，龙宫不管严寒。斜侵风帽，吟鬓忽衰残。谁念梁园倦客，黄金尽、作赋才悭。飘流久，寒欺敝褐，犹事马蹄间。儿时曾纵猎，呼鹰野外，落雁云端。猛呼酒，霜鞲湿遍红鸳。倚马酣歌秦妓，紫貂暖、不上裘船。今迟暮，翩翩孤剑，寂寞渡桑乾。寒压衾绸，光摇书幌，夜深香梦初残。细听窗户，簌簌响春蚕。风劲时时堕砌，分明认、山溜潺湲。呼童起，疏梅耐冷，修竹报平安。晓来拥被看，閒庭舞鹤，古瓦迷鸾。待戏挽银河，飞步天坛。秪恐琼楼玉宇，最高处、无限清寒。凭君问，九关虎豹，香案五云间。榾㭾炉寒，梅花帐矮，篝灯愁坐更残。欲眠还起，身已怯吴蚕。夜静珊珊入竹，依稀听、石上清湲。遥知道，东皇赋瑞，和气满长安。明廷多俊彦，清班振鹭，健笔翔鸾。笑儿女才卑，空占唫坛。奇绝邹枚赋咏，玉蜍冷、宫袖呵寒。君知否，玉堂清近，终不似人间。"}