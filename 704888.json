{"id":"704888","title":"顾东江先生遗善堂诗 其一","dynasty":"明","author":"薛蕙","text":"纷纶灵系，昭晰瑞图。在昔帝喾，爰及昆吾。嘉祥诞发，茂庆攸敷。比晖四姓，著美三吴。谷水盘纡，昆山岝㠋。郁彼顾林，本支斯托。丰谍未艾，闻人閒作。式览厥初，匪今伊昨。三五迭终，公侯复始。维少宗伯，克昌其祀。祗勤于德，令问不已。士瞻师表，国赖耆齿。履满思谦，居崇鉴替。于时念哉，诏尔苗裔。曰求彝训，曷以永世。无或昏逾，祖考是继。昔尔先祖，遗善自名。烈考嗣之，率是攸行。奕世载德，用底昭明。逖矣后昆，无忝所生。粲粲新宫，峨峨层构。载称祖号，训迪来胄。畏愆若坠，慕道罔后。天命不慆，介尔蕃祐。堂置诗书，庭陈金石。鸣鹤相喧，芳兰如积。入里修容，过闾竦迹。矧尔子孙，孝思无斁。丕叶遥兴，鸿源遐吐。于赫祚?，遹追祖武。千亿重规，云仍叠矩。我歌此诗，以告终古。"}