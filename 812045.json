{"id":"812045","title":"林下","dynasty":"清","author":"孙原湘","text":"洞房香雾罨朦胧，唤起惺忪浅梦中。直与春风俱淡荡，若临秋水更玲珑。前身合是沉檀化，到眼能教粉黛空。才见萧然林下品，一经芳泽便雷同。环佩珊然落九霄，珠圆心事玉华雕。生成仙骨非丹换，朗彻神情要白描。浴罢不愁云鬓乱，灯前还怕雪肌消。料应除却盘龙镜，那得人间有二乔。彻底聪明藕共莲，情深何碍旧生天。吹来语气香如佛，修到身旁坐亦仙。绝色也敦名土品，奇才只受美人怜。他生愿化双蝴蝶，一绕裙边一鬓边。锦瑟年华似水添，红蛛送喜鹊巡檐。春痕宛转裙双幅，秋影澄泓月一帘。戏咒灯花佳谶卜，楷书贝叶小名签。芳心托付消魂处，只在眉尖与指尖。憔悴秋容怨小春，碧桃花里露丰神。乍搴绣幕容通语，略近妆台却敛身。莫讶至情翻似客，可知相敬本如宾。无端一点关心处，还恐旁人看得真。惊才绝艳总缘情，百节疏通百媚生。便到中年乃绝世，但留小影足倾城。月安眉际三分曲，秋在心头一字横。长笛自吹花自落，不知何事又干卿。"}