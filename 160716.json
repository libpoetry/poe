{"id":"160716","title":"雪亭·竹窗环佩声珑玲","dynasty":"宋代","author":"王炎","text":"竹窗环佩声珑玲，开窗不见山眉青。玉妃翦水堕花片，龟手入袖肤粟生。紫茵锦幕燎炉炽，不知酒面寒欲冰。春葱百指酌暖玉，似胜煮茗松风鸣。亭中主人笑无语，雪景佳处未易评。诗成呵笔笔随冻，冥搜有味银海明。天风浩浩吹鹤氅，欲跨白霓凌太清。负暄曝背者谁子，此亭可望不可登。"}