{"id":"488900","title":"彭二令归香山县仆往瑞州候小孙得同舟至胥江又分去赋此","dynasty":"明","author":"梁兰","text":"在邦苦难即，出门忻遑俱。峨峨大庾关，遥遥南海隅。同裯卧官舫，联骑遵荒涂。笑谈晨继昏，讨论诗与书。殷勤敦古欢，顾念生平无。严程达胥江，乖分异前趋。君行为民社，往往怀忧虞。寇盗不可测，侵掠奚由苏。贱子缘骨肉，恩爱忍弗图。含情旅泊间，而亦增烦纡。野风吹缊袍，萧萧霜鬓疏。再拜罄一壶，能不两踟蹰。衰迟各努力，善保金玉躯。"}