{"id":"816323","title":"马关纪事","dynasty":"清","author":"黄遵宪","text":"既遣和戎使，翻贻骄倨书。改书追玉玺，绝使复轺车。唇齿相关谊，干戈百战馀。所期捐细故，盟好复如初。卅载安危系，中兴郭子仪。屈迎回鹘马，羞引汉龙旗。正劳司宾馆，翻惊力士椎。存亡家国泪，凄绝病床时。括地难偿债，台高到极天。行筹无万数，纳币一千年。恃众忘峰虿，惊人看雀?。伤心偿博进，十掷軏成鞬。竟卖卢龙塞，非徒弃一州。赵方谋六县，楚已会诸侯。地引相牙犬，邻还已夺牛。瓜分倘乘敝，更益后来尤。蕞尔句骊国，群知国必亡。本图防北狄，迁怒及西皇。患转深蝉雀，威终让虎狼。弟兄同御侮，莫更祸萧墙。"}