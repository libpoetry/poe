{"id":"810648","title":"南歌子","dynasty":"清","author":"毛奇龄","text":"铁镬生梁子，铜枢种枣花。杨柳正藏鸦。闭门春昼静，是谁家。茜染墙头草，乌飞陌上桑。三十侍中郎。自矜拖紫绶，茜花香。蕙幌春前雨，花竿晚后虹。解珥坠青虫。去年曾借宿，宋家东。蕊扑鸦头浅，鬟梳虿尾轻。镜里未分明。匀残红粉絮，挂帘钉。高屧宜墙窄，长裙爱裥多。风起动江波。隔江风更急，奈裙何。旧苑罗罗在，新教略略成。殿上暗呼名。镀金黄甲子，堕银筝。"}