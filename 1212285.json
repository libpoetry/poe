{"id":"1212285","title":"送玄之","dynasty":"元","author":"耶律铸","text":"东风二月吹和林，绿杨庭院空深沈。整襟危坐罢舜琴，时听百鸟自在吟。泠泠流水漱寒玉，半天萧飒松风音。呼童为我金波斟，悠然一笑忘古今。书斋尽日无人到，门掩落花春自老。裴回杖履夕阳閒，回首春风乂衰草。长安远客来紫宸，红尘满面初相亲。挑灯风雨秋夜永，诗成落笔愁鬼神。纵横论议小天下，当时谁谓秦无人。一朝别我出祁连，黑山风雪十月天。分襟执手小溪边，何时客床相对眠。他年乘兴游京洛，诗酒无寒金谷约。"}