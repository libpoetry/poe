{"id":"1107089","title":"和谢吏部铁字韵三十四首 纪德十一首","dynasty":"宋","author":"邓肃","text":"切切寒虫常在耳，未识词源万斛水。忽开玉轴见奇文，光怪摩空乱眸子。太傅江左风流人，灵运在家元不嗔。家世千年今复振，落笔飘飘语更真。顿足忘言惊妙绝，欲续貂蝉恨才拙。铅刀那敢望神剑，舒屈无方岂常铁。穷居如将豆塞耳，一泓自足牛蹄水。那知邻境有人豪，笑观造化但儿子。笔端万字惊倒人，春色秋风随喜嗔。一读锦囊殆仙去，欲借云軿遂朝真。更当负笈慰愁绝，凭公一扫平生拙。门人益亲自得回，会观踏破门限铁。世上区区蝇狗耳，不复解缨濯清水。只知贪雀不留珠，可怜认贼翻为子。珍重谢公天下人，冷居林泉曾不嗔。云烟万木观不足，却把新诗为写真。高节凌云亦奇绝，不绾六印未为拙。何妨笑学杜陵翁，只有布衾冷似铁。仕途例皆谄笑耳，随盘方圆无定水。前年天子思奇才，霜台曾擢古君子。泛观中外傥非人，发上冲冠聊一嗔。那顾城狐并社鼠，好恶无私喜怒真。底事年来迹又绝，笑遁林泉似藏拙。凭谁去斩佞臣头，请公速铸楚山铁。四海纷纷筝笛耳，谁识子期志流水。韵高调古自难酬，得意政须副墨子。我公声价第一人，积薪居上笑不嗔。但将佳句妙今古，逝变雕虫返太真。孟轲尝续吾道绝，功与神禹论工拙。先生今复回狂澜，岂减旌阳柱铸铁。引领门墙数舍耳，剑之水源自樵水。裹粮问道嗟未能，参前倚衡见夫子。自笑昔为尘土人，春狂时逐卖符嗔。年来懒惰百事废，洗空人伪惟葆真。更馀净业磨未绝，强继弥明不知拙。岂是螳螂敢当车，貘兽从来食铜铁。李白尝言人有耳，不当径洗颍川水。男儿出处自有时，何须锐意楚狂子。公今无意世间人，北山有灵定不嗔。天子政作唐虞计，谷口那留郑子真。伫观大手称奇绝，致君却笑前贤拙。坐使梯航到鬼方，来寻九州贡璆铁。眼中儒生聊尔耳，仅免春闱饮墨水。可怜四海万青衿，却愧建安六七子。谁似丘侯独可人，日无千篇即怒嗔。腐语陈言俱扫灭，奇文秀句出天真。虎头固已称诗绝，更逢安石分工拙。新诗为侯特发挥，照人之明鉴磨铁。结交要在相知耳，趣向不殊水投水。请看丘侯对谢公，箭锋相契无多子。丘侯平日论律人，详及谢公喜与嗔。一得新诗即传借，许久誇谈今见真。车马争看纷不绝，新诗那简茅檐拙。脱腕供人嗟未能，安得毕升二板铁。三吴恶少飞绿耳，杀人如麻壅流水。馀风往往到七闽，鱼烂鸟惊父离子。纷然回顾作流人，我侯正色聊一嗔。坐使仓黄万老弱，复歌太平养性真。百弊纷纷俱杜绝，四境无虞安朴拙。方信哲夫自成城，不须十仞坚削铁。忘心政须曲糵耳，醉仙如吸百川水。男儿不复问圣贤，杯酒力辞真竖子。我侯度量压千人，不满金钟却怒嗔。酒酣那复迷朱碧，苗莠犹分伪与真。人言狂药要须绝，恐溃肺肠语亦拙。那知真气不可侵，乌府如今肝是铁。"}