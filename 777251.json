{"id":"777251","title":"冒雨劝农叠韵","dynasty":"清","author":"张湄","text":"出郭天四垂，墨云挟狂雨。势如万镞飞，作气不待鼓。弥望青葱茏，物我同栩栩。平畦漾縠纹，犁锸应时举。谁能甘惰农，自贻乐岁苦。为语蚩蚩氓，海滨履王土。黄发与垂髫，愿勿入城府。熙怡若桃源，往来有渔父。三时胼胝烦，勤焉岂无所。况当膏雨馀，篝车满可许。烟林布谷鸣，陌上鞭水牯。米家画图閒，坐览蓑笠侣。"}