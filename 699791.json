{"id":"699791","title":"我思四章章八句","dynasty":"明","author":"郭之奇","text":"春非我春，我思春晨。遵彼水滨，春则有邻。我心伤悲，春水其沦。彼姝者子，水中人兮。夏非我夏，我思夏夜。蕙荷亭榭，花开花谢。南薰既来，蕙翻荷泻。彼姝者子，芳菲卸兮。秋非我秋，我思秋流。驾言出游，以涤我愁。采芳洲兮，秋风浮兮。彼姝者子，逝肯留兮。冬非我冬，我思冬峰。霜日相从，有寒者松。何彼秾兮，为冬容兮。彼姝者子，逝肯逢兮。"}