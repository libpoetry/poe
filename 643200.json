{"id":"643200","title":"梅窗为凯上人赋","dynasty":"明","author":"胡奎","text":"凯上人，南游越王之古台，飞锡近自龙溪来。雪晴戴笠走相访，为报窗外梅花开。大庾岭头春信早，五叶一花谈未了。曹溪香水接龙溪，铁石心肠向谁道。铁中有黄金，铸出瑰奇磊落之贞心。石中有白璧，琢出崒律巉碞之老骨。何年移种龙溪旁，影落袈裟月到窗。维摩帐底定初起，天女散花春满堂。凯上人，向何处，来往虚空本无住。二千里外白头翁，三年不蹋西湖路。山中猿鹤寄书来，我亦相期看花去。"}