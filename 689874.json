{"id":"689874","title":"军中乐二十首有序 出塞","dynasty":"明","author":"张元凯","text":"元戎十乘度龙沙，旌旆悠悠士不哗。踊跃长驱三万里，烽烟未熄肯言家。亭障巉岩照夕烽，盛秋都护肃临戎。渔阳塞外严凝气，一片阴山积雪中。云中不闭雁门关，减灶沉烽白日閒。蕃骑寇边三百万，单于仅以六骡还。汉家飞将会龙城，面缚千群向柳营。幕府何须计首级，但图麟阁是功名。时平塞外野苍苍，休息三军艺稻粱。耕凿已堪忘帝力，不知何地是沙场。走狗呼鹰遍草莱，干城须仗兔罝才。经过捕得云中敌，畜产车辎席卷回。剑佩昆吾靖朔边，镮生明月匣生莲。斑痕任积边庭血，一击精灵耀紫烟。鞠室才穿约佽飞，香尘浮处曳单衣。晏安只恐髀生肉，且试轻蹻掣绛帏。投石三军技最优，况曾超跃羽林楼。春和塞草平铺翠，贾勇争先博一筹。莲花幕里笔如椽，横槊雄词邺下传。却笑李陵非国士，创为儿女别离篇。期门结伴试穿杨，忽断秋空朔雁行。猿臂自誇如李广，应弦曾倒左贤王。善马群空宛贵人，执驱校尉拜官新。试将紫燕平原猎，却使苍鹰望后尘。幕府初开镜里莲，秦青新曲乍教传。知音不返周郎顾，含态偏承主帅怜。长袖蛮靴曳翠裳，依歌赴节俨成行。军中自有缠头锦，不学梁家堕马妆。行春小队拥材官，尚觉边城草色寒。马度水来抛玉勒，鸟穿花去避金丸。雪没阴山大将牙，兽尊高贮紫流霞。关城不夜清笳月，营树冲寒细柳花。春到边城不射雕，营中高卧霍票姚。偏裨夜博千金注，已识军前但用枭。连营尽唱凯旋歌，塞酒浑如塞上河。主帅投醪能爱士，三军常得醉颜酡。天山箭定海无涛，马上旌书纪战劳。姓字一时题幕府，不为强弩即弓高。封侯万里报功成，放马桃林散甲兵。生入玉关非志愿，丈夫高抱乐长征。"}