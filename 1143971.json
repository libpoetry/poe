{"id":"1143971","title":"为牟德范题石湖遗墨意有未尽复赋五首","dynasty":"宋末元初","author":"方回","text":"青春日月羁尘鞅，朱夏乾坤炽暑炉。略对风檐紬古卷，閒愁吹得一星无。汉陵往事馀金碗，湘步空名尚铁炉。地下中郎今不作，典刑真属虎贲无。不寻蓬岛求仙药，肯羡铜山侈赐炉。独有平生嗜古癖，谁知东郭履全无。传道府中浇茗碗，灵坚陇畔炷薰炉。银钩茧纸闲舒卷，锥也无时未是无。日长饥雀窥铛釜，雨过跳蛙上灶炉。莫笑晒书亡玉轴，荆州还识半人无。"}