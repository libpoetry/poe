{"id":"688145","title":"元夕分韵得红字二首","dynasty":"明","author":"朱诚泳","text":"华堂灯烛影摇红，此夕衣冠宴集同。开口况逢时节好，赏心休放酒杯空。千年奎壁星重聚，万里烟霄月正中。情景可人须尽醉，咏归还向舞雩风。霄汉功名志未伸，便从岩穴问通津。江东国士无双士，林下閒人见一人。门近清淮多白鸟，堂开绿野断红尘。五千书卷床头在，旧业弓裘未是贫。"}