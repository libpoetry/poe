{"id":"300400","title":"浣砚歌·昔我徘徊深巷北","dynasty":"现代","author":"单人耘","text":"昔我徘徊深巷北，买此端溪一片石。归来濡笔作山水，风雨满窗苍烟湿。墨华乍褪古井波，洗出半泓秋水碧。始惊所遇非凡品，流落市肆人不识。中心润美气舒舒，边缘裂缺层层渍。既无头角显峥嵘，又无文字见朴质。默不言兮唯臆对，茫然不知何代物。岂是女娲补天时，体非五色遂弃置。抑是文山歌正气，身无玉带难提掖。恐是苌弘千载血，沉入水底化赭赤。朝朝瑰丽幻云霞，夜夜呜咽神鬼泣。鸟欲衔之东填海，屹然不动徒叹息。从兹精怪渐泯灭，冥顽浑噩堕尘籍。问石石不言，若言当曰&ldquo;否，君之秉性诚云厚，君之所见亦鄙陋。&rdquo;踏天磨刀割紫云，长吉警语玄机漏。吾乃天上绛石仙，云海苍茫遨宇宙。闻君诗句吐烟霞，飘至人间为君寿。佐君笔墨期酣饱，示君法相戒驰骤。石破天惊造意奇，陆离光怪枝华茂。或则蕴藉耐摩挲，琴温剑冷风露秀。二者得兼融一体，中边妙理参能透。参能透，子可图。勉吾子，莫负吾。虽无虫蛀纹，宋诗刻露误晚村。又无鹧鸪斑，散公老去手半残。更无鸲鹆眼，微凹犹贮水清浅：人生悟此自可得，何必砺吾面兮膏君墨。嗟乎石友石友吾知罪：恬澹自如斯为贵。矜伐攻心心憔悴，聪明反被聪明累。心閒若抱白云游，秋深暇共霜林醉。止诗止画止憎爱，缄默如汝应百岁。何为夜半作长歌，思潮汹涌竟无寐。"}