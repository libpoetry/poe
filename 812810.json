{"id":"812810","title":"寄兄弟","dynasty":"清","author":"吴铭道","text":"督亢陂前秋复春，埋荒落日悯劳薪。州存十六兴亡迹，路绝三千南北津。急难弟兄镫火共，伤神妻子涕痕新。触怀夜雨归何自，莫浣京华一窖尘。故山老圃近如何，行菜分瓜梦屡过。乌桕攒红云脚补，稻孙抽绿水痕拖。趋庭遥慰承欢好，作客难禁写恨多。无复市中屠狗辈，容谁筑倚渐离歌。"}