{"id":"1065481","title":"送黄秀实著作赴单父任","dynasty":"宋","author":"廖刚","text":"忆昔负笈游虞庠，三千缝掖纷袍霜。英姿锐气磨干将，凌云薄汉争翱翔。君时捧书自闽乡，贾生十八惊洛阳。南宫我适同广场，邂逅愚智俱忘羊。低回十载灯烛光，纤鳞壁水追洋洋。怜君兄弟双凤皇，邓林秀出凡楩樟。才名籍籍日以香，谁者不识江夏黄。登籍还许联龙章，米糠初未精簸扬。须臾绿骥驰康庄，瑶池下泽殊行藏。西清椽笔金玉相，扬鞭缓佩鹓鹭行。丘明迁固与颉颃，汗流晔寿走且僵。文奎忽度南斗傍，江湖洗耳听鸣榔。相逢一笑百念亡，玉自辉洁兰仍芳。元经寂寞谁问杨，逃空我幸论肺肠。蛟龙蟠蜇岂可常，赐环长恐成参商。春风三月莺燕忙，桥飞柳絮随风狂。修补冉冉将征艎，别离安得情无伤。如君知音满庙堂，尘沙肯使埋圭璋。鹏程九万讵易量，从今拭目看腾骧。我惭百事无一长，独有疏懒胜嵇康。功名老大空激昂，那能俯仰巡门墙。艰难辛苦亦备尝，濯缨早晚寻沧浪。与君后会何渺茫，江鱼塞雁无相忘。"}