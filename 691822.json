{"id":"691822","title":"送蔡帅备真州三首","dynasty":"明","author":"李梦阳","text":"晨飙下严霜，波水白浩浩。鸡鸣人语动，趋驾恨不早。出门望原野，四顾但衰草。芒砀一何寥，惊雁鸣寒蓼。老骥志千里，烈士轻远道。临事母谓难，为善岂在小。飏舟逾长淮，登陴望大江。气势何郁盘，皇矣真我邦。宫殿槩高清，钟山变青苍。横飙静霜夕，天堑如沸汤。时平智士拙，货贱良贾藏。无言边境勋，宁居亦慨慷。陨霜凋枫木，泽薮莽虞虞。结徒策青骊，行狩聊我娱。左发殪玄兕，右捎仆文駼。插羽坐草间，饮酎炙鲜腴。川光夕明灭，雁骛风叫呼。立马千仞冈，仰送浮云徂。弹剑问所私，何如李金吾。"}