{"id":"1069845","title":"次韵马参谋新作山亭","dynasty":"宋","author":"叶梦得","text":"家山千仞耸亭亭，梦绕苕溪十里青。苦厌簿书迷老景，坐怀丘壑寄颓龄。稚川可复寻勾漏，灵运能忘过始宁。叠石且从开小径，苦寒仍喜报馀馨。天工未拟藏遗巧，物态何曾有遁形。散策便思穿窈窕，沉钩真欲钓清泠。已看袖里携东海，端向篱中得画屏。半世生涯皆福地，不妨归更侍祠庭。"}