{"id":"1223119","title":"都门一百韵用韩文公会合联句诗韵","dynasty":"元","author":"马祖常","text":"返躬操耒耜，奉身寡帷幕。田居水舂硙，城宿霜鸣柝。凝尘尚沈冥，幽赏任飘泊。行歌鲜同欢，起舞真独作。啸咏气颇雄，攀跻力或弱。樛木植幢荫，丑石掀兽恶。心耻妇女仁，志薄游侠诺。校书扬雄官，入粟卜式爵。娱情惬禽弄，失意被蜂蠚。佩履侍殿陛，觚牍宴馆阁。佣童饲栈驹，贱婢占屋鹊。上书愿封禅，监祠议尝礿。红璎缀花房，碧刺罥丛薄。春旗天仗浮，秋驾星河涸。补衮子何能，怀禄我所怍。英名袭莲炬，贵籍谢鱼钥。造谒每赧然，循默譬沃若。壁蜗涎篆欹，穴蚁战垒却。组绣红缕连，罨画翠色著。卿云羃邑屋，瑞雪涂郛郭。群儒修麟经，诸将宣豹略。请剑斩楼兰，传檄喻邛笮。贾区紫贝粲，酒炉银瓮铄。泼剌鲙翻砧，郭索蟹就缚。水戏斗鱼龙，山蒐献熊玃。奇服燕姬姹，獠语滇童愕。东郊买斗鸡，西市卖驯鹤。宛宛绿项凤，濯濯红头雀。豪僧佛宗开，大巫鬼物托。迎祥有时和，驱厉无旱虐。漕粟大庾盈，赋桔崇廥错。圈虎割肉喂，鞲鹰搏禽嚼。荔丹贡瓯闽，橘颗苞沔鄂。能赋皆邹枚，飞翰尽卢骆。未央曲罘罳，长杨市羽缴。閒棋遇笑仙，杂剧坐忘疟。佽飞头虎毛，刑官面瓜削。朝仪徵鲁生，庙献宾商恪。天池漾文波，海岛通潜壑。妇功春蚕溢，穑事秋田穫。器美镂桐梓，冶良铸钱镈。街樾布虚阴，观阙翔寥廓。治廷播训敕，清边禁剽掠。穷发炙驼蹄，句丽醢熊脚。诘奸锄大猾，恤隐发深瘼。灵圃白兽游，禁籞黄鹄落。时方追古治，事乃继畴昨。巢橧尚羊裘，荜门仍苇箔。周封表镇望，禹画首河洛。声名惜马缨，音律辨牛铎。郎署纡银艾，王邸施丹雘。辙浚千车驰，尘坌万马跃。碣石入渤澥，太行分岭崿。士女工鞶丝，王孙带河橐。清明日月悬，统正宇宙拓。分行下观风，立听上宣噩。服官绮纚属，虞衡鞟旁魄。腒■贩泽国，乳湩给沙漠。木禾神所食，石蜜刀乃斫。天枢夹杓垣，日畿络雄幕。鼎岂以金铸，山岂以铜凿。戴凭席重重，周舍言谔谔。锡宴属在镐，咸秩亟祠霍。造邦象邰室，立法简汉约。吾生类凫鹥，贱迹杂兔貉。囊书烂星芒，匣剑瑩霜锷。雨耕稗频耨，月斸石或搏。寻真养三芝，求方问五药。传奇存山经，舆地指井络。悠悠秋剪菘，晏晏春食藿。亲欢戏假面，客至乐吹籥。恃才颇优游，使酒渐谐谑。山深木敷荣，野迥鹤寂寞。担簦踏槐黄，叠袂联棣萼。移官居旂常，职领专錞鑮。遮尘帽顶席，随俗屋盖蒻。俸钱具菹醢，饮馂尝膋臄。孤危众易倾，独立古难卓。徒跣防毒蛇，空拳困狂㹱。出弊季子裘，入舍居士屩。海运知化鹍，泥蟠见屈蠖。门高誉荀龙，才逸荐祢鹗。逍遥投壶歌，慷慨掷骰噱。有兴即骑行，无疑岂龟灼。俎豆观揖让，宾介谓献酢。风棂李涵冰，日幌樱裛酪。邻饥马通爨，市醉羊屠醵。耘德钐砺刃，称艺弩引彍。任情受世疵，肆志探古博。奏赋始中程，谏猎终失度。不念嫠恤纬，已谓童舞勺。寝兴避弹射，周折准规彟。襆被丘中琴，扬舲池上酌。桐孙迸空枝，竹稚穿石箨。南翁日种漆，北地日产柞。蓄厚用不踬，材众工岂格。甘泉祠犹清，西河居乃索。菁莪采衢谣，湛露兴徒咢。帝仁载大舆，臣诗埒微爝。史官详纂记，储以掩瓮粕。"}