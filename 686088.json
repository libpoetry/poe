{"id":"686088","title":"答族弟仲升远寄二首","dynasty":"明","author":"卢龙云","text":"家园韡萼总争妍，羁旅天涯思独牵。客类楚囚方落落，人言公子并翩翩。青衫谪吏吾兼隐，丹液寻真尔欲仙。神物几时当自合，祥光遥望斗牛连。帘捲西山翠竞流，几同高士集南州。时凭帝子千年阁，最忆元龙百尺楼。暂赋閒居招白社，难将吾道付沧洲。花光紫陌年年在，迟尔长安续胜游。"}