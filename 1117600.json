{"id":"1117600","title":"依韵和彭器资直讲二首","dynasty":"宋","author":"陆佃","text":"三年清苦下书帷，诸子专门盛一时。研尽锦砂重注易，草残饶纸谩笺诗。鼓催闽越茶应早，线引昭阳日渐迟。侍讲会须拌共醉，状元新约未差池。归尽春风未得归，相逢还是落花时。文衡仔细誇程石，饮量粗豪笑满卮。安稳鸳鸯多左翼，低回乌鹊尚南枝。稍寻前度曾游处，更觉新怀慰旧思。"}