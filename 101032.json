{"id":"101032","title":"梅圣俞诗集中有毛长官者今于潜令国华也圣俞","dynasty":"宋代","author":"苏轼","text":"诗翁憔悴老一官，厌见苜蓿堆青盘。归来羞涩对妻子，自比鲇鱼缘竹竿。今君滞留生二毛，饱听衙鼓眠黄紬。更将嘲笑调朋友，人道弥猴骑土牛。愿君恰似高常侍，暂为小邑仍刺史。不愿君为孟浩然，却遭明主放还山。宦游逢此岁年恶，飞蝗来时半天黑。羡君封境稻如云，蝗自识人人不识。"}