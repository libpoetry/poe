{"id":"755905","title":"关山月","dynasty":"清","author":"冯畹","text":"关山月，关山月，山月高高漏未歇。城头一夜戍角鸣，大帅平明大纛行，寒沙万里晓光白，斥堠千山烽火青。昨从都尉下三山，复逐轻车出汉关。三边积雪埋头白，五夜胡风彻甲寒。月色营前凝望久，重窥记自葱岭首。多情不舍出塞骑，犹为离人照刁斗。关山月，愿分一半清皎光，为照闺中望月常如此。塞上征人行未已，醒时惆怅月照席，梦里空迷塞烟紫。"}