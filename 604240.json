{"id":"604240","title":"长安市上歌送米仲诏还令铜梁","dynasty":"明","author":"张萱","text":"莫歌蜀道难，莫歌蜀道易。蜀难蜀易何足云，请君且看长安市。长安市上舞春风，轹辐扬鞭处处逢。绣陌千条车似水，香尘万斛马如龙。玉作双轮金作马，左驰右突不复疑。开山岂倩灵威伯，驾海宁用无支祈。自言一生好身手，奔腾不分飞廉后。自言举足尽康庄，趫趠直出章亥傍。岂知跬步有反覆，夷险平陂原倚伏。羊肠鸟道森眼前，何必蚕丛与鱼服。风尘道路总悠悠，前倾后覆无时休。蹄涔慎勿忽衣袽，平地往往摧华辀。铜梁仙令米仲诏，襆被长吁何扰扰。五年三度走峨岷，秣马脂车如制鹞。翩翩昨日来朝天，两拳不挟一文钱。妻寒儿馁岂暇问，尚方旅实空累然。青珠锡碧既璀璨，璆铁银镂尤精研。千盘百折幸弛担，稽首毕献明堂前。帝傍之鬼问私觌，令有两拳张不得。仓皇称贷复破产，猾吏奸胥犹咤叱。白昼鼠狐已如此，何问陷阱与罟获。难行路，路行难，石栈天梯尚可攀。春明门内地数尺，令我踯躅不得开心颜。君是帝城人，我是帝城客。共问帝城乐，如何舌长咋。褒斜滟滪徒区区，畏途尚在长安陌。高台洒酒共歌骊，飒飒秋风竹马嘶。此日帝城君自见，双凫莫惜更西飞。西飞何日过三峨，长安回首畏途多。追锋若出长安市，莫忘长安市上歌。"}