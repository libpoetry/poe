{"id":"608331","title":"九日同何梁二公登雁峰寺","dynasty":"明","author":"区大相","text":"羁旅苦无悰，良辰忽以至。临水叹将归，登高询故事。共有龙山兴，载酒雁峰寺。地暖气初肃，风紧叶欲脆。久知瘴疠清，未觉风土异。燕去诚知节，雁回有何意。欲穷万里目，几席屡迁次。烟霞荡远空，丝竹激悲吹。菊蕊未堪餐，橘香薰欲醉。汉臣荣佩萸，楚客思葺芰。枫岸君滞宦，衡门我栖志。忽聆岐路言，临觞发悲慨。"}