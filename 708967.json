{"id":"708967","title":"永遇乐  芜城答宗定九","dynasty":"明末清初","author":"曹溶","text":"杯酒平生，乍分烟月，良友难遇。琼蕊城边，开襟话旧，俯仰论吴楚。芙蓉别苑，几年增筑，管领艳秋虫语。问人间、谁当行乐，啖名只成相误。香词脱腕，碧茸绀蝶，羞与周秦为侣。客艇空江，系花不定，同属关情处。勤来慰我，雪毛盈顶，万事莫如乡路。愁肠动、吴州聚铁，难将错铸。"}