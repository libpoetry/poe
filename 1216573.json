{"id":"1216573","title":"中秋望月","dynasty":"元","author":"张翥","text":"当年见明月，不饮亦清欢。讵意有今夕，照此长恨端。近闻钱塘破，流血城市丹。官军虽杀贼，斯民已多残。不知亲与故，零落几家完。徘徊庭中影，对酒起长叹。死生两莫测，欲往书问难。仰视云中雁，安得托羽翰。凄其衰谢踪，有泪徒汍澜。山中松筠地，弃置谁与看。河汉变夜色，西风生早寒。累觞不能醉，百念摧肺肝。"}