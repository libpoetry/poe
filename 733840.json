{"id":"733840","title":"戴氏鼎","dynasty":"清","author":"王士禛","text":"昔在京师赋《方鼎》，年少笔力回千钧。焦山鼎图岁在已，江海起立鱼龙奔。迩来衰谢二十载，虽有意气无由振。戴氏此鼎何处得，势如怪兽狞以蹲。平头负戴到蓬户，四座动色谁敢扪。云雷盘旋间饕餮，斑斑古色疑周秦。凹中尾鬣状天马，缘居鼯鼠拱且驯。或云子午纪年月，或如癸甲兼庚申。或云乾上艮在下，天山为遁理则均。著马履鼠古所训，义云阴屈而阳伸。制器尚象有深戒，寡闻鲜见徒纷纭。大巧坐令倕龁指，流俗岂辨饲与饙。丹枫阁中尽奇古，此鼎屹立何雄尊。市丘鼎龋任嘲笑，烹鸡何以羞明神。不烦更问柳下季，历千万世存吾真。"}