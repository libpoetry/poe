{"id":"1143611","title":"至后","dynasty":"宋末元初","author":"仇远","text":"凭高欲验晓云黄，东际红光见太阳。便觉池芹春滟滟，俄惊檐竹昼琅琅。君师百拜恩难报，文史三冬志未偿。吾道千钧悬一缕，愿同绣线日添长。阳和昨夜到梅边，喜得春风一信传。同舍团栾齐贺岁，异乡飘泊又经年。梦中归路忘舟楫，客里生涯倚俸钱。纸帐布衾差稳睡，不愁独冷坐无毡。霜华如雪著乌巾，染鬓粘须白未匀。人羡久生趋老境，日随长至到新春。投金濑上能容我，贡玉堂中自有人。溧酒清醇鱼菜美，不妨频日宴嘉宾。了知五十九年非，景薄崦嵫合见几。夜半虽当泉脉动，腊前未见雪花飞。客程鸿雁骎骎老，家养鸡豚处处肥。千日及瓜今过半，未知何日定言归。"}