{"id":"1070302","title":"故人张达明徵饷舒朮将以古句次韵酬之","dynasty":"宋","author":"程俱","text":"忆官古龙舒，妙境开禹甸。漱流探九井，曳屐穷四面。借居龙溪上，窗户列岩巘。客怀剧棼丝，撩乱不可剪。时时出登临，款段胜屈产。如持古神搥，破此牢愁键。地灵多草木，灌蔓森秀软。尝闻左宫仙，蕊笈发珍瑑。摛辞叙山精，丰绮信无㥏。几寻青冥斸，时作芙蓉搴。云琅未云剖，月醴忽以泫。回观豨苓辈，市积空?嵼。至今阿连功，焜耀华阳典。宁当柙而藏，正恐知者鲜。岂同西一方，但取一笑莞。力驱三彭仇，况比黄金腆。芳腴散灵柔，坐使百疴遣。故人山中来，雅素过何点。应知藜苋腹，岂复禁茗碗。轻翔不可独，分送勤折简。新诗出强韵，趣步不容挽。微吟复小啜，气味清而婉。何须养生论，药石问中散。"}