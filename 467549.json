{"id":"467549","title":"菩萨蛮 优昙花","dynasty":"当代","author":"赵文漪","text":"披云晕月争娇艳。仙人掌上芙蓉脸。红烛倚华堂。玲珑新样妆。频传金盏酒。愿祝花长寿。何处最堪夸。蓬瀛世外花。蓝田一片花光好。开时长趁西风早。初卸六铢衣。新凉未冷时。玉阶珠露滴。宛转花枝侧。香雾上云鬟。离魂直是仙。轻飞鹅粉花心淡。初匀霞面花光艳。浓淡万般宜。新妆取次施。人影传金盏。花影娇难算。仙髻护云冠。瑶池会上看。疏棂月上秋风晚。华堂绮宴传金盏。花谢酒醒时。香娇恋故枝。祝花长更久。争奈花非旧。小字比红儿。游仙魂似飞。"}