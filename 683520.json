{"id":"683520","title":"明辅方伯走使驰书数千里询我汉上盛言新筑不减祗园然颇以索居为叹聊成二律奉赠因抒鄙怀","dynasty":"明","author":"王世贞","text":"怜君新筑晋祠幽，五柳当门山满楼。昼永琴樽宽自得，春深车马僻难求。孤云似客能分坐，片石闻禅解点头。犹有旧交时搅念，西风吹雁下襄州。紫衫抛后鬓全鬒，六见桃花源水春。题笔不为绵上语，灌园偏忆汉阴人。行藏盛世难论迹，离合中年总爱身。若问宦情何所道，苔衣生戟耳生轮。"}