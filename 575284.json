{"id":"575284","title":"送周宪使用杜韵","dynasty":"明","author":"邵宝","text":"人生交道无去住，送君望极章江雾。水如别思注壶觞，侑以西山古松树。松有青枝未足奇，奇在冰霜万峰莫。旧鹤仍随赵老装，新骢犹识桓郎路。岭南民物昔又今，烦君为问彫疲故。秋来瘴海连黄茅，一洗迎风玉壶露。浩歌向君击节馀，几多郁抱从今除。古人忧乐天下耳，数语请检希文书。庙堂从容他日地，回首江湖云杳如。"}