{"id":"536535","title":"赠况生药湖别业","dynasty":"明","author":"王世贞","text":"兹湖信灵境，灵境贵所招。维昔真人居，药就凌璇霄。旗峰感女泽，环江导宾潮。湛符填簸荡，遗砂寿肖翘。至今清泠府，万象不得骄。恍若太阳升，神丹现中宵。金波迎潨射，玉衡澄泬寥。枉汭款柔飔，阳荑配阴条。天鸡忻孳育，朱鲤恣陵跳。披岩肉芝长，犯雪黄精苗。秀郁钟故奇，象胜理自超。况生结精庐，窈窕临湖皋。杯中泻云物，镜端行渔樵。亮无晨风翰，偕子以逍遥。勺水甘谷如，服食等松乔。"}