{"id":"771565","title":"四月十五夜述梦","dynasty":"清","author":"许传霈","text":"伯兄维扬来，面目生尘土。陡说父病危，要我省吾父。情景复疑猜，游移不自主。俯顾有家人，家人愁万缕。忽道吾父来，隔窗若有睹。父来自何方，悲欢欲蹈舞。壶酒设庭前，举杯话情绪。同侪五六人，依然亲侍坐。一酌情畅怡，再酌神吞吐。三酌环视儿，凄然有所语。语曰儿善谋，我谋亦安抚。为看儿曹来，儿曹其善处。闻之恻然悲，长跪期团聚。未言鸡唱声，一枕泪如雨。"}