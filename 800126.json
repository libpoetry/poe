{"id":"800126","title":"重修六贤祠成展祭作","dynasty":"清","author":"王吉武","text":"乾坤有倾折，凭谁奠苍黄？成仁取义间，得争日月光。末世务苟话，横流决堤防。不有数君子，何以扶颓纲？明季丁否运，妇寺纷蜩螗。群贤共愤争，杌隉正气扬。暨暨有黄公，请剑击貂珰。糜烂北寺狱，冤血流圜墙。逮乎思陵末，大盗剧披猖。京城竟瓦解，宫阙屯豺狼。倪周并词臣，就义何慨慷！赋诗整冠带，引脰遂绝吭。共志有中丞，仰药裂肺肠。云车驾风马，同日从君王。维时刘与祁，解组各归乡。号咷义旗举，自矢百炼钢。未几沉荒晏，南都复沦亡。两公竟致命，先后归帝旁。一甘绝勺饮，僵饿追首阳。一起赴清波，怀石同沉湘。区区于越地，山川灵气翔。凛凛得数公，劲草卓秋霜。平生所树立，理学兼文章。末路更完节，浩然还旻苍。圣朝重褒忠，祝典载辉煌。守土风教责，表扬分所当。立庙傍黉宫，六贤共烝尝。昨秋大风雨，摧我西庑雘。周垣半倾圮，不能庇堂皇。率先亟修筑，勿使沙栎荒。榱桷新丹雘，木门饰仓琅。登堂荐蘋藻，肃然对冠裳。即事有枨触，沾襟涕浪浪。畴无君亲恩，俯仰默感伤。"}