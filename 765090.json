{"id":"765090","title":"琐窗寒 奉和司徒公寒食悼亡，次原韵","dynasty":"清","author":"徐釚","text":"禁火清明，春归天上，空传佳丽。梨花飞雪，吹落阑干如绮。掩流苏、环佩姗姗，壁间遗挂生绡腻。剩千堆麝粉，子规啼煞。柳绵初起。遥睇。纱窗畔，恰宝镜尘封，瑶台迤逦。綵鸾飞去，红杏词添憔悴。怅蕉林、退食归来，返魂香冷薰笼倚。漫伤神，奉倩诗成，只裹珍珠泪。"}