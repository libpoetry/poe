{"id":"436569","title":"送刘师韩归云中二首","dynasty":"金末元初","author":"王寂","text":"匆匆杯酒促行辀，挽断征衫不少留。别友情怀虽作恶，还家滋味胜封侯。鸡催淡月闾山晓，雁贴黄云马邑秋。老矣仲宣归未得，微君底处许依刘。客里那堪送客行，迢迢烟水指归程。子规催促浑无赖，秋雨留连却有情。此日短亭轻折柳，何时长路重班荆。著鞭稳上青云去，莫惜因风蚤寄声。"}