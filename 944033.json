{"id":"944033","title":"送项平甫教授之成都","dynasty":"宋","author":"陈造","text":"昔人石穴命西蜀，岂知桃源华胥隐石腹。诗人昔吟蜀道难，何曾锦城风物平时看。平时风物今犹故，井络坤维神所护。汉官威仪二百年，斩新不受胡尘污。蜀民日为药市游，家说追欢不说愁。蜀人之文落中州，中州伧父缩颈羞。吾徒向来梦游处，今日登仙送君去。遨头上客人所敬，翰林先生士知慕。似闻儒冠不容假，挽致邹鲁无难者。况君笔力西汉前，亟遣人才有扬马。锦城之乐乐未涯，绿鬓朱颜君更佳。要奉板舆追胜日，暮万里桥朝浣花。古今胜槩争入眼，归轩日日诗囊满。黄鹄东飞定有书，莫靳珠玑祇推懒。"}