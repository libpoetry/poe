{"id":"692945","title":"秋日閒居三首","dynasty":"明","author":"杨巍","text":"笑我起居处，寥寥一竹床。长贫谙性命，多病识行藏。地与红尘远，秋怜白日凉。山僧久不至，木落井西堂。漫道无生理，秋天亦苦予。倩人斸药品，伐木结寒庐。酒采菊花酿，唫收桐叶书。所欢遂閒散，名利将焉如。荒径无人到，柴门带晚霞。不知身抱病，且喜菊开花。买鹤供诗料，鬻书送酒家。秋来禾黍熟，垂老此生涯。"}