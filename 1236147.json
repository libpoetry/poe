{"id":"1236147","title":"箫台八景 云门福地","dynasty":"元","author":"李孝光","text":"古帝南巡事已非，土阶茅屋尚依依。夜深月底吹箫去，度得云门一曲归。蝙蝠翻云似白鸦，石林玉气乱晴霞。山中鸡犬应相笑，溪上红桃几树花。雨洗天根云洞幽，黑蛟飞雹舞长湫。只应壮士思酣战，组练相衔夜不收。山月峥嵘露玦环，石楼香冷白云间。玉箫吹裂阶前竹，骑鹤仙人去不还。风约疏钟下窈冥，天南曙月飐飞星。驼鸣阊阖嚣声起，老鹤巢深梦未醒。萧萧清磬出云迟，月死空林日气微。重过紫芝山下路，坏桥灯火照人衣。海月四更移塔去，天风万里擘松开。烟销日出无人到，独自看云山上来。山上行人如冻蝇，西厓日出澹青荧。太阴积雪草木缩，留得孤松长茯苓。"}