{"id":"722085","title":"登岱","dynasty":"明末清初","author":"屈大均","text":"盘盘石磴上高雯，白练吴阊望不分。尺寸便为天下雨，虚无总是岱宗云。西皇辇路诸峰在，东帝钟声万壑闻。四岳惟兹南面立，固知太皞是元君。鸿濛一气白天孙，日月双观各有门。万物尽从青帝出，诸峰都让丈人尊。松间风雨秦时响，石上烟萝汉代痕。最是白云多变怪，谁从触石见真源。"}