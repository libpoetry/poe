{"id":"1249308","title":"为苗民所苦歌六十韵","dynasty":"元末明初","author":"舒頔","text":"二月日初七，压天风雨急。仆夫问讯回，苗民水涡集。仓卒戒行李，二三竞奔入。天寒泥涂滑，出户行不得。或牵牛数头，或缚鸡数只。长枪插檐高，短剑耀白日。动辄便杀人，相遇焉敢敌。杂以无藉徒，孰与分南北。老母惊且忧，扶持间道出。彼来此已遁，囊橐罄收拾。急度墓头岭，复恐见雪迹。行行叶由凹，手足俱战慄。儿云母疾行，母说疲无力。坐憩长松下，蔽身草不密。又逢恶少来，见骂作强贼。刀枪罗我前，性命在咫尺。母云我两儿，惧怕避横逆。再拜致哀告，恸哭并二侄。衣衫尽剥脱，裸体肉见赤。长绳与弟连，缚手黑如漆。嗔叱行步迟，遽以大刀击。血流未得止，苦痛走更疾。渐围至田中，枪立哨齐吸。拔刀斫弟项，乞免幸勿及。母忧失两儿，儿复忧母泣。艰险万状生，忧危苦劳役。内怀五脏饥，外被一身湿。箠楚卒未休，死生安可必。山中亦何有，所蓄仅米粒。检括殆无遗，忽忽日将夕。留连至宋村，心绪茫若失。倏逢一卒来，相见似相识。貌恳心甚慈，众皆被呵叱。但云解其缚，外惧中悦怿。兄弟相依回，泣母何处觅。哀矜复自怜，举目百无一。顷刻子见母，哀号叙痛衋。斫松代膏明，拾草当菅席。主仆皆畏寒，相忘共薰炙。忧惧不待明，鸡鸣咸盥栉。又复去喜坑，晨星尚未没。山家已避舍，老母独匍匐。逐队跻山椒，冒雨倚松立。头上水淋面，足下寒彻骨。明朝古唐山，盘折犹律崒。乱石如蹲虎，狭径跨其脊。呼号风泠泠，掩映云羃羃。初疑茫昧中，天地如开辟。往来不暂停，昏黑亦忘食。当时已狼狈，宁复问家室。幼女犹可怜，含啼抱呜悒。不忧行路难，但恐弃沟洫。朝廷本除祸，仁道立民极。假威及蛮猺，所至皆戏剧。杀掠果何辜，曷尝分玉石。披萝遍山林，荡扫空郡邑。不幸生斯时，处处值荆棘。皇天远不闻，愁闷填胸臆。残喘傥久延，今亦匪畴昔。渠魁未殄除，默坐长太息。"}