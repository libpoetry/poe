{"id":"1057428","title":"过东流圣感寺","dynasty":"宋","author":"刘弇","text":"客从西南来，明发倦流徙。寅缘泊烦促，羁凫染寒水。祇园开阳方，百年此经始。陂陀一水去，腾蹴数峰峙。轩楹仍东辟，晚秀皖如洗。物随眄睐移，一息间三起。僧閒神自定，童野发不理。平生腐儒计，鞍肉蚀两髀。眼力耗蝇头，半豁缀旒齿。崖涧饱所经，兹乃形性侈。疾走影不休，兼忘竟何是。"}