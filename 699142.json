{"id":"699142","title":"香闺七吊诗 苏小小","dynasty":"明","author":"徐熥","text":"油壁青骢久寂寥，西陵松柏雨潇潇。梦中解唱黄金缕，脉脉春情总未消。云笺彷佛见罗裙，缥缈歌声去不闻。千树桃花零落尽，不知何处吊孤坟。谁将薄倖负娉婷，怨魄啼魂唤不醒。我有多情双眼泪，一回开卷一回零。泪光如瑩臂销红，一夕幽期月影中。千载重关萧寺静，更无环佩响轻风。一片春情暗寄郎，碧苔笺与锦香囊。此身?为情郎死，不向秋风怨北邙。销残金石怨双蛾，红粉由来薄命多。一缕香魂飞不散，月明时听曼声歌。朱粉慵调倦理妆，知音难遇有情郎。可怜一片西湖月，只向深闺照断肠。"}