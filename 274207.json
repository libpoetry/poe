{"id":"274207","title":"寄酬朝鲜李锦农徵君","dynasty":"清代","author":"李士棻","text":"李杜与苏黄，名震天壤内。惟苏官较高，亦屡遭迁劾。今读四家文，俨与经史配。穷困备一身，华声及千载。君生古人后，心在古人队。昨从海外来，揖我申謦欬。异域定石交，同姓结深爱。捉笔书生平，字字见肝肺。挚性俱缠绵，豪情各慷慨。屡临天补楼，把酒终日对。妙誉溢坛坫，英词耀槃敦。辇下诸耆宿，咸喜识风裁。分手何匆匆，一聚便难再。天疆实限之，积怀渐成痗。梦魂飞傍君，河山不能碍。连岁遗我书，吟身知健在。远物纷见投，如获珠百琲。嗟我少壮时，志尝慕鼎鼐。谓宜蹑青云，树立追前辈。即今年四十，竟与初心背。辛苦博一官，未敢傲丞倅。风尘厌奔走，奇穷久益耐。还蜀无稳期，室人定交谇。琐琐陈旅状，君应悉梗概。闻君入幕府，仗剑历边塞。徐卿雅重君，青眼优盼睐。君抱惊世才，畏进而嗜退。蓄念在名山，学道迹宜晦。所愿勤著书，光洁绝疵颣。吾侪犯世忌，无日无尤悔。百为难一成，此事未可废。勖君兼自勖，藉作韦弦佩。勿忘畴昔盟，埙篪鸣异代。夜就短镫檠，苦吟酒频酹。迸泪缄寄君，东向发长慨。"}