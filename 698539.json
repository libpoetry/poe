{"id":"698539","title":"闻石屋彭君置生棺有感为赋四诗","dynasty":"明","author":"唐顺之","text":"青山结净因，回首迹俱陈。司马四壁宅，荣期百岁身。文牺幸知免，行蚁待相亲。试料还真后，谁为倚户人。隐几嗒然安，疑君是鹖冠。道书肘后系，人世镜中看。家本无千橘，生常卧一棺。不因兹下泪，任尔雍门弹。苦欲辞簪绂，归来掩故园。无过六百石，只对五千言。倚树看蜩化，逢人笑舌存。老龙且莫去，为我发狂论。吾与尔皆梦，相看一笑时。拘拘亦何恶，役役尚如斯。丛桂山中约，枯槎海上期。胡为更羁绁，有愧故人知。"}