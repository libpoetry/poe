{"id":"667616","title":"荅马子","dynasty":"明","author":"王廷陈","text":"昔予栖金马，偕子谒彤闱。秩俱晤不阔，愿惬契无违。追寻屐偶历，招要杯递挥。夕谈朝日上，昼吟宵月辉。振雅袪凡响，抗志领时讥。冲飙忽中激，垂翅各分飞。余征赴梁甸，君徂出晋畿。不惜谪宦苦，但怆良觌稀。青蝇既点璧，缁尘仍染衣。怨吏欢入阱，哲人咍见鞿。枉子尺素问，增我百虑依。抚今觊昔娱，忤物悟已非。愿言谢人徒，北山行采薇。"}