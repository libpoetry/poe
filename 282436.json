{"id":"282436","title":"壶中天·灌口二郎神庙","dynasty":"现代","author":"金天羽","text":"苍崖壁立，放盘涡激作、蹴天惊浪。十丈灵旗天半舞，秦守声威犹壮。万马嘶空，三犀蹲谷，风簸绳桥荡。龙门劈破，禹功崭绝能仿。我欲照见重泉，峥嵘水府，桎梏支祈状。西蜀古来神秘国，飒爽英姿在望。玉垒云封，青城月照，法驾长来往。荒祠夺席，封神幻出台榜。"}