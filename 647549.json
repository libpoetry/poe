{"id":"647549","title":"南湖佳趣","dynasty":"明","author":"王汝玉","text":"雨香云暖东风里，绿涨南湖湖上水。望中千顷净无尘，细縠平铺吹不起。凫鹥鸂䳵交交飞，蒲芽含紫芦芽肥。天光水影更荡漾，湖南湖北皆春晖。美人家并湖边住，花落花开春几度。自从捧檄仕京华，梦绕烟霞钓游处。我本沙鸥社里人，别来频见凤城春。赋诗为写湖南趣，犹忆汀洲采白蘋。"}