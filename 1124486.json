{"id":"1124486","title":"次东坡雪诗十六韵三首","dynasty":"宋","author":"项安世","text":"久从云共商，稍与霰相和。初看稀可数，渐觉多难奈。如尘塞道起，似块当空堕。练捣万家砧，糠扬千廪簸。学舞势僛僛，争辉明瑳瑳。昆岭玉成灰，闽溪茶出磨。瘠土总生腴，衡门亦堆货。樵苏带粉檐，刍秆如冰剉。朱毂化瑶车，华鞍变毡坐。儿看废晨诵，犬走妨宵卧。漫天一远近，盖地均坎坷。改却松篁青，遮尽粪壤涴。独有井成穿，惟馀江带破。处处作花衢，家家产盐课。银富不忧贫，米多宁患饿。比兴岂无因，贱贫聊自贺。云来已三白，诗唱当再和。方无望其有，既有不可奈。方卑看成高，既高还易堕。妇言天雨米，安得箕可簸。儿言天雨玉，安得刀可瑳。粉厚婢思涂，面粗僮欲磨。茗尘吾自啜，榆荚邻俾货。我马玉山禾，饥甚睎可剉。我客金城毡，寒甚睎可坐。欲出无人踪，且起复且卧。欲行无地皮，疑坎复疑坷。下铺鹅肪璧，千里无点涴。上张狐腋裘，六合无罅破。仕者有远谋，来年卜农课。贫者怀近忧，眼下不救饿。书生于其间，俯吊而仰贺。高低互腾凌，先后更唱和。密密骄有馀，斜斜困无奈。翔空久未集，到地期不堕。云惜暗遮围，风欺恶掀簸。林光夜毰毸，瓦色晨玭瑳。犬喜吠若惊，儿颠走如磨。体虚君勿嫌，窖实更堪货。飞逾絮毛弱，藏耐刀斧剉。三缄桃李蹊，十袭莓苔坐。填沼害鱼游，封巢妨鹤卧。经厨忽涣汗，度井翻坎坷。入水恨先融，沾泥悲易涴。苦遭柔条翻，故压坚竹破。已积深可量，方来密难课。宵明宿雀哗，昼合盘鸱饿。东日漏微光，穷人起相贺。"}