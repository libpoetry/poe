{"id":"234704","title":"越台曲·玉颜如花越王女","dynasty":"宋代","author":"周邦彦","text":"玉颜如花越王女，自小矫痴不歌舞。嫁作江南国主妃，日日思归泪如雨。江南江北梅子黄，潮头夜涨秦淮江。江边雨多地卑湿，旋筑高台匀晓妆。千艘命载越中土，喜见越人仍越语。人生脚踏乡土难，无复归心越中去。高台何易倾，曲池亦复平。越姬一去向千载，不见此台空有名。"}