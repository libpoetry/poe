{"id":"835155","title":"满庭芳 红兰图题词，同瓯碧作","dynasty":"清末民国初","author":"冒广生","text":"一担蟾规，两行鹃泪，钟情祗有侬知。颦烟恨雨，惆怅似当时。莫过山塘旧路，怕蘼芜都怨佳期。是谁把倡条冶叶，零落染燕支。离离幽寤影，凄凉风露，感我天涯。便陈王才调，难赋灵妃。录遍侍儿名字，总饶他空谷芳菲。漫持比江南红豆，一样种相思。"}