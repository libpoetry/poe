{"id":"586723","title":"按筠","dynasty":"明","author":"钟芳","text":"南浦初移棹，日高才丈许。西风送惊湍，步步蹙洲渚。乱流溯水口，艰进屡延伫。亭午一回盼，楼橹尚堪数。舟行田荡间，缘木引前路。吾方叹阿农，因之动恻楚。细詷负笠翁，妙用在阿堵。六月江水落，晚禾正堪布。新抽藉浮膏，所入倍钟釜。予闻重踟蹰，豁然发良寤。阴阳互为根，翻手变苍素。世故贵更练，接迹每多误。舣岸促征骑，萧萧碧山暮。"}