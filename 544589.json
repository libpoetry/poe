{"id":"544589","title":"参知张公睿父博极群书侈于三箧而不佞猥以臭味国士龙门执手晤言兼旬款洽辄因扬扢写寄诗歌凡六十四韵","dynasty":"明","author":"胡应麟","text":"六洞神仙吏，三天侍从臣。宣猷元借召，布德重生申。卓荦倾流辈，飞扬迈等伦。宏才川浩荡，伟度岳嶙峋。令誉收南服，英声动北辰。丰标凝卫玠，局量峙王珣。调自中原合，文从上国抡。衣冠游太液，舄履步长春。黼座瞻皇极，纶扉谒帝宸。金门劳执戟，玉殿伺垂绅。劲节先排汉，昌言或借秦。轮埋躬愈直，槛折道弥伸。李峤箴规切，阳城献纳频。幼安怀并席，长孺慕联茵。贝锦初腾越，牛刀试割闽。苍茫辞蓟阙，濩落度延津。九鲤披云夕，双龙蹑雾晨。干旌停枳棘，卤簿却荆榛。吐握加寒贱，吹嘘及隐沦。襟期青眼洽，意气白头真。绝代誇殊色，登坛属俊人。含毫千藻发，洒墨万花新。宛委群编列，琅琊钜轴陈。玄谈回夏棘，广譬狭庄椿。竹素隋宫缮，菁华邺架论。牙签携丙乙，甲帐坐庚申。掩映阶前雪，纷纭阈外尘。昆池方朔秘，曲水挚虞摈。贰负归渔猎，撑犁入啸嚬。悬标搜异粟，辍箸验劳薪。肄兔优成式，徵狸劣鼎臣。爰居恒独悟，弗述讵同询。地戒遥通貉，天文上接鹑。七车宁后裔，三箧定前身。秇圃宗师匠，文园卧逸民。颓垣庸筑傅，废陇漫耕莘。谷口霜沾笠，滩头月挂纶。违时肠拂郁，避世足邅屯。肮脏虞卿匹，颠狂贺监邻。佣书疑阚泽，讲易类严遵。孝绪行藏僻，君山积贮贫。编摩淫束晢，训诲溺刘臻。拥被嗟扪虱，抠衣笑获麟。酸吟鼯鼠狎，苦蚀蠹鱼嗔。径菊荒仍咽，皋兰裂故纫。桂丛居索莫，萝蔓屋艰辛。璧乍完衰赵，珠徒缀大秦。踟蹰愁炫璞，宛转惜藏珍。下里容赓曲，东施属效颦。分庭延墨翟，倒屣接庄辛。混俗东方朔，游仙郭景纯。神明交孔鲋，宦业缔崔骃。厚谊偏敦薄，冲怀剧饮醇。敲棋俄溃敌，投辖剩留宾。河朔差酬岁，平原渐隔旬。苍虬聊海甸，彩鹢复溪滨。汗漫烟霄翼，峥嵘渤澥鳞。宫行开碣石，邸会葺平津。敢窃丘樊贲，贪随巷陌淳。孤城留保障，率土藉陶甄。叱处羊难卧，耕馀鹿易驯。八诗犹并耀，一志未全湮。曳杖将投华，担簦欲憩岷。惟应挈四部，绝顶对朝真。"}