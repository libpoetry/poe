{"id":"692619","title":"挽任侍御乃尊二首","dynasty":"明","author":"杨继盛","text":"巴国指南思定祖，九真遗泽长孙留。琴台藓合乾坤老，篆水烟横天地秋。寂寂寒云覆陇树，凄凄疏雨暗江楼。欲知身后流芳远，今日龙池有豸头。生刍庐外悲风鸣，一曲哀吟万古情。五友亭闲山树暗，三槐堂寂月华明。巴人泪落嘉陵水，澄野歌连上蔡城。海内知公身不死，南台伯雨振家声。"}