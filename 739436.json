{"id":"739436","title":"七烈行","dynasty":"清","author":"汪沆","text":"平则门开逆闯入，朝士纷纷争拜贼。查家烈妇周夫人，慷慨堂前大义申。昔闻乐羊妻，盗劫不从甘作臡。又闻高悯女，寇求为婢誓勿许。彼非须眉尽如此，我曹今当共一死。娣妇闻姒言，请从地下长周旋。小姑闻嫂言，含笑不辞赴九泉。诸女闻母言，齐声抗志金石坚。就中有妾长跪请，莫因葑菲轻弃屏，有母虽孱同毕命。周夫人，查烈妇，闻众言，笑拍手。各各入帷房，密密缝衣裳。光明一匹帛，齐挂文杏梁。朝来蛾子排闼过，烈气如生不敢剉。贞魂如伴魏娥游，劲节还同费氏播。七人绝，二人苏。迹虽异，心不殊。呜呼七烈之墓草已宿，七烈之名光岳渎。"}