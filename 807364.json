{"id":"807364","title":"汉宫春  赠梁苍岩先生次先生赠子万舍弟原韵","dynasty":"清","author":"陈维崧","text":"缘鬓勋名，响上相靴刀，风生铃索。筹边多暇，细马潜游平乐。神仙富贵，总兼之、笑他饥朔。擘词头，锦笺十样，朝朝翠酬红酢。前岁粤装陆橐。正花洋珠海，楼船停泊。蛮天红豆，争向句中飞落。独怜愁客，老泥涂、蹉跎芒屩。幸当世，有公知我，莫管五陵轻薄。"}