{"id":"240630","title":"汉南晤魏侯彦诚魏侯赠诗期依韵知已而荆门受","dynasty":"宋代","author":"王之望","text":"白头有如新，倾盖或如故。乃知意气间，投分自有处。魏公使汉南，风采耸一路。凋残濡膏泽，冤讼廓氛雾。游刃若发硎，调琴不胶柱。平生不相识，见我国士遇。杯盘倒箱箧，笑语杂卮寓。岂惟倾肺腑，便可托婴孺。慰我畴昔心，何啻封万户。离觞岘山曲，握手惜约聚。江风吹行色，短棹不得住。临岐亦何言，加餐纳多祜。"}