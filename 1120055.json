{"id":"1120055","title":"九日奉呈同僚四绝句","dynasty":"宋","author":"陈傅良","text":"泽国重阳花较迟，得花虽□□愁余。家家人醉鸡豚社，独对西风忆鲙鱼。小雨廉纤仅滑泥，强随年少更攀跻。欲凭最上浮图望，晚稻如今齐未齐。临风遮莫晚山佳，自古功名看鬓华。幸自不知余种种，可教容易落乌纱。领客山危亦既欢，故人往往去归班。明年此会知谁肯，为上吴山望楚山。"}