{"id":"277352","title":"高阳台·冰如导游西湖赋此","dynasty":"现代","author":"汪精卫","text":"风叶书窗，霜藤绣壁，萧疏近水人家。初日钩帘，遥青恰映檐牙。湖山已似曾相识，况旧游人倚平沙。最勾留、泉冷风篁，石醉烟霞。湖光不被芳堤隔。但东西吹柳，远近浮花。水澹山柔，轻烟晕出清华。夷犹一棹凌波去，乱野凫、飞入蒹葭。夜如何？皓月当头，照澈天涯。"}