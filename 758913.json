{"id":"758913","title":"齐天乐 咏蝉","dynasty":"清","author":"张玉珍","text":"虚堂帘捲初闻处，重重绿阴低映。抱叶嘶风，栖枝吸露，高洁天生谁并。哀吟不定。怕写入琴丝，乱愁交并。最是难忘，晓凉清梦为伊醒。惊飞还向别树，更声声断续，无奈时听。细雨微晴，斜阳淡抹，喧遍条条槐径。回栏小凭。把秋意三分，暗中偷领。触忤吟情，几回羞鬓影。"}