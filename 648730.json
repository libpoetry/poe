{"id":"648730","title":"杏园雅集","dynasty":"明","author":"杨士奇","text":"鞠躬奉臣职，肃肃恒自旦。朝下趋经帏，临夕出东观。釐务日有常，黾勉在文翰。衰龄皆沈疴，宁不怀泮奂。仰惟宠禄隆，而敢厌羁绊。兹晨属休沐，联镳越闾闬。适我同志良，萧爽坐林馆。维时天宇澄，青阳候过半。好鸟鸣交交，芳卉罗绚烂。朱弦一再弹，图帙亦娱玩。肥甘列中筵，旨酒崇玉瓒。主宾相和敬，济济圭璋粲。清言发至义，连续如珠贯。雅韵含宫商，高怀薄云汉。合欢情所洽，辅仁道攸赞。各期励乃修，庶用表桢干。"}