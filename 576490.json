{"id":"576490","title":"怀仙吟题玉枢经卷后","dynasty":"明","author":"赵介","text":"我昔采药罗浮巅，仙人招我游诸天。天门洞开三十六，琳宫贝阙相连延。瑶台百丈空中起，玉女烧香月明里。天王宴坐拥群真，环佩珊珊满人耳。中有一人号雷师，庞眉皓首拜玉墀。奏云侍从五千劫，未闻至论穷玄机。天王含笑挥玉拂，举手向空如画一。群真意领寂不宣，但见琪花散空碧。我时目睹心欣然，万物得失天何言。乃知至道本无物，岂有文字人间传。人间所见皆幻影，欲吸晨霞驻清景。须臾月落仙驭旋，蕊阙瑶台风露冷。回看阊阖不可攀，白云与我留山间。倚剑长歌一壶酒，龙吟万壑松声寒。"}