{"id":"815829","title":"戊午六月从沈南一陈子松两先生及张倬云沈谱笙诸君观荷芦雨盦欢饮至月上始罢用少陵丈八沟诗分韵得放字客字","dynasty":"清","author":"陶模","text":"临水结茅庵，位置自清旷。芙蕖若亲人，灼灼窗前放。布席面澄波，遥峰淡相向。酒酣一散步，烟际闻渔唱。对酒溯前游，转瞬一年隔。少壮不自励，岁月真虚掷。安得二三子，裹饭挟书策。烟萝相与娱，胜作风尘客。"}