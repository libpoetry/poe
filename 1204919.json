{"id":"1204919","title":"摸鱼儿","dynasty":"元","author":"许桢","text":"买陂塘旋栽杨柳，闲人忙过曹务。山翁溪友来相贺，昨夜应时甘雨。舟泛渚。有茶灶相从，同过东西屿。鸥边自语。是午梦初回，余酲未解，七碗得真趣。神仙事，云海茫茫何许。何人岩下逢吕。诗家却有还丹诀，万景点成奇句。公自醑。且山水徜徉，莫考飞升谱。悠悠万古。看一片烟霞，四时风物，吾圃即玄圃。"}