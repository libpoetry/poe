{"id":"388345","title":"念奴娇·封姨何苦","dynasty":"清代","author":"谈印梅","text":"封姨何苦，把天边一缕，彩云吹散。谁道红丝能系住，赢得清愁无限。偕老难期，定情空赋，眉未齐鸿案。芳魂归去，满天飞絮撩乱。遥想青鸟西游，招寻旧侣，人在瑶池畔。二十三年尘梦醒，又许这回重见。碧奈花开，黄梁饭熟，暗里星霜换。神伤荀令，放歌钗为敲断。"}