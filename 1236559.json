{"id":"1236559","title":"江南弄","dynasty":"元","author":"周巽","text":"春意动。池塘初解冻。花间啼鸟惊人梦。绮户微开曙色明。沈香火暖晓寒轻。夭桃半吐传芳讯，新莺百啭感中情。感中情。怜淑景。思君望断青鸾影。炎光炽，枕簟凉如水。芰荷覆沼双鸳戏。香飘水阁藕花开。帘上金钩燕子回。霄露清尘临上苑，朝云行雨过阳台。过阳台。别神女。思君心如莲菂苦。秋声起，庭院收残暑。凉蝉抱叶鸣疏雨。玉箫吹彻人倚楼。银汉迢迢度女牛。梧桐落翠露华冷，络纬啼寒月影流。月影流。愁无限。思君不见南飞雁。寒威薄。绣帷人未觉。啄蕊争枝喧冻雀。锦笺呵笔写回文。玉箸长垂不见君。北去马蹄冲塞雪，南来雁字隔衡云。隔衡云。消息断。思君但把梅花玩。"}