{"id":"114484","title":"答周德夫见寄","dynasty":"宋代","author":"黄庭坚","text":"自我官东南，久无西北书。周郎纵横才，欬唾落明珠。寄声相劳苦，敦厚不忘初。穷山江莽苍，胸次赤宽舒。念君怀白璧，故作短褐趋。秋官方按剑，不与计吏俱。惊嗟相见晚，天子识严徐。想当搜逸民，耕钓起海隅。鹤翎需啄饮，龟尾且泥涂。功名好采来，五白成一呼。小人邱壑心，日月半谢除。何时真得归，猿鸟为先驱。投身婴世故，葛蔓恐难图。相思欲写寄，滴尽玉蟾蜍。"}