{"id":"368914","title":"喜迁莺·泊舟枫桥有感","dynasty":"清代","author":"杨芳灿","text":"微云如雾。送晚来几点，菰蒲凉雨。林影皴红，潭痕渲翠，做弄秋光如许。怅行踪无定，系一叶、扁舟沙渚。谁相伴，有芦花深处，一行眠鹭。凝伫。天已暮。露柳霜莲，秋满枫桥路。弦响枨枨，蜡光隐隐，隔院谢娘眉妩。歌声留不住，又化作、水烟飞去。凄凉意，算者般情味，綵毫难赋。"}