{"id":"798120","title":"金缕曲","dynasty":"清","author":"俞樾","text":"海外云帆到。盼凉秋、香轮宝马，玉人来早。谁料丁沽西风恶，吹散巫云飘渺。只十日、红消香耗。陡使绮怀无聊赖，莽天涯、何处寻芳草。思旧事，愁如捣。南天烽火何时扫。忆频年、漂流穷海，结庐荒岛。乍逗河阳春消息，无奈名花便稿。剩膝下、金銮娇小。纵使玉箫重来日，想韦皋、应已年华老。空辗转，系怀抱。"}