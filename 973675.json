{"id":"973675","title":"人爱九日多以靖节之故仆以邠老七字为可以益其爱者且连日不雨即风尤觉此句妙处赋诗八韵","dynasty":"宋","author":"赵蕃","text":"东篱满把菊，柯山一句诗。四时皆有节，九日独如斯。潘子夙所尚，陶翁何敢师。是故逢此日，爱慕仍凄悲。所愿学渊明，归去了不疑。松菊傥犹存，田园随事为。亦愿如邠老，白首丘壑期。人穷与诗长，得失其在兹。"}