{"id":"1139171","title":"题程子充少监家藏二诗遗墨","dynasty":"宋末元初","author":"陆文圭","text":"教子惟欲谄，嫁女惟欲官。床屏触头乃翁怒，文书衔袖媒姥谩。痴人一笑可绝倒，古训相传良独难。大夫有愧程监察，上谷敢望元遗山。易箦微言尚典刑，出门别语重丁宁。子无橐装与宝剑，女无绣褥与金屏。各赠骊珠五十六，藏在肺腑为深铭。梓乔俯仰俱莫及，冰玉清润尤相形。水衡使者直而温，遗山宅相监察孙。禔身务学承先志，范世传家示格言。正大去今八十年，流风遗俗犹有存。谁能题诗墓柏下，使两仙翁起九原。"}