{"id":"706019","title":"西庄源所居后岭前壑古木清沼凝阴返映念居此三载行将舍去因赋一诗","dynasty":"明末清初","author":"王夫之","text":"物遇日屡迁，流止暂不遗。浮云出丹巘，游鯈遵绿漪。心知既无滞，躯质匪有期。俯仰同久乍，令我奄宅兹。修竹丛尚稚，冈桐荫每移。云岫半明灭，霞嶂时参差。坐闻春鸟鸣，亦睹秋叶离。凌景延圆晖，迎寒却凉飔。回首舜帝峰，濯足舂水湄。芳草良未歇，佳期行可规。行道昔已靡，槁木今何居。俄顷已藉用，乘乘将焉之。"}