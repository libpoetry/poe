{"id":"181891","title":"至金溪与康功","dynasty":"宋代","author":"郑刚中","text":"客子远羁棲，天寒夜幽独。拥被荐孤枕，感叹不自足。念怀公平时，书卷共灯烛。事业志远大，可但慕爵禄。騕褭头不竽，果此先喷玉。骎骎官职场，意气已神速。我方坐困苦，一命线相续。盗虽哀王粲，屡作碪上肉。屋庐化飞烟，瓶盎无储粟。岂不邻北陵，分者谁半菽。今兹寻友朋，惭甲生面目。波涛岁云暮，正作垂翅鹄。公无遂得笑，忍听穷途哭。"}