{"id":"749972","title":"竹珊以滇南方伯抗疏为伊犁参赞壮哉行也歌以送之","dynasty":"清","author":"锡缜","text":"壮志纵横九万里，葱岭滇池咫尺耳。抗疏千言达帝阍，不为方伯为将军。将军投笔据鞍笑，班生未老贾生少。整顿乾坤济时手，会涤九川宅四隩。讲求兵法常山蛇，变幻名场君子豹。宁从绝域凿凶门，肯傍贪泉开饭窖。我朝有造西陲西，为城康居国车师。不消冰雪成道路，无边沙碛相驱驰。穷荒大漠版图共，蠉蠕喘喙言笑嘻。六合如人及其壮，气之所贯神与随。将军将军气如虹，武功可救文治穷。不者何为投袂起，欲以将洗吏之耻。只今圭瓒锡旬宣，虎拜祝天千万年。九重夜半虚前席，西顾何如聚米山。"}