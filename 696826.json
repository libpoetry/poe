{"id":"696826","title":"竹枝 孙光宪、皇甫松俱有此体","dynasty":"明","author":"俞彦","text":"巴江迎神打鼓鼙。山花红映女巫衣。白盐山下白板扉。锦江城畔锦鸡飞。家家濯锦向江边。传来新样写金笺。谁人江畔踏歌词。鹧鸪西飞雄逐雌。千回万转是瞿塘。非关学字学侬肠。巴童爱唱巴渝曲。巫神夜归巫庙宿。不行朝云夜闻钟。子规西来泣相语。霜高滟滪月空舲。联翩百丈上泷行。黄陵寺里夜闻钟。鸟呜猿啼都为侬。蛮烟苦雾最难消。江边蜀客滞兰桡。莫歌月节折杨柳。前溪变声悦郎口。廉明太守来姊归。千家万家香午坎。"}