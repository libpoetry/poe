{"id":"1121814","title":"秦楼月/忆秦娥","dynasty":"宋","author":"范成大","text":"窗纱薄。日穿红幔催梳掠。催梳掠。新晴天气，画檐闻鹊。海棠逗晓都开却。小云先在阑干角。阑干角。杨花满地，夜来风恶。珠帘狭。卷帘春院花围合。花围合。昼长人静，双双胡蝶。花前苦殢金蕉叶。瞢腾午睡扶头怯。扶头怯。闲愁无限，远山斜叠。香罗薄。带围宽尽无人觉。无人觉。东风日暮，一帘花落。西园空锁秋千索。帘垂帘卷闲池阁。闲池阁。黄昏香火，画楼吹角。楼阴缺，栏杆影卧东厢月。东厢月，一天风露，杏花如雪。隔烟催漏金虬咽，罗帏暗淡灯花结。灯花结，片时春梦，江南天阔。浮云集。轻雷隐隐初惊蛰。初惊蛰。鹁鸠鸣怒，绿杨风急。玉炉烟重香罗浥。拂墙浓杏燕支湿。燕支湿。花梢缺处，画楼人立。"}