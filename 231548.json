{"id":"231548","title":"祭愚谷·前春还闽","dynasty":"宋代","author":"释善珍","text":"前春还闽，得道公病。聪明忽痴，医不识证。石门迎见，悲喜深省。莫年客土，相依为命。太白残月，同光共影。吾曹恢疎，世路机穽。身犹弃遗，奚顾堕甑。古琴绝弦，缺铛折柄。二子谈禅，时隐几听。退士献书，阿婆窥镜。鬼笑揶揄，人笑齿冷。少日与公，讲明素定。丹心如铁，空橐如罄。千载意长，百年俄顷。一死一生，遇此衰境。姜盐鬻茶，油葱浇饼。唤公不应，老泪泉迸。"}