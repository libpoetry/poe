{"id":"595782","title":"赠王郎","dynasty":"明","author":"李时行","text":"王郎胆气欲吞海，纵酒高阳三十载。千金不惜赠荆卿，双璧持将结朱亥。去年烽火警榆州，慷慨辞家赴远游。倒捲黄沙擒颉利，轻飞白羽落旄头。纵横豪气谁能惜，百战功高不收籍。貂裘弊尽还复来，却向秦楼夜吹笛。我劝王郎休叹嗟，应知人世有张华。吴钩本是连城价，莫使光芒蚀土花。"}