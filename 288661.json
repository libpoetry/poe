{"id":"288661","title":"齐天乐·庚午初冬吷庵公渚复举词社，有怀散原丈庐山、苍虬津门，即寄苍虬索和","dynasty":"现代","author":"袁思亮","text":"登楼目送行云远，斜阳断烟离绪。帝所麻鞋，仙都卉服，南北凄凉为旅。高寒院宇。又潮落丁沽，雁回湓浦。两地魂销，短檠搔鬓共谁语。浮沤江上聚散，眼中人几换，前度吟侣。瘦菊支霜，酣枫绚日，抱色栖香心苦。哀弦自抚。倩泪滴荒波，载愁流去。唤起灵均，楚骚赓怨句。"}