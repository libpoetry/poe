{"id":"286778","title":"咏武昌空战大捷","dynasty":"现代","author":"唐鼎元","text":"武昌城上杀气浮，武昌城下江逆流。扶桑铁鸟成群至，千里声惊吼万牛。岂知吾国飞将勇，云鸟阵先布四周。霹雳一声天地动，怒龙舞爪拿鸧鹙。岂有鸮鸩不施毒，一时争战正未休。攻围犹嫌太空窄，金丸上下雨点稠。日月奔避不安室，星斗乱入银河泅。金乌玉兔深藏匿，偷窥时还遮一眸。猛气下翻云梦泽，杀声上撼虚皇旒。自然仁勇人天助，纷纷敌溃东南陬。片片铩羽刚风里，了了晴空安可廋。一只一只青天坠，江汉滚滚看火毬。前月曾燬十一只，廿一只复兹辰投。或云共到三十六，只只尽燬无一留。破胆丧魂招不得，此地尚敢重来不。钱塘金陵空战烈，两战犹逊兹战遒。所恨吾身羁醴水，是辰未泛鄂渚舟。晴川阁上一凭眺，壮观快偿心所求。更恨丑虏残酷性，浪杀平民民何尤。襄河闾阎变灰烬，岳麓桃李遭虔刘。丈夫生世抱奇愤，况当家国残金瓯。我亦不欲搥碎黄鹤楼，我亦不欲翻却鹦鹉洲。还向仙人假黄鹤，直跨蓬莱顶上游。身率雕鹗三百队，海风灏灏天风秋。高穿万仞青云表，下指大屋吾深仇。吾弹有眼不妄掷，弹弹皆落凶人头。大来小往聊一酬，顷刻神州烽燧收。顾问天宫索酒饮，一散胸怀万古愁。"}