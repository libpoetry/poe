{"id":"103597","title":"次韵和王尚书答赠宣城花木瓜十韵","dynasty":"宋代","author":"梅尧臣","text":"百菓各甘酸，或由人所植。木瓜闻卫诗，赠好非玉色。投此琼玖报，盖重车马饰。贵贱今既殊，凌纸字翕赩。一一如明珠，自得见安格。复何备国风，庶亦见王泽。捧之为重赐，诵已乃忘食。幸资药品用，少助宣调力。南土加文章，州异肥瘠。公将和鼎餗，微意愿寻绎。"}