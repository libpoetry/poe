{"id":"1122483","title":"上制置侍郎","dynasty":"宋","author":"度正","text":"龙虎西头象更雄，巍然坐觉马群空。三千威已行方外，百万兵元贮腹中。蜀国欢声连上国，秋风和气似春风。只今欲荐斯文寿，大雅篇中愿赋崧。堂堂汉使到天涯，覆芘西南亿万家。礼乐化行真有道，强梁气慑自无哗。坐观狼狈奔牛角，敢复猖狂犯虎牙。措置得宜归妙算，更歌丰乐庆中华。武侯落落旧规摹，千载谁能发壮图。抚定南方无后顾，感通北面自前孚。但于号令教心服，自是欢忻听指呼。群策不遗光竹帛，方知儒术本非迂。"}