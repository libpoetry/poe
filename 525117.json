{"id":"525117","title":"送许彦明往松江二首 其一","dynasty":"明","author":"顾璘","text":"结友不知心，履綦空累百。与君山林交，心迹两无隔。不见辄相思，相见终昕夕。岁暮诚寡徒，缱绻荷三益。今晨叩蓬户，车马有行色。臣恣山水游，亦以衣食役。畬田间三泖，霜落事秋穫。言念四体勤，顾此十口迫。浮生寡欢悰，玄发亦已白。天寒早返驾，勿作久游客。"}