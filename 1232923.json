{"id":"1232923","title":"封龙十咏 其五 中溪书院","dynasty":"元","author":"安熙","text":"炎氛绝高岑，悲风振林丘。吟台一以眺，动我怀古愁。李公英妙年，于焉此藏修。坐令山中民，莘莘洙泗俦。规模未云远，芜秽馀嵓陬。圣像空复存，荒凉几经秋。不遇敬斋翁，遗迹谁能求。亦赖明主恩，遂兹圣泽流。今皇复神圣，丕承拟西周。弦歌独不嗣，嵓壑知应羞。怀贤既伊郁，抚事增绸缪。悠然发孤咏，远思浩难收。"}