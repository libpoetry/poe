{"id":"821156","title":"庆千秋 壬午生日，髯公以词为祝，次韵答谢","dynasty":"清末近现代初","author":"汪东","text":"荏苒芳春，又青旂映柳，绕陌齐飞。山斋寂寂閒卧，冷落空闱。当年少、跃马横戈，思效明时。信道簸扬无用处，虚名真似南箕。喜捧云谣一曲，胜玉卮倾酿，绣组裁衣。还当祝公嘏寿，维岳赓诗。何须羡、鹏背扶摇，同运天池。看取次、狼星角敛，亿年国颂昌期。"}