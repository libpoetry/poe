{"id":"1109003","title":"学进士作大方无隅二首","dynasty":"宋","author":"刘克庄","text":"趋出范围表，方之大者乎。理同然不异，隅至此俱无。圣岂东西判，游何内外拘。鹄边天浩浩，蜗角国区区。广可包三极，微宁泣一夫。晚知庄老诞，终向孔门趋。举世游方内，规规臆见拘。惟其全体大，所以四隅无。矩絜岂能尽，轨同安有殊。其崖谁见者，何岸可登乎。固异管窥智，宁如斗绝区。彼哉露圭角，毋乃小人儒。"}