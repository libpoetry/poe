{"id":"177281","title":"惜春词·春色初从江国来","dynasty":"宋代","author":"田锡","text":"春色初从江国来，湖边杨柳岭头梅。梅花飞雪柳垂带，递次相将时节催。春力欺寒过江北，深谷黄鹂生羽翼。晓月轻烟禁苑啼，南园桃李已成蹊。就中何处芳菲好，春波飞絮魏王堤。我忆去年暮春月，京洛新妆丹凤阙。天津水绿烟树深，万井笙歌牡丹发。天子銮舆驾幸时，嵩峰瑞霭笼郊圻。扈从千官与万骑，翊卫羽林兼佽飞。六宫随驾罗珠翠，诸王从行陪七贵。香气成霞金犊车，鸣珂中节虹龙驷。朱桥细柳端门前，画舫横塘会节园。朝花贵侠珊瑚席，夜烛娇娥玳瑁筵。西楼残月深宫漏，明河半沈垂北斗。纵饮贪欢意未阑，紫陌喧喧人已繁。玉钩挂帘开雉尾，晓日赭袍朝至尊。方今寓止临清渭，杜门无与天涯异。殊忘诗酒狂荡心，但悦琴书高古意。可惜春芳渐欲归，五陵烟草方离离。回忆当时洛阳道，歌魂空与残花飞。"}