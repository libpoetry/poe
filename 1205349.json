{"id":"1205349","title":"木兰花慢 为李廷弼再举孙雏之庆","dynasty":"元","author":"张野","text":"正一阳道长，见佳气，拥青骢。是桐树生孙，桂枝结子，喜庆重重。东床几多痴福，算平生、乃祖积阴功。敢望成吾宅相，但休坠汝家风。今朝何必问穷通。满引紫金钟。看掌上擎来，玉明五岳，漆点双瞳。他年与君归老，向麇山、南北水西东。不怕斜阳醉倒，有人扶两衰翁。"}