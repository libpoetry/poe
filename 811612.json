{"id":"811612","title":"奉命典试滇南道中杂咏","dynasty":"清","author":"叶观国","text":"十里八九折，一村三五家。山多易云雨，水迅乏鱼虾。羹煮鸡㙡脆，花簪龙爪斜。时逢归峒客，恰及宿林鸦。何年五丁斧，关路辟巑岏。孤戍云头住，层城井底看。罗施门户邃，犵狫拊循难。天险须防护，承平庆乂安。忝是三年使，重为万里游。碧鸡仍照眼，白雪已生头。细雨苴兰暮，疏枫菜海秋。当时同辈尽，驽下愧辕辀。"}