{"id":"1107670","title":"寄题常州东山亭二首","dynasty":"宋","author":"司马光","text":"谢傅英声高可攀，结茅积土想东山。常忧胜概一朝尽，岂信风流千古还。麈尾蒲葵供永日，酒樽棋局奉欢颜。贤侯心迹遥相望，不使兰陵风月闲。阀阅崔嵬动四方，入门鸾鹤自成行。青緺旧已临佳郡，墨客新归耀故乡。醉舞几应摧屐齿，对棋正欲赌香囊。阶庭玉树寒相照，更使东山逸气长。"}