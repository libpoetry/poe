{"id":"28226","title":"京口与友生话别","dynasty":"唐代","author":"陆龟蒙","text":"共是悲秋客，相逢恨不堪。雁频辞蓟北，人尚在江南。名利机初发，樵渔事先谙。松门穿戴寺，荷径绕秦潭。绳检真难束，疏慵却易耽。枕当高树稳，茶试远泉甘。架上经唯一，尊前雅只三。风云劳梦想，天地人醺酣。历自尧阶数，书因禹穴探。御龙虽世禄，下马亦清谭。国计徒盈策，家储不满甔。断帘从燕出，俯弁请人簪。木坠凉来叶，山横霁后岚。竹窗深窈窕，苔洞绿龛弇。积行依颜子，和光则老聃。杖诚为虎节，披信作鲛函。养鹭看窥沼，寻僧助结庵。功名思马援，歌唱咽羊昙。乞食羞孤凤，无衣羡八蚕。系帆留宿客，吟句任羸骖。宠鹤空无卫，占乌未见gm。香还须是桂，青会出于蓝。蜀酒时倾瓿，吴虾遍发坩。玉封千挺藕，霜闭一筒柑。惜佩终邀祸，辞环好激贪。宗溟虽畎浍，成厦必楩楠。碧玉雕琴荐，黄金饰剑镡。烟缘莎砌引，水为药畦担。博物君能继，多才我尚惭。别离犹得在，秋鬓未鬖鬖。"}