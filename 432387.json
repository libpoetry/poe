{"id":"432387","title":"回家二律","dynasty":"近现代","author":"汪石青","text":"两年尘梦忒匆匆，何处劳生不断蓬。万里风雷行直道，半生诗酒养清穷。骑牛望断函关气，杀马权赓玉局翁。世路悠悠吾返辔，褰裳一恸日方中。春丝野马两匆匆，旧宅归来辟草蓬。室有琴书真自乐，秋来风月正无穷。百年皮骨支黄种，一局输赢付碧翁。明日素冠从许子，闲情觅我白云中。"}