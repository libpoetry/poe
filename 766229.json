{"id":"766229","title":"解语花 寒夜自制通草花，感怀而作","dynasty":"清","author":"左锡嘉","text":"光阴草草，世界花花，何处幽怀写。数椽鸳瓦，霜华重、课子一灯初灺。机声轧轧。只赢得、珠泪盈把。谁为怜、生计难抛，剪彩消长夜。休说寒闺韵雅。甚天然工巧，奚辨真假。叶攒花亚。檀心苦、宛转细薰兰麝。并刀试乍。并不向、东风轻借。待卖来、深巷明朝，增洛阳声价。"}