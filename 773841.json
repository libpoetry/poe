{"id":"773841","title":"孙武水索题渡海图鹿鹿久未报适将有台湾之行即书以赠行","dynasty":"清","author":"朱圭","text":"天枢欹贯水转空，神州一撮裨海东。踏土食火吸海马，不惯高浪连天舂。君家苕霅美清泚，伯仲自比衡与龙。奇书已搜洞庭穴，椽笔欲赋冯夷宫。崇明小屿昔放棹，叱吒蛟蜃鞭鸿蒙。一朝渡岭到瓯粤，九夏吟苦来商风。蓬莱金阙在何所，嗟君岂复长固穷。天阊凌竞不可羾，掉头径去登鸡笼。厦门鹿耳屹双堑，六十四岛澎湖中。帆开照空神火碧，夜半烧海扶桑红。此行壮哉足记览，莫放险语惊龙公。迟君归装更千帙，满缀明月光瞳胧。"}