{"id":"854781","title":"诗一首","dynasty":"宋","author":"方翥","text":"江山入眼昔无殊，只有人事堪嗟歔。权门杂沓行苞苴，屠儿贩客纡青朱。梵仪膜拜参浮屠，痴儿娇子不识书。淫坊博塞为欢娱，金章下堂揖老胥，老胥分庭抗士儒。身裹道衣臂佛珠，岁时入谒何易于。羊肩斗酒清而腴，酬酢偃蹇以字呼。官家赤子元何辜，一毫枉直凭青蚨。十八年前此事无，作诗一笑君应呼。"}