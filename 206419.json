{"id":"206419","title":"咏菊·荣虽同雨露","dynasty":"宋代","author":"魏野","text":"荣虽同雨露，晚不怨乾坤。五色中偏贵，千花后独尊。馨非惭黍稷，采合胜蘋蘩。蛱蝶寒犹至，鹪鹩静亦存。味堪资玉铉，光欲夺金樽。带雾丛犹密，经霜艳更繁。砌虫亲有路，梁燕识无门。薜荔宜求友，茱萸好结婚。栽培劳婢仆，服食教儿孙。易把方先哲，难为继后昆。败莎承亚朵，落叶拥纤根。虽异皇家瑞，宁孤白帝恩。延龄仙诀著，应候礼经言。不与群芳竞，还如我避喧。"}