{"id":"233003","title":"北湖集句·北湖泛空明","dynasty":"宋代","author":"张舜民","text":"北湖泛空明，移舟泊沧渚。篙师暗理楫，宛转到深处。回流抱绝巘，长烟曳轻素。山明望松雪，湖闇兼云雾。遥风送管弦，白日无尘土。皎镜含虚碧，瘴烟跕飞羽。高冢空累累，昔时卿相墓。郴州颇凉冷，沧洲有奇趣。逐客久憔悴，世途多礼数。孤影空相随，不知从此去。终朝对樽酒，况复天景暮。乐罢不无悲，却寻故乡路。"}