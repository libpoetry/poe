{"id":"474908","title":"乐府十二首（嘉靖丙寅作） 其五 展陵","dynasty":"明","author":"皇甫汸","text":"帝眷园寝，谒款丘陵。驰道旦筑，行殿宵营。亘帷成屋，列幔为城。般云谢巧，周日非灵。乾行玉辇，坤御金舆。六宫婉从，万国宾趋。銮铃响递，环佩声徐。五臣供帐，百辟燕酺。朱明司辰，清和肇节。草树蒙恩，禽鱼腾悦。周历皇畿，轸兹民业。遐揽边关，洪思祖烈。去遵鸾辂，归泛龙舟。山开阳翠，川效安流。柔情并畅，睿藻扬休。枚朔第颂，翎赞王猷。"}