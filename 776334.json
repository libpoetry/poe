{"id":"776334","title":"节妇郑氏诗","dynasty":"清","author":"李钦文","text":"双凤喈喈恋俦匹，屈指馀生年二十。恩情两载重如山，一朝影只吞声泣。啼鹃血泪染鸳鸯，连理枝残欲断肠。冰雪心肝甘自矢，轻生重节植纲常。数语辞亲自厄塞，回视亲颜心转迫。高堂勿复念残躯，薄命残躯奚足惜。生别死离在须臾，戚族罗拜皆长吁。精魂顷刻化天地，斯称巾帼如眉须。君不见湘竹泪斑传自昔，又不见古来望夫化作石。以兹寸息付青丝，山为枯容水为赤。吁嗟乎，郑女节烈耀人间，千载留名垂史册。"}