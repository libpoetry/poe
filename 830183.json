{"id":"830183","title":"题邱菽园看云图","dynasty":"清末民国初","author":"康有为","text":"黑云压城没星斗，满天如墨沙石走。阳日掩匿光忽黝，暇蟆狂叫变苍狗。邱生奇气世无有，登高横睨八荒久。看云愤慨难袖手，被发问天天听否。誓呼大风扫群丑，溟海苍苍顽雾厚，抚剑问天天宇剖。绝顶独立无人从，邈邈云雾向虚空。但见仙人绿发翁，白云黄云医滃滃，我与云将卢敖若士游鸿蒙。"}