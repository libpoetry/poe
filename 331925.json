{"id":"331925","title":"贺新郎·题汪尔张画","dynasty":"清代","author":"曹尔堪","text":"远嶂云千叠。望层峦、空烟半卷，似明还灭。上有清泉飞一道，最可解人炎热。石锁处、溪流如咽。下有衫松迷小径，挂潺湲、树顶悬晴雪。鸿濛后，气犹结。谁人识得逃名决。向深山、结茅种竹，人踪具绝。恶木丛中行惯，不怕门前虎穴。闲处听、杜鹃啼血。若向画图呼欲出，想斯人、肌骨真清彻。长往者，是豪杰。"}