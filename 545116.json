{"id":"545116","title":"王长公闭关修玄谢绝一切独期余过访禅堂余以母病迄今未赴春日索居读公所致诸札掩袂太息怀不能已积成七言律八章用摅鄙臆词之荒陋不暇计也 其三","dynasty":"明","author":"胡应麟","text":"寂莫千秋大将坛，谁标砥柱立狂澜。三坟读尽神偏王，四部成来鬓未残。大泽风云回雁杳，中原日月卧龙寒。代兴总愧当年约，极目遥空十二阑。"}