{"id":"808372","title":"赵大怀玉招饮醉后却寄","dynasty":"清","author":"洪亮吉","text":"朝狂饮百觞，暮狂饮千钟。恨客只说樊少翁，怪君何招盖次公。立谈一语咸失欢，醉乡天地何能宽。醒时颇知客颜色，兀兀一尊移向壁。酒狂于我不可当，一月不出蓬蒿堂。读书只欲究世务，放笔安肯为词章。胸中之奇亦思吐，意欲上书丞相府。直将心迹寄青云，不用头颅入黄土。"}