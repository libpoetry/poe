{"id":"1071689","title":"行次汝坟次韵惇夫天庆观桧","dynasty":"宋","author":"韩驹","text":"纷纷物态逞，桧独不自奇。雨露长鹤骨，风霜瘦龙皮。要经摧暴力，岂顾合抱迟。虽无艾纳香，不著寄生枝。结根已千丈，凛凛谁寒之。其下羽客居，同睨岁月移。君行叩玄关，岂但息马疲。高材笑小草，异质怜孤姿。思古而嗟今，皇皇不磷缁。微言怨不乱，似为贱子施。"}