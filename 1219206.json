{"id":"1219206","title":"送诗僧珩书记","dynasty":"元","author":"郑元祐","text":"吴僧娟娟珩上人，诗如岳面青嶙峋。旁支小山各秀出，吞云泄雨干星辰。陈高复来说珩好，思若美玉蒸孚尹。我老于诗苦思短，援笔欲下仍嚬呻。奏香拟绕玉皇案，放棹却入桃源春。艰难若此良自笑，束烧不爇釜底尘。如何诸君擅天巧？珩也又复能清新？百年几见光岳合，四海此喜文章纯。吾闻桑门重行解，言必与道无碯磷。西风摇落雁南乡，长歌送子空沾巾。"}