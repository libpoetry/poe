{"id":"820461","title":"木兰花慢    湖居元夕花下作","dynasty":"清末近现代初","author":"陈曾寿","text":"向玉梅花下，正佳节，月初圆。看交影枝枝，珠明欲泪，庭暖无烟。应怜，一怀悽惋，算相看不负有今年。身在瑶台十二，分明处士窗前。萧然，鬓老有情天，杯底问婵娟。甚雪压霜欺，铢衣长著，如此高寒。芳缘，多生未了，著一分淡冶不妨禅。滉漾湖光欲曙，破愁拚得迟眠。"}