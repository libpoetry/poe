{"id":"808944","title":"樾峰次前韵见赠兼商辑郡志奉答","dynasty":"清","author":"郑珍","text":"男儿生世间，当以勋业显。埋头事章句，小夫已剪剪。何况誇文词，更卑无可善。居常每念此，心若波涛卷。百年大槩见，素志未必阐。驰车浪奔走，日中请息趼。独立天南头，山高水以浅。手攀青松林，下瞰兵部选。有力诚如荦，颇惜气稍喘。遥遥千载心，望古神一缅。英雄撒手尽，天地顿为褊。洒泪叹当年，终老乘弇栈。于饭或未丰，道乃因之衍。孔孟日丽天，岂不照荒巘。以兹颇自信，十驾竭驽勉。与公数回见，谓我金中铣。人实不易知，盖棺始足辨。饰诩太宽恕，譬如丱也冕。安知定慧光，不受刚风转。顾身如晚蚕，未知作何茧。独思有此邦，昧昧古疆畎。公能念图志，山川感嘉腆。此虽百和羹，成味非一脔。父母苟作文，子弟争翻典。地高声易呼，袖长舞方展。请遂导先路，兹事有人践。我怀崔慰祖，事事皆愧腼。"}