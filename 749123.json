{"id":"749123","title":"书东坡谪岭南诸诗卷后","dynasty":"清","author":"吴以諴","text":"东坡谪岭南，山居事事好。种茶及春阴，撷菜待秋杪。酿桂既可饮，煮葵亦足饱。无事闭门居，睡美或忘晓。问公何能尔，心定境不扰。乃知圣贤徒，穷达能自保。惟有主恩厚，报称恐不早。登高望中原，云山乱窈窕。谁怜老兄弟，弃置天南道。怨尤亦何有，箕贝任群小。诗酒得天真，山海遂幽讨。应笑柳柳州，歌诗徒懊恼。"}