{"id":"49398","title":"赠四明袁生廷玉","dynasty":"明代","author":"张羽","text":"和氏善相玉，楚人乃失之。后王不深谅，空沉沙与泥。方歅善相马，秦穆犹见疑。向无孙阳识，终与驽骀齐。人生穷达在用舍，吕公许负将何为。君不见淮阴饿隶封侯面，沛公不遇仍贫贱。又不见新丰孤客人莫顾，可怜未入常何荐。英雄不用则为鼠，燕颔虎头何足羡。袁生炯炯双瞳方，走马能识人中王。如何不带食肉相，一生奔走须眉苍。由来目睫不自见，何必借取青铜光。生云富贵不足取，我欲玩世聊徜徉。昔年夏统在京洛，不说姓名惟卖药。眼中不见贾侍中，小海歌阑风雨作。生乎生乎如其人，飘然东归东海滨。倘过鉴湖逢贺监，为报山人行乞身。"}