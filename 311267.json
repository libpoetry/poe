{"id":"311267","title":"绮罗香·得相字","dynasty":"现代","author":"郑猷","text":"燕尾将雏，莺吭未老，衬出湖山无恙。裙屐翩翩，文酒一堂酬唱。濯冰壶、俊语风流，歌铁绰、逸情云上。尽东南、旧好新欢，闻声跫喜吐瑶想。乌衣门巷且住，剩有园花冶影，供人惆怅。怕倚层楼，日落战尘高涨。况步兵、广武原头，总一例、做愁模样。猛思量、火色鸢肩，问谁奇骨相。"}