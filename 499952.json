{"id":"499952","title":"入春狂风大作加以久无雨雪因以自咎","dynasty":"明","author":"于谦","text":"朔风怒号不得止，漠漠埃尘涨天起。入春已是一旬馀，翻觉貂裘薄如纸。前朝飞雪天上来，间积郊原不盈指。垄间宿麦正青青，无雨安得勃然起。圣皇爱民如赤子，诏旨丁宁在人耳。轻徭薄赋更恤刑，天意云何乃如此。抚循失政固予罪，窃禄偷安心独愧。愿移灾咎及余躬，免使苍生受憔悴。"}