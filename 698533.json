{"id":"698533","title":"暮春游阳羡南山四首","dynasty":"明","author":"唐顺之","text":"清溪知几曲，惟见白云深。一入蘼芜径，欣闻樵采吟。春莺未停啭，夏叶始繁阴。乘此纵长啸，悠然物外心。洞口石纵横，流泉复有声。柴门何处入，鸡犬自相迎。灵草知昏晓，时禽识雨晴。非因罢官久，谁得此闲行。到处暗杉松，多言路不通。却从青嶂外，转入绿园中。谷口逢茶女，溪边狎钓童。勿嫌疏散甚，吾亦是愚公。花落已成蹊，村村绿叶齐。一园通蝶戏，千嶂隔莺啼。涧草多名蕙，山人旧姓嵇。穷欢犹未返，忽是夕阳西。"}