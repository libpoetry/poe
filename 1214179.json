{"id":"1214179","title":"八咏楼","dynasty":"元","author":"周权","text":"金华尽是神仙府，群玉峰高青可数。绛气光腾宝婺躔，婺女从来司此土。峨峨飞观矗云巅，幡幢香霭罗真侣。穷高更上沈郎楼，万象凭栏一挥麈。双溪上溯银河流，捲地寒波翠蛟舞。诗人去后景物閒，山月溪风自宾主。当时八咏画图间，翠琰娟娟群凤翥。高秋落木天地宽，独酬清樽慨千古。浮云世事两悠悠，突兀空楼老风雨。"}