{"id":"949294","title":"食河豚","dynasty":"宋","author":"周承勋","text":"君不见楚王渡江萍如日，剖而食之甜似蜜。河鲀本自食杨花，花结浮萍萍结实。又不见越王食鲙遗其馀，中流化作王馀鱼。河鲀本是当年物，尚带西子胸前酥。春江摇摇波面暖，蒌蒿蒙茸芦笋短。嫩肥初破鳖裙重，腻白细挑羊脑满。嗟予二年留江城，嗜此不去迟吾行。鲈鲜便觉官可弃，雁美却得人呼卿。邻翁劝我知机早，有毒伤人如鸩鸟。世閒万事是机阱，此外伤人亦非少。我生有命悬乎天，饱死终胜饥垂涎。君看子美牛炙死，若死严武尤可怜。"}