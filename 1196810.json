{"id":"1196810","title":"答魏子悌诗","dynasty":"魏晋","author":"卢谌","text":"崇台非一?，珍裘非一腋。多士成大业，群贤济弘绩。遇蒙时来会，聊齐朝彦迹。顾此腹背羽，愧彼排虚翮。寄身荫四岳，托好凭三益。倾盖虽终朝，大分迈畴昔。在危每同险，处安不异易。俱涉晋昌艰，共更飞狐厄。恩由契阔生，义随周旋积。岂谓乡曲誉，谬充本州役。乖离令我感，悲欣使情惕。理以精神通，匪曰形骸隔。妙诗申笃好，清义贯幽赜。恨无随侯珠，以酬荆文璧。"}