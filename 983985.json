{"id":"983985","title":"江行有惠梅花者因忆杜少陵云江上被花恼不彻无处告诉只颠狂遂借此意而吟","dynasty":"宋","author":"袁说友","text":"去年短棹孤山阁，寻得横斜在篱落。带花饮酒六七人，醉傍钱塘城下泊。今年江上花恼时，无处告诉狂如痴。一枝的皪对无语，独把诗酒相羁縻。平生百念轻于发，惟有梅花心未歇。只愁花谢老相催，老尽头白花又发。"}