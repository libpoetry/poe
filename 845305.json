{"id":"845305","title":"忆旧游","dynasty":"清末民国初","author":"樊增祥","text":"甚莼波松雨，白石仙人，又到垂虹。系缆桥亭畔，正栖鸦病柳，瘦倚西风。万顷具区烟水，残照湿濛濛。问素袜明珰，采香泾里，底处相逢。绝代填词手，向水云深处，凭吊遗踪。寂寞吴江路，念楚骚谁续，霜陨兰丛。为问米船图画，淡墨是何峰。且笛谱重翻，悽悽冷烛双泪红。算人间惟有，艳色清才，自古难修。修到鸳鸯命，怕书生薄福，欢不胜愁。惆怅水云楼事，一梦堕扬州。恰网得西施，水精帘下，暖抱箜篌。秋雨相如病，莫白头吟罢，沟水西流。幸不随流水，问琅琊情死，著甚来由。从此青山埋玉，锦树一林秋。赚燕子归来，重帘不卷关盼楼。"}