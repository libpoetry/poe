{"id":"1118805","title":"六言杂兴九首","dynasty":"宋","author":"陆游","text":"世界庵摩勒果，圣贤优钵昙华。但解折衷六艺，何须和会三家。梦里明明周孔，胸中历历唐虞。欲尽致君事业，先求养气工夫。语道无如孔孟，佛庄虽似非同。倘有一人领会，何须客满坐中。失马讵知非福，亡羊不妨补牢。病里正须周易，醉中却要离骚。举足加刘公腹，引手捋孙郎须。士气日趋委靡，赖有二君扫除。广平作梅花赋，少陵无海棠诗。正自一时偶尔，俗人平地生疑。瘦马羸僮道路，清泉白石山林。常得有衣换酒，不愁无法烧金。一夜雨来可怖，五更云散无馀。传舍僧窗虽异，不妨随处观书。熟读大小止观，精思内外黄庭。直使超然有得，岂若渊源六经。"}