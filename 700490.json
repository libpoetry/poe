{"id":"700490","title":"咏扇画寄诸故人八首 咏松寄乔白岩光禄","dynasty":"明","author":"顾璘","text":"青松高千尺，知是何年栽。独有憩阴者，时为清风来。故乡宛如昨，近郭多池台。一别同心侣，无因数往来。花色亦何贵，画葵爱葵心。岂无桃李颜，要非君所钦。旖旎芙蓉花，荡漾木兰楫。相思隔湘水，欲采不可得。寂寞东篱下，幽花裛露黄。自缘寒节至，不是爱秋霜。明月皎如银，中有丹桂影。怀人坐良宵，衣裳露华冷。春芳已摇落，一枝开庭阴。迟暮不自惜，东风讵知心。寂寞三径下，亭亭带晨霜。行人爱嘉色，君子怀清香。"}