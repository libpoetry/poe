{"id":"690187","title":"闽中九仙观用李惟正杭世卿二卿长韵二首","dynasty":"明","author":"张羽（凤举","text":"寻真初识郭门山，二月春深古观閒。仙去碧桃空错落，客来黄鸟故间关。经楼出堞看潮坐，道院迷云认树还。更羡留侯能辟谷，只从松子住人寰。荒碣依微认晋唐，荔枝榕叶暗回廊。峰霞晚结烧丹气，涧溜春寒煮石香。云外紫坛穿树觅，林间瑶席拂花张。夜归欲假仙游梦，只恐灵修吝发藏。"}