{"id":"467050","title":"目疾戏和严霜二首","dynasty":"当代","author":"陈永正","text":"雨过林梢鸟渐喧，春风犹自弄花幡。新蝉惊定尚藏影，苦李啄残多带痕。竟夕相思眊眸子，终朝清坐对衡门。鸾鸣忽喜单车入，流潦何妨半尺浑。秋水毋庸鉴发纤，却从暗里数疏髯。空花乱落真如雾，好语时闻奈隔帘。历历世情心自得，昏昏天意尔何嫌。残霞蔽野炎光谢，焉见孤翔一目鹣。"}