{"id":"691180","title":"早春","dynasty":"明","author":"李孙宸","text":"入春才几日，花草竞抽芳。对酒风生座，钩帘月满堂。无书托鸿雁，有梦到江乡。吏况原兼隐，何妨昼卧长。羁思无穷已，风光且绿尊。雪馀天悔虐，春至鸟多言。宦以拙增傲，吾兼懒避喧。礼曹公牍简，吏散任关门。春色开年浅，登台百感生。条风初实柳，淑气欲催莺。琴剑看无赖，莬裘计未成。无人共杯酒，小酌亦多情。"}