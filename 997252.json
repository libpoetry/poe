{"id":"997252","title":"韩信","dynasty":"宋","author":"黄庭坚","text":"韩生高才跨一世，刘项存亡翻手耳。终然不忍负沛公，颇似从容得天意。成皋日夜望救兵，取齐自重身已轻。蹑足封王能早寤，岂恨淮阴食千户。虽知天下有所归，独怜身与哙等齐。蒯通狂说不足撼，陈豨孺子胡能为。予尝贳酒淮阴市，韩信庙前木十围。千年事与浮云去，想见留侯决是非。丈夫出身佐明主，用舍行藏可自知。功名邂逅轩天地，万事当观失意时。"}