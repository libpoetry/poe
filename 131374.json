{"id":"131374","title":"辟戴帅初食长菜","dynasty":"宋代","author":"陈著","text":"漂泊无家杜少陵，兵閒奔走如蓬萍。碧涧香芹因可嗜，脍鲤岂厌银丝精。百谪九死苏玉局，到处为乡心自足。有时珍尝百糁羹，何尝不食黄鸡粥。二子流落甚数奇，攻苦食淡分所宜。顾无所择随所有，亦曰吾师吾仲尼。菜瓜鱼肉皆可食，乡党一篇炳星日。君胡不学圣与贤，乃外吾道从道释。岂薄朱门粉署郎，穷搜滋味丰时壮。岂恶毡帽侏{亻离}辈，搏攫羊豕饱腥肪。不则床头怕金尽，不则继肉乖夙准。遂将所受父母身，束缚枯肠强坚忍。况闻君家百指余，正自不同藜苋厨。独立标榜人所骇，此意未智要何如。君子之道在中耳，才落一偏犯公议。有则庶羞不为过，无则□□亦常事。朋友切磋欲无瑕，早从吾言勿姑差。"}