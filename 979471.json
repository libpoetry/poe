{"id":"979471","title":"返迷辞","dynasty":"宋","author":"晁补之","text":"五达跂，行者迷。茨菉蹊，蚖蜴嬉。杳凄凄，莽离离。赫隆曦，可还时。日黯西，与谁期。往不思，逢诡期。死?貔，安可知，亟反之。大道夷，都邑差。车马驰，冠剑祇。志可持，能足施。贵名垂，好爵靡。俨樽卮，餍粱肥。窈室帷，安厥妃。观盈亏，浩浩移。逝不迟，咸若斯。何绥绥，不返为。从魈夔，神索衰。今狐疑，后当悲。我此词，如泰龟。"}