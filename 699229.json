{"id":"699229","title":"幽居景物二首次西涯翁韵 树色","dynasty":"明","author":"莫止","text":"连林映郭弄晴晖，误道浮岚认却非。杜老物华诗点染，房山水墨画稀微。静兼花影初摇砌，细杂苔痕欲上衣。独倚江南望江北，天空高鸟一时归。庭花风落正堪怜，好鸟飞来近我前。似惜春归情谩诉，雅含歌调谱难传。令人倚树立不倦，欹枕抛书起又眠。况复流泉当户外，匣琴终日懒挥弦。"}