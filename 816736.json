{"id":"816736","title":"酷相思 两江代内","dynasty":"清","author":"董元恺","text":"帘卷帘垂朝复暮。断送落红无数。想杜鹃声里人何处。春山也、留君住。秋山也、留君住。两峰三竺西泠渡。旧是同行路。总叮咛燕子浑无据。春江也、随君去。秋江也、随君去。小院深深帘影悄。心字篆烟微袅。听琵琶、欲拨相思调。花前也、微微笑。樽前也、微微笑。到得而今分散了。腊泪溶溶晓。便梦中、有路浑难到。春风也、侬知道。春雨也、侬知道。"}