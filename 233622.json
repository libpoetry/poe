{"id":"233622","title":"次韵张宰牡丹","dynasty":"宋代","author":"敖陶孙","text":"羯鼓勿罢弄，吾琴无成亏。潘桃既无赖，陶柳自不持。造物有炉锤。揽之杜拾遗。卷帘出倾城，一笑不用帷。轮心巧当面，珍重来如期。人为曲江秀，花自潜溪移。美人欲晞红，镜中靦东施。如闻姚魏风，红紫合折枝。常恐砑光帽，半倒金屈卮。作诗苦留春，出吻竟不奇。但当阒幽间。属赋歌载驰。殷勤禅灵锦，丈尺馀丘迟。公杯当再行，雉边多小儿。"}