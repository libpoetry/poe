{"id":"290319","title":"高阳台·藤花书巢送春","dynasty":"清代","author":"殷秉玑","text":"颦柳含烟，病花泣雨，离筵端整长亭。谁唱阳关，断肠怕听啼莺。游丝不系东风住，遍天涯、没处追寻。指江浔。潭水悠悠，不抵愁深。商量欲折杨枝赠，倩绿波流去，寄与柔情。已别今番，相逢忍说它生。斜阳挂出销魂影，便桃花树也飘零。燕何心。才送春归，已把秋迎。"}