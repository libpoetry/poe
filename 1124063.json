{"id":"1124063","title":"次韵杨廷秀太和万安道中所寄七首","dynasty":"宋","author":"赵蕃","text":"记得诗来半说花，不言长道苦风沙。知公不薄峤南使，政似昔人何以家。爱竹知人忆故山，食贫过午尚悬箪。长篇乞与小诗并，要似韩豪东野寒。旧说洛阳天地中，遂令北客病南风。只今政教通南粤，亦有大寒桑树红。几欲裁诗托便风，苦惭别后欠新功。何时寄我广南作，压倒蕉黄荔子红。先生力学自诚明，忠信今知蛮貊行。忆昔韩苏两仙伯，海成冬市况融晴。几为年华叹物华，只今结束定还家。且看垂发江边树，未问长安一日花。莫为趋朝亟载脂，小令羸瘠长肤肌。帝城书疏旧不入，何有画图传荔枝。"}