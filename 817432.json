{"id":"817432","title":"寄赠天津道范某","dynasty":"清","author":"戴梓","text":"羡君节钺近燕都，匡济胸开五岳图。昭代忠贞推姓氏，宦游诗卷满江湖。身怜小草秋云远，家对荒陲海月孤。为问津门天际客，高情还似昔年无。去春宣府得相亲，今岁瞻韩意少申。两度缁尘边塞客，十年清梦别离人。歌传郢曲风云合，政出燕山草木春。远隔慈闱虚定省，感君甘旨破酸辛。"}