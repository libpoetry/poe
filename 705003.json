{"id":"705003","title":"齐寿篇","dynasty":"明","author":"霍与瑕","text":"山中之椿何苍苍，托根千仞倚朝阳。老干撑霄绿叶长，春来繁华飘天香，扶桑日出映祥光。映祥光，猗椿之寿寿无疆，谁其似之德公庞。山中之桃何蔽芾，樛枝蔓叶罗深翠。春雨瀼瀼秋露坠，天泽贲敷弥妩媚，开花结子三千岁。三千岁，猗桃之寿寿未艾，谁其似之庞公配。"}