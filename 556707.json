{"id":"556707","title":"五子诗 其四 梁比部有誉","dynasty":"明","author":"宗臣","text":"瞻彼飧霞子，万里来罗浮。结束长安陌，聊以寄薄游。中怀既不开，兀坐生羁愁。俛仰一世间，局促何所求。郁郁遂成篇，灿灿云霞流。凌厉起高唱，作者徒悠悠。人生易奄忽，焉得无深谋。黄庭一以悟，万事良蜉蝣。振衣驭天风，长逝不可留。咄咄迷途客，栖遑良足羞。"}