{"id":"637670","title":"自京走车至彭城","dynasty":"明","author":"祁顺","text":"京国过冬半，归装涉远途。腰横三尺剑，身载两轮车。风露催行旆，尘埃透敝襦。计程看斥堠，近郭指浮屠。睡借烧锅炕，行寻卖酒垆。更阑才晚食，日午未朝餔。身垢经旬浴，头蓬隔日梳。顿摇何局促，端坐只跏趺。夜发寒侵骨，晨呵冻满须。石桥霜片滑，野店月轮孤。涿鹿通清苑，安平属信都。低田伤水潦，高野半荒芜。不见移梁粟，惟闻榷汉酤。闾阎忧宿负，公府虑边储。倏忽过齐境，逍遥适鲁墟。任城犹积淖，兖郡觅通衢。泰岳高如许，灵光近有无。望中情脉脉，吟就口呜呜。朋旧音书隔，亲闱定省疏。片心逐流水，今日至南徐。"}