{"id":"756737","title":"翠屏洲为王柳村先生作","dynasty":"清","author":"悟霈","text":"汀洲一带横沧江，势如翡翠屏开张。三山怀抱涵青苍，吞吐岷流万丈长。海潮呼吸通扶桑，百川争汇河汪洋。谁能障此波澜狂，天教镇锁江中央。白沙晻霭青筼筜，烟雨晦暝疑潇湘。江南佳丽多水乡，此中直疑辋川庄。风光宛转蘅杜香，篱门水次深夕阳。此中有客咏沧浪，何必当年华子冈。右丞才思超三唐，褰裳千古相颉颃。苏公米公灵皇皇，好与揖让凌茫苍。手持玉笛骖鸾凰，我来钓月歌鸣榔，蒹葭露白秋风凉。"}