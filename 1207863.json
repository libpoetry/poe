{"id":"1207863","title":"捣练图","dynasty":"元","author":"范梈","text":"深宫佳人白日长，夜感蟋蟀鸣中房。起视河汉心回皇，云鬓笼松分作行。清水如天收素练，翠蛾带月杵玄霜。辘轳无绳金井悄，边头不见梧桐黄。裁缝熨帖坐在床，载玄载黄公子裳。制成不远烦寄将，但见寒暑彫三光，身体甚适平时康。君不见古来边庭士，雪压关河征战多，拆尽衣裘泪如水。"}