{"id":"696663","title":"璚州歌五章","dynasty":"明","author":"郑善夫","text":"青毡乌帽适天涯，白首投荒莫咄嗟。东傍扶桑多薏苡，南过勾漏有丹砂。长鲸一涌雪山翻，海若爰居不可驯。知君定怕风涛急，白地风涛怕杀人。君家住近海门潮，君去朱厓不寂寥。哨哨罔两能人语，种种乌蛮解汉谣。蛮子滩头兴不孤，桄榔树下打娵媀。年年五月荔枝熟，翻怪先生爱索居。岭表黎酋分鸟群，桂林象郡总能文。更怜蜃气朝朝见，莫厌猿声夜夜闻。"}