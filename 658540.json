{"id":"658540","title":"匏庵惠鹤","dynasty":"明","author":"王鏊","text":"鸳鸯困雕笼，鹦鹉桎金索。人情虽甚怜，物性终不乐。不如鹤性閒，近人殊不愕。雪中立伶俜，风前步略却。或俛啄苍苔，或侧睨冥漠。翛然物外情，自得彼此各。所以亦乐园，一名为一鹤。归来睇小园，欠此殊寂寞。清晨坐茅斋，苏帖宛如昨。人从玉延亭，致此小岝㟧。应怜我家园，草树颇荒落。青泥黄叶间，此物殊可著。风清月夜时，相应如唯诺。鹤貌自孤高，公意尤不薄。便当扫园亭，小池为汝凿。鹤鹤来我前，今日与汝约。汝本九皋禽，非人可笼络。既为诗家玩，又受主翁托。有木从汝栖，有泉从汝瀹。虽无乘轩贵，止此亦不恶。切勿隘吾园，不足恣飞跃。一朝凌天风，万里向寥廓。"}