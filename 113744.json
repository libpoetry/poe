{"id":"113744","title":"王元之真赞","dynasty":"宋代","author":"黄庭坚","text":"天赐王公，佐我太宗。学问文章，致于匪躬。四方来庭，上稍宴衎。公舍瓦石，责君尧舜。采芝商山，以切直去。惟是文章，许以独步。白发还朝，泣思轩辕。鸡犬舔鼎，群飞上天。真宗好文，且大用公。太阿出柙，公挺其锋。龙怒鳞逆，在廷岌岌。万物并流，砥柱中立。古之遗直，叔向以之。呜呼王公，其尚似之。"}