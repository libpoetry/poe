{"id":"682847","title":"履儿之任四会和答诸亲友","dynasty":"明","author":"区越","text":"坐吟松涧挹松风，发气逢人自满容。仪物叠来知惠厚，篇章连赠觉情浓。因循过日休如我，行止随时合仰公。亦恐后生无住著，高谈惟羡古英雄。惠有新诗更酒钱，青毡宁复冷如前。要知名教难张啄，岂谓闲吟易耸肩。规讽诸公多古意，清贫一味是家传。宾鸿不逐鲲鹏上，长解低飞也静便。告身何处拜黉宫，万里南还秋正中。市酒出瓶宾共乐，山歌连调雨其濛。休嗟灵鸟非凡鸟，谁辨真龙与画龙。解得西来三叠意，高卑同是代天工。"}