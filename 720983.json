{"id":"720983","title":"广落花诗三十首","dynasty":"明末清初","author":"王夫之","text":"惠风习习柳阴阴，只此閒愁警客心。昔以视今悲曲水，物犹如是奈江浔。素筝如怨歌珠断，玉斝疑催烛泪深。乱扑红颜都不省，待沾华发可知音。万斛春膏烂似糜，镇将黄叶恼婴儿。吴王洲上英雄泪，工部潭前客子悲。隙影早知同塞马，锦衣何用慕文牺。平泉过眼空苔石，竹?还堪乐凤饥。情知不住若为留，顾我嫣然笑上头。春老无人随少府，风欺一倍感商州。寒禁荇藻凭鱼计，傲寄茱萸缓客愁。祖绿帝青添几色，新阴还得醉双眸。我所思兮在桂林，征鸿回翼杜鹃瘖。荔丹谁遣霜风吹，珊紫长依海水深。言鸟娇能怜蔻孕，舶香妒不损檀心。从过庾岭闻羌管，雨替风凌直到今。踏草情阑长绿苔，南园近日赏心灰。红牙倦理迎头拍，绿髓唯倾婪尾杯。茵聚凭将挥蜀锦，蜡封留取贮商罍。典刑犹在谁堪托，玉茗聊看隔岁胎。春王推戴诧魁功，生杀乘权速转蓬。落魄早知亏月满，取精应悔竭春忠。杨梅孔雀丹心别，金谷河阳白首同。新绿可知霜刃在，尽情还与逼残红。等是殉春亦待勘，摽梅难比二桃甘。风流有主堪捐佩，雨涕无从得解骖。蓂荚两阶辞舜殿，芳兰九畹萎江潭。汤阴衣溅丹痕苦，僵李徒劳代亦惭。桃蹊莫但惜春过，任遣馀芳恨亦多。月白风清秋不浅，参横斗转夜如何。丹枫万点飘霜紫，残雪千峰消素螺。临水登山皆荐泪，定情意不在双蛾。并门闭目奈愁生，幔捲帘垂两不平。百岁回头三月雨，万端到耳一声莺。贯休死爱香风吹，和靖难忘疏影横。删抹艳根须有此，荷丝虽铩也相萦。飞光煎寿簸英雄，鬼艳仙才委巷风。白也魂归关塞黑，虞兮骓泣固陵红。玉楼赋笔还天上，铁束经函锢井中。多幸天年樗眼白，微眠长日据毡绒。蜀国海棠七宝妆，扬州红药一楼香。阿?夜葬雷塘曲，花蕊春望玉垒长。雨意迷留争冷㬉，云鬟消受到兴亡。阅人多矣青青树，猎取秦封偃盖凉。万重妒垒逼斯文，大野天穷吐玉麇。谁解喟然叹点尔，但逢兴也即笺云。狂歌唯哭支离叟，酹酒相邀冥漠君。寂寂仲华应笑我，云台春老不书勋。乾净青莎一片阴，君无去此豢饥禽。人生自古皆惶恐，天下如今半绿林。曀日终风舟汛汛，水深河大雨淫淫。旧家枝叶同乡土，好听黄鹂作羽吟。止竟须飞悟得无，荣期春去亦童乌。寒催直北沙如雪，㬉浥江南雨似酥。画槛铪流讥乳鸟，青坰金涩恣骄驹。零红堆绣双寂寞，张单何为各守株。寻向水边山外山，轻烟羃䍥有无閒。才过杨柳阴阴岸，又度茱萸曲曲湾。小憩愈愁前路杳，向来悔不隔墙攀。归迟怕被游人笑，摘得青条带叶还。棘罥苔缄蟢网封，还披密筱问遗踪。三山空在云千里，九处堪疑翠几重。菡萏魂留霜粉腻，蔷薇髓滴露香浓。楚宫梦巳无寻处，祇对巫阳暮雨峰。色香之外有谁能，妙影轻姿记得曾。几点烟横吹雁字，一江风起乱渔镫。云根无托依贫士，软触难忘恼定僧。世出世中俱不受，六铢衣界自飞腾。消心独有艳难删，游戏无端偶破颜。莲社带醺逃梵网，华阳掞藻耻仙顽。挥弦送目随归雁，见月开笼放白鹇。此意非然非有自，鸿沙羚角故相关。岸移月驶定谁真，花住花飞臂屈伸。奔马难追昨日影，神舆早属后车尘。霎时雨警三更梦，大力舟藏万壑春。认得白沙诗句好，刘郎莫问旧渔津。款款分明下砌除，燕捎风起漾池墟。参差难采中流荇，游泳空邀静夜鱼。柳缆无因维野马，蛙吹何当享爰居。同心唯有青天月，到处相逢影一如。今夕何夕春云徂，子规啼月宵欲孤。银烛一夜烧易尽，珊鞭诘旦踏巳无。后日青枝献生子，当时綵胜浇屠苏。榆钱虹锦买不住，何况十万铜青蚨。杜陵颠狂恼不休，涪翁含笑增春羞。他春未必如此日，枝上而今已陌头。青山一静似太古，黄葛虽鲜难顺流。韶光转毂无终极，辨此何为不散愁。天涯天涯予安归，金门绣岭春事非。元鹤毳羽昔君子，班管晕痕旧帝妃。弥天无土葬香骨，过雨有人拾象玑。浪游沧海意不息，为倩东风击蝶衣。鸣鸠乳燕欢晴酣，清晓蹑屐补春探。半塘影失谓萍乱，曲岸香添疑鸟含。回头冷蕊开无赖，拂袖狂红委不堪。小阁莞尔语蚕妾，唯汝柔桑独蔚蓝。息夫人看终不言，黄四娘家扑满轩。柳绵团马㬉如意，梅影啼禽冷彻魂。云中任逐淮南犬，腐草宁归浈峡猿。百舌珊瑚不称意，凋伤浪为呼烦冤。江渚山椒洽比邻，分飞接迹劳逡巡。关河万里戎王子，楚汉千年虞美人。沈炯自泣茂陵树，庾信长哀江南春。人间有恨皆摇落，那向西园泪眼频。高田小麦凋穗黄，君胡?蹀理征裳。春江劳劳客易散，秋渚迢迢夜未央。绠断银瓶空井底，瑟分玉柱愁高张。海山家在莺啼处，无计日归空黯伤。风末雨馀悄欲停，须臾如慕诉春听。白日不肯香流水，黄昏取次乱飞萤。舜华得计避霜色，汉柏偶尔逃天刑。三归台上荡舟相，旖旎居然天性灵。嬴皇兀山辇金埋，千春粉黛消秦淮。芙蓉无数蚀宝剑，鸳鸯岂但坼金钗。三月通闰只紫莽，五色欲补谁皇娲。一声举棹唱年少，玉树歌终泣越娃。"}