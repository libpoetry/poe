{"id":"991819","title":"元日","dynasty":"宋","author":"梅尧臣","text":"昔遇风雪时，孤舟泊吴埭。江潮未应浦，尽室坐相对。行庖得海物，咸酸何琐碎。久作北州人，食此欣已再。是时值新岁，庆拜乃唯内。草率具盘餐，约略施粉黛。举杯更献酬，各尔祝鲐背。咀橘齿病酸，目已惊老态。岂意未几年，中路苦失配。嘉辰众所喜，悲泪我何耐。曩欢今已哀，日月不可赖。前视四十春，空期此身在。世事都厌闻，读书未忍退。过目虽已忘，宁舍心久爱。何当往京口，竹里剪荒秽。行歌乐暮节，薪菽甘自刈。"}