{"id":"765452","title":"渡江云 梦游焦山","dynasty":"清","author":"杜文澜","text":"天风吹广袖，松寮乍倚，奇气顿蟠胸。似曾相识处，偏不分明，山色有无中。清游屡倦，算者番、健撇枯筇。但怪得、铭忘瘗鹤，绝壁乱苔封。匆匆。沙鸥卧雪，阵雁啼霜，伴吟肩独耸。飞尽了、岚光烟翠，海镜涵空。长歌待唤鱼龙听，又怒潮、惊起疏钟。残醉醒，一江淡月孤篷。"}