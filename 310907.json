{"id":"310907","title":"疏影·冷布","dynasty":"现代","author":"邓潜","text":"裁云剪雪。要软红界断，书幌清绝。越网千丝，暗罥秋痕，玲珑影斜月。疏疏也学方空样，看织就冰蚕全别。逗晚凉篆缕寻香，几阵落花风歇。休把玻璃上了，任檐际乳鸽偷觑。窗隙雨过黄梅，了鸟呼关，又觉罗衣寒怯。唐宫水帛依稀认，漾槛外帘波三折。待夜来悄放纱幮，却恐玉人偎热。"}