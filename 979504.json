{"id":"979504","title":"和关彦远雪","dynasty":"宋","author":"晁补之","text":"春雨翻成雪，朝垆未觉炎。拂檐惊乍响，缀袖喜初沾。庭薄宁堪迹，空繁讵可瞻。正怜风共起，终恨雨同渐。疏箔光来细，重扉气入严。形容樗栎隐，意象岱嵩添。孤洁怜墙仞，虚明快屋檐。栖枯偶猜蝶，穿隙暂疑蟾。诗案闲飘楮，妆帷误洒奁。萦盈仙缕结，琐屑女针铦。屐上长干足，颐间角里髯。手龟良欠药，肤粟重遭爓。池忆秦龙死，河怀汉马潜。三章满尝吊，两骑望能占。有德群污化，无威众动恬。坚凝我无必，皎洁尔何嫌。僵卧安非介，甘餐武亦廉。妍辞犬子简，拙兴客儿盐。抟作隋珠灿，垂为纣箸尖。公车贫笑跣，洹水梦忧歼。氅鹤清宜绕，衣狐窭莫兼。且当除讽渴，未暇怯樵痁。戒婢当迟埽，呼奴更出觇。揽来真可数，消去岂堪拈。便洗埋灰釜，行操割亩镰。它时玄尚白，今岁突应黔。漕府君黄绶，儒宫我绛幨。寒吟无与律，贫病不须砭。玉饭流脂滑，金羹割尾纤。山阴子猷兴，归去为谁淹。"}