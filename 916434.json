{"id":"916434","title":"宣曲二十二韵","dynasty":"宋","author":"杨亿","text":"宣曲更衣宠，高堂荐枕荣。十洲银阙峻，三阁玉梯横。鸾扇裁纨制，羊车插竹迎。南楼看马舞，北埭听鸡鸣。綵缕知延寿，灵符为避兵。粟眉长占额，虿发俯侵缨。莲菂沈寒水，芝房照画楹。麝脐熏翠被，鹿爪试银筝。秦凤来何晓，燕兰梦未成。丝囊晨露湿，椒壁夜寒轻。绮段馀霞散，瑶林密雪晴。流风秘舞罢，初日靓妆明。雷响金车度，梅残玉管清。银镮添旧恨，琼树怯新声。洛媛迷芝馆，星妃滞斗城。七丝縆绿绮，六箸斗明琼。惯听端门漏，愁闻上苑莺。虚廊偏响屧，近署镇严更。剉檗心长苦，投签梦自惊。云波谁托意，璧月久含情。海阔桃难熟，天高桂渐生。销魂璧台路，千古乐池平。"}