{"id":"1237183","title":"京都次马伯庸尚书韵二首","dynasty":"元","author":"曹元用","text":"滦水桥边御道西，酒旗閒挂暮檐低。春从绿树阴中老，云补青山阙处齐。画戟遥临青琐闼，紫骝解惜锦障泥。鸾凰自为明时出，宜傍上林高处栖。柳簇金沟蘸碧波，云深玉阙瞰重坡。凤凰曲奏钧天乐，乌鹊桥通织女河。万井闾阎春浩荡，六街车马晚坡陁。山人素有林泉兴，奈此承明夜直何。"}