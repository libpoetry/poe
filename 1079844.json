{"id":"1079844","title":"闻南寇已平欢快之甚作诗五十韵","dynasty":"宋","author":"吕本中","text":"日月开南极，山河拱上都。圣朝频决胜，贼党莫狂图。驿道传烽燧，官军下舳舻。弄兵心已壮，渫血气犹粗。腊月杭州破，驩声歙县屠。迹虽连劲越，势欲动全吴。剑戟排空上，刍粮夹路输。予方在衰杖，意不保头颅。岂谓除关传，都非验汉符。坐看前乘没，谁救左轮朱。守将仍安枕，乡豪肯弃躯。百川归巨浸，一命仰洪炉。抚事思同辈，低头失壮夫。风雷蛰龙卧，名字列仙臞。遇寇来淮口，迎家傍海隅。未随霜雪死，甘伴甲裳趋。每有妻孥问，宁知道里虞。荒城补泥土，旱水著菰蒲。交友多流寓，人烟乍有无。相逢可恸哭，掩泪只长吁。羽檄迹锋数，江船取路迂。艰难脱纷扰，润泽到焦枯。屡辱分金送，兼容折简呼。同群见鸑鷟，猛兽伏于菟。往往投僧饭，时时就客厨。苦留春骀荡，勤对色敷腴。不有沟中断，其如屋上乌。身犹访安佚，意独离囚拘。行李催归疾，生涯与旧殊。裹粮违战地，举足值穷途。误厌韩城僻，虚随颍水纡。旧书犹酱瓿，破屋但绳枢。蒋诩空三径，杨雄更一区。生平从学圃，老复厌为儒。爱草骑驴稳，看云借杖扶。几年供坎廪，尽室付崎岖。触热医频唤，倾囊酒漫酤。素冠穷偪仄，白发鬼揶揄。侧转骥絷足，往还狼跋胡。众怜东郭困，自学北山愚。取别方摇扇，成诗欲断壶。疏篱倒禾黍，骤雨落楸梧。苦语终难好，清谈却未须。家犹近坟墓，晚或望桑榆。今日祅氛涤，新秋暑气苏。如闻旧巢覆，尽伏逆臣诛。遣卒宽平贾，令民内半租。文章元典则，刑赏旧规摹。桀恶先函首，渠魁已献俘。书地问安否，尚足慰驰驱。"}