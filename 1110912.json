{"id":"1110912","title":"奉同都运直阁张丈哭敬夫张兄张丈有诗敢次元韵悲悼之极情见乎词伏幸采览二首","dynasty":"宋","author":"朱熹","text":"秀翁威略憺华戎，遗恨车书久未同。喜有象贤堪嗣事，故知鸿业自无穷。蕃宣合奏三年最，风采俄惊一旦空。根本平生有深计，遗书不但子囊忠。不应世道即漂沦，何事今年失此人。礼乐端能怀益友，琴笙忍遽乐嘉宾。亦知游好曾通谱，却记登临唤卜邻。两首悲诗数行泪，感伤那复斗清新。"}