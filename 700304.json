{"id":"700304","title":"春日与客谈旧事有不能忘者纪以小诗","dynasty":"明","author":"顾清","text":"贤科采掇误知名，素卷青衣守进呈。两字早从提笔定，白头空愧古人情。洛阳红紫闹春光，五剧三条锦绣香。跬步不诒今日愧，将军一语更难忘。二十年前赋赏花，诗成不敢向人誇。春风东阁分题试，却望青山感物华。城上青山绕凤楼，朝回无事日寻游。白头相望沧江外，冷落西风二十秋。炙手当途势莫攀，书生犹作有无间。绨袍一语风波际，只恐吾人有愧颜。浅薄寻常愧伐檀，衰麻才脱报迁官。清华玉署非常选，可识当时下笔难。欲出家园意万端，几烦飞札下长安。春风坐里双尊绿，添得西州泪不乾。宦途先后上京船，每见搀行费挽牵。明日水平风力便，一般停棹潞河边。官罗新赐印封全，擎出天门众手传。怪道比他颜色异，文皇庚子进来年。"}