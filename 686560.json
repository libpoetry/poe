{"id":"686560","title":"静逸二首","dynasty":"明","author":"石宝","text":"至乐本无声，简言始遗味。至治本无为，用察乃兴伪。饮水终自乐，抱独仰何愧。强置方丈筵，欲畅顾多累。欢谑志已驰，将送礼复赘。安得同心人，忘言日相对。太虚虽泬寥，二气自阖辟。山岳虽不移，万物自生息。谁言吾静拘，吾静乃得逸。居静渊水明，行静岩月出。应断亦不蹉，百感难混寂。岂必歌继謼，方能谢忻戚。"}