{"id":"1132242","title":"和范少才咏雪","dynasty":"宋","author":"魏了翁","text":"底处呼滕六，催将岁事阑。窗明朝采烂，枝瘦夜光蟠。炫晃山林老，模糊天地宽。晓琴弦欲折，难忍溧阳酸。随踏晓岩去，殿头金井阑。路门圭璧委，双阙绛青蟠。拜手朝绅肃，忧心旰食宽。岁糜今有望，宁复厌菹酸。寒阴彫草木，枯叶委庭阑。苍耸孤松秀，青敷万竹蟠。封条才贴妥，见睍复攲宽。但使根长在，毋忧风哭酸。"}