{"id":"569248","title":"高皇御枪歌","dynasty":"明","author":"王世贞","text":"真龙鱼服事假王，当时四海一滁阳。椎锋跳荡无前敌，驰射威神不可当。猊铠淋漓染战血，蛇矛夭矫盘秋霜。此矛大细凡二柄，用之掣电舒神光。横驱铁骑扫建业，直拥舟师下武昌。登坛拜帅徐与常，始握中权不自将。按图一诏制万里，挟棰两儿鞭八荒。羽书络绎报宣捷，虎殿委蛇进讲章。干戈倒载三十祀，礼乐明备同轩皇。玉几亲凭诲孙子，艰难往事毋轻忘。蟠螭小架二矛立，俨置五凤楼中央。和弓垂矢俱辟易，禹谟舜典同辉煌。马上得之马上治，陋哉汉主胡弗详。平城七日脱馁鬼，犹向沛儿骄故乡。呜呼，何必猛士守四方。"}