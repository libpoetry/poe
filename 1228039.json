{"id":"1228039","title":"送达兼善典佥","dynasty":"元","author":"李孝光","text":"江头风多花暗天，舟中击鼓牵官船。绣鞍大马来如烟，学士翠雕袍领妍。袖中三尺软玉鞭，手挥送者日在山。陇西男子更致言，东方民力愿少宽。达官儋橐横索钱，先生归到明主前。上言赤子天哀怜，仁人在位如解悬。大臣不让皋夔贤，天下画一徽张弦。未将鼎俎烹小鲜，如吾但当归力田。眼见霖雨开丰年，墙下饭牛荠花圆。"}