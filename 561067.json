{"id":"561067","title":"全州古松歌","dynasty":"明","author":"严嵩","text":"全州古松大道边，白昼暝色行苍烟。溪回路转不知数，直至兴安阴接连。蛟龙拿空势欲舞，往往呼号作风雨。大枝屈铁少枝盘，偃蹇突怒如相忤。时复一株罗樵斧，槎牙无枝形独古。谁栽此松经几祀，国初太守名犹记。胜迹曾留学士题，繁阴长与行人憩。松风冷冷山寂寥，松月皎皎明清霄。遥想山中风月下，定有鹤仙吹玉箫。"}