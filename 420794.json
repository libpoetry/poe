{"id":"420794","title":"金缕曲 金陵道中","dynasty":"近现代","author":"顾宪融","text":"瘦马还相识。又驮来清霜古道，乱烟斜日。马上征衣西风冷，欲控青丝无力。细认取个人颜色。除却眉棱些儿地，早平生英气都消失。鞭指处，古城黑。年时湖海伤飘泊。好金陵山温水腻。久违游屐，是度重来山灵笑，风景何曾异昔。只何事独成悽抑。一把柳丝垂垂老，向渔阳集里愁难拾。襟上泪，不须拭。"}