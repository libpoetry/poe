{"id":"502630","title":"东楼歌","dynasty":"明","author":"王恭","text":"东楼美酒黄金杓，客子迎霜葛衣薄。西楼朝饭盘有鱼，客子家林无斗储。他人方寸那堪托，倾倒三杯吐然诺。咫尺相看隔九疑，不待明朝异山岳。君不见牙签缃帙满床头，不及雷塘百亩秋。君不见诵诗三百徒为尔，秦青一弄倾人耳。沧波去去堪乘兴，野鹤孤云本无定。毛生自荐祗徒劳，鲁连岂顾千金赠。行路难，难重陈，史云只合长苦辛。落拓还骑少游马，往来嵩华青山下。"}