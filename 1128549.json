{"id":"1128549","title":"蒙文中县丞以诗送苦笋走笔六首为谢","dynasty":"宋","author":"葛胜仲","text":"豹皮羊角食无冤，烦助先生苜蓿槃。便敕佐饔淹苦酒，春馀调笔要多酸。张衡愁坐政烦冤，下箸南烹炤午槃。老作禅痴多不肉，每观觳觫鼻辛酸。爨无烟火叹厨贫，嘉蔌蒙颁胜八珍。苦口片时终隽永，端如药石尽规人。茂林髡取未应贫，政恐书材窘伯珍。更请作桥通夜盗，可怜辛苦涉沟人。公圃荒凉此物无，畦丁遣饷十馀枝。他年京下憎羊酪，莫忘溪亭点酒时。碧润那忧盛夏无，骈头聊取供斋枝。辟疆园暗新苍玉，未害青柯贯四时。"}