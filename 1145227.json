{"id":"1145227","title":"太上皇老君哀歌七首 其三","dynasty":"隋","author":"无名氏","text":"吾哀时世人，不信于神明。先人与种福，子孙履上行。衣厚饭得饱，灾考不到门。口气头嘘天，自谓常终日。看师真辽然，得病叩头请。外恭心不敬，神明以知人。三魂系地狱，七魄悬著天。三魂消散澌，五神不安宁。伺命来执宰，丞相踏地瞋。左神不削死，右神不著生。生神不卫护，煞神来入身。或患腰背痛，或患头目疼。百脉不复流，奋忽入黄泉。天门地户闭，一去不复还。"}