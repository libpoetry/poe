{"id":"688090","title":"司寇临海敬所王公阅视三镇远以图说见遗赋诗二章为报","dynasty":"明","author":"朱多炡","text":"鸣笳伐鼓出居庸，凭轼边城万骑从。每饭未尝忘巨鹿，一编今已尽卢龙。行专阃外纾筹策，归向尊前论折冲。莫道书生无剑术，箾中霜色吐芙蓉。一望重关塞草枯，主恩持节视防胡。九边烽火褰帷净，三镇军声指掌呼。上谷去天低倚剑，黄河如带稳飞刍。平收聚落风沙色，并入山阴笔阵图。"}