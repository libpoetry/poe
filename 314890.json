{"id":"314890","title":"高阳台·秦淮水榭书所见","dynasty":"现代","author":"龙榆生","text":"掠鬓风轻，飘镫水软，凭肩人意初谐。画舫笙歌，依然旧日秦淮。琼枝璧月偏宜夏，趁娇波、流影君怀。漫惊猜。红芰深湾，白鹭潜来。兴酣浑忘春归久，但藏莺柳暗，引蝶花胎。楚雨迷方，天教自外形骸。何须便觉司勋梦，听寒潮、倦眼应开。早安排。榻畔园香，枕畔横钗。"}