{"id":"693767","title":"我有平生人二章","dynasty":"明","author":"陆深","text":"我有平生人，故被云锦裳。灼灼桃李颜，娟娟饶清扬。婉婉吐丽辞，纤纤素手长。后宫选名姝，三千一身当。远从二妃游，历览周八荒。膏车驾言迈，使我涕泗滂。念君不能已，讴吟遣巫阳。我有平生人，善鼓朱弦琴。清商发高弹，泠泠太古音。万人罗列听，叹息一何深。玉衡指孟夏，朱明自南侵。曲中正悠扬，弦绝调不任。鸾胶是何年，长令负此心。岂不增悲辛，古意日已淫。"}