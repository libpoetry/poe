{"id":"518158","title":"诸葛孔明","dynasty":"明","author":"唐文凤","text":"王道既以熄，霸业亦就隳。秦起居闰位，汉兴承帝基。绵延四百载，炎祚德日衰。当涂转凶悖，挟威神器危。天心有所托，挈归大耳儿。为求匡辅任，梦卜何人宜。谁识隆中叟，道合司马知。卧龙自偃蹇，肯学忘世为。三顾烦枉驾，幡然出无疑。欲缵东都绪，便把西蜀麾。诸将敌万人，桓桓熊虎姿。谗说莫能惑，鱼水情怡怡。益郡遂款附，荆州从政施。经营事征伐，吴魏相奔驰。竟成鼎足势，山河壮藩维。袖中出师表，快读涕泪垂。祈连路寂寞，褒斜谷险巇。流光将星堕，愤激巾帼遗。大厦窘风雨，一木诚难支。千年八阵碛，长江漾寒漪。"}