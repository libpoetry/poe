{"id":"1239202","title":"夏日过石首简天石老禅","dynasty":"元末明初","author":"陈亮","text":"世累日多门，驰驱厌尘杂。驾言寻招提，双屐蚤已蜡。霜馀叶尽飘，回首见孤塔。入门谒金仙，钟鼓响鞺鞳。吾师投迹久，终岁一旧衲。曾从大方游，已悟世外法。深居行无取，问语终不答。竹影覆经房，茶烟绕禅榻。天寒日苦短，千嶂夕阴合。笑别虎溪头，松风起萧飒。"}