{"id":"665490","title":"东漈柴门歌陈执之侍御席上与思道同赋","dynasty":"明","author":"郑善夫","text":"瀛海之滨龙门高，万峰回合相腾逃。歘忽云气随六鳌，沙蟠石走地不毛。八水东飞漈其下，青天白日风雷号。蛟龙窟宅掀夜涛，深不可测安可挠。天吴海若长周遭，丰隆雨师尔所操。上天下天直顷刻，沾洒后土如流膏。东海仙人骑赤鲤，翱翔尽决三千水。下悯浊世意未已，六龙鞭策风云里。神功一敛容一指，太虚不动民安止。柴门萧萧水之涘，但见金波堕潭底。世人不识柱下史，曾进当年圮桥履。余也青云一畸士，袖中三尺龙之子。只今濩落甘泥滓，乾坤不交国士耻。有往必复自此始，惟愿为云逐君起。"}