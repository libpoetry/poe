{"id":"807777","title":"沁园春  远公卧疾长斋，余既与云臣作词宽譬，乃接来章，有承欢有歉颐养空文自罚十年藜藿之语，因复作此广之并邀云臣共作","dynasty":"清","author":"陈维崧","text":"三复君词，九转之肠，凄如峡猿。痛百年菽水，半虚滫瀡，九原松槚，难逮鸡豚。莫打慈鸦，惟锄孝笋，绣佛长斋跽墓门。真呜咽，念小人有母，绵定奇温。羡君独行偏敦。只慰藉吾徒尚有言。记于陵廉士，生鹅可食，曾参孝子，脍炙常飧。礼谨其踰，亲忧其疾，灭性宁酬罔极恩。还相勤，愿终辞藿食，亟进熊膰。"}