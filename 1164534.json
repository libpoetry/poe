{"id":"1164534","title":"自衡阳至韶州谒能禅师","dynasty":"唐","author":"宋之问","text":"谪居窜炎壑，孤帆淼不系。别家万里馀，流目三春际。猿啼山馆晓，虹饮江皋霁。湘岸竹泉幽，衡峰石囷闭。岭嶂穷攀越，风涛极沿济。吾师在韶阳，欣此得躬诣。洗虑宾空寂，焚香结精誓。愿以有漏躯，聿薰无生慧。物用益冲旷，心源日闲细。伊我获此途，游道回晚计。宗师信舍法，摈落文史艺。坐禅罗浮中，寻异穷海裔。何辞禦魑魅，自可乘炎疠。回首望旧乡，云林浩亏蔽。不作离别苦，归期多年岁。"}