{"id":"745796","title":"魏景初帐边构铜歌酬张文麓孝廉","dynasty":"清","author":"冯云鹏","text":"余阅《金石记》，两记广构铜。此名边构尤罕见，赤金幻作朱砂红。尚方密镂景初字，三十二言真魏隶。蜀帝取销寒俭甚，何不当年取大器。幸此未铸五铢钱，入土出土苔花鲜。流苏灰灭朱竿坠，消沈儿女英雄泪。张君获此费搜寻，贻我绝胜千黄金。入手才盈握，可作花金屋。对此如对素心人，宜供幽兰与幽鞠。砖偕宝鼎传，碑共黄初古。漫夸樊榭咏西畴，我有奇珍得东鲁。"}