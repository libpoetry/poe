{"id":"886417","title":"水龙吟 其二 题天风海涛呈潘料院","dynasty":"宋","author":"严仁","text":"飙车飞上蓬莱，不须更跨琴高鲤。砉然长啸，天风澒洞，云涛无际。我欲乘桴，从兹浮海，约任公子。办虹竿千丈，犗钩五十，亲点对、连鳌饵。谁榜佳名空翠。紫阳仙、去骑箕尾。银钩铁画，龙拿凤翥，留人间世。更忆东山，哀筝一曲，洒沾襟泪。到而今，幸有高亭遗爱，寓甘棠意。"}