{"id":"768277","title":"梦横塘 怀周筜谷","dynasty":"清","author":"龚翔麟","text":"鲤鱼风急，鸭觜船轻，卸帆曾记秋也。金粟墙阴，正香雨、夜将阑也。红杏尚书，青州从事，醉还歌也。洒凉云片石，葛粉来禽，同游客、查生也。潮升潮落江头，恨樟亭返照，岐路分也。语水菰城，问屐子、甚时閒也。待八月、初鸿未至，十样蛮笺付谁也。但展桃笙，绿尘生处，梦横塘人也。"}