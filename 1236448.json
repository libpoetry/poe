{"id":"1236448","title":"上虞魏氏湖上精舍图","dynasty":"元","author":"陈樵","text":"湖上兰舟水上亭，有时水涨与阶平。亭前古柳经春弱，门外孤洲昨夜生。海气遥连育王塔，蜃楼半入会稽城。山阴道士携琴至，写尽风声到水声。停舟日日望东溟，蓼岸芦洲露未凝。沙户得花联作絮，吴姬雪藕织为缯。冯夷送月临轩落，海若令潮入岸生。朝暮屯蒙丹自熟，披沙莫学赵台卿。"}