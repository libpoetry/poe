{"id":"509082","title":"成化七年秋八月自梧州出巡至平乐历诸险滩悯舟子劳甚感叹有作手书于郡学示知音者","dynasty":"明","author":"韩雍","text":"楼船发苍梧，江水何汤汤。清湾不时转，石滩险非常。显伏罗虎兕，参错森剑铓。砰轰地出雷，沸腾釜扬汤。夹岸山壁立，涧谷缘其傍。深陡力难为，无路兼无梁。引缆既弗能，操桨亦有妨。篙师极力进，群叫如发狂。道甫逾半千，滩数百十长。继旬始能达，疲惫已莫当。雇直仅足食，曷有赢馀粮。所幸得无虞，劳损不自伤。长江有巨贾，连舟竖危樯。开帆趁好风，破浪飞汪洋。无烦役心力，倏至千里疆。得售重利还，里闾誇富强。一时或不戒，倾摧见灾殃。乃知覆载间，人事诚眇茫。淹速虽靡同，夷险未易量。因之发警悟，省已益不遑。尽瘁固所甘，幸致非所望。循理听自然，终始永弗忘。"}