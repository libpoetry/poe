{"id":"943633","title":"东园诗寄兴化吴从道","dynasty":"宋","author":"陈造","text":"溪流抱玦园亭里，三面栏干压清泚。养花种竹今几年，红红绿绿皆风烟。黑头主人富文墨，隙地营园喜留客。去年香雾摇东风，藉花一醉君见容。翡翠拂衣蝶窥酒，归时檐牙挂星斗。有物系足寒前盟，徙倚东风空复情。歌前酒所何限意，黄鹂应说鸥应记。一春不风即蜚雨，曾奉亲舆赏花否。向来券游付梦云，向来券负今偿君。濡毫却叹无好语，说似能诗叶明府。"}