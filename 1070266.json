{"id":"1070266","title":"春日与汪彦章藻赵叔问相约游樟林阁樟林阁盖郡豪冢舍背城郊墟无与比者因咏靖节感彼柏下人安得不为欢之句偶书五言呈同游二公","dynasty":"宋","author":"程俱","text":"人生归有尽，大齐不踰百。君看花间冢，背郭高历历。向来夸夺志，汗漫何穷极。一朝随露电，变灭无馀迹。所以靖节翁，壶觞乐晨夕。宁为郁涧松，不作移根柏。岂惟一穷通，固自忘夷蹠。吾生亦崎岖，末路苦荆棘。投闲得萧散，身病头更白。岂无素心人，相与弄泉石。及晨为兹游，聊用适吾适。溪山景无尽，秀色光照席。安能仰屋叹，抱恨长戚戚。"}