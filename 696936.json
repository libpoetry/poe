{"id":"696936","title":"虎丘","dynasty":"明","author":"祝允明","text":"循麓都来几屐踪，异观灵景正重重。入门始见山和水，汲涧愁惊虎与龙。四面更无林作伴，当头又着塔为峰。尘裾皂衲纷纷满，二竺终无一个逢。一点紫泥封岱顶，武丘雄拔阖闾城。席前花雨天宫落，槛外云霏脚底生。毂辘十寻抽玉液，于菟千百逝金精。无穷胜是王郎事，吴越消亡几战争。"}