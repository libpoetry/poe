{"id":"1153277","title":"奉使过石门瀑布","dynasty":"唐","author":"丘丹","text":"溪上望悬泉，耿耿云中见。披榛上岩巘，绝壁正东面。千仞泻联珠，一潭喷飞霰。嵯灇满山响，坐觉炎氛变。照日类虹蜺，从风似绡练。灵奇既天造，惜处穷海甸。吾祖昔登临，谢公亦游衍。王程惧淹泊，下磴空延眷。千里雷尚闻，峦回树葱茜。奔波恭贱役，探讨愧前彦。永欲洗尘缨，终当惬兹愿。"}