{"id":"597406","title":"同傅木虚黎惟敬游白云寺","dynasty":"明","author":"梁有誉","text":"拂驾凌松梁，扪萝依化城。望穷飞鸟前，殿瞰翔鶤平。蜿蜿峰相拒，漫漫海东倾。乘危怅有阅，耽寂欣寡营。良辰值秋期，雾罢天宇晶。素想挹逸风，玄辨触深情。八解云无端，六喻本来精。真如夙缔念，妙觉愿投诚。光闪金轮涌，心动法鼓鸣。七灯韬昼焰，二鼠祛夕惊。浮欢空聚沫，沉照固无赢。业以清净胜，理由冲寂行。灵氛欲有讯，相从究无生。"}