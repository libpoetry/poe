{"id":"406218","title":"告少年","dynasty":"近现代","author":"陈独秀","text":"太空暗无际，昼见非其形。众星点缀之，相远难为明。光形无所丽，虚白不自生。半日见光彩，我居近日星。西海生智者，厚生多发明。摄彼阴阳气，建此不夜城。局此小宇内，人力终难轻。吾身诚渺小，傲然长百灵。食以保躯命，色以逢种姓。逐此以自足，何以异群生。相役复相斫，事惯无人惊。伯强今昼出，拍手市上行。旁行越邻国，势若吞舟鲸。食人及其类，勋旧一朝烹。黄金握在手，利剑腰间鸣。二者唯君择，逆死顺则生。高踞万民上，万民齐屏营。有口不得言，伏地传其声。是非旦暮变，黑白任其情。云雨翻覆手，信义鸿毛轻。为恶恐不尽，惑众美其名。举世附和者，人头而畜鸣。忍此以终古，人生昼且冥。古人言性恶，今人言竞争。强弱判荣辱，自古相吞并。天道顺自然，人治求均衡。旷观伊古来，善恶常相倾。人中有鸾凤，众愚顽不灵。哲人间世出，吐辞律以诚。忤众非所忌，坷坎终其生。千金市骏骨，遗言觉斯民。善非恶之敌，事倍功半成。毋轻涓涓水，积之江河盈。亦有星星火，燎原势竟成。作歌靠少年，努力与天争。"}