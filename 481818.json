{"id":"481818","title":"送黄纪事济","dynasty":"明","author":"王称","text":"宝剑双辘轳，锷吐青芙蓉。临岐一脱赠，恍若腾蛟龙。君行感我怀，起视云海空。百年阅幻境，万里吹飞蓬。登天览馀晖，孰挽濛汜东。诗书古有立，贫贱道何穷。常希日月私，独负雨露功。长卿卧茂陵，不为世所容。季子黑貂敝，当年怨秋风。泥涂困布衣，渭水悲钓翁。山松落涧草，海鹤羞樊笼。大运自古来，俛仰那能终。感兹不成欢，别去何匆匆。城南登高丘，眺远情所钟。一水泻寒练，断云引归鸿。中座击筑心，醉吟气颇雄。兴落远天碧，思染秋山红。睽离自兹始，梦绕青林枫。"}