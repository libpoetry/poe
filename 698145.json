{"id":"698145","title":"过严陵滩七言绝句四首","dynasty":"明","author":"饶与龄","text":"扁舟四望临安路，舟人指点富春江。汉家九鼎久已矣，清风犹袅钓丝长。老脚浪长岂倨主，羊裘坚卧富春江。达人漫道先生果，郡里谁传姓字香。钓迹茫茫何处觅，吉州亦有富春江。袛缘风韵云霄上，故遣芳名记异乡。滔滔逝水东流去，千年景仰富春江。我欲瓣香礼像肃，祠堂缥缈白云藏。"}