{"id":"703678","title":"春日倩闇道者入山二首","dynasty":"明","author":"释函是","text":"万壑千峰共一林，桃花落尽又春深。移茅岂作避人计，爨木偏多流水音。解语应知黄鸟意，高怀忍听白头吟。休将底事同时俗，杜宇寒枝未易禁。户外新篁已过墙，忽闻语燕复窥堂。秋风似昔空留社，春月于今仍照床。尘劫有身难问世，夕阳无脚向何方。开山我亦成孤调，回首云烟只自将。"}