{"id":"386855","title":"买陂塘·挂春帆","dynasty":"清代","author":"樊增祥","text":"挂春帆、清波门外，垂杨几换金缕。佳人更比湖山好，三十年前旧雨。今健否。道右手、姜芽难下鲈鱼箸。重寻画谱。是戊戌灾年，孤山隐者，自写六桥树。趁秋潮，我亦乘槎东去。谁赍神臂弓弩。荷花桂子香如海，蟹眼茶铛再煮。君记否。记十锦、名城旧是钱家土。香山俊语。与玉局仙词，一齐分付，湖上采菱女。"}