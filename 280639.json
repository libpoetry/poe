{"id":"280639","title":"大酺·上巳，赵农部招游清凉寺，访百岁翁。予未及赴，柬寄此词","dynasty":"清代","author":"李符","text":"向石城游，蒲帆卸、倚楼人已先在。柳风吹杏雨，又荼蘼初绽，最思良会。上巳携尊，招游佛席，惆怅未随轻盖。纷纷过初屐，觅吴姬酒肆，金鱼应解。只眼底春山，乱飞空翠，不须钱买。仙翁餐沆瀣。试借问、曾否朱颜改。料难比、郎官大药，双鬓芦花，看今日、青青还再。白舫西泠路，数昨岁、几回同载。正湖畔、多虾菜。此时相忆，梦里莺啼窗外。醒来似闻欸乃。"}