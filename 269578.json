{"id":"269578","title":"满江红·韵玉六妹赴陕，赋此送别","dynasty":"清代","author":"吕采芝","text":"画角霜城，早引起、一天离别。更那堪、砌蛩声住，塞鸿声切。君赋于归随挽鹿，侬伤往事听啼鴂。叹知音、从此隔天涯，空相忆。灞桥柳，函关雪。咸阳草，长安月。看啼痕满袖，泪珠盈睫。欲寄岭梅烦驿使，好凭河鲤传消息。最凄然、执手问归期，应难说。"}