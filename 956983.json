{"id":"956983","title":"次韵温伯雨凉感怀","dynasty":"宋","author":"范成大","text":"穷士病且饥，古今同一流。身安腹果然，此外吾何求。判司诚卑官，未免尘甑忧。穷山更瘅暑，惫卧不举头。二物交寇我，生世真如浮。晨朝墨云作，疾雷破山丘。排檐忽飞溜，蛙蝈鸣相酬。朱冠领热属，横溃输一筹。新凉苏肺气，踏湿登城楼。好邀云雨仙，长袖按梁州。吹水添瓶罍，净洗千斛愁。何从有此段，冰厅冷如秋。但觉诗思生，爽气入银钩。章成竟何用，知能救穷不。汤子亦旅食，回望家还羞。倡予敢不和，共作商声讴。"}