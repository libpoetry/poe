{"id":"115422","title":"夏日杂感·娟娟檐前月","dynasty":"宋代","author":"张耒","text":"娟娟檐前月，虽缺犹媚好。团团理丝虫，养身恃其巧。无能老蝙蝠，乘夜出堂奥。那能捕飞蚊，未解聒耳闹。悲歌草间蚓，辛苦自鸣噪。尔生可以默，何所欲而躁。鸣蛙诉其渴，谓若天可祷。瘖蝉死不鸣，岂以诉无效。悠悠群动情，谁得辨丑好。我歌岂徒然，亦用自警告。"}