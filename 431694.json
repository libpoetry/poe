{"id":"431694","title":"和同学汪君瑞芳原韵","dynasty":"近现代","author":"刘凤梧","text":"当年黉舍傍司空，同学新书午夜攻。藜阁清辉输夜月，桃潭暖浪逾春风。我游皖北成孤鹤，君去漳南若冥鸿。飘泊异乡过卅载，归来谁识白头翁。雒诵新诗若饮醇，病中无计访汪伦。梦游槐国宁思蜀，家住桃源不记秦。白雪能吟惟此老，朱弦重抚又何人。蓬山咫尺难飞越，祗是风前泪满巾。英年负笈出乡关，晚年浑同倦鸟还。弦外音弹新绿绮，镜中花谢旧朱颜。蒙庄午梦萦孤蝶，白傅新诗付小蛮。我倚荒亭如病鹤，创翎飞不到萝山。旧雨离乡怅久违，闲云出岫惜孤飞。江湖满地双凫杳，烽燧漫天一雁稀。燕敝红襟思故宅，鹤髡丹顶惜初衣。小园乔木无多剩，忍睹枫林挂夕晖。"}