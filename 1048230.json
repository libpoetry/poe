{"id":"1048230","title":"得鹿","dynasty":"宋","author":"韦骧","text":"呦呦山中鹿，仓卒出深薮。车徒歘以至，惊顾却冲走。荷箧适当之，抵触难措手。一夫不能胜，掎角赖前后。我马止其所，险隘不敢骤。思欲纵之去，腾突惧反受。??絷四足，愤气徒阴吼。更番耦八肩，双只度九堠。顺风率汗背，暮达行馆右。解徽置中庭，微息已绝脰。事殊注虞旗，难以公私剖。脔割遇善屠，騞砉声随肘。均沾及兵隶，不使或薄厚。投醪古所重，况此遍群口。闻音不食肉，兹义予独守。猗嗟鹿之微，共命殆非偶。不由驰猎窘，不以罟擭诱。逡巡赴死地，有若杵投臼。无乃失所向，猖狂自贻咎。彼类榛莽间，知而能警否。"}