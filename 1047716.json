{"id":"1047716","title":"禅僧岩","dynasty":"宋","author":"沈辽","text":"潇湘山水穷欲偏，最后乃得禅僧岩。禅僧成道久已化，独有崖崿青巉巉。降身入洞不甚险，突兀三室谁彫劖。东西有道若蛇窦，白云羃羃门无缄。持火旁行不知际，七穿八窍遥相衔。涓涓乳泉白如雪，由来此地殊仙凡。主人引我复深入，行指岰穴尤嵌岩。中间石鼓有异响，击拊想可参韶咸。吾身久病苦下湿，复畏神怪来邀搀。直趣出洞上南巘，豁若巨海张云帆。山花斓斑出竹杪，亦有禽鸟声諵諵。欲还未可复小驻，日脚已过东冈杉。"}