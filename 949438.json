{"id":"949438","title":"博鸡","dynasty":"宋","author":"周南","text":"庆元夏四月，所至喧博鸡。小市车不通，引首望其逵。鸡笼三尺高，鸡价千钱提。苦云输钱少，取取斗样归。小儿博手短，颠走歌呼齐。搜携遍村墅，往往空其栖。或买鹅代之，亦取鸡为辞。仆夫告我言，官人那未知。聚呶已跨日，来初知为谁。余无五行学，觉有纤芥疑。老距不可臛，利觜长安施。更讶十钱片，一博多得之。归寻故老问，始云眼见希。因之互猜愕，传来又夸毗。或谓近鸡祸，或言鸡者饥。岁行将在酉，事应恐在兹。圣明攸好德，百祲潜光辉。蠢兹朱衣者，万万不关时。但疑一种类，争雄无兼雌。更恐坊市内，相望野鸡啼。岂将有微沴，神者预启其。乖风感乖气，朗鉴尚表微。人言良过矣，邦禁亦未非。我欲效风人，聊赋博鸡诗。"}