{"id":"604229","title":"有女嫁贫夫次杜少陵新婚别韵","dynasty":"明","author":"张萱","text":"有女嫁贫夫，恩爱岂得长。子非倚市门，哀哀官舍傍。昨日子入室，今宵泪满床。生计未及问，握别何忙忙。枯荄无煖律，覆盆无朝阳。只身无弟兄，高堂无翁嫜。嗟我十年前，岂不厚盖藏。一门九流移，剜肉代输将。今子幸少艾，未言先断肠。子身值几何，且易白与黄。持以偿县官，子请随人行。保我肌肤完，喜子娥眉扬。吁嗟此生别，请留半幅裳。裹我胯下瘢，见裳如见妆。一鸟已远飞，一鸟犹回翔。嗟嗟结发恩，永作参商望。"}