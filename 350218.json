{"id":"350218","title":"忆旧游·几眉心月瘦","dynasty":"清代","author":"程颂万","text":"几眉心月瘦，额角云轻，那日窗边。韵好经秋淡，黯墙阴珠泪，浅晕棠眠。者回梦欹鸳枕，香袅渴龙涎。怕槛璅玲珑，屏迷屈曲，幽憾难捐。灵仙。香界别，悄拾残绒唾，熏费炉烟。特地纱衣换，蓦映胸斜汉，凸衬酥莲。玉箫二分明月，愁鬓恼樊川。怪烛底萦魂，不成真个双泪悬。"}