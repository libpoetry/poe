{"id":"1106936","title":"杏花","dynasty":"宋","author":"王禹称","text":"红芳紫萼怯春寒，蓓蕾粘枝密作团。记得观灯凤楼上，百条银烛泪阑干。暖映垂杨曲槛边，一堆红雪罩轻烟。春来自得风流伴，榆荚休抛买笑钱。桃红李白莫争春，素态妖姿两未匀。日暮墙头试回首，不施朱粉是东邻。长愁风雨暗离披，醉绕吟看得几时。唯有流莺偏称意，夜来偷宿最繁枝。登龙曾入少年场，锡宴琼林醉御觞。争戴满头红烂熳，至今犹杂桂枝香。长安废弃迁都后，曲沼荒凉一梦中。见说旧园为茂草，寂寥无复万枝红。陌上缤纷枝上稀，多情犹解扑人衣。双成洒道迎王母，十里濛濛绛雪飞。"}