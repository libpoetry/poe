{"id":"429686","title":"读史四首 其三","dynasty":"近现代","author":"黄浚","text":"天子闭门居，荧惑迫之走。内园儿尽易，关门夜亡牡。牙官蒋元晖，露刃谁指嗾。遮罗收宝录，劫质命清酒。多藏必厚亡，纲堕不复纽。固知运靡常，天道在蒙垢。千秋帝王家，孤寡落人手。尔朱负拓跋，相习盖已久。青衣虽仓皇，犹脱虎豹守。何当戮共工，以次跐相柳。"}