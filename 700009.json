{"id":"700009","title":"次权伯文韵并以送行二首","dynasty":"明","author":"陶安","text":"瀑泉喷落大江深，懒棹扁舟钓柳阴。鹤禁烟花春浩浩，龙门雷火暖骎骎。路随山势孤怀壮，风动天机万籁吟。东阁呼茶清夜话，试将寸草叩洪音。稻田秋雨一犁深，江上楼台绿树阴。使客轺车来稳稳，王侯版籍会骎骎。精神独得骊黄外，骚雅元非蟋蟀吟。左辖才兼文武职，拱听当宁赐俞音。"}