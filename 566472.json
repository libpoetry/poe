{"id":"566472","title":"南仙吕 甘州歌 感怀","dynasty":"明","author":"夏完淳","text":"兴亡成败，叹英雄黄土，侠骨荒丘。千秋万岁，无限为龙为狗。君不见六朝烟草余芳乐，几片降旗上石头。青天外，白鹭洲，暮鸦残照水悠悠。斜阳里，结绮楼，湘帘半挂月如钩。新寒入敝裘，想霜鞯骏马，飘零难偶。江花江草，秋来剪出离愁。想着我弓开杨叶胡云冷，剑拂莲花汉月秋。愁三月，梦九州，归期数尽大刀头。人千里，泪两眸，西风雁字倩谁收。吞声哭未休，怅荒烟古渡，衰蒲残柳。清霄无寐，漫将往事追求。珊鞭风软金条脱，宝剑霜生锦臂鞲。飙威驶，露影流，隔墙人唱小伊州。杯中物，鬓上秋，梦回酒醒月空楼。南冠客楚囚，望云山万里，那禁回首！丁丁晓箭，难为心坎眉头。几番的空帘剪雨三更梦，我待要望海乘风万里游。雨空逝，水自流，寒江积雾放孤舟。空中影，浪上沤，玉关何处觅封侯！我那人呵影何方？书在金陵，客梦西楼。一样西风两地愁。"}