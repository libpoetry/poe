{"id":"449597","title":"齐天乐  黄芋园先生以咏藕词见示与张采庵李小竹诸老同和","dynasty":"当代","author":"陈永正","text":"雾迷三里横陂道，相逢系舟曾许。约腕痕深，同心结密，还为雪肌怜汝。辞归别浦。正乱梗摇秋，远峰衔雨。只恐波翻，岸南枫黑老蛟舞。冰弦拗折未断。纵牵情万缕，难抵迟暮。润玉寒销，清辉静倚，禁得韶年虚度。离怀漫诉。想水淈尘飞，久埋终污。碧幌今宵，莫教留梦住。"}