{"id":"757907","title":"齐天乐 清明后风雨不已，惜花感赋。","dynasty":"清","author":"苏穆","text":"晓帘不散金猊篆，凭栏为谁凝伫。镜里姿容，人间离别，旧恨新愁如许。斜阳欲暮。记一剪东风，绿窗眉妩。怎似而今，作成疏影断肠谱。垂阳池上弄碧，袅千丝踠地，不遭春妒。春本多情，花偏易落，毕竟芳年谁误。潇潇细雨。向嫩叶残英，十分调护。语燕归来，旧巢知在否。"}