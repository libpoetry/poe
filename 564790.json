{"id":"564790","title":"送郑东湖","dynasty":"明","author":"孙承恩","text":"我昔南雍识郑子，頫仰乾坤三十年。中间万事何不有，浮沉变幻如飞烟。郑子才气自超特，读书五车富文墨。脱颖期看出万人，低回坎坷谁能惜。朅来驰驱佐郡忙，有才无地堪回翔。英气往往不自秘，珠光玉洁难摧藏。兹晨逢我喜绝倒，昔皆少年今已老。秪用高吟慰寂寥，莫思往事伤怀抱。男儿有身慎勿轻，百年意气须峥嵘。不见古来贤豪士，岂必卿相方垂名。疾风吹帆子当发，楚水吴山坐超忽。抚剑长歌遥送君，后夜相思共明月。"}