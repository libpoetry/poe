{"id":"690312","title":"伤我明所用不得人致有今日之祸","dynasty":"明","author":"张家玉","text":"徵兵转饷日何穷，少府金钱尽废供。不见犁庭歼丑虏，惟闻弃甲走元戎。摧残禁苑煤山火，零落朝仪建业钟。遥忆鼎湖兼雪窖，忠魂曾有几从龙。北向天骄愤未平，无衣痛哭不成声。摅忠若个真披沥，报国何人死战争。汉室威仪他日望，商郊禾黍此时情。鏖兵几厌民心苦，犹见经天太白横。防边岁岁事耑征，不见颠连九庙惊。古堞有城荒白下，斜阳无语老燕京。单于夜啸巡屯马，上将坛空宿卫兵。惆怅行吟秋月白，不知今夕为何明。"}