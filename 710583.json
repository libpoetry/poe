{"id":"710583","title":"诃林净社考祠粤东文献寄呈香山夫子","dynasty":"明末清初","author":"邝露","text":"正声寝周辙，王化成骀堙。栖栖鲁素王，返卫弥昭宣。秦灰掩遗烈，鲁壁垂空筌。楚音汇贞奏，哀怨剧兰荪。枚傅浚洪澜，建安疏流泉。六代雕虫工，三唐载雉妍。繁音促代运，佻巧伤和平。宋元宝词曲，稊稗莓原田。遂令犬羊音，变我仪凤悬。黄钟閟玉尺，浮罄吝金渊。礼失信谋野，交南奕蝉联。重华遗箫韶，九成焕中天。周颂陈雒宫，杨生表河?。曲江倡正始，神物应期还。贞箓祚皇嘏，龛胡戡时愆。铸采受九牧，播芳釐二南。典籍厉高唱，文裕富瑶镌。秘书繁斧藻，司空镂丹铅。比部濯涟漪，宫坊洁玙璠。蜚英诃子国，载笔虞翻园。金标逴云汉，浮屠凌玑璿。优钵净瑶砌，菩提冒雕椽。笔授彯文儒，风幡帜词源。代工不整遗，悢悢中心悁。眷言二三子，披荆尌荒?。千龄无遐轨，懬世若比肩。鸣鹂恋俦匹，元龟昆前贤。薄言蠲尸祝，女墟离奎躔。词命善妒世，束发褢迍邅。懋草不可鞠，幽兰终弃捐。兴文属夫子，明德荐馨牷。金鉴韫龙图，玉符漱麟编。百粤缵韶风，太和弹羲弦。补衮乐周宴，钓璜遵渭川。玉振萃前修，朱花开夕鲜。停云如可溯，植我匡山莲。"}