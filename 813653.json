{"id":"813653","title":"信阳道中","dynasty":"清","author":"杨文莹","text":"水田碧气溢四围，白鸟得意双双飞。我今驱车渡淮水，风物顿触江南思。丁戊之灾一何酷，天公幸锡年来熟。猪鸡肥大稻头粗，黄茅矮屋儿呱呱。片云挟雨火急行，南村忽阴北村晴。百里外见黾阨山，峰尖正与吾眉平。沙石荦确路纡仄，投驿停车日已匿。仆夫争饼饥火煎，驱蚊马粪烧青烟。"}