{"id":"794833","title":"疏影 题梁蕉屏表叔“抚梅图”","dynasty":"清","author":"孙云凤","text":"古梅瘦石。似隐栖九里，断无尘迹。枝北枝南，雪后霜前，几度问他消息。沉吟树底摩挲遍，定写入、春风仙笔。爱满庭、淡影疏香，能有几人消得。犹记孤山山下，冻云吹散也，一湖寒碧。渺矣林逋，寂寞空亭，何似此中清绝。幽怀尽日忘言坐，共抱却、冬心高洁。想月明、烟冷黄昏，还有翠禽曾识。"}