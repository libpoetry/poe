{"id":"503904","title":"寿诗","dynasty":"明","author":"郭奎","text":"惟天生俊杰，济世属英豪。间气钟华岳，元勋压巨鳌。东山文物旧，南极寿星高。公族嗟麟趾，儒林起凤毛。郎官前甲胄，使节左旌旄。细柳回兵仗，香芸辟武韬。珥貂先见擢，汗马岂辞劳。谈笑三军却，喑呜万骑逃。运筹期管乐，立业比萧曹。画戟行当道，彤弓忆载櫜。独专方叔任，重佩吕虔刀。此日祥初应，当年庆可褒。玉阶浮宝树，金母进蟠桃。瑞霭迎双鹤，清声被九皋。嘉宾来騕袅，童子献蒲萄。锦瑟尊前鼓，瑶琴席上操。银丝鲜鲙鲤，翠釜晓烹羔。醉倚青油幕，晴熏白锦袍。升堂闻拜颂，入府咏游遨。永祝三千岁，钱塘望海涛。"}