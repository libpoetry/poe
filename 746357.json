{"id":"746357","title":"黄河","dynasty":"清","author":"许丽京","text":"浩淼浮天至，回旋动地翻。阳关经百折，星宿合双源。禹甸成功著，尧乡梗患烦。分支归马谷，正派下龙门。绝域穷飞鸟，穿堤惧伏鼋。扬波连北卜，如带走中原。衮豫流偏驶，徐扬势共奔。桃花春汛阔，竹箭雪涛喧。今古常如此，功名不可论。符徒夸德水，材尽取淇园。亦有王横策，非无贾让言。灌田齐雨润，转粟若云屯。灾异由秦汉，经营及宋元。荣光曾偶出，旧迹讵常存。往昔洪流决，民生怨恨吞。秋风沈白马，使者拥朱轓。玉节声名大，金堤力役繁。哀鸣中泽雁，痛哭万夫魂。舟楫通淮便，泥沙合泗浑。经纶才不小，修筑道偏尊。瓠子狂澜静，彭城落日昏。一时留伟绩，万姓感殊恩。忠信涛能涉，纷纭舌可扪。几人思利济，有客拟腾骞。击目悲怀切，高歌气候温。饥民愁雨雪，古庙荐菽蘩。潦倒新诗卷，飘零浊酒尊。乘槎虚壮志，西望极昆仑。"}