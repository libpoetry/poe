{"id":"504688","title":"济南名泉歌","dynasty":"明","author":"郑潜","text":"济南名泉七十二，我欲历览无端倪。玉环金线互联络，芙蓉柳絮迷东西。南接石湾岂无路，北煮混沙应有泥。长生满井流不竭，百脉双桃难共提。杜康酒醴凝湛露，孝感珍珠连蜜脂。贤清流庆人所慕，圣惠德馨名可齐。登州道士漱玉至，金沙观音洗钵携。濯缨素取张侯宅，云楼疑通王氏溪。胭脂浆水碧于染，白龙金虎光横霓。扈公望水澄为鉴，罗姑知鱼香可稽。炉生紫烟晴冉冉，车碾芳草春萋萋。龙门苦苣君莫饮，白花胡桃谁敢梯。鹿跑浅井远林汲，鱼池朱公行柳堤。共观趵突雪争立，常愿无忧云会栖。王屋山人酌潢潦，樵隐使君閒杖藜。匡山书声已绝响，大明湖光犹曳绨。故乡亦自好泉石，但恨未得穷攀跻。且还琼岛濯冰雪，何日皇华来遍题。"}