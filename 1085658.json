{"id":"1085658","title":"州县有戒石饬官吏某至夔之初□□□□□诗以自警云","dynasty":"宋","author":"王十朋","text":"尔俸尔禄民膏脂，下民易虐天难欺。圣训昭昭日月垂，刻石于庭励官师。臣庭坚字尤瑰奇，光尧宸翰增光辉。坤维门户州名夔，庭前戒石□□□。笔画微茫观者疑，太岁在酉嘉平时。吉日丁亥刑□□，命工举石少高之。一新栏槛严謢持，银钩照眼光陆离。天威咫尺颜不违，虐民之事焉可为。勿谓苍苍不吾知，与尔同僚共孜孜。"}