{"id":"690083","title":"为刘廷器题松竹二图","dynasty":"明","author":"张宁","text":"荒烟满地凝稠绿，一片秋声振浮玉。苍梧云重泣湘灵，翠袖天寒倚空谷。西林三径闭松关，江潭游子何时还。凤凰来仪九功叙，伶伦老去邹生閒。严霜作衅百草黄，春红秋绿纷成荒。穷阴不变太古色，老节直与层霄昂。徂来天高岱宗远，万牛不见空山晚。造化生材自有宜，行人落日生悽惋。"}