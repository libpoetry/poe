{"id":"720879","title":"减字木兰花 送春","dynasty":"明末清初","author":"尤侗","text":"重门深掩，不道背人归去远。倦燕娇莺，啼出阳关第四声。含愁想问，飘泊天涯何处定。梦断罗帷，今夜明朝睡起迟。春乎欲去，何以赠之双泪雨。回首东风，一缕飘魂赶落红。绿兮满树，花影半窗秋色暮。人倚栏杆，愁听空梁燕语寒。此君一个，与我周旋林下坐。新出三竿，官样青袍玉笋班。萧萧风动，惊破西堂春草梦。旧箨还裁，好放些儿月影来。"}