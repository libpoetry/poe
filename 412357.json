{"id":"412357","title":"六榕寺看梅","dynasty":"近现代","author":"李冰若","text":"昔年梦绕罗浮来，千岩万壑梅花开。今年扬帆渡南海，云峰缥渺空低徊。忽闻古寺早梅发，绿萼朱英两奇绝。入门未睹琼瑶姿，先觉寒香沁神骨。禅堂四壁张琳琅，笔精墨妙写幽芳。水边竹际露标格，想像仙姝世外妆。踌躇意满偶回顾，疏影横斜不知数。虬枝铁干缀天葩，瘦金玉版悬佳句。如真似幻俱有情，黄蜂紫蝶何轻盈。红妆绰约拈花笑，庞眉老佛寂无声。忆昔姑苏曾作客，探春邓尉几晨夕。兴酣一棹过钱塘，千树西湖压寒碧。流转江关百念差，幸饶清福伴梅花。何当再入罗浮去，一访仙人萼绿华。"}