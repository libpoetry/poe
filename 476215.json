{"id":"476215","title":"杨教师鎗歌","dynasty":"明","author":"唐顺之","text":"老杨自是关东客，短衣长躯枣红面。千里随身丈八矛，到处寻人斗轻健。谓余儒生颇好武，一揖滚滚发雄辩。坐惊平地起波涛，蠕蠕龙蛇手中现。拨开双龙分海嬉，攒簇两蛇合穴战。争先尽教使机关，缩退谁知卖破绽。目上中眉犹自哂，绵中裹铁那能见。满身护着不通风，百步撺来激流电。飞上落下九点丸，放去收回一条线。问君何为技至此，使我冯轩神?眩。答言少小传授时，五步七步画地践。迩来操弄三十年，浑身化作枯树簳。心却忘手手忘鎗，眼前只见天花旋。乃知熟处是通神，解牛斫轮安足羡。因君亦解草书诀，君鎗岂让公孙剑。"}