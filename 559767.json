{"id":"559767","title":"迎云楼为秦检讨赋","dynasty":"明","author":"曹义","text":"迎云楼，迎云楼，远在越山之东头。绮窗晴瞰鉴湖水，缃帘暮捲娥江秋。波光云影相辉映，雕甍画栋凌斗牛。楼中之子人莫俦，结构不为景物谋。高堂有亲垂鹤发，别来几载生离忧。音问疏兮甘旨缺，梦魂长向庭闱游。凭阑日夕纵高望，望中惟见云飘浮。白云无心自舒卷，游子有意徒绸缪。目断飞云心杯休，思亲之意何悠悠。羡均自是儒者流，读书明道遵孔周。他年移孝事君王，令名应与怀英侔。"}