{"id":"527681","title":"桃源图歌","dynasty":"明","author":"何景明","text":"昔我游武陵，坐石窥花源。岸坼丹洞閟，风回绿萝翻。崩崖奔古月，沓嶂响哀猿。行车一以过，始知人境諠。真阳仙令欲南往，手持新画来相访。武陵山水久不睹，今晨置我高堂上。岩穴如闻鸡犬声，村墟但见桑麻长。髣髴潭水滨，点缀桃花春。山川似晋代，衣服犹秦人。回首茫然一烟雾，寻源谁复知真处。投簪福地终有期，画中先认桃花树。"}