{"id":"807948","title":"春风袅娜  甲寅元夜","dynasty":"清","author":"陈维崧","text":"记旧时元夜，月挂红楼，钗影乱，笑声柔。火蛾儿、簇著凝妆艳粉，轻盈妖冶，打块成毬。的的春娇，溶溶夜景，夹路银花烂不收。一曲紫绡催薄醉，六街绛蜡试清讴。谁料一天冰彩，化为丝雨，随风去、洒遍皇州。萦蝶翅，困莺喉。谁家抛盏，何处藏阄。微雪犹零，怕沾鞋印，碧云未合，莫上帘钩。风光非旧，叹传柑佳会，今年换做，万里边愁。"}