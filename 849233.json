{"id":"849233","title":"赓南塘桂吟","dynasty":"宋","author":"卫宗武","text":"卉木摇落如齿牙，红紫净尽无浮花。秋芳俄从天上至，人世有香谁敢誇。累累金粟叠为蕊，风韵别自成一家。葱葱绿玉不改色，岁寒气节何以加。滋荣岂但压众植，纤巧直可凌春华。一枝才折闻四表，芬敷发达其无涯。看花花好时亦好，到眼不觉忘声嗟。君家乔木知几载，世世封植今弥嘉。来章璀璨耀珠璧，行墨遒劲飞龙蛇。我营小圃富灵种，丹犀列树尤豪奢。虚堂中夜忽生白，扶疏清影来窗纱。世间万事等尘土，何苦闭缩如藏蜗。只今有酒烂醉广寒下，但恨无鼓可作渔阳挝。"}