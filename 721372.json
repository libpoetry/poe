{"id":"721372","title":"得王立安讣音哭之三首","dynasty":"明末清初","author":"陈恭尹","text":"把书终日恨难平，叹息修文召已成。督亢陂前新宅兆，罗浮峰下旧师生。三年已罢升堂瑟，万里难伸自牖情。爱汝是翁知是我，只应南北各沾缨。朗吟终日捋虬须，七尺昂藏好丈夫。五字号城真莫敌，百春为咏只须臾。行虽越众偏能恕，文不求名只自娱。忆雪楼前风雨散，不堪扶杖过丰湖。金丹炼就谁人识，玉树埋来恨有馀。几日已为黄壤客，昨朝犹见白门书。家悬两地星霜久，膝绕诸郎象勺初。末后数言殊了了，前身应得悟真如。"}