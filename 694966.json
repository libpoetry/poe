{"id":"694966","title":"和何吉阳赠别七首","dynasty":"明","author":"庞嵩","text":"岭海伤离索，湖郧故远来。路从花径入，门傍水洲开。秉烛惊看面，随裾愧短才。夜深宵露冷，且得煦春台。皎月开云际，和风荡柳边。逢春应倍喜，叙旧总堪怜。葭水盈坻址，星霜阅岁年。特携二三子，端的问心传。湖海天同迥，居诸日并修。传灯惭太乙，采药自罗浮。郊野联嘉会，江山借胜游。多君医国手，药圃匝旬留。犹羡郧阳水，源通粤浦沙。成人方浻酌，稚子讵当家。海若从今识，蹄涔敢自誇。预愁退省日，漂泊竟无涯。剪烛夜殊永，论心席每前。绝尘偏我后，登岸喜公先。珠匮应兼在，金针是此传。六年空筑室，一唯独曾贤。白首耆英会，青云伟器多。德星联的烁，沂点意如何。傍柳寻幽赏，临流发浩歌。韶光容易过，同趁肯蹉跎。放舟辞楚泽，击楫向吴宫。五岭牵愁杳，三山入望中。一天俱着月，何地再逢公。汉北江南夜，相思意未穷。"}