{"id":"730372","title":"同张绳庵访僧心泉因与同游南洼","dynasty":"清","author":"张之洞","text":"簪组如林森机械，拙者转喉招嗔怪。辛苦酬答两无益，适野寻僧差足快。清远无如龙树阁，风水鳞鳞漾蒲稗。白日闲澹罕游人，午鸠独鸣寂梵呗。三人不知谁主客，错综谈端等针芥。会心即答倦即默，茗碗无温聊一嘬。此际鞿鞅尽摆脱，何异枯柳揩马疥。禅客洒落不参禅，偶参金石及书画。远识阮姚近戴刘，略述旧闻资感喟。海宁达受号博古，法眼炯炯同宗派。缥囊犀轴积如仓，投老尽偿柴米债。此亦五阴障真如，今朝始入四禅界。文畅爱文心无著，如满游山力未备。我虽钝根可渐磨，师老难回年齿迈。留此孤云伴我游，洒然何知世网隘。"}