{"id":"1132090","title":"守岁五首","dynasty":"宋","author":"薛嵎","text":"儿辈呼卢不计钱，地炉围坐笑声喧。老夫自算吟边事，栽竹移花近百篇。明日焚香叩九关，六旬修未到清闲。莫怜身在尘中老，雪后骑驴亦看山。鹤雏添岁顶微红，想见瀛洲路亦通。昨夜柴门长半掩，三更敲尽叫归笼。新岁才馀七日粮，灯前犹自笑人忙。茅檐霜下寒衣薄，爇尽蒹葭夜更长。平日过从乏贵游，更来湖上棹扁舟。除将儿女年年拜，邻舍相逢坐即休。"}