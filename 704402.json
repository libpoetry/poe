{"id":"704402","title":"故人李季常汪公干自维扬来访志喜用季常韵","dynasty":"明","author":"黎民表","text":"中原迢递阻山河，蓬径谁知二仲过。江路正怜新涨满，风期遥指白云多。尘中旧恨千杯失，箧底新诗几字讹。何事冥鸿招不下，肯来千里问烟萝。竹下翻然念友生，炎方应不惮征行。帆前韵石盘千磴，海上金银望五城。薏苡鍊来堪却老，鹧鸪啼处若为情。知君汗漫心无已，肯以羊裘客帝京。"}