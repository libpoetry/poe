{"id":"701727","title":"和南皋暮春入蒲涧四首","dynasty":"明","author":"黄衷","text":"药日安孤梦，花期羡胜游。峰晴云有态，江迥水明眸。谷似泉声应，人缘履坦幽。苍崖留秀句，聊以散清愁。出廓振初服，登山寄远心。春杯临广莫，僧钵汲清深。景驻青蒲节，盟寒白石林。安期不可见，真迹想孤岑。国士宁辞老，奚囊未惮虚。龟灵依涧壑，犊扰戏郊墟。道古文车稳，林荒石蹬疏。廉泉应可挹，肺病有相如。斋磬微香积，玄谈秘法华。调同耽寂寞，德爱奉柔嘉。谁扫三生石，僮攀百合花。所思明月里，林杪看神蛙。"}