{"id":"1112295","title":"岁晚感事","dynasty":"宋","author":"宋庠","text":"息偃君恩厚，峥嵘岁律迁。若惊曾为宠，见嫉不因贤。白日孤盆外，苍蝇尺璧前。东隅虽已失，忠意尚惓惓。荣路冥烦客，单车寂寞州。野氛连市涨，寒水夹城流。塞上真亡马，江边独信鸥。不知芳岁晚，霜雪上人头。积水千陂会，孤城一角存。鸟乌喧昼霁，蛇虺喜冬温。地夐荒民屋，天高思国门。楚优歌舞拙，何处强持樽。"}