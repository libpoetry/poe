{"id":"667482","title":"送何小坡致政还信阳","dynasty":"明","author":"周子义","text":"海鹤远罝网，冥鸿谢鞲笼。人间千丈丝，安能絷游龙。所以达命士，脱迹尘嚣中。藐兹盈尺组，曾是羁我躬。何侯东海彦，司牧早奋庸。一麾指淮右，载旆佐汉东。斯民有父母，国论方尔崇。朝宗甫竣事，高蹈随赤松。薄言戒行李，云归天目峰。惜此远行别，不得少从容。载歌骊驹词，聊以抒我衷。"}