{"id":"526850","title":"题仲兄书斋","dynasty":"明","author":"潘希曾","text":"先生志在当世者，藏脩暂结青山社。芳园半亩屋数椽，月户风檐共潇洒。闭门却扫门更深，抱膝时作南阳吟。缃帙堆窗自披览，古琴挂壁谁知音。爱花不与花争地，红白盈阶斗明媚。拂天脩竹起秋声，捲露芭蕉滴晴翠。坐我终日忘我疲，况是兄弟相怡怡。清谈小笑恣幽赏，不数对床风雨时。笑谈未了林月出，欲去还留兴逾逸。及此清光夜未央，题诗素壁传他日。"}