{"id":"534753","title":"漕师刘北华饮余下邳河邳守贺大夫同集","dynasty":"明","author":"尹台","text":"楼船将军何雄豪，云艘千簇纷嗷嘈。扬帆立帜大河侧，将军呼集如猬毛。下邳城下开秋宴，州中太守同欢劝。未欣美酒破旧愁，且乐故人谐新面。哀丝急管沸灵鼍，醉看北斗倾天河。月光剑戟森相映，翠旗羽葆纷荡摩。为君痛饮还高吟，一觞一曲散冲襟。明朝挂席彭城去，相思河柳摇秋阴。"}