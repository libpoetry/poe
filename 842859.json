{"id":"842859","title":"二月二日温毅夫御史招同访松旧慈仁寺","dynasty":"清末民国初","author":"陈宝琛","text":"街西三寺无一存，慈仁独以松留痕。双松成三久代嬗，望古销尽渔洋魂。山光满镜昔登阁，戒公息叟遗孤墩。顾阎龛火接凉翠，中有梵籁无尘喧。讵知转眼便泡影，窑像指画同泥洹。三松倔强天所赦，物外不动宁非尊？人间何世独也正，后秀足可追金元。欲知未来视过去，诗成图就吾何言！"}