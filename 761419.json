{"id":"761419","title":"角招  送宗湘文入都，即之官杭州","dynasty":"清","author":"蒋春霖","text":"劝君去。伤心海上、孤琴又缓君住。峭帆催晚渡。更酌酒杯，灯下深语。青春鬓缕。莫厌染、京华尘土。十载江乡烽火。到楼阁五云中，忆哀鸿音否。应许。桥题秀句。花围锦带，繫马扬州路。故人还寄旅。待与重攀，津亭秋树。西泠梦阻。更不比、春波南浦。后日相思甚处。怕零落、石矶边，闲鸥鹭。"}