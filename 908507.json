{"id":"908507","title":"献万佛图为张雅州寿","dynasty":"宋","author":"李流谦","text":"博大真人哉，妙谛形而上。林林总雏婴，万生同负襁。赴者不可数，百川纳溟涨。随取即随给，孰识无尽藏。胜报如所證，岂特妙好相。龙天至幽严，窥觇辄稽颡。开图万名字，只作一佛想。风影可捕耶，变现自惚恍。俛应区中缘，兹愿固深广。君看朱两轓，非真亦非妄。化身元宰官，台符更两两。秘言出宝笈，其品名寿量。一丝起炉薰，洗耳钟磬响。搢笏为公读，万劫一俯仰。"}