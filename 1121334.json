{"id":"1121334","title":"雪三首","dynasty":"宋","author":"林逋","text":"瓦沟如粉叠楼腰，高会谁能解酒貂。清夹晓林初落索，冷和春雨转飘萧。堪怜雀避来闲地，最爱僧冲过短桥。独有闭关孤隐者，一轩贫病在颜瓢。湿飘乾堕著溪林，阵猛花尖聚砌阴。晓沫平随茶箸薄，冻痕全共药锄深。慵多只好披诗看，狂甚无如叩几吟。更想天山两三骑，臂鹰拳蹬簇骎骎。皓然窗户晓来新，画轴碑厅绝点尘。洛下高眠应有道，山阴清兴更无人。寒连水石鸣渔墅，猛共松篁压寺邻。酒渴已醒时味薄，独援诗笔得天真。"}