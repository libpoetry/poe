{"id":"829309","title":"望江南","dynasty":"清末近现代初","author":"沈尹默","text":"无限事，欢少恨偏多。都说销愁唯有酒，却看酒尽奈愁何。莫若且高歌。何限意，梦短夜偏长。剩自将心托明月，青天碧海好相将。千里共辉光。天上月，何事照人间。才共蛾眉舒窈窕，却随鸾镜斗婵娟。圆缺总无端。云外月，夜夜总清腴。碧海青天情不竭，嫦娥抛却睡工夫。光景莫教无。"}