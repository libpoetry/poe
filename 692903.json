{"id":"692903","title":"偶兴五首","dynasty":"明","author":"杨爵","text":"幽中莫叹久无家，犴户难将国梦遮。七载悠悠何所事，赤心白发是生涯。欲酌春醅伴此身，榻前一盏转伤神。年来警戒非因祸，恐致君王杀谏臣。风满圜垣月满楼，吾将风月伴幽囚。人机本自天机出，解到无思意便投。坐对窗风一隙清，人间万虑总堪轻。无端幽鸟闲来往，却作愁人深树鸣。一片闲云绕翠松，还成细雨暗千峰。此时骨肉遥相见，多在茕茕客梦中。"}