{"id":"1144123","title":"拟古","dynasty":"宋末元初","author":"毛直方","text":"高堂列绮席，宾御何委蛇。粲粲金芙蓉，春葩照蛾眉。檀槽起清籁，铁拨弦鹍鸡。祇闻筵中曲，不闻曲中词。萧萧青冢魂，化作秋雁归。玉关去时泪，点点湿朱丝。岂知哀怨情，及此欢笑期。弹者锦缠头，听者金屈卮。但令今人乐，不惜古人悲。野色倏已暝，零落沾我裳。行役悲险艰，仰愧归鸟翔。羁愁浩难收，壮发日已苍。远林烟火微，投宿扣村庄。居人毕刈穫，笑语井臼傍。问客来何疲，毋乃仕与商。所慎在出门，奚怨中路长。"}