{"id":"695970","title":"感寓四首","dynasty":"明","author":"欧大任","text":"焦明不知凤，斥鴳不知鹏。高驾肃通衢，下笑蓬累行。君看叔孙氏，孰与鲁两生。笑傲岩穴下，焉知棉蕝成。万世在吾后，传者非公卿。我心已尘石，请谢世上名。起坐每达旦，忧来不遑宿。按剑惜隋珠，刖足羞荆玉。张仪不遇还，反受苏秦辱。方齐击睢时，岂识为张禄。尘埃谁免侵，天运有来复。升沉久已知，岂就季主卜。尺木不可量，斗水不可觞。孟尝一言听，足高而志扬。所以鲁连子，长往东海旁。弃之纳履去，贫贱庸何伤。旷望车马途，名利争鸿毛。缤纷市中子，长揖交钱刀。时来有钟鼎，命达称贤豪。摩肩仍击毂，倾辀常所遭。虿尾怀螫毒，讵能解天韬。炯鉴岂在远，膏火不可逃。柱下识溪谷，汉阴惭桔槔。愿从千古士，尚志潜蓬蒿。"}