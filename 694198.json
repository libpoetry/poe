{"id":"694198","title":"四忆诗四首","dynasty":"明","author":"陈第","text":"忆昔在清漳，帐下多童冠。切磨论至德，余义及篇翰。别来四十年，凋谢已太半。登高望海水，茫茫无边岸。欲赠以琼瑶，踟蹰岁复晏。忆昔在蓟门，坐中多剑客。萧萧边马鸣，风高秋草白。别来三十年，采薇异夙昔。登高望紫塞，朔雪沈幽碛。欲赠以宝刀，徘徊空脉脉。忆昔在粤东，樽前多渔父。泛海寻仙山，蓬莱若可睹。别来已十年，伊人且尘土。登高望岭表，浮岚带阴雨。欲赠以明珠，惆怅肝肠腐。忆昔在武当，山中多道侣。冒雪陟危峰，携筇凌险阻。别来已五年，飘飘一羁旅。登高望汉水，潇湘迷楚墅。欲赠以金丹，叹息独延伫。"}