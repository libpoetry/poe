{"id":"314893","title":"摸鱼儿·庚辰重阳前一夕作","dynasty":"现代","author":"龙榆生","text":"近重阳、喜无风雨，秋容妆点如许。萧萧不断经霜叶，飞傍小窗低语。旋起舞。甚醉脸春融，遮得愁来路。辞柯最苦。但绕遍天涯，梦魂长耿，邂逅总相遇。登临意，能送行人归否。征程遥指江树。题情未怕沧波恶，挹取泪花匀注。怀旧侣。恁展尽缠绵，难写伤高句。危弦独抚。正衰草黏云，低徊心事，閒共暗蛩诉。"}