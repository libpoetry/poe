{"id":"1121621","title":"次韵同年杨使君回自毗陵同泛石湖舟中见赠","dynasty":"宋","author":"范成大","text":"客舫中流下，人家夹岸看。洛花堆锦煖，吴藕镂冰寒。莫厌清欢暂，须知后会难。小诗烦本事，任秃綵毫端。曲误不须顾，客狂当好看。日斜双桨急，风驶夹衣寒。剩说归田乐，休歌行路难。石湖三万顷，何处觅忧端。北渚乘风渡，西山带雾看。袖单嫌翠薄，杯浅怯金寒。宿雨收全易，春酲解却难。且留行色住，重肯过苏端。"}