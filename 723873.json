{"id":"723873","title":"赠逸民诗","dynasty":"南北朝","author":"萧衍","text":"任重悠悠，生涯浩浩。善难拔茅，恶易蔓草。逆思药石，逊求非道。珠岂朝珍，璧宁国宝。想贤若焚，忧人如捣。我闻在昔，有古天子。虞华骈圣，周昌多士。缉熙朝野，体邦经始。惟河出图，唯岳降神。是代皆有，何代无人。怀宝迷邦，高尚隐沦。价待哲后，见须明君。伊予不聪，故阙斯闻。目因见生，才为时育。何为山阿，何为空谷。声殊雊雉，响异呦鹿。岂须托梦，宁俟延卜。想象屠钓，踟蹰板筑。仁者博爱，大士兼抚。慈均春阳，泽若时雨。心忘分别，情无去取。等皆长养，同加妪煦。譬流趋海，如子归父。顾探怀抱，非为富贵。代既同人，时亦皆醉。六合岳崩，九州海沸。事须经纶，属当连师。投袂剑起，澄清泾渭。念我栖迟，安步任心。夏兴石泉，春游香林。欢逾丝竹，乐过瑟琴。无疑无难，谁诃谁禁。百非不起，万累俱沈。思怀友朋，远至欢适。躬开二敬，径延三益。缱绻故旧，绸缪宿昔。善言无违，相视莫逆。情如断金，义若投石。仲节犹嫩，春色始娇。湛露未晞，轻云已消。绿竹猗猗，红桃夭夭。香气四起，英蕊六摇。蜂开采花，雀戏新条。风光绿野，日照青丘。孺鸟初飞，新泉始流。乘舆携手，连步同游。采芳中阿，折华道周。任情止息，随意去留。如垄生木，木有异心。如林鸣鸟，鸟有殊音。如江游鱼，鱼有浮沉。岩岩山高，湛湛水深。事迹易见，理相难寻。晨朝已失，桑榆复过。漏有去箭，流无还波。切念不减，疑虑益多。季俗易骄，危心少和。我之忧矣，用是作歌。"}