{"id":"765365","title":"秋日载园刺史约同人游瑕邱作","dynasty":"清","author":"张晋","text":"行乐无古今，陵谷有变迁。风流不歇绝，赖此文字传。斯邱载《檀弓》，遗迹幸未湮。主人约嘉客，选胜追昔贤。登顿忽忘疲，周览开心颜。是时雨初霁，林木含朝烟。微风荡空翠，扑我襟袖间。千里纵远目，平楚何苍然。恨不起往哲，执手同周旋。主人发高唱，实从挥锦笺。修禊咏《兰亭》，雅集记《西园》。以今而视昔，夫复何让焉。斜阳欲西匿，去去还流连。谁是后来者，一笑摇归鞭。"}