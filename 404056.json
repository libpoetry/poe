{"id":"404056","title":"高阳台","dynasty":"近现代末当代初","author":"顾学颉","text":"布暖条风，轻阴天气，飘零几度花魂。带雨凝姿，嫣红透尽啼痕。江南怕对神伤处，到而今、无处伤神。更凭谁，解语含愁，着意香温。黄沙吹雾真如梦，对秦时故垒，陇陌烟云。冉冉斜阳，天涯望断芳尘。绿杨犹应飞香絮，问何人、伴与黄昏。最难禁，明月千山，寂寞孤村。"}