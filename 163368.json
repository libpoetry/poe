{"id":"163368","title":"题夹江冯临父玉山庄图","dynasty":"宋代","author":"程公许","text":"天下最佳处，惟二室三川。一气所融结，何地无云烟。忆游古南安，倦憩大观前。士洲与三岛，渺莽云水连。追随子邵子，飞步山房巅。醉归迷夕霭，笑歌呼渡船。于今诗箧中，秀色余芳鲜。永愿借一壑，抱耒耕石田。不学谷口隐，姓名京师传。邂逅大冯君，为我开愁边。烟霞粲画本，风月起笔椽。上有玉山庄，遥挹峨峰妍。士为声利役，何如拥肿全。脱粟幸可饱，苦茶宜活煎。画计不用决，与山终薄缘。三间苟完矣，万松想苍然。羊肠摧君辀，问君归何年。早逐山房翁，江郊掉吟鞭。往来成二老，日醉壶中天。对峙五言城，写之七丝弦。"}