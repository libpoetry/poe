{"id":"85946","title":"沁园春·天造梅花","dynasty":"宋代","author":"刘克庄","text":"天造梅花，有许孤高，有许芬芳。似湘娥凝望，敛君山黛，明妃远嫁，作汉宫妆。冷艳谁知，素标难亵，又似夷齐饿首阳。幽雅意，纵写之缣楮，未得毫芒。曾经诸老平章。只一个孤山说影香。便诏书存问，漫招处士，节旄落尽，早屈中郎。日暮天寒，山空月堕，茅舍清於白玉堂。宁淡杀，不敢凭羌笛，告诉凄凉。"}