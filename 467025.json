{"id":"467025","title":"流溪河干校六首","dynasty":"当代","author":"陈永正","text":"昨暮但微雨，不添荒井波。无端动遥思，朝见流溪河。沙浅鱼多难，林稀鸟涩歌。幽蘅在隔岸，搴袂意如何。黄昏度河曲，十里爱平沙。瞻瞩褪霞色，流连生月华。依舷汲浣女，惊棹出巢鸦。迁人多快意，何必怅天涯。往往欣宵雨，朝朝惜艳阳。几时看碧水，千里浣红芳。高鸟冲寒出，新蒲得意长。春风任摇曳，眼底是何乡。流溪自山出，到此未能平。不因前路阻，便失向来清。掬水空留影，看云久忘情。怵然惊棹响，一叶去何轻。华年江上远，身世谷中深。觅草沿山涧，牵牛入竹林。栖栖非我意，簌簌听其音。风箨从漂落，烟岑亦黯沈。江潭放既久，不复爱行吟。坐赏一帆静，都忘三径深。鱼潜终值罟，山浅尚闻禽。故恐清才尽，风林托古音。"}