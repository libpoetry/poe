{"id":"545977","title":"蚤春寄怀大学士赵公三十韵","dynasty":"明","author":"胡应麟","text":"金扉银钥散炉薰，玉座琳居架斗文。日为唐尧悬北极，风因虞帝动南薰。花明建礼宫前雪，树拂含元殿里云。长乐烟光晨浩荡，未央霞色昼缤纷。衣冠肃肃甘泉聚，环佩锵锵太乙闻。左邑亭台行未厌，西清城郭望难分。九苞鸑鷟俱呈瑞，五色鸳鸿并作群。求友黄鹂啼广陌，将雏白鹤卧斜曛。昭容户外垂罗袖，采女车前曳绣裙。十样蛾眉桃李艳，千盘鸾髻麝檀芬。荧煌甲煎中庭燎，缥缈都梁别院焚。水汎昆明宁习战，山游兴庆讵成醺。明堂禹益摅谟诰，清庙夔陶绎典坟。献赋班扬驰彩笔，陈诗枚马擅风斤。傅岩板筑真符梦，莘野锄犁合罢耘。优诏异时仍白璧，辟书何处更玄纁。趋朝政喜群公洽，报国应怜太老勤。绛阙频年劳上相，丹扉无策对明君。羊裘数问严江外，雁序长瞻瀫水濆。琐闼交章神转王，平台传论思偏殷。三千鱼鸟张旗帜，百万貔貅砺剑纹。龙武尽收榆塞卒，鹰扬全护棘门军。材官甲胄先浮渭，大将楼船欲济汾。举鼎威名雄夏说，扬鞭豪气迈高贲。仓皇跛足知狼顾，踯躅狞牙见豕獖。海匝鸡林传帝力，江寒鸭绿净妖氛。耆英紫绶堪图洛，狂客黄冠会入鄞。讲易庭前饶管辂，传书门下半羊欣。淇园荏苒龄齐竹，邺架参差帙散芸。翘首越裳重译至，赤松岩畔候元勋。"}