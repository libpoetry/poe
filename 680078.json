{"id":"680078","title":"天马歌","dynasty":"明","author":"朱纯","text":"汉家炎德昭华夏，灵瑞纷纭自天下。既报丹泉产玉芝，还闻渥水生神马。万里梯航进献来，穷荒大漠风沙开。虬纹凤臆世希有，四方争睹真龙媒。雄姿逸气何飒沓，虎豹怒震神灵慑。蹴踏昆崙云满身，飞扬瀚海冰生鬣。君王晓起阊阖寒，凭轩大阅开天颜。圉官森立不敢近，诏令拂拭归天闲。逸群压尽三千众，驽骀衮衮知何用。饲秣宁论饱豆刍，敷张正倚登高颂。玉鞍新被锦障泥，振竦似嫌金络羁。红光上喷精采动，只欲变化随龙飞。平明校猎都门外，羽林壮士金为铠。追风蹑电万骑从，赢得天街沸人海。吾皇重人不重物，岂向遐方求骏骨。既嗟周穆事荒淫，仍悲汉武穷征伐。高台正为求贤开，黄金白璧如山堆。君才倜傥况无匹，早见飞腾蹑上台。"}