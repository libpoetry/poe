{"id":"1042976","title":"游济堤傅家园亭","dynasty":"宋","author":"刘攽","text":"济水与河俱至海，陶邱之北川原改。由来天事不可料，黄浊长存清晦在。犹馀平堤十里长，逶迤东注如高冈。水泉味甘土脉腻，固知馀润宜群芳。君家园籞临济堤，荆扉茅屋随高低。当轩古木密如盖，无数杂花行有蹊。谷虚遥闻樵斧应，昼静便有幽禽啼。穿栽卜筑事未已，上为层台深凿溪。东邻可买莫惜费，腊月课种当令齐。柳绿正如陶令宅，桃红应似晋人迷。城中老守厌窘束，行乐得至城东西。此家园亭可屡往，薄酒自足充提携。"}