{"id":"673418","title":"和辉弟夕佳亭歌","dynasty":"明","author":"陈达","text":"只幅蒲帆回宦海，蝉冕浮名陋华彩。小亭兀坐几忘年，万斛红尘难我浼。安身宁有不龟手，善藏能免负山走。何如引酌款斜晖，信步冈前与冈后。东阳旨酒时一中，细烹苦茗邀王濛。渴餐渊明之菊露，清爱弘景之松风。遥忆霄汉诸故人，落落倏若参与辰。图形争列云台上，荷钓谁来渭溪滨。六六湾头虚半席，满拟归期从太液。知子久擅三都才，蹇余曾作四明客。寄兴先驰尺素书，珊瑚照耀荒松居。层霞映树巧布置，落叶盈阶勤扫除。尔今元亦为亲屈，报国丹心须蚤出。好将勋业踵前脩，用慰林峦此长日。"}