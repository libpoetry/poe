{"id":"1048020","title":"三高祠咏古三首 其二","dynasty":"宋","author":"刘季孙","text":"吴江净如镜，吴艇轻如飞。吴山远如画，此景天下稀。秋风晓槭槭，秋雨凉霏霏。谁将菰菜撷，正是鲈鱼肥。时有季鹰者，怀此知所归。浩歌有馀乐，肯乐首阳饥。亲朋不可挽，飘忽云边衣。亦闻有富贵，大第严朱扉。食必列钟鼎，侍妾鸣珠玑。簪裾望颜色，宾从生光辉。一言转造化，枯朽生芳菲。功高责更重，势或干天威。福深祸亦称，颠覆始知机。斯人悟兹理，吊世潜欤欷。浮沉顾宠禄，安能与心违。沧波浩无际，草木情依依。可以恣幽步，白云藏钓矶。静引一杯酒，高歌怜昨非。数峰太湖上，斜阳明翠微。虚亭展遗像，想见犹忘机。"}