{"id":"694768","title":"后感兴六首","dynasty":"明","author":"周瑛","text":"种莲大华颠，种禾玉山趾。不为烟火食，咀嚼天地髓。天风起寥邈，吹我云中履。我履云中行，去世千万里。青天尚有涯，沧海尚有底。云胡人心微，倏忽渺千里。人心不在远，秪在腔子里。夜半灵台虚，默默看元始。持刀斫月明，月明何曾断。缚帚扫树影，树影依前满。人皆恶树影，碍此月明多。树根苟不拔，其如月明何。恶声莫呼谷，呼谷声转亟。恶影莫就日，就日影未息。弓矢暗中来，往往射其的。吾身不为的，弓矢当自释。战国荀卿子，原自不识性。为国张四维，其言较纯正。四维性中物，世人或未知。反躬自点检，不觉生忸怩。眼底不可意，踯躅问玄苍。何时再混沌，为我重主张。委顺生麒麟，委和生凤凰。白日行九州，不逢豺与狼。"}