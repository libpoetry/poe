{"id":"660500","title":"灵寿杖为罗进士父赋","dynasty":"明","author":"吴俨","text":"尝闻灵寿杖，似竹还非竹。天然合尺度，而自有节目。汉庭赐孔光，不称三公服。今归罗隐君，始脱泥涂辱。暂曳过崆峒，终携入盘谷。扶颠与持危，要不藉僮㒒。赤藤苦不坚，桃竹颇类俗。草木若有知，安能不羞缩。但恐君力强，弃置倚墙屋。蛟螭见光怪，雷电时相逐。"}