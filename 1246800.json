{"id":"1246800","title":"答友","dynasty":"元末明初","author":"唐桂芳","text":"君今年五旬，作诗似高适。草书更神奇，龙蛇走素壁。人言两敌雄，铦锐适锋镝。嗟嗟世运非，英才委沙砾。伊予槐塘濒，绕屋树蒿荻。安得共讲明，大道在瓦甓。平生企酒徒，陶潜与王绩。支离三醉翁，不假飞空锡。相望百里间，邂逅遂良觌。自非绝俗资，何由拯焚溺。耿耿夜未眠，银缸媚枯寂。"}