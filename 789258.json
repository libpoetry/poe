{"id":"789258","title":"贺新郎 燕子矶用前韵","dynasty":"清","author":"王策","text":"滴翠岚光泻。鼓天风、下临无地，奔涛似马。石级千盘飞动势，想象英雄叱诧。猛气吸、吴山楚野。朅我来游斜日里，踞巉岩、脱帽谈王霸。旁竟若，无人者。十千好问垆头价。管今宵、醉眠何处，秋灯客舍。此地西风真恶剧，吹尽六朝亭榭。剩破碎、江山难画。太息古人吾不见，有心情、百种谁同话。长剑冷，不堪把。"}