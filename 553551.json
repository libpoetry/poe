{"id":"553551","title":"题徐进士岘山读书卷","dynasty":"明","author":"王绂","text":"徐君结茆双岘峰，白云掩护青林中。十年闭户不肯出，读书捲幔来松风。一朝射策黄金殿，青霄万里鹍鹏变。跃马晴看紫陌花，鸣珂晓入琼林宴。只今禄食居京华，藉藉香名众所誇。不独身沾新雨露，且能光贲旧烟霞。愧我萍踪遍江海，百事无成鬓容改。数卷残书久已忘，旧物惟留短檠在。年来感荷君恩优，日令挥翰居瀛洲。姓名自谓登仙籍，人笑冯唐已白头。"}