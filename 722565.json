{"id":"722565","title":"古意","dynasty":"明末清初","author":"屈大均","text":"妾有大秦珠，尝含明月姿。明月亏有时，妾珠光不移。朝悬妆镜台，暮系红罗衣。君心不可照，持此委沙泥。愿得青鸾鸟，衔将赠宓妃。夷光有宝镜，沉在若邪溪。朝霞沐其彩，明月扬其辉。春秋迭代谢，菱花终不萎。安得佳丽人，持将照蛾眉。落花辞故枝，飘零逐溪水。道逢浣纱人，拾花置怀里。与君同春荣，相怜贵终始。但愿东风吹，长堕机中绮。凄凄岁云暮，蟋蟀呜堂隅。场苗不可食，谁当维白驹。伊昔采桑女，窈窕秦罗敷。银钩挂柔条，绿蕤映罗襦。托心自有所，但笑使君愚。"}