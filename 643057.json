{"id":"643057","title":"瓢岩歌送人之金华","dynasty":"明","author":"胡奎","text":"高人爱瓢得瓢趣，在山出山皆乐处。十年不酌山中泉，濩落江湖随所寓。既不学洗耳翁，弃之不耐聆松风。又不学悬壶老，卖药藏身以为宝。朝骑华亭鹤，暮蹋碧海鲸。身披紫绮裘，手提力士铛，与瓢倾倒如弟兄。兴来唤明月，大瓢小瓢相与倾。大瓢一饮累千觞，小瓢百觞亦不停。明珠走盘落咳唾，谑浪好似东方生。兀然一醉卧花下，月落瓢空还复醒。春江水绿花冥冥，金华芙蓉天上青。持瓢若饮双溪水，我亦相从来濯缨。"}