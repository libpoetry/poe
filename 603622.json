{"id":"603622","title":"寄家严及弟","dynasty":"明","author":"杨起元","text":"十世孔宣圣，七世王文中。根深实乃茂，源盛流斯丰。此道自余祖，默成随污隆。余父承家学，发蕴开无穷。过庭日诗礼，大儒诲余宗。敢不自惕厉，门阶尚无从。影响虽有见，作辍原非工。行行向不惑，我友来岭东。十年重聚首，所说非昔同。两月甚开益，因之麻姑峰。托病谢人事，专参近师翁。目击道已存，五日心融融。丝毫无所缚，四体如乘风。生机浡然出，左右原自逢。始信学贵传，匪传错施功。立德苟不孤，响应如洪钟。用行舍则藏，何事轻王公。友于倘同志，吾土回淳风。"}