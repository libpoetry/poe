{"id":"1204780","title":"沁园春","dynasty":"元","author":"许有壬","text":"老子当年，壮志凌云，巍科起家。被尘嚣沸耳，鏖成重听，簿书眯眼、攻作昏花。天上归来，山中绝倒，部曲黄牛鼓吹蛙。闲宫好，判园丁牧竖，一日三衙。平生几度天涯。恰舣住飘飘泛海槎。向竹林苔径，时来教鹤，山泉石鼎，自为烹茶。庭下花开，楼头雨霁，尽着春风笑鬓华。功名事，问西山爽气，多少烟霞。"}