{"id":"966932","title":"广四愁寄李譓","dynasty":"宋","author":"贺铸","text":"夜如何其夜未央，斗星灿兮河苍凉。微月入牖窥曲房，候虫刺促鸣我床。离忧欻来煎人肠，夜如何其夜何长。绿琴在荐兮，拟楚奏之沈湘。朱弦湿露兮，声戾指而不扬。屏琴浩歌兮，屑涕泗之浪浪。我有所思兮，在河之阳。僾而不见兮，衷难弭忘。騄骥腾跃兮，鸿鹄翱翔。明珰玉案兮，尔不我将。缄诚结惠兮，久莫汝偿。永如牛女兮，南北相望。昔燕处兮，灵芸之堂。纫兰为佩兮，集芰为裳。西风凄紧兮，淩百草以殒黄。兰萎芰裂兮，恐被服之不芳。念汝玉立兮，贱组绣之文章。玄节日厉兮，奈惨慄之冰霜。胡不乘白云兮，归来乎帝乡。尚何所徯兮，毕永岁而彷徉。"}