{"id":"780897","title":"金缕曲 春暮和嶰筠绥定城看花","dynasty":"清","author":"林则徐","text":"绝塞春犹媚。看芳郊，清漪漾碧，新芜铺翠。一骑穿尘鞭影瘦，夹道绿杨烟腻。听陌上，黄鹂声碎。杏雨梨云纷满树，更频婆，新染朝霞醉。联袂去，漫游戏。谪居权作探花使。忍轻抛，韶光九十，番风廿四。寒玉未消冰岭雪，毳幕偏闻花气。算修了，边城春稧。怨绿愁红成底事，任花开花谢皆天意。休问讯，春归未。"}