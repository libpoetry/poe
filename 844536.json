{"id":"844536","title":"次韵和周辨西先生三首","dynasty":"清末民国初","author":"祝廷华","text":"亚夫军细柳，多士画开颜。甲卸小林下，诗留天地间。圭璋钦特达，裘带羡幽娴。相见已恨晚，丹梯幸许攀。天意迟秋菊，当春始发花。故留彭泽种，欢待使君车。造物理堪测，名山业足誇。罗胸皆锦绣，何事效温叉。乐趣閒中得，诗心静后生。似君能迈俗，何处不陶情。砭骨词三首，忘形酒百觥。良缘联翰墨，更有谢宣城。"}