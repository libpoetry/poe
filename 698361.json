{"id":"698361","title":"春日漫兴","dynasty":"明","author":"凌义渠","text":"一番风雨一番尘，眼底韶华梦未真。面壁袛应书怪字，题诗久矣怯花神。谁当垒磈思浇酒，自领閒情拟赋甄。解道随缘无不可，少年容易惹颠嗔。浪花溪柳总纷纷，个里连绵日易曛。到枕几回抽冷焰，窥铜亲与押愁纹。偶然会意怜三笑，不为逃禅断五荤。拚向南枝随偃息，窗前百舌欲何云。局中应自混妍媸，怪雨盲风任所施。不信无盐饶半席，也知西子葬江鸱。恨馀赵氏孪生女，肠断杨家大小姨。一任蛾眉多薄命，妆成骨瘦悔蛾眉。聊凭短几决行藏，墨染杨岐祗自忙。试看眼中谁故物，那教眉画不时妆。棘闱射覆如骰子，艺苑留题是孔方。彼此一般无證佐，暂扶红额上排场。生来韵格故崎嵚，检点时贤愧少箴。第一生涯惟货殖，最无回味是书淫。守悭未必非完策，谋食终须负苦心。莫怪昔人贫彻骨，昔人容易侮黄金。为瑟为竽调转孤，文章千万一葫芦。几人能识真李贽，到处偏争假卓吾。每听风声思吠影，时留黛粉学妆狐。凭谁尽扫尘霾路，万里霜天湛玉壶。中原鞭弭许谁先，为爱雕虫道转玄。自昔文章重江左，即今芳誉贵临川。巧搜法象开天手，别运思维上水船。何物腐儒频缩舌，生来元不受人怜。造物何心妒复悭，凭谁叫转小儿天。好花长得陪妆面，锦字时能富酒钱。无象太平春共醉，有情夫妇月同圆。更须拨尽周公礼，日课南华第几篇。"}