{"id":"1025658","title":"送许侍郎知宣州","dynasty":"宋","author":"韩元吉","text":"我公名满东西川，一持使节几十年。桥经万里坂九折，儿童学语知公贤。上皇诏下嗟见晚，归来荷橐趋甘泉。平生所学欲尽试，新语仅奏囊中篇。两淮破碎赖整理，百工蛊敝资镵镌。念公虽老猷自壮，何谓宜去请益坚。玉音三谕不可挽，一麾且复临江壖。宣城景物今更妍，木瓜如瓠栗如拳。敬亭山下蹑游屐，叠嶂楼中呼酒船。谢公已往诗句在，公有妙语真齐肩。却招李白吊杜牧，收揽风月酬云烟。中原未复敌未灭，政成请公须著鞭。吾君有意询黄发，庙堂之谋当万全。"}