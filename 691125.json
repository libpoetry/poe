{"id":"691125","title":"习隐三首","dynasty":"明","author":"李东阳","text":"卜筑城西廛，寒暑十五更。西轩辟新圃，远若居荆衡。疏林见秋色，爽籁闻空庭。园芜绿复遍，屐印旋已平。习隐渐成癖，谁当恋冠缨。静言念畴昔，鬓发白几茎。素志岂不高，随时且功名。退公得委蛇，聊以娱我情。野色澹萧条，城居类林壑。闭门扫荒径，秋叶纷欲落。园亭杂花晚，红碧相间错。采芳意未迟，及此霜露薄。陶韦去世远，古调方寂寞。抚今非少年，悠然念今昨。暑雨忽新霁，曾轩开碧山。浮云避素月，夜色明松关。流萤递隐现，宛在深林间。扫石坐弹丝，天风下鸣环。琼楼正在望，伫立难为攀。"}