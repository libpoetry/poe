{"id":"228778","title":"访汤粹·文者道之器","dynasty":"宋代","author":"汪莘","text":"文者道之器，诗者文之精。世儒失本原，谓以一枝鸣。仆昔颇好学，不与时俗并。始求为已事，中胡济物情。静与古月俱，动与秋阳行。先圣此从容，风流被后生。身世两相违，淹留竟何成。一丘聊自适，万化争逢迎。天地露根柢，动植陈性情。日月显处妙，鬼神隐中明。老佛既恍惚，诸子亦纵横。兴衰杂今古，忧豫难悉平。时买白玉板，写此朱丝声。似被天公嗔，魑魅出见惊。秋霜下黄叶，春风自抽萌。兰花待春风，深林含芳馨。属闻贤别驾，古学兼韶韺。仍闻吐佳句，气挟苏州清。今朝别柴扉，匪敢投公卿。臭味略相似，长松与茯苓。"}