{"id":"1072193","title":"从谢仲谦乞猫一首","dynasty":"宋","author":"刘一止","text":"昔人蚁动疑斗牛，我家奔鼠如马群。穿床撼席不得寐，齧噬编简连帨帉。主人瓶粟常挂壁，每饭不肉如广文。谁令作意肆奸孽，似怨釜鬵无馀荤。君家得猫自拯溺，恩育几岁忘其勤。屋头但怪鼠迹绝，不知下有飞将军。他时生囝愿聘取，青海龙种岂足云。归来堂上看俘馘，买鱼贯柳酬策勋。"}