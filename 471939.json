{"id":"471939","title":"武定侯墓歌","dynasty":"明","author":"于慎行","text":"长安城西销客魂，故侯墓前双石门。空梁无风蟏蛸挂，高台不夜鼯鼠奔。行歌牧竖上陇首，守冢老兵眠树根。道傍徙倚长叹息，千古此意谁与论。当时贵宠真无匹，势倚青天回白日。骖乘亲陪别苑游，行香日侍斋宫直。元公铁券大国封，都护金章新样刻。玉鞭蹀躞内厩马，雕盘络绎尚方食。权相交驩亦扫门，彻侯受酒咸避席。此时意气薄青云，睇笑看人宠辱分。负郭园池田太尉，重城甲第霍将军。求仙偏访烧铅客，亡命多归带剑群。曲阁重楼春自驻，繁弦急管日初曛。自言富贵无销歇，争见桑田海亦竭。未央宫前请室开，咸阳道上车尘绝。閒门行马卧莓苔，旧馆罦罳藏雨雪。只今尺土闭空原，岁岁春啼杜宇血。吁嗟嗟世皇二宠倾朝廷，前有武定后咸宁。福过俱为万人指，法行再见七庙灵。人间荣悴咸可数，古来金谷与郿坞。前车已却后车驰，请君但看北邙土。"}