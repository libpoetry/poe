{"id":"432365","title":"昆陵竹枝词五首","dynasty":"近现代","author":"杨寿杓","text":"兰陵风景细平章，莫向新丰买酒尝。一色青旗杨柳绿，家家春酿郁金香。多少游人系紫骝，春风吹上岳阳楼。看他娇小当垆妇，绝似成都卖酒俦。十丈龙舟戏水来，白云没口锦屏开。万千绿队红群里，乱掷金钱赏夺魁。荒碑卧碣旧时宫，衰草平芜一望中。不见锦帆天子到，冷萤夜夜逐秋风。钟期一去伯牙哀，渎上相传就有台。流水高山谁吊古，郡人浪说抱琴来。"}