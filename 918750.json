{"id":"918750","title":"子修步屧相过属疾不能倒屣戏赠","dynasty":"宋","author":"沈与求","text":"簿书日在手，佳思挽不留。而能痛拨置，时来访清幽。古木占城阴，一曲萦寒流。落影插清泚，绿荫亦巳稠。结亭坐蟠石，傲兀忘拘囚。雄谈功名外，俊气横九州。事故未应尔，长恐坐阻修。造物小儿相，妒我得暂休。河鱼竟中溃，午枕犹扶头。双凫飞舄声，历历过墙陬。此兴岂复浅，何当起从游。试令开丈室，子能问疾不。"}