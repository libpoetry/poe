{"id":"805826","title":"五彩结同心二首 其二","dynasty":"清","author":"奕绘","text":"龟纹前就，锦字抛残，青红碧绿丹黄。一段风流物，人何在，千载犹有余香。穿梭掷果游春马，长安道、梦遍横塘。料此际、奚奴后也，好诗贮满情囊。追思少年吟兴，叹挑丝女倦，作茧蚕忙。绮语缠绵，语随心谶，贝叶亲写金刚。零机片玉从包裹，芬陀利、沁纸清芳。想花雨、经函安处，云衣雷篆回翔。"}