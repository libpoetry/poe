{"id":"812129","title":"花烛辞调张子和比部纳姬姬静海人","dynasty":"清","author":"孙原湘","text":"剪锦为帆桂作桡，渡江桃叶自吹箫。侬家丁字沽边住，生小垂杨斗细腰。银烛生花漾翠屏，桃枝扇底玉珑玲。一双同应天边宿，郎是郎官妾小星。五更紞鼓听鼕鼕，熏罢朝衣宿火红。独抱云窝贪美睡，卖花声过小胡同。红条三尺署衔头，新拜都官属小秋。左画蛾眉右书判，果然张敞最风流。"}