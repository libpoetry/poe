{"id":"405236","title":"鹧鸪天·六阕悼亡","dynasty":"近现代末当代初","author":"张珍怀","text":"遍野迷阳却曲行。身存长是负深情。超神独翥重霄上，薄祜难胜一羽轻。三月暮，好春倾。如潮鹃语不堪听。清愁才逐飞花去，又著繁阴翳翳生。檐角残晖敛夕阴。长悲人境夜沉沉。因寻好梦常偎枕，为惜余芬不浣衾。相聚短，负恩深。优昙身世卷葹心。纵横烛泪怜孤影，凄切茶笙伴悄吟。不奈繁灯绚夜帱。伤高偏是住危楼。深参静定方生悦，已分伶俜何必愁。欢已尽，梦全休。匆匆聚散比浮沤。芳醪化泪难成醉，鸾镜飞霜怯敛眸。栩栩清宵蝶梦圆。梦回月堕锦衾寒。欢倾酽茗依稀见，泪涴残篇展转看。鹃泣血，柳飞绵。湘江哀怨迸朱弦。飘风刬地惊春去，幽恨如馨欲语难。顾影回灯费泪珠。聪明终古不如愚。遁尘未肯抛吟卷，损福多因好读书。人静后，酒醒初。华年依约梦模糊。浮生窥隙千欢逝，孤抱阑宵万感殊。一吷风吹万古尘。花开顷刻抵千春。稽天巨浸滔滔世，斫地哀歌滟滟尊。愁缱绻，忆纷缊。芳华有翼梦无痕。心光忆旧明如电，客意于今冷似云。"}