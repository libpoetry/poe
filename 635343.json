{"id":"635343","title":"赠关东田写墨竹","dynasty":"明","author":"成鹫","text":"粤稽古寿亭，写竹如写字。丹砂作水墨，撑天拄平地。家法妙不传，后来谁述继。爰有东田公，卓然挺苗裔。异代俨同堂，遐心得遥契。手敏心亦灵，胆大心仍细。写竹不写竹，用意不用意。鹅溪绢许长，长安纸增贵。伸纸拂素绢，落笔事游戏。千㡧万轴馀，顷刻盈箱笥。风晴与月露，变化穷形势。旁观看不及，叱吒鬼神避。还坐自观心，心王了无事。如是写竹人，写竹亦如是。借问寿亭翁，是同还是异。"}