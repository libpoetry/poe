{"id":"474324","title":"燕京篇","dynasty":"明","author":"欧大任","text":"万年天府国，佳气满燕州。锦绣三千里，金银十二楼。微闾作镇连恒岳，太行苍苍尽幽朔。环流瀛海入扶桑，襟带滹沱出新漷。海岳效灵符帝历，象纬分明拱辰极。缥缈天中玉殿高，岧峣汉表金茎直。千官朝谒建章宫，燎火光中望六龙。词客麒麟争献颂，山人芝草亦输供。春日鸡鸣宫钥启，春花吹入千门里。垂柳清波涨御沟，疏槐夹道通官市。列署周庐若散星，九衢走马如流水。朱轮翠幰过何穷，绣户雕栊对相起。观灯斗草竞繁华，芍药开时万树霞。银缸照夜金张宅，宝槛移春许史家。尘逐妖童九华扇，蝶迎倡女七香车。百壶芳醑欢新曲，千啭娇莺度落花。娇莺啼向歌屏上，平乐新丰惯来往。誇胡未诏长杨游，承恩曾谒甘泉仗。此时至尊在西苑，阆水蓬丘开别馆。禁籞青烟晓色浓，宫池黄鹄春波暖。通天台峻出层城，五色玄都绛节迎。仙官法箓随舆度，侍女香炉傍辇行。鸾舆玉辇万灵朝，西望明庭亦不遥。九霄青鸟年年至，八骏瑶池日日邀。苍龙愿捧轩辕驭，昆崙更接崆峒路。一闻八伯《白云歌》，不羡相如《大人赋》。"}