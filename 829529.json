{"id":"829529","title":"忆汉月","dynasty":"清末近现代初","author":"周岸登","text":"休怨雨筛烟簸。欲斗腰肢无那。柳丝长带小眉颦，谁管燕飞莺坐。隋堤西畔路，魂断处、月欹花妥。泰娘歌倦不胜啼，娇掷茜罗香污。魂逐断云风簸。幽梦迷离难破。打窗帘蒜乍惊回，挑罢玉虫斜坐。兰膏凝夜绿，愁更卜、鬓边钗朵。曼陀花发是归期，谁道竟成乖错。鬈发月梳云裸。娇称星匀霞亸。镜菱香玉不禁销，却费水沉熏坐。青鸾无计问，应有恨、碧蛾双锁。雁云消息叩心期，书字报来偏左。"}