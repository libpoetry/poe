{"id":"667312","title":"余梦访梅邓尉旁有诗客一唱而梅花与枝俱殒其避俗耶梅真高士哉醒急披衣作诗记梦","dynasty":"明","author":"王世桢","text":"梅清清入骨，梅贵贵于玉。清贵自贞静，避俗如避毒。所以坐与卧，多在空山曲。无如空山中，亦少幽人躅。折梅梅不嗔，咏梅梅欲哭。寄言作诗人，泾清以渭浊。梅乃真伯夷，耻不食周粟。欲咏宁伐之，可杀不可辱。"}