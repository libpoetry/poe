{"id":"694808","title":"初夏夜同明卿元美游张氏园亭五首","dynasty":"明","author":"宗臣","text":"尘途忽到此，世事顿相违。月色轻随马，松枝乱拂衣。相逢青满眼，并对绿成围。便作幽栖得，何须问钓矶。倏尔过山雨，萧然对石栏。双衣絺绤薄，五月薜萝寒。高竹翠难把，新松秀可餐。吴歌况在耳，真作故园看。一径杳然入，参差绝可怜。古台荒自出，石磴曲相悬。林密难窥月，枝高易破天。谁能吹玉笛，吾欲弄苍烟。太虚何必问，一壑坐相收。橘柚山形古，藤萝石壁幽。杯疑天外把，人似月中游。莫作霓裳曲，翩翩不可留。夜色乱相射，幽人那可禁。天流孤月白，庭落大槐阴。忽起千秋思，能空万里心。长吟一汗漫，纤露下衣襟。"}