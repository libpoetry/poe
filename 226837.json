{"id":"226837","title":"汾阳徐祥英还家","dynasty":"宋代","author":"何梦桂","text":"君不见当年原上武陵家，有人随水觅桃花。桃花未落君归去，到得重来无觅处。又不见石室山中一局棋，有谁采樵不知归。斧何烂尽俗缘起，归到人间长孙子。君今采药入山中，一笑相逢樽酒同。鸟啼花落隔人世，不知世上谁雌雄。令威千年化作鹤，回头犹念旧城郭。城郭虽故人民非，归去归去遄高飞。"}