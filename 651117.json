{"id":"651117","title":"琅琊行","dynasty":"明","author":"薛瑄","text":"秦祖琅琊台，坡老超然台。两台千古两寂寞，但见参差云木山崔嵬。我行正值四海升平日，千里连城万家邑。烽堠花开火不惊，林园麦秀雉争集。茫茫一气天无私，山川民物皆欣熙。三事小臣效精白，九重圣主方无为。但愿此景垂过亿万载，天为城郭地为海。人间无处不春台，苏刻秦碑真戏乃。"}