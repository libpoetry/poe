{"id":"1245068","title":"长啸篇","dynasty":"元末明初","author":"丁鹤年","text":"惟远度可量，惟暗烛可照。丈夫穷达际，安可以逆料。区区井观天，扰扰管窥豹。众论徒沸腾，谁能领其要。韩信出裤下，市井皆哄笑。范雎置厕中，醉客更相溺。一朝佐秦汉，将相无同调。声名六合驰，事业九天耀。平生怨与恩，历历加显报。以马饲故人，以尉乞恶少。是非姑置之，独立发长啸。"}