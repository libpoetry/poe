{"id":"1115661","title":"过临平莲荡四首","dynasty":"宋","author":"杨万里","text":"莲荡层层镜样方，春来嫩玉斩新光。角头一一张芦箔，不遣鱼虾过别塘。莲荡中央劣露沙，上头便著野人家。篱边随处插垂柳，檐下小船萦钓车。朝来采藕夕来渔，水种菱荷岸种芦。寒浪落时分作荡，新流涨后合成湖。人家星散水中央，十里芹羹菰饭香。想得薰风端午后，荷花世界柳丝乡。"}