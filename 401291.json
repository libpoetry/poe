{"id":"401291","title":"金缕曲","dynasty":"民国末当代初","author":"吴则虞","text":"白发催行色。叹穷途、老病兼愁，况惊悲诀。归计未成儿女累，家似寒潮败叶。未敢信、春宽壶窄。春亦惜春春不住，便春风、也是长亭客。君去也，那堪说。天涯我益添衰孑。对荆花、一尊凉照，酒兵骚屑。万卷烂馀徒白眼，只有红鱼共唼。怕更教、词肠吹裂。分影渔灯江上宿，愿孤光、莫向离人缺。波渺渺，迟书尺。"}