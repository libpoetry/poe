{"id":"1121838","title":"园丁折花七品各赋一绝 单叶御衣黄","dynasty":"宋","author":"范成大","text":"舟前鹅羽映酒，塞上驼酥截肪。春工若与多叶，应入姚家雁行。缥缈醉魂梦物，娇饶轻素轻红。若非风细日薄，直恐云消雪融。丰肌弱骨自喜，醉晕妆光总宜。独立风前雨里，嫣然不要人持。襞积剪裁千叠，深藏爱惜孤芳。若要韶华展尽，东风细细商量。匀染十分艳绝，当年欲占春风。晓起妆光沁粉，晚来醉面潮红。猩唇鹤顶太赤，榴萼梅腮弄黄。带眼一般官样，祇愁瘦损东阳。沉沉色与露滴，泥泥香随日烘。满眼艳妆红袖，紫绡终是仙风。"}