{"id":"711757","title":"感怀十七首 其六","dynasty":"明末清初","author":"陈恭尹","text":"九月悲风始，边土何惨慄。积雪齐高城，惊沙蔽寒日。斧冰持饮马，凿地求鼠实。月盛角弓强，三军夜恒出。合战阴山下，矢尽归途失。手斩郅支头，献俘凤凰阙。阙庭侍从士，卧起佳人侧。日晏下朝归，酌酒弹鸣瑟。十年为汉将，甲胄行虮虱。一语不相能，投身对刀笔。"}