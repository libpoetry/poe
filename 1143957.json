{"id":"1143957","title":"晚春客愁五绝","dynasty":"宋末元初","author":"方回","text":"江外芦芽老，城中柳絮飞。春风犹几日，谁与濯征衣。春老鱼苗动，江肥雪水来。大孤山下路，何日泛舟回。想归归未得，悔醉醉还频。不料湓江上，题诗送晚春。十载干戈后，辛勤莳牡丹。岂知身是客，借与别人看。老身何可病，客舍只宜晴。晓鼎催煎药，窗间又雨声。"}