{"id":"853840","title":"送徐太博守莆中","dynasty":"宋","author":"方岳","text":"南州高士心如水，夜雨炉亭岁欲环。朝迹只如初到日，州麾犹在两年间。秋来竹屋多归梦，天与莆人一破颜。馆下诸生能恋恋，眼中循吏故班班。相传士子多于鲫，共喜府公清似山。庆历谏臣书在否，乾淳文赋笔追还。郎官红熟海风静，通印子肥春网閒。心事太平儿女语，诗家尊宿鬓毛斑。欢迎骑竹来何暮，赠别垂杨不可攀。办与老夫同一念，不忧吾道久间关。"}