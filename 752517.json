{"id":"752517","title":"与艾立三","dynasty":"清","author":"杨承禧","text":"丈夫盛年弄笔砚，宦学已成难自荐。黄金铸交知未深，明珠投人望谁眄。即今蛮触斗纷纭，朱方羽檄时相闻。天子独嘉南越义，汉朝重召李将军。似君奇士几曾有，韬钤百万谈兵口。不战成功在伐谋，运策决胜由反手。贾谊翻思属国勋，请缨乘传壮终军。立柱穷边标汉界，封山绝顶诵奇文。岂知闾巷无人识，负担行歌黯颜色。志存沟壑不肯忘，时须富贵终来逼。请为先生善解嘲，壁间雄剑双缠绦。可怜一试非容易，莫将轻重比鸿毛。"}