{"id":"957227","title":"蛇倒退","dynasty":"宋","author":"范成大","text":"山前壁如削，山后崖复断。向吾达陇首，如海到彼岸。那知下岭处，慄甚履冰战。牵前带相挽，缒后衣尽绽。健倒辄寻丈，徐行廑分寸。上疑缘竹竿，下剧滚金弹。岂惟蛇退舍，飞鸟望崖反。稍喜一径平，犹有千石乱。仍逢新烧畬，约略似耕畔。心知人境近，颦末百忧散。山民茆数把，鬼质犊子健。腰镵走迎客，再拜复三叹。谓匪人所蹊，官来定何干。傥为饥火驱，平地岂无饭。意者官事迫，如马就羁绊。我乃不能答，付以一笑粲。"}