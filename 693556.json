{"id":"693556","title":"新泉杂诗","dynasty":"明","author":"邵宝","text":"瘗卷碑边泉水生，一泓环绕似多情。文章本是乾坤秀，光上星辰润下行。久旱惊看此地泉，涓涓未便到山田。野人不作为霖梦，为语邻僧莫浪传。山人爱泉泉出山，泠泠声在白云间。有情无情不须问，泉与山人心共閒。清看滴滴松梢露，静爱源源石罅泉。滴滴休誇天上水，源源须识地中天。上方得石石如台，下界泉从石窦来。欲向中间斜作磴，磴边松树任僧栽。滴露泉边听玉声，万峰无籁昼琤琤。报时不用莲花漏，一息中涵万古情。"}