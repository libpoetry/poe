{"id":"140709","title":"观旧写照有感","dynasty":"宋代","author":"张镃","text":"赵茂写我真，今朝喜重见。相望十五载，容貌尽更变。恰如逢故人，省认向时面。自怜岁月去，亟若弦上箭。其间忧与病，往往风历遍。寒暑外侵薄，思虑内萦缠。幻形烦草木，熟能永葱蒨。发幸才半白，登临未衷倦。逍遥溪复壑，安稳寝并膳。十年每一画，能几何绢。会看乌帽下，满垂银色线。莫嫌老易来，身健尽堪羡。赖有难画者，炎天飞雪片。洗劫且长存，那随时序转。"}