{"id":"1219421","title":"橘隐，为秦文仲赋","dynasty":"元","author":"郑元祐","text":"橘熟曾登隐者堂，傲霜林薄斓青黄。花时吐蕊珠成斛，丛晚抽条绿閟房。千树君封培植大，慈闱母老孝思长。疗疴欲得苏家井，受命难迁屈子乡。自以辟人甘濩落，谁令登俎荐芬芳？苞缄万里深随贡，御宴群臣手擘尝。霜落洞庭天窅窅，根盘林屋野苍苍。斋庐并海诗吟处，雾雨氤氲著纸香。"}