{"id":"1114306","title":"次韵郎中弟见寄","dynasty":"宋","author":"李弥逊","text":"筠溪岸上千竿竹，梦想犹疑玉笋斑。只欠吾家小居士，杖藜风雨亦来还。病着先寻丘首地，林松已约野僧栽。他年地下从诸老，何必人间咏八哀。凝云飞雪暗乡城，摇想鸰原老弟兄。解道因风吹柳絮，诗成吟咏许谁听。十年不踏横山路，日望白云千里思。宰木可围人更老，长镵犹记共栽时。骥子摛词苦未工，粉袍勍敌气如虹。欲收一战追诸父，政恐神锥未易同。青春不与老相期，归雁声中数别离。折柳西城真旦暮，镜中白发已如斯。穷秋璧月才圆后，犹忆桑弧初挂年。千里一尊欢稚子，祝君从我傲壶天。西林叶幄已藏鸦，若比蜗牛信可誇。更约此君成莫逆，北窗高卧看纷华。浮木随流谁见招，春江无尽水云摇。只今瘴海投闲地，魑魅为邻盗正骄。季子论才到履驹，十年不调可怜渠。自闻马祖今非佛，不似潜夫但著书。"}