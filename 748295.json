{"id":"748295","title":"六月二十八日大雪冯君树堂周君荇农郭君筠仙方以试事困于场屋念此殆非所堪诗以调之","dynasty":"清","author":"曾国藩","text":"黑云压城真欲摧，银河倒泻天如筛。我巢仓皇变泽国，嗟尔三子嘻可咍。孔鸾欲争雁鹜食，贪饕岂得逃天灾。矮檐埤危小于盎，拳曲裁足容颈腮。上雨旁风忽冲突，蛰虫有户安能坏。脱屦漂流不可觅，笔床茶臼何有哉。冯君枯坐但闭目，急溜洒面不曾开。周侯仰天得画本，倚墙绝叫添喧豗。郭生耐寒苦索句，饥肠内转鸣春雷。却笑群儿薄心胆，瑟缩啾唧良足哀。丈夫守身要倔强，虽有艰阸无愁猜。我今高卧舒两膝，深檐大栋何恢恢。白日鼾声答雷雨，残滴初歇清梦回。甘眠美食岂非庆，又闻逸乐生祸胎。数君健强齿尚未，正可磨练筋与脢。明朝日晴各转斗，老罴战罢还归来。为君广沽软脚酒，泥污不洗且衔杯。"}