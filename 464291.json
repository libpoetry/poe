{"id":"464291","title":"水龙吟 己未中秋对月","dynasty":"当代","author":"魏元旷","text":"十分圆满秋光，祗明宵便须亏缺。生平何限，事都如此，几番凄绝。投老于今，谁知更甚，任怀空阔。向澄澄天宇，金飙玉露，终不免，魂飞越。寂寞閒阶支立。尽寒增、鬓间霜雪。迢迢雁影，悠悠桂馥，彩云明灭。不堪凝望，那堪追忆，更堪衰歇。且委心、大道盈虚，着不了，风轮热。"}