{"id":"807607","title":"水龙吟  上观察金长真先生","dynasty":"清","author":"陈维崧","text":"当时悬瓠城头，经过已切登龙愿。一星忽到，三吴重地，藉公司宪。建业旌幢，广陵笳鼓，欢声腾遍。更庾楼郑驿，锦袍银烛，高会尽，东南彦。伏谒敢辞疏贱。况盈盈、鄂君舟便。乱帆吼雨，西风跋浪，珠飞雪溅。闻说平山，欧阳旧迹，画堂重建。愿从公之后，阑干醉拍，眺秋江远。"}