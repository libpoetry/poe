{"id":"984023","title":"和赵周锡咏魏南伯家葱茶韵","dynasty":"宋","author":"袁说友","text":"武夷十月尝先春，风生两腋撩诗人。玉尘一缕轻且纯，不与凡味争比邻。铛中碧玉涛涌银，七碗不厌烹啜频。书窗假寐熟欠伸，重煎倍觉滋味匀。吾乡此茗孰与伦，谁家却说江茶珍。剥葱细切誇珠蠙，泛瓯更骋如铺璘。不知珉玉难并陈，从来居上嗟积薪。魏君胡为白头新，怀兄讵可论不均。我虽曾沃齿下龈，不敢溢美忘乡津。方圭圆璧当春晨，请君反本毋予嗔。"}