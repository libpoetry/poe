{"id":"820948","title":"水龙吟 挽彊村词丈","dynasty":"清末近现代初","author":"郭则沄","text":"眼中烟柳斜阳，断肠又送词人去。承明先辈，风华绝代，飘零如许。故国兵前，浮名梦后，料无回顾。更衰兰惨涕，迷离恩怨，空留恨，牛衣语。海内清才有数。叹沧波、沤盟谁主。抽簪纵早，挥戈终负，虞渊沈暮。寄讯仙山，凌云一笑，悲欢何据。祗风流顿尽，人间费泪，写江南赋。"}