{"id":"565596","title":"折杨柳行一首","dynasty":"明","author":"黄省曾","text":"青杨带芳堤，岁岁成枯凋。黄枝被严霜，忽复攀春条。草木有再荣，素发无还毛。相送入玄夜，白骨捐山郊。平生华堂烛，不复然明膏。委形非吾有，百年乃徒劳。安得驾游鸾，碧汉追王乔。轸念良巳久，口燥朱唇焦。发迈求神仙，装办何萧萧。芙蓉蔽行渚，秋雁鸣巳飘。时哉不停轨，黄鹤讵可招。"}