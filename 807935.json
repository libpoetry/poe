{"id":"807935","title":"摸鱼儿  题龚节孙仿橘图","dynasty":"清","author":"陈维崧","text":"有兰陵、宁馨年少，风前玉树姚冶。缚茆树栅东溪畔，正傍樊川水榭。谁图画。画秋后、霜柑百颗高低亚。寒香噀射。拟楚颂名亭，追踪坡老，此意尽潇洒。人间世，总是蜗牛传舍。休矜文采儒雅。海田几遍栽桑后，万事虚舟飘瓦。蜀山下。有苏子祠堂、老木曾连把。如今尽也。便结得亭成，他年志遂，后日谁怜者。"}