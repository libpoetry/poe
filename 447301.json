{"id":"447301","title":"初识万龙生兄于蔡淑萍姐寓所，蔡姐欲备肴小饮，万兄曰：不必，以友谊佐酒可也。遂各尽一盅。是夜得句，寄万兄蔡姐求正","dynasty":"当代","author":"陈仁德","text":"玉盘珍馐值万钱，何如高谊义薄天。万兄一语忽惊座，蔡姐斟酒酒溅溅。意气纵横文字交，痛饮原不在佳肴。小酌便引诗兴发，大醉能令块垒消。灵犀在心杯在手，此逢似已相待久。渝州三月春烂漫，诗人兴会宁无酒。莫管镜中鬓渐摧，且就樽前共徘徊。醉乡别有好天地，扺掌一笑尽馀杯。"}