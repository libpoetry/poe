{"id":"1187150","title":"苦雨寄房四昆季","dynasty":"唐","author":"高适","text":"独坐见多雨，况兹兼索居。茫茫十月交，穷阴千里馀。弥望无端倪，北风击林箊。白日渺难睹，黄云争卷舒。安得造化功，旷然一扫除。滴沥檐宇愁，寥寥谈笑疏。泥涂拥城郭，水潦盘丘墟。惆怅悯田农，裴回伤里闾。曾是力井税，曷为无斗储。万事切中怀，十年思上书。君门嗟缅邈，身计念居诸。沈吟顾草茅，郁怏任盈虚。黄鹄不可羡，鸡鸣时起予。故人平台侧，高馆临通衢。兄弟方荀陈，才华冠应徐。弹棋自多暇，饮酒更何如。知人想林宗，直道惭史鱼。携手风流在，开襟鄙吝祛。宁能访穷巷，相与对园蔬。"}