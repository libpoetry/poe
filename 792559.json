{"id":"792559","title":"北通州道中","dynasty":"清","author":"邵济儒","text":"路出通州道，途中景色真。枯杨空半腹，高塔露全身。顿老秋前草，时飞雨后尘。壮游殊未已，憔悴苦吟人。长安犹未到，南北早途分。行色仓皇走，车声历落闻。近村多古木，沿路半荒坟。雁字书空未，飘飘意不群。荒凉沙漠地，难入画中诗。野店泥为屋，新茔树作篱。天低云作态，山瘦石争奇。解闷狂题句，车中得意时。欲揽皇都胜，缁尘渐浣衣。途长惟马健，地广觉村稀。边境风霜冷，胡天苜蓿肥。四千悲客路，才出已思归。京城遥望见，暮色渐苍茫。树老风声劲，沙多日色黄。客愁增异地，旅况入诗囊。一样关河景，此乡殊故乡。"}