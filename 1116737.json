{"id":"1116737","title":"雪诗八首","dynasty":"宋","author":"苏轼","text":"石泉冻合竹无风，夜色沉沉万境空。试问静中闲侧耳，隔窗撩乱扑春虫。闲来披氅学王恭，姑射群仙邂逅逢。只为肌肤酷相似，绕庭无处觅行踪。半夜欺陵范叔袍，更兼风力助威豪。地炉火暖犹无奈，怪得山林酒价高。儿童龟手握轻明，斩碾枪旗入鼎烹。拟欲为之修《水记》，惠山泉冷酿泉清。天工呈瑞足人心，平地今闻一尺深。此为丰年报消息，满田何止万黄金。海风吹浪去无边，倏忽凝为万顷田。五月凉尘渴人肺，不知价值几多钱。高下横斜薄又浓，破窗疏户苦相攻。莫言造物浑无意，好丑都来失旧容。万石千钧积累成，未应忽此一毫轻。寒松瘦竹元清劲，昨夜分明闻折声。"}