{"id":"949234","title":"解连环 商调","dynasty":"宋","author":"周邦彦","text":"怨怀无托。嗟情人断绝，信音辽邈。纵妙手能解连环，似风散雨收，雾轻云薄。燕子楼空，暗尘锁一床弦索。想移根换叶，尽是旧时手种红药。汀州渐生杜若。料舟依岸曲，人在天角。漫记得、当日音书，把闲言闲语，待总烧却。水驿春回，望寄我江南梅萼。拼今生、对花对酒，为伊泪落。"}