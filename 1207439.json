{"id":"1207439","title":"水龙吟 余诞日不得与儿子必复相会聚者凡六寒暑矣今年是曰必复以诗上寿有勇退神仙今不远之句因以此曲示之","dynasty":"元","author":"魏初","text":"平生翰墨箕裘，误蒙獬豸分司早。登车揽辔，风烟万壑，连云鸟道。五载归来，中台无事，江南芳草。记钱塘门外，西湖湖上，登临处、知多少。梦里五云楼阁。正瞻依、玉墀春好。南海阴风，越台暑瘴，不禁怀抱。白粥青齑，平心养气，万缘俱扫。便从今收拾，黄牛十角，只閒中老。"}