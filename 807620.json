{"id":"807620","title":"花犯  西山晴雪","dynasty":"清","author":"陈维崧","text":"遍崎崟，玲珑晃耀，瑶篸插千点。六花飘飐。照绮旭温黁，光彩逾潋。遥怜独骑迷山店。禅扉又早掩。再好问、何村赊酒，吟情遮莫减。谁工画图论人间，除非倩妙手，迂倪宽范。潭柘寺，雀儿寺，粉装银蘸。群峰只、东偏消早，依旧吐、一枝青菡萏。凭栏望、吾狂甚矣，笛声吹阿滥。"}