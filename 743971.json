{"id":"743971","title":"留侯祠","dynasty":"清","author":"王昙","text":"子胥鞭楚楚不绝，留侯入秦秦即灭。英雄为报一家仇，何苦漂流万人血。胥不得佐太子建，良不得佐韩王成。不为赤松走，几为猛犬烹。功人功狗两无益，徒受亭公谩骂名。张良不食谷，李泌不娶妻。早欲祠黄石，何如老白衣。君不见五湖范蠡载西施，一舸鸱夷去已迟。鲁连不忍秦皇帝，密铸亡秦一柄捶。"}