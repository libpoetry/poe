{"id":"610231","title":"再饮卢少德宅","dynasty":"明","author":"韩上桂","text":"献岁春风初试暖，丹洞琪花开欲满。细草萦裾去复连，游丝绕树吹难断。主人美酒具葡萄，杯倾明月共酕醄。锦帐横开将十里，华筵势压三山高。满堂珠履翕然集，外厩骅骝喧枥槽。此时余亦承招致，手撚花枝当坐次。荏苒幽兰欲袭人，缤纷桃蕊如生媚。但愁银箭易轻浮，岂惮金尊骤狂醉。一石淳于始尽欢，三杯李白犹为未。各欲怀珠取照连，不须灭烛生嫌忌。紫萼还凭绿叶扶，青鸟尚作昆崙使。须臾客散主亦倦，愿借层轩留别院。两地欢情难具陈，连枝乐事真堪恋。愿同牛女岁经过，不羡雨云倏隐见。世事纷纭讵可论，往时遇合转销魂。兰怀幽性留前砌，桃逐狂风别故源。绿珠尚动季伦怨，樊素终孤白氏恩。后庭歌舞休相问，沉醉空须索碧樽。"}