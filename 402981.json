{"id":"402981","title":"探春慢","dynasty":"近现代末当代初","author":"赵尊岳","text":"崖断镌幽，涧疏漱玉。春归林壑深处。鹤印苔痕，粉衔石缺，花径微闻鸟语。秾李夭桃艳，总输与北梅风度。赏心尘外烟霞，小园庾信能赋。应念平居故国，消片霎，青山玉树无主。寒蝶传烽，崇楹驰宴，更著旧家庭宇。谁占巢枝稳，剩野老荷衣重补。俊约明朝，众芳容荐尊俎。"}