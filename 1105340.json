{"id":"1105340","title":"次韵谢兄立春戏拟春帖子","dynasty":"宋","author":"方岳","text":"泉脉晴融太液池，内人初晓玉参差。东风认得农祥正，吹作丰年御制诗。天家观阙玉重重，逼入春皇一信风。生意无边青欲动，微茫淡霭暖烟中。天地春回万寿杯，宫云留雪玉崔嵬。晓供帖子琼幡重，携得韶风下殿来。天与君王共一仁，只将仁与物为春。要令率土无枯槁，未赏冰池皱玉粼。青旗簇仗赐银幡，共以升平奉至尊。阊阖千官花底散，紫泥香熟诏书温。"}