{"id":"518379","title":"程母朱氏亢节守志寿跻百岁李雪庵为书寿乐堂崇节堂六大字以昭山窗先生之遗泽二子白玉君玉复扁其楼曰朝阳曰拂云其孙成得请予记之乃咏次四诗云 其四 拂云楼","dynasty":"明","author":"唐文凤","text":"拂云楼外万竿齐，直干森森接汉低。春雨百年龙未化，秋风五夜凤来栖。渭川波漾清阴转，蒋径云拖翠色迷。昔日凭阑今远去，诗成几度寄留题。"}