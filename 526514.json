{"id":"526514","title":"使节荣行代储柴墟作赠焦宗伯分韵开字排律","dynasty":"明","author":"张羽（凤举","text":"瑞日氛烟静，祥春淑气来。苍龙随警跸，丹凤舞蓬莱。道泰诸灵协，仁同一视该。履端均朔裔，布泽到寒荄。玉牒分藩盛，金縢册典开。眷言怀睦族，简命重抡才。宗伯三朝旧，时名两制魁。诵诗元浩瀚，束带久徘徊。染翰终投笔，和羹待作梅。九迁跻鼎鼐，三锡贲泉台。诏借皇华节，恩看宰木培。遗羹翻谢颖，建钺众多裴。野水星槎度，沙堤昼锦回。泌清同照耀，岳峙藉崔嵬。鹤垄焚鸾诰，龙章动蝶灰。币陈中帑绮，尊注大官醅。湛露沾封草，需云覆奠杯。宠华词客赋，燕醉里人陪。令子休歌棘，先公旧植槐。乡游花正好，国计驿还催。咨度行须遍，诗篇定易裁。归囊发大雅，愿儗赞康哉。"}