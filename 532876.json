{"id":"532876","title":"送易居士还云台山","dynasty":"明","author":"黎民表","text":"瓢仙昔隐云台山，悬峰侧径常追攀。又从苍梧泛溟海，穷搜始入罗浮间。身上木皮常百结，匣里莲花带双玦。朱门豪贵眼曾经，尘世功名口羞说。逢予谓是餐霞人，过款南窗动旬月。伏火常思勾漏砂，烹茶屡忆蛾眉雪。有时半醉插云烟，代舆员峤当眼前。神龙跋浪腾玄圃，大鹏举翼凌苍天。新缣偏掩笼鹅帖，浊酒何须挂杖钱。抵掌论心方未已，海思江情倏然起。玉舄朝翔庾岭云，霓衣夜渡贪泉水。把君衣袂还相怜，看君神气何凛然。爰居岂乐钟鼓响，麒麟不受珊瑚鞭。要窥龙汉经浩劫，下视沧海犹桑田。缑山一别堪惆怅，华表归来又几年。"}