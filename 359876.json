{"id":"359876","title":"满江红·滩上与少泉紫垣步月作","dynasty":"清代","author":"黄钧宰","text":"满目河山，问何处，悲歌激烈。望平原，空思丰沛，当年豪杰。关塞已非刘氏土，沙场犹照秦时月。正闲云，如马过山来，长空灭。持杯酒，心争热。埋尺土，眦还裂。笑人生一例，如斯了结。事后纵翻成败案，生前毕竟悲欢别。最不平，终古大河流，声凄咽。"}