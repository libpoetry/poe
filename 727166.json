{"id":"727166","title":"山中楚辞六首 其二","dynasty":"南北朝","author":"江淹","text":"予将礼于太一，乃雄剑兮玉钩。日华粲于芳阁，月金披于翠楼。舞燕赵之上色，激河淇之名讴。荐西海之异品，倾东岳之庶羞。乘鱼文兮锦质，要灵人兮中州。石筛筛兮蔽日，雪叠叠兮薄树。车萧条兮山逼，舟容与兮水路。悯晨夜之摧挫，感春秋之欲暮。征夫辍而在位，御者局而载顾。"}