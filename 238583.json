{"id":"238583","title":"邹枢密挽诗","dynasty":"宋代","author":"高斯得","text":"有伟伦魁彦，风标九牧倾。直声同日揭，峻节与霜明。贺旅羞权隶，佳兵折寇萌。一麾人共惜，再入道弥贞。专对思尊主，涂归首正名。终然疏汲黯，谁复挽阳城。访落当元祀，干旄并两英。驲车方税鞅，局面已翻枰。不惮笺天苦，坚留出昼行。一言婴虎怒，八载与鸥盟。改瑟新元休，持枢赞国成。咎言方汹涌，悟主独和平。南谷撩归梦，东藩薄宦情。寒花馨晚节，潜颖谢浮容。落落灵光殿，堂堂董相茔。国人歌轰杵，志士泪缘缨。隶也常尊盂，嗟哉未识荆。易名如得与，犹足慰平生。"}