{"id":"772909","title":"乌烟鬼","dynasty":"清","author":"李华","text":"乌烟鬼，少年状貌真魁伟。如何转盼须臾尔，变化魌魑难向迩。可怜昼亦如夜时，生亦如死期。寄言三五少年子，莫向红尘作鬼嬉。乌鬼含冤白鬼笑，故鬼前驱新鬼啸。风雨回首一灯昏，数点青燐犹照耀。区区蛮触越南都，令行禁止风霜俱。白日如镜照寰宇，鬼乎何处藏其躯。"}