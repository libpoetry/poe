{"id":"455078","title":"永遇乐 戏说茅台高粱","dynasty":"当代","author":"张海鸥","text":"同姓高梁，或生赤水，或长台岛。各酿芬芳，孰当国酒，同种难同妙。闽南王氏，家盈风雅，世代声情愈好。今宵与、燕云季子，清歌把酒吟啸。圣贤事业，诗词歌赋，千古几人同调。嗜好从心，穷通任命，醉咏乡音巧。骅骐伯仲，穆王西迈，最喜瑶池青鸟。为君约、秦箫宋管，轻舟短棹。"}