{"id":"775216","title":"步梁任公赠栎社原韵","dynasty":"清","author":"陈瑚","text":"久消战血不闻腥，野火烧馀草又青。如此河山行乐好，可堪携酒上新亭。新法重修安石传，从军爱读放翁诗。侯封万户无斯乐，正是荆州识面时。万牛有日驮梁栋，未便名山老大材。一木可能支大厦，为君安慰为君哀。李陵台下逢苏武，不是悠悠行路人。可惜东西等劳燕，尊颜能得几回亲。"}