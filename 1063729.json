{"id":"1063729","title":"次韵彦由见赠","dynasty":"宋","author":"释德洪","text":"华亭富文物，最后机与云。妙年翰墨场，唾手立奇勋。万物鼻一垩，驰扫数挥斤。道人出尘者，一见过所闻。置之缁衣林，玉石宛自分。能将霅溪昼，解追青龙氲。超然劲高节，冰雪看此君。故应知见熟，玉骨久受熏。天眼视浮俗，争奈空煎焚。我寻住山侣，识子吴江濆。人生各有适，未易分黠嚚。风物亦自私，草木俱忻忻。何当断岸坞，赓歌苍石垠。我诗无杰句，愧子才逸群。此篇颇尚有，句意雅而文。把玩值清月，林影白纷纷。高怀亦自放，岂以我辈云。君看功名事，真如过耳蚊。行将挂社籍，莲沼开奇芬。劳君读此诗，正如莸与薰。"}