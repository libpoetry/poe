{"id":"289860","title":"龙山会·仲云汎舟秦淮，有词和梦窗韵见示，余亦继声","dynasty":"现代","author":"郭则沄","text":"碧树秋无罅。梦到青溪，几曲蘋波亚。珠帘漂影断，歌管地、三两野鸥飞下。依旧六朝山，写凄怨、烟眉澹冶。感芳游、敲篷晚雨，泪花红洒。天末暂聚征蓬，影事坊南，忆少年裘马。过江人渐老，瑶瑟冷、弹向青林幽夜。何处不沧波，渺孤恨、深杯暗泻。醉休舍。只莫似、山公巾倒挂。"}