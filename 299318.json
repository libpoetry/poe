{"id":"299318","title":"宜城谒黄叔度墓","dynasty":"清代","author":"郭仪霄","text":"朝发丽阳驿，暮抵宜城县。风沙浩浩来，下马目犹眩。荒冢何累累，藤萝延以蔓。县令知好古，墓道表黄宪。巍巍道傍碑，洵为多士劝。顾厨与俊及，纷纷皆蒙难。林宗亦幸免，张俭恃逃窜。叔度独汪汪，不登党人传。行藏语颜回，气节振颓汉。大雅今不作，对此殊留恋。向夕道路长，愧无溪毛荐。"}