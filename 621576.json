{"id":"621576","title":"九歌 其三 回首","dynasty":"明","author":"郭之奇","text":"青山兮尽日，晓夕成兮潮汀。出门异兮风俗，所可同兮山青。试骋目兮千里，杳冥漠兮林坰。前峰递兮遥黛，夹道来兮近馨。腾予策兮芳径，偃予车兮翠扃。与烟鸟兮栖迹，朝松扉兮夜桂驿。惟万木兮纷披，气高浮兮自泽。破东日兮分苍，敛西霞兮继碧。或黯淡兮异容，云片片兮巾舄。冈峦合兮阴易生，溪谷深兮风雷窄。雨后山兮更清，时变化兮惟百。此其入眼兮如此，若言其愁人者兮不可绎。溯登历兮指弹，分闽山兮千盘。但驰心兮有格，云何步兮跚跚。仰揭孽兮连峰之怪石，俯奔崩兮泻麓之哀湍。下断桥兮树杪，横野渡兮根蟠。忽瞻望兮屺岵，长胁息兮气乾。尚慎旃兮行役，无自苦兮多端。望此身兮山中人，强自排兮与愁瞒。故山一天兮不可即，汀山有素兮聊与之安。人亦有言兮山路险难，吾今矢歌兮薄自宽。闻古人兮陟升皇而临睨，谁能无回首兮三叹。"}