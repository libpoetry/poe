{"id":"725171","title":"答萧新浦诗","dynasty":"南北朝","author":"吴均","text":"仆本二陵徒，英豪多人要。角氐良家儿，期门恶年少。身纡丈二组，手擎尺一诏。问子行何去，高帆舣江干。今夜杯酒别，明朝江水边。莓莓看细雨，漠漠视浓烟。飒洒八铜箭，低昂五会船。欲知故人者，江南共采莲。悒然心不乐，跨马出城壕。观涛看白鹭，望草见青袍。青袍行中把，蔽草覆平野。公子不垂堂，纷纷故交者。肘悬辟邪印，屋曜鸳鸯瓦。翩翩流水车，萧萧曳练马。是时君别我，青莎没马蹄。连连文蚕茧，鹥鹥伺朝鸡。今日予怀友，积恨满东西。"}