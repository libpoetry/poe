{"id":"702060","title":"凤凰台","dynasty":"明","author":"曾仕鉴","text":"吴楚千峰树杪开，台空曾见凤飞来。三山秀色还今古，六代繁华几劫灰。秋入风林落叶纷，青山尊酒散斜曛。洲翻白鹭连吴树，江瞰卢龙带楚云。乱石残花一径幽，侧身吴苑此清秋。思乡怀古俱无那，西北浮云自帝州。台上萧萧万木秋，谪仙文藻亦荒丘。凭高莫问前朝事，惟有长江日夜流。"}