{"id":"765185","title":"读《史记》四十首 其七 刎颈交","dynasty":"清","author":"张晋","text":"势力交情何足数，廉颇相如自千古。耳余亦号刎颈交，誓天指日如同胞。耳也兄，余也弟，同死同生不相弃。一朝座中解将印，刎颈之交不可间。耳封王，余封侯，余虽未杀耳，快意已睹假耳头。井陉耳佐淮阴将，成安君斩泜水上，昔日交情今已忘。吁嗟乎！如耳余者何，廉颇相如今不闻。"}