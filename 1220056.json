{"id":"1220056","title":"觉衰呈汪桐阳教授四首 其二","dynasty":"元","author":"朱晞颜","text":"有生异飞搏，独恃齿牙强。配兹柔胹舌，饮啖充胃肠。固知刚早折，何乃先唇亡。今年渐摇动，颇与食物妨。盘飧忘乾肉，鼎脔珍我肪。愁吟怜饼餤，歌笑嘲疏狂。槎牙怯漱水，龃龉艰焚香。时时畏脱落，对案心彷徨。翻怜髫龀时，齿毁儿不伤。及兹才一落，不复誇坚良。祗愁落向空，状类同吃羌。从今并嚼蜡，世味俱相忘。"}