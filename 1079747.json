{"id":"1079747","title":"本中将为海陵之行念当复与子之作别意殊愦愦偶得两诗上呈并告送与壮舆叔用也 其二","dynasty":"宋","author":"吕本中","text":"老仆倦日长，羸马困道远。东行数日间，尚欲一再款。我能喻子意，子亦识我懒。追怀十年游，仅得一笑莞。时能煮汤饼，更复下茗盌。晁郎本京邑，刘子盖楚产。江山两秀异，与子日在眼。南风动归兴，感慨毛发短。相寻倘有日，岁月亦未晚。"}