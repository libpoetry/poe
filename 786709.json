{"id":"786709","title":"镇沅杂咏三十六韵","dynasty":"清","author":"牛焘","text":"炎徼南荒外，瓜城绝塞边。九夷今部落，六诏古山川。土姓延窝泥，银生控濮铅。封疆馀壁垒，蛮触息戈鋋。环郭无完雉，梯山有画阡。涧虚溪涨雾，树老叶生烟。野栅环芦箐，山阴杂木棉。蜂房烟窦蜜，蜗户灶丁遍。南浦催耕早，西成报赛虔。风声寅亥市，米价丙丁年。云外溪舂碓，山根竹引泉。三秋无候雁，二月有鸣蝉。恩镇旋分合，刁刀任倒颠。衣冠齐气缓，巫觋楚风沿。艾叶呼成俗，茶盐礼不愆。花裙百幅叠，青布满头缠。饲蛊吁堪怪，埋魂习未悛。瘴气先比稻，炎汗臭如膻。野水荒山地，黄云赤日天。销魂戛洒渡，詟梦哀牢颠。马路千盘转，羊肠九折旋。登危筋力尽，入境衣履穿。黉序长榛莽，衙斋傍市廛。芷茎香寂寞，楚水月婵娟。人立扶桑影，家馀玉版禅。共春鸟异响，别树花同妍。太仆丛祠古，西林乐府传。清风销案蠹，时雨慕堂鳣。此日权司铎，前身愧谪仙。阮途穷未返，潘序拙宜然。问菊无来使，折梅谁递笺。春情云漠漠，乡思泪涓涓。手板裁霜竹，头衔问雪毡。但愁官冷落，例与郡移迁。对酒空怜鬓，吟诗剩有肩。輶轩久废职，会萃拟成篇。"}