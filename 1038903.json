{"id":"1038903","title":"九月五日夜出盘门泊于湖间偶成密会坐上书吴黄尉","dynasty":"宋","author":"苏舜钦","text":"绀油幕见黄金钩，贝玑磊落澄不流。纷纷媚影动波上，的的远势横沙头。前山渐昏渔唱息，唯有疏苇吟穷秋。予方弭楫对此景，时欲乘兴长夜游。青蛾荡桨忽远至，虽有雅约犹嚬羞。綵舟鲜明四窗辟，兰酎辛滑嘉宾留。歌馀清冽贯众耳，笑动姿采生香㡚。玉盘脍鲈光一色，饤簇殽核随所搜。河斜参倒气逾治，我起饮子子必酬。共知此会不易得，邂逅得此难再求。区区才知自劳役，扰扰尘俗多悲忧。已醉更歌更起舞，明日分散空离愁。"}