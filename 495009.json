{"id":"495009","title":"贺张母季孺人寿七十八华诞歌","dynasty":"明","author":"湛若水","text":"吾闻上有天姥星，下有天姥山。天姥之精，下上磅礴乎两间。正在浙水之东，南镇之南，天台之北东海埏。坤德柔巽，毓秀于人寰。永嘉张母七十年，圣善门中有令人。王母降神为后身，恢恢寿域开良辰，宛如王母宴曾孙。玳瑁筵、琥珀杯，金盘之露从天来，五彩屏帐云锦裁。膝边戏彩谁令人，伯牧贤嗣中书君，禄养何如善养尊。子进一觞，我歌一曲为君申，歌中曲曲能回春。春意回转无穷期，万寿无疆天锡之。何必蟠桃花实各三千，久视兔走与乌飞。"}