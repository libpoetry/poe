{"id":"1124278","title":"鹧鸪天 寿叶枢密","dynasty":"宋","author":"赵磻老","text":"堂上年时见烛花。青毡还入旧时家。芝函瑞色回春早，绿野东风转岁华。催召传，稳铺沙。罍尊今日枣如瓜。诞辰更接传柑宴，莲炬通宵唤草麻。白日青天一旦明。旧时勋业此时情。延英再许裴公对，商鼎须调傅说羹。千万载，辅宗祊。擎天八柱愈峥嵘。将军犁却龙庭后，岁傍鳌山奏太平。"}