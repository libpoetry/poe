{"id":"983402","title":"和杨秀甫韵","dynasty":"宋","author":"袁甫","text":"天下大物山与泉，山泉为蒙义皎然。坐对岩岩听潺潺，以兹名斋日周旋。杨君作诗老更妍，解把山泉写天全。山谷松梅咏坡仙，到今笔语带芳鲜。松梅双清固堪怜，孰似山泉浩无边。顾我蒙养钻弥坚，要参圣处力加鞭。杨君一见出佳篇，古淡端如朱丝弦。弦中传雅奏，难共俗人言。我欲和君一两联，山泉入梦且高眠。"}