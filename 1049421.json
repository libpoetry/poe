{"id":"1049421","title":"利漕刘忱明复见性堂","dynasty":"宋","author":"冯山","text":"鉴蚀磨即明，水浑澄斯清。杂然外滑销，道在虚中生。达哉彭城公，养心浩无营。一觉自复本，妙用皆随成。性通儒佛间，大抵寂与诚。云见非见故，执见流为情。名堂虽取相，證实不證名。文书每丛委，宾客兹逢迎。二谛本无碍，安知堂虚盈。优游寄真赏，接引开群盲。登堂一开豁，洒然尘劳轻。"}