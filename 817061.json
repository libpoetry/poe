{"id":"817061","title":"游观中值雨","dynasty":"清","author":"缪公恩","text":"杰阁凌虚宝扇开，槐阴松影满楼台。一声龙笛西风起，四面烟云暮雨来。隐隐雷声走碧空，云收雨霁见长虹。丹台紫府开仙境，尽在残阳返照中。上方殿宇倚崔嵬，帘捲秋云列岫开。万木低垂新雨后，一天空翠入窗来。断云拖雨度高空，丹吐霞光剑吐虹。风定波平天宇净，分明新月在池中。"}