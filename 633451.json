{"id":"633451","title":"欢喜歌","dynasty":"明","author":"释今无","text":"初秋日既望，度腊得欢喜。年年此日欢喜同，今年欢喜那堪比。喜事看来信逾奇，喜声直透昆崙嵋。长虬啸海海水震，天吴失势冯夷痴。君不见匡庐之巅金轮峰，万山玉绕紫芙蓉。玻璃瓶耀金刚粒，五色烂绚光玲珑。当年双树日轮入，四天飞铁狞龙泣。宝山之赩有遗骸，遂令季叶声光及。西竺异人敦遗化，抱瓶煮铁翔云立。大宋咸平分者谁，一瓶移镇山之北。石梁疑是鬼神琢，两山巀嵲如玉削。礧岢之气看本雄，矫龙欲去还能约。代深圮灭神物藏，百灵呵护何可当。丰城之剑昔在地，牛斗之上冲精光。何况至尊无喻比，黄河见底圣人起。壮穆墙边昱昱光，南归百粤祥云紫。报我欢声唐孝廉，凤笙龙笛那能似。君不见武陵飘水桃叶流，挂瓢洗耳徒咿咻。此辈安能有至乐，不达斯理真浮沤。又不见人间万事自凋残，堪嗟勒石燕然山。楼高偏可坠玉女，秦皇走杀无金丹。邓通铸山倏忽耳，金张赫奕何等閒。我欲人间效兴福，八宝庄严光夺目。譬如冥晦烧绛灯，衣珠三薰又三沐。献沙昔日金轮王，四天分塔黄金光。隋文置掌不能数，三十六州皆播扬。芳尘在眼声在耳，手沾圣泽心茫茫。安得昆吾铜蓝田玉，八棱架空驱鬼斸。檐楹星月绕还低，远近烟霞生亦俗。十六周尺十尺围，盘狮走豸麒麟嘶。中间至人如宝月，黄金炜炜流光辉。十三层级表至德，四边力士相持维。宝阶六道雪山来，镂冰镌月丝文开。绣栌朱柱迎风铎，交罗宝网悬高台。菰芦弟子有宿根，正当欢喜来相亲。金针乍落水纹合，马牙未爇先氤氲。点头微笑为办此，恰如食器出千群。入怀之鸠化异宝，卜式输边计不早。慧远莲台十八贤，旷达如君何处讨。维摩手疾香饭煖，马驹脚硬神州软。旋开慧剑割浮云，大地嶙峋成琰琬。三禅之乐风可吹，苏门振响声悲悽，我所喜兮凌紫霓。"}