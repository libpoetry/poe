{"id":"866345","title":"次韵李监丞城西纪游","dynasty":"宋","author":"乐雷发","text":"叫舜问寥阔，咏濂涤尘嚣。驾言城西游，慨彼往哲遥。仪凤不可呼，鴐鹅浴清潇。怀哉光风杳，蕙若吹凉飙。苍梧陇云愁，康庐草木彫。岂无人希周，亦有文规姚。佔毕末学阻，俗薄神理销。沿流浮伊洛，溯源窥羲尧。执中与太极，万古瞻魁杓。察微笃强力，贤圣诚匪辽。舜宫翳灌木，濂塾栖丛苕。观乎纪游作，悟彼进学条。兰卮娱才彦，岂谓磊魂浇。得深清赏惬，理胜英藻超。揆予果何为，农野勤耕穮。景迫昧见道，曷奉德化昭。"}