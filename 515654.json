{"id":"515654","title":"题祝黄门金鲤引子朝天图","dynasty":"明","author":"程敏政","text":"沧溟白日吹腥风，桃花浪蹙连春空。一鱼金甲忽腾起，顷刻变化云雷中。四鱼虽小亦奇健，鼓鬣偕升尾相贯。蹄涔回首顾凡鳞，咫尺龙门隔霄汉。刘郎写鱼如写人，鹅溪大幅开天真。临池挥染不论月，董羽杨晖争几尘。番水名流今大谏，头角峥嵘万人羡。丹青此意君得知，射策还徵过庭彦。"}