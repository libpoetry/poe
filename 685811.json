{"id":"685811","title":"淮之水送淮安林马判","dynasty":"明","author":"丘浚","text":"淮之水，清瀰瀰，山阳古郡淮之涘。逋仙之孙古君子，似是马曹官自理，何以况之淮之水。淮之水，清湜湜，郡疆远跨淮南北。林侯秉心渊且塞，民不知劳马繁殖，谁其致者侯之德。淮之水，清彻底，沮洳浸润几百里。山阳太守差可拟，一时僚佐皆肖似，馀波渐渍良有以。"}