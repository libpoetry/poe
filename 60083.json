{"id":"60083","title":"送方希直游学金华","dynasty":"明代","author":"许继","text":"良会古所惜，光景不可留。故人今有行，出门复悠悠。晨鸡号远陌，行色满道周。千里从明师，岂徒事远游。川原渺何极，仰止在山丘。余生学苦晚，贤哲忽我尤。顾乏驰骋力，重增离别忧。遥遥金华道，从君去无由。愿为东南风，吹上八咏楼。愿为云端月，照彼双溪流。君情谅不违，我心复何求。"}