{"id":"329545","title":"木兰花慢·登楼观稼作","dynasty":"宋代","author":"吕胜已","text":"无言凭燕几，爱香袅、博山炉。正暖日辉辉，晴云淡淡，千里平芜。田家尽收刈了，见牛羊、下垄暝烟孤。闻说丰年景致，老农击壤呜呜。狂夫。素乏良图。从上策、赋归欤。有千亩松筠，三洲风月，尽遂吾初。凭谁去西塞岸，问玄真、此意果何如。寂寞无人共乐，醉乡是我华胥。"}