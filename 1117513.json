{"id":"1117513","title":"次韵和李学文所示二篇","dynasty":"宋","author":"邹浩","text":"材气无双是陇西，扁舟还指旧山溪。非关吕览难更字，要使班输别造梯。尘外光阴归作者，道中消息在寥兮。它年峻捷黄金榜，路入三吴手重携。大明端拱赭衣红，正想豪英入彀中。但使学优迎命达，莫将年少叹途穷。三秋水阔鱼依藻，一日天高鹤出笼。持我此篇归献寿，苍梧欢动晓来风。"}