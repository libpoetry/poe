{"id":"117465","title":"次韵子瞻过淮见寄兼简孙奕职方","dynasty":"宋代","author":"苏辙","text":"出处平生共，江淮恨不来。宦游良误我，老病赋怀哉。徇物终今世，量书尽几堆。归耕少忧患，惟有仰春雷。〈蜀中谓田无水利者为雷鸣田。龟山昔同到，松竹故依然。红印封咸豉，黄罂分井泉。青天携杖处，晚日落帆偏。无限相思意，新诗句句传。行役饶新喜，临川逢故人。相看对泉石，怜我在埃尘。会合终多故，分张类有神。南游得如愿，梦想霅溪春。"}