{"id":"1238230","title":"雪麓渔舟图","dynasty":"元末明初","author":"王冕","text":"大山小山无寸青，长江万里如月明。楚天不尽鸟飞绝，老树欲动风无声。何人方舟顺流下，草衣箬笠俱潇洒。篷底有儿能读书，不是寻常钓鱼者。玄真子，陶朱翁，避世逃名俱已矣，后来空自谈高风。我视功名等尘垢，何似忘言付杯酒。武陵岂必皆神仙，桃花流水人间有。"}