{"id":"670098","title":"叶舍人","dynasty":"明","author":"李攀龙","text":"舍人家世称儒素，供奉班联起居注。仙郎尽识凤凰毛，父老相传骢马步。当日兰台抗疏还，读书高卧柳亭山。至今犹忆张文纪，年少官微犯帝颜。闻君夜入蓬莱直，归梦时时动秋色。翰染金茎彩露寒，庐开玉树青天逼。回首南云春事繁，浮丘峰下小桃源。他时摇艇新安水，坐把江花醉故园。"}