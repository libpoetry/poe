{"id":"291499","title":"百字令·题葛毓珊先生三十岁蒲团遗照","dynasty":"现代","author":"高燮","text":"当湖文献，论旧家应数，葛天苗裔。余韵流风长不尽，见说是翁高致。海国波涛，兵戈涕泪，回首都如寄。头颅无恙，神光时现眉际。谁许及壮年华，蒲团坐拥，便尔销英气。少日诗名惊里党，磊落嵚奇狂士。乡梦烟深，宦情云淡，老抱萧寥意。斯人难遇，披图动我遐思。"}