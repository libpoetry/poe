{"id":"516306","title":"九江周广文松隐轩","dynasty":"明","author":"史谨","text":"濂溪云孙号松隐，平生爱松不爱窘。一轩深构万松间，掌管林泉事幽屏。常嗔稚子问生涯，每接山翁醉吟咏。老鹤梳翎立故巢，闲云不雨栖高顶。昔年约我为比邻，青袍尚被烟霞身。今日经过纵谈笑，坐我石磴如巢云。涛响应疑九江阔，势高不见庐山尊。乃知梁栋在郊薮，未入廊庙随荆榛。忽辱高情慰怀抱，日暮开筵面芳草。东风吹雨过林梢，一片徂徕碧云绕。"}