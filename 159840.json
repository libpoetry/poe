{"id":"159840","title":"遗吴冲卿大飨碑文","dynasty":"宋代","author":"韩维","text":"苍碑剥龙螭，突兀古殿侧。世变文字异，岁久苔藓蚀。谅非好事者，尘土未尝拭。我来仰首看，百过不自息。曩者魏方盛，帝丕托威德。驰驱百万众，南指斗牛域。誓将殄氛祲，饮马长江邑。翠华郁回翔，高会夸故国。肃肃环佩响，煌煌羽旄饰。鼓钟何镗鎝，淮汉为震仄。罢飨示得意，摛文永才勒。从臣梁孟皇，隶法当世特。奉诏无与让，淋漓奋其墨。尔来几千岁，卓卓见筋力。端庄九鼎重，劲挺群珪植。威仪商山老，气象汉庭直。惟昔铭栒戈，先儒固难迹。况我鄙陋极，视此空叹惜。常恐日磨灭，不辨点与画。呼工模于纸，一扫见白黑。缄包比琼瑶，把玩废寝食。于时大经九，有诏讲谬忒。刊之太学中，为后代法式。冲卿邦家彦，学问古今积。辞端海鲸连，笔力霜鸷击。况兹服儒官，洒翰固其职。楷模所流传，历世动千百。自非体法正，徒使观者惑。厥初篆草隶，根本君已极。聊持钉张玩，庶以参得失。"}