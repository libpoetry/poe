{"id":"48969","title":"徐子修画山水歌","dynasty":"明代","author":"袁凯","text":"夏家高堂生昼寒，徐卿画图墨未干。深山大泽贮烟雾，黑处似有龙蛇蟠。襄阳小米师董原，妙处不受绳墨牵。顷刻万里皆自然，房山尚书世称贤。化为白云满晴巅，李家将军极清妍。畏避退缩不敢前，至今海内人争传。卿惟得此二家意，损益往往无凝滞。意思元居造化先，笔力正在苍茫际。前年为客写林麓，百道飞泉出幽谷。老夫醉来不敢眠，深虑波涛卷茅屋。长堤曲阪路如线，远入深林时隐见。水上人家不闭门，门外幽花满芳甸。徐卿徐卿我所慕，廿载相看发垂素。安得潇湘千尺水，更画城东种瓜处。"}