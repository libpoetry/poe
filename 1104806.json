{"id":"1104806","title":"为乐提刑寿二首","dynasty":"宋","author":"卫泾","text":"千里潇湘秋气清，使星高并寿星明。云槎端向银河上，仙桂真从璧月生。好善优优乐正子，腾光焰焰李长庚。会看初度称觞后，径驾锋车入帝城。绣衣持斧按蛮荆，三见门弧喜气盈。孟子能令棠粟发，不疑更使汉刑平。好将两手摩铜狄，长对三秋正玉衡。闻道中宵思贾傅，江湖未可老鳣鲸。"}