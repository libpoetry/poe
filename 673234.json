{"id":"673234","title":"五马行春卷为延平太守子仪赋","dynasty":"明","author":"樊阜","text":"春风骀荡春日晴，煌煌五马朝出城。罗衣逗暖湿花气，锦帐泥乾金镫鸣。五马度阡陌，篱下鸡豚春拍拍。五马度郊圻，村边桑柘春熙熙。野老遥望五马拜，官租已了无私债。野妇遥望五马迎，无吏登我门，夜犬眠不惊。但愿名公寿，时乘五马看花柳。但愿名公閒，时乘五马看溪山。"}