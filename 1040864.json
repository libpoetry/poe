{"id":"1040864","title":"逐伯强文","dynasty":"宋","author":"刘敞","text":"皇皇上天兮，浩浩后土。厥生孔繁兮，其施甚溥。陶陶仲夏兮，草木蕃庑。鸟兽孳息兮，我民乐胥。我民孔灵兮，上帝是仁。天子孔圣兮，百工日新。上无秕政兮，下无悖人。邻里其集兮，乐哉欣欣。伯强何为兮，孰畀以政。反世五福兮，持极以令。我民不怡兮，既丧其盛。白黑眩瞀兮，孰察其正。谓寿反天兮，谓康反病。仁义无益兮，苟且为幸。嗟尔子强兮，其独何心。绝世和气兮，俾民不任。上天孔神兮，大德曰生。天不可长罔兮，民不可久侵。天诛诚加兮靡所避，雷公驱兮风伯逝，嗟尔子强兮何所诣。南有蛮兮，为寇为逋。西羌戎兮，恃艰自虞。天子孔仁兮，靡焉毕屠。子强往兮，代天伐诛。嗟中国兮，不可久留。子不去兮，颠倒思予。"}