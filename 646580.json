{"id":"646580","title":"十拍歌示彬沙弥","dynasty":"明","author":"法杲","text":"尔名虽驱乌，尔职非聚沙。尔心朦胧莲始葩，尔头箬粒形袈裟。尔程汗漫未及瓜，尔路迥蹑天汉槎。不解拈椎又抡麈，阙一甃鼓惭鸣蛙。咄哉一拍复一嗟，丰干饶舌非磨牙。咄哉一拍复一嗟，宝幢烂破金绳斜。佛祖门风却扫地，盍令蔗种抽新芽。尿鬼竞乘篾戾车，玻璃其眼争驰跨。山魑伎俩何纷拿，日挟布鼓雷门挝。里耳黄华自合辙，郢人《白雪》翻咿哑。咄哉一拍复一嗟，野心狼子森于麻。咄哉一拍复一嗟，诱人捏目祈空花。岂不铅刀快一割，比锋终是输镆铘。尔勿镂尘虚岁华，尔勿策蹇当渥洼。微?之徒缔胶膝，带鼾说梦资喧哗。咄哉一拍复一嗟，山深泽大生龙蛇。咄哉一拍复一嗟，绝壑正堪尔所家。衣襟鹘臭眉宇俗，居山或恐生烟霞。尔唯咀嚼寒山茄，尔唯踪迹拚栖霞。百锻千熔意转锐，气冲鱼钥情谽谺。咄哉一拍复一嗟，制心若挽飞湍艖。咄哉一拍复一嗟，学如习射忘迩遐。贯虱穿杨信开手，始能一镞连五?。桑门楚楚称兰阇，嗜名何异甘疮痂。一著身心点蝇粪，岂期白璧含微瑕。咄哉一拍复一嗟，骥还伏枥凤置笯。日秉牙签理残蠹，百千贝叶知几些。筌茅无涯形有涯，岩深草深双结跏。瞥地芳春寄流水，囱门斑白成千嗟。咄哉一拍复一嗟，截流勿谓云山遮。秋江一望生蒹葭，不见夕阳喧暮鸦。"}