{"id":"1200502","title":"梁隆吉遗冯笔并诗答以长句","dynasty":"元","author":"宋无","text":"吴刚夜入广寒阙，生擒老兔出秋月。嫦娥泣雨蟾影孤，灵药不舂玉杵歇。桂花凝毫拔苍绿，蜀丝缠金缕湘竹。紫兰蕊笑春风愁，莲花仙冠坠簪玉。松腴点漆光照眸，藤肪捣雪滑欲流。乐毅小帖排银钩，天马历块无九州。梦中忘笔那有花，古锥画地飞龙蛇。觉来寻锥亦无处，但见鸟迹留平沙。"}