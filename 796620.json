{"id":"796620","title":"凤凰台上忆吹箫 重阳前三日，月明如洗","dynasty":"清","author":"顾贞立","text":"细雨斜风，寒砧落叶，年年做就重阳。偏今宵明月，满地凝霜。愁绝绿窗深掩，挑兰灺、伴过凄凉。无聊甚，瓶花影里，独自持觞。流光。迁移弹指，看几度梦中，沧海柴桑。纵乌丝千丈，难写微茫。莫去登高临水，料俱是、落木衰杨。添怊怅，骊歌唱罢，鸿雁难行。"}