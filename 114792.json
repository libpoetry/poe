{"id":"114792","title":"赠弈棋蓝氏子","dynasty":"宋代","author":"李仲光","text":"古人制此文楸枰，要下黑白知死生。闲中借此消永日，未必能取人心争。后人不识古人意，致使方寸生纵横。烂柯人去弈秋死，通国善弈谁知名。东南地胜人最杰，下至百技今咸精。手谈坐决胜与负，蓝氏之子驰其声。沈机终日静不语，一字落手四座惊。肯堂为人百不解，僻性从来要疏快。推倒棋枰君莫怪，不向眼前论成改。"}