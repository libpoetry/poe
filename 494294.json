{"id":"494294","title":"庚寅仲冬三日奉命同大司空章朴庵如西山诸处查看风水因得胜游诗以纪之","dynasty":"明","author":"湛若水","text":"恭命历形胜，因兹恣玄览。仲冬草木落，山色逾古淡。似我无情游，不爱春芳艳。天青画幅阔，湖净开一鉴。遵曲得真源，寻岩履崎巘。超绝金山巅，寥廓一全瞰。天山逼斗极，帝座尊而俨。吾君古尧舜，所务在宽简。礼乐重留神，制作虑宵旴。梵宿闻晨钟，悄然动归念。"}