{"id":"123667","title":"全守支耀卿饮饯七里倅杨仲宣复携具至深溪酌","dynasty":"宋代","author":"范成大","text":"店舍烟火寒，尘沙亭堠远。嫣红糁芸绿，春事亦已晚。年芳去踆踆，江水来衮衮。故人潇湘逢，留落一笑莞。已张七里饮，更出深溪饯。草间艳红粉，竹里趣厨传。故意如许长，由来共乡县。愧我不能觞，负此离歌啭。别愁满天末，不醉何由遣？却忆支使君，风前白波卷。"}