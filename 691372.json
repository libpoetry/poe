{"id":"691372","title":"寄萧教谕三首","dynasty":"明","author":"李昌祺","text":"见说昆山县，孤城在水乡。汐潮通海近，云树接吴长。夏暑圩田熟，秋阴学舍凉。年年春色里，桃杏烂宫墙。县斋蒲苇里，鸥鹭与相亲。众水春环舍，孤峰晚对人。海鲜便久客，儒服称閒身。肯念同袍者，缄书莫厌频。身名俱未达，朋旧故应疏。多病惟高枕，何人慰索居。纵鳞思旷野，疲马倦长途。谁似儒官好，优游翰与觚。"}