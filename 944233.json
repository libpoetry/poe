{"id":"944233","title":"赠梁教授","dynasty":"宋","author":"陈造","text":"梁侯藿菽芼山雌，冷坐欲试菁莪诗。嗣圣急贤饥渴似，项背趣召君得辞。九门方悬帝尧鼓，久旱可无傅岩雨。几听言议得韬韫，了知它日酬所语。人言才俊当居中，可使流落吾辈同。邓禹旧补文学掾，萧何不书野战功。民庸国计当惠恤，和扁之侧无废疾。会看同沐一台春，底用更试三尺律。生齿所戴共此天，杞国过忧吾绝怜。八柱如亏迟君托，未应诗酒私所乐。"}