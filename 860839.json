{"id":"860839","title":"题赵德脩所藏孙太古尹喜传道图","dynasty":"宋","author":"王灼","text":"大柏森森护盘石，老聃踞坐三人立。盛德之容本和豫，漠然不应岂真实。向者隐奥九九篇，才示指画意已传。细看尹喜磬折处，金篦刮膜见全天。侍旁二子来何许，无乃徐甲庚桑楚。注目拱手气不吐，画师笔端更解语。函谷关废河水黄，授经台倾陇草荒。一幅东绢吾无用，要逐青牛归帝乡。"}