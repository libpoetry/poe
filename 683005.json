{"id":"683005","title":"次韵毛大参辞召有感之作","dynasty":"明","author":"文徵明","text":"十载中朝仕有声，青云末路更收名。久知元亮多高韵，聊托嵇康事养生。尊酒风流青鬓在，草堂归计绿阴成。君恩不与尘心断，回首江湖万里情。桑梓栖迟已有年，可能骑马负春田。九天雨露双龙诏，满地江湖一钓船。晓起青山供短笏，雨馀修竹长新鞭。投间不落幽居事，一任浮云过眼前。"}