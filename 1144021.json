{"id":"1144021","title":"连夜书","dynasty":"宋末元初","author":"方回","text":"独倚西楼夜渐深，下弦月欲近觜参。立秋是日微微雨，病暑衰翁稍慰心。斜向西南月半弯，五更正值毕叉间。朝来骤有风兼雨，红晕饶添一大环。秋凉断是合还家，三伏今年暑倍加。病痛百般营药草，精神一半减菱花。腐儒休致懒弹冠，楼倚新秋午夜阑。木德临参照南斗，江湖一稔百忧宽。"}