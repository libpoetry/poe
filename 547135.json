{"id":"547135","title":"双桂行寿宜兴蒋郡丞","dynasty":"明","author":"于慎行","text":"堂前双桂树，堂上双樽酒。太湖一曲住者谁，淮南秋色落君手。使君潇洒豪且贤，东方千骑何翩翩。一日上书抛紫绶，走种阳羡山间田。山田种秫收不薄，荆溪如画堪行乐。桂花已见湖上开，桂子还闻月中落。月中清影碧天秋，花下斑衣对白头。陶令归来浑是醉，徐卿老去百无忧。不见玄都观里桃，不见灞陵桥畔柳。桃花吹作素衣尘，柳色歌残行客口。谁能向桂花树下日陶然，万斛天香近酒边。燕山五枝君不羡，蒋家三径益可传。"}