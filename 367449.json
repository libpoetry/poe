{"id":"367449","title":"齐天乐·桅灯","dynasty":"清代","author":"黄燮清","text":"乱樯丛立回塘静，轻悬碎珠千颗。笛步潮生，瓜洲月上，浪阔天高星大。船头露坐。讶列炬燃犀，焰腾江左。睡醒骊龙，水中还认夜光堕。笙歌旧时院落，闪金支宝盖，花影云破。泪渍银盘，心焦画烛，换了篷窗灯火。莲垂万朵。散点点寒芒，照人愁卧。剪蜡西窗，夜深应梦我。"}