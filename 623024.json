{"id":"623024","title":"文帝","dynasty":"明","author":"郭之奇","text":"能任衣冠此一君，西周以下孰堪云。叹髀非关求将急，伤心惟有佐民殷。坚边设堠兵徐偃，吠狗鸣鸡人自欣。北邮始息龙堆焰，南尉初通瘴岭云。赐半田租今屡见，十馀钱粟古谁闻。六七十翁忘市井，如小儿状日为群。已除秘祝加圭币，岂令衣绨杂绣纹。生止露台安故室，死留瓦器罢高坟。为汉太宗真莫愧，呜呼仁哉可曰文。仁以胜残刑果措，文不废武意长勤。申屠尚肃高朝纪，周亚终传细柳军。二十三年培四百，百千万载共氤氲。"}