{"id":"692251","title":"次韵行俭移居","dynasty":"明","author":"杨士奇","text":"移住城西半亩宽，接邻俱是旧交欢。中朝文采推王粲，别墅风流儗谢安。应似诗人歌伐木，会筵嘉客醉焚兰。新居更为长年祝，玉屑云英好试餐。移住城西半亩宽，喜于幽处托盘桓。九苞威凤人争识，五色华芝世共看。流水清弦閒屡奏，秋风长铗未须弹。也应晏岁劳相慰，却愧阳春和独难。移住城西半亩宽，閒居萧散欲忘官。邻园树色青连屋，露井苔痕碧映阑。东观有书秋后校，西山如画雨馀看。同乡同客兼同调，日日过从得共欢。移住城西半亩宽，相过邻曲尽衣冠。南州文物终存古，北地风霜屡涉寒。万里能无乡井意，数家相倚客居安。匏壶载酒閒常会，竹笥藏书也易干。"}