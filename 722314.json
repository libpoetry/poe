{"id":"722314","title":"柬赵子实","dynasty":"明末清初","author":"屈大均","text":"往岁慈娥清峪边，佳人双鬓杏花烟。莺歌细雨谁能那，马惜残霞亦不前。一别黄河间白云，秦筝慷慨梦中闻。春光不到昭阳殿，绝代红颜却与君。生长邯郸二十春，平原那贵卖浆人。黄金未必如肝胆，且共开樽醉锦茵。伯劳东去燕西飞，万里相逢泪欲挥。莫道王孙难自食，春来淮上鳜鱼肥。走马阴山竞射雕，嘶风代马为君骄。英雄不向沙场月，那得铙歌合短箫。双泪天山洒翠微，生憎鸿雁入关飞。望乡空上昭君墓，一片牛羊共夕晖。豪杰繇来厮养多，不逢张耳奈愁何。云蒸龙变知无命，早向深山弄薜萝。燕赵无人吊望诸，君来意气定何如。酒酣若是悲歌者，应念渐离堂下居。汉家才子盛西京，高帝从来爱楚声。尔继房中诸乐府，清商一奏感神明。我昨题诗太华峰，仙人掌上抱芙蓉。玉浆一就明星饮，赋比青莲思更浓。歌舞休将换玉骢，神仙只畏酒樽空。雁门亦有芙蕖好，醉共鸳鸯入水中。豫让桥边落日昏，徘徊往迹泪双痕。君怜国士能终始，自有干将解报恩。"}