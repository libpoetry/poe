{"id":"521098","title":"朱孺人哀辞","dynasty":"明","author":"顾清","text":"有美人兮山之中，潜玄室兮翳贞松。明镜掩兮虚夜月，尘机断兮悲秋风。思夫君兮往日，谐琴瑟兮商宫。怀德音兮意难穷，怅泉台兮路几重。良人恸兮惋切，嗟别路兮音尘绝。升空堂兮迟迟，俨履綦兮成列。惟勤劳兮未偿，怀贞淑兮心菀结。凉风动兮中闺，纷綷縩兮罗帏。知百年兮终尽，羌触物兮增悲。托文词兮发潜辉，有知无知兮慰尔思。"}