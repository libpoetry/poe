{"id":"183371","title":"石缝泉清轻而甘滑传闻有年矣前此数欲疏引入","dynasty":"宋代","author":"苏颂","text":"峨峨凤凰山，有泉出其腋。初微才滥觞，渐大乃穿石。灵苗荫荼槚，宝气近金锡。毖彼渊源长，兹惟云雾液。人传煮茗奇，味与中泠敌。陆生不到此，云谁能赏识。牙城据冈峦，旧井皆滷泻。先时属经营，曾未致点滴。及此川谷盈，空为畎浍积。我昨寻胜游，偶见为心恻。料工度山原，举步过门戟。水道兹可行，面势正相直。剪裁竹千竿，接联笕万尺。派别起中阿，架空逾下稷。不及浃旬间，已到堂皇侧。吐溜始涓涓，循除俄虢虢。盈科殊未止，过颡非用激。公堂及燕寝，股引各疏脉。何期南涧流，近在使君宅。日用助烹爨，岁储供醴醳。冬春虽暂竭，秋夏多馀沥。一支出横廊，通衢见勿幕。众器竞挹奭，万口得盥涤。无愧抱瓮人，幸宽挈壶役。尝闻武林都，素号蓬瀛国。非才叨长临，愒日苦諠剧。湖山空在望，车马难屡历。阻听潺湲声，谩怜苍翠色。自得飞泉来，顿觉烦襟释。常时两衙退，暂憩一轩息。环流随启处，玉音闻几席。尘土汨以消，形容清可觌。谁知簿领中，有此山林适。若非仕江乡，何由见奇迹。智者必乐水，君子以观德。岂徒狎而玩，宁嗟渫不食。良嘉上善功，所至为利泽。兹泉虽未大，其用已为益。犹有膏润资，更期酾导力。来哲倘不遗，庶几成远绩。"}