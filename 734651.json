{"id":"734651","title":"平陵宜山堂诗","dynasty":"清","author":"张英","text":"我闻宜山堂，结构平陵阳。群公争赋诗，佳咏皆琅琅。何处最宜山，奇峰出短墙。石屋一片云，黛色映筼筜。隔帘见幽壑，入户飞层冈。枯藤与古木，掩映多奇光。峰影落清泉，水面还苍苍。何时最宜山，山静觉昼长。朝霞与夕烟，树色分微茫。春明山翠浓，夏雨山风凉。明月出远岫，秋峰群相望。何人最宜山，先生称古狂。芒鞋筇竹杖，荷衣薜荔裳。看山无朝暮，一卷或一觞。手招西爽来，披襟从徜徉。斯景与斯人，是名宜山堂。"}