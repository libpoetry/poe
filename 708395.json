{"id":"708395","title":"东风第一枝 其二","dynasty":"明末清初","author":"龚鼎孳","text":"凤琯排烟鹅笙沸月。岁华初到街鼓。柳丝约定欢期，花信吹开恨处。今宵酒盏，又勾引、蝶翻蜂聚。近小窗、红雨生生，做作一帘芳雾。飞艳缕。紫绒偷度。挑锦字、玉麟旧侣。远山千叠销魂，画屏一联绣句。旗亭蕊榜，讶批抹、双鬓何据。趁好春、安顿心情，莫遣少年空去。"}