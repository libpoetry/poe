{"id":"738588","title":"乌龙行","dynasty":"清","author":"李重华","text":"鸡头天险临箕谷，电激霆奔泻其足。此江旧袭乌龙名，凡鳞易见龙潜伏。崖欹峡束窅莫窥，下閟龙堂嵌坳隩。方池吞吐混江流，幽窦虚无透山腹。今年苦旱大雩祭，张令勤民事巫祝。冲波逆石进鱼艇，布币陈觞照犀烛。维龙变现若暝蜓，黑质锦章光闪目。鳞鬐蜿蜒恣徘徊，爪角纷拿时往复。诘朝动地滃云雷，甘?翻江溢溪渎。褒斜万户总衢谣，沔汉千畴竟秋熟。即今报祀妥龙神，濒江庙貌峨新筑。争觌元殊斗洧观，诚求迥异藏漦卜。我来木落嵯岈空，徒见飞涛漱寒玉。骊龙尔且抱珠眠，明春更遍苍生福。"}