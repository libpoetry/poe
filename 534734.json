{"id":"534734","title":"山泉诗为慎柱史蒙赋","dynasty":"明","author":"尹台","text":"兼艮归崇址，习坎滮驶流。高峙层景閟，下渗沧溟收。元化肇升降，互变分刚柔。员象浩亹亹，方仪廓悠悠。天气举清浊，浑沌开沉浮。成形启茫昧，神功孰益裒。人文宣理画，大易陈兆繇。蒙彖告初筮，圣功程厥修。果以效隆止，育以法荐游。谁言山匪峻，一篑积岂遒。谁言海匪深，一苇航岂周。大哉蒙义训，养正基始猷。请歌君子业，玩众绎所求。"}