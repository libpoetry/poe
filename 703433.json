{"id":"703433","title":"秋蝉","dynasty":"明","author":"释今摄","text":"为爱清秋白露时，满腔积绪向谁披。乍依红叶任舒卷，长噪碧云远险夷。残月晓风偏入梦，登山临水倍堪思。不须切切频相告，自有知音过子期。绝尘高蹈一身轻，浊世徒劳怨独清。长挹金风资冷韵，只茹珠露谢贪名。晓飞自爱云山胜，晚噪如闻天籁声。不似芳时莺语巧，三秋常有雪霜情。"}