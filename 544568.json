{"id":"544568","title":"大参维扬张公过访武林旅邸中赋赠十六韵","dynasty":"明","author":"胡应麟","text":"淮海生人杰，翩翩第一流。冰壶寒照夜，霜钺净含秋。大树荣东国，甘棠匝上游。苕溪频驻节，兰水半维舟。五马追风电，双龙射斗牛。新裁玄草社，旧咏白蘋洲。器宇司空并，声华博望俦。星芒朝帝阙，日彩扈神州。下士输青睫，论交异黑头。怀珠玄俗傲，抱璧卞和羞。潦倒亲长铗，殷勤拂敝裘。湖光芒履尽，江色布帆收。肱在馀三折，肠回剧四愁。孤诚悬海岱，片诺重山丘。指顾排阊阖，参差侍冕旒。黄金未央诏，行见出燕幽。"}