{"id":"916971","title":"南康值雨","dynasty":"宋","author":"杨时","text":"平沙涨雪清江濆，水花照日红生鳞。轩然五老出城表，雕玉万仞窥长身。云巾星弁覆华顶，飞泉漱瀑垂天绅。平生未识庐山面，碧巘横云望中见。江头一夜雨衔天，奔浪号风作悲健。朝来淤泥没牛马，咫尺坐论千里远。芒鞋拄杖挂尘屋，神马尻轮欻飞转。卧龙庵前碧眼翁，日饮山渌餐溪松。神融气合八荒外，此心烱烱宜先通。未须勒移却俗驾，会应一洗尘寰空。寄言归侍壶丘子，他日来游当御风。"}