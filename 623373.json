{"id":"623373","title":"秋风叹一章感庭中古木也","dynasty":"明","author":"郭之奇","text":"秋风不静秋树喧，瑟瑟萧萧动我门。秋气长含终古恨，愁悲那复此时论。秋树独深君子叹，悲回惜往倍销魂。物象多年殊故色，悽凉即事了晨昏。秋风偏向空庭入，古木婆娑亦共翻。无多零叶随风转，应许孤枝寄日温。叶畏风寒枝暖日，此中有雠兼有恩。始知肃杀非天意，使秋摇落使秋存。"}