{"id":"1067788","title":"用前韵","dynasty":"宋","author":"李彭","text":"离索未相逢，情亲在诗轴。归来两丹枫，诗作牛腰束。妙语挟风霜，劲气穿我屋。眼中识慈明，尊下惭小陆。念昔少年时，洞庭思濯足。援琴写将归，临河叹鸣犊。正尔巢一枝，何劳排五鹿。江阔洲渚寒，微风泛时菊。剧谈斗低昂，露草复淋漉。谁家酒杯宽，满引瓮头渌。何知程卫尉，未暇顾藉福。鼓柂牵牛河，顿觉沧溟促。"}