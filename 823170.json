{"id":"823170","title":"齐天乐 挥扇","dynasty":"清末近现代初","author":"赵熙","text":"凉生几叠湘裙样，春葱动摇朱夏。侧翅鸳鸯，闪花蝴蝶，展出宋时声价。泥金细写。更点笔樱唇，淡描宫画。子夜闻歌，栏干按拍背人打。秋来装入绣套，万千针线眼，曾刺遥夜。无分团圆，不时开阖，红裹泪边罗帕。萧郎醉也。惯撩向风前，聚头低话。玉骨香桃，瘦来无一把。"}