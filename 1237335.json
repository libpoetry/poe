{"id":"1237335","title":"西湖绝句六首","dynasty":"元","author":"萨都剌","text":"涌金门外上湖船，狂客风流忆往年。十八女儿摇艇子，隔船笑掷买花钱。少年豪饮醉忘归，不觉湖船旋旋移。水面夜凉银烛小，越娘低唱月生眉。紫骝骄蹋落花泥，二月江城雨过时。拂晓市河春水满，小船多半载吴姬。惜春曾向吴船宿，酒渴吴姬夜破橙。蓦听郎君呼小字，转头含笑背银灯。待得郎君半醉时，笑将纨扇索题诗。小红帘卷春波绿，度水杨花落砚池。垂柳阴阴苏小家，满湖飞燕趁杨花。繁华一去风流减，今日横堤几树鸦。"}