{"id":"486902","title":"清江裂石 西湖","dynasty":"明","author":"屠隆","text":"淼淼重湖背郭斜，永日坐蒹葭。四面山青不断，楼阁外、乱水明霞。有画船锦缆载词客，金翘杂佩，强半挟吴娃。水穷处、长林古寺，夏木绿阴遮。回首望空明，白鸥隐隐飞来，带一片轻沙。把酒问西湖，今来古往，都不管兴亡、旧恨年华。且与君、棹扁舟，听取哀弦急筑，散发弄荷花。"}