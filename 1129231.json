{"id":"1129231","title":"颂古三十一首","dynasty":"宋","author":"释安永","text":"道泰时清才子贵，家肥国富小儿娇。不因紫陌花开早，争见黄莺下柳条。不因一事，不长一智。不曾杀生，了无忌讳。传言送语当风流，拈得口兮失却鼻。鱼行水浊，鸟飞毛落。大士横身，不受斧凿。白日青天，开眼放尿。黄面瞿昙，一场漏逗。觌面当机掣电飞，当机觌面谁能用。一剑分身定死生，君王万古声名重。丧尽家财，无本可据。赤手杀人，弥天罪过。石火光中验正邪，等閒拈却眼中沙。自从不曾少盐酱，敢保渠侬未到家。世路风波不见君，愁肠暗写共谁论。迅雷才震清飙起，白日一天星斗分。一刀两段绝譊讹，天下禅和不奈何。头戴草鞋重漏泄，知恩者少负恩多。不放溪东西，随分纳些儿。冷暖只自知，分明说向谁。妙转之机掣电飞，目前生杀尽交驰。明珠自有明珠价，休向篱边弹雀儿。臭口未开经万劫，丝毫才犯铁轮随。雨散云收明月夜，反动江波说向谁。掣开金殿锁，撞碎玉楼钟。贪程未归客，徒自觅行踪。三度扣关转不开，赤手迢迢空往来。忽然业镜百杂碎，始觉从前满面灰。红炉起浪拍天飞，疾焰过风孰敢窥。任是三头并六臂，到此休誇第一机。见成底事没商量，剔起眉毛未厮当。日暮碧天鸿雁断，海门斜去两三行。快人一言，快马一鞭。停囚长智，十万八千。乞儿拾得锡，暗地空宝惜。撞著明眼人，一文也不直。见兔放鹰，因邪打正。脚未跨门，直须猛省。三人證龟唤作鳖，哑子得梦向谁说。电光影里浪驱驰，踏破澄潭一轮月。一出一入，半合半开。羸鹤翘寒木，狂猿啸古台。要知奇特事，当甚破草鞋。入草亲寻草里人，重重有路掌中平。不遇大商空突晓，日高犹听打三更。问处分明答处亲，纵横有路惯反身。相如夺得连城璧，秦主安然致太平。南北山相对，东西有路分。不经场阵里，争见李将军。这僧掩耳偷铃，云山将错就错。若是碧眼胡儿，别有反身一著。独向沧溟截众流，等閒舞棹掷金钩。白云不露烟波阔，横笛一声天地秋。前箭犹轻后箭深，无限平人被陆沉。个里豁开天地眼，吹毛拈起任横行。掀翻海岳求知己，雪刃横身立太平。野老不知尧舜力，鼕鼕打鼓祭江神。电光影里，缁素区分。纤毫不犯，总教灭门。九曲那容眨眼看，操舟谁解别波澜。文殊曾展回天手，直得朝宗万派乾。击碎髑髅，敲出骨节。明眼人前，自彰丑拙。"}