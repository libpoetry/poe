{"id":"593427","title":"黄山人孔昭见过","dynasty":"明","author":"欧大任","text":"尔自何方至，丹青手自携。身游三辅北，家在七闽西。廓落心俱远，逍遥物共齐。朱门慵削牍，丹壑惯扶藜。笠小披山雾，鞋穿踏雪泥。隐囊双管玉，大布一袍绨。班氏书堪借，扬亭酒欲赍。愁惟歌九咏，力肯破群迷。揖客将军贵，工诗处士题。不嫌盘苜蓿，频约过禅栖。"}