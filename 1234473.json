{"id":"1234473","title":"袁伯长虞伯生始约同舟南归既而伯生留京临别以云诗见赠舟中奉和以寄","dynasty":"元","author":"贡奎","text":"白云起西南，盘郁中天台。下招笙鹤翔，天风为之回。岂不从龙游，重辉挟崔嵬。翔鹤若有归，华采同灿璀。悠然忽万里，矧与丹凤偕。凤栖东海瑶，鹤啄北山莱。企首思白云，鸣声沥馀哀。所嗟变化神，微雨朝暮来。分阴护丘壑，终复游九垓。藉彼明锦章，舒卷慰好怀。秋旻气弥清，短翮亦稍开。会合须可期，乘高共裴回。"}