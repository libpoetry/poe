{"id":"683549","title":"答舍弟敬美觐还复履江右臬任时偕余访道有遇","dynasty":"明","author":"王世贞","text":"春风至自蓟门天，念尔行藏并有缘。谒帝云裾犹五色，逢真灵药更千年。章江竹马迎维楫，娄水茅龙引别筵。笑杀丰城寻紫气，于今双剑女牛边。抗疏归田计已虚，惠文重戴莫踌蹰。当空月朗从圆缺，过巘云闲任卷舒。玩世不妨身内宝，误人须辨枕中书。茅家仲弟饶供张，可道难兄去不如。"}