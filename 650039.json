{"id":"650039","title":"春雨山中谩兴寄忆诚辨戴隐君","dynasty":"明","author":"李时勉","text":"回风吹云杂高树，树底纷纷作疏雨。雨多十日未开门，前头草色连荒村。故人不来老却春，山阴独立愁将昏。忆我初游上京国，君独看人惜离别。凤台旅思逐春云，剡曲閒情对秋月。几日归来接故园，愿分邻舍对柴关。访旧多寻溪底棹，看云不厌门前山。山家烟火人来去，野水孤村自成趣。仄径长留松竹阴，低檐近引藤萝雾。草深沙路不堪行，迟尔幽居须待晴。传语先题数行字，有窗多听晓莺声。"}