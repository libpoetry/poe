{"id":"264959","title":"沁园春·二十三年中秋，北事书叹","dynasty":"现代","author":"王陆一","text":"绝代山川，一望莹然，沉碎未收。正朝衣无策，苍茫民命，长城如芥，取拾通侯。度我阴山，岂惟胡马，何处筹边更有楼。金城柳，问围腰依旧，换了兜牟。盘秋呜咽横流。尚泱莽西风兵气稠。怅兰陵破阵，此声长绝，澶渊飞盖，孤注无由。累卵他年，低头此日，都做文章风节忧。铜仙泪，莫中原明月，侨置杭州。"}