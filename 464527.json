{"id":"464527","title":"永遇乐 桂林与郭松年话旧游览","dynasty":"当代","author":"章士钊","text":"八桂风烟，眼中零落，他人无睹。三十年间，惊涛横卷，多少英雄去。西林虎啸，武鸣豹变，人物而今何处。忆当时、飞书驰檄，不定枚皋谁是。残年未了，叹相对苍华，人映江山如许。莫忘同游，七星岩畔，晚照凄凉语。可怜祠庙，沈沦巷陌，不见神鸦社鼓。更谁问、庄园题版，今仍在否。"}