{"id":"1062778","title":"再次韵","dynasty":"宋","author":"赵鼎臣","text":"何郎文章鲁之变，句落毫端纷玉霰。夜长乘雪出诗轴，十里银光摇素练。西山作笔锋已秃，东海凝冰盖其砚。欲搜月兔出三窟，肯比昆瑶夸一片。梁园词赋不收拾，散落人间今几卷。应怜我穷被雪压，冷屋号寒命如线。故将佳句发阳春，昔也瀌瀌今睹晛。白头嗜酒尚书郎，日给二升心所恋。不愁家作四壁空，每得新诗便忘倦。啼饥更自有痴儿，妄想朝来天雨面。"}