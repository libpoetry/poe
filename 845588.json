{"id":"845588","title":"宁宗郊祀大礼四首 其二 十二时","dynasty":"宋","author":"无名氏","text":"宵景霁，河汉清夷。旷典讲明时。合祛升侑，孝德爰熙。陈祼閟宫，澹觞太室，来奏天仪。驷苍螭。玉辂驭蕤绥。觚陛展躬祠。长梢饰玉，翠羽秀金支。华始倡，雅韵出宫垂。神来下，云车风马，缤晻蔼、宴栖迟。毕觞流胙，紫烟竣事，棠梨回谒，宣室受蕃厘。盛德无心专飨，端为民祈。云恩有截，雨泽霈无涯。君王愉乐，和气溢瑶卮。寿天齐。长拥神基。"}