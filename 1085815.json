{"id":"1085815","title":"丙戌冬十月阎惠夫梁子绍得郡还蜀联舟过夔访予于郡斋修同年之好也因观太上皇帝亲擢御札及馆阁题名感叹良久辄成恶诗一章以纪陈迹且志吾侪会合之异","dynasty":"宋","author":"王十朋","text":"光尧亲擢赐巍科，糠秕居前有愧多。书向蓬山俱点勘，诗从天竺共吟哦。十年尊酒喜身健，五马人生惊鬓皤。握手夔门话畴昔，君恩未报欲如何。"}