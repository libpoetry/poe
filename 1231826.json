{"id":"1231826","title":"题从子伦画山水","dynasty":"元","author":"于立","text":"我本山中人，颇有爱山癖。何人写秋山，秀色如可食。天河露下秋汉白，挹露磨空洗秋色。炯如洞庭水浸青芙蓉，倒影天光湛空碧。又如飞龙天外来，鳞鬣森森插霜戟。远屿瀰茫隔烟浦，冷云湿翠愁痕古。便从海上访三山，又恐征帆迷处所。若耶溪，在何处，归去来，山中住。道逢仙人紫绮冠，指点丹崖是征路。寄书松竹问平安，莫嫌老子来迟暮。"}