{"id":"711587","title":"题罗玉庵行乐","dynasty":"明末清初","author":"何巩道","text":"君不见南山之下麜鹿，月明静饮霜天瀑。又不见沧江之鹤唳且飞，秋风吹下神仙屋。微物区区亦出尘，何况昂藏一伟人。生平倜傥好奇节，握符说剑如有神。山河破碎天梦梦，新亭血泪风前冻。先生一旦冠黄冠，飘然不作仪天凤。年踰七十未龙钟，养成颜色似花红。十年不到玄都观，抱来归去何从容。玄都观里当时住，红尘扑面人来去。种桃道士今寂寥，刘郎去后花无语。独倚寒岩百尺松，须眉飞入丹青中。我也题诗未识面，长松之下闻其风。"}