{"id":"434719","title":"辙中毙龟","dynasty":"金末元初","author":"王寂","text":"玄夫六甲存神气，耳息绵绵口常闭。会巢莲叶绿毛叟，游戏人閒阅千岁。吉凶未判倘谋及，告以将来若符契。江湖佳处多网罟，侧足恐为人所制。支床钻灼事交病，宁处不材从此逝。嘉林居士强解事，清江使者何经济。泥涂虽辱固不恶，所幸此身能自卫。岂期曝背当车辙，碎首奔轮翻致毙。乃知生死有定数，万物自然无巨细。夔蚿多寡各安分，椿菌短长均一世。越人善疗卒兵死，单豹养生遭虎噬。尔今韬晦竟不免，使我追伤收寒涕。至人知命付一笑，我辈情钟能不蔽。千古蒙庄倘有灵，须知曳尾非常计。"}