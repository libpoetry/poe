{"id":"1113704","title":"早春次韵","dynasty":"宋","author":"李正民","text":"春色方薰草，南来未见莺。身闲聊适野，志弱敢论兵。落落松筠质，欣欣桃柳情。不妨联骑出，蛮榼亦携行。平原齐吐麦，幽谷未迁莺。王者虽无战，元戎盍治兵。山川羁客恨，桃李故园情。何处花先发，篮舆取次行。乍暖先催柳，馀寒尚蛰莺。淮壖严斥堠，江国偃戎兵。得句重寻律，衔杯旧有情。经营赖耆哲，闲客且闲行。佳人思燕燕，公子眷莺莺。酒户如悬磬，诗坛未息兵。林花还自发，巢鹊岂无情。好泛清溪曲，扁舟尽日行。画梁将宿燕，杨柳欲藏莺。贤杰筹前箸，寰区望洗兵。悬鹑空自愧，磨楯敢言情。闻说山西将，扬威正启行。"}