{"id":"682995","title":"二月望与次明道复泛舟出江村桥抵上沙遵陆邂逅朱尧民钱孔周登天平饮白云亭次第得诗三首","dynasty":"明","author":"文徵明","text":"不教尘负踏青游，出郭聊为一笑谋。新水已堪浮艇子，好山无赖上眉头。风撩鬓影春衫薄，树罨溪阴翠幄稠。一坞桃花偏入意，江村桥畔小淹留。舟行欲尽有人家，记得横桥是上沙。南望风烟随鸟没，西来墟落带山斜。暖催新绿初归柳，水映酣红忽见花。残酒未醒春困剧，汲溪聊试雨前茶。十里扶舆渡野塘，旋穿松峤入苍苍。风吹麦叶平畴乱，日炙草花村路香。春色酿晴供乐事，岩光摇翠落飞觞。清忙刚被山灵笑，却笑担夫为底忙。"}