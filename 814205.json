{"id":"814205","title":"三畏轩竹枝词","dynasty":"清","author":"卓肇昌","text":"小筑数椽近竹西，主人抱膝赋薰兮。泠然欲御长风去，一笑何烦过虎溪。閒步空阶午渐移，碧梧枝上语黄鹂。嗒然隐几瞢腾去，五老峰前话片时。寂寞窗棂昼影赊，凉飔初放雨天花。鸦飞落日苍茫里，道是桃源处士家。蝶似爱吾频结梦，树长对我鲜知名。忽然有客不衫履，尔我快谈话弟兄。昨夜东风夜雨凉，满山啼鸟自宫商。松阴覆地苔华湿，坐对炉烟白日长。端然闭户一先生，著得新书觉未曾。坐畏泥涂凭数卷，前身浑是个诗僧。架书披懒半颠倒，山径履稀任茑萝。自问尘心销几许，开窗閒看白云过。避暑禅房近夕曛，老僧翻阅贝多文。问他城郭山林事，手数轮珠默不闻。东风催我转胡床，坐落岚光午梦凉。蝉老树深音响别，閒将心事对残阳。行到前峰竹翠间，吹箫石上不知还。夜深暑退罗衣冷，自扣柴扉月满山。寄傲窗南物外情，可人花鸟笑相迎。论文有弟应兼友，嗟莫閒愁太瘦生。想像清光月影寒，幽怀日窄带应宽。弃襦未了书生债，背立閒庭漏已残。"}