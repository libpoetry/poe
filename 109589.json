{"id":"109589","title":"初春以蔓菁作虀因忆往年","dynasty":"宋代","author":"朱弁","text":"藏蔬饱三冬，媚盘无靃靡。陈虀解束缚，冰雹散刀几。春畦芜菁苗，入眼渐可喜。青黄含风露，採摘从此始。持归作新虀，一饱竞鲜美。芬香溢肺肝，甘脆响牙齿。捫腹幽窻下，芻豢詎能比。忆昔避难初，窜身重嵓里。云烟昬具茨，老稚且栖止。燕兵大捜索，焚荡石牛底。脱命擉虎山，野哭纷四起。暮投山前店，茅栋例烧毁。潜伏窟室中，衣敝不盖体。妻孥坐相对，生意薄於纸。晨朝行涧中，采芹涧边洗。郑人夸此虀，他菜非所拟。氤氲投瓦盎，触鼻似兰芷。一杯红粉羮，析酲胜仙醴。乃知野人献，凉薄未宜鄙。今来滞殊郷，白首家万里。犹能对荤羶，咀嚼出宫徴。回思十年梦，争夺殊未已。饱食但谋身，吾顙良有泚。"}