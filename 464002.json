{"id":"464002","title":"兰陵王","dynasty":"当代","author":"杨雪窗","text":"晓云薄，帘外莺声自乐。条风暖，飞燕绕檐，贴水穿花入寥廓。轻烟散屋角。闲踱，桃蹊柳陌。谩经眼，春色几番，堕絮飘香遽成昨。天涯似萍泊。奈宿旧暌违，归梦难著。汀洲依旧生兰若。思汉水烟棹，鹿门松径，何当吟望对素魄？叹芳意无托。江阁，动春酌。任酒渍单衫，尘锁囊橐。湍头冉冉轻鸥落。望浦岸云迭，峭帆风恶。冥茫烟雨，恨似织，夜漠漠。"}