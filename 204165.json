{"id":"204165","title":"贻叶秀才诗","dynasty":"宋代","author":"释智圆","text":"松柏异众木，岁寒陵严霜。兰茝异众草，林深发幽香。须知君子道，不为穷困伤。须知君子言，唯为仁义彰。夫君真儒者，言行何优长。文宗轲兼雄，志嫉墨与杨。攘袂叱浮伪，百感生刚肠。峨冠事礼容，群小畏矜庄。去年游霅溪，相逢秋气凉。倾盖既如旧，寄宿林间房。开怀黜二霸，议道归三王。月席屡更仆，风轩时飘霜。相遇分既洽，相别情弥伤。今年住孤山，夫君又来杭。泛舟频相寻，道叟皆夕阳。君惟儒家流，才术况洋。终期正礼乐，勿事和尘光。青云即奋飞，庶见儒风扬。"}