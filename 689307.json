{"id":"689307","title":"河上即事","dynasty":"明","author":"佘翔","text":"淮南飘泊者，秋水信轻舠。萍梗还千里，风尘感二毛。露滋葭菼冷，天阔雁鸿高。蹈海吾何敢，来观八月涛。岂学庄生傲，聊为汗漫游。衔杯捐万事，得句倚扁舟。大汉秋风起，层城海气流。长歌招隐赋，桂树暂淹留。秋色欺霜鬓，飘零胡不归。沧洲吾道在，白眼世情非。有客歌丛桂，何人问少微。但看沙上鸟，来去总忘机。惨淡浮云色，萧条万里情。风尘何落魄，湖海且逃名。丧乱依刘表，离骚赋屈平。陆沉无不可，归去问柴荆。浪迹缘何事，风帆任所之。沧波含暝色，白露脆秋枝。海市渔灯闹，江天雁影迟。徘徊良夜月，赖有手中卮。偃蹇嗟吾道，支离笑此身。何当归采菊，无日不思莼。秋色丹枫冷，西风白发新。翩翩鸿鹄气，千里去无垠。"}