{"id":"924898","title":"送顾子敦奉使河朔","dynasty":"宋","author":"苏辙","text":"去年送君使河东，今年送君使河北。连年东北少安居，慷慨怜君色自得。河流西决不入土，千里汗漫败原隰。壮夫奔亡老稚死，粟麦无苗安取食。君忧臣辱自古然，自说过门三不入。忠诚一发鬼神辅，心念既通谋计集。堤防旋立村落定，波浪欲收蛟蜃泣。二年归国未为久，故旧相看发犹黑。成功岂在延世下，好勇真令腐儒服。此时为国颂河平，当使君名长不没。"}