{"id":"1108640","title":"灯夕二首","dynasty":"宋","author":"刘克庄","text":"久矣庞公懒入城，偶逢节序尚牵情。盛鸱夷酒出行乐，铸袅蹄金难买晴。不与贤豪竞华毂，且随儿女看优棚。老儒更为明时喜，闻说西南黑祲清。本子流传自柳荣，著行线綵斗鲜明。似从傀儡家传出，又说熙河帅教成。边地烽烟差向里，中州灯火尚承平。何尝夜夺昆崙隘，真为君王奏凯声。"}