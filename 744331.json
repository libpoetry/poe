{"id":"744331","title":"登华盖峰憩环绮亭望广朗坪飞瀑","dynasty":"清","author":"凌扬藻","text":"西樵之泉三十二，胜事在昔披图经。白云流水起胸臆，往往掩卷心回萦。名山咫尺今始见，冷翠乱扑环绮亭。岩峦孱颜木苯，石气丹碧苔花青。空山无人白日静，长虹饮涧喧新晴。磊磊落落雪有声，敲琼溅玉森珑?。天公怒烈散飞雹，砯崖裂石轰雷霆。谽谺大谷互响答，一落千丈蛟龙惊。翛然独立竦毛发，沆瀣入骨风棱棱。金篦刮目倏开豁，芥带一洗尘虑清。神融意惬恣幽赏，愧无好句酬山灵。匡庐五老久招手，何时更约山翁听。行当效彼广长舌，万斛屈注吟清泠。"}