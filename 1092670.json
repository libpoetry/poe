{"id":"1092670","title":"九日次前韵答赋德久","dynasty":"宋","author":"韩淲","text":"客里素秋节，谁复同襟期。黄花虽满眼，何意采摘之。古今旷达人，把此颜为怡。谓可制颓龄，属兴深于兹。渊明南山下，放浪东篱枝。白衣纵莫至，自惜草木姿。斯辰天阴阴，云深翳晴曦。更想杜陵老，抱病登台时。我欲事啸歌，舒忧以娱悲。悠悠时序心，摇毫漫致词。"}