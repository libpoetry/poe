{"id":"880149","title":"忆昨行寄呈刘法曹","dynasty":"宋","author":"刘宰","text":"忆昨太守宣城陈，人物风流法从臣。太息官仓取无艺，要与邑民图久计。总将一石计其赢，三斗八升为定制。厥初号令如雷霆，奉行谁敢圭撮增。愚民不解深长虑，竞喜当时斗斛平。新守迎来旧守去，号令虽严谁复顾。斛面坡陀斗面高，三斗八升作常赋。后来主簿辛君机，太学声名盛一时。朅来意与上官合，委向仓中司出纳。筹算亲临绝蔽欺，户庭凛凛无喧杂。愚民乍喜见明官，槩量宁论加勺合。上供送使有成数，羡馀到底归州府。明年按籍取之民，三斗八升更增五。往者不可谏，来者图之犹未晚。只今太守龚黄比，千里痒疴如切己。公事勤劳绝燕私，私钱大半供公使。选官受秋输，而得法曹贤。除弊几十九，积羡踰三千。三千宁足州家用，祇恐从今还作俑。明年四斗三升之上更增科，三十六都之人将奈何。"}