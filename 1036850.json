{"id":"1036850","title":"张丞相咏归亭词二首 其二","dynasty":"宋","author":"杨万里","text":"茝兰圃兮沼芙蕖，有美君子兮何斯其燕居。孚尹兮袖间，升白虹兮斗之虚。章甫兮深衣，御风骑气而天游兮，与造化而为徒。独立万物之表兮，室迩而人甚远。山立而渊靓兮，道德燕及乎虫鱼。韦编兮在手，隐几而卧兮，梦一丈夫。首肖乎尼山兮河其目，莞尔而笑兮告予以下学而上达，知我者其天乎。忽寤兮四顾，欸乃一声兮亭之西隅。"}