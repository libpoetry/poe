{"id":"541920","title":"长江之水歌送匡使君淑教谪大梁","dynasty":"明","author":"谢榛","text":"君不见长江滔滔发源来自西，坎德至清且洁彻底无浊泥。浩荡遽使星河动，苍茫不教日月迷。夏禹为疏凿，力与神功齐。探胜讵言彭蠡泽，遇仙宁说武陵溪。千转乎赤枫之岸，万折乎黄芦之堤。地非关百馀里，波倒翻如许长。朝横蜃楼气，夜闪骊珠光。若开辟，无湾子，路易尽，止莽流，徒泱泱。又不见汉代车生，一日九迁，恐造物忌之而有妨。吾不知使君理郡何如也，父老欲挽不留遥相将。放逐时人意，谁复此心忘。历观史传贤愚善恶生性也，其奈蜉蝣撼绿杨，枝叶荣悴在风霜。我亦徬徨，彼亦徬徨，夹道班马连嘶驻夕阳。古来宦达有行藏，好驾轻帆无恙赴大梁。访信陵，可话壮图，遮莫宝剑闭匣含星芒。"}