{"id":"199502","title":"嘉泰开乐日殿岩泾原郭季端邀游凤山自来美堂","dynasty":"宋代","author":"刘过","text":"结束战袍骑战马，冠军将军宛如画。前呵小驻来美堂，箭去弓鸣飞鸟下。青林路转入岧峣，湖亭海观争为高。谁知凤舞龙飞外，虽有楼阁横云霄。回旋左右皆游历，人物江山两英特。风流标致梅岭梅，磊落胸襟石林石。侧身更上天上行，好风吹下笑谈声。山神川后领要束，遁走虎豹藏蛟鲸。摩挲苔藓题诗去，万鼓声中白题舞。众宾捧酒寿主人，将军自是擎天柱。看山看水时一来，钱塘吴越何小哉。指点中原百城在，功名逼人有机会。"}