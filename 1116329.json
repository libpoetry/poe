{"id":"1116329","title":"和赵朝议追咏其亡友园亭三首","dynasty":"宋","author":"苏过","text":"宿草论交旧，佳亭榜字新。平畴烟漠漠，野水碧粼粼。挂剑嗟吾晚，悬车叹汝伸。西州不忍过，朱户锁埃尘。轩冕真馀事，林泉独我亲。扬雄虽有宅，王翰孰为邻。披句空遗恨，沾衣想自频。睹公怜友作，拟德定其伦。引退元非病，归田却患贫。躬耕聊自给，知命敢言屯。好客还师郑，多金不羡秦。犹能化邻里，殆类葛天民。"}