{"id":"129868","title":"书楼考甫梅花百咏因徐直孺寄考甫","dynasty":"宋代","author":"方岳","text":"以诗鸣者累百辈，谁与梅花可相配。只传冰影月香诗，直到如今美无对。疏篱把住横斜枝，了不肯受春风知。自非冰肠雪洗髓，向渠正尔难为辞。恨君不识林和靖，雪沍西湖老孤咏。恨我不识楼考甫，角声吹残霜月苦。儿曹但赏琼瑶句，持与梅花相尔汝。夜深不道琐窗寒，浥尽花香花有语。"}