{"id":"696701","title":"五子二首","dynasty":"明","author":"郑善夫","text":"曹王振大雅，抗怀逐游龙。江马亦决骤，连翩乘上风。汪生何慷慨，接响苍云中。京洛五凤翔，矫然下梧桐。和鸣正以则，至音激黄宫。叔世竞蝉聒，置尔荆棘丛。上林逝若脱，遐趾随断蓬。素丝易以染，姣女难为容。行矣敛华饰，达人有深衷。太山五株松，冬夏恒苍苍。凉风旦夕劲，声闻一何长。声闻曷足贵，所贵蒙雪霜。东封翳隆爵，俛首以徬徨。何言帡幪勋，乃见斤斧伤。苍颜日摧颓，卒岁增慨慷。但令本根固，繁条会有强。依依女萝草，永言附遗芳。"}