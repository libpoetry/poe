{"id":"1127515","title":"次致政张大夫韵二首","dynasty":"宋","author":"彭汝砺","text":"石城山水有清音，贾堑烟萝路更深。松竹门阑初作径，蒲荷池沼旧成林。騑騑出适穷周道，汩汩归休傍汉阴。莫诧大夫能作赋，但逢故老数挥金。李郭曾同溪上船，途人指点作神仙。松篁老长芰荷密，凫雁飞浮鸂鶒前。霖雨未终岩野地，阳春方擅郢中天。文章不敢兰亭比，翰墨才能记岁年。"}