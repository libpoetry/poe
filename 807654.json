{"id":"807654","title":"喜迁莺  雪后立春用梅溪词体","dynasty":"清","author":"陈维崧","text":"絮飘绵糅。正六花罢舞，晴光初绣。冻解蛾融，雨收鸳润，暖被笑声烘就。尽红情绿意，倩钗上、綵幡轻逗。春信浅，似才青燕尾，欲黄莺脰。俛首。空感旧。暗省年时，有个人清秀。帕裹柑儿，衫笼松子，浅立黏鸡屏后。别来情事改，恹恹也、浑如殢酒。剩倦影，与野塘山寺，早梅争瘦。"}