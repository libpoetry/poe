{"id":"1121590","title":"萧洒桐庐郡十绝","dynasty":"宋","author":"范仲淹","text":"萧洒桐庐郡，乌龙山霭中。使君无一事，心共白云空。萧洒桐庐郡，开轩即解颜。劳生一何幸，日日面青山。萧洒桐庐郡，全家长道情。不闻歌舞事，绕舍石泉声。萧洒桐庐郡，公馀午睡浓。人生安乐处，谁复问千钟。萧洒桐庐郡，家家竹隐泉。令人思杜牧，无处不潺湲。萧洒桐庐郡，春山半是茶。新雷还好事，惊起雨前芽。萧洒桐庐郡，千家起画楼。相呼采莲去，笑上木兰舟。萧洒桐庐郡，清潭百丈馀。钓翁应有道，所得是嘉鱼。萧洒桐庐郡，身闲性亦灵。降真香一炷，欲老悟黄庭。萧洒桐庐郡，严陵旧钓台。江山如不胜，光武肯教来。"}