{"id":"433798","title":"文革杂诗","dynasty":"近现代","author":"薛青萍","text":"血雨腥风惨绝伦，岁寒赢得卧云身。枭雄妄展遮天翼，魔影纷腾沸海尘。冤狱难销三字恨，劫灰历尽万家贫。欲将酩酊酬佳节，零乱榆钱莫买春。各树旌旗据要津，招摇街市俨天神。獍枭满座承新宠，狐鼠登台作上宾。世乱逞凶称革命，时危无处可容身。歌残易水人何在，凄绝销魂月一轮。疮痍满目尽虫沙，人自昏眠醉梦赊。报国有心空献策，椎秦无力总忧家。九州文物怜灰烬，万里悲声咽暮笳。世上难寻乾净地，岂容林壑老烟霞。大厦将颠不自支，茫茫浩劫令人悲。难忘先烈捐躯日，忍说儒生受戮时。水涌红流知染血，鸦来白昼啄遗尸。伤心积耻深如海，鼓角声声激壮思。"}