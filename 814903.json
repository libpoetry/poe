{"id":"814903","title":"落叶","dynasty":"清","author":"俞樾","text":"扫尽巢痕旧燕莺，满天霜气晓来清。平添夜月三分色，略减秋霖几阵声。荫暍竟违平日志，归根颇动暮年情。颓唐不学飞蓬样，懒逐长风到处行。落木萧萧景最佳，今年游屐欠安排。乱山荒径难寻路，古树斜阳易感怀。敝帚千金聊坐拥，断琴三尺已深埋。此生不作南柯蚁，休问荣枯到大槐。匆匆节序九秋临，无复花阴与柳阴。寒士衣裳未裁剪，美人诗句久销沈。惊沙滚滚流难塞，伏莽重重迹转深。莫向亭皋频极目，萧条千里总伤心。秋风不设护花铃，任扑云亭又水亭。辟荔墙垣犹有剩，梧桐院落最先听。烂红乾翠都堪惜，转绿回黄不暂停。我亦人间一蒲柳，敢同松柏斗遐龄。"}