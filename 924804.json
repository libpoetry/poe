{"id":"924804","title":"所寓堂后月季再生与远同赋","dynasty":"宋","author":"苏辙","text":"客背有芳丛，开花不遗月。何人纵寻斧，害意肯留蘖。偶乘秋雨滋，冒土见微茁。猗猗抽条颖，颇欲傲寒冽。势穷虽云病，根大未容拔。我行天涯远，幸此城南茇。小堂劣容卧，幽阁粗可蹑。中无一寻空，外有四邻市。窥墙数柚实，隔屋看椰叶。葱茜独兹苗，悯悯待其活。及春见开敷，三嗅何忍折。"}