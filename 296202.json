{"id":"296202","title":"高阳台·挽姚光殇子姚昭明，寄高阳台","dynasty":"现代","author":"梅冷生","text":"公子清标，书仙宿世，选楼待证前缘。一现优昙，竟成小劫人天。聪明不合今生忏，负今生、万种缠绵。最凄然。剪烛孤檠，写泪新编。沧桑十载韶华短，破江南春梦，花落闻鹃。一片青山，无端付与长眠。乘风料怯殇魂冷，正思量、浩荡愁边。望高寒。玉宇琳宫，重谪何年。"}