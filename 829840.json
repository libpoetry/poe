{"id":"829840","title":"踏莎行 和云盦韵","dynasty":"清末近现代初","author":"郭则沄","text":"梦觉添痴，愁来疑醉。空房半晌惺忪睡。相逢却似路旁尘，争知去后还相忆。镜槛诗痕，钗屏禅味。琼枝那管人憔悴。絮飞莺老百思量，苣盘夜夜啼珠坠。窥镜眉低，停筝语软。樊川梦后重相见。小屏红烛夜寒多，未春已被春愁染。心上鸾篦，手中鸳线。闻声对影愁天远。谢桥流水梦迢迢，杨花犹欠东风管。"}