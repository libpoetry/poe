{"id":"285777","title":"摸鱼儿·正愔愔、嫩凉庭院","dynasty":"清代","author":"李慈铭","text":"正愔愔、嫩凉庭院，月痕黄到金井。碧桐商略风廊语，占得几分秋影。兰夜静，恁水样、阶阴刚要疏帘衬。茶香渐近。想理罢冰弦，绿云摇梦，秋外藕花酲。年时事，回首青鸾瑶讯。红蛮深锁妆镜。琴心鬓影都何许。零落茜丝银绠。休更问，剩盝曲、栏干闲煞无人凭。画中暗省。办水口从君，苧衫藤簟，来共鹭鸶听。"}