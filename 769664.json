{"id":"769664","title":"沁园春·戊子春闰，予应试吴陵，胡修来过敝里访予不遇，兹于东亭握手，喜而赋此","dynasty":"清","author":"陆震","text":"我住荒乡，不见先生，于今三年。忽烟波远访，公真谊重，松筠空闭，仆愧名牵。手板留衔，破扉题字，想见临风最惘然。兹何幸，恰东亭客舍，翻共周旋。层霄兔魄刚圆。记虎踞、关前八月天。正坚留人处，为开山阁，苦辞君去，径放江船。负此名区，辜君厚意，底事当时总不怜。今重约，约秋来迟我，燕子矶边。"}