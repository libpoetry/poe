{"id":"584908","title":"通仓灾后遇雨不辍","dynasty":"明","author":"苏仲","text":"三日不出门，连绵雨伊阻。起望东南隅，黑云障天宇。沟水波潾潾，平地作洲渚。长空迷远峰，高邱没岛屿。石涧奔流泉，漎淙响砧杵。午夜颓土墙，折屋非一所。惊骇扰里闾，缤纷走商旅。农事半不收，浥烂菽与黍。贫家屡辍食，富者无多贮。但闻老幼啼，壮夫亦惨沮。嗟我与国计，所忧在仓庾。收纳正及时，连阴费区处。前日天降灾，烬馀未迟举。官卒挂网罗，是非望照炬。赫然天使来，大事欲就绪。督官拾钱粮，举事辄遇雨。我心不遑宁，焦劳其奈汝。人事有可推，天意每如许。谁能会天意，或者天不语。"}