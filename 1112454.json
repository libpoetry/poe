{"id":"1112454","title":"故兵部侍郎致仕安定公挽辞三首","dynasty":"宋","author":"张方平","text":"晶粹分天婺，深长自帝虞。义声高北海，政事达夷吾。历职小司寇，退身贤大夫。独嗟造化手，不得鼓洪炉。经济期成务，康宁遽引年。人知三事贵，我爱二疏贤。金石名儒刻，弓裘孝子传。国书循吏传，谁在老成先。湖暖春波阔，山晴宿雾开。空观素车过，不复画船来。柳外悲萧度，松间送骑回。郑人怀子产，行洒有馀哀。"}