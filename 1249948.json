{"id":"1249948","title":"采莲曲送越中吴本中","dynasty":"元末明初","author":"高明","text":"越江芙蓉开若云，越中儿女红襦新。年年采莲江浦口，扁舟遥唱江南春。凝情倚棹送行客，折得芙蓉赠行色。南风吹作满袖香，令人别后长相忆。君心如花不污泥，亭亭洁立当清漪。花容不逐秋风老，知君交态无荣衰。人生百年几回别，莫惜芳菲为君折。芙蓉落尽秋江空，千里相思共明月。"}