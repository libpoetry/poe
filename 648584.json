{"id":"648584","title":"荣寿堂诗","dynasty":"明","author":"杨士奇","text":"奕奕高堂，奉父与母。父母善仁，天锡多祜。厥祜伊何，耆耄皆臻。和乐且康，皓首赪颜。云章自天，式显贲之。命服煌煌，封秩貤之。孰无父母，偕老几何。云谁之居，被时宠嘉。福禄鼎来，其奚自致。嗣有君子，熙帝之载。桓桓君子，奠此南服。民恃方伯，朝倚岳牧。维敬维仁，以共帝命。维孝维忠，以乐具庆。"}