{"id":"1219141","title":"胡古愚南归","dynasty":"元","author":"郑元祐","text":"胡君有佳儿，纯悫而静者。自君留词掖，思君不暂舍。亲老当悬车，迎之辇毂下。喜亲出都门，徒跣控亲马。祖道宾迭至，别杯酒更把。官秩司旗常，饯章宣风雅。击节想已屡，知音谁云寡？归途春冰泮，烧痕灵雨洒。喜见江南山，螺黛秀而野。挂帆胥江潮，卧听滩声泻。儿搆远碧楼，楼成君归也。旦旦候鹊喜，夜夜卜灯灺。出迎空里闾，驩声振屋瓦。妇增姑馔供，孙将儿衣扯。整蠹理篇帙，割鲜作脯鲊。君归乐如此，令我空蹊踝。行乐须及时，岁冲难久假。"}