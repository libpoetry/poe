{"id":"293036","title":"梵铃·古乐固不传","dynasty":"现代","author":"张采庵","text":"古乐固不传，今乐亦屡变。西国有梵铃，形同芭蕉扇。弹时置脰肩，美人半遮面。弓弦一往来，花底春莺啭。又如听寒泉，幽咽复依恋。岂无郁轮袍，闻者久厌倦。亦有五弦琴，失时已轻贱。此物标新异，提携相矜衒。争购斥千金，弹向芙蓉院。昨夜朔风起，雪花飞片片。高楼歌舞酣，破屋饥寒遍。长街卧流氓，枯肠复千弮。梵铃一曲声飞扬，有人一串泪飞溅。"}