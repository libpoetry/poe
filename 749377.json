{"id":"749377","title":"送郭筠仙之吉安幕兼简陈岱云太守","dynasty":"清","author":"杨彝珍","text":"我似老牛苦旋磨，春及东皋荒力作。一幅乌巾常裹头，墨丸日取齿唇涴。君才本宜任世用，橐笔何为趋幕佐。离亭分手奚辞醉，罂瓶几见墙隅卧。筵前深惜失诗流，强留不得情无那。雨馆凭谁慰岑寂，孤吟难遣羁愁破。陈侯陈侯妙为郡，得君主画可安坐。湖山千里运指掌，匪独新吟与赓和。十年键户为何事，一官无负穷庐饿。好风傥送讴歌声，举杯聊向天涯贺。"}