{"id":"742815","title":"和钱溉亭梦游庐山观瀑布歌","dynasty":"清","author":"王元勋","text":"闻有金仙控鸾龙，纵观宇宙探鸿蒙。朝行五岳雷雨上，暮宿三山云海重。卢敖汗漫未足从，耸身直上凌紫穹。手擘昆仑双玉峰，俯视银河下注声淙淙。生小学道嗟无功，十年安神存绛宫。丹砂如雪铅华红，药成自谓得轻举，罡风吹落尘埃中。咫尺名山不可到，何况远蹑万里浩荡之遐踪。匡庐九叠张屏风，昔年江上曾相逢。遥瞻瀑布挂苍壁，恍讶层霄垂白虹。树色半岩遮欲断，云阴几叠穿还通。飞流溅洒金芙蓉，上有五老招我巢云松。轻帆驾浪何匆匆，犹看练光雪影断续明林丛。回首旧游成断梦，徒余景象罗心胸。世间好梦不易得，恨君昔梦无由同。岂真君身有仙骨，远随颢气高飞冲。七岭双阙青濛濛，峦阜围合无西东。但见水帘不卷千尺垂珑璁，蘧然一枕得大适，纷如万虑都虚空。曾否石梁桂树下，玉杯承露逢老翁。如何不获一援手，摧眉戢翼归樊笼。学仙不成且饮酒，穷愁莫放玻璃钟。兴发正须寻李白，入社自可招陶公，醉乡岁月何从容。九派雪山带萦结，十洲香草花蒙茸。眼底方将卑华嵩，直看海水壁立磨青铜，吾将与君神游八极相与无终穷。"}