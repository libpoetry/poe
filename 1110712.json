{"id":"1110712","title":"和颜长官百咏 负薪","dynasty":"宋","author":"朱继芳","text":"三千门馆蹑珠宾，半百还家衣锦身。却是吏民私告语，十年前是卖薪人。薪樗塞破野人居，此是糇粮卒岁储。客里黄金燃桂尽，厨无烟火欲何如。烂柯人去隔存亡，一局棋终怆故乡。想得山中绝烟火，松花松子当乾粮。破帽笼头发半华，樵歌一曲胜长嗟。鸡鸣裹饭登高去，日暮天寒未到家。有薪可卖未须悲，满百青铜况有奇。十指束枯从秃尽，不堪棘刺罥人衣。天寒气入鼻中辛，竹檐弯弯却恋身。卖得钱来回首望，蜡烟起处属何人。腰镰上到白云边，惆怅长松不尽年。近市山山皆有主，远山高峭步难前。蒸梨炊黍付荆妻，指点青山涧水西。忽听丁丁云外斧，一声山鸟背人啼。扪萝缘壁到山头，俯羡鸿飞尽自由。风雨萧萧黄叶滑，未行十步两三休。黄昏樵采早回归，同伴相邀未有期。抱子老妻门口望，南山有虎悔何追。"}