{"id":"380178","title":"齐天乐·题“玉人和月折梅花”画扇","dynasty":"清代","author":"赵我佩","text":"瘦蟾如唤冰魂起，深深画檐巡笑。笛韵停吹，琴丝罢理，孤立苍苔清悄。江南信早。问绿萼芳华，几生修到。素手拈来，满身香雾鬓云绕。疏林夜凉试伫，隔花人似玉，谁诉幽抱。小摘琼英，低揎翠袖，指上春风多少。罗浮梦杳。有鹤使闲情，兔辉微照。插向铜瓶，一枝斜更好。"}