{"id":"1244085","title":"寄罗惟巽（善制笔）","dynasty":"元末明初","author":"郭钰","text":"四年不见罗文学，绿鬓朱颜宛如昨。酒杯春满听啼莺，琴响夜寒弹别鹤。鹤飞冥冥溯寥廓，仙人遣送长生药。丹砂九转飞灵光，玉虹白日穿林壑。岂无踪迹到城郭，词林近日传新作。待月光分荷露圆，扫云晴带松花落。高怀自是贮冰清，而我胡为困尘浊。愁心千尺游丝悬，俯仰交情谁厚薄。白发为儒世所轻，临池学书意萧索。闻君近有山中约，狡兔何时当就缚。"}