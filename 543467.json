{"id":"543467","title":"玄贞观高峙山颠孤峭突兀望之真中天积翠由飞梯左右数百级上有石坛宏敞可坐千人","dynasty":"明","author":"胡应麟","text":"四山抱若垣，苍翠照林樾。中天峙栋宇，大地耸双阙。穹阶百级上，左右互森列。石栏层空立，瑶草纷可掇。平台坐轩敞，高栋表巀嶪。振策登翠微，朝元叩丹诀。玉洞翻灵篇，人迹往来绝。暗谷埋寒云，阴崖坠古雪。明河漾花际，新月吐木末。逝将遗世纷，永谢俗士辙。"}