{"id":"964618","title":"次韵和","dynasty":"宋","author":"祖无择","text":"前日西行别翰林，为我开尊饮之酒。高冠满坐皆贤豪，谈笑喧呼时各有。自惭流落疏游陪，十载江湖成浪走。主人名重闻四夷，典册高文推大手。发挥六艺无遗精，考黜百家如拉朽。顾我昏冥闻道晚，代谢春秋四十九。当年击节效金注，此日强颜同木偶。事功未省成尺寸，廪禄惟思校升斗。会须归去老东陂，鼓腹含饴逐尧叟。"}