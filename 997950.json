{"id":"997950","title":"庭树联句枝字为韵","dynasty":"宋","author":"黄庶","text":"婆娑庭中树，老大千年枝。百弓蔽赫日，四座生凉飔。影怪疑龙蛇，声和认埙篪。未被斧斤赏，敢辞尘埃欺。轮囷壮士叹，冷淡童子嗤。盘根得地固，挺材本天资。枌榆谩百尺，杞柳徒一围。节坚费刻画，莫讶绳墨迟。枝狂跃蛟虬，瘿怪蹲熊罴。有时相摩击，往往霹雳飞。筛月碎玉散，障日翠幄垂。腹空懒龙卧，实少饥禽悲。败叶童仆憎，清阴儿女嬉。堂萱小人态，阶药老婢姿。春禽似竽笙，夏蜩若羹糜。提孩不出户，知时如耆龟。得成孤高状，敢忘毫末时。身遭藤萝蔽，心与松柏期。晨烟拂杪起，落日侵梢齐。老蠹病其中，啄木为良医。公输不在世，志士空嗟咨。止知楩楠高，苦厌樗栎卑。大屋必欲构，老匠宁终遗。栋梁如采收，散材安足知。"}