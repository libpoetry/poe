{"id":"459683","title":"游龙源水库初登大坝","dynasty":"当代","author":"卢青山","text":"两山束峡如交齿，一坝悍然当其噬。竟能虎口安然存，主席有句神可恃。坝后何物护殷勤，千顷万顷银河水。譬似磻溪大隐客，胸中浩荡无涯涘；当其不吐颇寻常，一吐欲令天下圮。我究谁何蜉蝣徒，敢来一看神怖死。喘喘能上坝顶立，惶惶如附火箭驶。湖光旖旎贮清凉，四山周绕曲无止。若女临镜初画眉，消魂更有能如此。小舟偎岸弱如婴，如泥母乳柔伏起。谁来解缆向波中，顿作脱兔顽童戏。欸乃并与鸟交欢，清绝如经水濯洗。渐入烟中不可见，隐约犹来短歌子。我闻烟里药姑山，药姑寂寞凝幽睇。安能一棹淩波飞，经烟划上山空翠？不乞仙药驻平生，为姑一粲生可已。"}