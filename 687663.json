{"id":"687663","title":"戍辽渡海二首","dynasty":"明","author":"孙蕡","text":"天风万里噀洪涛，惊见神峰立巨鳌。绀节影摇龙伯国，绣幢光拂海凫毛。浮空员峤随波长，绕石珊瑚出浪高。倘许从戎树勋业，白头归路拥旌旄。清诗字字尽琅玕，水底蛟龙夜起看。未结柳船驱五鬼，又将蓬鬓犯三韩。灵筌降夕通仙语，海屋添筹纪岁阑。万里封侯期可遂，春风笳鼓入长安。"}