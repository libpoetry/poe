{"id":"684491","title":"宫词四首","dynasty":"明","author":"王廷相","text":"云鬓蛾眉紫凤笙，三千队里独分明。君王莫作寻常看，一别昭阳便隔生。宫使传呼驾出忙，芙蓉小苑尽生香。长门深锁无由见，不及飞花绕玉床。二月昭阳春已和，牡丹亭馆几经过。长门亦有闲花树，玉辇不来庭草多。花扑珠帘玉殿春，翠娥分队唱歌新。如今恃宠多娇贵，领得霓裳不著身。"}