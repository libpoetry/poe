{"id":"1114696","title":"农家三首","dynasty":"宋","author":"李彭","text":"力田徇所务，蓐食赴其劳。譬之贾欲赢，畴能恶喧嚣。逢年未前期，敢缓芟与薅。黔雷无偏颇，多稼埋牛尻。仓廪自兹实，含饴弄儿曹。自我曾高时，以有此土田。一朝均租赋，吏文沸相煎。南邻势炙手，北邻富薰天。啸聚乌合众，变诈挥金钱。本心抑兼并，瘠土赋委填。如闻下温诏，膏泽为洗湔。但愿多乐岁，鼓腹常便便。牛羊腯以肥，鸭鸡大且硕。里正少经过，谁能事烹击。年丰大作社，妇姑得纺绩。吾生本完肤，箴砭困无疾。十年遭追胥，翻倒徒四壁。从今得安眠，络纬鸣唧唧。"}