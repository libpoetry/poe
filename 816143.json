{"id":"816143","title":"挽文峰林公升定海总戎留台弹压疾终官署子澹斋扶榇内渡归蓝田","dynasty":"清","author":"章甫","text":"壮猷元老障东宁，竟厌红尘怆泪零。越岛眼穿新建节，瀛壖肠断旧思铭。中流报折擎天柱，上界催回镇海星。鼓角风号寒剑佩，军容犹自肃威灵。云帆高挂镇军幡，简命煌煌没亦尊。孤子辕开号返魄，群僚江祭送归魂。骑鲸北上遥前路，化鹤西旋认故园。护榇波臣知效顺，轻舟飞渡海天门。"}