{"id":"199466","title":"明州观大阅","dynasty":"宋代","author":"刘过","text":"书生灯窗困毛锥，说著刀剑何时持。忽闻殷殷金鼓震，惊起块坐筋骸衰。国朝右武重秋狝，列郡敢不张其威。万家骈首遮道看，我亦役逐人后随。武夫橐鞬陈整整，虎豹拏攫旌旗麾。人言吴儿尽脆弱，身发文断勇未知。不见拔山昔项羽，何必燕赵士始奇。军容灿灿生光辉，悲风惨淡杀气怒，对此忽作边头思。熊罴不哗晓争出，万骑驰突寒打围。纷纷血毛腥原野，箭竹正堕惊鸿飞。将军仰笑兵军贺，金帛填委深沟池。十年文穷坐百拙，感慨一赋从军诗。"}