{"id":"686300","title":"华容十咏为毛同府赋 梦泽晴云","dynasty":"明","author":"史鉴","text":"渺渺江南梦，英英云上生。绪风吹不散，悬火照还明。凉沁皋兰被，晴连湖水平。时飞傍亲舍，游子若为情。全楚疲兴筑，诸侯贺落成。侈心滋未足，大屈好非诚。往事不可问，野花空复情。秋禽委毛羽，犹似断王旌。利涉在崇朝，沱溪一水遥。谁能须我友，多是就人招。乘月影零乱，傍船波动摇。晨鸡犹喔喔，客路正迢迢。山峰尽奇绝，雪羃更精神。玉笋抽当震，瑶簪出奠寅。高低同一色，草木借三春。欲访仙庐迹，漫漫认未真。湖水流无际，山形荡欲漂。云生齐北斗，脉衍自南条。朱凤高飞尽，苍梧别望遥。禹功垂万古，祠宇亦萧萧。横木为梁处，舟车日夜过。彩虹垂饮渚，灵鹊下填河。雪水西从蜀，湖流北受沱。吞崖溷牛马，鸣濑失蛟鼍。斜日章台下，杏花犹自红。古今皆过客，开落尽春风。楚芉腰支细，息妫言笑通。那能久容冶，相映酒帘中。水月原同气，高卑特异形。运行常不息，流动亦无停。象纬昭天阙，容光小洞庭。浮槎失南北，隐隐数峰青。亭废独遗基，灵踪托雨师。湖山元自胜，风月故相宜。龙驾云中度，鸾笙岭上吹。世人空想像，赍酒日来嬉。驿路长松树，风来作万呺。龙吟翻翠盖，凤舞奏琅璈。列陈初严鼓，连营乍竖旄。犹疑宋飞将，水上战方鏖。"}