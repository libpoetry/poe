{"id":"264930","title":"宝鼎现·施南早春","dynasty":"现代","author":"王陆一","text":"春思何许，漾鼓角、边城兵气。凝望久，群山溶雪，橘柚千林青欲洗。清江外，有丽谯飞起。去是西南邻里。甚敛怨、相逢且止。却道旧时人地。柳丝匀露春烟里。最长条、垂手犹几。依约是、天涯佳丽。去日铜仙收泪等，渐次第、过山川成绮。淡折山茶倚徙。照绿波有如东水。细数蘋风欲聚。漫忆九陌从容，行过处、莺花萦指。便都随、城郭归来，也多惆怅事。算未触霸陵尉醉。有他日、影静心苏，玄武湖风燕紫。"}