{"id":"749756","title":"刘希陶丈放舟水月洞饯别梁君少亭临流惘然若在歧路赋此自广亦以叙离","dynasty":"清","author":"邓辅纶","text":"此月无弦望，此水无渑淄。云根绝中川，城关望见之。桂轮何团团，金波何漪漪。飘然回灵槎，将挂若木枝。号风来无端，仰面飞雨垂。林光散洲屿，窈蔼含烟滋。人生若断飙，濛汜潜朝曦。游目亦缱绻，岂惟河梁悲。舟壑适相值，风月无尽时。白石垂两足，浩歌《渔父》词。千秋放志意，清辉长若斯。"}