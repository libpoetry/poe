{"id":"512567","title":"登吴汝秀万竹亭","dynasty":"明","author":"沈周","text":"有山或无竹，有竹或无主。主家屋后山，竹盛不可数。布石接阴行，初入问无虎。高跻渐窈窕，早露滴冠屦。深翠映人面，叶云仰如宇。长身森万挺，疏密各有序。群居爱不乱，君子乐生聚。林亭雅中搆，落箨仍鄣蔀。清歌激凉吹，按节傍可拊。想多径造客，题名刻旅旅。笋富主食饫，太瘦亦自取。还能长诗腴，彼此有损补。十个笑市城，寸寸黄金土。此地多不贱，一一容玉汝。"}