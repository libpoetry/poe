{"id":"48420","title":"读柳拱之员外严宗哲主事杨应宁舍人倡和长句","dynasty":"明代","author":"李东阳","text":"诗坛森严升复楯，白战雄呼气难忍。西邻有客兴亦酣，睥睨重围目双眕。居然地隔如秦越，或者神交同白稹。故知宫角本谐声，复恐圆方不相准。向来蹇钝费鞭策，已分驽骀谢祇牝。灰余万念偶一生，腐木经秋发孤菌。诸君才力各强健，东飞俊鹘西飞隼。拟随磅礴共盘旋，弱羽真愁向空陨。霜天闭门坐不出，背拥寒炉曲成蚓。强呵冻墨吟小诗，力困冰毫如荷盾。枯肠夜渴吻亦干，绠短瓶空谁为引。回首不如年少时，满堂坐客夸聪敏。韩公道德日已负，后山精力空应尽。逢场作戏亦偶然，不觉诗成为韵窘。文章同时不易得，三杰古称吴富尹。君今并是湖南英，乡邑吾犹限封畛。闲官未免铅椠累，户外催逋时接轸。长歌终曲谁使予，歌罢独吟还自哂。"}