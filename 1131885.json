{"id":"1131885","title":"和答孙推官久病新起见过钱塘之什二首","dynasty":"宋","author":"蔡襄","text":"于世无机是海翁，客情醒醉任邻钟。廉纤雨意还侵夜，料峭春期未减冬。宝气上浮难掩玉，岁寒中立不凋松。君王自结英雄网，千载风云定有从。病来安健赋诗誇，甲子新移一岁加。吾道所存唯浩气，世缘何著但空花。烟云已过同归雁，杨柳初藏并宿鸦。便拟寻山逐幽趣，春泥随马不须遮。"}