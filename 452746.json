{"id":"452746","title":"水龙吟 颐和园","dynasty":"当代","author":"王引","text":"翠云万寿山前，柳丝叠作宫游髻。长廊碧藻，雕栏朱漆，几番兴替。槛外波光，望中疑到，江南故地。正絮堆春满，风熏人醉，芳潮退，痕犹腻。回首天涯云际，竟纷纷，来倾悲泪。舫楼犹昔，王师安在？剩馀烟水。南海北洋，螭聋蛟瞆，衔枝精卫。纵昆明池浅，钓船怎忍，刺斜阳里？"}