{"id":"1248658","title":"发吴门","dynasty":"元末明初","author":"陈基","text":"少壮不解武，衰老却从军。将相北出师，部伍各骏奔。伐鼓震城阙，树羽隐秋旻。水师歘龙骧，铁骑纷云屯。军容亦已肃，士气悉欲伸。载咏《东山》什，感激为逡巡。顾余麋鹿姿，辱参罴虎群。颓然介冑间，见此逢掖臣。微禄不逮养，匪材胡足珍。驱驰宠辱途，俯仰愧君亲。秋风吹海涛，落木满江津。去去勿踟蹰，浩歌天宇新。"}