{"id":"1111183","title":"谢鲍潮州惠归正李媪所作外国图因题卷后二首","dynasty":"宋","author":"许及之","text":"两年贰郡半专州，濠上鱼涵惠泽游。慨念中原变荆棘，图成外国别冠裘。故宫禾黍悲清汴，落日风沙惨白沟。汉节提携曾记别，居然展卷涕横流。健妇真能胜丈夫，丹青人物妙难摹。百年画手承平久，万折归心守节孤。辄此珍藏为我有，从渠远致更能无。伤心故国流风在，不是成周王会图。"}