{"id":"767981","title":"绮罗香   灯夕立春","dynasty":"清","author":"丁澎","text":"春到何迟，辛盘未试，人日数来今七。此刻才过，已是十三灯夕。梅梢上、初透三分，漏声里、频催千滴。问良宵、斜把银缸，眉痕浅处寻消息。彩胜压金么凤，共菂灯连理，双双堪惜。象管鹅笙，檀口玉葱齐炙。蟾光度、正照蓉屏。人影乱、鬓横钗只。红豆子、戏结罗巾，将同心暗掷。"}