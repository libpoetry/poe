{"id":"1112822","title":"悼亡九首","dynasty":"宋","author":"张耒","text":"菊花还似去年黄，一寸愁心万事伤。独立高楼对残日，秋风吹得泪千行。遥夜新霜凋碧槐，三更寒月满堂阶。美人化作秋风去，只有清魂梦里来。千行垂泪对风烟，万事伤心儿女前。晓镜不须催白发，潘郎秋鬓久萧然。晓梳零乱发星星，病眼昏昏怯夜灯。乌几素屏双草屦，百年从此学山僧。新霜已重菊初残，半死梧桐泣井阑。可是神伤即无泪，哭多清血也应乾。亦知存没等浮云，鲜笑多悲失道真。却恐荒唐齐物叟，鼓盆真是已伤神。山僧老去久忘情，笑我多悲白发生。为道人间具烦恼，早来林下共修行。嵩阳道出建春门，同入西都四见春。谁谓回头隔存没，断肠今作独归人。欲治烦恼更无方，只有头陀理最长。不待存亡始知梦，故应交臂已凄凉。"}