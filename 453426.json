{"id":"453426","title":"满庭芳 秋日感怀次仰翁韵","dynasty":"当代","author":"熊盛元","text":"风起青蘋，舸横蓝浦，蓼花红幻韶光。鬓边丝短，窥镜觉新凉。閒检焚馀剩稿，应犹记、海碧山苍。当年梦，霞蒸锦簇，春意总无央。评量。千古事，珠沉蚌死，蜃灭蛟忙。甚波外蓬瀛，尽入浑茫。贮月深杯自引，中夜静、频瀹诗肠。殷勤问，何人共我，篱角醉重阳。"}