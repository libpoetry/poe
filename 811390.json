{"id":"811390","title":"题画","dynasty":"清","author":"丘逢甲","text":"玉带犹留此结缘，金山楼殿耸云烟。何当自碾龙团饼，来试江心第一泉。何处瓜牛旧结庐，六时宫殿震钟鱼。大江东去月西上，自闭山门读道书。金山看罢看银山，宫殿崔巍紫翠间。领略江南好风景，散花人去老僧閒。虎踞龙蹯迹未消，尚留古刹话前朝。老僧不省英雄恨，夜夜寒江咽暮潮。"}