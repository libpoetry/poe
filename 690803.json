{"id":"690803","title":"寄怀徐闇公二首","dynasty":"明","author":"张煌言","text":"蹇予信姱修，始服遘天步；扰扰风云驰，念之徒心怖。四海选交游，椒兰渐非故。会合总泥涂，乖违渐衢路。所贵胆与肝，在远弥相附。寒江已腹坚，鸿雁莽南骛。太息物候迁，含情托毫素！黄鹄翔汉表，厉气何峥嵘！朝餐方壶实，暮掇圆峤英；网罗不得挂，稻粱安所馨？俯视沧溟流，骄语鹍与鹏；万里毋乃隘，千仞奚足惊！岂意弥天罝，碍尔莫长征。明时重羽仪，云路讵冥冥！"}