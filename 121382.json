{"id":"121382","title":"与部使同游司空山","dynasty":"宋代","author":"吴居厚","text":"王官身已达，所悦多纷华。区区朝与市，轻暖事穷奢，我公味沖澹，止乐山水嘉。肩舆靡厌寻，谢兴无津涯。杖藜适意游，野径穿迂斜。回忆挂冠时，息此避喧哗。骨相有神仙，得道成全家。遗迹富览观，高步淩烟霞。静中白日长，玉宇清风赊。睹兹神圣迹，喟然兴叹嗟。"}