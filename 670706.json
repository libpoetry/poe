{"id":"670706","title":"送魏朴如孝廉省试时使君上计与偕","dynasty":"明","author":"李攀龙","text":"朝宗方岳入，问寝孝廉行。经术俱高第，传家接大名。云霄雄北上，事业壮南征。奕世和戎策，江湖恋阙情。一毛随凤集，合浦让珠明。物色燕常满，人才楚至精。千金图五马，片玉抵连城。绩奏龚绳直，辞含乐镜清。赐车郎署羡，夺锦士林荣。计吏分忧下，文场得隽鸣。召翁今乃父，丙相昔同声。会使临轩日，风流动汉京。"}