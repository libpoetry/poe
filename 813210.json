{"id":"813210","title":"琴意诗 梅花三弄","dynasty":"清","author":"张梁","text":"《梅花》本笛曲，淡淡入我弦。冻云残雪春乍破，一枝两枝篱边落。喧啾野雀噪深竹，溪水无波照空渌。阳和暗觉指下来，遥峰泼翠岚阴开，五色凤子双徘徊。小弦急，大弦缓，冷香拂袖东风软。袅袅冰魂吹不断，忽然鹤叫三四声。罗浮美人梦里惊，霜天欲晓寒更清。平生茅屋心，珠玉空自惜。山家闭户悄无人，绿缛青苔落英积，瑶琴愔愔醉横膝。一片孤月当窗白。抚冰弦之皎洁，扣玉㢩之玲珑。叹曲高而和寡，溯遗音于郢中。恍飞霙之来下兮，忽烟霭之溟濛。乍回旋兮，舞鸾鹤于仙岛。俄散漫兮，屑琼瑶于帝宫。沾璧槛，洒珠栊，皎兮若梨花之带月，翩兮似柳絮之因风。萧萧兮疏竹，谡谡兮劲松。喜清光兮照眼，快颢气兮蟠胸。乃知声音之微妙兮，移造化之功。顾兹曲之冷淡兮，琴每罢而座空。独余情其爱悦，抱幽素兮忡忡。溪山四时好，秋夜气更清。月色终岁佳，秋天光愈明。此意孰能写，惟有丝桐声。一弹山在眼，再弹溪在目。溪静水粼粼，山遥峰矗矗。慢声生旷怀，幽韵蕴高躅。或如临大壑，松风卷波涛。或如坐深岩，石泉鸣琼瑶。或如邻古寺，云外吼蒲牢。阴崖转长林，仄径凌绝巘。天风缥缈回，泛声三数点。夜深露叶光，水天交飐闪。如观荆浩图，如读谢庄赋。年衰倦登临，体弱愁风露。间窗时一挥，悠然惬心素。丁东莲漏隔花滴，花影离离月波白。水精帘卷碧窗幽，座上清风拂瑶席。素琴徐拨玉玲玲，远寺疏钟相间鸣。夜深错认天仙下，空里微摇环佩声。出门尽青山，担头缚斧柯。顾盻生得色，高林郁嵯峨。轩轩举趾健，倏忽重峦过。山词连步起，与至口则哦。闻声不见人，杳霭隔烟萝。有时惊鹳鹤，磔磔离其窠。呕哑字莫辨，余响飘林多。松风与涧瀑，天籁遥戛摩。运斤以为节，逸调殊凡科。丁丁复许许，拉杂声相和。四体无乃疲，而非劳者歌。自歌还自罢，兀傲焉知他。掖垣天清夜沈沈，三十六宫宫漏深。凤辇鸾舆不知处，凉飔微动锒铛音。卷帘徘徊鱼钥静，几片梧桐落金井。昭阳殿里月正明，长信门前风自冷。玉轸金徽聊寄情，声声弹出是秋声。酸嘶银汉哀鸿唳，幽咽瑶阶怨蛩鸣。雾湿云鬟花影移，哝哝絮语夜何其。马卿作赋音尤楚，班女裁诗韵更悲。掩抑似闻长太息，千回百转柔肠强。罢琴惆怅不成眠，蜡檠飘红泪珠滴。高山峨峨，流水涓涓。长松之阴，有鹤蹁跹。立苍苔，啄白石，而饮清泉。顾风日之和美，忽长鸣兮戛然。修翎矫雪，逸翩翔烟。雌雄迭代，俯仰迁延。始凤跄兮焕烂，终龙跃兮蜿蜒。往来络绎，交错回旋。节若应鼓，机如转圜。拂琪树兮晃朗，落玉花兮联翩。若有人兮，幅巾道服，安坐调弦。想琴心兮，三叠致妙，舞乎胎仙。秋水渺无际，天空扬远音。芦花一片月，寂寂寒江深。嘹唳止还作，回翔升复沈。凉飔听又起，萧飒满疏林。潇湘之水清且深，上下一碧涵古今。白云在天亦在水，瀰漫滉瀁连江浔。九疑之山相萦带，虞帝于此曾登临。松杉榕栝百围大，望之不见愁人心。昔日筑台赋八景，此景未闻入歌吟。风排浪涌散还聚，月射波翻晴复阴。涓涓细籁漱幽壑，浩浩洪涛扬远岑。水鸟风帆互出没，玉沙锦石空浮沈。岂无澄明好天气，倏忽变换不可寻。张衡《四愁》愁未已，刘向《九叹》叹难禁。我目未睹耳则闻，三尺六寸徽黄金。永嘉郭君制此曲，遥和骚人千载音。"}