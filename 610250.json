{"id":"610250","title":"赠提盐林公","dynasty":"明","author":"韩上桂","text":"明公今之汗血古飞黄，权奇俶傥神骨张。孕灵月阙凝星房，背负图瑞呈圣祥。金鞍琢削云锦装，条忽变化游龙翔。追风袭电遗羲阳，忆昔受诏入明光。绕殿三匝神飞扬，顾影长嘶对御床。如云骏马不敢望，十二天闲悉雁行。群空冀北无留良，天子育视都监坊。一食一石粟匪量，春风蹀躞映垂杨。观者叹息盈路旁，左右顾盼何辉煌。只身挺入万人场，驰驱冲突嗟莫当。年来振策在何方，百里局蹐愁展长。夭矫凭陵性气刚，俯仰异态形非常。众鸟嫉视喧相攘，只今顿迹置羊肠。服盐汗沫赭如汤，骥骀同皂情何伤。摧抑意气转昂藏，何时奋足腾康庄。西经弱水东扶桑，鼋鼍杂遝欻成梁。横行八极掩大荒，嗟予弱质如蚊虻。愿骥附尾当霄骧，幸无弃掷轻相将。常随騄駬紫游缰，宾络借辉黄金章，与之出入行无疆。"}