{"id":"739049","title":"长女适郑示诗三章 其一","dynasty":"清","author":"程襄龙","text":"女生愿有家，嗟离亦慰喜。于归尔迨吉，相望近邻里。收涕申谕言，勤恭德斯美。尔虽未读书，内训熟诸耳。禀质非庸愚，夙习颇循轨。膝下十九年，辞亲自兹始。我家本素风，百事无有侈。随宜具奁箱，不陋复不鄙。讽诵都官诗，敬听味其旨。勖哉修妇职，尔是儒家子。"}