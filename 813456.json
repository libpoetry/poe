{"id":"813456","title":"醉后戏赠","dynasty":"清","author":"李振钧","text":"临邛昔日度琴心，十六年来断信音。老去诗人情未减，么弦低拂海棠阴。一双眸子月初裁，信有香含豆蔻胎。解识未开花意思，如何杜牧是粗才。我如银汉无根水，卿是巫峰未出云。艳福柔情消不得，逢人说嫁李将军。一落红尘骨已寒，随风逐雪更无端。园丁好护春三月，如此名花出世难。"}