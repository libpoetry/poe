{"id":"799921","title":"观灯行","dynasty":"清","author":"郁植","text":"新年半月雨不歇，连巷春泥马蹄没。差池已过赏灯时，金尊玉管花空发。娄东刺史趁新晴，特促然灯照夜明。珠箔舞残初见月，红窗歌转乍闻莺。六街九陌灯光晓，海城今夜春生早。不是官衙恣宴游，为民预祝秋成好。对景翻教忆去年，此时听雨正高眠。华灯却掩春宵寂，谁道秋来更可怜。九月十月风雨恶，到处田畴尽萧索。卖男鬻舍仅供粮，那有馀钱更行乐？闻说言官特疏求，减租诏下可无愁。不辞彻夜笙歌沸，及此风光乐未休。乐事无多忧转续，书生迂愿何时足。乞取蟠螭玉九枝，携来遍照流亡屋。"}