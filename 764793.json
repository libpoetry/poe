{"id":"764793","title":"百字令 海昌署中古柏相傅千百年神物屡著灵异尝亲降墨迹于署之西轩自称古木主人笔势飘洒语亦盘曲可味当事者勒诸碑石胡云次刺史泽沛以拓本见赠并索题词","dynasty":"清","author":"薛时雨","text":"虬枝耸翠，俨鬓眉耆耇，衣冠太古。密荫遮来官阁遍，长养使君霖雨。丞相祠堂，精忠庙貌，一气同凝聚。神光离合，素笺亲降幽语。细审笔势纵横，翔鸾舞鹤，妙得云烟趣。古帖人间容易觅，珍重赤松俦侣。石藓钩摹，铜柯展谒，眼界开如许。粗官惭愧，蚓蛇难续书谱。"}