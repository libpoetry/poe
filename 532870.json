{"id":"532870","title":"白莲长句和公实","dynasty":"明","author":"黎民表","text":"九春芳物已凋残，百舌声中兴转阑。东园有恨成蹊易，南国无媒寄远难。成蹊寄远空惆怅，素萼青跌忽摇漾。袅袅金茎瑞雾通，霏霏玉井香云上。玉井金茎不易逢，绿叶田田复几重。鹭窥冰彩愁难定，蝶绕檀心恨正浓。鹭窥蝶绕疏华动，幽香更倩回风送。轻绡似出鲛人织，明珠乍见江婓弄。回塘曲水日初长，妖姬妷女自相将。但识汉宫持作盖，宁知楚客制为裳。照影竞窥眉上绿，凌波争比额边黄。长裾荡桨怜丝罥，皓腕攀条畏刺伤。直谓将心同白日，始知行乐在青阳。青阳白日去悠悠，几度相思南陌头。娇靥只矜如月满，繁华须念逐波流。银床寂寞翻清露，纨扇凄凉及早秋。年催已畏倾筐尽，昼短何妨秉烛游。风撼铜铺难独守，星回金屋迥添愁。愿学汉皋能解佩，还同河徼善操舟。操舟解佩怜君久，弃置红颜相忆否。空持白璧误投人，为少黄金能取酒。妾意频惊桃李时，君来已及芳菲后。行路羞看陌上蓬，连根愿比池中藕。采莲日暮绿江深，因君哀怨进讴吟。鸿来不惮关山远，菱唱还过越水浔。"}