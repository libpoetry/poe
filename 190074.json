{"id":"190074","title":"送李端叔从辟中山","dynasty":"宋代","author":"秦观","text":"人畏朔风声，我闻独宽怀。岂不知凛冽，为自中山来。端叔天下士，淹留蹇无成。去从中山辟，良亦慰平生。与君英妙时，侠气上参天。孰云行半百，身世各茫然。当时儿戏念，今日已灰死。著书如结氂，聊以忘忧耳。駸駸岁乃尽，淮海归无期。功名良独难，虽成定奚为。念君远行役，中夜忧反侧。揽衣起成章，赠以当马策。"}