{"id":"967070","title":"读李益诗","dynasty":"宋","author":"贺铸","text":"君虞兴圣孙，诗律早专美。乐府度新声，宫酺奉天子。鲜风猎兰苕，华月濯桃李。独有连眉郎，才称劣相比。颇闻竹窗句，流落绮纨耳。吏曹久失调，幕府感恩起。从军五十篇，王粲惭率尔。胡沙动霜草，开卷得千里。骞翔大蓬拜，转顾触排毁。晚升八座崇，谢事知所止。高文茂支庶，埋灭长已矣。斯人今不亡，正赖数番纸。咄嗟齿踰壮，日就无闻耻。勉哉课谣吟，请自田居始。"}