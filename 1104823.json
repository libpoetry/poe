{"id":"1104823","title":"祀马将军竹枝辞","dynasty":"宋","author":"马之纯","text":"草头无数入松山，一遇将军都败还。试问当初战何所，将军岩下水犹殷。白羽青丝手自持，双鞬锦领步兵随。几番欲到伊吾北，笑杀曹儿行路迷。曹州孽火遍烧天，不见兵车只汉川。若得将军把关要，鸦军不用过山前。麦陇桑畴溪路斜，溪南溪北自千家。当年战守知谁力，好把寒泉荐菊花。桑麻影里千馀户，弦管声中百许年。但见年华今日好，也须回首看岩前。松山父老至今思，尝问将军归不归。岩头草木成戈戟，雨后溪声听鼓鼙。倒指于今四百年，竹间祠宇尚依然。藤萝挂木长如旆，苔藓侵阶碧似钱。几年精爽尚依依，水旱只须来祷祠。劝汝乡人宜善事，祀时同唱竹枝辞。"}