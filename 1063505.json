{"id":"1063505","title":"清明日示弟侄","dynasty":"宋","author":"唐庚","text":"岁华忽忽又清明，忆与诸生试集英。金锁掣雷开右掖，纻襕披雪照升平。立班雉尾身疑梦，茂对龙颜目乍惊。百拜起居分左右，十年胸臆转纵横。愧无长策裨千虑，敢昧初心苟一名。三道岂能窥董傅，乙科今复愧匡衡。始吾进取恬无意，看汝光华便是荣。他日当求田二顷，杖藜自足过浮生。"}