{"id":"1116208","title":"次韵次律兄除夜述怀","dynasty":"宋","author":"沈与求","text":"此身传马与时移，过尽三馀又一归。野炬占风迷夜色，村肴宿岁待晨晞。鬓华老去能馀几，心赏春来转觉非。惭愧君恩许闲佚，食蔬那比首阳薇。饯岁邻翁席屡移，拍歌犹听夜深归。尊浮冻蚁霜逾重，林噪寒鸦日未晞。剩叹飞腾怜杜老，过为孤愤陋韩非。干戈满眼伤时节，遣戍长闻赋采薇。"}