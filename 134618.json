{"id":"134618","title":"九月十一日夜雨宿营南园韩秉国寄酒兼见招以","dynasty":"宋代","author":"司马光","text":"雨多秋草盛，浓绿拥寒阶。吾庐奥且曲，退缩如明蜗。小园已自隘，欲往泥沾鞋。体羸畏风冷，室处门常{外门内为}。九日古所重，负此时节佳。缅想使君宴，绮席临高斋。肥羜堆玉盘，飞觞酒如淮。楚舞陵湖波，茱萸落金钗。神醒鼓吹喧，百叠疑倾崖。欢余忽我思，牙兵星火差。潩泉耻独醉，醇味相与偕。我饮虽不多，和气浩无涯。梧子拾为果，拒霜伐为柴。沼中数寸鱼，烹煎足为鲑。谁言无以侑，绕渚多鸣蛙。交道久衰薄，岿然见吾侪。奈何数舍遥，晤语积年乖。况乃辱嘉招，私心岂不怀。轘辕石道涩，重以阴云埋。虽有果下马，款段非渥洼。临风徒竦踊，志愿焉能谐。狂诗寄一笑，聊用当诙俳。"}