{"id":"788788","title":"摸鱼儿 漳河吊铜雀台","dynasty":"清","author":"周祖同","text":"问斜阳、雀台何处，东风吹老人世。漳河一带伤心色，绿遍往时烟水。歌舞地，只寂寂、荒堆蔓草依稀是。裙腰扇底，已过了春深，鸦来凤去，旧梦醒难记。垂杨柳，西北枝枝旖旎，新眉曾妒宫妓。分香莫问当年恨，云幌乱尘飘起。多少事，君不见、英雄儿女都如此。凄凉故址，剩片瓦遗留，供人凭吊，古砚洗寒翠。"}