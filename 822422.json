{"id":"822422","title":"一萼红 乙卯人日，用石帚淳熙丙午人日韵，赋西园官梅","dynasty":"清末近现代初","author":"周岸登","text":"曲池阴。折横枝幽萼，华发不胜簪。槛脚苔皴，瓶眉石冻，还似春睡沈沈。照疏影、寒泉古甃，唤梦回、应有并栖禽。桂管箫声，宣华龙影，谁与追临。十载魂销无地，伴含章一卧，飞近眉心。姑射冰姿，罗浮蝶怨，遗事悽绝重寻。抚时序、烧灯渐近，贴春人、华胜簇祥金。只恐归来佩环，感慨同深。"}