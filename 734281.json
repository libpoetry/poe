{"id":"734281","title":"山楼曲","dynasty":"清","author":"恽格","text":"空楼蔽芳树，竹叶落翠羽。瑟瑟琅玕满楼雾，青青楼上山无数。湖风吹山山作云，湿云含雨连山度。我思飘渺云中君，乃在十二峰间汉皋路。贻我瑶华双珠佩，流光洒洒空灵遇。金银台冷芙蓉衣，弱水如烟散霞圃。星飞井底海水乾，去天一角望蛇盘。手绾罗襦非合欢，雌龙怨涩冰弦弹。绡文乱染红兰珊，娇花泣露金井寒。辘轳声转烟萝坞，梦送春云过江浦。天鸡唤梦云不知，满楼湿尽山楼雨。"}