{"id":"834098","title":"百字令 其二","dynasty":"清末民国初","author":"易顺鼎","text":"说晴定稳，不堤防春雨，者般厮守。山色过江青已近，蓦地似和云走。峭阁盘丹，疏榕隐翠，小坐钟鱼右。烟岚万叠，忽惊笑语吹透。人疑上界鸾龙，下方难犬，拔宅今成又。眷属居然仙佛样，来向莲华稽首。花事三春，莱亲百岁，一例人天寿。湖山何幸，遭逢也算非偶。"}