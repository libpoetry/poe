{"id":"490304","title":"宜晚社成长句叙事","dynasty":"明","author":"朱朴","text":"石门尊者僧中仙，浪迹江海参诗禅。虚亭道人今旭颠，青铁铸砚磨已穿。南野有术将补天，一经守道耕畬田。勾溪读书溪水边，不义富贵浮云然。木溪自棹溪上船，但钓缩颈槎头鳊。西野种禾庐市廛，耳目尘土心林泉。井南阿戎只好眠，半生坐破吾家毡。老子蹇拙百不便，当筵列坐常叨先。违时取适何因缘，道义颇合性所偏。愿足床头沽酒钱，乐夫天命终残年。"}