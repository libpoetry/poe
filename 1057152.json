{"id":"1057152","title":"送交代杨应之判官归洛","dynasty":"宋","author":"毕仲游","text":"借问杨夫子，还家洛浦春。两为黄绶吏，双健白头亲。乌帽斜攲面，斑衣稳称身。鹊灵方报喜，龟梦久方神。高卧今贤相，居閒旧老臣。上堂从隐几，侍坐好书绅。存没空怀感，交游素耐贫。先生坟上泪，御史甑中尘。嵩顶饶穿屐，伊流惯幅巾。直弦歌太尉，曲学笑平津。自滞心元懒，偷閒味却真。折腰陶靖节，散发屈灵均。王屋风鸣籁，龙门月漾银。白芽烹涧水，绿笋当江莼。折鹿诸儒喜，骑驴大尹嗔。赠人袍已弊，赊酒券常新。小子元疏放，忘归任屈伸。马肝嗟屡食，犬吠脱无因。文史惭方朔，形骸谢伯伦。耻同珠履客，宁作醉乡人。瓜熟叨为代，情亲愿卜邻。乞笺金踯躅，试研玉麒麟。祖道无供帐，停车有吐茵。心胸两倾倒，轇轕动星辰。"}