{"id":"801283","title":"大喇嘛寺歌","dynasty":"清","author":"马维翰","text":"我无摩泥照浊水，偶参上乘心清凉。惠师罗什亦已化，今之行脚惟衣粮。西炉自昔西番地，旧无枝屋皆碉房。不生草树山壁立，茫茫沙碛无稻粱。恭惟先皇赫威命，版图始入开封疆。至今万里乌斯藏，亦来重译瞻冠裳。奈仍夙昔锢不解，俱言此类生空桑。空诸所有有彼法，如何佛寺犹雕梁。缭以垣墙一百丈，甃以文石周四方。横窗侧闼面面辟，幡竿略绰当门张。其上层楼纻金碧，下画神鬼东西厢。寺僧少长凡几众，不语前立纷成行。偏袒右肩事膜拜，双瞳转仄黝有光。宰生割剥了不怖，呼号其侧神扬扬。六时梵呗若功课，渴饮酪乳饥牛羊。宵分聚徒大合乐，互吹骨角声低昂。即论释典尚清净，此宁有意登慈航。或云流传术颇异，播弄造化如寻常。安禅毒龙致时雨，诵咒青女停飞霜。此岂实具定慧力，竟能诡术回穹苍。咄尔世人迷不悟，福田利益萦中肠。乾坤高厚妙运用，岂待尺寸量短长。圣人深意在柔远，顺育万类通要荒。因势利导牖蒙昧，欲使寒谷回春阳。昭昭大道揭日月，异教岂足紊纪纲。矫首夷风倘一变，饮食男女真天堂。"}