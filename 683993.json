{"id":"683993","title":"偶书","dynasty":"明","author":"王世贞","text":"郁郁桓魋墓，白石何嶙峋。惜哉三年力，不能葬其身。空见抚琴士，千载悲斯人。黄雀拟螳螂，下乃见弹射。古来奸雄辈，颇复遇其敌。祸败徇所常，胜者亦焉得。邯郸倡家女，巧笑倩红妆。如无好颜色，何以结不忘。借谓鲜所私，何以得为倡。长安狭邪客，片语黄金千。归来但壁立，四座称豪贤。称者渐不识，零落一身偏。贾客狎风波，黄金如山积。人云贵明珠，遂适海外国。垂老鲸鲵身，呜呼竟何惜。"}