{"id":"1121530","title":"七绝句","dynasty":"宋","author":"罗公升","text":"吟昔从军瘦，生涯出仕空。山中破茅屋，日日是秋风。天岂私贫我，看书每自疑。寸心即知己，不用世人知。贾生空痛哭，汉吏孰分忧。谩倚天为命，天命不自由。群盗田夫耳，兵疲万骨枯。千年干羽事，只道圣人迂。水旱关何事，兵凶孰汝怜。但寻师辟谷，莫误客求田。橐重驴鸣苦，村空鬼哭悲。黄华存大体，不肯问狐狸。本是山林物，中间一念差。稻粱今懒种，况乃种桃花。"}