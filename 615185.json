{"id":"615185","title":"春意和李葵孺","dynasty":"明","author":"黄圣期","text":"春晴二月烂烟花，花飞夹道倩春华。柳条春归含晚翠，洞房春起带朝霞。珠箔绣帏春窈窕，春暖兽炉香袅袅。莫道妆台无复春，梅花昨夜春多少。殷勤绿鸟弄春频，细蹴春霙动绛尘。已曳春容回锦簇，还铺春彩绽华茵。华茵锦簇春将待，七宝香车春满载。谁家游冶竞探春，探春转觉春如海。春色今时异往时，浅碧轻红春早知。不信春光能久驻，不信春心能自持。春去春来空暗忆，两两春禽看比翼。薄衾无奈可怜春，轻寒几透春消息。日高慵起试春衫，春妆临镜羞尘函。春闺何事关春梦，春江何处着春帆。春日怀人朝复暮，侍儿未解伤春苦。忙报春风到锦堂，骄春桃李开无数。漫凭晓閤对春晖，春晖如自媚春衣。春云冉冉香丛叆，春山澹澹黛烟微。草色经春无恙碧，春尽王孙归不归。"}