{"id":"677005","title":"题荃之画兰","dynasty":"明","author":"李流芳","text":"我昔学画时，意亦颇浩渺。不求工形似，但以写怀抱。十年弄笔研，自顾尚草草。子真有夙慧，落笔那便好。疏疏几叶兰，此意亦难了。墨肥苦无骨，险瘦神亦槁。纵笔伤婀娜，取态失苍老。不独烦位置，兼亦贵风藻。看子意有馀，一往何振掉。著花花离离，著叶叶袅袅。因风欲翩翻，堕雨故天矫。开箑飒生气，嫣然出物表。始知画有真，俗工徒潦倒。勉旃自珍重，成名不足道。因忆吾友言，惜哉笼此鸟。"}