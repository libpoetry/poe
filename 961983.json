{"id":"961983","title":"特立夜直读荆公客至当饮酒篇感而有赋","dynasty":"宋","author":"姜特立","text":"客至当饮酒，客去合如何。人生无根蒂，何必客经过。有客固当饮，无客饮自歌。有客与无客，颓然同一科。昔人秉烛游，正尔畏蹉跎。粤余生多艰，一官剧奔波。读书四十年，铁砚空研磨。粝食岂有肉，菜羹或无鹾。一衣递单夹，摺制屡舛讹。六十始小遇，鬓毛已双皤。屈指从心年，光阴苦无多。酒虽非所嗜，不饮意不佳。一盏助朝气，三杯养天和。放浪风月夕，留连四时花。以此毕吾生，无愧亦无嗟。寻思百岁后，有酒如倾河。一滴不入唇，谁见此颜酡。作诗广前贤，闻者且勿呵。"}