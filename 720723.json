{"id":"720723","title":"花犯","dynasty":"明末清初","author":"屈大均","text":"恨炎天，梅花少雪，凝脂未肥白。玉寒珠热，似倒挂南枝，幺凤无力。古人欲寄春消息。踯躅那忍摘。怕蛱蝶、食残黄蕊，团香归粉翼。仙姿亦复苦愁侵，怜他消受甚，神伤姑射。膏沐少。天然好、免污颜色。飞琼女、月中不辨，缟衣冷、相要同片石。唤翠羽、啾嘈歌罢，天明愁寂寂。"}