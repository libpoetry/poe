{"id":"1139634","title":"重玄寺旃檀林桂花","dynasty":"宋末元初","author":"陈深","text":"有桂生祇园，团团拥旌盖。灵根挺盘错，翠色深晻蔼。疑从鹫峰移，迥与峨石对。商飙动阊阖，夜气凝沆瀣。清芬弥六合，芳意函纤芥。华飘广寒府，金布如来界。天空氛翳灭，囧囧凉月挂。幽人夜禅起，净想须脱解。清游时独行，真赏聊自爱。妍华易销落，徒抱贞心在。苍鸾宁复来，临风发深嘅。"}