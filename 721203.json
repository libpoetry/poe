{"id":"721203","title":"画马题","dynasty":"明末清初","author":"张穆","text":"天马曾闻狮子名，戏挥金粉落房精。今朝笑得逢良父，半幅鹅溪自解鸣。濡毫流电绝商量，幻出毛龙白玉光。共爱青丝挽垂柳，莫教容易献昭王。铜骨霜鬃紫水眸，雄心阔向玉关秋。乾坤有限纵横尽，迟尔华阳卸络头。曹霸千秋尚有灵，当年龙种尽留形。最怜汉武穷兵日，独得西来锦膊青。桃花叱拨截流时，所向何尝有路歧。且勿皮毛矜可爱，神关丰骨不关肥。世间驽骨策庸儿，凤臆兰筋未易知。贫道从来爱神骏，不须鞭影到天涯。三尺轻绡绝短长，平沙风候似殊方。未当一跃知千里，只是精神不肯藏。风鬃云锦别奇姿，蹀躞摇头破枥时。知尔雄心非栈豆，绿杨芳草正秋迟。穆王西返八龙空，留影犹能百代雄。身染瑶池五云彩，至今毛鬣散秋风。"}