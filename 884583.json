{"id":"884583","title":"王令收桂花蜜渍埳地瘗三月启之如新","dynasty":"宋","author":"朱翌","text":"桂花老月窟，堕地散金蕊。长忧风雨馀，失此香旖旎。抚树三叹息，留花姑少俟。枕中有仙方，解使香不死。蜜蜂喜输粮，馀润获渐靡。瘗深阅三月，发覆验封玺。虚堂习新观，博山为频启。初从鼻端参，忽置秋色里。氤氲缥缈间，可以降月姊。自兹闻四时，何止名七里。"}