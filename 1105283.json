{"id":"1105283","title":"热","dynasty":"宋","author":"方岳","text":"脱巾无计避炎熇，安得长风上泬寥。自浴寒泉眉子砚，时浇苍石胆瓶蕉。老来转觉身为累，贫甚岂为山可樵。坐想草亭新竹上，一林碎月玉翛翛。借使长空插羽翰，人间无地著高寒。一丘自作清凉国，两曜谁司赤白丸。老去诗犹堪杖屦，快哉风亦懒衣冠。贵人要与常人别，宝带围腰大耐官。"}