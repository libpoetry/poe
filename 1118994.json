{"id":"1118994","title":"题傅岩叟悠然阁三章章八句","dynasty":"宋","author":"陈文蔚","text":"悠然君之见，不与凡见同。正似东篱下，山忽在眼中。谁昔夜登阁，歌罢饮亦终。恍若有真契，可知不可穷。悠然阁之名，名从见中起。长哦好仁诗，高山勤仰止。意与口俱到，掘井真得水。嗟哉世间人，穿凿求义理。悠然君之心，非古亦非今。忘言犹有诗，无弦安用琴。渊明此时意，千载无知音。但见登阁时，山高白云深。"}