{"id":"562005","title":"送文从周入京师","dynasty":"明","author":"贝琼","text":"文郎气如虹，北上何匆匆。重经九折坂，复览百步洪。日月回地底，山河极云中。有书一万言，欲献明光宫。蚩尤触山折天柱，百川乱流赤子苦。龙骧未见下益州，虎旅犹闻驻灵武。草白风骚骚，跋涉无乃劳。骅骝识骏骨，鸑鷟非凡毛。临岐更酌酒，飞雪落征袍。何以致缒绻，绵带昆吾刀。"}