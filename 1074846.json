{"id":"1074846","title":"圩氓叹","dynasty":"宋","author":"周紫芝","text":"圩氓筑败圩，饱腹无粟菽。强扶南亩犁，辛苦望一熟。插秧在中田，秋来半黄绿。白雨忽翻盆，积潦齧圩腹。波头卷春雷，汹涌裂坤轴。仓皇未出门，白水已半屋。攀椽栖木杪，寝饭杂鹅鹜。客行舣孤舟，系缆怯水宿。叩门乞灯火，父老迎我哭。我亦一酸鼻，软语聊抚祝。老稚且相收，慎勿辄弃逐。行看散陈红，官仓有馀粟。救尔无远谋，每饭惭食肉。"}