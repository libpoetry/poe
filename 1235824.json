{"id":"1235824","title":"画竹十一首 其二","dynasty":"元","author":"吴镇","text":"森森如玉万条青，风过声传几度听。激楚结音多岁月，中郎时有到柯亭。春到龙孙满地生，未曾出土节先成。可怜无个伶伦眼，尽日垂垂独自清。与君俱是厌尘氛，一日不堪无此君。更喜龙孙得春雨，自抽千尺拂青云。动辄长吟静即思，镜中渐见鬓丝丝。心中有个不平事，尽寄纵横竹几枝。倚云傍石太纵横，霜节浑无用世情。若有时人问谁笔，橡林一个老书生。"}