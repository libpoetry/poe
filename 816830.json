{"id":"816830","title":"湖楼杂诗","dynasty":"清","author":"蒋宝龄","text":"一径烟荒画㡧开，孤游转爱废亭台。也知尽有春妍处，不称残衫破帽来。掩关几度忍乾饥，无赖春禽苦劝归。却感多情老杨柳，长条绾我独依依。易逝繁华等水流，水媐过后断豪游。寂寥不少湖边客，间与斜阳写古愁。群峰倒影碧波澄，清夜无眠槛独凭。赢得湖头人共说，五更楼上有诗镫。"}