{"id":"757525","title":"解语花 题陈相之先生近湖山馆小照","dynasty":"清","author":"沈善宝","text":"一蒿绿水，四面青山，山水皆韶秀。东风晴昼。苏堤外、十里平湖春透。小桃细柳。看西子、芳容依旧。棹烟波、合有高人，艳福频消受。苏白风流谁复。有参军此日，经纶抱负。平原特绣。管湖山、预兆他年太守。词传红藕。夸胜迹、应多吟友。和阳春、尽倚新声，按拍惭予后。"}