{"id":"628955","title":"寄答新都汪仲嘉","dynasty":"明","author":"李云龙","text":"离心忽怅然，倚杖望霜天。南飞北雁行将尽，不见黄山一字传。忆昨垂杨古渡头，啼莺两岸送行舟。别来几日黄叶落，白云衰草寒悠悠。君期我奋天池翼，岂谓长林方偃息。日长无事掩柴门，惟有青山见颜色。忆君归卧白云庐，日闭筠帘看道书。涓子玉颜知不改，向平佳兴近何如。我从蹈郭餐金液，渐向秋风生八翮。黄山白岳游有期，为余净扫松间石。"}