{"id":"527328","title":"放歌行","dynasty":"明","author":"何景明","text":"天命谅靡易，富贵安足陈。自昔慕豪胜，重义还轻身。整辔逾巩洛，驱车入咸秦。立观青云上，驰步要路津。射策报明主，投书干大臣。身为五侯客，家与七贵邻。杯酒纵经过，冠盖罗逡巡。顾盼生光彩，吹嘘借阳春。各矜意气好，自比骨肉亲。时事多变异，交道亦湮沦。要盟等金石，弃掷同灰尘。赤心不足恃，白头更如新。归来嗜藜藿，偃仰随松筠。始知葵槿甘，不若兰桂辛。愿从白屋士，请谢玉堂宾。"}