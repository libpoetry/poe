{"id":"506216","title":"次韵萧仲钧别怀歌","dynasty":"明","author":"周是修","text":"玉京缥缈开晴云，四海讴歌尧舜君。龙腾虎变日继踵，嗟尔尚甘麋鹿群。百花为城草为席，烜赫阳精锦嫣炙。肺肝五色结英华，散作雄词笔锋出。珊瑚玉树交柯株，处子绰约纹窗疏。斯须片月挂明镜，照耀银台光烱如。银台彷佛三山上，弱水秋风起层浪。谪仙何处跨鲸来，歌啸雍雍五情畅。永怀此乐那能归，一曲瑶琴伤别离。鸾笺写就生平意，寄与云中南雁飞。南雁飞飞楚天碧，诵言重见胶投漆。遂令幽思不可忘，走向云林远相觅。朝阳紫凤鸣梧冈，如此游居诚有常。又如神剑蕴玉匣，吐出万丈之精光。精光倏烁凌空照，吾亦英豪不殊调。穷通得失安足论，且与剧谈道中妙。"}