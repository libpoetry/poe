{"id":"105398","title":"谢师厚归南阳效阮步兵","dynasty":"宋代","author":"梅尧臣","text":"一日复一朝，一暮复一旦。与子相经过，少会不言散。我心终未极，岁月忽云晏。嘶马思长道，孤鸟逐前伴。驾言慕俦侣，怀抱若冰炭。南临白水湄，风雪振高岸。意恐慈母念，疾驰节已换。解剑登北堂，幼妇笑粲粲。弊裘一以缝，征尘一以澣。而我客大梁，衣垢自悲叹。"}