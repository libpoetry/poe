{"id":"688490","title":"寄题箕子墓四首","dynasty":"明","author":"祁顺","text":"被发佯狂不为身，忍看家国遽沉沦。平生方寸谁能会，孔氏三仁语最真。宗祊颠覆力难支，独抱瑶琴只自悲。一曲清歌欲流涕，故都回首黍离离。力谏无能悟独夫，明夷心事更谁如。九畴不向周王授，后世何由识洛书。东藩制度旧封君，千载遗风尚礼文。欲吊英灵何处是，夕阳荒草锁孤坟。"}