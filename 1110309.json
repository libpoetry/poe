{"id":"1110309","title":"和项平父送别","dynasty":"宋","author":"孙应时","text":"逐逐衣冠谒府公，渐谙楚语异吴侬。重江跋涉家何在，一饭辛勤计未工。自恐风尘成冗俗，人言山野欠疏通。夜长不寐思吾友，拨尽寒炉宿火红。长江风景旧闻知，雪里经行亦大奇。官舍荒凉乏松竹，边城清晏少文移。有时怀古登临久，自省无才职分卑。白日闭门还独笑，读书吾亦太营私。前途事业自登山，高下相悬进一关。莫倚陂陀能迤逦，可无尺寸怯跻攀。我来正作三年计，君别何当万里还。办取相逢须刮目，转头清镜欲苍颜。"}