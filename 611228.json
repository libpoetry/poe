{"id":"611228","title":"余濒行金陵诸词客分赋都下名胜兼傅之丹青壮我行色舟中无事披册展读忽然技痒赋寄酬之共得二十八景诗如其数 其三 梅花水","dynasty":"明","author":"邓云霄","text":"翠羽空山哢早春，一泓清水写花神。新妆乍对含章镜，微步应消洛浦尘。曲涧浮来香冉冉，疏枝影落石粼粼。江南景物长相忆，谁寄罗浮岭外人。"}