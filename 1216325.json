{"id":"1216325","title":"忧村氓","dynasty":"元","author":"卢琦","text":"世道日纷纭，人人自忧切。路逢村老谈，吞声重悲噎。我里百馀家，家家尽磨灭。休论富与贫，官事何由彻。县帖昨夜下，羁縻成行列。邻里争遁逃，妻儿各分别。莫遣一遭逢，皮骨俱碎折。朝对狐狸啼，暮为豺虎齧。到官纵得归，囊底分文竭。仰视天宇高，纲维孰提挈。但恨身不死，抑郁肠中热。南州无杜鹃，诉下空啼血。"}