{"id":"603134","title":"采珠篇","dynasty":"明","author":"区大枢","text":"长安市儿鬻珠好，五侯七贵竞争宝。快意宁复论兼金，但获明珠即绝倒。远物何由遂见珍，彩光错落称媚人。声价无如走盘上，贵重直使连城嗔。倾都豪货每如此，九重好尚亦复尔。大农进御犹不敷，濒海仍闻出中使。陆路纷纷生绎骚，楼船泛泛历波涛。貂珰乘机恣渔猎，黔黎丧魄等鸿毛。纵然探得珠万斛，难免海滨兴怨讟。老蚌剖残明月孤，重渊搜尽骊龙哭。吾闻廉守昔孟尝，合浦珠徙还复光。比来竭泽何为者，珠倘有灵珠应藏。又闻国宝在得士，圣主投珠士乃止。与其径寸鉴数车，孰若高贤照万里。"}