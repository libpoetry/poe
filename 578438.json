{"id":"578438","title":"挽南京陆彦升父","dynasty":"明","author":"罗亨信","text":"东吴陆处士，德性何温纯。壮岁入京国，因为尧舜民。操履异流俗，卓荦超凡伦。事亲尽诚孝，教子思立身。人皆尚华美，淡薄甘清贫。众方兢声利，敛迹潜其珍。笃信重交好，姻睦谐宗亲。无营亦无虑，寿福期骈臻。云胡振霞佩，奄尔违世尘。闻者共悲悼，考德伊何人。容台表素行，百世扬清芬。临风发哀些，我亦为沾巾。"}