{"id":"866726","title":"题涪陵杨彦广薰风亭","dynasty":"宋","author":"冯时行","text":"身世如浮云，百年一飘忽。古人事业在，已腐蒿里骨。惜哉薰风亭，劲翰俨突兀。想当挥洒际，浩气涨溟渤。迄兹变故后，同好亦泯没。散帙落危睇，作亭焕新揭。超然盛德后，清芬念贻厥。亦闻爽垲地，山水皆秀发。旷荡敞遐眺，葱茜罗翠樾。胜游集簪履，有酒备百罚。异时太真园，绛树山硉矹。吾其解烦鞅，长风卧烟筏。问津鸥鸟外，亭上散白发。飘飘揖薰风，解带脚不袜。咀嚼清冰圆，内洗肝肺渴。呜呼苍梧远，瑶琴久衰歇。于焉慰永怀，森森来披拂。耿耿入疏襟，更欲迟华月。"}