{"id":"1091437","title":"题日新梅室向在杭日所居有此今迁居虞山矣禅房花木深常建题虞山寺诗也虞山旧名破山","dynasty":"宋","author":"周孚","text":"阿连清标真拔俗，人道妙年能顾曲。那知晚岁厌嚣尘，归种寒花伴幽独。西湖绝境天为破，东阁新诗手亲录。泽门之晰何足道，相对风擂两冰玉。今年还问破山禅，老树骎骎子当熟。定将妙语绝根源，可但闲房丽花木。平生最怜三虎怒，老境真成一夔足。何当襆被过君家，共挽长条醉酃渌。"}