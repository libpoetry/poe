{"id":"575891","title":"题四川都府照磨陈庭学小兰雪轩","dynasty":"明","author":"孙蕡","text":"鲜桃郁李烘锦城，白雪幽兰冷空谷。喧哗绮靡人所羡，君独胡为爱清馥。君方少年富文采，早入西清掌书牍。天官宗伯司铨衡，更佐边神镇巴蜀。开府同专三品印，退食初架三椽屋。既营楚畹栽碧丛，复对天花咏黄竹。春还国香始吐颖，飞霰尚集风轩曲。丹蕤著粉馀嫩红，剑叶堆琼隐新绿。一时芳致正称妙，更与千载相追逐。鲁连节操高摩云，太白丰姿瑩如玉。玉堂学士今太史，壮以词翰盈篇轴。龙鳞篆籀争雪鲜，金薤文章共兰馥。我亦能吟君好事，好买溪藤数千幅。联篇写作清风图，长使虹光贯岩麓。"}