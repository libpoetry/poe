{"id":"447124","title":"念奴娇 忠州白公祠废址怀古","dynasty":"当代","author":"陈仁德","text":"彩云西坠，又黄昏，漫步先生祠侧。指点千年瞻仰地，惟有残墙欲裂。野径无人，荒庭滴露，乱草凝春色。晚风吹过，空山一片明月。诗笔曾动乾坤，长裘万丈，天下同寒热。每忆浔阳江上句，仿佛四弦幽咽。藤管酒香，竹枝词苦，百世传风格。东坡杨柳，至今犹发新叶。"}