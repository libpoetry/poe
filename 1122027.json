{"id":"1122027","title":"良嗣以予生朝将至以古赋一首为寿作三绝与之勉其省愆念咎当在念亲之先","dynasty":"宋","author":"郑刚中","text":"乾坤高厚爱无偏，罪大其如未许怜。莫向岁时加念我，共须忧畏补前愆。五月榴花照午时，三年知汝忆亲闱。小笺写赋随香到，信是今年已庶几。乳燕飞飞竹色深，阿枢娇贺想同斟。要知此日妇姑意，便是南方子父心。"}