{"id":"702307","title":"敬和春景韵","dynasty":"明","author":"程通","text":"东皇布德育群生，二月仁风遍海城。原上草青堪放马，墙头柳绿可藏莺。一尘不作天如洗，万景俱新日与明。朝退玉阶无个事，杖藜时向小桥行。新诗同和酒同酣，三月才过十又三。红日腾光辽海上，白云回首大江南。一生心地常摅赤，八品官袍尚著蓝。君宠母恩俱未报，几回兴念几停骖。"}