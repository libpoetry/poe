{"id":"121729","title":"谢仪真诸公·十幅拟挂东风蒲","dynasty":"宋代","author":"陈造","text":"十幅拟挂东风蒲，众贤好事争挽裾。盍不一笑留斯须，咄嗟而具成燕胥。仙醴湛湛白玉壶，篆烟褭褭黄金炉。骈集水豢罗山肤，彼姝者子不待呼。袜尘相携来坐隅，炯然皓齿明眸俱。含宫吮羽累贯珠，移柱品索凤将雏。诙笑尽略世谫拘，诸贤堂堂吏而儒。才猷声称雄万夫，慰藉倾倒向老迂。同义已与古并驱，况把乐事分穷涂。衰颜得酒失槁枯，暂容二子相映朱。尚忆扶醉下笋舆，江滩人声杂雁凫。一欢转头堕空虚，此欢欲继良难图。周旋四贤偕两姝，此人此日吾知无。"}