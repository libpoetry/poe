{"id":"285787","title":"贺新郎·看尔扬鞭去","dynasty":"清代","author":"李慈铭","text":"看尔扬鞭去。正愁人、东风满目，扰花狂絮。故国苍茫天万里，不辨越山何处。更碣海、波涛汹怒。䝟兕磨牙鲛舐腭，但只身、掉臂游行过。最怜少日伤孤露。耐荒寒苧灯齑粥，半生难苦。赢得科名酬母教，衣锦暂时团聚。讵转足、便迷归路。薄宦未成家陷贼，负高堂、总被微名误。穿垒走，涕如雨。"}