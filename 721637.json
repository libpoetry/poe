{"id":"721637","title":"阳春道中","dynasty":"明末清初","author":"屈大均","text":"群松围石笋，一水蔽岩扉。苍翠含秋色，阴森散夕霏。采菱人未罢，食稻蟹初肥。百里云峰路，愁中望欲微。孤舟行不得，最恨鹧鸪声。峡暗三秋雨，林开一日晴。相思生白发，独往忆青城。不有神仙术，那消婉娈情。朝穿魑魅影，暮入虎狼群。林木阴多惨，烟岚毒更薰。野人毛布与，樵女蜜房分。喜向空山曲，茅茨宿白云。芙蕖愁少水，乌鹊恨无枝。草野原吾分，皇天不我私。鲍焦垂槁日，桑户返真时。所恨无甘旨，归为老母怡。"}