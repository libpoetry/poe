{"id":"954307","title":"镇阳残杏","dynasty":"宋","author":"欧阳修","text":"镇阳二月春苦寒，东风力弱冰雪顽。北潭跬步病不到，何暇骑马寻郊原。雕丘新晴暖已动，砌下流水来潺潺。但闻檐间鸟语变，不觉桃杏开已阑。人生一世浪自苦，盛衰桃杏开落间。西亭昨日偶独到，犹有一树当南轩。残芳烂漫看更好，皓若春雪团枝繁。无风已恐自零落，长条可爱不可攀。犹堪携酒醉其下，谁肯伴我颓巾冠。"}