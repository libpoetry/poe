{"id":"258161","title":"浩歌行送济夫之秦行视田园","dynasty":"金朝","author":"师拓","text":"霜敛野草白，气肃天宇清。开尊酌远客，饯此秦关行。秦关杳杳愁西顾，千里苍茫但烟树。子今行辔按秋风，想见秦关雄胜处。河流汹汹昆崙来，莲峰秀拔青云开。终南南走络巴蜀，五陵北望令人哀。我本渭城客，浪迹来东征。穷齐历宋嗟何营，尚气慕侠游梁城。信陵白骨委黄土，夷门谁复知侯生。拊剑一长啸，作歌谁为听，青天白日空冥冥。不能乘桴入沧海，拂衣且欲归汧泾。落魄高阳归未得，送子西归空怆情。"}