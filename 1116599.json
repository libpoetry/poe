{"id":"1116599","title":"春帖子词：太皇太后阁六首","dynasty":"宋","author":"苏轼","text":"雕刻春何力，欣荣物自知。发生虽有象，覆载本无私。小殿黄金榜，珠帘白玉钩。一声双日跸，春色满皇州。仗下春朝散，宫中昼漏稀。两厢休侍御，应下读书帏。五日占云十日风，忧勤终岁为三农。春来有喜何人见，好学神孙类祖宗。共道十年无腊雪，且欣三白压春田。尽驱南亩扶犁手，稍发中都朽贯钱。不独清心能省事，应缘克已自销兵。传闻塞外千君长，欲趁新年贺太平。"}