{"id":"1121643","title":"复作耳鸣二首","dynasty":"宋","author":"范成大","text":"至音岂寂透希夷，珍重幽田为发挥。妙用何关新卷叶，圆通自有倒闻机。梦中鼓响生千偈，觉后舂声失百非。寄语爵阴吞贼道，玉床安稳坐朱衣。东极空歌下始青，西方宝网奏韶英。不须路入兜元国，自有音闻室筏城。牛蚁谁知床下斗，鸡蝇任向梦中鸣。如今却笑难陀种，无耳何劳强听声。"}