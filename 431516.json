{"id":"431516","title":"感愤五首","dynasty":"近现代","author":"冯振","text":"春山花鸟不胜愁，世乱时艰尽带秋。几处天清无战伐，中原夜久照旄头。强兵徒作蜗蛮斗，壮士虚怀杞国忧。四海困穷狼入室，陆沈悽惨旧神州。铜驼荆棘已堪伤，黩武穷兵国必亡。蓟北烽烟连海岱，江南杀气暗潇湘。可怜白昼啼新鬼，忍听悲笳断客肠。鼓角万方声一概，人间何处不迷阳。鹰翻鸷击洒平芜，羽檄奔驰遍海隅。大盗并将仁义窃，侯门多已担囊趋。从来圣智为防难，念更兵戎与守躯。蚌鹬久争何日了，功归渔父最堪虞。阋墙偶尔未为奇，外侮纷来百不支。祇道同仇堪敌忾，焉知煮豆更然萁。山河惨淡哀无主，华夏飘摇恐化夷。四海弟兄应急难，莫教深负鹡鸰诗。平生自有青云志，扰世难餐黄绮芝。空作文章宗屈子，可能流水觅钟期。伤时语苦千篇少，救国心雄一剑知。寂寞书斋幽恨积，徘徊顾影独题诗。"}