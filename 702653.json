{"id":"702653","title":"和陶彭泽归田园居","dynasty":"明","author":"童轩","text":"归来寡人事，被褐游青山。芳草满径生，又阅新岁年。云飞返层岩，鱼跃当深渊。长松夹幽户，新秫垂高田。俯仰自无愧，笑傲林壑间。数卷积案头，一觞倒花前。飞飞布谷鸟，蔼蔼桑树烟。红尘绝外想，白雪任盈颠。贫穷岂不念，栖迟有馀闲。清风北窗来，聊复乐自然。村居近南山，终日绝蹄鞅。幸无形迹拘，烟霞惬真想。时寻沮溺翁，酌酒共来往。微雨夜来过，西畴禾黍长。禾黍渐已长，我怀渐能广。谁谓贵贱殊，千秋同草莽。偶影自成酌，知音相与稀。山深日将夕，坐看孤云归。疏柳荫前除，凉风吹我衣。衣单亦何恤，所恨愿多违。"}