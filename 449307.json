{"id":"449307","title":"水龙吟  咏荷与佟老同赋","dynasty":"当代","author":"陈永正","text":"泮塘绀碧弯环，晓来飞露幽华缀。芳心待款，轻襟独举，披披凉思。一路迎歌，几回低面，无言秋水。念吹香巷曲，回舟柳外，都不称、临江意。休道妆红易洗。但沾裳、泪痕清泚。空随俯仰，终成飘堕，孤根难徙。撼梦波荒，弄珠人渺，去留何计。最关情别有，前陂静女，许西风未。"}