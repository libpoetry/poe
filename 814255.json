{"id":"814255","title":"留别八首和徐幼眉大令必观见赠韵","dynasty":"清","author":"周凯","text":"澎湖东海控咽喉，万顷汪洋拟上游。赤嵌风云全在握，红毛城寨几经修。虎贲略地疆初辟，鳄浪滔天战未休。自入版图归奠定，将军不让吕婆楼。海外生民甸服荒，艟艨十万话沧桑。鲸鲵殄尽春风暖，戈镞耕馀夏雨凉。休养百年同上邑，沪缯三则少中藏。遍教台飓时为虐，颠沛渔童与蜑娘。偏灾入告廑宸怀，大府关心府库开。君自台阳奉檄至，我从厦口挂帆来。堪嗟飞雨皆成卤，欲避狂风那筑台。贾舶连番收内澳，阳春有脚幸春回。连日开仓日未中，纷纷户口散来公。竹寮花宅周中外，虎井猿坑计始终。贷金不愁园吏粟，回帆齐拜水仙宫。最怜从事偕施沈，一样焦劳夙夜同。簪花同到凤凰池，又共黄州剔藓碑。我亦江山领风月，今来瀛海把樽卮。谈深味有书生味，官好为殊俗吏为。只是年华驹影速，鬓毛相对各如丝。扶老携童送海滨，不堪情事说津津。灾祲上召天心怒，风浪先援虎口人。况是漳泉半同域，莫将肥瘠视如秦。好安耕凿勤渔钓，共享升平百岁春。蔡生才调解吟诗，惜别匆匆系别思。学行要遵先辈录，科名须及少年时。东山温饱非初志，北海疏狂惜大儿。但祝秋高鬐鬣壮，龙门烧尾顺风吹。将军肝胆吐平生，排列旌旗队伍明。话到借筹真善策，欢听比户有同声。归舟安稳天神福，攀袂殷勤父老情。客向东行我西去，海天回首望秋成。"}