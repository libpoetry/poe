{"id":"696782","title":"赠李君元珙致仕还家","dynasty":"明","author":"金幼孜","text":"京国重来鬓巳苍，每因话旧意难忘。几年簪笔依丹禁，两度乘骢按越乡。自是高情超世俗，从来雅操敌冰霜。只今勇退真难得，为子高歌一慨慷。客路驱驰四十年，一朝解组赋归田。柴桑独见陶潜去，盘谷谁如李愿贤。鸿鹄九霄随返旆，烟波万里送归船。都门把别情无限，老我空吟桂树篇。天上凉风动早秋，河桥送客思悠悠。诗篇独向朝回写，翰墨多因去日留。白石清泉同野服，閒云流水共扁舟。鉴湖倘得蒙恩遇，尚拟山中访旧游。"}