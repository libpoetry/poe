{"id":"1142338","title":"景定甲子理宗尝以颜曾传道配飨下问词臣越咸淳丁卯昉以曾子子思升侑孔庭盖推本先意也先臣所被宸笔藏之私室会军学撤旧庙崇新阁愿得摹刻其上而某固未敢也府教张君遂诗以成之后之观者将有考于斯文谨用韵以谢 其二","dynasty":"宋末元初","author":"牟巘","text":"藻有嘉鱼首自颁，师儒乐育士欢颜。宸奎恍若从天下，杰阁崇成不日间。要识道原观泮水，坐令文物盛黔山。熙明殿下槐龙舞，便合归陪讲读班。"}