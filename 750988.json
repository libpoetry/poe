{"id":"750988","title":"过昭平峡","dynasty":"清","author":"杨恩寿","text":"桂林之高高接天，奔湍直泻无盘旋。一气贯注四百里，小舟跕跕如飞鸢。行过昭平势渐狭，山形屈曲同巫峡。一线涛飞万丈高，洪流竟被青山胁。初犹伛偻循山根，渐进豁朗开重门。雷霆风雨一时作，白日遁匿天为昏。篙师使篙如使笔，大敌当前神暇逸。事惟扼要始争奇，须知斗巧不斗力。大石耸立凌船头，狰狞怒欲求攫舟。从容一篙拨之走，水懦何敢须臾留。出峡回头望峡口，波声终古成狂吼。顽云下垂腥风粗，峡门开闭痴龙守。"}