{"id":"695277","title":"谒孔庙二首","dynasty":"明","author":"林光","text":"教铎何缘又兖东，圣乡今古共推崇。仰钻瞻忽千年下，富贵功名一瞬中。泰岳试登天下小，秋阳初拜万方红。宫墙数仞堂堂在，头白谁收入室功。步趋洙泗认西东，圣道天阶本自崇。丽日常悬霄汉上，浮生空老梦魂中。林瞻孔木千年秀，炉炷心香一瓣红。再拜拟酬平素愿，此生陶铸是谁功。"}