{"id":"432606","title":"怀灵隐寺三首","dynasty":"近现代","author":"陈蜕","text":"少年几载住西湖，双桨芙蓉兴不孤。乐水未如苏白智，入林曾与阮嵇俱。笋香远透千竿竹，饭熟偏甘一味蔬。自落尘埃过五十，清游以外总模糊。前生疑是此山僧，一入山中涤万尘。岂为桃源能避世，更非勾漏可修真。林峦乍看如曾到，猿鸟无情亦与亲。太息当时轻作别，白头终隔似湘秦。寻僧访腊说东坡，壁上题诗未尽磨。远谪还能偕慧婢，行吟尚自感春婆。嗟余一失湖山趣，去日全从愁病过。浪说游踪遍海岳，西泠旧约总蹉跎。"}