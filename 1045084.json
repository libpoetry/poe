{"id":"1045084","title":"赠陈留逸人 其二","dynasty":"宋","author":"徐积","text":"有人持一管，不用芦叶卷。能作陇头声，其女操六板。吹者寓其声，拍者会其情。情声与气貌，内外俱和平。时时入酒家，便插几枝花。归来无一事，醉卧日西斜。人或问所得，答云无忧嗟。或问其所欲，何物可相累。我爱斯人者，富贵所不如。有如此娱乐，作如何称呼。呼为无忧人，画作无忧图。更画几枝花，酒瓢与酒壶。"}