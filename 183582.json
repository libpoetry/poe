{"id":"183582","title":"毕履和惠端砚余以大歙砚报之佐以一诗","dynasty":"宋代","author":"陈鉴之","text":"履和惠端砚，玉质马肝色。我有大砚卧蚕纹，元是新安龙尾石。持以答佳贶，聊尔见此心。极知不是双南金，未足报君绿绮琴。我得履和砚，清润如履和。天然粹德非琢磨，秋江印月平不波。君刚甫砚，朴钝若刚甫。不能轻捷随人后，默默寒窗守愚鲁。端砚入手喜有余，展开古帖聊学书。大砚知君不负渠，墨池飞出北溟鱼。"}