{"id":"951189","title":"徽宗皇帝秋赋御书赞","dynasty":"宋","author":"岳珂","text":"帝宣和之太平兮，忻朝野之多娱。伟楚臣之托辞兮，侈肆笔之特书。猗百工之精能兮，璨玳轴而金朱。宛百年其如砥兮，方日卷而霞舒。维宸笔之天纵兮，臣固不得而议也。若一艺之必极其致兮，亦盛时之细也。彼舞衣与竹矢兮，犹三代之秘也。知苟且之为无兮，亦可观其治也。在本始与地节兮，汉室称为中兴。岂尚方之工萃兮，反有愧于西京。纷天葩其在前兮，晃银海其欲眩。缕黄金以为饰兮，骇万态而千变。双龙宛其在轴兮，森毛发以骨寒。历溽润与埃尘兮，曾不可乎犯干。巫咸下招兮，天门詄荡。臣得而藏兮，徒慨叹以兴想。鸾翔龙翥兮，太平之踪。神睒鬼哭兮，太平之工。五陵松柏兮，萧萧秋风。此赋之传兮，与天无穷。"}