{"id":"689240","title":"赠望之五首","dynasty":"明","author":"何景明","text":"遥遥京洛客，承命发华辀。朝辞冀州野，夕泛黄河流。双旟翔汝侧，驷马登故丘。故丘郁以长，冈陇茂松楸。车徒耀城郭，亲戚迎道周。丈夫事四方，州闾宁久留。王程在须臾，顾念但怀愁。前有盈觞酒，为我且绸缪。清晨送远人，弭驾北城隈。北城一何脩，前临古时台。俛仰故乡域，一如平生怀。季冬严风发，积雪皑皑皑。念子徂远路，郁结不能开。中林寒卉寂，树木何摧颓。安得春华敷，采掇以相贻。驱车策良驷，北上遵太行。升高睇崇京，宫观郁相望。前瞻碣石湍，俯见东海疆。壮观局宇内，高志何激昂。孤鸿暮南翥，奋翅起随阳。黄鹄游四海，湖为悲故乡。何能有羽翼，从子俱翱翱。昔子当北徂，值予复南旋。相违踰几时，世事倏推迁。访旧半存亡，谁能不摧颜。浮云岁暮征，馀曜御西山。居人念川涂，行子恋乡关。平生双龙剑，乖别何时还。志士重明德，穷达奚足叹。愿君勖令名，相期在盛年。人生寓大块，聚散如飙尘。昔为同裯好，今为异乡人。孤兽鸣索偶，翔鸟求其群。恋故各有慕，何况脊肉亲。子当被华绂，结束事明君。我当守蓬室，聊甘贱与贫。去住各努力，良觌会有因。"}