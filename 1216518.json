{"id":"1216518","title":"饯孙复斋赴南雄同知","dynasty":"元","author":"卢琦","text":"闻说刺桐城外道，使君七日赴南雄。枫宸锡命黄金带，荔浦飘香绕玉骢。剑拂洛桥涛泊岸，驿经庾岭树连空。山中五月畬田熟，海上诸州水道通。幽涧昼飞椰叶雨，寒潮夜渡鳄鱼风。绿林处处归民伍，皂盖时时谒学宫。定有诸生师柳子，莫将循吏让文翁。化行稚耄讴歌起，讼简宾僚笑咏同。千里相思明月夕，新题遥寄海云东。"}