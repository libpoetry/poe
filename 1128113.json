{"id":"1128113","title":"雨中花令","dynasty":"宋","author":"程垓","text":"闻说海棠开尽了。怎生得、夜来一笑。颦绿枝头，落红点里，问有愁多少。小园闭门春悄悄。禁不得、瘦腰如袅。豆蔻浓时，酴醾香处，试把菱花照。旧日爱花心未了。紧消得、花时一笑。几日春寒，连宵雨闷，不道幽欢少。记得去年深院悄。□梁畔，一枝香袅。说与西楼，后来明月，莫把菱花照。卷地芳春都过了。花不语、对人含笑。花与人期，人怜花病，瘦似人多少。闻道重门深悄悄。愁不尽、露啼烟袅。断得相思，除非明月，不把花枝照。"}