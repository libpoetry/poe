{"id":"702048","title":"悼楚石和尚诗","dynasty":"明","author":"智及","text":"潦倒奚翁的骨孙，高年说法屡承恩。麻鞋直上黄金殿，铁锡时敲白下门。烦恼海中垂雨露，虚空背上立乾坤。秋风唱彻无生曲，白牯狸奴亦断魂。圣主从容问鬼神，当机一默重千钧。荼毗直下金门诏，火聚全彰净法身。平地惊翻三世佛，等闲瞎却一城人。大悲愿力知多少，枯木花开别是春。匡床谈笑坐跏趺，遗偈亲书若贯珠。木马夜鸣端的别，西方日出古今无。分身何啻居天界，弘法毋忘在帝都。白发弟兄空老大，刹竿倒却要人扶。"}