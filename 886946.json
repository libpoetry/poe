{"id":"886946","title":"摸鱼儿 其二","dynasty":"宋","author":"何梦桂","text":"把人间、古今勋业，一时都付杯酒。青山行遍人华发，老尽门前青柳。试回首。记晓雨征衫，又过年时候。相逢故旧。浪说南楼北，亭花纵好、能似少年否。还自笑，应是山林厌韭。忘却儿童迎候。兴来谩学长沙舞，要舞更无长袖。眉休皱。欢笑外，风涛世上时时有。共君握手。且尽日尊前，相拌一醉，醉后明朝又。"}