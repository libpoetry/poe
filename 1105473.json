{"id":"1105473","title":"玉楼春","dynasty":"宋","author":"毛幵","text":"日长澹澹光风转。小尾黄蜂随早燕。行寻香径不逢人，惟有落红千万片。酒成憔悴花成怨。闲杀羽觞难会面。可堪春事已无多，新笋遮墙苔满院。曲房小院匆匆过。急鼓疏钟催又去。来如春梦几多时，去似朝云无觅处。金瓶落井翻相误。可惜馨香随手故。锦囊空有断肠书，彩笔不传长恨句。"}