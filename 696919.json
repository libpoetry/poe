{"id":"696919","title":"寒夜曲四首","dynasty":"明","author":"皇甫涍","text":"碧殿金风生绮纨，宫槐吹尽不留残。沉沉月到苔阴上，添却帘栊无数寒。空庭蔼蔼月凝霜，银烛无光玉漏长。清汉数声征雁度，梦回中夜忆辽阳。寒切雕窗透锦茵，残更望断履綦尘。空闺不恨飞霜夜，总使春来益黯神。玉衡低户夜无声，月色笼寒照不明。灯火渐催迎早岁，绿窗愁杀近啼莺。"}