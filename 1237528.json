{"id":"1237528","title":"次韵卢疏斋就以赠别二首","dynasty":"元","author":"程钜夫","text":"百川昼夜流，万折不能止。群山势崩奔，终古乃在此。人生费推挽，三叹中夜起。潇湘有佳人，朗月鉴秋水。思之不可见，旷若隔千祀。相逢在岁晏，使我寝食美。又言当远别，东去数千里。何由小踌躇，招招彼舟子。芥拾琥珀针，不言自相得。留君我无辞，送君我无力。愿君加餐饭，努力崇明德。江空馀深寒，出入慎扶翼。梅花照清颍，梦寐耿玉色。矫首东南云，金门幸回忆。"}