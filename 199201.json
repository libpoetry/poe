{"id":"199201","title":"喜寒·纯阳四时行","dynasty":"宋代","author":"曾巩","text":"纯阳四时行，无复气节劲。日火相吐吞，乾离力还并。玄冥失所安，恇怯擅操柄。我行东南野，愦愦若酣醟。喜逢青林长，叶蔓可韬映。正嗟天之高，玉色万里净。忽惊西山云，毫末生一镜。须臾油然合，点滴飞雨进。飕飕渐相扶，滂霈一何盛。积阴类潜师，形势久已侦。乘时出幽墟，奋发精爽竞。亘天逐炎官，颛面修火令。威如乾坤从，冽冽气貌正。人无焦烦忧，冰释天下病。岂须雪包林，已压朱鸟横。南方天精兵，瘴湿灾可屏。争难夺刀殳，发巧搜壍阱。收功当在今，杀伐顺天正。况云麰麦祥，已觉闾里庆。高歌叩吾辕，上颂天子圣。"}