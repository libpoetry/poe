{"id":"691964","title":"春日闲居","dynasty":"明","author":"李攀龙","text":"即令关请谒，何用乞江湖。僻性终难狎，浮名本易污。杜门人事过，欹枕岁华徂。薄俗还堪畏，崎岖比宦途。白日移高枕，青山答放歌。病才宜偃蹇，老自厌婆娑。礼数诸生绝，交游二仲多。江湖春正满，更欲混渔蓑。药饵休官懒，蓬高谢客深。浊醪殊解事，高枕自知音。老大翻陵劲，文章岂陆沈。浮云终日在，潇洒竟何心。五羖功名薄，双龙羽翼乖。风尘凋短褐，雨雪闭高斋。惨淡幽人色，飞扬壮士怀。少年何太苦，妖冶事形骸。奉使谈经日，单车西入关。抡才牛口下，得士凤毛间。白雪千人失，黄河万里还。即今高卧处，犹不减商山。乞归君已见，削迹我何求。交态疏能变，时名久自休。中原来病色，万里入春愁。不是忘机客，还惊海上鸥。结舌论文地，甘心养拙年。朱门人自老，白雪调空传。世路蓬蒿外，浮名燕雀前。中原二三子，夙昔共周旋。病起独登台，春光万里来。浮沉还我辈，俯仰见人才。华发风尘过，青山雨雪开。浮云堪倚杖，落日好衔杯。漂零唯浊酒，落拓总狂生。彭泽差闻道，高阳横得名。罢来诗惨淡，卧久兴凄清。日对春湖色，潺湲懒濯缨。五柳㟙湖滨，先生隐是真。文章堪侧目，潦倒竟全身。何必论交地，长须纵酒人。即令东蹈海，断不混风尘。"}