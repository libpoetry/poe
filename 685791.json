{"id":"685791","title":"春日田园杂兴","dynasty":"明","author":"丘浚","text":"二月春融土脉苏，趁时农圃正耕锄。晓犁破草翻新块，晴瓮分泉养嫩蔬。鸲鹆飞来牛背立，鹁鸠对向树头呼。老妻携酒花间劝，醉倒残阳手就扶。生意津津乐趣深，一犁春雨万家金。绕畦菜荚初生甲，出水秧苗渐露针。藻漾池心鱼拨动，花藏叶底蝶穿寻。就中兴思知多少，尽是东皇发育心。二顷湖田五亩园，百年世业遗儿孙。风和莺语笙簧巧，雨过蛙声鼓吹喧。木屐穿花沾露湿，桔槔?水带泥浑。老妻报到茅柴熟，相约邻翁醉竹根。漠漠平畴沙鹭飞，畇畇樊圃野莺啼。绿针白水秧千亩，黄蝶青苔菜几畦。脚踏莓苔随意往，手持竹杖与眉齐。兴来独得幽閒趣，满眼春光取次题。"}