{"id":"1107599","title":"偶书为山亭五首","dynasty":"宋","author":"叶梦得","text":"为山亭下小巑岏，只欠萧萧竹数竿。但遣飞流时漱玉，且将归思为翁宽。微风似与洗庭除，石枕蛮藤不负予。八尺方床聊已足，可须仍要读残书。僚吏相哀白事稀，抱琴时自弄清徽。何妨共倒樽中渌，不怕鸣驺问道归。膻秽初闻颍水清，东君更复过蒙城。应须鄂渚兵同入，贼垒聊烦尽刬平。使节交驰数路分，颇知旰食念前军。疾须图上金城策，一见真堪胜百闻。"}