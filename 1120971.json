{"id":"1120971","title":"太庙观芝草","dynasty":"宋","author":"周麟之","text":"九庙宁神蔼德馨，煌煌又见产芝英。香凝荐斝椒兰润，色映雕梁日月明。绍复祖宗全达孝，感通天地契精诚。试披瑞牒占休应，看取皇家万叶荣。晓开疏屏望荣光，仰见威灵烛下方。二本同楹真盛事，三年叠秀是殊祥。好图瑞采增旗帜，更诵灵华续乐章。拜舞共陈归美颂，喜浮春殿九霞觞。"}