{"id":"1249553","title":"田园幽隐图","dynasty":"元末明初","author":"刘永之","text":"我家清江县城北，竹梁花埭环深宅。邻屋分灯夜读书，仙山借鹿春耕石。踪迹年来逐转蓬，万事惊心旧业空。无钱买山惟爱画，坐对新图如梦中。柴门茂树森相向，野水山桥接空旷。雨足沙田野犊閒，风回茅屋晨鸡唱。隔林炊黍起新烟，接竹穿篱引涧泉。傍堤榆柳皆新种，近舍柘枝不记年。山深住久疏城府，人情颇讶今非古。酒熟频开白社尊，家贫时卖□公屦。迩者中原相犄角，锦袍白马相驰逐。得失俱随去水流，至今犹记王官谷。"}