{"id":"854291","title":"酹江月 其五 万花园用朱行父韵呈制帅赵端明","dynasty":"宋","author":"方岳","text":"花风初逗，喜边亭依旧，春闲营柳。烟草隋宫歌舞地，谁遣万红围绣。结酒因缘，装春富贵，也要经纶手。笙箫声里，一江晴绿吹皱。是处羽箭如飞，那知鹤府，花压阑干昼。油幕文书谈笑了，馀事尽堪茶酒。报答东风，流连西日，绿外沈吟久。与春无负，醉归香满襟袖。"}