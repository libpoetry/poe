{"id":"1128074","title":"三年衔恤绝不吟诗既奉祥祭触绪摧裂偶得古诗三章呈叔逢兄并似彦威侄","dynasty":"宋","author":"程公许","text":"髧髦联雁队，娱侍三老人。清风一家法，欢颜四时春。转烛二十年，俯仰含悲辛。聚散泡起灭，了知幻非真。忽忽如有见，耿耿恨难平。孝爱自天性，宁与迹俱陈。母慈不逮养，翁健长相依。重关一回首，及瓜时当归。平安墨未乾，讳问心有疑。茧足跛菅屦，高堂空穗帏。罔象不可索，流光倏如驰。五鼎嗟奚及，一生风树悲。秋风殷岩壑，万木皆商讴。棘人有馀哀，揽衣良夜遒。三年辍清吟，寸肠堆百忧。泪眦日以眵，霜根一何稠。棣华幸有依，竹林可俱游。心事期岁晚，庶无坠前修。"}