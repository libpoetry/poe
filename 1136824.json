{"id":"1136824","title":"贽见五峰燕先生","dynasty":"宋末元初","author":"王奕","text":"康庐崒嵂撑青空，五峰下有神仙翁。黄金为佩白玉琐，跨虹飞上燕台穹。紫垣苍琐白日静，薇花韵的明丹衷。帝谓公田久不井，为提明月江西东。某邱某壑无隐耳，贮见汉庾堆陈红。周官六典冢宰事，有功?亩方为忠。蹇予落魄不耕子，半生煮字悲吟穷。盖头不思恋茅屋，负笈远拜夫子宫。黄河泰华幸一见，于人须识欧阳公。枯根纤芥尽收拾，药笼未必遗芳藭。品题愿借燕许笔，可以报德歌豳风。"}