{"id":"1211497","title":"飞奴","dynasty":"元","author":"萨都剌","text":"雌雄相对鸣呜呜，翅翎无异颜色殊。营叶寄养出人力，安心饮啄还哺雏。借问何修得如此，世上群禽那可比。不疑不诈已恋人，自去自来人信已。晓天空阔风日清，雕笼彩袖相赍擎。得时可展青云志，回首无忘白屋情。苍鹰絷紧鹤笼窄，以身误人颖愈力。吁嗟此鸟得人怜，有性有情非一日。"}