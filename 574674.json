{"id":"574674","title":"擒虎行","dynasty":"明","author":"邵宝","text":"一日擒一豹，两日擒两虎。绣衣使者到荆溪，三日尽知民病苦。使君诏县令，县令召猎户。赏格高悬网新补，尽道使君仁且武。使君谓父老，汝邑昔有周处公。力与蛟虎争长雄，不知名落三害中。斩蛟杀虎翻然改行收奇功，今人古人性本同。彼哉名在丹书欲焚者，能言擒虎自效吾其从。甲能独当乙并力，所不汝贷有如此溪石。一鼓再作，声如风雷。山谷响应林木摧，丑类欲逃安往哉。一虎复一虎，一豹复一豹，从今日日闻飞报。君不见山南山北行人多，争和使君擒虎歌，何处乡村愁政苛。"}