{"id":"1050177","title":"登历阳城望凌歊台","dynasty":"宋","author":"郭祥正","text":"平昔登凌歊，西望历阳岸。江空芦苇阔，日落烟雾散。倏然别乡国，三载客淮甸。赏心无复有，离渚但纷乱。迩来治冤狱，文字堆几案。置之步城堞，山川却对面。崔嵬浮图出，巨笔插天半。秀色凌丹青，长毫蘸河汉。翻思宋武帝，此地尝壮观。美人厌烦暑，挥衣待霜霰。流芳千岁间，陵谷未云变。碑阴杜牧题，缺玉稍可辨。归魂招不得，旧土常情恋。时作梁甫吟，清风忽吹断。"}