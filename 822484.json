{"id":"822484","title":"六丑 津门秋怨，次梦窗韵","dynasty":"清末近现代初","author":"周岸登","text":"正姮娥吊影，电钥转、金蛇虚掣。梦云万重，疏星明又灭。玉殿秋节。剩按霓裳舞，桂残香死，甚海红高揭。南强未谢燕支热。篆灺心灰，花迷眼缬。逡巡更窥天阙。怕乘槎客犯，仙驭忙彻。钟沈漏歇。恋都人虿发。杜宇津桥底，成暂别。声声最苦啼鴂。问何时再赋，洛妃尘袜。琼瑰冷、涉洹歌绝。烦说似、莫倚吴刚快斧，看人修月。焦桐怨、凄调弹雪。枉塞鸿、断续相思字，丁香恨结。"}