{"id":"459362","title":"天上谣","dynasty":"当代","author":"卢青山","text":"世以日为昼，天以夜为日，不见天中人，向夜始肯出？群仙摇曳风为佩，青灯在手光如泪，相携笑践天河水。珠贝熠熠遍青浦，玉女欲掇茫无主。乍见佳者惊且呼，忽然跃入波中去。嫦娥寂寞天之旁，独向天墙洞一窗，久望人间泪淋浪。我亦人间幽独者，安得神兔下为马，倏然飞到雕棂下。"}