{"id":"830693","title":"三峡涧连理松歌","dynasty":"清末民国初","author":"易顺鼎","text":"张公所佩双神龙，何年飞入匡庐峰。化为奇峰号双剑，复化山中连理松。元气为浆相灌溉，欲呼五老论年辈。冰雪常含太古心，云雷自转诸天盖。托根磊砢幽涧边，听瀑看云忘岁年。涧声万古入其腹，清籁时时还一宣。荆蛮采药苍茫意，伯仲同行因让季。后来高节又夷齐，掉头不肯称周帝。匡君亦是伤心人，同气相携争避世。对松惆怅想千春，若见当时好兄弟。我从前年辞大梁，织畚佣舂携孟光。偶来并立此松下，习习微风吹鬓凉。白首同归约异日，青山信美真吾乡。至今有此数椽屋，为感此松幽意长。万物从来有龙蠖，名材且莫憎岩壑。吾辈还期共死生，世人那得知哀乐。正直终蒙造化扶，孤高亦受神明托。请诵山中《招隐》篇，海水天风一时作。"}