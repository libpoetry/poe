{"id":"623069","title":"后汉二主北汉四主","dynasty":"明","author":"郭之奇","text":"五代天子朝暮移，兵强马壮则为之。河东险固霸王资，行营都统肇鸿基。横挑强胡岂晋宜，契丹鼓忿中国疲。晋阳保境独孜孜，负义侯已黄龙羁。安行入汴不须疑，更称天福表馀思。垂裕何人继者谁，锥剑奚堪属幼儿。陛下禁声能几时，东庑授首如倾蔂。密诏朝来反邺旗，封丘始至冲主糜。澶州群拥侍中为，刘崇帝北几衔悲。祖业安能一旦亏，二十九年太原陲。传国虽微亦汉丝，史氏编名那可遗。"}