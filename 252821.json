{"id":"252821","title":"龙港吟·龙港有传人","dynasty":"现代","author":"林恭祖","text":"龙港有传人，鲤庭学诗礼。及冠誉于时，骥足致千里。尝登黄鹤楼，洪流留笔底。归作灾黎赋，传诵遍遐迩。鼓箧赴金陵，磨砻为斲梓。楚望楼不空，累牍胜珠米。中原烽火急，避寇至两鄙。执笔如执戈，难忘马关耻。虽未捣扶桑，棘闱先报喜。口伐而笔诛，其言如砥矢。布公重倚才，延荐为国士。得以赞中兴，草檄倚马俟。遇国有盛典，斐然摅妙旨。或作还都赋，洛阳喧贵纸。或为寿元首，尧樽献芳醴。或为颂慈庵，孝慈以为美。华国有高文，金石奏殿陛。江汉润波澜，嵩华铺锦绮。随心精剪裁，倾注成骈海。一代斲轮手，千秋放异彩。朱笔点经纶，挑灯常继晷。比德以闲邪，琢玉得瑰玮。玉尺量海天，试测蓬莱水。群鱼跃龙门，巨雷为烧尾。乃得化为龙，腾云游濛汜。万目看鳌头，簪花歌天咫。琼林宴东坡，醉翁乐奚似。暇日讲上庠，门人已成市。或为鲁诸生，或为韩国子。弦诵坐春风，接花施巧技。桃李虽不言，秾华风格在。花下已成蹊，枝上如锦被。几树自轻盈，一林真潇洒。卅载忝追陪，周召变溱洧。久已指我津，渡我瀛洲苇。久已开我怀，采彼飞天蕊。奈何天不憖，少微隐海涘。月闇来凤簃，波沉琴高鲤。曲首叹逝川，梦惊槐安蚁。前年岁在辰，去年岁在巳。云锁构壶楼，露泣南山杞。今我诵遗编，其言犹在耳。恻怛以为怀，吐辞不邪侈。一卷怜才赋，言誉不言毁。一善洵足誇，一艺亦可纪。好善禀天性，爱才盖如此。今我奠心香，人在浮烟里。不见子云亭，谁能辨亥豕。"}