{"id":"1114311","title":"寄题芜湖韦深道所居二首 寄傲轩","dynasty":"宋","author":"李弥逊","text":"男儿骛功名，浪起四方志。辙环百年间，正足消两髀。达人坐进此，妙处不容喙。卷舒周古今，俯仰小天地。南窗有馀清，松菊爽朝气。岂独傲世怀，吾生真可寄。韦郎江海士，心与凡子各。折腰卑小官，不事干禄学。观身一牛毛，阅世两蜗角。纷华岂不好，名教自有乐。虚堂卷书罢，觅酒供自酌。谁云苦幽独，秋风响猿鹤。"}