{"id":"694792","title":"白马湖泛舟三首","dynasty":"明","author":"宗臣","text":"宛宛春潮入，纷纷上客从。湖今荡白马，棹恐碍游龙。折柳晴相媚，携尊日可重。君看千水外，已自长芙蓉。何限人同在，心知我独来。孤峰云不薄，万象日频开。稼穑山中计，鸬鹚水上杯。桃花忽如雨，髣髴到天台。青萝堪作服，白鹿遂为群。江树低从密，溪流曲更分。停杯生桂月，扫石起松云。徙倚悲歌去，翩翩向紫氛。"}