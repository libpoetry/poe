{"id":"1071349","title":"陪诸公游文雅台憩法云寺二首 其二","dynasty":"宋","author":"汪藻","text":"向来卜幽期，此乐真隽永。行寻野航渡，俯玩云水影。追随两玉人，妙语时灌顶。平生访古意，到此方一骋。所欣俱秃翁，王事废朝请。且同陶渊明，莲社对宗炳。晴轩纳野色，秋思浩千顷。忽惊梨枣村，身堕白鸥境。飘零惬胜会，老大惜馀景。况当风露辰，病鹤最先警。留连净名室，坐阅篆香冷。还寻野田归，草树斜复整。有酒当再来，悠悠讵能省。"}