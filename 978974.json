{"id":"978974","title":"郭中行自汉中寄近诗来奉简一首","dynasty":"宋","author":"晁公溯","text":"忆始衿袂分，十载再相逢。于时客益州，俱在行李中。不暇语衮衮，至今恨匆匆。惟昨一麾守，其守百乘同。乃翁持使节，顾予属提封。君归问寝门，遣书托风通。冀君或少留，解绶将往从。翻然先我去，划若高飞鸿。经行武都间，古来多英雄。前吊大耳儿，追怀隆准公。坏道想流马，深山埋卧龙。试寻所筑坛，榛荒草蒙茸。咏歌意有托，嗤点昔未工。才大当盛年，气豪念勇功。老夫犹少陵，志堕身亦穷。独思百丈潭，俯临衰病容。"}