{"id":"760350","title":"以摄影心太平草庐图移写纸本 其三","dynasty":"清","author":"丘逢甲","text":"绢寿八百年，纸本寿过之。人生百年耳，写此将何为？吾亦爱吾庐，此意陶潜知。黄者径菊花，碧者门柳丝。南山有佳气，松风吹酒卮。高咏归去来，宜得图传之。惜皆付后人，图者非当时。十日画一水，五日画一石。姚翁年七十，照海须眉白。为写吾庐图，森森见松柏。群山走腕下，万里若咫尺。"}