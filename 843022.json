{"id":"843022","title":"劭予戊申乞假归省厚斋将军图咏送别两斋同人咸有赠章公子效彬属题","dynasty":"清末民国初","author":"陈宝琛","text":"先帝龙飞举恩榜，臣门得士张与黄。黄生忠孝恸早世，君夙教冑宫东廊。渊源伊洛师道立，馀事精鉴评倪王。方严平进不偶俗，晚更异说憎蜩螗。挂冠不忍见桑海，朝露旋溘尘随扬。嗟予北来后半载，却展此卷心神伤。当时蹙国抱孤愤，犹恋禁阔频回肠。沧流驰波去不驻，兰芷变尽谁实芳？卷中同直率鬼录，醉死吾及临曹唐。全归末造总厚福，胜对离黍呼天苍。郎君笃旧岁具食，影堂发箧罗缣缃。宣南残梦一痕在，葛帔尽散陶楼藏。明寻西园究画理，龙种老矣终殊常。"}