{"id":"814291","title":"与姚氏三妹谈吴门名胜口号纪游","dynasty":"清","author":"周桂清","text":"绿水桥西泊画船，垂杨倒影入沦涟。人人都上生公石，几辈曾参不语禅。古桧清奇邓尉寻，石楼探遍早梅林。还元阁下湖如镜，洗涤尘凡一片心。清钟夜半寒山寺，不到枫桥估客船。安得檀施金布地，精蓝重睹大康年。灵岩山色香溪水，日日横塘渡口迎。若向震湖重把棹，莫釐峰下一帆轻。朝天万笏山容古，一线攀登饮钵盂。似燕身材舆妇喜，每因肥瘠哭啼殊。维舟昧爽等花开，花气因风四面来。谁谓无声方入画，亲闻甲坼隐春雷。行春桥外秋光满，满汊菱窠信手牵。摇舻不知镫火上，城中又见月华圆。"}