{"id":"1221798","title":"饮后","dynasty":"元","author":"刘因","text":"日光射雨明珠玑，怒气郁作垂天蜺。天浆海波吸已竭，倒景径入黄金卮。金卮一倾天宇閒，天公愁吐胸中奇。海风掀举催月出，吹落酒面浮明辉。琼芝瑞露千万斛，肝肠潇潇清欲饥。金宫银阙此何处？夜半梦落昆崙西。眼中之人素所期，赤霜为袍丹霞衣。明星煌煌何太速，碧霄怅望白云低。"}