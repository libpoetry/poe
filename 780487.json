{"id":"780487","title":"沁园春 题亡室沈淑人遗照","dynasty":"清","author":"周之琦","text":"描出伤心，月悴烟憔，回肠怎支。忆香消玉腕，愁停针线，病淹珠唾，怯试枪旗。命薄难留，魂柔易断，当日欢场已早知。良工笔，为传神个里，欲下还迟。离箱粉缟空思。剩倩影、幽房一帧携。看湘兰婀娜，重拈恨蕊，吴绡宛转，未了情丝。缓缓花开，真真酒暖，环佩归来可有期。无眠夜，礼金仙绣像，记否年时。"}