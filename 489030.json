{"id":"489030","title":"送人复往辽东","dynasty":"明","author":"梁兰","text":"镇东将军度辽水，健儿悉发良家子。旌旆连屯四十营，蓁莽芟除五千里。城门大开高枕眠，敌人不敢来窥边。白盐堆雪旋煮海，绿麦翻云新种田。去时军田秪有马，只今牛羊遍原野。旧说冰霜苦早寒，只今天气如中夏。子从去年辽东来，令严不敢久徘徊。锦袍重重厚装束，楼船嗷嘈天际开。临行莫作刺刺语，男儿功名须自取。诏书早晚征高丽，手击苏文献圣主。"}