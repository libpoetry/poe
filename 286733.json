{"id":"286733","title":"武汉空战三捷歌","dynasty":"现代","author":"唐鼎元","text":"扶桑铁鸟凶无京，只于无防处横行。如蝗飞上五羊城，城下流血奔涛声。鄂州飞将猛如虎，敌来辄衄归无路。鸦群欲傍黄鹤矶，云阵先结汉阳渡。入纲蜻蜓总被擒，投罗鸟雀何能去。初来十一只为泥，继到全醢无一归。岂有凶禽不畏死，又向郢门烟树飞。望势成怖忽破胆，吾军岂能纵之返。突击包围不放松，一时又作空中战。前时犹有未招魂，此时铩羽尤纷纷。摇手乞降云际下，吾国不杀降将军。汉口湖口同出击，风伯云师来送捷。江上蛟鲸血斑斑，又报堕地十四只。只恨失我张壮士，诛枭殒凤吾何说。"}