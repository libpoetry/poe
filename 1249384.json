{"id":"1249384","title":"题海宁吴筠轩山水窠木卷","dynasty":"元末明初","author":"舒頔","text":"世间名士多爱竹，为爱扶疏伴幽独。虚心直节傲雪霜，尽日相看看不足。松萝山下延陵裔，自号筠轩咏淇澳。明窗净几泚霜毫，煖日晴风弄苍玉。有时乘兴写山水，复貌时人真面目。一丘一壑胸次奇，万貌万形心匠蓄。潇潇洒洒声秋轩，瑟瑟琅琅撼昏屋。我家昔寓湘江滨，此君与我情最亲。别来廿载世离乱，踪迹萍梗无音尘。适与筠轩偶相见，一笑袖拂松萝昏。怡然赠我一幅画，沧江万顷波粼粼。远岫云开虎啸月，疏林霜落鸿来宾。抱琴疑是林和靖，谷口又类郑子真。扁舟荡漾空阔际，芦花两岸纷缤缤。感子高情写幽趣，世无管鲍行踆踆。明朝渔翁约我度溪曲，彷佛又似桃源人。"}