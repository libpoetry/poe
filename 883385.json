{"id":"883385","title":"泊平望吊玄真子","dynasty":"宋","author":"孙锐","text":"仙非胜地仙不升，地非仙迹地不灵。古今绝胜天下景，多为羽客梯云軿。松江之南平望驿，千古清名垂载籍。遗基废井虽不存，依旧湖光接天碧。我闻在昔张玄真，平生活计一钓纶。浮家泛宅戏人世，龟鱼为友蒹葭邻。故人分符刺苕水，东游历遍溪山美。翩然联璧至此乡，回视尘寰如敝屣。酒酣水戏身甚轻，席行水面同舟声。祥云瑞鹤歘然至，泛此凌空归太清。西塞山边飞白鹭，其间尽有朝元路。绿蓑平日恣遨游，何忍临岐弗相顾。争知万顷玻璃中，清都紫府遥相通。故来成此一奇事，欲将名姓传无穷。风帆过后沙鸟坠，灵迹虽存人不记。白蘋红蓼自争妍，谁识此为真福地。何人好事能挥金，结庐绘像湖之阴。寒泉一盏荐秋菊，往来不负诗人心。玄真今在天何处，独立河梁望飙驭。丹台玉籍若相容，携手乘风共归去。"}