{"id":"431473","title":"南歌子","dynasty":"近现代","author":"邓嘉缜","text":"旧梦迷青琐，新装贴翠钿。春来抛却艳阳天。辜负绿杨影里画鞦韆。草傍羊肠绿，春从蚁曲回。芳风可是早安排。底是千红万紫一齐开。似剪风前燕，如簧叶底莺。韶光催著过清明。可信嫩寒依旧满春城。柳灿黄金缕，榆分白打钱。园亭春色太缠绵。误却精精妙手学飞仙。"}