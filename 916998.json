{"id":"916998","title":"咏古十六首 其二","dynasty":"宋","author":"华镇","text":"穆王有天下，王纲正齐肃。玉帛来万邦，明堂覆重屋。珠金严器皿，龙章粲华服。玉戚副朱干，英茎荐清曲。窈窕备嫔御，芳颜美如玉。文章穷制作，采色已繁缛。晚与化人游，清都暂经目。梦回顾人世，怆恨情不足。九重深且严，视若窘羁束。腐朽视玉石，膻恶生膏沐。倏起驾八骏，凌飞厉黄鹄。远寻西王母，高宴昆山麓。归来九庙荒，日暮歌黄竹。"}