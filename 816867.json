{"id":"816867","title":"虞美人七首","dynasty":"清","author":"蒋敦复","text":"药炉烟瘦如香篆。不把重帘卷。小鬟低语客来时，记得玉人扶病下楼迟。潇潇怕听吴娘曲。夜雨明金屋。零花一寸冷秋红，只问海棠何事嫁西风。春寒恻恻浑难定。有个春人病。兰愁拥髻可怜他。又是天涯芳草不能歌。一枝清瘦棠梨影。小院沈沈静。柔魂能彀再销么。行到悄无人地落花多。卷帘未抵黄花瘦。已怕西风透。此生除影有谁怜。只算前身原住奈何天。问天可作些儿主。天也痴无语。多才多病更愁多。多恐神仙多劫佛多魔。荒湾野水无情碧。客泪青衫湿。断肠我有意中人。黄土一抔多少可儿坟。春风金屋娇藏影。十斛珠谁聘。可怜薄命女儿家。替种坟前一树小桃花。春山薶玉春人丽。冉冉春魂起。红颜黄土两无情。欢喜一时抟合了前生。莲花世界杨花性。飘泊愁桃梗。来生还有忆云时。烧作双鸳鸯瓦不分离。非非瑶想来天外。萼绿全身在。冰为肠肚也多情。多少女儿薄福太聪明。玲珑四面观音相。一夕消尘障。人天何处色非空。今日落花明日水流东。翠生生地兰魂悄。骚意留芳草。一春小病又天寒，可惜佳人扶袖越罗单。月痕流照帘波冷。愁瘦湘花影。盈盈铅泪玉蟾蜍。知否姮娥清怨近何如。"}