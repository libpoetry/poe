{"id":"1141725","title":"沁园春 送杨伯可","dynasty":"宋末元初","author":"陆文圭","text":"雨足江皋，月满中秋，使客将归。看扁舟空载，贫无长物，破囊收贮，富有新诗。清白传家，怀金不受，洁已从来畏四知。民何幸，尽相安南里，乐业熙熙。谁知经界良规。是三代相传古法遗。要讲明有素，施行不扰，宽严相济，表里无私。惭愧偏州，久淹老子，却怪朝家选用迟。公子去，定致身鹓序，接武龙墀。"}