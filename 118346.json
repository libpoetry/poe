{"id":"118346","title":"答王定国问疾","dynasty":"宋代","author":"苏辙","text":"五年窜南荒，顽质不伏病。吸清吐浊秽，气练骨随劲。澹然久忘归，寂寂就遐屏。国恩念流落，牵挽畀邻境。叶舟溯长江，藤鞋过重岭。峡深茑萝恶，山险崖石横。恢台夏初发，氛雾秋愈盛。菘薤食有时，豚羔讵曾省。门开讼氓入，日晏鳺舌竞。肝脾得寒热，冰炭迫晨暝。俚医固空疏，蛮觋剧粗猛。老妻但坐哭，遗语未肯听。长子亦在床，一卧昏不醒。思归未可得，即死副前定。如如性终在，冉冉岁将冷。筋骸稍轻安，冠服强披整。余方厌苓术，日食禁醪茗。发衰乱随栉，骨瘦空看影。薄书勉复亲，环玦非所请。马老固伏枥，槎流旧安井。凌竞就轻车，邂逅出修绠。此生诚梦幻，俯仰成吊庆。故人枉新诗，万里慰孤耿。赏音我非旷，斫鼻君真郢。南迁昔所同，卧疾今亦并。远行信由天，未死庸非命。归舟正飘兀，斋舍念清净。作书附鸿翼，去路瞻斗柄。闸水渐安流，吴音未全正。一樽对清言，及此冬夜永。"}