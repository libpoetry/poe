{"id":"506289","title":"鸡鸣山","dynasty":"明","author":"刘璟","text":"鸡鸣山，嶟峰峭壁何孱颜。北风吹雪积不住，猿狖罔敢来跻攀。浮屠古刹踞其顶，乃是人巧偷天悭。洋河急流走其下，石洞千佛藏其间。我来正值严冬月，祈寒作冰厚地裂。却疑南国青莲花，漏趁回阳逞奇绝。兹山壮丽雄边州，应有神灵护明灭。忆昔唐宗曾驻跸，忽听金鸡催晓日。迩来陡过七百年，古往今来事非一。事非一，可奈何，惟有名山长不磨。登高得句聊自慰，葡萄满注金叵罗。"}