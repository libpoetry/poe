{"id":"575750","title":"南园夏日饮酬王赵二公子澄佐","dynasty":"明","author":"孙蕡","text":"郡城多暇日，公子专幽寻。招携无俗士，欢宴尽华簪。临水钓游鱼，凌风弋高禽。南园当盛夏，灏气涤烦襟。澍雨朝浥道，流云豁轻阴。芙渠被曲渚，灌木秀穷林。展席罗长筵，美酒对坐斟。交交黄鸟哢，聒聒玄蜩吟。岁时递迁斡，圣贤皆销沉。于时不痛饮，负此芳赏心。"}