{"id":"431905","title":"梅雨连绵杂感坌集，口占三绝冠以成句，录呈同社诸子（三首）","dynasty":"近现代","author":"许家惺","text":"黄梅时节家家雨，丹陛纶音处处惊。薄海饥民嗟粒食，奈何犹待九年耕。梅子黄时日日晴，空前盛会说南京。东鳞西爪罗珍异，黼黻休明饰太平。熟梅天气半日阴，冷暖随人涉世深。面目炎凉频变换，天犹如此况人心。"}