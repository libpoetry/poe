{"id":"650192","title":"万竿烟雨图为侍读曾鹤龄作","dynasty":"明","author":"金幼孜","text":"平生爱佳竹，常有江南情。忽此见新图，玩之有馀清。千竿挺寒玉，一片潇湘青。离离紫凤梢，尚与烟云平。依微拂厓石，隐约入杳冥。声杂瀑泉小，色映寒溪明。茆亭亚苍雪，美韵谐琴声。旁有灌木丛，鸟雀时喧鸣。秋风即摇落，突兀枝交撑。独高此君节，寒暑无变更。不逐桃李芳，不随蒲柳零。惟应松与柏，可以同坚贞。"}