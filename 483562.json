{"id":"483562","title":"至正壬辰之春余卧病始起遭时多故奔走山谷间触物兴怀忽复成什合而命之曰杂兴 其五","dynasty":"明","author":"胡翰","text":"巴陵韩希孟，淑质自天挺。一为军中虏，视死犹一瞑。自云瑚琏器，不肯作溺皿。借此清江水，葬我全首领。愿魂化精卫，填海起成岭。皇天如有知，许我血面请。书帛字不灭，千岁光炯炯。踯躅戎马间，丈夫可以警。"}