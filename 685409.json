{"id":"685409","title":"丙午七夕","dynasty":"明","author":"贝琼","text":"生寡糜禄情，不复就羁绁。曝衣记蚤秋，置酒陶嘉节。曲无二八舞，味荐水羞洁。轻纨怯迅飙，明烛欺初月。林鸟戾且飞，玄蝉凄更咽。主宾聊晤语，儿女空感别。耿耿候双星，漏终河汉没。芳燕乐清夜，浩歌悲暮年。故国山河迥，殊方斥堠连。友于成契阔，宾客暂周旋。念旷情易洽，怀归思更绵。列星稀未出，金波澹始弦。落烬秉残蜡，繁吹起终筵。后会复经岁，举爵共无眠。"}