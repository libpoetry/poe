{"id":"553473","title":"写竹寄琴士张逢吉","dynasty":"明","author":"王绂","text":"美人昔相见，为我鸣瑶琴。初弹别鹤怨，复奏孤鸾吟。掩抑弄馀意，华堂夜沉沉。凉月照绮席，云飙度琼林。一与美人别，令我忧思深。尘嚣日盈耳，何繇涤烦襟。我欲裁嶰谷，远谐美人心。六律既已调，嘘阳翕群阴。美人如见与，先此通微忱。相期洞庭野，共奏钧天音。"}