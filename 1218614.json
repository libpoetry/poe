{"id":"1218614","title":"悲徐州","dynasty":"元","author":"成廷圭","text":"彭城八月风尘起，数郡义兵多战死。良家子女复何辜，尽作黄河水中鬼。髑髅填海几时归，千古沉冤无处洗。王师一日天上来，虏船夜斫浮桥开。守桥将军不敢敌，狂澜倒泻声如雷。三山回望平如掌，野旷犹闻金鼓响。军中少年当封侯，争入辕门请功赏。江边老翁死即休，血泪沾襟空白头。"}