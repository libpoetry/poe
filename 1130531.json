{"id":"1130531","title":"次韵子云春日","dynasty":"宋","author":"韩元吉","text":"林壤欣欣乐有馀，杖藜常及晓莺初。春风入户花开落，晴日当窗云卷舒。契阔经年千里面，平安满眼数行书。弟兄州县真劳尔，畴昔交游半石渠。问舍求田苦未成，定逢丘壑眼先明。极知官事无时了，且作青山任意行。元亮折腰应自笑，子荆洗耳讵忘情。不妨同是催科拙，下考他年更类城。"}