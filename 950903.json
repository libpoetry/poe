{"id":"950903","title":"二蔡陪辅展晤二帖赞","dynasty":"宋","author":"岳珂","text":"王氏之鬻他帖也，有纸缫其间。予见其粉墨阑珊，既磨而残。而考其氏名，辄长忾而永叹。曰予闻之丛谈，是与忠惠者若是班乎。今验其字体，则豪放而具骨力，激越而竞波澜。使名节足以齐驰，亦何羡乎二难。然而所立所趋，其视忠惠，何啻污池之于泰山。故虽鬻驵尚得而唾弃之，世之以艺称者，斯亦足以观矣。"}