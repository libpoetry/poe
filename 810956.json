{"id":"810956","title":"春兴","dynasty":"清","author":"王沄","text":"寂寞幽居独闭门，三春风雨暗荒村。堂前海燕惊新垒，泽畔江蓠满故园。老至渐思荣叟乐，狂来尚念武阳恩。平生不负渔樵约，十载莺花酒后论。探奇南到会稽来，上巳东风一举杯。白日双圭大禹穴，青山万点越王台。江关词赋多哀思，幕府风云少霸才。曾是六龙飞动处，登临无地不徘徊。上苑花飞御柳丝，葱茏烟树锁龙池。已夸绝域来符拔，更著新冠饰鵔鸃。种就葡萄骄玉勒，吹残觱栗醉金卮。汉宫旧事谁曾记，青冢春光又一时。"}