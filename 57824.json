{"id":"57824","title":"朔州行送王汝璧太守述职西还","dynasty":"明代","author":"程敏政","text":"朔州城头塞云结，朔州城下沙如雪。赫连古戌白草枯，一路角声吹不歇。居民半是防秋兵，十里五里屯军营。偏师夜坐烽火息，飞挽小儿歌太平。王郎家世本灵武，明目张髯气如虎。羽林骄将不敢欺，碛里人耕好田土。穷州十年多苦辛，奉檄东来觐紫宸。长官知名圣君喜，边吏有才能几人。遥遥朔州城，劝子一卮酒。马蹄明朝向山后，女墙孤月重相思，定倚危楼望南斗。"}