{"id":"1132396","title":"王总卿生日","dynasty":"宋","author":"魏了翁","text":"上到青天更上头，蜀人犹记旧星轺。安弦在昔犹危柱，挂壁于今倚大弨。棠树留春便野茇，桂花和月引仙瓢。风云不隔连天栈，门户三槐拂绛霄。浮云䆉稏卷晴畴，一目天隅尽好秋。路有醉人挑袯襫，边无嘶马趁兜鍪。开张叶气凭弧矢，收拾丰年报冕旒。小小经纶已如此，不应留滞古梁州。"}