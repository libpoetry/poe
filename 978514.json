{"id":"978514","title":"袁同史丈令赋所欲作醉皓堂诗以为后日数椽张本四老有袁谓乃其远祖云","dynasty":"宋","author":"敖陶孙","text":"黄云护灵芝，丈人非独醉。萧然四鹤发，海鸟眩觞味。古来闭关人，学道用其意。滈池未返璧，政欠颓然睡。仙苗足风露，中有熏心厉。支颐得一笑，刘郎已为帝。乾坤重荡涤，奈何前星坠。昂藏君家老，招唤作许事。当筵就羽翼，颜色变韶稚。出山云怡怡，还山云泄泄。追思千载上，把酒足自慰。君堂定果耳，或者楼阁气。是间堪底用，万瓮盛醴齐。阿戎气如虎，神手了一世。政宜日无何，雪纻展鹄翅。高吟紫芝曲，四老恐欻至。"}