{"id":"906438","title":"水龙吟 上巳","dynasty":"宋","author":"李弥逊","text":"化工收拾芳菲，晕酥剪彩迎春禊。江山影里，泰阶星聚，重寻古意。曲水流觞，晚林张宴，竹边花外。倩飞英衬地，繁枝障日，游丝驻，羲和旆。云避清歌自止。放一钩、玉沈寒水。西园飞盖，东山携妓，古今无愧。闻道东君，商量花蕊，作明年计。待公归，独运丹青妙手，忆山阴醉。"}