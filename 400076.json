{"id":"400076","title":"满庭芳 江上送春","dynasty":"民国末当代初","author":"朱庸斋","text":"南浦波光，天涯鬓影，多情销尽斜阳。兰桡渐歇，流水断馀香。欲繫春韶暂住，空更倩、千缕垂杨。东风外，残红褪粉，明日便他乡。疏狂。终付与，隔帘蛱蝶，别岸鸳鸯。怕清歌未阕，先转柔肠。多少今宵闲泪，应洒遍、故国离觞。沧江远、零襟坠绪，休寄北归樯。"}