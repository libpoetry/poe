{"id":"1129749","title":"感遇九首","dynasty":"宋","author":"释契嵩","text":"海水晦夜清，秋色涵蓬壶。有叟双龙公，铁网罗珊瑚。风云浩容与，怅恨何所图。欲问天上人，可换明月无。仙人白玉京，去去何缥缈。琼楼二十层，玲珑汍云表。银湟月为波，万顷即池沼。秋来宫殿光，逗落人间晓。空际时澄明，烟暇眇青鸟。可见不可到，所思空杳杳。悠哉杨执戟，识远才绝奇。初提草玄笔，颇为人所嗤。卓卓孔孟道，谢尔平崄巇。一鉴含幽光，千载方葳蕤。寄语旷怀士，未达休嗟咨。心期道自贵，俗态势焉随。青山保长往，白日贞可窥。高标谢松柏，孤芳操弗移。天威不到处，干戈动边鄙。将军奋威猛，英雄势随起。纷纷出榆关，肃肃秋色里。白马冒黄云，清霜厉严旨。少壮羽林儿，务能莫多喜。好武匪君心，用兵不得已。寄言飞将军，妙略应无比。志在报君恩，岂为黄金死。丈夫身许国，慷慨当如此。宁教太史书，轻笑鲁连子。苍茫天地间，流光一何遽。曾闻太古人，未见曦轮驻。才沈崦嵫云，还上浮桑树。山色愁里暝，天形梦中曙。安知穆天子，龙马神为御。万里速乘风，又向瑶台去。超遥侣神仙，此理当何故。不向尧年长，永使人间住。冠盖何处客，凌云意气骄。旦旦趋双阙，冲冲过渭桥。金珂云外响，画烛月中烧。缥缈行天路，升腾在玉霄。如何区宇内，顿与人间遥。长拂罗裳去，明光殿下朝。一俯复一仰，荣多忧亦饶。白发领边长，朱颜镜里凋。岂知松桧下，幽人长寂寥。万事淡无虑，恣卧时长谣。浩荡天地间，孰问牺黄尧。临风一清啸，胡为王子乔。空虚澄远烟，霁色含秋景。思君每盘桓，驻目千峰顶。明月初团圞，可照美人影。美人来不来，云霞渺林岭。松柏地之灵，草莽亦同茂。愿得区域中，人心复纯素。苍梧会稽阴，罔复有陵墓。六合无知音，青山有归路。人生惜朱颜，贤照长相顾。昨夜露华台，谁不怨秋暮。悠然严子陵，远大寥廓器。故人贵为君，白驹要不至。耽闲恋渌潭，高超弄芳饵。青山汎白云，万古寄高意。侯霸不知道，初亦嫌傲志。何事卑王侯，其心越天地。因悲娄护辈，故为附权势。流游绛灌间，折节蹁跹例。皇皇古皇道，劳生自拘系。不如归去来，乘风拂长袂。"}