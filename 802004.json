{"id":"802004","title":"卧钟","dynasty":"清","author":"黄子云","text":"台城越西隅，萧飒秋岩清。金镛卧不起，?峞如长鲸。岁久厚地裂，半与泥沙平。下压黄泉脉，上腾白虎精。虚中广百围，出入纵横行。不知何代物，漫灭无其名。碧埋鬼血鲜，红蚀土花萦。日月光摩荡，风雷力支撑。对之不敢叩，肃肃栖神明。正始久歇绝，甘同秋草并。太宝关天意，显晦非人争。庙廷奏箫韶，世自求其声。"}