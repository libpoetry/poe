{"id":"505182","title":"雪蓬歌为典籍邵原性作","dynasty":"明","author":"张宇初","text":"雪蓬先生紫绮裘，旷视八极轻王侯。蚤研经史博探索，云梦烟霞相荡浮。华川之高峰，秀色并庐霍。中有群硕生，文光等川岳。世探渊薮时继作，盛代多君振凋落。艰途萍梗付虚舟，浩气盈衿耻悲愕。昔过空山琼树隈，论交泉石倾尊罍。雄词谠论惊满座，玉麈挥雪行云开。间关江汉几经涉，授业侯门卑草莱。一朝声誉动明主，万卷英华驰俊才。成均富高堂，束书雪蓬侧。梦寐江湖兴，不忘吴树秦淮送秋色。日招坐客总簪裾，画舫烟波照编册。晚风蒲苇断鸿西，冻霭纶蓑巨溟北。渭川严滩傲世徒，羊裘熊梦知何如。数罟争投溉鬵急，长竿漫倚游鳞疏。白铜鞮歌莫止金叵罗，为君起玄阴，大泽閟春和。松柏坚贞岁寒美，我本清湘理钓缗，直欲凭虚与天语。阙下相逢后有期，共醉梅花雪蓬里。"}