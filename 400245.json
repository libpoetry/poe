{"id":"400245","title":"齐天乐 木棉用静庵调及同部韵却寄","dynasty":"民国末当代初","author":"朱庸斋","text":"晓阳初破千家睡，晴空绛都图展。绀雪融春，红桑换世，一顾万花容敛。薰风故苑。问夺目关山，是谁装点。向暝归鸦，蜡灯如炬引程转。层楼休纵望眼。交柯馀几树，朱凤曾眷。濯锦霞轻，堆尘絮薄，客里征衫犹暖。蓉砂漫检。倩驻景神方，醉颜重见。梦落欢丛，只怜芳事短。"}