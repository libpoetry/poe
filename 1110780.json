{"id":"1110780","title":"南华书事诗","dynasty":"宋","author":"朱翌","text":"珍重南华五色禽，云栖雾宿见无因。雨中恐误翩然出，我是闲人非贵人。万木杉从一寸栽，参天次第可推排。他年空翠桥边路，来选承天八柱材。真觉止能留一宿，桐乡今已住连宵。却将膏雨下山去，聊助南溟早晚潮。火树烧春明踯躅，紫罗囊笔缀辛夷。花枝照眼蒙清润，带雨游山亦自奇。"}