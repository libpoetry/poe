{"id":"368990","title":"百字令·十一日夜月纪香谷吏部招饮与凉州沈太守话旧作此柬二君五叠前韵","dynasty":"清代","author":"杨芳灿","text":"樽开三雅，正清郎休沐，襟情豪上。一院月痕寒似水，隔幔霜华飘飏。绿蚁频浮，红牙试斗，腰鼓春雷响。松明张王，围炉杂坐欢赏。廿载关塞栖迟，故人相见，触我前尘想。记否兰山曾买醉，十斛蒲萄红酿。华发盈颠，流光弹指，踪迹萍随浪。伊凉新曲，只今谁擅高唱。"}