{"id":"1113719","title":"尹叔若讷和边字韵因再寄","dynasty":"宋","author":"李正民","text":"遁迹东游沧海边，全家到处寄邮传。江淮李监人多厌，甲乙商墟利则迁。遣兴千钟犹有酒，思归一马尚无田。买山拟作诛茅计，难学巢由不用钱。将相驱驰正事边，风声喜自道途传。鲰生岂解求三捷，荣路如何望九迁。励志陶公朝运甓，决疑平子赋归田。谁人肯为将军地，自笑都无直一钱。"}