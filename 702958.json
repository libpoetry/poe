{"id":"702958","title":"涿郡张守四咏 飞蝗避境","dynasty":"明","author":"谢廷柱","text":"涿人誇神奇，往事耳曾习。飞蝗方蔽空，涿境独不入。匪物为驱除，如避不敢集。么么亦何知，厥柄宜有执。民曰侯之功，太守谢不及。范阳产嘉禾，一茎穗三四。老农骇相告，具目睹兹异。至和所薰蒸，萃此耕穫地。祯祥不徒来，无乃表仁治。借问治为谁，召父劳抚字。望霓民皇皇，桔槔力已竭。太守视四境，忧恫如就爇。祈天深自咎，臣职无乃缺。至诚乃回天，大雨漫原垤。焦然就槁苗，勃尔生意茁。丰年古有占，三白乃为理。如何雪愆期，侯心为忧瘁。积诚诉苍天，天亦监侯意。纷纷战玉龙，败甲洒寒吹。遗蝗入地深，乐稔歌至治。"}