{"id":"815153","title":"驿柳用船山太史韵（荷泽舟次）","dynasty":"清","author":"洪锡爵","text":"扁舟初放晚烟晴，驿柳毵毵解送迎。夕照乱翻鸦背色，秋风遥逐马蹄声。潮痕上下青连水，郭影参差绿过城。瑟瑟芦花渔火里，鸣笳犹似汉家营。一线柔条翠染衣，年年攀折减腰围。歌残金缕人何处，秋老天涯客未归。枝带寒乌多北向，江涵旅雁尽南飞。团圆皓月今宵满，倦鸟长途孰共依。地近西南是洛阳，永丰坊好总他乡。笛声三弄愁眉月，絮影团飞感鬓霜。如此江湖劳客梦，无边风雪历情场。邮程到处留青眼，犹盼音书雁几行。阳关三叠古梁州，极目家山万里愁。沧海谁怜还作客，翠楼人定悔封侯。折枝何故当年唱，离绪难教逐水流。行路怕听杨柳怨，西风残照不胜秋。"}