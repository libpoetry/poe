{"id":"650264","title":"送太守卢玉润还新淦展墓","dynasty":"明","author":"金幼孜","text":"蓟门十月多北风，道上垂杨枝已空。离筵呼酒劝行客，酒杯有尽情无穷。卢君自是同乡里，况复青云托知己。选部曾推藻鉴明，朝端共说才华美。一朝承擢守钱塘，朱幡皂盖生辉光。布宣德化耐繁剧，抚字黎庶多慈良。是邦从昔称难治，闾井欣欣乐君至。数邑豪奢自敛踪，海滨赤子无遗利。政成九载复朝天，喜得论心向日边。九重奏绩策书最，万里承恩暂赋还。匆匆话别临长道，昨日红颜总衰老。风前雁影去人遥，马上狐裘觉寒早。南上归舟莫太迟，梅开定是到家时。乡中故旧欢迎处，应叹昔游今若斯。归荣昼锦诚堪羡，桑梓情深难久恋。明年八月候趍朝，五云深处重相见。"}