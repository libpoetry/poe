{"id":"1114174","title":"用韵赋梅花三首","dynasty":"宋","author":"李纲","text":"寒梅几树开前村，靓妆绰约归仙魂。横斜影落石溪浅，皓洁色洗烟岚昏。幽香暗动松竹径，清格自羞桃李园。穷冬万里霜雪积，独得一点阳和温。冰姿最宜夜月白，玉彩更炫朝霞暾。明妃失意去朔漠，阿娇无宠扃长门。芳容寂寂谁复顾，雅意耿耿今何言。天涯相对且相乐，为尔吸尽黄金樽。草木冻死山中村，惟有梅花能返魂。孤根不怕雪霜苦，冷艳似笑风云昏。披芳独占岁寒地，擢秀肯待春风园。溪边寒影自的的，月里皓色还温温。飘零疏雨夕烟瞑，厌浥清露晨光暾。玉妃游戏隘昆阆，缟衣飞出瑶台门。幽姿耿介不可狎，欲问所以难为言。嗅花嚼蕊更奇绝，侑我一醉玻璃樽。云山缥缈烟水村，嫣然顾我惊离魂。凝情不语自脉脉，旅愁易感方昏昏。我家梁溪富泉石，雪里数株开北园。天涯相见一笑粲，玉色不减当时温。为君清夜不成寐，月落已见东方暾。会栽千树遍绿野，岂羡五柳垂衡门。临风三嗅长太息，欲辩此意还忘言。何当归去老三径，携幼入室酒盈樽。"}