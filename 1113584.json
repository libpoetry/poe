{"id":"1113584","title":"吊王承议二首","dynasty":"宋","author":"李之仪","text":"崎岖南北旧相闻，晚困羁缧托后尘。盗贼馀风如振槁，里闾和气似深春。雀巢绝探终能鷇，乌喙虽长自不伸。所去见思犹可想，九泉赍恨彼何人。征西墓上木成围，伯氏传孤出更奇。皂盖朱轮谁不拥，青天白日晚方知。功名不挂非由种，赙赗终辞信有儿。空指丹青访陈迹，倦怀尤恨得君迟。"}