{"id":"350903","title":"笛家·画屏","dynasty":"清代","author":"董以宁","text":"绝少嫌猜，偏多爱惜，当年娇小，记曾携手朱楼上。一丝新柳，一点明珠，浅云齐覆，横秋双盼，豆蔻犹含，鸳鸯学写，耐得人端相。最怜伊，红烛下，岕茗携来新饷。相向。才离朱阁，轻将红篆，代印回文，笑捏黄花，央描绣样。更是、香带为郎亲结，纨扇为郎亲障。岂料他家，吹箫作聘，几度多惆怅。休回避，算玉钗，恩重不须鸳帐。"}