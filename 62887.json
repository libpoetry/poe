{"id":"62887","title":"秋吟八章","dynasty":"明代","author":"王嗣经","text":"悲夕虫悲夕虫，夕虫恋残暑。露下为谁啼，风前还自语。寓篱兮旅井，依蒲兮蒙楚。隙文石之雕墙，缭枳丛之土宇。岁如何其岁向阴，彼候虫兮俟秋吟。展衣裳兮如雪，鼓喙翼兮如琴。杂觱篥兮关塞远，催砧杵兮闺闼深。念启蛰兮昨日，炎易凉兮电疾。感蜉蝣之朝夕，譬在条之日及。将自鸣兮及时，愿倾竭夫小知。乐振羽之豳什，漏局促于唐诗。方委蜕以顺变，宁鼓簧以媚俗；顾卵翼之溢恩，宰何心而亭毒。东序兮南荣，萧萧兮夜声。寒阶兮雨作，枯树兮霜鸣。繄无衣之游子，闻络纬以何情！悲寒荄王孙行未归，春草秋更绿。鹈渼忽以鸣，衰朽一何速。柯叶向凋残，华滋谢芬馥。物去新而就故，每伤心于触目。临高台之凤凰，望绝塞之鸡鹿。此苕华之云暮，况兜铃与苜蓿。去日远兮忧思烦，抚蕙草兮不敢言。春朝负彼阳春色，秋夜禁兹秋露繁。被女萝兮带茹&lt;走匋&gt;，肴兰芷兮蒸文无。余慕子兮甘如荠，荃何谓兮集于枯。集枯兮去滋，辞荣兮若遗。顺生杀以成岁，得大易之随时。随时兮狼籍美，如英兮憯无色。想衣带之余芬，恋綦组之旧迹。虽根荄之日陈，宁无意乎弱植；谅芳心之不死，庶春风而还碧。"}