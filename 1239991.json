{"id":"1239991","title":"下菰城","dynasty":"元末明初","author":"张羽","text":"迢迢下菰城，乃在衡山址。卜筑自何人，云是楚公子。连峰负崇墉，重皞抱溪水。得非蒸土成，讵乃久不圯。衢路化为田，睥睨犹可指。牛羊恣来牧，狐兔穴不起。想当豪贵时，宾客盛莫比。高门游侠窟，诸侯交贽礼。剑佩纷相摩，杂沓曳珠履。荣华不可常，零落今如此。岂徒雍门琴，独下田文泪。"}