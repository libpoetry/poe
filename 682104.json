{"id":"682104","title":"因观王金陵效白乐天何处难忘酒之作，喜其切近人情，乃亦效颦，非敢追踪前人，不过遣兴而已二首","dynasty":"明","author":"于谦","text":"何处难忘酒，隆冬客异乡。门前风凛凛，天外雪茫茫。候馆人烟少，前途道路长。此时无一盏，安得解愁肠。何处难忘酒，承恩昼锦荣。宾朋相慰藉，儿女共攀迎。白发庭闱健，青春事业成。此时无一盏，安得叙欢情。"}