{"id":"559295","title":"福禄寿图为石年沈母览揆赋","dynasty":"明","author":"林熙春","text":"大江倒海自天来，日月星辰洞里开。波涛汹汹三山出，四明原是一蓬莱。蓬莱形胜誇佳丽，城中半属缨簪第。龙虎风云翊圣人，宁无父子钟灵气。父子盱衡畴出群，繇今屈指沈休文。藩伯勋名天下满，郎君一笔扫千军。时来顾盻惊雷雨，茫茫宇宙供吞吐。天门射策压英雄，幸以世臣遇明主。世臣力掣生麒麟，明主开颜叹嶙峋。不愿玉堂叩金马，叱驭惟期贲海濆。海濆虽曰远东土，亦曾蒙刺昌黎愈。烟树云开见橡花，希元自古称邹鲁。忆昔传烽结海氛，迩年灾沴不堪闻。君侯脩救频憔悴，一腔白雪散清芬。清芬彻底冰壶皭，悬鱼讵为嗜鱼却。长官不用贯缠腰，华表飞来千岁鹤。况复露冕数行村，郊原氂犬夜无狺。千家万室歌鸿集，夹毂随车麋鹿驯。鹿鸣呦呦鹤濯濯，百福呈祥兆百禄。更羡扶筇百寿翁，相率呕吟崩厥角。翁言昌黎世所师，拯溺扶衰未有涯。凤栖尝闻天上啸，鳄徙相传一纸移。君侯跨凤驱鳄手，门上抱婴与拔韭。薪槱抡材尽五羊，南极一星朝北斗。斗南人物少登坛，多君砥柱障狂澜。八千里外神仙吏，栽花岂让河阳潘。别有一端高足也，爱马不甘存害马。铎声周道遁豺狼，七十二城称卓斝。我闻卓斝奏丹墀，喜动重瞳令白眉。三叶丝纶腾五色，藩伯于今显燕贻。忽听应钟音正起，老人星耀瀛州里。共将金鉴儗千秋，好歌天保称玉兕。金鉴玉兕胡为乎，为酬慈父乐于于。白鹤添筹奁海屋，玄鹿衔花献大夫。大夫上计趋宫阙，旦莫置身依日月。珥笔鹓班尚黑头，斗杓自是归黄发。"}