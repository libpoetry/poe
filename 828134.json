{"id":"828134","title":"己未正月二日偕妇及絜先觉先两弟至灵隐寺己未","dynasty":"清末近现代初","author":"陈曾寿","text":"千皱万透飞来峰，散花一色真神工。立雪溪山最佳处，岁朝一笑家人同。红亭著我玉峰底，风柯冰涧交笙钟。清寒肃肃振衣袂，屡乾琼液玻璃钟。前年同来记俞老，示疾弹指还虚空。人事往往遭扼抑，惟有清兴天难穷。人生行乐贵勉强，斯言吾取六一翁。欲界清都不常见，天机所赴为豪雄。沉阴晚开入霞气，连霄万叠生微红。凉风为报故人忆，题诗正在明光宫。"}