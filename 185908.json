{"id":"185908","title":"缘识·河决洪波东南流迤逦","dynasty":"宋代","author":"赵光义","text":"河决洪波东南流迤逦，苍生昏垫困其止。去年今岁岂遑安，劳我关心情不已。奔衡浩渺故无涯，十二州民皆忧水。诸般度议自裁之，乃出禁军为夫使。倍加慰谕愿登先，悦随容易能如此。大将闻命效駈驰，连夜侵晨顺从理。未经月余便成功，龙门一合士民喜。欢乎欢，忻斯睹，土木如山杵如雨。浪平变化尽为空，力役忙忙无朝暮。锡赐钱与衣，遭灾免税租。皇天睠命八方同，惟德惟馨依是辅。"}