{"id":"672991","title":"燕歌卷为祝秀才题","dynasty":"明","author":"陈琛","text":"忆昔少年胆气粗，羞为弱女具眉须。张拳直欲撄猛虎，开眼何曾见俗夫。年来英气消磨尽，事不能平唯有忍。时逢徭僚肆撞突，和颜温词谢不敏。男儿胸中富甲兵，善藏其用用斯精。动在九天藏九地，机缄谁会测沈冥。素冠白衣易水上，周身先已失屏障。好勇由来笑匹夫，北风萧萧空悲壮。越人来燕作燕歌，慷慨激烈恨何多。有疾未必非君福，美玉正应山石磨。与君美酒博君笑，丁宁莫学我年少。燕歌为我转和平，高筇从此生清妙。"}