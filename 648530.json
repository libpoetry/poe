{"id":"648530","title":"蒋氏三径诗九章","dynasty":"明","author":"杨士奇","text":"瞻彼三径，于湖之侧。鹤岭在南，凤冈在北。瞻彼三径，于湖之干。有植桓桓，有蔽栾栾。维此幽人，辟之治之。维此幽人，宅之宜之。不亢而迕，不伛而妩。中心儢儢，爰来爰处。爰率我先祖。维我先祖，予恒游息。既宽既硕，予是仪是式。厥有旨酒，亦有肥牲。时洽我邻，及我良朋。式优以游，式燕以休。曷竞曷柔，曷畀曷求。相此幽人，胡乐陶陶。相彼贪人，亦孔之劳。有图有文，既昭且宣。暨予作诗，申告弗谖。"}