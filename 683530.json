{"id":"683530","title":"信笔为杂体三首","dynasty":"明","author":"王世贞","text":"春来只自任陶陶，有口那烦诵解嘲。十亩种粳百亩秫，左手持杯右手螯。红榴日炙难安帽，绿芜风起欲翻舠。醉即借眠眠又醒，不知何物客星高。一番花竞一番新，五度门闲五度春。风外游丝尘外事，雨中黄叶梦中身。病堪医疗难言病，贫假分疏未是贫。莫向向平轻有约，挂冠人是倦游人。江雨难周高下田，江风未便往来船。西舍次男仍遣戍，东邻中妇复调弦。白衣居士眼无恙，造物小儿心可怜。祇应点检床头酒，齐物庄生第一篇。"}