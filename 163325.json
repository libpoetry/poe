{"id":"163325","title":"饯寄庵居上龚颜质","dynasty":"宋代","author":"程公许","text":"煌煌帝王都，列第喧丝竹。林园竞选胜，四匝湖山曲。谁知南屏下，老叟甘幽独。忆从古栝来，红颊鬓鬒绿。王侯争倒屣，交友为属目。引觞百壶倒，授简千颖秃。功名良误人，日月如转毂。侵寻四十年，一往不可复。浮云玩身世，投老寄僧屋。坚忍苟求，趺坐淡无欲。人生固幻梦，要须有归宿。买山岂不念，探囊一捧腹。旧交上连璧，情未忘伐木。苏台香正凝，宝婺驾已夙。谈笑百金挥，拮据三间足。何妨山水窟，就讯高燥卜。行矣不可迟，片帆浪花蹙。归来督工师，涓选亟营筑。开轩纳云水，绕槛艺松菊。身间心自平，长把黄庭读。"}