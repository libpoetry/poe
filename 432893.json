{"id":"432893","title":"蝶恋花","dynasty":"近现代","author":"姚鹓雏","text":"一桁湘帘风带雨。旧燕归来，听得梁边语。梁上春泥和雨堕。可怜难问春归处。烟柳斜阳三月暮。满眼潇湘，满眼飘风絮。风絮飞时单影去。几曾留得春光住。送过残春今日未。满径残红，恼了莺和燕。多谢东风如有意。落花吹尽无人见。还恐飞花终委地。又替行人，添却伤春味。寄语飞花须料理。酒边莫惹青衫泪。"}