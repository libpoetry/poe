{"id":"408505","title":"长安有狭邪行 刺庆邸也","dynasty":"近现代","author":"张鸿","text":"长安有狭邪，乃在城西隅。幽径开朱邸，青楼夹通衢。入门玉作砌，叩户金为铺。中有婵娟子，自名倾城姝。月珠约花额，虹璧融罗肤。金张诸豪贵，车马闲且都。百万碧玉钏，千万翠羽襦。黄金何足贵，难买颜欢娱。鞠跽升华堂，主人骄难扶。星眸睨左右，夜梦倚白榆。王母开口笑，莲骁共投壶。诸子非泰筮，吉语相为谀。莞尔开颜哂，荣赏如分符。主倦欲送客，众客容次且。云有不腆物，备赏苍头奴。得收为厚幸，誇耀及妻孥。宾朋相告语，指日登天涂。吁嗟世间人，狭邪诚足趋。"}