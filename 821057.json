{"id":"821057","title":"满江红 送顾希平从军，时予先有请，不得","dynasty":"清末近现代初","author":"汪东","text":"幕府清秋，正摇落、凄凄井桐。搔短鬓、閒阶伫立，思和寒蛩。地近周原方筑垒，星连吴野更传烽。叹几家、骨肉尽飘零，随转蓬。鱼吐沫，池水空。鸟啄屋，夕阳红。又萧萧班马，旌旆摇风。羽扇挥军非我事，围棋一局笑谈中。盼君行、连夜捷书来，清昼同。"}