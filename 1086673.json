{"id":"1086673","title":"送李相之提干闽中十二韵","dynasty":"宋","author":"洪适","text":"官柳讫春事，落絮东复西。门外高轩过，行行将何之。七闽绣衣属，非如州县卑。少留长者辙，酌酒语别离。五年官他壤，一面即故知。辩囿麈仍落，诗坛襟屡题。撞钟问今古，邃然五总龟。迢迢千里去，风过衫裳吹。我亦及更书，归耘楚江涯。河梁携手叹，参辰后难期。曼倩宁自衒，长卿固同时。征途慎勿遽，会看轺车驰。"}