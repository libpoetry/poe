{"id":"430132","title":"九日豁蒙楼登高分得日字仍次前均视纕蘅","dynasty":"近现代","author":"黄浚","text":"北城可游无暇日，巾车始为重阳出。今年禊事辍题句，自厌陈言甘懒忽。曹侯督逋日相诏，未许诗筒阙其一。后来兹盛恐无几，光景当前忍坐失。斯须闻语动肝脾，且复登楼论人物。山川果如酖毒喻，何苦篇章规俊逸。回天无力怨浮云，此老幽忧信为疾。与君相赏秋眼明，更喜霜钟应千室。但求每岁花满头，浮世诗名从予夺。"}