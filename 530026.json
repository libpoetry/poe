{"id":"530026","title":"吴兴北亭与邦直别","dynasty":"明","author":"孙一元","text":"青松盘巨壑，不受人间尘。鸑雏异众鸟，自饮砥柱津。群情贵苟合，难以保厥真。吾与夫君交，终始道相亲。同撷云中草，还寻天上春。一朝来告别，去作上国宾。正值岁时暮，况与豺虎邻。咽涕重感伤，手挽君车轮。寒禽各啸侣，落木亦悲辛。惟愿君归来，卧此清涧滨。"}