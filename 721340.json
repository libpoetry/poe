{"id":"721340","title":"岁除杂感十首","dynasty":"明末清初","author":"陈恭尹","text":"散发晞朝日，添衣过暮年。白从梅蕊笑，衰受朔风怜。眼暗吟何害，肩酸字弗便。罗浮春信早，书寄惠州船。薄酒眠无力，寒衾梦不真。庭闱犹顾复，箕尾已星辰。学愧为裘旧，名知汗简新。九原从岂远，寝庙未歌轮。雨泽今秋少，萧条井里间。海田增斥卤，溪水失潺湲。一日蜡谁乐，终年农共闲。贫家繁食指，僮仆渐思删。醉乡徒作记，酒郡几时封。入世无长策，登山有短筇。湖光丰鳄合，云影石楼重。相约携杯斝，南天幸息烽。种药池边地，良朋乐此留。无方名却老，有草号忘忧。月好还同咏，时难不妄游。炎州稀胜迹，独上尉佗楼。未归仍是寄，丧我孰为吾。避世无金马，潜身鲜玉壶。灯犹寒夜剔，心为昔人枯。敢望鸱夷子，功成尚五湖。须眉今若此，清镜背人看。愧共侏儒饱，难同范叔寒。梦中天莫问，钟后夜方阑。地气应南转，年来雨雪漫。从无西笑乐，不勒北山铭。艰苦应吾道，浮沉惜此生。二万已过日，千秋何限情。书斋空自叹，谁是晚能成。举世多知我，何如我自知。近歌年冉冉，昔咏黍离离。儒术夫何敢，禅灯亦偶窥。若云高与洁，千载欲谁欺。阅世浮云变，观心万累空。雄雌欧冶剑，得失楚人弓。先甲年重值，玄英月又穷。算来终岁事，诗律也输公。"}