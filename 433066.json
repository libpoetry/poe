{"id":"433066","title":"登大观楼感赋","dynasty":"近现代","author":"席子研","text":"驾空百尺起沙洲，俯视身居最上头。五百里遥偏号海，两三人约此登楼。大风尽落梧桐叶，细雨新添枕席秋。芦荻苍茫无限意，长歌难遣仲宣愁。槛外澄波一鉴平，汉家台阁仿昆明。雄关入缅横春色，洱海回澜作怒声。六诏兴亡铜狄泪，五方禋祀碧鸡鸣。椎酋入贡犹驱象，何用书生再请缨。"}