{"id":"224187","title":"雨后见酴醾","dynasty":"宋代","author":"张埴","text":"夜来一过雨，万红不留迹。草木是寻常，奈何春失色。园林肯忍耻，人眼看不得。向来倾艳时，天女几夺织。今朝有差事，泥土蒙文饰。素花最后出，到骨是一白。东官赏其韵，居然班十客。着处合摇台，残垣不三尺。故家美风味，可怜六月息。相逢各默然，笑口不得擘。造化则剧耳，风檐重嗟惜。"}