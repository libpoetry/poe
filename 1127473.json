{"id":"1127473","title":"和深父伤字韵","dynasty":"宋","author":"彭汝砺","text":"郑弃非人弃，梁亡只自亡。危机交弊弱，血刃第争强。恃力虽千国，推尊独一王。衰微今已往，掩卷益增伤。前史权衡在，当时法度亡。力扶周室弱，深抑楚人强。言战嗟无义，书元示有王。细推褒贬意，掩卷一悲伤。战伐周纲替，春秋救已亡。缀旒忧主弱，问鼎叹臣强。萧斧惩当世，蓍龟鉴后王。最怜君学苦，能为古人伤。春秋二百战，一一叙兴亡。书战皆非义，称人亦贬强。临文常抑楚，谨始必尊王。穷究当时事，应须发感伤。"}