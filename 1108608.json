{"id":"1108608","title":"九日游华严寺二首","dynasty":"宋","author":"刘克庄","text":"堂闭厨荒藓壁颓，重寻陈迹故堪哀。残僧远避游山屐，饥雀空窥施食台。鬓换绝无黑丝出，樽空不见白衣来。千林摇落秋容老，未有黄花一朵开。古塔东偏景最奇，年深何处认苔基。碧纱笼毁雷轰壁，黄缬林疏叶脱枝。鹘没暮云天杳杳，鹤归旧里冢累累。牛山泪与龙山帽，雨洗风吹在者谁。"}