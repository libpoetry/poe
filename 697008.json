{"id":"697008","title":"仲嘉携酌过箕台四首末篇怀汪献于","dynasty":"明","author":"胡应麟","text":"信步南冈上，寒松一径斜。浮杯当柳色，促席坐桃花。古殿明丹壑，方塘漾彩霞。红妆晚成队，拾翠傍晴沙。步步春原色，寻芳意自閒。石枰疏竹里，金铎乱松间。一壑停苍佩，千峰峙翠鬟。平生双屐在，天阔任跻攀。远天横霁色，箕踞坐莓苔。竹露晨犹滴，松风午渐来。翠微悬绝壑，苍霭覆平台。十日犹能客，将无典绿醅。潦倒悲华发，追随暂少年。煖风抽麦日，微雨拗花天。游女矜环佩，居民竞管弦。维扬好春色，何地著丝鞭。"}