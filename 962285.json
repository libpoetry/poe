{"id":"962285","title":"永遇乐 次稼轩北固楼词韵","dynasty":"宋","author":"姜夔","text":"云隔迷楼，苔封很石，人向何处？数骑秋烟，一篙寒汐，千古空来去。使君心在，苍崖绿嶂，苦被北门留住。有尊中酒差可饮，大旗尽绣熊虎。前身诸葛，来游此地，数语便酬三顾。楼外冥冥，江皋隐隐，认得征西路。中原生聚，神州耆老，南望长淮金鼓。问当时依依种柳，至今在否？"}