{"id":"849092","title":"天寒留滞山中即事","dynasty":"宋","author":"卫宗武","text":"逾月留穷源，不觉岁云暮。绪景寖凄凉，重阴方固冱。芳丛菊殚残，丹枫叶飞舞。蒙茸丰草萎，剥落乔木古。兹来遂幽寻，所恨乏胜侣。释友间往还，农父相尔汝。索句课唐吟，翻经勘佛语。肃肃繁霜零，辉辉寒月吐。夜气消檠灯，凛威薄衣絮。榾柮煨炉红，轮囷拥衾素。嘘呵冷欲冰，拳挛宿如露。老瓦补茅柴，破釜煮栗芋。烹鲜远莫致，撷蔬美可茹。氓廛绝纷嚣，僧席割清苦。颓然抚孤踪，乐哉忘万虑。亡何归兴动，适为物怪忤。举手谢白云，扁舟鸣去橹。"}