{"id":"467553","title":"望仙门","dynasty":"当代","author":"赵文漪","text":"惜春情绪比花浓。拂轻风。惊鸿纤影隔帘栊。梦魂中。极目云涯瘦，遥岑雨洗新虹。忆君天远总难逢。总难逢。相忆损仪容。秋云如水簟痕凉。好风光。谢娘纤手劝琼浆。醉仙乡。金缕歌新曲，筵前慢舞霓裳。轻回倩影袖罗香。袖罗香。余韵绕梁长。锦书封就付红鳞。墨痕新。拂阑花影似娇颦。映芳茵。惜别情还乱，绕枝蜂蝶纷纷。芳时孤负怨和恩。怨和恩。飞絮掩重门。"}