{"id":"1227126","title":"楞伽古木","dynasty":"元","author":"张伯淳","text":"楞伽古木山门前，下有山石摩苍天。道林卓锡旧种此，髣髴于今八百年。皴皮刳腹不自爱，犹是童童一车盖。矫然化作龙虎蟠，劲节不为霜雪改。或时孤高烈风起，苍茫白日雷雨至。从容下荫数百人，赤金六月流清气。卷曲拥肿也可怜，天赋樗散终天全。道材不世骨已朽，人间岁月何足言。"}