{"id":"620289","title":"送何纯弼之衡山令","dynasty":"明","author":"黄锦","text":"衡岳何嵬嵬，迥出云霄外。盘礴尽南荒，窟宅多灵怪。上有千岁松，芝苓结其会。服食可轻身，眉寿无有害。君今擅道术，种花衡山界。案头宾祝融，出入张紫盖。风清天柱高，云密商霖霈。閒时问农桑，石廪若可丐。手摩岣嵝碑，目溯桃源派。乍到已惬心，久之神弥泰。虽则逢迎劳，实少风尘态。他年丹液成，飞舄报政最。羡尔吏而仙，愧我名为累。题此当骊歌，三杯壮行旆。"}