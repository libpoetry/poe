{"id":"758700","title":"念奴娇 春暮偶见落花有感","dynasty":"清","author":"吕采芝","text":"晓风残月，乍匆匆又是，一年过了。遍地飞花兼舞絮，没个人儿去扫。雨洗香消，风催绿褪，倍觉春归早。红颜难驻，东皇也促人老。痛我一样飘零，问花知否，和尔成同调。花到来年依旧艳，人事更伤草草。打点枯肠，拼将情泪，聊共花容槁。一般沦落，此生空负怀抱。"}