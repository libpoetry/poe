{"id":"966209","title":"示能仁长老祖秀","dynasty":"宋","author":"胡寅","text":"此世未可出，太虚无古今。一尘绝点染，万象罗萧森。白云从何来，舒卷亦无心。流风散远影，花雨释重阴。俄然际碧海，倏尔归遥岑。方来讵可执，已去谁能寻。何人知此意，鱼鸟徒高深。道人乃如许，洒落湘之南。冥鸿岂避弋，倦鹤亦投林。昔年淮泗间，清誉喧佩簪。石塔缝无际，盐官鼓无音。衡山亦何有，神廪供爨鬵。十年一纸衲，綵线穿金针。上方万壑外，微笑开我襟。幽怀久自契，俗虑何由侵。攀萝共明月，流水写瑶琴。"}