{"id":"683467","title":"寄题于鳞白雪楼","dynasty":"明","author":"王世贞","text":"平楚苍然万木齐，嵯峨飞阁岱云低。峰头玉蕊春长在，槛外金茎夜不迷。赋就梁园无左席，书来郢曲有新题。何人强责元龙礼，不遣清樽我辈携。伏枕清秋海岱边，高楼中擘俯苍烟。同云不尽千家晓，寒月长开万古妍。天上几看新玉树，山中端合老朱弦。誇他信美仍吾土，句就还应两地传。"}