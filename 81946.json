{"id":"81946","title":"送叶尚书","dynasty":"宋代","author":"陆游","text":"曩岁榜扁舟，万里归自蜀。五月下瞿唐，六月过浮玉。於时始识公，一笑忘暑毒。羽扇临清流，华觞跋红烛。一别十五年，去日如电速。孤生晚还朝，歛退惭陆陆。要津非所冀，见公心自足。斥归又七载，衰病将就木。造物哀其穷，公来位岳牧。每见语谆谆，与世异寒燠。圣朝方急贤，登用及钓筑，如公实旧德，顾岂待梦卜。初闻一札下，已报四辈趣。悬知新天子，虚怀须启沃，愿公论其大，始为天下福。即宣垂拱麻，宁复摛文宿？"}