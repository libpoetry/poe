{"id":"829407","title":"读剑南集悲其壮志不遂笃老穷困然平生遇合亦有不可及者为作二诗","dynasty":"清末近现代初","author":"陈曾寿","text":"常分僧米贳村醪，八十衰翁饭一瓢。不讳贫愁终得力，强为壮语益无聊。魂伤未作稽山土，梦远犹依万里桥。细校平生萧瑟甚，示儿遗恨尚难消。第一文章荐锁厅，笔端回斡动宫廷。传诗突过曾吉父，学道还亲朱考亭。密好诚斋能抗手，居停待制与忘形。非常遇合都堪羡，岂必乘时带万钉。"}