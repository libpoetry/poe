{"id":"49241","title":"何楷读书堂","dynasty":"明代","author":"张羽","text":"整棹泛澄湖，春物畅我怀。前登何山岭，短策穷萦回。晋代有高人，结屋临涧隈。至今读书地，石磴不生苔。幽踪去已久，遗构安在哉。山僧依胜迹，下结莲花台。乱来各飘荡，龙象亦倾颓。乃知兴坏理，道俗俱可哀。清风动岩壑，松声四山来。只疑斯人存，遗韵尚徘徊。我欲招其魂，举目但蒿莱。临觞聊一酹，惆怅愧高才。"}