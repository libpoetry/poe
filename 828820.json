{"id":"828820","title":"三叠和治芗","dynasty":"清末近现代初","author":"陈曾寿","text":"我倦词坛久偃帜，尤羡老兵字不识。姓名粗记端可休，胡为浪使百忧集。东坡洗心皈佛祖，金华牧羊严戒律。鼠肝虫臂任自为，明月清风堪共食。我生学道深苦晚，抱瓮因循才一汲。乖崖平生傅青州，剧谈连夜世无敌。人生百年须臾耳，取贵当前意真实。天衢荡荡掉臂行，何至崎岖穿蚁垤。千秋端有真富贵，难与蚊虻争目睫。三年集寥忘苦辛，赖有同心共尝历。城南联句风不远，吟鼎侯刘肩可列。梦中还续帝京篇，大念全灰王略帖。不须贳酒烦邻翁，醇醪醉我逾郫筒。永兴秘书可行带，休期不老真豪雄。春深冰泮未迟暮，且待桃李一再风。"}