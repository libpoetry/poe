{"id":"1077904","title":"再次韵崧老见和之作时传春秋集传又欲借易说故篇中及之","dynasty":"宋","author":"李纲","text":"胡尘暗中原，河洛皆穹庐。衣冠竞南渡，故国靡复馀。襄陵大岳裔，亦尔困征涂。颠沛不忘道，呻吟曳长裾。如公巨川舟，岂止清庙瑚。愧我正羁束，未能踵汉疏。幸然声气同，鸣凤栖必梧。褰裳思琢磨，道阻不得俱。已从借麟经，更欲窥羲书。庶或晚闻道，洗心复其初。湘沅骚人乡，兰芷今岂无。回风摇蕙草，叹息空幽居。"}