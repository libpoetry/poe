{"id":"806502","title":"贺新郎五十八首 其四十五","dynasty":"清","author":"蒋士铨","text":"城破身难辱。周夫人、中堂危坐，放声而哭。查氏家应随国灭，三世同居此屋。列坐者、齐声相嘱。张母黄姑明大义，叹廉姬、有母能兼勖。誓殉此、一巢覆。登堂三女严装束。剪香云藏之罗袖，年俱十六。小妹垂髫龄十二，就义心情尤笃。也不必、珍珠泪匊，未死身回情转迫，向梁间、举首如飞鹄。死易耳、瞑吾目。"}