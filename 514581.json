{"id":"514581","title":"分得惠山泉送张公实参议还浙江","dynasty":"明","author":"程敏政","text":"岿然九龙山，下有鸣玉声。苍藓络深罅，溅溅流石泓。逝人一回首，倒影下空明。峰头陆羽祠，俯瞰若有情。峰麓听松庵，织竹存遗铛。我昔停征车，凭阑濯尘缨。一?毛发爽，再饮肌骨清。中?乃伯仲，此品宁虚名。张公佐浙省，矫矫人中英。峻操如隐之，冰蘖相峥嵘。泉石岂无癖，所羁在王程。官舟忽南下，寻源重兹行。怀古应有作，颠崖念苍生。龙团笑茶谱，石鼎怜诗盟。"}