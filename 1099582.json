{"id":"1099582","title":"读黄诗","dynasty":"宋","author":"林希逸","text":"我生所敬涪江翁，知翁不独哦诗工。逍遥颇学漆园吏，下笔纵横法略同。自言锦机织锦手，兴寄每有离骚风。内篇外篇手分别，冥搜所到真奇绝。颉颃韩柳追庄骚，笔意尤工是晚节。两苏而下秦晁张，闭门觅句陈履常。当时姓名比明月，文莫如苏诗则黄。黔南日月老宾送，白头去作宜州梦。官楼家乘谁得之，那知珠玉无散遗。生前忍苦琢诗句，飘泊不忧无死处。今人更病语太奇，哀公不遇今犹故。"}