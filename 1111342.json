{"id":"1111342","title":"赠敏叔二首","dynasty":"宋","author":"许景衡","text":"星郎持节厌驱驰，解组萧然两鬓丝。三纪声名诗独步，五州惠爱吏为师。裕陵松柏秋风早，茂苑江山落日迟。千载赤松应更喜，故人孙子也相随。公家旧物是莼鲈，好个归休便入吴。唯有五湖供放旷，也无三径可荒芜。酒樽倾倒随风月，诗句流传入画图。烟水悠悠来不尽，高名千古与之俱。"}