{"id":"1124670","title":"和三贤堂诗","dynasty":"宋","author":"家之巽","text":"孤峰落魄一诗人，白傅何曾号直臣。较似眉山敢同传，并祠浙水恐诬神。人非伦拟终非偶，论贵平和不贵新。争似独尊元祐学，高堂正笏更垂绅。谁称三老作三山，夫子宁居季孟间。骆厩侍人多愧色，鳖头处士若为攀。辞章小技应閒事，节义千年真大闲。何似眉山专一壑，九京贤圣尽欢颜。"}