{"id":"885033","title":"次韵梅花","dynasty":"宋","author":"朱槔","text":"阴阴雪意云垂地，曳策微行傍清泚。眼明横路出江梅，烟瞑沙寒迷表里。当年一梦山月明，依约瑶台见仙子。俗缘掣肘意未了，弄出飞琼乱纷委。摩娑铜狄岂须话，沧海扬尘固其理。花神纵步来阆苑，羞怕唐昌偷玉蕊。回风自作妆半面，泣露真成愁龋齿。相看一笑岂易得，分与天香更清美。那知脱屣尘寰去，顷刻蓬莱三万里。黄昏谁伴醉乡归，天色无情淡如洗。"}