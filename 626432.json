{"id":"626432","title":"赠李白子佺","dynasty":"明","author":"薛始亨","text":"蠖处苦无悰，鸟鸣感求友。振策景名岳，搴芳怀曩旧。遂沿东溪航，束带群英后。夫子方横经，在门遽执手。往籍赏心并，蓄疑欣与剖。雄文中夏曜，斯道先王守。挥斤蔑留垩，洞劄鲜虚彀。穆若扇清风，温其饮醇酒。伊予抱微尚，蜷局淹岩薮。契峤岂异苔，攀嵇洽深柳。快矣披云雾，旷哉发蒙蔀。何以慰良期，岁寒终自茂。何以报瑶华，握中双璚玖。"}