{"id":"448829","title":"题郑寒白来鸿楼图","dynasty":"当代","author":"陈永正","text":"雪峰始辽西，绵亘及长白。裂我东北隅，自立一诗国。灵友在万里，独抱素丝质。闭户世所疑，层冰结大泽。羁鸿中夜号，撼慑畸士魄。一举宣武门，淩风厉劲翩。吁尔太平人，牛马走阡陌。我亦支离久，迥时愧寂默。赏心尽一卷，耿介犹夙昔。何当说诗来，弭棹珠海客。"}