{"id":"944492","title":"贺傅寺丞喜雨二十六韵","dynasty":"宋","author":"陈淳","text":"去冬九旬已渴雨，那意今春渴尤苦。自开正元越三月，生意全蛰不闯吐。阳威烈烈炽盛夏，田野熬熬剧焦釜。新秧既长且乾萎，播种无由可入土。农民望雨若倒垂，类叹天命我无所。太守念膺民命寄，如伤体肤痛心膂。奔祷山川社稷前，下及百祠靡不举。坛告雷师雷莫闻，江叩龙神龙弗顾。间或沾洒随即收，翘想霶霈殊乌有。日切一日不遑宁，直欲伐牲实笾俎。精虔充积四十朝，幽明贯彻忽无阻。季春望夜五鼓馀，瓦鸣琢琢檐垂缕。起来四顾云黑暝，阿香驱车震鼍鼓。甘霔一番复一番，达昼倾盆莫之禦。东阡西陌土膏溶，负耒荷锄翕旁午。父语其子兄语弟，或曰我侯感格故。滴滴皆是真珠饭，天救我民赐我哺。非我下民能动天，侯泽我民如父母。既优既渥尚未已，实颖实栗决可睹。人解戚容为欢忻，岁转凶兆为丰阜。从知天人本一机，气脉流通有如许。端犹影响应形声，證验昭昭真足数。亦侯作霖大手段，家学渊源传自古。岂徒蕞尔南漳滨，特私所惠偏一坞。抑将天下济苍生，行赴九重大用汝。"}