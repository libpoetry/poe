{"id":"682473","title":"送萧户曹出守宁国","dynasty":"明","author":"区大相","text":"文章小陆更高名，五马聊为剖竹行。钟阜地形江阁近，宛陵溪色郡斋清。谢公自有青山兴，楚客元多白雪声。经术久知能缘饰，况携佳句似宣城。襜帷寒散九河冰，南去云山郭里登。江郡风流新守出，帝城佳气旧都凝。桃花潭水流春谷，鱼浦人家接宛陵。此地从来属良牧，料君应有玺书徵。"}