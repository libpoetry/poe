{"id":"701219","title":"除夕二首","dynasty":"明","author":"黄公辅","text":"翻遍历头岁已阑，楚天臈尽尚馀寒。儿童乞写宜春字，老仆勤修守岁盘。自是玄工分乙丙，将于午夜转支干。梅花独领春消息，岁岁年年一夜看。坐对青灯夜息阑，数声鼓角送残寒。每惊炮竹催年急，转羡园林淑景宽。家计未能逋事了，客途那得梦魂安。回思昨岁团栾处，星斗宁堪两地看。"}