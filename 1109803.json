{"id":"1109803","title":"上运管张平国","dynasty":"宋","author":"华岳","text":"妙年司酿水边州，浪迹曾陪汗漫游。红粉夜嫌银烛短，醉和明月下西楼。大江南畔五松西，潘岳风流梦有诗。归路经从定留挽，莫教父老见旌旗。雨洗芙蓉沃眼青，雪潭澄月照人明。铜民指点向民说，未比当年令尹清。双峰十月客辞家，廷老相期下九华。检早不逢陶靖节，唤船同过鲤鱼沙。紫枢黄阁总青毡，西掖东华墨尚鲜。何事□□□□业，独公莲幕恁淹延。閒将玉斧制罗纨，醉引龙蛇竞笔端。流落□□□□轴，绿窗俱作画图看。武城三载促公归，自合班行列禁闱。计幕暂参知有在，野夫曾此便横飞。朱颜绿鬓富春秋，家世才华三总优。不用鹤裘兼映雪，天然标格自风流。云衢从此喜通亨，凤阁鸾台信脚行。愿把恩风散寰宇，盛栽桃李作门生。英雄三载谪东南，二月东风始放还。马瘦尚嫌归路窄，愿求屋上一青山。"}