{"id":"1248410","title":"古诗三十二韵奉寄兰室居士袁省掾","dynasty":"元末明初","author":"张羽","text":"吴兴袁居士，弱冠为吏师。鹿鹿三十年，起身遭乱离。是时边兵骄，杀人如刈蓍。召吏掾幕府，狼狈不得辞。军门日斩斫，剑戟风差差。虽有幕中宾，俛首莫敢窥。掾曹职虽贱，不畏虎豹姿。论囚不当律，不肯书狱辞。长兴本属土，咫尺为边陲。居人私往来，互市各相资。边吏要功赏，诱敢遭拘累。诏言犯我□，群然送圜扉。将云罪当斩，掾云罪当棰。师律公所守，吏议我所持。此本无辜人，未尝战交绥。死者不可生，安得恣芟夷。不然请杀掾，不能相诡随。钳纸不令署，抗言动旌旗。将威亦少解，往往免为尸。从容抱案下，一军为之危。事过不言功，但言职当为。直声撼大府，加官升左司。归来田野间，婆娑鬓如丝。乱世身独全，家有两孝儿。当时共事人，窜死吁可悲。天道当与善，此语不吾欺。岁久恐埋没，高义无人知。我欲为纪述，传信不传疑。请君细记忆，追录休阙遗。所活几何人，主名复为谁。新春幸缄来，此事匪我私。虽微良史才，要为来者规。"}