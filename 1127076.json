{"id":"1127076","title":"踏莎行","dynasty":"宋","author":"黄庭坚","text":"画鼓催春，蛮歌走饷。雨前一焙谁争长。低株摘尽到高株，株株别是闽溪样。碾破春风，香凝午帐。银瓶雪滚翻成浪。今宵无睡酒醒时，摩围影在秋江上。临水夭桃，倚墙繁李。长杨风掉青骢尾。尊中有酒且酬春，更寻何处无愁地。明日重来，落花如绮。芭蕉渐展山公启。欲笺心事寄天公，教人长对花前醉。"}