{"id":"1236859","title":"元宵诗用仲安韵五首","dynasty":"元","author":"郑玉","text":"对簇鳌山十万人，皇都今夕几分春。六街三市浑如昼，寄语金吾莫夜巡。神前儿女舞妖娆，社下游人弄管箫。到处人家说元夕，不知元夕是今宵。赏罢花灯步月归，自将拄杖扣柴扉。回头形影惊相吊，但觉从前百事非。天下承平近百年，歌姬舞女出朝鲜。燕山两度逢元夕，不见都人事管弦。市上灯张玉井莲，门前箫鼓更喧天。先生懒向儿童语，闭户高居但欲眠。"}