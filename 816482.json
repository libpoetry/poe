{"id":"816482","title":"玲珑四犯•却梦调元景病次家兄仲谋韵","dynasty":"清","author":"彭孙遹","text":"美睡初成，便有个人人，年华犹少。昵枕低帏，不怕细君知道。可是阳台行雨，把宋玉、魂儿勾到。拚长作、玉清仙隶，夜夜扫除庭庙。千金艳质分明是，转腰身、向郎回抱。渐春汗融融绮褥，逗破风流窍。几番着意温存，生不管、侬心不要。须央他，无赖汝南鸡，未曙将人唤觉。寄语东君，莫宠柳骄花，诱他年少。漏泄春光，多在这华胥道。何事孤眠帐底，夜夜有、彩云飞到。似神君、为侬却病，引入上林祠庙。睡乡即是温柔境，有紫玉、如烟相抱。刚则是灵犀一点，通却心中窍。害得文园憔悴，那梦儿、偏生还要。愿生生、不作有情痴，长得安然睡觉。"}