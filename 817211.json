{"id":"817211","title":"秋感","dynasty":"清","author":"谭钟钧","text":"资阳落拓赋闲居，万感苍茫夕照余。不信才华仇福命，敢因科第薄诗书。沧桑今古残棋局，睥睨乾坤一草庐。烈士壮怀频起舞，《阴符》读罢夜窗虚。九岗山色晓晴初，泉石闲云自卷舒。白板黄花家酿熟，药炉茶灶故人疏。身余傲骨惟嫌病，天纵奇穷独著书。年少贾生多痛哭，中原民命更何如。"}