{"id":"1219166","title":"竹夫人","dynasty":"元","author":"郑元祐","text":"墨台有淑媛，不嫁敛眉妩。江南夏六月，火五金伏土。于时媛以洁，空中不受暑。携持枕簟间，断非戕斤斧。况复不妒忌，凉薄善自处。纱厨奉清欢，通宵默无语。君子加保抱，安寝梦净侣。各弹绿筠操，就中节更苦。严冷莫可犯，编排其有序。玲珑瑑黄玉，珫通映朱户。舞榭洞八窗，歌台高百堵。弗贻六宫怜，顿消汗如雨。安知凉秋至？君颜不复睹。此时愁绪多，恰同齐纨素。用舍良有时，宁问今与古？"}