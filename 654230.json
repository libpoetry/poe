{"id":"654230","title":"苏武慢 金兰","dynasty":"明","author":"张宁","text":"丽水真精，南州高品，流落楚皋湘岸。翠帐销残，带鱼粉碎，写不尽灵均怨。莺羽潇潇，菜花掩映，黄瘦过初相见。记当时，传报泥缄，早已遂同心愿。似谁将，三径寒芳，满林枯叶，把九畹风光换。从今契合，世路交情，拚一笔都勾断。操变西音，佩纫中色，郁鬯酒堪同荐。尽教人，东抺西涂，都不改旧时疏淡。"}