{"id":"786324","title":"老衢崎","dynasty":"清","author":"洪繻","text":"盘路赴蚕丛，上岘豁平场。下临渺无际，远树但苍苍。蝘蜒势千里，暝见东南冈。西尽沧海阔，东去乱山长。一线红泥坂，深谷散牛羊。谷底有耕田，井密如罫方。人家万松里，岚翠环四傍。长飙起天末，屋古斜照黄。登临极平楚，云物入微茫。直北多关山，巉绝枕重洋。此去路途广，车马似风樯。暮霞半空落，断崖丹赭张。北客驻遐眺，险尽喜康庄！"}