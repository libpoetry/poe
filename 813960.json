{"id":"813960","title":"金陵杂感","dynasty":"清","author":"陈文述","text":"往事分明记蒋州，江山如画赋重游。坐来士女青绫障，换到仙人紫绮裘。春雨阑珊频对酒，夕阳凝望一登楼。间情消尽归心动，不赋惊鸿赋野鸥。过眼风花春梦婆，此情何止感东坡。残山剩水吟难了，乳燕雏莺嫁已多。有客骖鸾间著录，几家行马鸟鸣珂。祇应贳醉长干里，东下江流送逝波。"}