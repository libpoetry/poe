{"id":"832574","title":"木兰花慢 程使君书报半塘翁亡，翁将之若耶上冢，且为西湖猿鹤之问，遽逝吴中，赋此寄哀。时方为 其二 翁校刊半塘定稿，故末章及之","dynasty":"清末民国初","author":"朱祖谋","text":"马塍花事了，但持泪，问西泠。信有美湖山，无聊瓶钵，倦眼难青。飘零。水楼赋笔，要扁舟、一系暮年情。才近要离冢侧，故人真个骑鲸。瑶京。何路问玄亭。九辩总无灵。算浮生消与，功名抗疏，心事传经。冥冥。夜台碎语，咽漂风、邻笛不成声。泪眼尘笺未理，礼堂谁分平生。"}