{"id":"701098","title":"再游吕园奉次帻峰道长四首","dynasty":"明","author":"符锡","text":"西园负宿约，再此奉君行。云破江天色，风含水树声。竹亭烹露茗，舜寺汲深清。日暮酣歌舞，相看别有情。未得酒中趣，难言我独醒。小儒初问道，达士岂徇名。南郭昼多雨，西郊阴复晴。行厨频供客，何处异乡情。旧识将军面，曾同八座来。末寮今白首，陈迹半苍苔。舞榭风生幔，莲池锦作堆。容知北台使，重接此时杯。避暑出城惯，乔林芳意多。种瓜人已远，拥盖客重过。风土安殊俗，乾坤合太和。清朝启良宴，不乐复如何。"}