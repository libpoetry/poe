{"id":"691755","title":"帝京篇十首","dynasty":"明","author":"李梦阳","text":"古时灞水即芦沟，今代车书似水流。日间五色龙文气，天上春开五凤楼。渔阳北塞古风沙，二月春风万柳斜。蓟门转作长安苑，燕桃开出五陵花。慷慨燕云十六州，天门北极帝星头。胡尘一洗桑乾净，荬载朝宗四海流。山作青龙左右盘，扶桑西影拂桑乾。日月光华朝万国，天留北海作长安。天皇按剑拂金鞍，饮马追胡翰海乾。归来并立擎天柱，不数刘家承露盘。胡后妆楼换上阳，春风珠箔舞垂杨。半夜开城归万马，至今迷失几鸳鸯。今朝望海海云生，五色云中白玉城。金陵巧接盘龙势，南北何如汉二京。塞上星飞化羽林，鼓音咸作管箫音。将军把剑闻鸡舞，玉女朱楼学凤吟。高鼻胡奴入汉关，皂旗千队射雕还。君看万古昏星月，洗出中华叠翠山。自从黄帝破蚩尤，涿鹿云黄黑帝愁。盘石果然为碣石，幽州常作帝王州。"}