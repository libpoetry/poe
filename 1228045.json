{"id":"1228045","title":"题周耕云为萧元泰画龙虎仙岩图","dynasty":"元","author":"李孝光","text":"龙虎之山仙所寰，我昔梦寐游其间。乾坤风气结冲秀，中有正一玄都坛。羽人受我九节杖，林磴窈窕穷幽扳。金宫蕊殿起寥廓，翠厓丹巘深回环。峰头时飘白菡萏，石上谁种青琅玕。诸岩一览二十四，总似瀛渚蓬莱山。清溪浮空引雪练，远岫隔水来烟鬘。就中仙岩更奇绝，上有玉树皆团栾。虹光半夜出林杪，云是石室韬神丹。欲求刀圭已衰疾，羽人去我如飞翰。褰裳涧曲采芳杜，断猿疏雨春山寒。觉来俗事日满眼，岁月冉冉随惊湍。会稽萧君忽相访，笑以此图令我看。梦中羽人貌真似，而我别后鬓毛斑。题诗聊复记畴昔，愿拂尘服高骖鸾。"}