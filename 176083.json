{"id":"176083","title":"过大官岭·大官小官相送迎","dynasty":"宋代","author":"胡仲弓","text":"大官小官相送迎，閒云割断前山青。前山万仞如壁立，南辕北辙何时停。惮惮来往成何事，中有一路通天庭。天庭走马平如掌，胡为此地劳其形。从来大官无险阻，小官跋涉真零丁。道人长啸烟霞表，祝群一语君须听。大官小官喜经历，咫尺前头是相亭。"}