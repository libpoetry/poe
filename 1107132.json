{"id":"1107132","title":"舍绮霞阁五首呈石丈职方 其二 水中亭","dynasty":"宋","author":"韦骧","text":"回环水面碧于蓝，晓夕清虚万象涵。佳趣不容为独揽，史君横彴在亭南。绿萍漂合旧根斜，独恨来迟过了花。不见离披照秋水，尽依名阁作馀霞。两行对植接低圯，弱质毋嫌费壅治。十月绿阴犹满径，也胜蒲柳望秋衰。嵌空寻尺立池津，池北池南孰可邻。草树自羞还自笑，凋荣一节任天真。"}