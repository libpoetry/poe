{"id":"197509","title":"寄敬岩·泳飞堂前橘柚香","dynasty":"宋代","author":"王柏","text":"泳飞堂前橘柚香，田田荷叶浮波光。主人揽辔度闽峤，驱驰端为苍生忙。天生人才不虚出，必使事与才相当。尔才绰绰有余力，岂容袖手窥其旁。平生正坐严冷相，不解妩媚相颉颃。前时固亦与国论，莫肯默默安周行。老子九百何自苦，艰难险阻须甘尝。玉溪饥民昔啸聚，至烦禁旅来张皇。绣衣弹压甫三日，猩鬼屏迹消丛篁。"}