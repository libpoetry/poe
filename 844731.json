{"id":"844731","title":"咏菊","dynasty":"清末民国初","author":"徐骘民","text":"吟艳素心繫我思，秋深佳色忆东篱。生成傲骨超高世，岂为閒情肯入时。几度园林寻隐士，重来庭院见芳姿。放怀豪饮千杯酒，况复閒吟彭泽诗。岁月无端暗里催，篱边又见菊花开。淡容地僻生佳种，绿蚁家贫有旧醅。子美情怀伤客思，渊明清况赋归来。浮生莫作沧桑感，且对黄花醉几杯。"}