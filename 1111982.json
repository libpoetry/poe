{"id":"1111982","title":"再用前韵二首","dynasty":"宋","author":"吴潜","text":"行雨龙公屡易方，魃妖谁敢扇馀殃。田畴接得三年熟，枕簟供来几夜凉。更喜征夫无减灶，定应行旅不赍粮。寄声鄞土黄承事，有粟何须更窖藏。不假焦仙把酒喷，须臾澍雨若翻盆。官应可了劭农事，天岂终悭及物恩。无复绝粮忧鲁叟，何须进食念王孙。只愁撩得秋声动，老客他乡易断魂。"}