{"id":"844123","title":"肚山道中即景","dynasty":"清末民国初","author":"陈肇兴","text":"乐耕门外草如茵，绕岸花开白似银。如此风光真乐土，不须更觅武陵津。过尽山庄与野桥，新秧万顷绿齐腰。南楼几日萧萧雨，又长东郊一尺苗。竹园稻屋自成家，破晓儿童踏水车。万绿丛中红一片，隔篱几树刺桐花。大肚山前大海西，嵚崎道路古来迷。缘堤一带相思树，日为行人送马蹄。"}