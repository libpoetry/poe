{"id":"521153","title":"送吴南仲","dynasty":"明","author":"顾清","text":"去年放舟过垂虹，霜露尽降湖波空。三高祠下拂苍石，长啸宇内生雄风。此时闻君未相识，指点烟芜问君宅。今年君归我留此，却望江南动颜色。君才自是当世资，暂蹶霜蹄何必疑。名场声价蔼然在，故园山水聊栖迟。春洲二月芳杜长，芦芽抽碧河豚上。短楫轻舠不用帆，北里南村恣来往。东家郑郎交最投，新年闻亦理归舟。诗筒酒榼百里近，慎勿流连负壮游。"}