{"id":"104522","title":"送施屯田提点铜场兼相度岭外盐入虔吉","dynasty":"宋代","author":"梅尧臣","text":"江西采铜山未竭，南越熬波海将结。主人贪利不畏刑，白日持兵逾盗窃。铜私铸器盐夺商，死共吏争蛇斗穴。奸豪乘势倚蛮陬，劫掠聚徒成蚁垤。今虽驱翦岭下平，尚恐根存更生孽。因择健才通便民，付职与权将有设。秋香亭上共为宾，却作主人殊少悦。徂东走北十五年，只有山川看不别。"}