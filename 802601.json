{"id":"802601","title":"高阳台二首 其一","dynasty":"清","author":"项鸿祚","text":"麟带愁香，犀帷梦玉，金猊暖压氍毹。病怯朝眠，凉云吹度平湖。画桥烟锁分携路，正马嘶、残雨荒芜。更销凝、莺老花稀，雁到书无。离情不恨吹横笛，恨琴边枕瘦，酒后灯孤。侧帽垂鞭，临风可奈清臞。绿杨天半红泥阁，数旧人、惟有筝奴。待重游、怕听钩栏，吊月啼蛄。"}