{"id":"689720","title":"次张业白韵二首","dynasty":"明","author":"张子翼","text":"何须绝岛问蓬瀛，水碧山青护草楹。夜月半将松影度，春风细捲钓纶轻。渊明松菊惟高枕，范蠡渔舟祇避名。黄鸟年来旧相识，绿阴时送隔溪声。世事清消一健忘，道心随处浴沧浪。偶逢洞口刀圭诀，因识山中岁月长。百里棠阴分雨露，十年歧路叹膏粱。凭谁尚友崆峒子，比屋于今共挽唐。"}