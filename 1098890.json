{"id":"1098890","title":"晨起","dynasty":"宋","author":"张侃","text":"青山与白水，足以娱人思。丽花与佳禽，足以令人悲。因思世上事，感触特一时。拘拘守定见，年少纷白丝。朝来北窗边，天清云不飞。桂树充绿润，其色光陆离。静坐息万虑，手携渊明诗。饮酒得真趣，神气常自怡。我饮仅涓滴，螺杯谩尔持。后山草木深，有禽择所栖。婆饼为谁焦，姑恶为谁咨。骚翁绎楚语，解说累千辞。万物虽异性，天地同一机。时至乃飞鸣，人讹反生疑。禽语空啾唧，有怨难穷推。好生毛羽者，细听强诳欺。遂使本然质，由是深有亏。清风到阶庭，处处禽语奇。勿问声如何，天地何曾私。"}