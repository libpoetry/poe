{"id":"698014","title":"和穆少春前赐诗扇二首","dynasty":"明","author":"赵完璧","text":"疏狂取笑草鸣虫，岂为幽兰播远风。曾愧鲤庭无异教，误将鼠璞试良工。玉堂綵笔驰声久，丹桂青云奕世雄。池上凤毛今不爽，海人休说郢人同。书翰忘辛拟蓼虫，酒酣随意洒清风。脂铅不识惭愚妇，剞劂无能愧拙工。孙厩飞黄来藻鉴，薛函结绿际豪雄。玄珠未必遗沧海，此日何堪象罔同。"}