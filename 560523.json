{"id":"560523","title":"次华竹友所寄诗韵","dynasty":"明","author":"徐庸","text":"水晶宫殿居河伯，紫蟹供来手亲擘。溪山屯乐考槃歌，干禄无心问龟策。镜中白发种种多，龙钟尚自游江河。乌飞兔走朝复暮，要得鲁阳重借戈。羡君才高世稀得，善写梅花趋没骨。春游广陌露才晞，夜宴高楼月初直。娉婷二八脂粉香，宝钗金钏声铿锵。十分琥珀泻春色，三尺鸊鹈浮剑光。献书未上金鸾殿，旧物收藏遗祖砚。百年鲍叔不移心，千古韩荆重识面。识面以来情最亲，怀抱几多思一陈。凤凰有雏世之瑞，江海鸥鹭空成群。仙才不异金门使，天上五城楼十二。剪裁锦绣是新诗，春水鱼笺劳寄示。"}