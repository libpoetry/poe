{"id":"1104586","title":"常祀皇地祇五首 迎神用《宁安》。八变。","dynasty":"宋","author":"郊庙朝会歌辞","text":"坤元之德，光大无疆。一气交感，百物阜昌。吉蠲致享，精明是将。介兹景福，鼎祚灵长。礼经之重，祭典为宗。上公摄事，登降弥恭。庶品丰洁，令仪肃雍。百祥萃止，维吉之从。礼崇禋祀，神鉴孔明。牲牷博腯，以炰以烹。馨香蠲洁，品物惟精。锡以纯嘏，享兹至诚。进旅退旅，载扬干扬。不愆于仪，容服有章。式绥式侑，神保是听。鼓之舞之，神永安宁。物备百嘉，乐周八变。克诚是享，明德斯荐。神鉴孔昭，蕃禧锡羡。回驭飘然，邈不可见。"}