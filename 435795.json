{"id":"435795","title":"去岁君远游送仲梁出山","dynasty":"金末元初","author":"元好问","text":"去岁君远游，今年客他州。青天万古一明月，只与行人生暮愁。问君游何许，情多地僻兮遍处处。金鞭断折骐骥死，万里长鸿思一举。忆初识子梁王台，清风入座无纤埃。华岳峰尖见秋隼，金眸玉爪不凡材。西园日晴花满烟，五云楼阁三山巅。玉树瑶林照春色，青钱白璧买芳年。三年一梦南阳道，汴水迢迢入秋草。挐云心事人不知，千首新诗怨枯槁。破屋仰见星，疏衾风露清。匣中有长剑，为君鸣不平。泥涂久辱思一濯，去去举足皆清泠。邓州大帅材望雄，爱客不减奇章公。军中宴酣笳鼓竞，银烛吐焰如长虹。幕中多士君又往，谈笑已觉南夷空。东州春回十月后，梅花分香入春酒。平生得意钦与京，青眼高歌望君久。淅江南下青沄沄，石门细路苍烟屯。五松平头白日静，千山万山如乱云。菊源不逐时事改，芝岭自与商颜邻。他日想思一回首，渔舟时问武陵人。"}