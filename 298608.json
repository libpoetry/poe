{"id":"298608","title":"天池留似尹云帆兄弟","dynasty":"清代","author":"莫友芝","text":"众山环苍池，九里蓄清境。呀然峥嵘间，趣与江湖永。分源道双壑，积气孕九井。汪茫浸空翠，袅窕陷云影。来游例经宿，随候有佳骋。残炎东洞豁，澄虑西龛静。揽要失新疲，钩遗补前领。斜风浅深皱，落月参差商。过雨续圆纹，浮烟冒长璟。山人足虾蚬，盘饤错菱荇。早稻扑初香，迟荷驻余靓。灌输启骈门，唐宋此封埂。盗田惜旧葑，坏磡冀新整。来情约群鸥，别绪绾诸岭。回首谢主人，乘间复来省。"}