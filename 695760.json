{"id":"695760","title":"送丘计部谦之出守潮州二首","dynasty":"明","author":"欧大任","text":"省郎四十已专城，忼慨何妨度岭行。綵笔长安传赋草，铜符沧海借才名。鱼龙久避戈船战，粳稻新收甲士耕。下教应知求赵德，州人不用更谈兵。万里风云一据鞍，天边旌旆渡桑乾。酒人西送犹燕筑，使者南行尚汉冠。翡翠越裳簪玉暖，荔枝炎海椀浆寒。青山处处襜帷色，竹马津头夹道看。"}