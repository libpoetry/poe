{"id":"496873","title":"齐天乐 万寿节","dynasty":"明","author":"俞彦","text":"荣光亿道长春节，流虹又逢绕电。万国梯航，八方蹈舞，干羽两阶呈遍。云祥舜旦。更日丽尧年，风清禹甸。紫玉班中，五明宫里仙人现。遥遥西望长安。把南山乐只，一杯期献。再展芹私，萦怀曝爱，惟有升平堪愿。边尘净扫。尽世界熙熙，太平重见。漫道齐天，后天勤未倦。"}