{"id":"1245594","title":"送胡平远之静江蒙古学正","dynasty":"元末明初","author":"危素","text":"至元皇帝初，万国同车书。臣有帕克巴，制作开洪图。遂令蒙古语，传诵周海隅。张官设学校，州邑达国都。盱江胡学正，年少跻宦途。之官静江府，道远良自劬。况闻令大父，昔乘使者车。恩爱尚未磨，强梗亦以锄。兹行抚遗迹，感古心郁纡。孟秋西飙厉，南迈风气殊。空江落涛波，孤舟当自挐。亲年虽未老，念念庭闱趋。康庄御騄耳，凡百慎驰驱。"}