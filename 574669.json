{"id":"574669","title":"谢王郡公惠风折古柏用杜韵","dynasty":"明","author":"邵宝","text":"郡公书致郡堂柏，珍重真胜二千石。若非风雨起秋潮，此地何人敢绳尺。岁寒尚有不拔者，此两三株何足惜。相知相馈惟此物，公也清廉心愈白。鄙人谢病江水东，方为吾亲营寿宫。贞节碑成阁老笔，鬼神诃护青山空。客来劝我作亭子，少蔽上雨兼傍风。工师求木苦无力，得此立可观成功。小者为槛大者栋，材之良矣情尤重。召伯风能为我留，杜陵诗不愁谁送。亭前故有两危柯，松可鹤巢梧可凤。公材自合柱明堂，历尽冰霜终大用。"}