{"id":"688470","title":"大行皇帝挽词用周宪佥韵","dynasty":"明","author":"祁顺","text":"天崩杞国日西颓，一梦华胥竟不回。秦使谩劳东海药，周诗徒咏北山莱。五弦音断薰风奏，万姓情同薤露哀。至德难名功更大，编摩谁是马班才。华封三祝爱长年，岂料飞龙返九天。神禹俭勤今有继，圣尧巍荡古无前。星收虹渚云空暗，剑堕桥山迹已仙。老泪尽随江汉水，西风吹作碧漪涟。"}