{"id":"1207062","title":"水龙吟 次韵谢五峰","dynasty":"元","author":"程文海","text":"不知今夕何年，飞来五老峰头月。清辉无限，殷勤回照，岁寒苍雪。写入宫商，铺成纨素，尽情夸说。倚胡床老矣，若为消得，除却是，杯中物。自笑平生长客，正沉思、故林幽樾。儿童惊走，龙鸾杂遝，两山排闼。风雨萧萧，冰霜耿耿，相看高节。问此君学和，龙吟水底，几时成阕。"}