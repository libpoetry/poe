{"id":"433257","title":"古文化街纪事四首","dynasty":"近现代","author":"寇梦碧","text":"碧瓦朱檐委劫灰，儿时心影费低回。年年魂绕春灯路，今日还疑梦里来。皇会当年记出巡，天妃祀典重三津。杠箱法鼓十番乐，搭起凉棚看赛神。宫北宫南陈百肆，迎年喜气满街衢。争看杨柳青年画，最爱莲娃抱鲤鱼。新正初一叩琳宫，鬓影衣香散晓风。毕竟拜神难乞福，可怜一色满堂红。"}