{"id":"502623","title":"酌陈师贡","dynasty":"明","author":"王恭","text":"云卧碧溪里，别来凡几春。口中独未言声利，身上何曾染市尘。君家兄弟多逢掖，吐论遥轻二千石。高蹈宁耕数亩田，折腰耻作诸侯客。倾盖逢君惜未深，见君同调复同心。祗今交游重朱绶，何人贵义轻黄金。世人共笑悠悠者，击刺狂歌孟诸野。万事秋空一片云，得钱且醉黄垆下。闻道朝廷礼数优，衣冠阙下尽名流。爱君更欲君先达，顾我沧江空白头。"}