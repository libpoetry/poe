{"id":"1125731","title":"正月初八日同莫少虚蒲大受王园泛舟各赋二首","dynasty":"宋","author":"郭印","text":"春江晚多思，拂面风棱棱。舟行明镜中，天水同一澄。沧波濯新柳，乔松上寒藤。风梅雪飘径，两麦青平陵。文鲂自潜跃，好鸟相唤应。倥偬日少暇，因循来未曾。清游鄙谢傅，豪气压陈登。岂惟得佳士，亦复同高僧。幽情各披写，醉语或侵凌。偶兹惬怀抱，萧然遗爱憎。旷野暝烟合，长林初月升。回舟兴未已，孤塔耿疏灯。名园春信来，冷眼思一窥。吏文巧束缚，颖脱乃不羁。兴发勇欲往，壮士先登埤。但得一樽乐，岂论官职卑。况兹横清流，适然副心期。梅梢出翠竹，照水两猗猗。野航转澄碧，小雨斜风吹。平生江海怀，是日慰渴饥。村迥孤烟处，林深幽鸟时。端疑是吴越，梦到身亦随。同游客靡恶，喜气回朝曦。醉倒不自惜，一叶忌倾攲。新诗许共赋，未唱心力疲。归来已陈迹，物理观盛衰。"}