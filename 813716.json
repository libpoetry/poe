{"id":"813716","title":"墨痴唱和集题词","dynasty":"清","author":"杨翰元","text":"坐老蓬门久，飞来一卷诗。骚坛工泼墨，吏隐不嫌痴。别恨江淹赋，牢愁杜甫词。回环欣雒诵，珍重比瑰奇。磊落蓄奇气，狂吟剑佩摩。豪情抉云汉，壮志挽江河。不抚燕南筑，而为塞上歌。阳春原寡和，君子意如何。予亦悲歌者，开编见道心。珠玑真在握，笙磬羡同音。浩浩清兼浊，茫茫古与今。从知名下士，别自有胸襟。"}