{"id":"626743","title":"代端州张太守送梁叠石之定安广文任","dynasty":"明","author":"岑徵","text":"梁君叠石天南杰，蓄宝方流复旋折。儒雅风流世莫俦，侠气如虹心似雪。云鹏戢翼端江头，几年弭笔从青油。并用五官刘仆射，翩翩书记阮陈留。我时承乏崧台下，文章气谊钦声价。澧兰湘芷结同心，文酒过从忘日夜。与君本是同巢羽，晴天忽作阴霾雨。君筮明夷垂翼爻，广柳车中藏季布。东流西峙两茫茫，一在星岩一五羊。春树暮云四百里，盈盈漓水遥相望。寸草春心图禄养，释褐武陵开绛帐。半年教泽镌碑阴，读礼归来庐冢上。摧藏三载又飞鸣，重持木铎向南溟。南溟绝岛通南极，万里汪洋控杳冥。凉秋九月天气肃，飒飒西风鸣落木。片帆高挂发珠江，停舟别我端城曲。我家秦川万里程，岁岁愁闻杜宇声。援琴每鼓思归引，朝雨那堪唱渭城。暌隔何多见面稀，丰城龙剑又分飞。销魂自古唯离别，况乃患难曾相依。君本盐梅鼎鼐器，暂从奇甸栽桃李。正如造父御骅骝，万里周流发轫始。临觞欲醉将离席，聊赠一言当绕策。近来海外多英才，官卑亦有斯文责。君不见成均师范有文庄，海公山立真昂藏。如彼伐柯则不远，知君景仰师贤良。良觌前期应不久，明年迎养归将母。此时我尚未还秦，维舟待尔新江口。"}