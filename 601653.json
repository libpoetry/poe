{"id":"601653","title":"白鹿社为冯泰氏二首 其二","dynasty":"明","author":"郑学醇","text":"夸士吝浮荣，达人慕奇胜。庞公栖鹿门，蒋诩辟羊径。眷兹螺山幽，龙湾夹澄瑩。笙鹤时纡回，骊珠夜辉映。即事寡喧豗，抚化成嘉咏。既伸仲长志，宁浅康乐兴。良辰集我友，投分适所性。大业互切劘，玄言复印證。扪萝拾紫芝，悠然与心称。长啸倚崇阿，鸾音满清听。"}