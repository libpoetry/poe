{"id":"166992","title":"再和明复蹈元之什","dynasty":"宋代","author":"李弥逊","text":"湓江散吏来万里，借屋僧房冷如水。支颐一束傥会心，容膝数椽真傲世。大而无用涧底松，过者不顾道傍李。卖刀买犊愧老农，汲水埋盆作儿戏。画墁求饱人共嗤，怀璧虽珍吾不以。宰公政明一善收，丞公声同从瑕弃。着酒时浇磊块胸，传歌为洗淫哇耳。坐中冰雪回冬臞，句里云烟发春媚。我惭匪报正羞缩，君肯包荒过称谓。葛藤更与话短长，菽麦安能辨非是。但闻古来说庞公，搬柴运水不谈空。"}