{"id":"817398","title":"送孙在原回黔南龙泉县任四首","dynasty":"清","author":"戴亨","text":"群鸟游芳洲，同类自相呼。和鸣成匹俦，岁久终不渝。飘风一朝发，分飞万里途。中心长不释，眷恋栖息初。重云隔天地，山川邈难逾。岂不思颉颃，鼓翼空踟蹰。琼瑶久不宝，芝兰委萧荻。翩翩夸毗子，慷慨联胶漆。胶漆旦夕解，对面不相识。感彼蜉蝣衣，变化生悲恻。古人重结交，长恐非金石。金石蕴坚贞，历久恒如昔。磨亦不能磷，镕亦不改色。猎猎朔风吹，萧萧黄叶飞。嗷嗷雁南度，戚戚我心悲。浮云西南来，聚散无长期。君身若鸿鹄，我身若凫鹥。鸿鹄将远翔，凫鹥恋涸溪。能不感离群，引颈以歔欷。愁云结重阴，游子将跋陟。徘徊眷歧路，悢悢情难抑。边风吹枯蘋，飘飖离本根。食蓼长觉苦，怀冰长觉寒。愁人多酸辛，况当离别难。唯念复来归，慰我桑榆年。"}