{"id":"693831","title":"登华至青柯坪纪胜","dynasty":"明","author":"陈于陛","text":"偶从灵岳访真源，秀插青冥势自尊。潭底五龙盘地轴，崖端双鹜划天门。攀萝欲借金仙掌，散发宜窥玉女盆。自有芙蓉三尺在，莲花十丈岂须论。望中烟朵气佳哉，疑是三神海上来。坼峡霾云高士卧，峭峰削壁巨灵开。银河倒泻晴飞雨，石鼓高悬昼殷雷。愿结茅亭依玉井，不愁蕊笈閟丹台。两度仙坪回俗驾，烟霞绝巘兴难忘。欲凭芒屩青藜杖，更裹黄精白石粮。掌上芙蓉囊五露，池头沆瀣挹三浆。还应坐啸中峰顶，手摘明星瞰太荒。铁索金梯苦未攀，半山台榭亦开颜。秦城北漠寒烟外，汉阙南山夕照间。云栈千盘平若荠，龙门一曲细如环。奇游恨不通仙史，紫气空留百二关。"}