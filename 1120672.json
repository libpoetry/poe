{"id":"1120672","title":"次韵沈给事对雪长句二首","dynasty":"宋","author":"周紫芝","text":"洒天飞雪被长峦，落絮萦风醉后观。塞上餐毡公独记，月中回棹我知寒。已书上瑞归天阙，又挽丰年到笔端。悬瓠功名知有意，微生底处更求安。翠失千峰与万峦，烂银宫阙纵奇观。楼空翠湿衣裘重，诗就风生齿颊寒。聊与江山分绝致，浪陪樽俎问更端。莫嗔郢曲无人和，七子风流负建安。"}