{"id":"543048","title":"拟李白蜀道难作梁父吟","dynasty":"明","author":"胡应麟","text":"抱膝南阳庐，明时甘陆沈。唐尧倦六合，飞书入深林。颍川之水，咄嗟不足洗余耳，拂衣长啸直上岱宗之嵚岑。岱宗高高不得上，卧龙之叟来相寻。邀余憩梁父，重作梁父吟。我吟梁父君莫猜，仰天叱咤浮云开。晏婴侏儒忌贤哲，二三力士庸堪哀。古来封禅之君七十二，其人一一俱尘埃。请为梁父吟，我吟君莫猜。梁父中天十万八千有馀丈，一柱亭亭迥出泰山上?砑。巃嵷独立标乾坤，恍若元气浮昆崙。龟蒙凫绎以东诸阜尽培塿，纷纭拜伏罗儿孙。决眦断虹入，荡胸明霞屯。手接飞鸟度，步学猿猱蹲。竦身十八盘，象纬渐可扪。黄河一线绕山麓，徂徕矫首势欲吞。鹿卢之蹻抟旋撇捩不遑息，神人绝顶为我开天门。开天门，阅仙籍，其间似有胡生名，谪向金华煮白石。朝从天门卧，夜坐日观峰。峰头望海色，灏灏连长空。五城十二楼，嵯峨驾天风。天鸡乱鸣不知夕，回飙忽卷大海立。海水横飞十洲溢，滟滟扶桑吐朝日。红轮轣辘碾太虚，我欲乘之走八极。金银台殿咫尺间，玉女携余掉臂入。掉臂入，谒元君，呵赤蜺，导黄麟。右拍浮丘肩，左顾招广成。神农以还九千九百九十有馀帝，扬雷掣电纷纷跨鹤而来迎。鸟篆鸿章閟灵迹，仲尼扪崖怪难识。蛟螭缺落狐兔跑，对此抚膺重叹息。翠华茫茫杳何处，四顾中原日无色。君不见秦祖龙，云亭柴望拥列辟，衣冠剑舄如云虹。至今沦没尽荒草，故物但有当时松。君不见汉孝武，驰驱栾大延文成，卤簿干旄照东鲁。东方小儿弄乃公，寂寞荆榛翳抔土。吁嗟乎，秦皇汉武真蜉蝣，我今胡为此滞留。拂袖行歌下梁父，下山竟作齐东游。齐东道上逢李白，飞扬跋扈心神投。鹔鹴之裘五花马，一醉五月眠高楼。吴钩如霜雪花落，纵横眼底无全牛。我歌梁父属尔和，遥空立降双青虬。世人拍手笑轻薄，我嗤人世真累囚。渭滨老叟太多事，行年八十图封侯。鄙哉齐国三竖子，沾沾一果同猕猴。力排南山躯九尺，杀身反堕侏儒俦。隆中释耒大星殒，人间事事当回头。头上青丝一朝倏尔变白发，九州之伯四岳之长如悬疣。梁父吟，歌莫愁，男儿有身睥睨六合追巢由。不然淋漓大白扫椽笔，阳春百代鸣天球。犹胜古来封禅之君七十二伐功，诩德誇蚩尤。君不见七十二家文字总顽石，汉碣秦碑半颓泐。惟有青莲居士梁父吟，万古长悬岱宗日。惟有青莲居士梁父吟，万古长悬岱宗日。"}