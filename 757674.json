{"id":"757674","title":"百字令 季湘世姊索写梅花长卷，题此奉赠用前韵","dynasty":"清","author":"王倩","text":"几生修到，算梅花有福，得侬弄玉。只是清寒贫骨相，哪值珍珠百斛。挂月枝斜，扶烟影瘦，相伴人双读。道春去也，一分留贮金屋。侥幸雪立程门，经传马帐，画理时评拍。墨沈淋漓香满壁，颇忆快晴小筑。千点含愁，数行留别，好当阳关曲。前身漫拟，恐它姑射嫌俗。"}