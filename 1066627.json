{"id":"1066627","title":"圆复师将游四明用道祖韵作诗赠行","dynasty":"宋","author":"葛胜仲","text":"禅宗不减宿一觉，文性还同照一遍。哑羊岂是一流人，漆瞳烂烂岩中电。机缘未遇閟金提，云水光中挂衲衣。定回时起橐驼坐，秀句一吐胸中奇。过我郡斋那听去，衮衮谈玄侵日暮。西风吹面作新凉，腾装欲指鄞江路。一庵钱料山幽深，欲抛印绶聊招寻。倦游归来问无恙，东第飘然正角巾。"}