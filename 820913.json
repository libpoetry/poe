{"id":"820913","title":"声声慢 题清微道人空山听雨图","dynasty":"清末近现代初","author":"郭则沄","text":"贝经翻罢，檀篆薰残，山屏镇日潇潇。散遍天花，人间犹话灵箫。门前涨添鸳水，问新来、谁系兰桡。瑶台畔，乍春云悄倚，写尽无聊。还忆莲帷人病，渐佛妆慵整，闲了珠翘。梦怯清钟，分明身似芭蕉。相怜画窗瘦影，倩留题、衫角裙腰。空费泪，又枫江、悽断暮潮。"}