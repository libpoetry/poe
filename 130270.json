{"id":"130270","title":"诸公赋翠毛笔因次韵为羊毛笔叹","dynasty":"宋代","author":"方岳","text":"髯参草卧残阳浦，拔毛竟作文中虎。金华化石久已陈，玉置摛辞疾於羽。醉猩耆酒少乃劲，狡兔饱霜工媚妩。磔残鼠须肯收录，剥落鸡毛谁比数。文章诸公多好奇，往往得名专翰府。乃知草圣不世出，罕识公孙大娘舞。君不见华元分羹奇祸作，糜身鼎烹竟无补。又不见晋宫洒盐儿女曹，愤郁令人噤难吐。物生正系遭不遭，敢向词林叹辛苦。椽书大砚如南溟，吾其鹏乎匀鹦鹉。"}