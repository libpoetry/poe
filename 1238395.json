{"id":"1238395","title":"樊笼雀","dynasty":"元末明初","author":"王冕","text":"野雀不向山林宿，如何却傍人家屋？山林怕遭罗网围，人家又恐人驱逐。饮啄频惊殊不足，辛苦营巢随养育。昨日雨狂风拔木，人家屋倒巢亦覆。雄悲雌泣无所施，堕地最苦黄口儿。黄口羽湿不会飞，啾啾草底啼渴饥。雄雌啄哺稍觉长，无故又被樊笼羁。雄雌劬劬绕笼飞，啄哺不异居巢时，但恨不得身相依。我感此情子细推，人之与物初无违。安得开笼而纵之？山林朝市俱无疑。"}