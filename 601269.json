{"id":"601269","title":"新婚别","dynasty":"明","author":"唐秩","text":"人情浓交始，况两俱少年。席同七尺躯，卺合百年缘。尊嫜景临暮，双双坐堂前。看我两人拜，一笑开春筵。一生无契阔，誓如金石坚。岂知命途舛，兵火三更颠。见我颜色好，黑索苦相牵。一步一下锤，迫我度山巅。丈夫不忍舍，弃死走山缠。又怕刀鎗凶，远号尽一言。此情难话了，瞑瞑东方天。满目太平世，干戈何惨然。人生情难制，矧乃并头莲。本是天生合，今为人事迁。此身虽去去，心内苦邅邅。若得数年好，此念亦少捐。不惜为君死，痴图后会还。半璧初生月，何夜重团圆。"}