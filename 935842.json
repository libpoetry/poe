{"id":"935842","title":"戒杀","dynasty":"宋","author":"陆游","text":"物生天地间，同此一太虚。林林各自植，但坐形骸拘。日夜相残杀，曾不置斯须。皮毛备裘褐，膏血资甘腴。鸡鹜羊彘辈，尚食稗与刍。飞潜何与汝，祸乃及禽鱼。豺虎之害人，亦为饥所驱。汝顾不自省，何暇议彼欤。又于人类中，各私六尺躯。方其忿怒时，流血视若无。我欲反其源，默观受气初。挺刃之所加，惨若在我肤。朝饭一釜豆，莫饭一杯蔬。扪腹茆檐下，陶然欢有馀。"}