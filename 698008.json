{"id":"698008","title":"闻喜五咏 飞报捷音","dynasty":"明","author":"赵完璧","text":"痴儿谬附黄金榜，阿祖今酬素日心。六纪桂香承杏苑，十年云路到琼林。禹门雷吼蛟龙化，魏阙风飞海岱音。垂老不知天地报，壮怀记取慎清勤。太平天子肃临轩，广辑英贤慎采言。金殿日明春昼永，翠帘烟捲御香翻。凤鸾际运鸣时盛，豚犬倾愚答圣恩。野叟愧无今日训，早期董贾此回论。瑞腾烟霭溢彤庭，仙御旌幢拂曙星。千载龙飞云雨合，九宵綍下姓名馨。黄金台上天恩渥，玄锡人间晓梦醒。济济凤麟辉日月，儿曹忝窃庆周宁。琼林赐宴平生慕，粲子何知此日荣。玉斝碧桃穷日醉，宫花绿鬓袅烟轻。恩光沧海三千里，人在瑶台十二城。遥想逢山归路晚，新郎箫鼓竞相迎。褐衣本自草莱衣，圣主登崇革贱微。野水烟裾迥佩玉，云山芝袖谢牙绯。春风文炳于菟变，化日仪瞻綵凤飞。一介宠光何所报，仲山衮补勉归依。"}