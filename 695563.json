{"id":"695563","title":"旅感三章","dynasty":"明","author":"林弼","text":"今晨秋节至，凉风动庭柯。美人白团扇，临风发清歌。歌声出云表，哀响亦何多。落花不上枝，逝水无回波。妾颜亦易改，君恩当奈何。驱车秣吾马，万里涉远道。远道多险艰，行李何草草。晨征夕未息，川陆漫浩浩。行役豺虎区，此身不自保。明当脱尘羁，优游以终老。长风吹明月，流光入高楼。起坐弹鸣琴，清声满楼头。一曲操将归，四座增离忧。吾身匪金石，衰谢宜归休。为郎已白首，冯唐更何求。"}