{"id":"311487","title":"水调歌头·绍周惺园新筑成，歌此贺之","dynasty":"现代","author":"刘永济","text":"小隐隐林薮，大隐隐金门。先生非仕非隐，何处置琴尊？莫是壶公壶里，更向巢父巢内，分得一窝云。不用凿坯遁，长足葆吾真。素王书，黄石策，锦囊文。等是尘封蠹纸，今已不能神。看到红桑生海，又见高陵为谷，我亦倦埃氛。何日践佳约，千万买芳邻。"}