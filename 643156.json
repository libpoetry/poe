{"id":"643156","title":"望云轩与太学生焦思齐赋","dynasty":"明","author":"胡奎","text":"白云何重重，乃在蜀川之西、芙蓉之峰。太学儒生念慈母，望云千里心忡忡。朝望云在西，夕望云在东。白云有聚散，此心无终穷。儿昔在家时，手种宜男草。阿母倚堂门，看花颜色好。儿今两年不得还，梦里犹怀蜀道难。秋风吹梦渡江去，飞绕太白峨眉间。意匠经营劳画史，别情深似巴江水。丈夫当学狄司空，读书莫忘孝与忠。"}