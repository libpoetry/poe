{"id":"458974","title":"六月十四夜不眠作，记所居云溪","dynasty":"当代","author":"卢青山","text":"清浊垂天地，云溪有万载。群山踞趺盘，叠接多萦带。其势缓起伏，有若馒头态。坳隅能幽折，青林隐层霭。半里或一塘，野水无澎湃。茅蒿密自生，覆垄觉田隘。出没饶麋狐，兔獐时可逮。百禽聚其间，旭夕鸣天籁。灌木深过人，移跃枝微摆。春来百花作，缤纷交异彩。若其突出者，杜鹃与油菜。黄色铺畴毡，漫山红无界。润时雨淋浪，溪曲生螯蟹。儿童无朝昏，卷裤揭石在。迄夏丰草莓，绛珠缀刺芥。入口甜软颊，涌涎漱泉濑。百虫当其时，蛙鼓夜不怠。秋色凋芳木，斑斑山头癞。向暮澄斜阳，岚光冱叆叇。枫丹流明媚，野菊发萧艾。建厂比廿年，扩展成数倍。始为林彪营，改作化工寨。公路蛇蜿蜓，首尾十里外。塔架排笙竽，上与浮云碍。隔岭时可见，映日光成派。一冲视无物，中隐百楼矮。平时罕閒人，下班涨蚁海。摩托自行车，流水马龙快。居人皆富庶，傢俱辉瑁玳。暖气或空调，寒暑颜不改。红白双喜事，攀比如竞赛。列席动百十，费币论筐篑。女儿好衣冠，是是披绫綵。黄昏斗婵娟，树木染粉黛。而或有欢约，微笑独相待。夜灯辉霓虹，双双无疲惫。既白一何迅，相诺明宵再。我来十七八，世事略未解。神态能昂扬，意气恃唾欬。白眼看埃尘，盘礴呼醅醢。自歌自应答，纵横如真宰。一身不自由，任世相淩害。始置在学校，再向车间卖。鬃辔何光华，羁锁沦深廥。弃置亦不论，淡然吾自迈。奈何尘相薄，若决河泻溉。营营口体事，纠缠岂逅邂。人言噪青蝇，众目森睨睐。偶欲自所为，制度相嗔怪。吁嗟百忧煎，骨相空潇洒。回首四年功，碌碌两袖债。日月不可绳，青春安复买。幸有陋室壁，庇我长悦爱。出门虽惨然，收班欢伯在。一席掩空床，几简诗书坏。披卷而消狂，弄墨以静忾。精神砌城郭，自守长不懈。冀保吾清真，毋与世沆瀣。吾将终此生，萧萧一兀騃。"}