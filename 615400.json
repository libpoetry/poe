{"id":"615400","title":"何园灵芝歌","dynasty":"明","author":"李孙宸","text":"百草皆有根，灵芝有何托。九光三秀漫传名，谁人曾见神仙药。吾家咫尺何氏园，水部风流传世泽。小结临南漪，中产六丹芝。大芝产堂北，云房叠叠披。中芝傍左三茎出，彷似三台星并垂。稍前尺许两芝小，幻出金光逾袅袅。云气蒙茸湿不飞，长日祥光散林沼。造化产此岂无缘，君不见汉家元封神雀年。九茎连叶寻常事，盛明嘉瑞非徒然。又不见赤松子，青茎赤叶常为饵。随风往来瑶池里，知昔瑞应总难量。且对瑶光醉羽觞，他日餐芝上仙去。应使我辈得学淮南鸡犬，随风共到白云乡。"}