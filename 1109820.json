{"id":"1109820","title":"送左司董郎中出知汾州三首","dynasty":"宋","author":"华镇","text":"策足年来据要津，渐分符竹寄兵民。双旌卷雾辉霜日，驷马骄风蹀路尘。魏晋河山元险固，陶唐风俗本深淳。铦锋爽鉴清夷旦，报政应须笑鲁人。少壮同看桂苑春，白头相顾等天伦。素风凛凛惊颓俗，高义翛翛媲古人。邂逅论情槐棘地，殷勤分袂雪霜晨。剖符自是诸侯贵，不学河梁话苦辛。养狙有感谁非是，塞马无因自去来。人见终军持汉节，世闻郭隗上燕台。九门天上云泥隔，三径山阴梦想开。青琐黄扉严密地，待看旌旆应时回。"}