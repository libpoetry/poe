{"id":"700145","title":"旧得有读书乐时一讽咏欣然会心因广之为静坐乐会友乐各四章","dynasty":"明","author":"顾允成","text":"山光照槛水绕廊，净几明窗一炷香。门无剥啄迥尔寂，壁有图书闇然章。韶光莫放忙里老，人生惟有静坐好。静坐之乐乐何如，万物皆春百虑除。修竹压檐桑四围，郁郁瀼瀼露未曦。心地清凉夏不扇，南风徐来时动帏。当暑袗絺谁与侣，洒然自得静坐趣。静坐之乐乐何穷，无弦无弄寄高风。庭梧昨夜叶有声，鸿雁来宾以秋鸣。月照怀中万累静，水共长天一色清。斋头剩有蒲团在，趁此静坐功更倍。静坐之乐乐陶陶，悠然俯仰忘卑高。木落水尽千崖枯，隐几嗒焉我丧吾。万窍怒号任天籁，六藏赅存同蘧庐。梅花映带雪花白，芳洁足称静坐者。静坐之乐何处寻，雷在地中见天心。山光照槛水绕廊，芝兰馥郁交馨香。嘤嘤鸣鸟求友声，风水相遭成文章。青春勿令离索老，人生惟有会友好。会友之乐乐何如，和风唱喁来庭除。修竹压檐桑四围，枝枝相向迎朝曦。黄云参差覆南陇，萤光掩映耀素帏。榴花蒲节皆吾侣，快哉孰尚会友趣。会友之乐乐无穷，泠然炎暑生清风。庭梧昨夜叶有声，调调刁刁递为鸣。菊存三径丛丛发，月入千江处处清。阶前兼有双桂在，趁此会友情更倍。会友之乐乐陶陶，吟风弄月兴转高。木落水尽千崖枯，天地万物共一吾。数萼梅兄破腊景，几竿竹友傍寒庐。更见青青秀松柏，森然足称会友者。会友之乐何处寻，围炉立雪喜同心。"}