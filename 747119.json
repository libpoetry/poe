{"id":"747119","title":"大龙湫歌","dynasty":"清","author":"项霁","text":"雁宕山瀑擅奇色，江村来踏青芙蓉。连云嶂断剪刀露，突见湫水悬高墉。昔年有景不敢道，今日作赋乃难工。阿谁椽笔写造化，变态万状思牢笼。凝烟冉冉出天际，噫气鼓荡来狂风。拿空蜿蜒久未下，失势一落何冥濛。雷轰电掣总莫拟，喷云喝雾焉能写。灵湫有源雁不到，九天上与银河通。织女偿钱急剪锦，云绡脱轴垂晴空。流星四散霣昼雨，玉尘万斛扬冬春。夜光璧掷睨柱客，照乘珠泻鲛人宫。日光耀射见五彩，月氐琉璃千尺张。岩㰍水乐乍奏听，琤琮八音繁会开顽聋。非笙非竽异响阕，怒击鼍鼓铿鲸钟。乾端坤倪贵特识，勿以戏剧猜天翁。海岳元气浩不死，直成亭毒无神功。金精耿耿贯万古，属天光怪长如虹。筑亭坐观恨不足，况乃缚屐真偶逢。石梁双涧讵可并，香炉百丈知谁雄。我今五岳恣游尚未遂，先期汗漫急欲骑茅龙。"}