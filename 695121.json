{"id":"695121","title":"冬日过同年赵司理话旧遂成四绝","dynasty":"明","author":"林大春","text":"曲江宴罢几经春，君入荆兮我使秦。往事祇今俱莫问，与君同是倦游人。论交夙昔尽豪游，半立螭头侍冕旒。一自风流波荡后，谁能白发老丹丘。归欤吾道任洄环，那复姬公入梦班。独有凤凰台上客，逢人犹自说孤山。山林朝市孰高深，须识孙登一啸心。可奈同乡各异县，何当杖屦日相寻。"}