{"id":"1219230","title":"杨妃上马图","dynasty":"元","author":"郑元祐","text":"华萼楼前上马时，君王忘是寿王妃。龙颜含笑待持鞚，海棠睡美春风吹。绣鞍娇凭翠衷冷，金灯拟跨丝鞭垂。宫靴拍韅欲驰及，簌簌步摇危不支。后宫窈窕千蛾眉，并乘騕袅黄金羁。芙蓉濯露总殊妙，杂遝绮罗知谓谁？独拥妖环何所之，联翩欲向华清池。双龙啮膝踏花去，锦香覆满红燕脂。从官车骑空瞻望，并肩私语行迟迟。行毋迟迟日已西，渔阳铁骑崩云追。才出都门便别离，千载形迹令人悲，再拜能忘臣甫诗？"}