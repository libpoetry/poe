{"id":"682015","title":"游东坡书院次方金湖韵","dynasty":"明","author":"汤建衡","text":"坡老英豪挥八极，阳羡荒祠藓痕碧。买田旧事已茫然，橘颂犹存诗咫尺。文章万卷稀世珍，乌台遗案羞空陈。颍川归来世事已，江山我辈还登临。章惇舒亶何足数，父子声华炤千古。子由兄弟世缘深，芳草池塘感春雨。先生一去五百秋，碧水丹山麋鹿游。松杉岁岁巢水鹤，樵童牧竖歌荒丘。古砌苍苔余鸟迹，浮世光阴真一息。风流倜傥不可寻，犹是遗文存断石。于今笔阵海潮平，二难四美难俱并。谁云后世绝知己，君侯具眼开双晴。木落高秋寻老屋，正值山中红友熟。杀牲烹黍奠生刍，冠盖森森礼仪肃。屈指春秋几变更，樽前之酒身后名。人间富贵亦何有，不如千秋万岁彝鼎长留铭。"}