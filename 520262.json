{"id":"520262","title":"骊山怀古与汤以脩纪善联句","dynasty":"明","author":"朱诚泳","text":"长安晚出袅唫鞭，税驾骊山一怅然。烽火台空人已去，莲花汤暖水犹膻。山猿窥果来林外，野鹿衔花出苑前。樵子云中薪古木，耕夫雨后拾遗钿。前朝社稷胡雏坏，上古阴符老母传。嬴墓已飞三月火，汉陵犹锁四时烟。落霞疑似张绯幕，流水还如奏管弦。斗宝谩劳谈往事，坑儒徒自忆当年。朱楼紫殿空遗趾，汉碣唐碑蚀旧镌。夜月行营人寂寂，春风辇路草芊芊。荒祠燕雀寒山下，高冢牛羊夕照边。眼底兴亡存鉴戒，何须搔首问苍天。"}