{"id":"686959","title":"宫体四时词答和欧阳原之","dynasty":"明","author":"刘崧","text":"春色满长杨，花枝出建章。莺啼知禁苑，辇过识天香。度曲调鹦䳇，吹笙引凤凰。可怜庭草色，浑欲上罗裳。太液清无暑，承恩得泛船。飞帷缘绿水，团扇夹晴烟。日暮犹移辇，风来欲上仙。池边荷叶小，个个似青钿。金屋秋风起，铜盘夕露深。水花红冉冉，宫树碧沉沉。却望鸾旌影，微闻凤吹音。月明瑶殿冷，香梦杳难寻。晓色冻铜池，寒光上玉墀。天低九重阙，雪满万年枝。阁道垂帘密，宫门放钥迟。春风别殿早，若个画蛾眉。"}