{"id":"401796","title":"天命三首","dynasty":"民国末当代初","author":"吴未淳","text":"天命予生在，支撑岁月难。床头金屡尽，灶下火多寒。万虑入毛鬓，长愁到肺肝。百年能几许，魑魅忍相残。自乏驱穷术，谁传却老方。烦忧来故故，岁月去堂堂。贫觉亲朋远，衰令道业荒。无端身外事，未死讵能忘。去日讵容惜，馀年奈尚多。难禁儿女累，已惯病愁磨。茗淡聊充酒，诗哀不当歌。冥冥傥可问，吾道果如何。"}