{"id":"870114","title":"昔别赠宋复古张景淳","dynasty":"宋","author":"司马光","text":"昔别如飞蓬，飘荡随所适。那知十六载，卮酒对今夕。渺然思旧游，间不容一息。百年讵几何，会合难屡得。复古素恺悌，志行重金锡。皎如百鍊精，不为燥湿易。景淳气高逸，浩荡谁与敌。下笔惊雷霆，龙蛇走屋壁。居然器业美，但有富贵逼。佗时绾金印，羁束愈愁寂。须穷今日欢，快意浮大白。勿辞簪弁倾，颓然倒樽席。"}