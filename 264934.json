{"id":"264934","title":"摸鱼儿·晚春寄友","dynasty":"现代","author":"王陆一","text":"近施南、橘华香秀，飞来紫燕将晚。故家长笛疏花际，吹梦琅玕千管。归未缓。听细雨辞春，已是萦红满。词心倩绾。动两岸红旌，明卮浅劝，真去碧天远。还慰我，水盼兰情都浣。隔春惊泪犹泫。相逢苦卖明珠地，修竹罗衣自检。曾不减。依旧在、游鞭坠外芳尘溅。斜阳冉冉。度淡远天风，蔷薇四月，花气众山展。"}