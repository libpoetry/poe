{"id":"431335","title":"花会竹枝词十二首","dynasty":"近现代","author":"方鹤斋","text":"马家祠外柏枝坊，下马停车入会场。工业未评评饮食，神仙不羡羡鸳鸯。鸳鸯不及秃鸧多，野鸭成群槛外过。久坐茶棚看路口，游人如织不停梭。游人宛似弄潮人，日午潮来散鞠尘。认取酒旗寻伴侣，相逢都在浣花春。短棚欹处日初斜，遥指花农第一家。忽地香风惊蝶舞，买花人更艳于花。花开堪折满枝头，扳折由人不自由。人不如花空色相，有时含笑又含羞。赏花人又赏音来，乘醉相携到舞台。台上欢娱台下叹，伶官今日亦需才。天宝宫人鬓已斑，玉环久不在人间。张徽法曲谁能记，不坠元音只二蛮。阜财解愠两茫茫，剧曲如何得改良。欲借瑶琴传古调，人间只有凤求凰。成品还从百邑寻，征来罗列古楠林。阿侬不读考工记，犹是闺娃斗草心。青羊宫里觅神仙，觅得神仙说化缘。最爱西斋刘老道，只谈花事不谈玄。此会由来是劝工，有人相对叹商农。金银气短狼㬻识，分水无犀古堰空。又到年年修禊时，采兰赠芍本风诗。蜀风久缺无人补，聊向花潭唱竹枝。"}