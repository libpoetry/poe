{"id":"688244","title":"登壶山宿灵云僧舍纪怀","dynasty":"明","author":"朱浙","text":"似与名山有宿缘，行行误入八壶天。老僧结屋层霄上，稚子开门落照边。野桂香幽风细细，庭蕉影静月涓涓。空堂听罢无生话，为借南窗一榻眠。翠壁藤萝锁石门，此中又是一乾坤。扶筇俯拾天边月，举手閒招海上云。小院松寒僧自老，野田稻晚鹿成群。仙源此去争多少，碧水桃花更有村。桃花洞里灵云寺，信脚来游宿愿酬。松下楼台当落日，山中风物正宜秋。天低坐觉星河坠，气爽应知沆?收。一鸟忽鸣孤嶂晓，萧然木榻梦魂幽。不是身閒事漫游，追随朋益学藏脩。避人更自嫌山浅，遇景还须镇日留。薄宦升沈聊尔尔，他年勋业笑悠悠。松杉清影山窗月，静里工夫得自由。"}