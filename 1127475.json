{"id":"1127475","title":"毛诗","dynasty":"宋","author":"彭汝砺","text":"美刺诗之奥，予今得所归。议收天地远，心到圣贤微。雅颂藏兴废，虫鱼隐是非。篇章三百五，一一数珠玑。古诗皆有托，正道岂无归。风雅收功远，弦歌得趣微。王刘终少是，毛郑亦多非。儒氏潜深爱，篇篇尽玉玑。周鲁诗三百，篇篇自有归。人心散堙郁，物意露幽微。原本今无复，风华比益非。遒人不知采，空此缀明玑。"}