{"id":"1118545","title":"老学庵北窗杂书七首","dynasty":"宋","author":"陆游","text":"本慕修真谢俗尘，中年蹭蹬作诗人。即今恨养金丹晚，且向江湖把钓缗。偶住人间遂许时，残骸自笑尚支持。直须消破黄齑尽，始是浮生结局时。茅斋遥夜养心君，静处工夫自策勋。正喜残香伴幽独，鸦鸣窗白又纷纷。小龙团与长鹰爪，桑苧玉川俱未知。自置风炉北窗下，勒回睡思赋新诗。定交鱼鸟欲忘形，独岸纶巾坐草亭。不恨囊中无赤仄，且欣案上有黄庭。松棚接屋得阴多，石径生苔奈滑何。尽道疏篱宜细雨，晴时最好晒渔蓑。龟常曳尾岂非乐，鹤已铩翎徒自伤。造物今知不负汝，北窗夜雨默焚香。"}