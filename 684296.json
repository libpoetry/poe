{"id":"684296","title":"村居感兴三首","dynasty":"明","author":"王立道","text":"芳树含春风，鸣禽乱晴日。藜蒿欲满园，扫除唯一室。閒情共水云，生计耽书帙。时无问奇人，悠然独抱膝。翩翩高世情，悠悠避时计。筑室近樵渔，乘春树兰蕙。虽无求仲邻，亦有君平艺。不学同时人，献赋空靡丽。出郭车马稀，况复园林好。言念当涂人，翻悲灌畦老。青琐久已疲，玄文近能草。澹然荣利间，何如乞身早。"}