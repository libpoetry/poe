{"id":"90858","title":"再和罗武冈钦岩酴醾长句","dynasty":"宋代","author":"杨万里","text":"春风一夜吹滕六，旋落旋销不成簇。只余架上万天花，照影清池三两曲。江东诗仙花下饮，小摘繁枝篸醉玊。惊飞雪片万许点，乱落酒船百余斛。旧枝掠削自萦回，新枝奔迸无拘束。诗仙诗满云梦胸，那更相逢此花触。只愁毛颖倦驱使，一月屡向陶泓浴。两章洗尽眼底尘，个字亦带花边馥。凭谁说与柳柳州，休道一声山水渌。愿参佳句法如何，夜雨何时对床宿。"}