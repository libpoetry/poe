{"id":"769541","title":"念奴娇  叠韵酬渔公","dynasty":"清","author":"王鹏运","text":"津梁疲矣，且相从一饱、茆檐不托。输与閒閒云意懒，不似客游轻作。残霸关河，悲秋时节，对酒浑忘酌。绮怀微倦，满前新句慵索。何必憔悴兰成，江潭赋就，始解伤摇落。官柳垂垂低飐影，能值几絇丝络。白发閒搔，青山长往，万事风鸣铎。故人书报，菊花期就前约。"}