{"id":"699419","title":"和萃芳馆主人鲁印山韵","dynasty":"明","author":"袁宏道","text":"乍雨乍烟作艳阳，高斋几度角杯觞。偶逢竹冷溪幽处，只觉山心水味长。松下压槽经月醉，花间弹局一枰香。主人恰似玄真子，细雨斜风载满航。爱看幽鸟曝新阳，每遇嘉阴即倒觞。尽日竹烟消酒去，有时莺语入帘长。春塘雨过波纹乱，花坞风回蝶翅香。行到碧桥深柳处，一帆凉月满吴航。萝石森疏倚夕阳，主人投辖客传觞。天高未觉鹏营旷，松老方知鹤梦长。山雨山烟浓淡著，溪红溪碧浅深香。醉来一觉云门路，藤枕桃笙泛越航。几回傍槛折迷阳，流尽春槽曲水觞。竹邑浅分溪浪滑，花枝斜照夜鬟长。清言屡射当场覆，艳语频勾隔坐香。皂帽青鞋从此始，敢将瓢笠附轻航。几番对酒惜颓阳，聊为飞英送一觞。竹里葵蔬尼客久，山中甲乙倍人长。仙畦屡溉新分药，道被犹薰旧赐香。上马揖来无别语，米家曾乞载书航。"}