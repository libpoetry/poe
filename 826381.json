{"id":"826381","title":"国香慢·杨椒坪丈招同萧伯瑶、居古泉、陈柏心泛舟瑶溪，小憩是岸寺。登榄庄探梅，归饮四薇花馆。古泉作图，属余倚声","dynasty":"清末近现代初","author":"潘飞声","text":"雪约花田。荡层层冻碧，吹堕衣边。探春自怜无绪，又驾湖船。一杵清钟，烟外寻梵宇，僧枕云眠。商量换游屐，踏碎松云，影乱湖天。花光香似雪，怅年年孤负，篱落风?。罗浮梦断，空忆鹤化词仙。未共癯仙玩月，频返棹、应动花怜。瑶溪夜沽酒，一曲寒香，付与婵娟。"}