{"id":"688088","title":"同赵汝迈漆中甫二太史宿张明成司业东郊别墅分赋四章","dynasty":"明","author":"朱多炡","text":"水宿客程厌，渡江聊系舟。交凭缟带结，饮约布衣留。野馆琴书暇，田园草木稠。因君解悬榻，他日记南州。徙倚步郊坰，西山黯翠屏。春醪曲尘绿，晚饭烛花青。小隐丛生桂，浮踪一聚萍。疾邪焉用赋，甘学古沉冥。荒鸡警人语，倦鸟飐风枝。枕膝高眠稳，惊心起舞迟。调元期未晚，求试计非时。总有忧生感，忘言各自知。丹霞朝蔽日，零雨暮为霖。白日歌长夜，青绫共旧衾。阶空檐濑咽，城远鼓声沈。兰叶前溪满，搴芳寄此心。"}