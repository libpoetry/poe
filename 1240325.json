{"id":"1240325","title":"烂泥洪","dynasty":"元末明初","author":"陈基","text":"猛虎尚可搏，蛟龙亦易屠。惟有烂泥洪，蚊虻天下无。蚊觜甚蠍螫，虻声殷雷如。壮士不敢触。触者无完肤。一齧使筋露，再齧令骨枯。牛马齧尽死，矧兹氓者躯。造物仁万类，稔此独奚需。得非庶草蕃，变化剧蚍蜉。譬如虮与虱，所贵日爬梳。否则必滋蔓，蔓草苦难图。我欲诉真宰，愤切拟包胥。上帝必震怒，下令致天诛。蓐收将中军，风伯为前驱。一鼓清八极，斯丑谅安逋。尔虻法必歼，尔洪理难潴。听氓秉耒耨，庶草悉诛锄。要令众蚋都，化为粳稻区。作贡奉明祀，庶足报锱铢。"}