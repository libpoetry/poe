{"id":"689247","title":"除夕述哀四首","dynasty":"明","author":"何景明","text":"世事相倚伏，日月更代谢。百年能几时，一岁秪今夜。逝者岂复回，有生无不化。惨恻孤灯前，悲啼数行下。别离今几何，墓树亦已青。徒褰素帷泣，奈此玄室扃。古城积阴雪，虚牖临寒星。岁暮兴慨念，愁立空屏营。去年值今夕，庭闱奉颜色。今年值今夕，空奠几筵侧。苍苔翳幽隧，翠柏开灵域。顾望西山阴，风云为悽恻。忧人不能寐，起践中夜霜。城笳绝仍响，室灯惨不光。所亲半重泉，有姊各一乡。附书与鸿鹄，岁晚路更长。"}