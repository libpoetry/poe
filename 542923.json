{"id":"542923","title":"汉铙歌十八首 其六 战城南","dynasty":"明","author":"胡应麟","text":"战城南，日无色。壮士长征死，愿作乌鸢食。请谓乌与鸢：“壮士死，国家委。身丧其元，汝食其肉，一胡忍且残。世有大豪元恶巨奸，杀公吏，探赤丸，暴戾恣睢脍人肝。一旦祸机发，横尸道旁，血如流泉，腐肉如丘山。汝胡不食，甘此忍且残。”请为乌与鸢答君子：“言世有大豪元恶巨奸，司命不敢录，司败不敢拘，司隶不敢纠弹。十九老死牖下，子孙贵盛，冢墓象祈连。彼虽有肉血，我安得餐。壮士不自惜，委身徇国家，丧其元，我固当得食，彼复何言。”"}