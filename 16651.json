{"id":"16651","title":"汉唐姬饮酒歌","dynasty":"唐代","author":"李贺","text":"御服沾霜露，天衢长蓁棘。金隐秋尘姿，无人为带饰。玉堂歌声寝，芳林烟树隔。云阳台上歌，鬼哭复何益。铁剑常光光，至凶威屡逼。强枭噬母心，奔厉索人魄。相看两相泣，泪下如波激。宁用清酒为，欲作黄泉客。不说玉山颓，且无饮中色。勉从天帝诉，天上寡沉厄。无处张繐帷，如何望松柏。妾身昼团团，君魂夜寂寂。蛾眉自觉长，颈粉谁怜白。矜持昭阳意，不肯看南陌。"}