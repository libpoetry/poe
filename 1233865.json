{"id":"1233865","title":"康山旧隐","dynasty":"元","author":"李质","text":"老樵家住康山巅，别来回首今十年。红尘汨没馀白发，欲寻旧隐归无缘。绣衣仙人妙探玄，怜我老病思林泉。笑驱六丁截坤轴，康山移置高台悬。丹崖翠壁回翔鸾，寒藤古木含风蟾。樵云径行涧底路，青苔白石溪溅溅。苍松手植初齐眉，灵虬夭矫将参天。云间数椽旧茅屋，至今风雨犹依然。小桥当门度流水，窗扉倒影涵清涟。雨馀风日问晴轩，林霏空翠飘兰荃。平生知己二三友，相过不待相招延。把书对弈坐终日，纶巾羽服沧洲仙。杖藜扶衰一老年，采芝长入藤萝烟。意行常与鹿为伴，兴来渴想杯如川。某山某水钓游处，摩挲历历俱眼前。乃知尘世等梦幻，百岁一枕槐根眠。倘蒙圣恩赐归田，拟办布袜青行缠。山中故人不遐弃，定有招我归来篇。"}