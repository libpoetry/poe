{"id":"1079590","title":"赠唐充之兼简益中","dynasty":"宋","author":"吕本中","text":"三年白沙看江山，可当中原故人面。今来千里逢故人，笑谈却作江山见。江山故人不相远，平生志愿于君满。唐侯独立一代无，张侯与之来集枯。老松本自岁寒外，良马不畏长途驱。饥年百室仰粟廪，暑路六月悬冰壶。念昔关汪不相贷，视世好爵如机械。上书索去不作难，云我未了平生债。后生少年延颈观，诸公故人思一快。基本未定天夺之，赖有君侯数人在。龙媒已远风驭回，坐叹四海梁木摧。尔来老谢又继往，但觉眼界常尘埃。长江无津出光怪，迥野入夜开风雷。此语不诬君可验，请君更讨防身剑。"}