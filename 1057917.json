{"id":"1057917","title":"次孙元中至后五日游蔡氏园韵","dynasty":"宋","author":"刘跂","text":"林深宜夏炎，亦复便冬冷。居然安稳处，合是招提境。晴烟起屋脊，煦日下天井。饱饭策杖出，如行赞公岭。平生一丘壑，快眼春睡醒。谁言城市喧，能比郊原静。人间会合少，万事等泡影。适意不自取，兀立真土梗。时平日月好，岁熟羁旅幸。逢人但欢喜，得酒便酩酊。知我非子谁，频来不须请。"}