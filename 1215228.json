{"id":"1215228","title":"次韵过无锡","dynasty":"元","author":"丁复","text":"水入归墟长不枯，稳卧一叶凌苍虚。青年漫浪老白发，岁久无奈安之乎。只今起动金陵滞，台章日日提英乂。蚤期抱策当济时，岂谓能诗谩惊世。东家有人作金坞，西家有妾歌玉树。相如也有子虚赋，襄阳自爱不才句。喜来二子足徜徉，春申港头秋雨傍，长河可傍海可航。好著青钱乞三老，我亦挈家还我乡。"}