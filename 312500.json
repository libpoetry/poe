{"id":"312500","title":"满庭芳·七上黄山，题水墨黄山","dynasty":"现代","author":"刘海粟","text":"云海浮游，玉屏攀倚，天都插遍芙蓉。山灵狂喜，迓客唤苍松。七度重来无恙，记当年、积雾沉峰。补天手，旋钧转轴，旭日又当中。凭高先一笑，青烟点点，郁郁葱葱。正不知费却，多少天工。无限筇边佳兴，都化作、挥洒从容。龙蛇舞，丹砂杯底，照我发春红。"}