{"id":"1124207","title":"呈刘子卿四首","dynasty":"宋","author":"赵蕃","text":"南渡六十载，况谈元祐时。故家垂欲尽，遗事莽难知。文字既多舛，传闻宁破疑。唯公有源委，万折必东之。近喜周公相，初传荐士章。非才孰为治，与国倍生光。故国异乔木，白驹空食场。弹冠与结绶，吾道不其昌。王气东南盛，流风西北疏。往犹称旅寓，今乃逐乡闾。要熟儿童听，惟传父祖书。如公不一二，安得亦相于。往自清江别，于今近十年。依僧聊避暑，拥节会朝天。我愧不如昔，公乎真过前。政规期断手，明本已终篇。"}