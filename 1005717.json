{"id":"1005717","title":"十二月初一日醉歌","dynasty":"宋","author":"舒岳祥","text":"常年此日正月吉，今年经闰腊月一。岁阑喜展一月期，胜似戈挥鲁阳日。搔头偶见鹜陈横，曝背闲看蜂衙出。一冬妍暖三月晴，薄雪微雨麦垄青。平皋十亩锄溉毕，明年拟取甔石赢。归耕还有新权柄，向时樵长今里正。弟侄推尊不敢辞，斗酒只鸡先自庆。牧猪酿秫待诛求，卖田买钞博性命。北人自好南人恶，人事纷纷天未定。君不见唐任涛宋魏闲，因诗放后逢宽令。"}