{"id":"439404","title":"次刘元直韵二首","dynasty":"金","author":"刘迎","text":"秋来何事忆归频，正以家无妒妇津。未许桂枝招隐士，不妨桃叶赠行人。梦䰟历历千山远，客宦悠悠五斗贫。犀箸鸾刀许何日，归来举案得纷纶。半年归梦别离间，只有音书雁足还。罗幕翠横秋掩冉，玉壶红湿泪斓斑。天明不作雾非雾，月破可怜山复山。准拟春风对眉膴，一尊相对洗愁颜。"}