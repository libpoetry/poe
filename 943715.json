{"id":"943715","title":"再次韵谢徐监岳惠和章","dynasty":"宋","author":"陈造","text":"若人胸中著奎壁，落笔似不烟火食。平生著述奏奇勋，玉缀珠编今几册。定知前辈与争驱，抑使衰翁饱新得。涎颡十驾终后尘，坐看康庄骖齧膝。陶猗廪庾诧陈腐，小家瓶罍不馀粒。清诗属我猥见予，祇遣心颜剩惭德。条枚拱把竟何取，挺拔苍松二千尺。政恐血指匠石前，袖手观傍犹上策。"}