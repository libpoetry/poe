{"id":"688859","title":"己卯孟冬黎美周将上公车偕黎君选谢伯子陈中行过访海曲邀李代际显国家从右文伯承侄明公陟遐暨两儿载酒罗浮梦夜过宝莲寺分赋四首 一山阁寻梅","dynasty":"明","author":"何吾驺","text":"旧侣寻盟至，冈梅乍欲开。言将异乡别，来共岁寒杯。冉冉冲烟白，疏疏带梦回。不禁山半月，斜影入金罍。山隹无日夕，晚步爱斜晖。云懒牧童笛，郊寒园叟衣。层层风自晏，习习鸟初归。犹过春明客，维舟话钓矶。衔杯山欲暝，此意老僧传。渴借烹泉饮，寒邀补衲穿。拈花梅正蕊，卓锡剑方烟。夜永钟声歇，殷勤相为言。宝刹悬灯送，蟾晖夺众星。淡笼千嶂晓，寒落万峰青。练影侵阶入，馀光绕户扃。关山还有赋，去骑可为停。"}