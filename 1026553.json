{"id":"1026553","title":"同辛杨游李氏园随意各赋古律诗一首","dynasty":"宋","author":"韩维","text":"腊近云容变，阳生日景添。偶然回晚辔，相与坐晴檐。水绿冰微泮，沙明雪尚沾。弄襟风力薄，著履土膏粘。惊鸟不成下，寒鱼犹在潜。翠深荒岸竹，黄折败池蒹。碍径藤梢曲，钩衣棘刺铦。辞锋怜子淬，閒癖讵予砭。自以清谈胜，宁非乐事兼。春芳有近信，频此醉厌厌。"}