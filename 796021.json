{"id":"796021","title":"高阳台 题顾羽素表姑《绿梅影楼填词图》","dynasty":"清","author":"杨琬","text":"画阁连云，疏帘隔梦，人间无此高寒。石瘦苔荒，一轮冻月团圞。悄然万籁声俱寂，凭烟痕、绿上毫端。对横枝，依约微吟，画损阑干。深宵不用银缸照，爱横斜疏影，写向冰纨。仿佛瑶妃，半鬟香雾初乾。披图忍读琴清句，侍慈帏、画卷曾看。听烟梢，翠羽飞来，同话心酸。"}