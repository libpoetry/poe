{"id":"802649","title":"壶中天十首 其一","dynasty":"清","author":"项鸿祚","text":"荥阳屯候，拥犀渠十万，贩缯人也。今日黄城余旧垒，风雨卷旗飘瓦。垓下追兵，颖阴封爵，功亦韩彭亚。将军已矣，废祠谁奠杯斝。忆昔此地连营，临江百雉，战鼓寒潮打。回首断烟衰草外，空有荒池洗马。入粤弓刀，平吴岁月，且听渔樵话。女墙犹在，乱乌啼破秋夜。"}