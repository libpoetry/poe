{"id":"578813","title":"秋风三叠辞 其三","dynasty":"明","author":"李龄","text":"秋风萧萧兮云飞扬，白露既降兮百草萎而不芳。慨秋菊之丛生兮，纷䭲馜以凝霜。恐薋菉之杂揉兮，独远结乎修篁。展长席兮坐其旁，凉霏霏兮袭余裳。信修姱以练要兮，孰云察其中藏。望白云而思亲兮，潸余涕之浪浪。欲乘风以长往兮，川河广而无梁。惠思君兮，使我心伤。"}