{"id":"1045251","title":"濉阳","dynasty":"宋","author":"徐积","text":"尝闻唐李氏，世号为贤妻。以力营七丧，或谓难庶几。孰知蔡家妇，其事乃同之。岂特在中馈，无往而无仪。孝于其所尊，慈于其所卑。即知义所在，能终义所为。我生至此极，我嫁逢百罹。其属死略尽，其骨俱无归。身为未亡人，心乃真男儿。以己任其责，无忘须臾时。但恐事不济，安知恤寒饥。乃捐奉生具，而为送亡资。面不御膏沐，首不加冠笄。金珠鬻于市，文绣容何施。更无囊中装，唯有身上衣。殆将截其发，幸苟完其肌。所得盖良苦，所积从细微。如此十年久，犹以为支离。日下卜诸良，宅兆相厥宜。一举十八丧，一旦得所依。手自植松楸，身亦沾涂泥。何暇裹两足，但知勤四肢。居者叹于室，行者泣于歧。鸟亦助叫号，人思操蔂梩。冥冥长夜魂，所获喜可知。郁郁佳城中，不为中道尸。卒办其家事，少慰而心悲。义深海可涸，行坚山可摧。孤诚贯白日，幽光淩虹霓。吾闻古烈女，荦荦非无奇。一死盖易处，一节亦易持。至如张氏者，使人尤歔欷。谁为孝妇传，谁为黄绢碑。亦有淮上翁，为述濉阳诗。移书太史氏，无令兹逸遗。"}