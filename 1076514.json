{"id":"1076514","title":"梦礼僧伽大士","dynasty":"宋","author":"周紫芝","text":"我观诸佛子，皆以妄自冥。不知有无想，一切俱是妄。认有以为实，夫岂识无有。如人具诸欲，耳目与鼻舌。百体俱动作，动作皆有相。耳欲以听声，有耳言可闻。弦匏与笙箫，皆具诸宫羽。虽然始一奏，有耳悉皆闻。众生于是时，知声不知耳。众音始一阕，寂静无有声。倾耳而听之，无一可闻者。众生于是时，知耳不知声。至于目视色，亦复如耳根。知色为有形，乃以色为有。宁知本无色，何况于目睫。乃至鼻闻臭，口舌所啖食。百体诸毛发，意有所为者。行步与坐卧，喘息及呼吸。方其有为时，无一不为有。诸为悉皆空，了无有一存。心惟昨所为，恍惚如梦事。我昔礼菩萨，是为真见者。譬如闻众声，认声为有响。比其不及礼，菩萨那得见。譬如众声灭，初不闻馀音。始缘以妄情，乃复有见否。亦如今所梦，见否理不殊。大士笑不言，吾亦无所说。有如舍利佛，默默对天女。稽首作偈言，犹以言为痛。云何两无言，而入不二门。我与诸佛子，究竟得成道。"}