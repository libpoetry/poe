{"id":"708491","title":"贺新郎 其十一 为檗子寿","dynasty":"明末清初","author":"龚鼎孳","text":"贮腹书千卷。更空明、一泓秋水，雾飞云遣。老笔纷披姿媚出，冰洒铁梅芳泫。高咏遍、蜀笺吴茧。六代江山文酒地，记孝侯、台畔春阴浅。龙竟卧，蠖羞展。客游不藉纵横显。日端居、犀香温透，墨池摩扁。生受鹿门妻子福，万态扰龙驯犬。爱白璧、微瑕全免。相约卜邻投老去，有青溪、茅屋堪重典。花共插，竹同剪。"}