{"id":"1212128","title":"水木清华亭宴集十四韵并序","dynasty":"元","author":"许有壬","text":"世禄推门阀，天墀几拜嘉。高情忘势利，大隐谢纷哗。朝市尘无染，蓬瀛路岂赊。眷言营别墅，初不远东华。画舸堂前过，青帘柳外斜。晴红迷菡萏，寒翠接蒹葭。挥麈风生座，扶筇雨压沙。萍开轻泛鸭，荷侧重擎蛙。只讶神仙府，谁知宰相家。宾朋玄圃玉，文采赤城霞。丽曲凝云表，仙妆炫水涯。添栽三径竹，递赏四时花。心事尊中物，人生海上槎。相逢须尽兴，明日各趋衙。"}