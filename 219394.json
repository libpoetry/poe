{"id":"219394","title":"余与吕守之买舟西归林常甫吴清淑吕伯起出饯","dynasty":"宋代","author":"钱时","text":"两角勍触蛮，八荒等兄弟。人生天地间，贵在情义耳。嘉禾二三友，一见倾底裹。春风散天和。非彼亦非此。清淑温以直，常甫正而美。东涉金沙雪，西挹钱塘水。舟泛月双湖，辔联松九里。冬春朔四换，追随实终始。宣桥岁云暮，乃复得伯起。颀然出玉山，臭味林吴似。修门亦旬月，朝夕相料理。饯我江上楼，楼栏豁天宇。海山渺无际，呼吸入窗风。长鲸骇高浪，卷舒在吾趾。风帆擘天出，揖别苦无语。共挽春江涛，洒作苍生雨。"}