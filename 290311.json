{"id":"290311","title":"摸鱼子·自题乘槎入海图小影","dynasty":"清代","author":"殷秉玑","text":"去寻亲、轻楂载我，可能还载愁绪。思量总在青天里，莫向天边寻去。天不语。天只把、天风吹我轻帆度。仙山何处。怎到了仙山，双亲寻见，索性一同住。寒飙紧，不怕石尤暗阻。愁波深又何许。何如化作纤云影，省了水程无数。瀛海苦。偏说是、相逢须要慈航渡。而又怨否。算只怨工师，图成妙幅，不画一条路。"}