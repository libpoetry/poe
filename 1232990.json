{"id":"1232990","title":"阳春曲","dynasty":"元","author":"周巽","text":"东风嘘谷飞香霞，淑气融融催百花。黄鸟间关语庭树，清箫宛转隔窗纱。雨过御沟流水急，夭桃夹路红云湿。蓬莱宫里翠华来，华萼楼前仙乐集。殿阁千门御气通，金窗珠户光玲珑。临轩若问司农政，无逸先陈今古同。万物光辉沾德泽，小臣愚献治安策。鸾声哕哕早趍朝，桑树鸡鸣曙光白。"}