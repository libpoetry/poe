{"id":"42874","title":"许月度新自金陵归","dynasty":"清代","author":"陈维崧","text":"青溪路。记当日、年少嬉游处。覆舟山畔人家，麾扇渡头士女。水花风片，有十万珠帘夹烟浦。泊画船、柳下楼前，衣香暗落如雨。闻说近日台城，剩黄蝶濛濛，和梦飞舞。绿水青山浑似画，只添了、几行秋戍。三更后、盈盈皓月，见无数精灵含泪语。想胭脂井底娇魂，至今怕说擒虎。"}