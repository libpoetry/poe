{"id":"662660","title":"登楼望城西诸山","dynasty":"明","author":"石宝","text":"西湖山水清且幽，汉宫恩泽赐旬休。鸣鞭走马出广陌，一望太行无尽头。储郡乔王并时俊，相与共上湖边楼。看山酌酒无鼓吹，自作歌词还自讴。飘飏始觉霄汉迥，摇落忽惊花树秋。浮萍沧海易离合，芳草绿波谁去留。旧时谐笑果一梦，当日池台成独游。颓云坐见堕平地，春水潏潏西北流。不知古壁满苔藓，曾有几字垂银钩。人生百年骥过隙，金丹驻颜那易求。有名莫上钟与鼎，留取争光烟月洲。"}