{"id":"761797","title":"书带草","dynasty":"清","author":"郑用锡","text":"在昔称康成，著述传吾道；两序列生徒，高密儒名噪。不期城外山，山下生瑞草；称之曰书带，形肖名亦好。我闻周濂溪，窗前生意绕；又闻杜荀鹤，科名有吉兆。屈轶长明廷，紫芝来四皓。同是托灵根，一一成大造。未若此葳甤，左萦复右抱。为语儿辈知，此乃吾家宝。一室拜经神，青青长摛藻。"}