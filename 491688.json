{"id":"491688","title":"铁十字歌","dynasty":"明","author":"刘崧","text":"庐陵江边铁十字，不知何代何岁年。何人作之孰置此，何名何用何宛然。形模交横出四角，三尺嵯牙偃锥槊。雨淋日炙黑色滑，土中鮀鳞见斑驳。人言南唐竹木场所都，铸此罥硾筏与桴。一沉江中一路隅，是耶非耶焉得虞。或云此古厌胜法，水怪奔冲赖排压。雌雄相顾走光芒，神物护呵谁畚锸。所以往代鼓铸虔州城，此物千载为英精。舁铁过之铜乃成，精化气感理莫明。世人往往疑根植，下触每愁风雨殛。近时暴卒破盲惑，掘地出之誇胆力。终然弃置不敢匿，我时见之考其式，赤乌之年乃妄饰。吾闻天生五行中，惟金可革亦可从。何不为刀为错通商工，为耜为镈利九农。斩犀刺虎为剑锋，不然行雨极变化为蛟龙。胡独汨没在泥滓，断甓遗株等沦弃。铜仙不来秦鐻废，坐阅兴亡一流涕。"}