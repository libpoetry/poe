{"id":"749294","title":"秋日杂感","dynasty":"清","author":"孙廷璋","text":"酒酣忽不适，枨触登高台。天门亦咫尺，浩浩秋风来。造化谁办此，与世为百哀。阴云郁万里，杀气何崔嵬。其下多战死，白骨萦紫苔。自从鼎湖去，日积昆明灰。痈溃谁所养，误国首庸才。桓桓郭尚父，骑箕竟不回。忧勤贻庙堂，未惜毂屡推。移军或开府，诏书必亲裁。授钺为上将，专阃无疑猜。征募遍诸道，算缗急于雷。微胜张首级，殊锡出上台。传言侍中貂，峨峨遍舆台。至竟儿戏略，但闻坚城颓。今年弃湘汉，明年失江淮。朝闻两河破，夕报三晋摧。齐鲁千余里，卷地无蒿莱。神京亦震荡，中原何有哉。苍生实何罪，浩荡罹此灾。亡者日山积，血肉厌虎豺。存者能几何，生意如枯荄。虚秏在闾里，国计必与偕。朝廷于赤子，如民保其孩。一旦不并活，为计当析骸。元气日沦丧，滔天方未涯。"}