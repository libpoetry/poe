{"id":"814238","title":"閒居","dynasty":"清","author":"周长庚","text":"迂拙存吾道，连朝自掩关。全家居瘴海，一槛接青山。壮志消孤冷，閒身长傲顽。错携今日镜，照见鬓毛斑。且住为佳耳，乾坤此睫巢。远书三党滞，归梦十旬抛。强舌艰蛮语，孤吟惹客嘲。诗囊忘手检，长挂白梅梢。蘸墨题烟筱，分瓢荐水蘋。短垣来月早，萧馆得鸥邻。懒仆嫌花课，娇儿急瓮春。击鲜谋晚饭，门外自垂纶。厅事长枯坐，前身倘老禅。狂名满烟岛，病骨滞蛮天。束苇誇新笔，评茶试乳泉。重洋珠宝地，冷趣自年年。"}