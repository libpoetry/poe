{"id":"1246198","title":"顾周道山水图","dynasty":"元末明初","author":"刘基","text":"忆昔晋时顾虎头，能画声名塞穹昊。千载而下继者谁，君之耳孙字周道。江南山连沧海岛，水远山长愁绝倒。兴来走笔如有神，浓抹淡妆无不好。前峰倚天自太古，知是天台是天姥。烟开浪波摇浦溆，草满江洲树如羽。山回两崖夹幽谷，小桥俯映菰蒲绿。扁舟何处觅鲈鱼，沧浪水寒空濯足。柳边碧石明素沙，茅庐似是陶公家。衡门昼掩鸡犬寂，谁人其采黄金花。我屋双溪松柏里，清泉皎洁无泥滓。凤皇不来鹰隼逝，白日鸱鸣啸桑梓。华表柱头下令威，风尘澒洞何当归。感时对景重回首，不知人民今是非。"}