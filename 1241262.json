{"id":"1241262","title":"浦东女","dynasty":"元末明初","author":"王逢","text":"浦东钜室多豪奢，浦东编户长咨嗟。丁男殉俗各出赘，红女不暇亲桑麻。鹁鸠呼雨楝花紫，大麦饮香胜小米。一方青布齐裹头，赤脚踏车争卷水。水低岸高力易歇，反水上田愁漏缺。谷种看如瓜子金，野鸦不衔田鼠窃。黄草衣薄风披披，日色照面苍烟姿。南邻北伴更贫苦，糠籺糜粉随朝齑。阿㜷送茶相向语，钜室新为州府主。妻拜夫人婢亦荣，绣幰朱轮照乡土。羊牛下来鸡欲栖，汪汪泪眼数行啼。女自身长苦非一，归路白杨斑竹西。"}