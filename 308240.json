{"id":"308240","title":"再题·铁生十指有松气","dynasty":"现代","author":"赵熙","text":"铁生十指有松气，曾听松风碧云寺。归来松下长闭关，梦里寻松抱松睡。海气朝寒老鹤知，苍龙夜半空嗟咨。明月团团皎冰雪，韦侯放笔真吾师。长安城头天泱泱，小草唐花尘十丈。行人风起日穿沙，谁信惊涛作秋响。人间劫火渐烧山，山中人去谁往还。香山静宜自朝暮，秘魔崖翠空苔斑。铁生铁生思超忽，故乡松有山千笏。何处青山望客归，九天风雨苍龙骨。"}