{"id":"635402","title":"送王晋予孝廉","dynasty":"明","author":"成鹫","text":"珠崖南望天水连，四州十县凌苍烟。山川云物钟南偏，地灵人杰佳气骈。丘公海公相后先，千秋事业垂丹铅。定安宗伯称比肩，文章道德无轾轩。后来继起多象贤，风流儒雅何翩翩。君家奕世科名联，趋庭家学推渊源。雄才挺出牛女躔，读书万卷超言诠。藻思逸韵如涌泉，弱毫跃跃多所宣。文成万选誇青钱，一朝姓字人争传。金鞍白马跨锦鞯，鹿鸣宴罢先著鞭。朝辞五岭暮幽燕，看花直到金台边。倾城祖饯车骈阗，骊歌唱彻还管弦。天风吹上孝廉船，珠江日出锦帆悬。道旁观者争垂涎，男儿得志非偶然。旧游老我山中禅，相逢车笠私相怜。海上白鸥曾往旋，升沉回首成天渊。行矣努力勿复言，长安大道直如弦。上林花发春正妍，故山容我高枕眠。大鹏奋翼摩苍天，鹪鹩一枝聊自全。故人许我来埽门，旧社重游还有缘。多异山中茅数椽，期君过桥看种莲。"}