{"id":"50630","title":"自甲浦道太湖四十里见吴香诸山喜而有作","dynasty":"明代","author":"沈周","text":"清苕达宜兴，道湖已成算。仆夫却告难，风浪卒莫玩。劝我陟山麓，正尔免忧患。彼此有得失，我臆殊未断。譬山行见湖，昏昏只浩瀚。何如行湖中，坐见山秀烂。仆尚请决筮，得《需》利在彖。毅然促飞橹，猛进不复懦。探穴有虎子，履险获奇观。出浦即会胜，列障拥一岸。遥思揽吴香，妄意觅仙幔。群耸西若监，巨浸东罔畔。天谓湖太淫，设此似按摊。云涛日冲撞，石趾力抵捍。输嬴各无能，两垒对楚汉。我行锋镝间，便以老命判。山疑相慰藉，逐逐笑供玩。始有舟楫虞，尽被山破散。山亦有情状，要我绮语赞。气聚势则附，形散脉复贯。远近相衍迤，中自存博换。虽静有动机，万态纷变乱。虬龙徐蜿蜒，狮猊悍奔窜。夷突各不一，大小略相半。正展芙蓉屏，横亘苍玉案。晴縠绉日光，莫熨锦绣段。金庭与玉柱，远弄波影粲。历眼四十程，续续青不断。平生诧传闻，信美非谩谰。修辞聊梗概，归忆庶可按。"}