{"id":"446022","title":"乐安兄诗集将梓索序于予书此塞责即以为贺","dynasty":"当代","author":"熊东遨","text":"耳顺听风殊不恶，陈年旧事浑如昨。在山回看出山时，孤拔真如云里鹤。少壮从戎驻北疆，碧空无际任高翔。手中一管红蓝笔，引领雄鹰向四方。当年气盛能吞虎，会跳逢时忠字舞。可怜折尽小陶腰，百事终归无一补。开谢浮沉各有由，风华删去不回收。可怜耗尽移山力，壮士归来白了头。归来自筑林间屋，到此方知闲是福。纵少凌烟阁上名，未成无定河边骨。第二春天第一家，弦音新续到筝琶。东风莫笑园株老，能绽人间几度花。百样时髦供汝谱，偏生要与诗为伍。明月清风自索求，腰间日见奚囊鼓。人乐时髦子乐诗，何曾心迹要人知。余年尽得风光好，款款东山月上迟。乐水乐山仁智见，乐诗浑欲开新面。说长论短尽由人，不改心头持一善。几人穷后见诗工，子有良言意或通：但得一丝能把稳，升高原在逆风中。山抹微云湖浸月，诸般好处难详说。读汝诗篇思汝人，孤吟想见颅边雪。如水交情数十年，晚来各戴一方天。湘声珠影同心脉，向海情怀是夙缘。"}