{"id":"402473","title":"肃老惠诗兼赠花笺书此奉答","dynasty":"近现代末当代初","author":"黄松鹤","text":"使者翩翩遗鲤鱼，草堂春暖客停车。几回茗碗相存慰，数叠花笺未忍书。暮日声哀惊蜀鸟，空山技拙笑黔驴。性灵笔墨公无忝，记取江乡拜谒初。文字因缘感旧知，俊怀无复少年时。听残晓狱催花鼓，偃尽欢场败酒旗。薄幸此生人莫解，伤心何事我能诗。依然十七年前句，石老琅琅诵不遗。"}