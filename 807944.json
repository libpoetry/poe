{"id":"807944","title":"笛家  九日长安遣兴","dynasty":"清","author":"陈维崧","text":"秋士心情，女儿节物，恹恹愁坐，绿樽虽满何心劝。帝京此夜，镂枣成斑，煎酥凝兽，题糕才健。麝帕纷贻，绣旗细袅，点缀侯门宴。正新晴、恣游赏，天气不寒不暖。閒算。去年九日，有人楼上，笑摘黄花，斜倚西风，任他帘捲。今日懒觅登高伴侣，愁望秋槐宫殿。几度逡巡，一番追悔，且倚阑干遍。怕万一、凤城边，瞥遇南飞沙雁。"}