{"id":"1117087","title":"次韵张君病起二首","dynasty":"宋","author":"苏辙","text":"壮年得疾势能支，不废霜螯左手持。渐喜一杯留好客，未应五斗似当时。口中舌在时闻句，雪里心安不问师。去卧淮阳从病守，功名他日许君期。老去生经废不行，镜中白发见空惊。解将冲气通枯指，易甚新阳发旧茎。一悟少年难久恃，不妨多病却长生。文章缪忝追前辈，服食从来亦强名。"}