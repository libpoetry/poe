{"id":"1118499","title":"甲子秋八月偶思出游往往累日不能归或远至傍县凡得绝句十有二首杂录入稿中亦不复诠次也","dynasty":"宋","author":"陆游","text":"啮雪犹能活窖中，侩牛亦可隐墙东。来归里社当知幸，万卷书边一老翁。小儿缘天摘列宿，老子含饴弄稚孙。郊居得此岂不乐，无奈催租人打门。早携书剑三随计，晚辱弓旌四造朝。心愧石帆山下叟，一生不识浙江潮。筋骸未废宁为老，烟火犹通岂是贫。时跨一驴山县去，园丁野老尽相亲。蓍囊药笈每随身，问病求占日日新。向道不能渠岂信，随宜酬答免违人。药粗野老偏称效，诗浅山僧妄谓工。怀饼裹茶来问讯，不妨一笑寂寥中。家居愈老厌拘缠，旅舍僧房意自便。乞菜作羹殊有味，借床小憩即成眠。乡闾敬老意常勤，一味甘鲜必见分。大胾在前无箸食，始知富贵本浮云。市楼嘈?知丰岁，驿树轮囷傲早霜。六十年间凡几到，剩沽新酒对斜阳。燂汤具浴僧窗暖，舂黍供炊旅甑香。自笑平生为客熟，关山千里一衣囊。胡麻刈罢下荞初，引水家家灌晚蔬。但有茅檐随处好，渊明可独爱吾庐。秋风败叶委苍苔，小蹇闲游始此回。溪上风烟争晚渡，县前灯火卖新醅。"}