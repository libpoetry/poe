{"id":"58571","title":"秋日赴友人席修微有作同赋","dynasty":"明代","author":"娄坚","text":"移舟漾涟漪，得凉乍如沐。所爱前溪风，清音度修竹。一见意已消，少焉神更穆。譬如珠在渊，自是鸾之族。我友具壶飧，相邀曳绡縠。挥杯逗轻釭，洒翰低华烛。欲别徐裴菼，深心寄眉目。岁月倏已赊，诗篇寄幽馥。吾犹愧良媒，子其慎穆卜。毋以躯千金，等之棋一局。"}