{"id":"289842","title":"摸鱼儿·再赋美人蟹","dynasty":"现代","author":"郭则沄","text":"赚吴娃、一钱看煞，轻帆迎到螺女。娇云覆额天然媚，十二点脂羞污。回睇处。偏海月无情，断却婵娟侣。杨枝放汝。笑馋吻坡仙，岐亭吟罢，虚负玉盘贮。蛾眉误。祗伴潮来汐去。蛮溪奇艳谁赋。前头防有鹦哥觜，怎把泪珠分诉。倾国顾。忍倒曳金戈，也学天魔舞。微波寄语。正铁网摇江，西风瑟缩，愁试小莲步。"}