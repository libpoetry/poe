{"id":"690360","title":"怀养素王用宾","dynasty":"明","author":"张弼","text":"吾妻之兄六十馀，子孙共守旧时书。象眠匣底先公笏，马集门前长者车。不饮却能留客醉，有才懒出应时需。去年寄我真行草，颗颗骊龙颔下珠。一别王郎六载馀，平安时接数行书。昔闻匣锁双龙剑，今见门迎五马车。薄取田租人肯负，多藏海错客频需。九天使者搜才俊，沧海还遗照乘珠。"}