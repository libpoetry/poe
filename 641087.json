{"id":"641087","title":"酬张少府惠山僧茶","dynasty":"明","author":"林鸿","text":"南风吹雪柳花飘，闺中佳人春梦饶。白发儒生未饱食，夜眠少困卧终朝。清河县官公事简，怜我迩来愈疏懒。手裹山僧石乳茶，题寄斋房豁书眼。高枕蓬头缄未开，毛骨飒飒秋风来。相如汉赋八千字，悬河暗诵声如雷。山童急走汲井花，铛里龙涎鸣远车。千日醉魂来断梦，五陵酒伴识还家。为君一啜感君意，凤髓龙脂世空美。碧碗沧洲片片云，金茎汉苑棱棱水。朝来散步凌仙山，恍如轻举碧萝间。九天若到须臾啜，何惜神君骑鹤还。"}