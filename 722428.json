{"id":"722428","title":"自万安上十八滩号子","dynasty":"明末清初","author":"屈大均","text":"湍流一道下台关，日日牵舟竟上山。怪石预愁三百里，滩穷更有水湾环。水落沙乾舴艋迟，渔人乘雨放鸬鹚。天风不为吹帆席，留向滩边作竹枝。一夜滩鱼拨剌声，雨中偏得月华明。平铺瀑布冲舟去，白鹭无心亦自惊。百里飞流尽玉帘，穿舟奇石水中潜。滩师曲折随滩意，笑指峰峰似白盐。乱石穿流齿角长，时时滟滪隐中央。平生未至瞿唐峡，只此销魂悔下堂。故故欹帆冲礧砢，不妨象马拒舟来。波涛鼓舞多奇势，飞入窗中失酒杯。往来舟向沸汤飞，四面峰峦翠作围。风搅雪花潭底出，行人八月已寒衣。水石争飞穷水变，时时岩口欲吞人。熊罴忽掠舟帆过，势转秋毫若有神。羊肠尽在白波中，折入巉岩一发通。三老不须矜巧绝，沉牛人自答神功。渐近虔州乡思催，迎人已见鹧鸪来。行时不唤生憎汝，明岁休教见岭梅。林深知道有人家，妇女喧喧上钓槎。山主晓收刀税至，滩头煎取饼儿茶。滩师拿柁势能轻，尽识中流怪石名。千折不教毫发失，将人身入阵图行。秋乾始见石巑岏，一曲峰回即一滩。熊耳纷纷无路入，更愁涡底起波澜。一滩清浅一滩深，夹岸黄茅气毒淫。蛇虎无声宜白昼，沿洄且复弄花林。"}