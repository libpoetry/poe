{"id":"208594","title":"耘村麦熟·君不见五经纷纶井大春","dynasty":"宋代","author":"朱翌","text":"君不见五经纷纶井大春，不得已见阴将军。将军故为设麦饭，推去去不食言非诚。又不见刘怀慰作齐太守，帘吏籍中自称首。邦人馈米不肯取，示以麦饭吾所有。我有郭内一亩田，带经荷耡原有年。今年麦熟始一饱，久饥客子俱来前。姓名久与市朝绝，将军薄饭不吾设。设不强学刘公清，但使儿曹知稼穑。"}