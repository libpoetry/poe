{"id":"557648","title":"题仙人白鹿图为北山公寿","dynasty":"明","author":"宋登春","text":"东华仙人夸白鹿，手持节旄握宝箓。羽扇霞衣风摇摇，须臾万里何神速。韩众翩翩前致辞，青莲居士六旬六。五娥鳞次进蟠桃，瑶函丹简纪五福。寿筵高张濮水滨，华轩乐奏南熏曲。常棣园中庆连枝，儿孙膝下走群玉。箨冠道士捧琼觞，金粟谪仙抚玄鹄。醉中同咏五岳歌，为君□舞情如何。千秋万岁意不尽，门下报恩谁最多。座中更有齐貌辩，三言为主生荣那。意气从来我不少，披图赋诗何草草。待君千岁炼精魄，相随还访东华道。"}