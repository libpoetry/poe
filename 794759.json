{"id":"794759","title":"绮罗香 初夏偕同社寿季娴，凝香室宴集，别后赋谢。","dynasty":"清","author":"钱凤纶","text":"宿雨飞来，轻云不散，掩映遥山黛色。鹤驭凌风，雾髻云鬟微湿。倾玉液、翠羽流觞，璨晴霞、珠光盈壁。最堪夸、青鸟翩翩，衔将丹诏降层碧。避尘小筑书斋，看在梅放竹，携琴枕石。何处吹来，天上玉箫铁笛。声缓缓、遏响行云，影迟迟、花翻瑶席。更相期、月逗前溪，踏歌还绮陌。"}