{"id":"1236407","title":"次韵友人游吴山别墅二首","dynasty":"元","author":"陈镒","text":"亭馆高明客喜临，门深无事寄豪吟。日长幽鸟窥帘影，风定闲云堕砌阴。香枭古屏书满案，苔封苍石竹成林。晚来更适无穷趣，洗耳重听月下琴。主人开宴赏新晴，浓绿阴阴如水清。银瓮碧香浮臈味，锦笺绣句写春情。倚阑看尽先寻谱，扫石围棋默用兵。款客殷勤忘昼永，夕阳犹隔小溪明。"}