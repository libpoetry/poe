{"id":"1134392","title":"九月初六日客报吾州初一日大火城中俱尽吾家亦尽七八九报皆然初十日始报吾家幸免拆毁屋十馀间二十五日得王山长亲家书始知仅存州治州仓州学书院吾家免焚馀所免不过数十家","dynasty":"宋末元初","author":"方回","text":"生死由来一念间，回头不落鬼门关。细思上策莫如醉，稍据要津焉得閒。婢仆冻饥犹恋主，儿童婚嫁合还山。一穷惹起无穷事，独乐吾惟学巷颜。"}