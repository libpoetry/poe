{"id":"594208","title":"江中桂楫曲","dynasty":"明","author":"欧大任","text":"千里飞流通楚烟，三津浊浪引巴川。西南扬子源何极，一望瀰漫桂楫前。羊角飙驰吹骤雨，鱼鳞云起合瑶天。远见青龙浮浦上，乍疑白马戏涛边。樯动相风乌并转，缆移立堠鹭齐牵。孤树苍茫难辨影，惊湍荡漾不成圆。何处榜人歌扣枻，更逢津吏醉持船。艑遇轲峨知贾客，髻梳倭堕学江仙。渔童昼自催鸣鼓，姹女时能工数钱。底事狂夫书不到，别离经岁又经年。"}