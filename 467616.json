{"id":"467616","title":"乙未米国纪游二十三首","dynasty":"当代","author":"秦鸿","text":"逐日宵征及暮风，星光在蹑大洋东。夜来客舍盆花发，恰似中唐一样红。灯华步似蹈虚空，光影生生计未穷。天上孤星控新月，浑如玉弹引冰弓。色声世界影憧憧，溅沫沾襟瀑挂峰。谁聚百年星彩绚，教人争看幻妦媶。鸟亲人语扮愚憃，浪扑金沙踬骏駹。风劲崖株蜷病骨，日斜古炮冷空腔。森绿新枝压朽枝，沙原碧水走犹之。车流倘失登高目，鸟迹浑如太古时。宣公宛在日生晖，孔雀时开静不飞。松鼠往来惟一事，閒持松子望林霏。一碧泓澄世所疏，蟠纡幸可命车舆。野凫懒共飞舟竞，知有轻鯈供独渔。剪取蓝绸向我敷，白帆数点缀珊瑚。海风正急能吹帽，一杖虹桥著意扶。巷影高时只影低，断无车影向东西。已归人海兼书海，一粒凭谁辨米稊。海入峡湾无縠皱，地呈波势尽溛瀤。人升人降浑如蚁，天远天高净不霾。万国旌旗次第开，五洲坼隙弋蛟鲐。安能玉帛销锋镝，免使苍生付劫灰。东西南北费迁逡，下瞰窿穹忽若神。欲摘众星还罢手，人间或恐仰青旻。天澹风轻焕锦雯，花繁石白贮玄云。美人花下支颐坐，不信世间秦火焚。日月岂无车马痕，天涯逆旅莫消魂。繁英向夜纷搓雪，满砌灯黄倍觉温。上极星生广且寒，遥窥古兽步蹒跚。翎鳞山海穷都尽，白黑黄人祗互看。山骨凿兮其血殷，葱茏兀出作青孱。鹰文黮漶其溶泪，犹带尼罗日一虨。画有芳馨玉有烟，循行恍觉步黅天。閒牵稚子閒谈笑，笑过神泉古庙边。来瞰众楼风与摇，恍如急雨溅岧峣。神灯日暮迎沧海，不见乡关向曙遥。劈波冲阵冒飑飑，归去风轻慢展旓。日丽微云如絮语，共谁清梦梦灵鲛。到此鲸鲲息巨涛，历洋劫后昔鸣艚。愿擎一炬煇人世，忽恐长人钓六鳌。群楼烁烁夜相睋，香透街风半作醝。料想登高何所见，天星匝地转蠡蠡。嘉树深深绿意哗，不言铜像覆鬖髿。欲行跬步天涯去，但仗穿云一镆铘。羡君词笔驭星艎，人海横流岂绝潢。亭午悄然堪揖别，一街日影恰洸洸。"}