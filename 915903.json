{"id":"915903","title":"题兴宁县东文岭瀑泉在夜明场驿之东","dynasty":"宋","author":"杨万里","text":"笋舆路转崖欹倾，只闻满山泉水呜。卷书急看已半失，眼不停注耳细听。石如铁色黑，壁立镜面平。水从镜面一飞下，蕲笛织簟风漪生。石知水力倦，半壁钟作天一泓。水行到此欲小憩，后水忽至前水惊。分清裂白两派出，跳珠跃雪双龙争。不知落处深几许，千丈井底碎玉声。安得好事者，泉上作小亭。酿泉为酒不用曲，春风吹作蒲萄绿。醉写泉声入柘木，何处更寻响泉曲。"}