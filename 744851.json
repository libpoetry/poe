{"id":"744851","title":"九日集抱瓮园赋诗甚欢翼日乃大风雨用惜抱轩集中猎日次重九诗韵柬异之","dynasty":"清","author":"邓廷桢","text":"侏儒饱死笑臣朔，岂识天机谢彫斫。吾侪相求重声气，不与嚣嚣竞风飑。各从颔下抱骊珠，那肯怀中藏鼠璞。舒州山水本奇绝，我与君来锡双卓。昨逢重九秋气清，共款园扉无剥啄。登高姑一陟附娄，矫首龙山青黛扑。风吹皂帽歌乌乌，我亦相从如猎较。文昌昭谏蹑迹至，筮得朋簪手重握。陆玑草木剧纷纶，郭璞虫鱼更斑駮。须臾客去余就睡，江上西风动清角。明晨急雨寒潇潇，云气苍黄湿寥邈。侧闻先生夜无寐，吟声非梦亦非觉。阴晴未许周髀算，悲愉有似迷藏捉。旷观区宇解先忧，頫睇缥缈嗤独学。作诗摩垒再致师，酬答勿辞朋友数。"}