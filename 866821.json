{"id":"866821","title":"施经偈","dynasty":"宋","author":"冯楫","text":"我赋耽痂癖，有财贮空虚。不作子孙计，不为车马速。不充玩好用，不买声色娱。置锥无南亩，片瓦无屋庐。所得月俸给，唯将赎梵书。万里遣迎介，崎岖涉长途。奉安大刹中，开示诸迷徒。庶几披阅者，咸得入无馀。古佛为半偈，尚乃舍生躯。我今以财施，痛楚不侵肤。以我较古佛，苦乐万倍殊。所以不惜财，非是禀性愚。借问借财人，终日较锱铢。无常忽地到，宁免生死无。"}