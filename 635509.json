{"id":"635509","title":"丁亥元旦示徒","dynasty":"明","author":"成鹫","text":"生恨不生空劫边，亲见藏海生红莲。此身岂有八万四千岁，过现当来在眼前。半生枉学道，问著总茫然。学道不学儒，学道不学仙。学道不学律，学道不学禅。学道不学魔与外，学道不学圣与贤。止学自家真面目，娘胎透脱金刚圈。也不参究，也不攀缘。也不入保社，也不赴经筵。一口无底钵，一个破蒲团。尽人与我皆有分，饥来吃饭困来眠。此是新年新佛法，珍重逢人莫浪传。"}