{"id":"308648","title":"满江红·六月十五夜，锦湖舟游和啸牧","dynasty":"现代","author":"陈祖绶","text":"年矢匆匆，早射过、春三夏五。却疑是、慢亭秋宴，乐声留住。天上神仙翻舞曲，山中花月谁非主。羡游鱼、潜听管弦工，跳波去。收酒令，安茶具。菱镜净，松风度。把生平心事，历从天诉。歌馆前尘羌笛语，旗亭都画诗人句。算云台、烟阁尽输公，林泉趣。"}