{"id":"749775","title":"扬州送叔起","dynasty":"清","author":"许宗衡","text":"深交结行路，欲别心横飞。迢迢扬子江，梦与闲鸥依。君子惜良时，浮踪无定期。烟树一以合，倏觉形神违。自我出京邑，与子多歌诗。千载未遑计，但伤今时非。横览天下才，跅?谁中规。风骚冠百代，忆旨参几微。读书无高勋，文字徒喜悲。与世惧无益，肯以空名垂。抗怀同心侣，誓念惩诡随。庶几真性情，崛发山川辉。艺苑不丈夫，况复苦弄姿。矫首望云鹤，蔚为丹霄仪。今兹一挥手，去去毋然疑。篇章翊世运，得句山岳齐。因之崇亮节，欲使东流西。本根共树立，相思夫何为。"}