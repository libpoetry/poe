{"id":"285781","title":"摸鱼儿·最消魂、绮丛兰芷","dynasty":"清代","author":"李慈铭","text":"最消魂、绮丛兰芷，东风都化红豆。暮江萧瑟弹来惯，终古楚天长瘦。三峡口，更禁得、深篁正日啼猿狖。清吟曼奏。拟唤起湘灵，大招骚屈，同听玉龙吼。长安邸，汗漫相逢杯酒。泪痕仍满衫袖。蘋花老尽春波绿，荡得远峰眉皱。君怨否。君不见、天涯芳草今依旧。玉骢去又。休更谱商音，吹成恨雨，湿遍蓟门柳。"}