{"id":"1108940","title":"病起窥园十绝","dynasty":"宋","author":"刘克庄","text":"夜起饭牛薄暮舂，古人既老始明农。残年尚欲勤东作，未肯将身旁瘦筇。谬叨虚奖每惭颜，奇字新经未一斑。除却骑驴搜句外，了无些子似钟山。青帝施恩野老家，分张红白乞年华。安知巽二无斟酌，吹尽先生一架花。一阵狂风吹彩云，猩红万点落缤纷。人间无处堪翻诉，说向天公似不闻。经月龙钟少下床，土花上壁笋穿墙。不知老去无筋力，犹自支吾探海棠。久匣菱花懒一窥，都忘挟弹洛阳时。若非病起临池水，白尽须眉不自知。病来岂有力迎缓，耄及已将家付康。干蛊久劳小儿子，探丸未遇大医王。姑山糠秕铸尧舜，铁拐刀圭度吕钟。结裹诸君成禹孟，可能不是老夫功。花外小车时出游，有佳风月亦登楼。水晶宫与人间相，把乞先生未点头。云里金乌瞥见些，屋山鹊语亦查查。侵晨扫径开篱户，童子知翁出看花。"}