{"id":"1059026","title":"与王仲弓分韵得东字","dynasty":"宋","author":"邹浩","text":"西豪星聚时，有客还頖宫。解骖听挥麈，落落凌霜风。平子素我厚，缪入题品中。夷甫不复言，目系心已同。埙篪竞远韵，欣逢吾道东。平生仰高山，鹄立拘樊笼。谁令燕雀微，一旦追冥鸿。明珠继来投，照夜惊儿童。从今日虚徐，所冀资磨砻。只恐天池鲲，朝夕抟晴空。"}