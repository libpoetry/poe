{"id":"1143707","title":"初夏杂兴四首","dynasty":"宋末元初","author":"方一夔","text":"肥梅贴晕麦摇芒，四月山居取次凉。古砌月铺铜沓冒，寒松风撼铁琅当。儿孙犹有将军臭，厮役空知太尉香。有客纵谈当世事，薜萝深处更移床。天气如秋意转阑，高楼簟枕带馀寒。楝花零落鱼初发，梅子青黄雨不乾。客怕远行催早宿，农逢小熟劝加餐。近来悍吏经过少，更喜深山好长官。作计吟诗逐故贫，欺人鬼子转情亲。案头日饮三升墨，铛底时空五合陈。烧麦旋教供野饭，贯杨准拟买溪鳞。苏君端为无田出，近日田多更累人。雨打梅头麦半枯，出门步步困泥涂。世情何但恶溪恶，野性聊同愚谷愚。儿可读书供日课，妇如有酒待时须。兴来方试吟诗笔，西舍催钱吏索租。"}