{"id":"617348","title":"三元阁眺湖荡","dynasty":"明","author":"林枝桥","text":"茫茫浑显气，天地通水府。融结判三元，鸿濛开万古。中天郁崔嵬，迥阁栖灵护。下临千顷汪，沟塍间斥卤。败苇梗弱流，枯菱咽隘窦。远见数渔人，冒寒施罩罟。亦有小兰桡，倾欹胶浅浦。兜底潜蛟虬，横空掠雁鹜。窗破风刮面，槛矮仅及股。极目海天长，入耳籁号怒。悠悠郁孤情，凭虚散八宇。"}