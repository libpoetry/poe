{"id":"506958","title":"题竹赠登州太守杨颐","dynasty":"明","author":"杨荣","text":"浴凤池头雨露浓，波涛翻砚飞墨龙。倏忽变化腾太空，蜿蜒影挂尺素中。初疑吐雾春濛濛，峥嵘山角云雷从。徐观满座生清风，凌霄劲节冰霜容。葛陂昔日留遗踪，至今勾漏思仙翁。羡君久典千里封，琅玕万个藏心胸。岁寒之操期相同，长才他日须登庸，箫韶九奏重华宫。"}