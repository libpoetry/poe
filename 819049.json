{"id":"819049","title":"官学杂诗 其四","dynasty":"清末近现代初","author":"郑孝胥","text":"公卿喜接士，清望雅所归。良莠虽杂陈，此意未可非。谓彼为士者，岂无以自居。谨身保令名，庶足酬己知。如何务苟得，暮夜靡不为。坐令倒屣人，鼠璞遭世讥。少年固可尔，垂老胡奈痴。阴求或不餍，恚怒仍怨咨。纷吾二三子，名盛毁亦随。朋友有难言，我怀良郁伊。"}