{"id":"750401","title":"送敬甫","dynasty":"清","author":"姚浚昌","text":"皖江秋浪洗血箭，商芝秦桃满下县。不缘郑驿广招贤，世有萧郎何由见。卣彝出土鼎传周，元珠媚川璞不锼。胸辨淄渑口唯诺，品藻时出日悬秋。江城一别三千里，流星掣电十年矣。忽然名字落吾手，狂叫不及复倒屣。颖士风流未逐贫，布帆春水度江津。西州华屋仍花鸟，回首龙门更几人。"}