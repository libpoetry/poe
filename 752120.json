{"id":"752120","title":"感事 其一","dynasty":"清","author":"陈炽","text":"河伯笑海若，小大固殊料。杂县眩钟鼓，雅音岂不和。性质阂闻见，俯仰成山河。深识迈当世，薄俗常见呵。遐哉怀古心，太息竟何如。徙薪不及早，爝火能燎原。羝羊亦解触，乃自撤其藩。族类既以殊，祸害安忍言。饥蛟宅深浦，水族无安澜。猛虎在灌林，百兽多忧患。前谋已无及，后虑宁复论。当断不能断，揖盗徒开门。"}