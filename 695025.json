{"id":"695025","title":"和颖翁邹公祖署中纪怀四章 爱树","dynasty":"明","author":"庞嵩","text":"南国挺奇树，密叶披华盖。辉映紫薇楼，青葱护晨霭。星霜阅岁久，雨露从天霈。继咏甘棠篇，谁能拜剪害。愿言培其根，长春物同泰。何以钟爱深，邹侯此停旆。清标琴鹤随，夜告焚香酹。扩此生生仁，覃恩及无外。皎日丽长空，潜幽亦可觏。云胡蔽亏者，繁枝闇未透。造化本至公，赋予因材授。攘剔固有宜，匪意行诛宥。窗牖兹玲珑，重门敞前后。谁实为此功，对有曰时茂。堂虚早生白，清风散炎昼。切磋成有斐，七贤非晋旧。有箦金斯纯，扶疏月可漏。欲挹伶伦子，截作长筒奏。粤徼闻啼鸟，恍惚乡国音。停云在树杪，尺五连苍阴。出门寄遥瞩，乃隔庾江岑。乘风欲插羽，安得从飞禽。抚弦重叹息，聊作兼葭吟。我有南薰调，可以开烦襟。昔贤异出处，意气仍盍簪。范老忧时念，且罄平生心。忆昔长白居，画粥断齑菜。此时意可忘，移根种园内。肉食岂不甘，藿食味终在。举箸踰万钱，寰中几人再。欲寡心自恬，风波亦可耐。正己端垂裳，茹草曾躬耒。貌瘦天下肥，恶食良自爱。持此一介严，行行陟台鼐。"}