{"id":"1227128","title":"题赵德辉宣慰代友人偿债卷","dynasty":"元","author":"陈思济","text":"人以利为利，利等丘山高。能以义为利，其利轻鸿毛。伟哉赵使君，重义轻币刀。周急乃君子，而况同气交。交游负宿债，代偿曾不劳。锥刀抵死竞，纷纷笑儿曹。义风久不作，千载空寥寥。佳声足传播，复有御史谣。余时亦安用，但续金之貂。尚愿君侯心，推之及蓬蒿。又愿君侯位，钧衡早持操。跻民富寿域，永永无逋逃。"}