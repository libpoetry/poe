{"id":"707492","title":"摸鱼儿 潇湘大八景词 其三","dynasty":"明末清初","author":"王夫之","text":"问阳禽、北发天山，尺帛为谁长繫。当年不作关山怨，但爱江南佳丽。秋无际。拥长汀、银膏玉屑堆光腻。横空如砌。宛一抹修眉，千行淡墨，欲坠还容曳。菰米熟，千顷元珠丰脆。何须更寻归计。丹枫染紫蘋花白，飞舞一江清霁。君莫睇。君不见、三更月落催哀唳。春光无蒂。蚤炎焰燔空，狂涛拍岸，羽驾何方税。"}