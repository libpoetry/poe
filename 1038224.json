{"id":"1038224","title":"余于洛城建春门内循城得池数百亩其池乃唐之药园因学徐勉作东田引水一支灌其中岁月渐久景物已老乔木脩竹森然四合菱莲蒲芰于沼于沚结茅构宇务实去华野意山情颇以自适故作是诗","dynasty":"宋","author":"文彦博","text":"引得清伊一派通，三湾相接势无穷。便成渺渺江湖趣，更有萧萧芦苇风。西洛故年为胜地，东田今日属衰翁。药园事迹分明在，尽见云卿旧记中。"}