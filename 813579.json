{"id":"813579","title":"青县口占四绝句","dynasty":"清","author":"李銮宣","text":"老鸦堤外路三叉，芳草裙腰绿意斜。几日风光过上巳，村村开遍小桃花。晓添春水一痕青，布谷催耕隔岸听。谁买笭箵舣沙嘴，风来吹过峭帆亭。榆荚纷纷绿上墙，茅檐一角絮云凉。老农赤脚儿爬背，盘古祠前坐夕阳。一双一双堠当门，录曲横桥堠外村。昨夜东风吹雨过，曲尘飞到柳黄屯。"}