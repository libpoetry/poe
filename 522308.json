{"id":"522308","title":"杨西潭赋天香玉兔赠三儿行次韵为谢","dynasty":"明","author":"顾清","text":"一气分职司炎凉，商飙夕起回朱光。玉蟾飞出海中央，金波万丈开银塘。上有木犀蟠古香，荫以青云漱玉浆。垂辉布彩遍圆方，吐生亿载毛如霜。注目广寒腾紫芒，五豝但说驺虞良。亦有白凤昭明昌，玄霜捣成和桂芳。下与浊世开昏狂，圣人食之齐彼苍。彼二子者空驰翔，悬崖擘空彩翠彰。谁其作者关西郎，妙思不受铢分量。翻思少日膂力刚，吮豪探韵誇用强。偶然朱衣许成章，八分遂使三军张。小儿学步试登场，一番已挫铅刀铓。南州才士真堵墙，又逐阳侯观渺茫。高飞为颉低为颃，秀才但祝今年康。五茸西北天衢长，五星再启文明祥。新图玉轴文锦装，新篇古制来柏梁，小生何以副称扬。绿烟荡漾清晖旁，一段丽景难为详。走观连日隘里坊，为君珍袭重缥缃。留与上林春日并将，珊瑚珉玉赋旁唐。"}