{"id":"10335","title":"弃妇词","dynasty":"唐代","author":"顾况","text":"古人虽弃妇，弃妇有归处。今日妾辞君，辞君欲何去。本家零落尽，恸哭来时路。忆昔未嫁君，闻君甚周旋。及与同结发，值君适幽燕。孤魂托飞鸟，两眼如流泉。流泉咽不燥，万里关山道。及至见君归，君归妾已老。物情弃衰歇，新宠方妍好。拭泪出故房，伤心剧秋草。妾以憔悴捐，羞将旧物还。余生欲有寄，谁肯相留连。空床对虚牖，不觉尘埃厚。寒水芙蓉花，秋风堕杨柳。记得初嫁君，小姑始扶床。今日君弃妾，小姑如妾长。回头语小姑，莫嫁如兄夫。"}