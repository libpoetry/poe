{"id":"1113729","title":"刘卿任尝新茶于佛舍元叔弟赋诗次韵","dynasty":"宋","author":"李正民","text":"禁籞初尝瑞草新，侯邦仍得贵馀珍。筠篮带雾分佳品，禅榻飏烟集众宾。花乳清泠仙掌露，云腴浮泛建溪春。草堂睡起传佳句，愧我难陪清路尘。北苑春芽斗后先，斲成圭璧任方圆。泉轻火活汤宜嫩，乳聚云浮色更鲜。一种风流香味别，几苞辐辏贵豪偏。华堂饮散纤纤捧，气爽神清作地仙。"}