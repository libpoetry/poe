{"id":"159053","title":"庚午春观新进士锡宴琼林苑因书所见","dynasty":"宋代","author":"宋庠","text":"秘苑仪星地，群英得隽年。飞綏鲸浦右，供帐斗城偏。表道槐阴直，凌氛柞影圆。丛楹开玉宇，华组会琼筵。湛湛融君渥，渠渠奖士贤。银珰尊右席，绿帻佑双笾。饰喜优坊伎，均恩醵礼钱。沼浮渑酒渌，坻聚舜庖羶。场迥歌声合，风回舞节妍。柳疑添绀幄，鹦解啄鸣弦。臣藿心倾日，需云象在天。綈囊斋睿什，钿轴照儒篇。"}