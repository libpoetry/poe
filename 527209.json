{"id":"527209","title":"忧旱","dynasty":"明","author":"潘希曾","text":"农人幸麦秋，刈穫及未雨。既刈天转晴，暂饱终恐馁。盻盻五月来，赤地极千里。哀哉无辜民，为此旱魃苦。露祷良辛勤，讵睹南羊舞。作朝风雷发，淋漓夕方止。蹄涔乍渺漫，龟坼渐泥滓。麻菽仅可播，分秧尚无水。三日雨不继，粳稻知已矣。丰山灵滁阳，兴云恒自此。下有柏潭龙，变化莫可拟。冥冥果何意，为惠不终始。岂无沟洫利，世远孰经理。亦有桔槔功，惰农弃不举。人谋或未臧，天乎吾何吁。素食愧官守，对之空汗泚。"}