{"id":"168586","title":"和刘实之喜雨","dynasty":"宋代","author":"黄干","text":"忽忽久不乐，中肠若焦焚。非无一樽酒，高堂细论文。尘俗了不知，学殖聊自耘。念此农事毕，膏雨犹未均。东郊与西畴，祷旱胡纷纷。长年四月诗，蜗舍嗟梅蒸。旱魃逞威虐，晹乌丽朱明。风伯真可讼，田祖非无神。曷不驾飞龙，一息万里奔。兀坐正长吁，仰瞻白云屯。须臾梧桐上，策策琅玕声。清声一线流，澒洞如盆倾。只此一日泽，便想百室盈。呼童索浊醪，为我驱愁襟。珠玉忽满前，语句何清新。此意久不传，举坐为君兴。鸡虫无了时，江阁聊自凭。窃恐读君诗，愁杀闭糴人。"}