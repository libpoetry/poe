{"id":"697295","title":"题唐山人莲叶舟二首","dynasty":"明","author":"胡应麟","text":"芙蓉花压大堤前，六尺沙棠任晏眠。南楚旧闻唐勒赋，西泠重睹白公船。吹箫极浦淩风去，把钓前滩抱月还。三十六陂新水涨，行吟何地不堪怜。琴书一榻任夷犹，画桨朱帘荡碧油。夕趁蒹葭移远岸，晨搴荷芰入中流。飘飘舴艋风前戏，汎汎蜻蜓日下游。莫笑米颠今载见，孤山双鹤在湖头。"}