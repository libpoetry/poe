{"id":"1207599","title":"钓月轩以旧雨不来今雨来分韵得雨字","dynasty":"元","author":"于立","text":"七月凉飙初破暑，秋声萧萧在庭户。清新故人忽见过，契阔有怀何足数。西夏郎官好词翰，中州美人妙歌舞。悬知野衲解谈天，况有仙人能噀雨。金刀削翠藕丝长，绿房破茧莲心苦。诗成脱颖或有神，酒令分曹聊可赌。殷勤素手累行觞，潇洒清谈藉挥麈。纷纷市上聚蚊儿，昌黎先生唾如土。"}