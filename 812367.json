{"id":"812367","title":"三十自述","dynasty":"清","author":"许传霈","text":"重桂堂前桂荫连，孰经趋对溯髫年。此身赖得之无识，累世犹赢清白传。讵料箕裘湮手泽，况经乡里扰烽烟。频年骨肉流离际，怅望家山泪潜然。庭萱犹喜驻春晖，寸草相思得所依。惯住湖山聊自适，重游苕霅浑忘机。家贫常恕旨甘奉，岁晚难堪故旧稀。凄绝黄泥冈下路，未崇马鬣倍歔欷。萑苻何物肆蚩尤，兵火馀生浪迹浮。淮海涛声驱客病，金焦山势压乡愁。王恭长物空馀簟，庾信悲秋独赋楼。差幸故园完聚日，龙宫何事阻归舟。生离死别每神伤，寥落年来不自遑。未起严敦惭马诫，欲联轼辙怅苏床。高情无复披求借，破砚长教懔直方。坐对妻孥空寂寞，复看春草碧池塘。梅放孤山兴不孤，同人买棹有西湖。已惭南阁谈经席，莫问高阳旧酒徒。别有嗜痂挥翰墨，谁能品味到莼鲈。归来还把图书列，一笑先生合号迂。立身诚意两操持，甘苦从教心自知。切磋他山资好友，追随鲁殿得吾师。半生书剑嗟无用，卅载功名愧已迟。壮不如人将老大，返躬何以策良时。"}