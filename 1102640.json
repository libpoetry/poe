{"id":"1102640","title":"暇日饮酒辄用靖节先生韵积二十首 其二十","dynasty":"宋","author":"俞德邻","text":"道丧圣复远，奸伪纷乱真。山林有逸士，但饮曹参醇。宁著潜夫论，有死不美新。岂不羡爵位，比肩羞董秦。生为朝中英，死为泉下尘。奄忽随物化，营营徒尔勤。不如寓之酒，日与糟丘亲。秋渠溜宿雨，园蔬含土津。西郊澄霁景，柴车行可巾。有客乃竟醉，不问何许人。"}