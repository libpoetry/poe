{"id":"670129","title":"和许长史筝伎篇","dynasty":"明","author":"李攀龙","text":"君不闻秦筝多慢声，平台女儿新长成。家本邯郸行步好，生年十三指爪清。安得此双弦索手，那能独酌高阳酒。正值倾囊无俸钱，将来换马还肯否。自从解赠同心结，不惜樽前香腕折。几回玉柱雁池飞，春愁散作梁园雪。合就罗敷陌上桑，含颦一啭发中堂。遥知华发王门客，纵是风流也断肠。"}