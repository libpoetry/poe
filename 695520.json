{"id":"695520","title":"金门待漏送别","dynasty":"明","author":"林鸿","text":"迟迟晓箭促铜龙，紫陌鸡鸣夜欲终。傍院梧桐蟾影没，拂墙杨柳露华浓。暗闻玉佩千官集，仰觐天颜万国同。朝罢归来晴旭上，都门送别意匆匆。鸡人唱彻漏声残，紫禁齐联玉笋班。日射旌旗光晔晔，风摇环佩响珊珊。几经月落趍朝去，曾惹天香满袖还。今日京华送君别，蟾宫应待共跻攀。"}