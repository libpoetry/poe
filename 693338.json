{"id":"693338","title":"谒白鹿书院和王元善侍御韵二首","dynasty":"明","author":"苏葵","text":"迤逦匡庐七十峰，天开形胜镇提封。惊看刺史栽花处，留得淳熙讲道功。濂洛远凭溪水接，华阳别有洞门通。豹车三驻斯文地，孟博澄清又下风。邹鲁丘墟几百年，仲舒起在退之先。时逢叔季成何世，运到舂陵又一天。贯道桥横泉汩汩，勘书台古草芊芊。鹭车不为看山到，欲引斯文一脉传。"}