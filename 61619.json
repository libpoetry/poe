{"id":"61619","title":"题汪无际茸游册·岁晚夜何长","dynasty":"明代","author":"郑胤骥","text":"岁晚夜何长，天寒日苦短。谁与秉烛游，自是吾季悍。此处故不凡，茸游庶非但。输尔胸盘纡，一一笔能管。从游吾未果，亦嫌缁仲懒。忆昔相过时，予意如匪浣。同行劝买山，土人指町疃。结束足幽栖，地偏人事罕。予时欣欲就，自辟沟中断。怀之一年余，此言日以缓。子言乃起我，自愧我言窾。此志不终竟，犬氂马生卵。"}