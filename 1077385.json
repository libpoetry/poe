{"id":"1077385","title":"和唐人张为秋醉歌","dynasty":"宋","author":"李纲","text":"秋风愈凄紧，感此梁溪翁。烟水出砂石，风霜脱梧桐。岁晏无与欢，步屧携苍筇。俯视槛中菊，仰瞻峰顶松。有酒聊自适，旋滴真珠红。长鲸吸百川，坐使玉樽空。念古壮气激，怀家归兴浓。陶然不知醉，如堕烟雾中。醉魂眇安往，梦渡江水东。髣髴生六翮，飘忽腾双龙。醒来无所见，溪冷山重重。纱窗透残月，瓦枕来疏钟。起视夜将阑，星河粲玲珑。乘风欲轻举，骨肉疑都融。却思向来醉，岂离方寸地。长醉不用醒，萧然谢名利。"}