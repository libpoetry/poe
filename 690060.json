{"id":"690060","title":"四景画为朱天锡题","dynasty":"明","author":"张宁","text":"柳坞桃蹊路欲迷，故山春草自萋萋。隔江茆屋无人扣，门掩落花莺乱啼。山坳亭馆野仙居，南面风来暑气无。汲取寒泉入清漱，日长閒讲汉西都。信宿渔舟晚未归，水光山色到秋微。板桥人影斜阳里，落叶无声有雁飞。雪压危桥骑不前，万山寒寂树沉烟。逶迤曲磴松关静，应有閒人对鹤眠。"}