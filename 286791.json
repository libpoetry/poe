{"id":"286791","title":"今代木兰辞","dynasty":"现代","author":"唐鼎元","text":"唐家枪法妙无双，荆川手执教南塘。岂知隔代人如玉，有女还为木兰妆。女也生长在潇湘，桂林名字椒蘅香。自倚名门咏鲂鲤，惯听斑竹啼鸾凰。洞庭凉夜戏星渚，碧湖秋水采莲房。莲房采来刺伤手，冲冠有恨指扶桑。岸芷汀兰芳草芳，柔肠忽转为刚肠。不随帝子弄明月，愿逐嫖姚赴戎行。蛾眉倒插剑锋直，春葱轻拨机关枪。杀敌阵前不知数，离家八见更星霜。长驱骝骆期填海，不许鼋龟起驾梁。转战一身关塞远，行行万里风沙疆。几度裹创追大队，匈奴未灭羞弓藏。寇虏争缠千女缝，焉知此有百夫防。骁勇善战杨无敌，年少昳貌王伯当。偶因伙伴窥破绽，始识唐营聂隐娘。吁嗟乎，荆川南塘平岛寇，有明史册炳有光。谁写女绩传彤管，重翻木兰辞曲长。伫看踏平三岛日，借得明驼还故乡。"}