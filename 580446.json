{"id":"580446","title":"箜篌引","dynasty":"明","author":"江源","text":"吾生寄一世，会少离别多。今日且欢宴，邀我亲友过。炰羔宰肥牛，有酒旨且多。鸣筝奏秦女，绵瑟付齐娥。况此三春时，百鸟声相和。蘼芜结新绿，红紫纷乔柯。景物与意会，不饮将奈何。青春无返期，逝水无回波。百年一过目，白首成蹉跎。相逢各尽欢，管取朱颜酡。无为戚戚怀，一生长轗轲。"}