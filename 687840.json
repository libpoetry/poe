{"id":"687840","title":"梅花","dynasty":"明","author":"庄昶","text":"元自贞来妙亦深，梅花何处见天心。凭谁说与尧夫老，莫向乾坤子半寻。草阁半床疏影月，梅花今夜妙何如。老夫自起焚香坐，周易谁知不在书。一花太极一丸春，何梦林逋看未真。自有暗香疏影句，相知千古是何人。一白已为天下绝，千红还许独开先。若将齿角丘轲论，野店山桥亦老天。图绘相逢已太频，天谁传说许前身。白头岂误和盐梦，只恐匆匆画未真。菊花曾许是龟书，岂有寒梅不共之。周子通书程子易，孙翁须爱紫薇诗。罗浮真兴许谁狂，暗暗频通万古香。昨夜酒醒何处梦，五更霜月满溪堂。真香妙影舞溪园，每共山人月一轩。全体等閒俱露却，莫言天地不能言。天妙相逢几称情，平生老菊尚渊明。千年著放莲花眼，莫遣南枝气不平。"}