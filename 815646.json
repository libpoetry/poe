{"id":"815646","title":"得又村仲弟上海殉难讣音诗以哭之","dynasty":"清","author":"袁绶","text":"半载家书滞锦鳞，惨闻凶耗走惊魂。竟殉职守完臣节，敢弃城亡负国恩。皓首慈亲逃白刃，青年少妇哭黄昏。天涯有姊空肠断，北望停云积泪痕。五树荆花剩四枝，宦游常恨会难期。讵知昔岁分飞日，便是今生永诀时。泡影隙光真梦幻，生离死别更凄其。干戈满地家何在，化鹤还山定益悲。痛亟还思未别前，小仓山下好林泉。坐来花月供吟醉，行处楼台听管弦。离绪忽萦千万缕，乡心已折十三年。故园惨被黄巾陷，何日招魂葬墓田。"}