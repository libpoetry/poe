{"id":"727417","title":"天津问津书姜坞先生主讲于此者八年外舅重游其地感欲诗乃约当世同用山谷武昌松风阁韵","dynasty":"清","author":"范当世","text":"有文支拄山与川，恍人有脊屋有椽。我立此语非徒然，眼下现有三千年。远矣周孔隔地天，手语目听交鸣弦。伍德替代如奔泉，扫去碌碌留圣贤。此事担当在几筵，耿耿一发天宇悬。丈人家世留青毡，文字碧水流潺湲。从来不与时媚妍，姜坞先生此粥饘。百年乔木参风烟，公来再饮唐山泉。龙堂蛟室来眼前，吾今只可烂漫眠。梦里不须书绕缠，醒亦毋为世教挛，眼见地塌天回旋。"}