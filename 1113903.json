{"id":"1113903","title":"上黄端明寿诗以伫期三入后一品见玄孙为韵","dynasty":"宋","author":"李吕","text":"英声久飞扬，寰海共倾伫。学者仰泰山，苍生待霖雨。器识谁能及，功名自有期。一朝闻正论，亲切在彤墀。献替先其大，从容接每三。但知言謇謇，肯顾府潭潭。仗节朔庭回，建议光明入。尽得强敌情，何人敢轻袭。僎升时许同，孟马宁处后。人特诵谦光，我独知德厚。姓字本无双，山林今见一。动必合礼经，心焉在王室。温旨再褒荣，王人就咨谂。早晚诏公归，馀波润群品。骨秀类天人，神清若岩电。寿与山岳齐，造物兹可见。贱子甘藏拙，无心学草玄。自然多坎壈，不是乐盘旋。阻陪称寿席，想见醉芳樽。嘉庆宜图画，簪绅遍子孙。"}