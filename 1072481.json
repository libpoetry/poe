{"id":"1072481","title":"送向宣卿往衡山兼寄胡康侯侍讲","dynasty":"宋","author":"王庭圭","text":"海内甲马未尽休，豪英为时当出谋。天生奇才必有用，何乃相率居岩幽。胡公人品今第一，汗漫久作朱陵游。朱陵窟宅倚苍翠，此公招隐安可留。九庙今谁起颓压，四方正尔烦诛求。我闻昔时元刺史，舂陵地分天子忧。少陵作诗颂其事，至今人传元道州。公为道州绩尤伟，谁为再作舂陵讴。孤城疲卒捍狂贼，高论力诋庸儿羞。安得如公数十辈，参错天下为邦侯。京洛腥膻不难扫，潢池寇孽不难收。愿公早请尚方剑，先斩佞臣张禹头。"}