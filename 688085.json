{"id":"688085","title":"竹枝词十八首","dynasty":"明","author":"朱同","text":"钱塘儿女不学针，月明楼下理胡琴。逢人但道新番曲，不识春愁海样深。十八嫁郎眉未开，郎轻离别重求财。扁舟一逐江潮去，日日潮来郎未来。郎去从征不见来，门前小径已生苔。愿得海门高万丈，倒流江水送郎回。郎在潮东侬在西，临鸾愁画远山眉。梅花月冷珊瑚□，□□□□□□□。湖上儿女宫样装，小舟荡漾芰荷香。逢人便唱相思曲，不道侬家有阿郎。郎去从君二十年，花开花落任春妍。门前有个垂杨树，不着游人系画船。十五十六月正圆，楼头买卜问青天。月如照到吴江水，郎在吴江第几船。葛岭东头是相门，当年甲第入青云。楼船东入里湖去，何曾望见岳王坟。郎心恰似江上篷，昨日南风今北风。妾心恰似七宝塔，南高峰对北高峰。劝郎莫上南高峰，劝郎莫上北高峰。南高峰云北高雨，云雨相随愁杀侬。阿侬随郎上钓舟，郎作钓丝侬作钩。钓丝无钩随风飏，钓钩无丝随水流。湖草青青湖水深，画船撑出断桥阴。画船无柁是郎性，断桥有柱是侬心。阿侬家住第三桥，白粉墙低翠竹高。春光一日老一日，怕见花间飞伯劳。望郎一朝又一朝，萧郎信似浙江潮。钱塘潮信有时失，臂上守宫无日销。小姑拟郎去不归，为郎打瓦复钻龟。青山尚有飞来日，岂有人无相见时。"}