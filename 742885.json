{"id":"742885","title":"再游奥山月夜泛舟由南麓越重岛渡里村归自却金亭","dynasty":"清","author":"李鼎元","text":"奥山不重游，恐被山灵笑。策步上峰顶，遂得极高妙。东窥首里城，辨岳出云峤。西望姑米洋，海气凿泉窍。南北昨所历，形势揽其要。万松回日光，众籁激风调。漱流狎郭舟，踞石垂任钓。晚汐不我欺，明月早相照。白鱼射波飞，紫燕掠船叫。木石阴森沈，星斗光震掉。此间无酒肴，何以助吟啸。一杯酹海若，遗迹枉凭吊。人家露镫火，亭际集庭燎。莫漫醉言归，来日事难料。"}