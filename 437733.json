{"id":"437733","title":"感秋","dynasty":"金","author":"王若虚","text":"西风撼庭柯，疏叶鸣策策。天地一萧条，羁怀亦岑寂。青春恍如昨，转盻年半百。自从长大来，转觉日月迫。功名非所慕，老大不足恤。怛然感时心，自亦不能释。清晨梳短发，巳见数茎白。刀镊虽可施，殆似儿子剧。此身委蜕耳，毁弃无足惜。况于毛发閒，而乃强脩饰。青青如陆展，星星行复出。毕竟白满头，复将何所摘。"}