{"id":"465195","title":"八声甘州 秋感，和归安宗伯，用屯田韵","dynasty":"当代","author":"王乃徵","text":"荡愁襟、付酒黯西风，萧萧又逢秋。最天低衰草，云黄远碛，笛怨高楼。柳悴吟蝉竞响，夕照不曾休。霜菊寒无语，依媚泉流。甚事天涯羁旅，惯逝波易纵，逆棹难收。觑归鸿寥阔，残映几星留。溯回风、兰摧芷变，慨夜行、何地卜藏舟。残春梦，再凝思处，泪染醒眸。"}