{"id":"501920","title":"松石室","dynasty":"明","author":"释妙声","text":"松生厓石间，其势不两大。松根与石斗，摩轧发奇怪。文章世所惊，风气日以坏。椎剥斧斤馀，俱伤而并败。情文困追琢，至道在稊稗。上人禅者流，独往脱天械。燕坐一室中，心游大千界。松风与石濑，萧瑟杂滂湃。物我澹相忘，灵虚绝纤介。瞻彼五髻峰，峭拔出天外。长松将秀石，出入妨而隘。日与二者俱，消摇一何快。逝将从君游，吾衰怯行迈。"}