{"id":"1111174","title":"融州和孝若韵见寄并谢真爱赏梅之集复次韵奉酬","dynasty":"宋","author":"许及之","text":"城南家训不籯金，曾共青灯课夜吟。往行二刘元作则，后人六艺尽师心。经传乡派源流远，诗到孙枝志思深。玉润风流今鲍叔，卜邻佳处到于今。同病齐年各老成，喜君勿药近安平。篮舆不惜寻梅过，藜杖何妨倒屣迎。潘令剧谈听至夜，刘郎新句和来清。疾行每愧穿杨手，金榜君居第十名。"}