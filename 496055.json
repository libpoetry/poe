{"id":"496055","title":"沁园春 其二十二 登葛仙山飞升台作","dynasty":"明","author":"夏言","text":"万仞冈头，平临四望，人世奇观。正宿雨初收，流云散乱，浑如沧海，浪涌涛翻。时见群峰，参差隐现，仿佛蛟鼍没巨澜。太空里，长烟幕幕，积雾漫漫。下方尘土歊烦。到此处、方知宇宙宽。看壁立中开，剑光犹迸，古苔剥落，鹤迹仍完。身在层霄，分明上界，何用凌风跨玉鸾。昨宵卧，神游八极，不觉超凡。"}