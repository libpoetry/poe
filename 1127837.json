{"id":"1127837","title":"王叔武示忠州张使君德远近诗次韵三首","dynasty":"宋","author":"曾协","text":"垂绅立朝著，智略胜吾丘。列戟分名郡，儿童说细侯。卷舒谁挂碍，中外且嬉游。闻说淮南守，天边又拜州。妙理居言外，高怀见酒边。无心千里奉，有意一灯传。柏树谁能指，虚空莫问年。炉香聊闭閤，何处觅心田。安心今得法，问道旧名庵。雅致追庞老，高风数泐潭。远公容入社，弥勒本同龛。寄语邦人道，丛林始罢参。"}