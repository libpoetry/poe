{"id":"721398","title":"次和王础尘辛未岁除八首","dynasty":"明末清初","author":"陈恭尹","text":"行止唯天所命之，不将颓暮叹斯时。亦知春到寻常事，其奈寒深益尔思。西北回风吹地转，东南初日上楼迟。苦吟昕夕频搔首，短发星星只欲垂。休论意外快遭逢，且喜安眠过暮冬。边计一时皆入粟，汉书连岁尚乾封。华堂决突仍栖燕，虎骨临湫未起龙。岭表秫田差不恶，酒杯寒夜得从容。无成六十总空过，往事追寻鬓自皤。蓬矢桑弧亲命重，晬盘春酒喜情多。骚人最爱高冠岌，卫女长思佩玉傩。风树有怀嗟弗及，馀年遮莫更磋跎。来复曾闻报一阳，却疑十日出扶桑。沐猴何地非荆楚，斗虎谁人是卞庄。迫岁星辰多薄蚀，先春云气早飞扬。从今化国应舒暇，短晷宁为一线长。狂吟终岁掩闲园，莫叹年残昼易昏。东海自来升日月，扬州从古产瑶琨。河冰可渡终当溺，萤火为光不是温。闭户造车知合否，东风相约一开门。玄鬓相看已白头，梅花时节数同游。相思辄枉山阳驾，乘兴真来雪夜舟。王命论存将必验，虞卿书著不消愁。天涯知识多寥落，屈指茫茫十二州。家家爆竹送年除，尽说新年改旧符。唐俗未妨歌蟋蟀，渑池终见奋桑榆。愚公志定山堪徙，秦帝威行石可驱。莫笑蒙庄多怪论，南鹏端的有良图。阴阳三食此何时，一月那闻古有斯。雁羽畏炎知北向，斗杓随岁渐东欹。汉兴近酉年方建，夏厄逢壬历每移。天道即令皆可测，重华不用更陈辞。"}