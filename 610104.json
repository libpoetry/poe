{"id":"610104","title":"为罗国博寄赠祝明府","dynasty":"明","author":"韩上桂","text":"祝先生，尔何用丰城之利器，清庙之鸾刀。割波间之赤鲤，截天外之纤毛。烹鲜久属尝渑口，运斤更值成风手。剖决万事如流泉，霹雳群豪无掣肘。越山苍苍丰水深，先生此日正鸣琴。一曲阳春谁可和，千载钟期知我心。四门博士夙相倚，为说风流尽如此。仙舄何时入帝京，斗边且曳尚书履。"}