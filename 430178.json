{"id":"430178","title":"游桐庐小饮望钓台不能至用陆务观桐江行韵","dynasty":"近现代","author":"黄浚","text":"富阳山青桕如火，桐江江清沙胜雪。轻车来看好江山，图画不如何待说。酒帘飏取富春名，盘脍槎鳊信鲜洁。青山咫尺不归隐，当食思之自叹噎。辍杯听话严滩游，泷如碧玉疑不流。苍烟四合不可往，欲以短歌申古愁。钱江自吞桐江吐，画眉不飞白雁语。谢翱作宾严光主，忍信荒寒遂终古。"}