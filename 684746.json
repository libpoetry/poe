{"id":"684746","title":"有女郎手写余诗数十首笔迹柔媚纸光洁滑玩而味之","dynasty":"明","author":"王彦泓","text":"笔砚精良映绮疏，瘦琼人作瘦筋书。古钗妙迹看来似，黄绢妍词愧未如。疏懒未成投芍药，清新先荷赏芙蕖。从今吟得关心句，一望枝娘柳下居。无聊私咏隔天涯，不道吟哦到齿牙。江令诗才犹剩锦，卫娘书格是簪花。长将睡压香浓染，怕被娘窥独半遮。想得笑和桃叶语，羡伊根蒂属王家。"}