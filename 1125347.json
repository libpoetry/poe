{"id":"1125347","title":"皇后阁春贴子词五首","dynasty":"宋","author":"真德秀","text":"宝扇彩云开，宫妆衬玉梅。共持千岁柏，争献万年杯。宝字泥金帖，工夫剪刻纯。四时俱百顺，可但庆宜春。晓来宽大诏初颁，物物咸沾雨露恩。共仰生成归帝力，谁知辅佐属坤元。笙歌北院连南院，景物新年胜旧年。梅柳也知天意好，十分妆点斗春妍。御沼春融冰半澌，偶观流荇已参差。因时有感关雎咏，寤寐难忘窈窕思。"}