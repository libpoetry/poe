{"id":"811164","title":"哭旅儿","dynasty":"清","author":"邓瑜","text":"早慧物所志，汝质乃近愚。独喜性静默，嗜好与俗殊。家贫无长物，所有书五车。喜汝能博涉，六籍供田渔。汝爷笑谓我，此吾行秘书。每当下学归，兄弟相喁于。作字亦不丑，簪花善临摹。书成请评骘，含笑牵娘裾。我老百无欢，见此颇自娱。此景今不再，回首悲何如。汝生岁甲戌，我时方归宁。咳名襁褓中，唤汝曰寄生。外祖颇爱汝，谓儿乃宁馨。十年一弹指，幸汝渐长成。可怜妆外家，门户日替零。今惟汝舅在，身世同浮萍。自恨数太奇，殷殷望诸甥。谓汝颇挺立，期汝能成名。胡汝不克副，奄忽归九京。昨来强慰我，未语先吞声。吞声更无语，使我难为情。自我归汝家，汝父贫苦累。对泣牛衣中，宁敢怨憔悴。生汝八弟兄，心力亦几殆。所觊俱有成，婚嫁事完备。迨我谢世时，送我入幽隧。了我一生事，辛苦聊自慰。此愿岂云奢，而竟未能遂。自从阿加殇，倏忽廿四载。今汝又继之，天乎我何罪。汝爷素旷达，痛极转无泪。况我多病躯，剜此肉一块。吾衰岂久存，九原汝其待。十月有八日，儿病渐不支。宛转衾簟中，气息馀一丝。依依握母手，问爷归何迟。伏枕还和南，声声念母慈。儿身惟母爱，儿病惟母知。勿厌儿扰母，扰母祇此时。愿母强自宽，向后毋思儿。此语诚可痛，此情那可思。夜台风雨黑，儿今去何之。喧寒与饮食，谁为儿护持。呜呼我阿寄，汝当知我悲。小春有良辰，行为汝娶妇。汝母拮据筹，备此合欢酒。颇闻彼姝子，堪称汝嘉耦。庶几小鸳鸯，婉娈侍左右。岂谓连理枝，摧折如此骤。此岂吾罪愆，致汝不克寿。抑或儿命薄，无福一消受。冥途焉可知，灵璅渺难叩。汝兄幸有子，聊使承汝后。缞绖拜汝前，足慰汝心否。书堂夜沈沈，镫火凄以碧。凉月照古苔，中多汝行迹。入室何所见，见儿几与席。是儿冠与裳，是儿巾与舄。儿书所未竟，朱墨纷狼藉。儿尝所披览，丹铅半剥蚀。为儿检箧衍，一检一于邑。凄风动尘幌，犹如儿出入。儿魂傥归来，抚几应叹息。叹息如可闻，哀蛩闇中泣。赚我十九年，欠汝泪万行。承此万行泪，为儿奠一觞。儿生于慈湖，殁乃在金阊。中间鄂渚游，曾未识梓桑。行觅一抔土，送儿归故乡。当与汝长兄，埋骨登蒿邙。庶汝小兄弟，泉下相扶将。朝游傍青林，夕啸依白杨。傥犹恋庭闱，同来侍吾劳。呜呼我阿寄，汝今在何方。家人或汝悲，时过亦渐忘。独有汝母心，积久弥摧伤。摧伤岂能久，双鬓今已苍。老者幸尚存，少者胡遽亡。呜呼我阿寄，天意真茫茫。"}