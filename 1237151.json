{"id":"1237151","title":"次韵元复初春思三首","dynasty":"元","author":"袁桷","text":"冻树回青阳，羁禽竞新哢。喧喧人语浮，稍稍春事动。澄心绝芳华，小睡足幽梦。梦觉天宇新，朝光集飞栋。游尘逐平皋，秀色翳榛莽。油云互东西，郁抑不能雨。昭苏在玄功，竟夕复延伫。何当抉其巅，振翮穷委羽。远客芳草思，湛湛天外舟。坐令亲知疏，低徊此淹留。古树擢奇石，清流汇芳洲。素心谅有在，胡不为兹游。"}