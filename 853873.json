{"id":"853873","title":"山庄书事","dynasty":"宋","author":"方岳","text":"晨兴抹两屦，为口见驱迫。课童督秋刈，野穫夜彭魄。田翁适过予，褴缕黑而瘠。具言土力贫，年登苦艰阨。一饭不自期，未议了称责。昨者耆长来，名复挂欠籍。截绢入官输，官怒边幅窄。抛掷下堂阶，退字印文赤。卖牛重买丝，篝灯不停息。明当扣东邻，假牛下牟麦。久贫少人情，恐复不见借。既去重感伤，行行犹欠息。我归不能眠，草根鸣蟋蟀。"}