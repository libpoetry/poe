{"id":"458715","title":"三月二十五夜记梦","dynasty":"当代","author":"卢青山","text":"昨夜同翁翁未死，堂前列盏琥珀紫。我言翁体近颇安，粲然遍绕不须椅。发若夏云眼若电，嚼铁如泥誇金齿。牵衣今且并肩人，大有诗笺几百纸。读之眷眷若得凤，拍膝拗头喜不止。举世我自唯翁知，遂举平生得意字。或曰黑雨落笃笃，翁言奇耿过青兕；或曰片云养难肥，翁言差与贺相似。如何相别都不记，起来纸语窗风使。"}