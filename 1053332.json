{"id":"1053332","title":"寄题解颐堂","dynasty":"宋","author":"释道潜","text":"道人还家今几时，筑室构堂名解颐。尺书三遣要我赋，我独老矣何能为。尘埃笔研试料理，肝肺枯槁源不滋。为君苦思强抽轧，词悭气迫无逶迤。东阳自古号多士，文采风流世有之。堂成往往献佳句，罗列四壁皆瑰奇。譬如钧天已九奏，安用击筑鸣参差。又如玉食厌方丈，葵藿欲进旁必嗤。他年但约访君去，借君几席聊偃攲。堂中插架足书史，牙签玉轴当细窥。"}