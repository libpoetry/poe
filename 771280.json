{"id":"771280","title":"石州引•和东山","dynasty":"清","author":"陈匪石","text":"隔水星繁，丛蔓露瀼，江上天阔。嫠蟾永夕窥人，可惜木樨难折。阑干倚遍，未信鸟道巉岩，峨嵋还有春前雪。谁唱白铜鞮，杂芦笙音节。风发。去波萍梗，残醉壶觞，梦中催别。鼓打回帆，杜宇千山啼绝。觉来依旧，对影惹起相思，同心合子双丝结。盼到陌花开，已明年三月。"}