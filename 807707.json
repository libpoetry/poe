{"id":"807707","title":"倾杯乐  正月十三夜预卜元宵月","dynasty":"清","author":"陈维崧","text":"丝雨如酥，小窗似梦，睡猧难稳。试灯夜、凤胫慵点，香闺潜向，姮娥预恳。元宵可有冰轮分。奈琼瑶，舞萦幌，拂帘逾紧。安黄剔翠，都到眉峰砌恨。邻院女、盈盈来问。说青鸟广寒原有信。要春城、一色铺银，夜市万家堆粉。正雪后、玲珑灯映。又陌上、软松鸳润。当此际，才涌上、团圞玉镜。"}