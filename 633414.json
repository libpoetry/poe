{"id":"633414","title":"唁知即","dynasty":"明","author":"释今无","text":"搆屋须良材，楚僧领此役。不畏北风寒，不避豺虎食。披蓁陟崇阿，两足罗荆棘。得木放中流，倏忽天宇黑。陈桥既易王，各郡未捧檄。盗贼变路人，草木皆锋镝。一衲百结馀，竟与貂裘敌。四逢狄梁公，褫夺遭辟易。蚊虻咋肌肤，风涛啮指骨。辛苦两月来，生死换得失。依稀尾生信，髣髴盲龟值。将军略地来，川陆皆罗织。不必问珠玑，粗岂遗木殖。嗟哉竟徒劳，抱病空叹惜。"}