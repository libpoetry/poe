{"id":"1231444","title":"花时苦雨","dynasty":"元","author":"何景福","text":"东君费尽春功绩，万紫千红竞容色。岂知晴光变霪雨，故为芳程入衔勒。柳腰孱颜珠翠重，棠腮泪落胭脂湿。纷纷桃李委泥滓，翳翳云霾裹山脊。屋茅蒸菌灶产蛙，涛声入户风掀席。繁华九十暗中老，园林陡觉秋萧瑟。鞦韆高阁粉墙西，门锁深宫土花碧。穿钱甃径世无有，辗地香轮已何适。云间踆乌如可赎，一掷千金讵容啬。长须沽酒出门去，陌上泥深几没屐。倚阑对花重太息，花为春开春不惜。应知造物等儿戏，天怒花妖丧民德。薄命佳人亦如此，伤春背立阑干泣。君不见玉环花妖祸唐室，西施花妖沼吴国。江湖□困只忧民，不忧花死忧无麦。"}