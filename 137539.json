{"id":"137539","title":"获麟赠姚辟先辈","dynasty":"宋代","author":"欧阳修","text":"世已无孔子，获麟意谁知。我尝为之说，闻者未免非。而子独曰然，有如埙应篪。惟麟不为瑞，其意乃可推。春秋二百年，文约义甚夷。一从圣人没，学者自为师。峥嵘众家说，平地生险◇。相沿益迂怪，各斗出新奇。尔来千余岁，举世不知迷。焯哉圣人经，照耀万世疑。自从蒙众说，日月遭蔽亏。常患无气力，扫除浮云披。还其自然光，万物皆见之。子昔已好古，此经手常持。超然出众见，不为俗牵卑。近又脱赋格，飞黄摆衔羁。圣门开大道，夷路肆腾嬉。便可剿众说，旁通塞多歧。正途趋简易，慎勿事岖崎。著述须待老，积勤宜少时。苟思垂後世，大禹尚胼胝。顾我今老矣，两瞳蚀昏眵。大书难久视，心在力已衰。因思少自弃，今纵悔可追。戒我以勉子，临文但吁嘻。"}