{"id":"650187","title":"赠李翊赴南京国学助教","dynasty":"明","author":"金幼孜","text":"子昔负奇气，携书游泮庠。学成迈流辈，策足驰康庄。袖然掇乡荐，职教居蜀邦。乐育著成绩，升擢闽海旁。讲道心靡懈，善诱极周详。于兹复九载，化雨深门墙。既最天官考，超秩严诠量。谓子才力优，岂宜专一方。分教登胄学，斯文有荣光。时当仲冬候，旋载南京航。河冰冻未坚，执别途路长。翔风振林木，鸿雁鸣且翔。徘徊不能去，浩歌慨以慷。愿言厉初志，为国成俊良。作诗写朋好，白首无相忘。"}