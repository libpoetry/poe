{"id":"564767","title":"海天春晓歌","dynasty":"明","author":"孙承恩","text":"晴天海日出，宛宛阳谷东。曙色淡熹微，渐次开曈昽。扶桑析木荡光彩，晶荧下射海水红。金蛇烁万道，翠盖摇千里，天吴象罔伏不动，微茫灏气浮冲瀜。三山露出青芙蓉，璇台贝阙金银宫。珊瑚木难映水底，琼枝瑶草烟葱茏。大鹏晞翼候抟奋，蟠桃结实生华风。岛夷番舶互隐见，鲸波浩渺天河通。泰和气象不易见，髣髴貌入斯图中。固知画者好手笔，高斋悬对开心胸。恍疑潺湲泻岩壑，似有云气流冥濛。不须听天鸡，登览日观峰。空闻觅蓬莱，蹈海鞭雷公。苍苍海隅在咫尺，想像六合同昭融。真人开天得贤佐，明良千载今遭逢。至和薰蒸弥宇宙，穷崖绝谷无阴霿。二仪清宁风雨若，四溟偃息波涛空。化日舒舒焕阳德，千秋万岁歌时雍。"}