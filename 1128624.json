{"id":"1128624","title":"秋凉怀归三首","dynasty":"宋","author":"董嗣杲","text":"清幽自足倚绳床，雨过浮云敛八荒。雄郭西风鸣夜籁，太虚凉夜泻秋光。槐花缀粉粘苔砌，桂子飘香入草堂。倦卧不知身是客，残灯欲灭泣寒螀。风凉赢得四肢清，泛寄谁知去就轻。临水有亭秋更净，对花无酒月空明。雁行愁落荒汀远，梧叶寒填露井平。独绕曲廊心汗漫，附书千里述羁情。元龙减尽旧时豪，尚落湓江枕怒涛。月下听歌情浩荡，灯前支病发萧骚。少年偶负投机愧，今日徒工煮字劳。归兴已浓秋思壮，垂虹亭上问三高。"}