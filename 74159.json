{"id":"74159","title":"齐天乐·寿方君会","dynasty":"元代","author":"洪希文","text":"山阴文会才三日，怀阵迹都如扫。郁郁葱葱，融融溢溢，和气偏薰瑶草。春光未老。便撒放莺花，收回梨枣。醉咽霞浆，寿星侧畔神仙岛。墙屏翩翩学子。总芝兰玉树，映入娟好。德耀新归，子平毕娶，来岁掌珠可抱。名缰利锁。任禄食千钟，位登八座。贵不如闲，与儿郎自效。"}