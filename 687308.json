{"id":"687308","title":"涌泉寺八咏 疏钟撞月","dynasty":"明","author":"孙传庭","text":"疏钟古刹传，秋月空山朗。深听自相闻，如从月得响。素影不可扣，清籁竟安往。如何林莽间，一一皆鸣爽。根尘无了息，性真日以深。悟彻无早晚，元始自可寻。肃杀满天地，泬寥秋气清。有鸟忽归来，凄然霜满林。谁将大士座，寘向山之阿。因以象名坞，猛气狎烟萝。坞上经挂衲，无雨云自多。我来探灵迹，或恐是龙窝。浮生觉如梦，至理色即空。林莺一声曙，天地为启蒙。名蓝存胜迹，新花发故丛。此中有密谛，安能启仰公。郁彼千岁枝，偃盖寒光映。奇耸龙鹤形，冷具霜雪性。长风拂汉来，谡谡动清听。铿声散寥廓，寥廓如相应。深径萝冉冉，弥望烟漠漠。遥闻鸡犬声，知有人居错。老幼总无营，第不废耕作。辟地余有心，此中良不恶。策杖涌林外，徙倚溪桥晚。静碧饮长虹，夕阳在绝巘。云归洞壑幽，倦鸟望林返。悠然纵双目，神与目俱远。啼猿声本哀，况复在雪崦。层峰锁寒色，听者惨不忺。余亦落漠人，泪下襟袖沾。山寺有老衲，趺坐意自恬。"}