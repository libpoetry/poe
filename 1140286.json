{"id":"1140286","title":"旦气诗","dynasty":"宋末元初","author":"陈普","text":"昼气如大雾，蒙我大明镜。主人莫知乡，奴隶窃权柄。不能巍巍莅，惟听纷纷命。是非既昧瞀，操执岂中正。不惟裁截偏，尤苦怠惰病。一柱一柔弱，四维俱不竞。循兹不回首，安得逃禽行。为人自暴弃，造化德独盛。纳日息万物，停止吾视听。魂归魄不安，灵根复凝定。潜龙蟠深渊，不灭飞腾性。五更号群鸡，陡然得大庆。熹微一隙开，洞达八荒圣。天地顿轩豁，百度亦饾饤。昨非咸昭晰，今是足审订。乃知天于人，父母未足并。晦以养其明，止以茁其瑩。此而不接续，诚犯不恭令。工夫知如何，焚香且虔敬。"}