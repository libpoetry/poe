{"id":"743572","title":"洗象歌","dynasty":"清","author":"朱文治","text":"宣武门前传洗象，打鼓扬旗作仪仗。六街女士凭玉河，并驻双轮笑相向。玉河水涨碧于油，赤脚乌蛮手挽钩。回波深入一千尺，大客堪容七百头。岿然莫虑临波却，斗胆乍移前右脚。横流卷鼻飞半天，不律仪来总难缚。蛮奴抚象灵如鼠，象视蛮奴爱如父。双帚浮尘为扫除，四蹄触石齐欢舞。欢舞凭谁叫管弦，欢声两岸动云軿。回看瑞象鸣钲去，翻愧痴龙枕水眠。魁梧体貌宁求异，一洗年年喜循例。白额长教铁圈笼，南山悔自争牙利。"}