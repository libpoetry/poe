{"id":"1015891","title":"偈颂一百六十首 其一二五","dynasty":"宋","author":"释宗杲","text":"今夜唤明朝作来年，明朝唤今夜作去岁。即称来年今夜合来，既号去岁明朝合去。来年今夜不见来，去岁明朝定不去。既不来，又不去，业识茫茫无本据。大圆镜里绝纤尘，个中岂著闲家具。是则是，别又别，烁迦晃破秋天月。庞公不昧本来身，大似飞龙成跛鳖。尔诸人，瞥不瞥，灵利汉须看时节。五九尽处又逢春，衲僧脑后三斤铁。"}