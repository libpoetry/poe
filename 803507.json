{"id":"803507","title":"舟行兴济道中","dynasty":"清","author":"姚燮","text":"火云如伞横河曲，河水熇熇不能绿。舵楼罢饭凌空阔，树荫斜矶见鸥浴。拍鸥矶上何闲闲，蝉声自在高树间。树边烟气动茅屋，屋外疏花摇水田。隔烟乱棘如初筱，翠尽湖光出明皎。行帆转屋向湖去，绕屋飞来有孤鸟。鸟飞过水投树中，树叶槭槭天初风。风吹到船荡衣袂，衣纹水影相瀜瀜。微吟振水水声远，吟罢听蝉声渐断。残云照水转生碧，斜日当船忽含烟。日落未落月上樯，停船树底风益凉。鸥都散尽蝉都寂，但见流萤数点光。"}