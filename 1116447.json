{"id":"1116447","title":"次韵颍叟弟耕堂即事","dynasty":"宋","author":"苏泂","text":"圣贤畏虚名，蛮貊有诚服。仕虽志温饱，鲜不馁其腹。尔来读书者，妄意天雨粟。东皋春一犁，往哉驾黄犊。耕田可无田，耕道岂得道。物生岂区区，天意非草草。林茂鸟知归，水清鱼恶扰。勿谓小人哉，请学樊须老。儒冠误终身，其始从上士。头白赋归来，不腐已其次。我今戒儿侄，万卷易双耜。向使微阿连，几败乃公事。"}