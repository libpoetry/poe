{"id":"900538","title":"次韵德美碧泉感旧之什且约胡广仲伯逢季丘来会上封","dynasty":"宋","author":"张栻","text":"相逢倾盖地，回首叹川上。士穷不足怪，但喜气愈王。凛然岁寒姿，儒林有龙象。栖迟似隐君，矍铄真诗将。惟应一弹指，欲了四大藏。旧习想冰消，岂复留馀恙。新篇更纡馀，和气与酝酿。却思东鲁游，几载南阳葬。风霜摧宰木，日月随过浪。岂期经世心，晚岁成独往。萧然屋半攲，使我怀抱怆。独有千载传，此事可凭仗。细观宇宙间，何得复何丧。尚期浮云开，衡岳来见状。秋壑采兰荪，霜林收栗橡。晓看日浮空，夜赏雪侵帐。更怜二三友，前山屹相望。文会傥来寻，胜践天所相。妙理须细论，长歌却雄放。褰裳请勿疑，当仁应不让。"}