{"id":"741665","title":"太皞宓牺氏陵","dynasty":"清","author":"王嵩高","text":"邃古传神母，流光感赤虹。龙书彰圣瑞，日角表皇躬。肇启苞符秘，能侔造化功。纪元开运会，画卦判洪濛。理协阴阳始，几参象数终。三才咸有统，六位嬗无穷。姬孔渊源在，炎黄谥号同。补天咨帝妹，创字授臣工。任宿沿风姓，庭巢列禅通。混茫都邑改，巍焕寝园崇。绀殿凌霄汉，丹陵接华嵩。握图容自肃，衣卉道弥冲。作者斯文祖，钦哉望秩隆。圣朝稽典礼，谟诰述庞鸿。日月觚棱外，乾坤法象中。白龟沦蔡水，苍桧拥斋宫。幽赞诚何极，灵蓍满百丛。"}