{"id":"823527","title":"昼锦堂 次周清真韵","dynasty":"清末近现代初","author":"吴湖帆","text":"闪闪稀星，霏霏冷露，黑压楼影重檐。想起一番心事，暗掐柔尖。鸳帷笼虚云梦短，凤箫吹远月华忺。倾杯尽，莫道凭阑，身欹倦揭疏帘。堪厌。天向晓，人又去，频教肠断愁添。纵似依依不舍，处处多嫌。恍然双结镫花喜，片时还把药方拈。相思味，偏是有言难说，更惹恹恹。"}