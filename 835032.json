{"id":"835032","title":"永遇乐 题熊襄悯狱中诗卷","dynasty":"清末民国初","author":"奭良","text":"一障乘边，是何人者，目光如炬。盛诩天骄，尊忘天汉，良工心独苦。请来缯絮，不期犁扫，于法宜徵对簿。闻当日，九重嗟异，刘季无此大度。奉春往事，料敌兵形势，汉廷谁及齐虏。自古筹边，庞言多败，哙等难为伍。十年冉冉，臣言可按，无那鼎湖龙去。公行矣，犹遗翠墨，曝光海宇。"}