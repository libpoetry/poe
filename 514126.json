{"id":"514126","title":"题欧阳令君所藏画鱼","dynasty":"明","author":"程敏政","text":"当今写鱼谁第一，安福刘郎募俦匹。父子同为供奉官，等閒不下丹青笔。刘郎写鱼如写人，想像天机精入神。云雷惨澹真宰戚，波涛汹涌阳侯嗔。令君何从得此轴，咫尺江乡夺人目。鼓鬣扬鬐势欲飞，金甲光芒三十六。渚蒲水荇交沄沄，浪花滚雪腥风闻。变生头角在俄顷，虾群鳝队空纷纭。濠上老人不可作，与鱼相忘识鱼乐。刘郎此趣堪敌之，坐使龙门在高阁。君家子姓能读书，钓鳌有日光门闾。手分铜符佩金紫，定应不愧刘郎鱼。"}