{"id":"794494","title":"沁园春 同诸嫂斗马吊戏作","dynasty":"清","author":"刘琬怀","text":"净几明窗，吊谱频翻，南唐韵长。每秋宵庭畔，悄闻叶落，春风座上，围试茶香。蝴蝶双飞，麒麟独获，顷散仙花佛顶光。无言处、沉吟计算，次第移庄。岂同庐雉清狂。更不比、弹棋生杀忙。爱珠帘倒卷，天然趣美，龙门乍跃，夺锦飞扬。拖逗间情，展舒逸兴，多谢湘兰曾细商。循环久，将牙签检点，且作收场。"}