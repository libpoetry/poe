{"id":"1011569","title":"造袁州浮桥语","dynasty":"宋","author":"释印肃","text":"普庵教化修浮桥，信心自肯大丰饶。解脱皆因不思议，度人无量永逍遥。秀江千古源何极，非干今日与明朝。一生补处谁知有，万德咸欢寂体寥。蚊子眼中藏刹土，红灯焰里热眉毛。毫发虚空全不漏，海山相击浪滔滔。石牛吃尽张公粟，木女垂丝钓巨鳌。新罗国打西川鼓，东震旦抛北越刀。孔自孔，毛自毛，针劄不入大雄豪。妄想颠倒苏公盛，未解撑船弄竹篙。岂在文言多卜度，德山拄杖不敲槽。"}