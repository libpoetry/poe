{"id":"1030852","title":"送莫子漳还朝","dynasty":"宋","author":"蔡戡","text":"长安车马声隆隆，千官朝入明光宫。我时迹通金闺籍，猥以麋鹿参鹓鸿。魏阙联镳竞趋走，汉殿属袂陪肃雍。银章朱绂赤县令，一见倾盖稠人中。搢绅交口誉盛美，政有三异如鲁恭。不劳烹鲜抚赤子，不惮拔薤锄强宗。二年惠泽洽百里，一日治行闻九重。帝曰卿才当大用，乃使骥騄试蚁封。毗陵今日股肱郡，往来水陆当其冲。比年积蠹寖不治，公私赤立帑廪空。与我共理二千石，无以踰此强项公。割鸡焉用庖丁手，斲鼻乃见匠石工。公初下车问疾苦，万家和气生春风。政平讼理百废举，昔襦今裤喧儿童。铃斋宴坐未暖席，宣室趣召还追锋。公来邦人叹何暮，不谓公去仍匆匆。依刘多士愿莫遂，借寇千里嗟无从。圣朝吁俊方重内，此行自与登仙同。高士不妨为主簿，先儒盖亦尝司农。功名富贵傥来物，宁论小釜与大钟。古人立朝有始末，出处进退常雍容。君家伯氏典刑在，愿君勉力追前踪。赠言敢窃仁者号，聊以写我磊磈胸。方今天子尧舜上，安得稷契输诚衷。士气委靡思苟得，民力彫弊屡告穷。闻君欲草三千牍，宜以此语裨宸聪。"}