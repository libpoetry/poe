{"id":"897991","title":"送胡考甫","dynasty":"宋","author":"张耒","text":"胡公精悍姿，勇气如秋鹰。兵书百万言，挥麈谈如倾。羞戴文吏冠，慨然喜功名。愿得丈二殳，为国作长城。朝廷士力盛，战马如云腾。貔貅饱肉食，武库森神兵。此岂不足用，麾之若雷霆。如何彼黠虏，坐敢邀金缯。由来在得将，选择当至精。譬如养骐骥，有御乃能行。安得伟丈夫，长驱两隅清。淮南听公语，乃是卫霍朋。终军白面儿，尚欲请长缨。纵横老将手，出袖盍一呈。策马勿自滞，我将观厥成。一奋庸将骄，汎灌出精英。立功报天子，执节拥旗旌。男儿当封侯，宁为老书生。"}