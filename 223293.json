{"id":"223293","title":"真珠帘·云深别有深庭宇","dynasty":"宋代","author":"张炎","text":"云深别有深庭宇。小帘栊、占取芳菲多处。花暗水房春，润几番酥雨。见说苏堤晴未稳，便懒趁、踏青人去。休去。且料理琴书，夷犹今古。谁见静里闲心，纵荷衣未茸，雪巢堪赋。醉醒一乾坤，任此情何许。茂树石床同坐久，又却被、清风留住。欲住。奈帘影妆楼，翦灯人语。"}