{"id":"1132190","title":"登楼绝句和者甚多又从而用韵择其可录者录之","dynasty":"宋","author":"戴复古","text":"劳生百计不如闲，合把人间比梦间。天与老夫供享用，一楼风月两屏山。心地清凉日日秋，怕沾尘土莫低头。置身不在众人下，处处皆成百尺楼。小楼题了又还题，一段风流在水西。白鸟飞来知乡背，青山元自有高低。富贵于人造物悭，出门又觉世途艰。楼头适意三杯酒，禾末清风雨后山。"}