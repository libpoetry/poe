{"id":"815981","title":"长相思  寄迹荒坞一月感而有作","dynasty":"清","author":"曹尔堪","text":"溪边芦，水边梧。我唱新诗兴未孤，锦囊随小奴。樽常枯，偈常逋。旧识僧徒和酒徒，年来多半疏。朝来晴，晚来晴。罩屋桑阴分外清，短檐鸠妇声。云须耕，雨须耕。新织蓑衣掩骭轻，竹枝歌太平。寒潮生，暮潮平。绿柳朱栏绣户明，有人花下行。晨调笙，夜调筝。博得风流队里名，唯留年少情。"}