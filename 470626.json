{"id":"470626","title":"和陶杂诗七首 其七","dynasty":"明","author":"归昌世","text":"虽有鉴物智，不易伪与真。虽有转世权，不返浇与淳。宇宙穷万道，日月仍长新。四皓乃翼汉，三户终亡秦。贤圣递御天，同作空中尘。顾彼溪上农，耰锄良已勤。酌酒更相呼，自与渔樵亲。前有车马客，停骖来问津。告以行路难，慷慨泪沾巾。长吁归去来，低回愧斯人。"}