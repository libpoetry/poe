{"id":"708297","title":"贺新郎 其六 立秋夜雨","dynasty":"明末清初","author":"尤侗","text":"又是秋来矣。乍回头、悠悠长日，去如流水。不觉西风吹老至，华发星星添几。思往事、潸然出涕。我自多愁泪洗面，问天公、何苦愁如此。下一夜，霖铃雨。声声滴碎惊秋耳。助凄凉、三年客舍，故乡千里。白首冯郎休说恨，尚对孺人稚子。恨莫恨、别离生死。不信愁人愁不寐，但愁魂、缭绕残灯里。听漏点，三更起。"}