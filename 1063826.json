{"id":"1063826","title":"雪霁谒景醇时方筑堤捍水修湖山堂复和前韵","dynasty":"宋","author":"释德洪","text":"筑堤盖南堂，雪霰响新瓦。我踏雪泥至，自携双不借。爱公有俊气，句法洗凡马。清婉继彭泽，寒陋笑东野。愿为西崦邻，投名入诗社。馀年吾事济，过从有公者。何时闻折竹，灯火共清夜。晓堂人未扫，如开辋川画。平生学牧牛，鼻索尝自把。而今失所在，宁复事鞭打。吾诗一寄耳，雕琢特未暇。且欣两俱健，意气要倾写。"}