{"id":"1048080","title":"次韵蒋不回惠山行见赠","dynasty":"宋","author":"袁默","text":"九龙山高茂松竹，冉冉岚光真泼绿。重冈复岭势峥嵘，五里垂杨排岸曲。云生洞口若拖缣，泉落田间如喷玉。公乘若水遗迹在，潇洒儒冠与僧服。夜蟾清影照寒流，春鸟新声答寒谷。山畔人家农事闲，长得秋风鱼稻熟。太湖光射夕阳间，涧泽相通财必育。一生游赏心不足，忆与高人时往复。梦魂应是念归欤，问舍求田无百斛。身名牵制悼人心，收拾未能如水覆。侵寻白发已盈簪，方此徘徊干寸禄。乐安道人来自蜀，尚尔小官身仆仆。惠然相访盖初倾，符采瑩颜神满目。徐言得道先辟谷，二年粒米不入腹。日南先生韵超俗，授术为之留五宿。发泄天机指下传，妙用圆通皆智烛。见我情亲逾族属，劝以修持言满轴。自惭正类鸡伏鹄，敢忘精心循所祝。痊除多谢枕中方，臭腐岂为刀下肉。斧斤牛羊肆残毒，古人已况牛山木。深言元气须引续，起我衰羸丸射鹿。烦胸一诀愿相传，卦体俨然存九六。"}