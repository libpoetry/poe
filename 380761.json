{"id":"380761","title":"玉烛新·小春海棠","dynasty":"现代","author":"郑文焯","text":"冰绡和泪浣。又梦唤春回，绕花千转。凤窠织就同心锦，肯为伤秋肠断。娇霞半面。趁醉夜、珠帘重捲。催冷艳，还照珍丛，愁凝蜡盘红短。依依睡起西阑，怪海国狂尘，旧芳都换。倚寒翠袖应自惜，镜里过时匀染。移春小槛。问月地、云阶谁见。休再觅、颠嫁东风，妆成恨晚。"}