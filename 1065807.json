{"id":"1065807","title":"湖口人李正臣蓄异石广袤尺馀而九峰玲珑老人名之曰壶中九华且以诗纪之命过继作","dynasty":"宋","author":"苏过","text":"至人寓迹尘凡中，杖头挂壶来何从。长房俗眼偶澄澈，一笑市井得此翁。试窥壶中子无物，何处著此千柱宫。毗耶华藏皆已有，不独海上栖瀛蓬。我闻须弥纳芥子，况此空洞孰不容。何人误持一嶂出，恍是九华巉绝峰。令人却信刘郎语，当年霹雳化九龙。谁将真形写此石，太华女几分清雄。终当作亭号秋浦，刻公妙句传无穷。"}