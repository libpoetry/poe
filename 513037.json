{"id":"513037","title":"挽璋公","dynasty":"明","author":"沈周","text":"璋老性灵澈，参扣不伺版。学苦行亦坚，心舒语还简。昂昂如乔松，秀色照人眼。八旬尚健步，有杖倩人撰。俄传疾不出，不意竟绝馔。往顾问云何，示别作微潸。答曰生我寓，死为生所限。限极我何留，何惜复何戁。举手道谢谢，言下仍发莞。所究亦超然，世迹空一刬。旋踵即溘然，急若丸走阪。此老今已无，千辈莫一拣。重来但虚堂，寒影照灯?。门前挲椤树，风叶何反反。"}