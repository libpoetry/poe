{"id":"213732","title":"招约之职方并示正甫书记","dynasty":"宋代","author":"王安石","text":"往时江总宅，近在青溪曲。井灭非故桐，台倾尚余竹。池塘三四月，菱蔓芙蕖馥。蒲柳亦竞时，冥冥一川绿。方坻最所爱，意谓可穿筑。欲往无舟梁，长年寄心目。故人晚得此，心事付草木。消摇檐宇新，揽结蹊隧熟。更能适我愿，中水开茆屋。鬼营诛荒梗，人境扫喧黩。濠鱼净留连，海鸟暖追逐。岂无方外客，於此停高躅。忆初桑落时，要我岂非夙。蚕眠忽欲老，一个未言速。当缘东门水，尚涩南浦舳。吾庐虽隐翳，赏眺还自足。横陂受後涧，直堑输前渎。跳鳞出重锦，舞羽堕软玉。碧筩递舒卷，紫角联出缩。千枝孙峄阳，万本毋淇澳。满门陶令株，弥岸韩侯蔌。尚复有野物，与公新听瞩。金钿拥芜菁，翠被敷苜蓿。虾蟆能作技，科斗似可读。棂轩俯北渚，花气时度谷。耘耡聊效颦，缔构行可续。荒乘傥不倦，一昼敢辞卜。虽无北海酒，乃有平津肉。翛翛仙李枝，城市久烦促。寄声与俱来，荫我台上谷。"}