{"id":"921908","title":"二鲜于君以诗文见寄，作诗为谢","dynasty":"宋","author":"苏轼","text":"我怀元祐初，圭璋满清班。维时南隆老，奉使独未还。迂叟向我言，青齐岁方艰。斯人乃德星，遣出虚危间。召用既晚矣，天命良复悭。一朝失老骥，寂寞空帝闲。至今清夜梦，枕衾有馀潸。喜闻二三子，结发师闵、颜。高论逼河汉，清诗鸣佩环。遥知三日雪，积玉埋崧山。谁念此幽桂，坐蒙榛与菅。故人在颍尾，投诗清泠湾。"}