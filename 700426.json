{"id":"700426","title":"春日病起十一首","dynasty":"明","author":"顾璘","text":"抱郭青山丽，侵门碧草长。闲居悲物役，病起惜春光。看竹仍扶杖，临花暂举觞。莫嫌多意绪，蓬鬓已沧浪。治郡衰逾懒，辞家病更悲。清心五湖水，归路片帆迟。絮舞过闲幔，蒲生满故池。丁宁踏青社，已过落花期。一月摊书卷，悠然识故吾。久怀沧海钓，犹系赤城符。竹帛书能事，丹砂却腐儒。携家将白发，吹笛洞庭湖。幽兴关生物，呼儿灌果园。海风春易盛，林日午增暄。影动葡萄蔓，芽香枸杞根。苦嗔鸡犬恶，伐棘补篱门。野情随步屧，春色映罗衣。树彩丹青杂，花香脑麝迷。云疏吹片雨，江迥动斜晖。无限登台兴，犹嗟足力微。谷口新晴景，山禽满树悬。翻飞清浅水，群噪艳阳天。挟侣争巢斗，调声学语妍。稻粱须自爱，林外有鹰鹯。迢遰燕京道，音书海畔稀。几年劳按剑，万国忆垂衣。彩凤梧桐老，骅骝苜蓿肥。中天看太白，亭午尚光辉。久作天台吏，虚招地主名。云深华顶色，春远石梁行。药草传神圣，桃花脱送迎。荒凉刘阮迹，千古独含情。尽揽群松色，聊分片石青。风烟兼万壑，天地此孤亭。发兴含萧远，吟诗动杳冥。废兴他日事，书记误丁宁。三月雷犹伏，愆阴奈尔何。土龙行雨少，海鸟避风多。瘴疠忧仍剧，安危望非他。尚馀朱绂在，那忍议征科。自怪山中住，邀人更写山。为期风雨夕，长对户庭间。雪片冲炎落，花枝积岁斑。殷勤谢真宰，烟景浪相悭。"}