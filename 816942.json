{"id":"816942","title":"被命修一统志先师司寇公完书也感而有作三首","dynasty":"清","author":"韩菼","text":"澹荡江湖玉局随，苦心作者调谁知？户庭直欲包山海，义例频烦托寓卮。穷尽异书多逸事，得来妙解折群疑。最怜乐善通怀处，尝许门人赞一辞。青螺一点故依然，草舍荒烟客可怜。万里张骞曾凿空，九州邹衍欲谈天。人从生死原轻散，笔到山川不易笺。惟有无情芳草绿，犹铺书带旧堂前。踏红重到碧山堂，叹息音容未渺茫。佳句壁间枯落墨，小松阶下惨成行。少孙敢附龙门末，后郑常依马帐旁。犹是旧游风月地，孤灯夜雨照凄凉。"}