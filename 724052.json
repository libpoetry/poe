{"id":"724052","title":"和萧中庶直石头诗","dynasty":"南北朝","author":"谢朓","text":"九河亘积岨，三嵏郁旁眺。皇州总地德，回江款岩徼。井干赩苍林，云甍蔽层峤。川霞旦上薄，山光晚馀照。翔集乱归飞，虹霓纷引曜。君子奉神略，瞰迥凭重峭。弹冠已籍甚，升车益英妙。功存汉册书，荣并周庭燎。汲疾移偃息，董园倚谈笑。麾旆一悠悠，谦姿光且劭。燕嘉多暇日，兴文起渊调。曰余厕鳞羽，灭影从渔钓。泽渥资投分，逢迎典待诏。咏沼邈含毫，专城空坐啸。徒惭皇鉴揆，终延曲士诮。方追隐沦诀，偶解金丹要。若偶巫咸招，帝阍良可叫。"}