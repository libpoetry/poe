{"id":"782337","title":"钓竿","dynasty":"清","author":"戴亨","text":"钓竿何修修，施于东海头。巨鳞如山岳，乘风渡洪流。岛屿深阔不可以垂钩。沄涛荡激不可以方舟。吁嗟乎，奈之何。或谓夜光之珠，潜于灵蛇。珊瑚木难，照耀金沙。耸身濡首，珍宝盈车。失身不测，徒虚誇吁。嗟乎奈之何，若木生海东，丹水发其荣。群真上下骖鸾龙。千年如旦夕，至乐无终穷。吾欲遇之将奚从。吁嗟乎，奈之何。"}