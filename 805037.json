{"id":"805037","title":"石门精舍","dynasty":"清","author":"张延祚","text":"凌晨多爽气，小驻依薜萝。白云补石罅，清风出岩阿。朝旭华远岫，残星逗遥波。露珠何的烁，草木争阿傩。凭栏供眺望，即景还摩挲。萧然拟出世，其如骨肉何。空谷无人来，当昼乃逾静。峰高绝鸟喧，露圆筛日影。余墨剩浅池，微香发古鼎。更衣翻短襦，盥手汲素绠。瞑目得奇观，漱津当香茗。习静垂湘帘，午钟发深省。"}