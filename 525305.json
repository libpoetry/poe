{"id":"525305","title":"观洞庭张水军","dynasty":"明","author":"顾璘","text":"楚南洞庭天下险，寇盗不与潢池同。干城颇设诸将在，格斗正赖三军雄。秋高日晴水如掌，传令千艘出湖上。画鹢分张羽士林，青龙独拥中军帐。旌旗照水云锦明，鱼龙下伏不敢惊。三步五步一齐止，左哨右哨连行营。健儿使船如使马，变化风霆殊整暇。须臾一舸远飞回，戏缚生俘献麾下。船头将军红绣袍，横弩坐射波间鳌。两行金鼓震水府，万夫大喝江云高。吴王馀皇诚可嗟，黄盖艨艟未足誇。若将远较昆明水，定数威雄胜汉家。"}