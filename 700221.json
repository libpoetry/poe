{"id":"700221","title":"赵叔敬佥宪示和东湖诗次韵写怀因以为赠","dynasty":"明","author":"顾清","text":"袖手青山敛夕晖，渔蓑抛在绿苔矶。水心云月閒相映，陂里鱼凫各有依。客梦几惊前路险，天机谁信此中微。西塘一夜凉风起，已觉莼丝入箸肥。飞将才名困数奇，卧龙生计一茅茨。也知世有屠沽乐，不疗人歌婉娈饥。镜里晓妆看的的，墦间归步亦施施。乾坤若竟无真是，长使痴人笑不痴。苦吟常日笑寒郊，岂为牢愁赋楚骚。匹马看花曾上苑，短筇舒啸有东皋。新知几折冯驩劵，旧绣谁论范叔袍。明月满船江上别，一声听唱越山高。清时四海卧征鼙，到处江山路不迷。访古近留吴相宅，思归先梦若耶溪。红莲碧沚元相间，林鹤梁鹙岂并栖。闻说宝峰书万卷，直将牛鼎视羹藜。"}