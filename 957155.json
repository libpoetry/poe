{"id":"957155","title":"悯游","dynasty":"宋","author":"范成大","text":"君胡为兮远游，蹇行迷兮路阻脩。朝予济兮沧海，灵胥怒兮蛟跞舟。暮予略兮太行，车堕辐兮骖决。攀援怪蔓兮一息，雷昼阚兮山裂。四无人兮又风雨，灵幽幽兮为予愁绝。君胡为兮远道，委玉躬兮荒草。与魑魅兮争光，与虎兕兮群嘷。君之居兮社木苍然，衡门之下兮可以休老。归来兮婆娑，芳满堂兮舞歌。奉君子兮眉寿，光风荡兮酒生波。云日兮同社，月星兮偕夜。千秋兮岁华，弭予盖兮绁予马。悲莫悲兮天涯，乐莫乐兮还家。"}