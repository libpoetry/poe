{"id":"946677","title":"次韵章尧文梅花","dynasty":"宋","author":"陈棣","text":"先生读书常闭户，卒岁优游娱艺圃。风雷笔舌待时摅，锦绣肝肠终日吐。鸣驺未验北山文，绛帐且为东道主。忽作寻梅得得来，南枝未落北枝开。攀条弄英不能去，只愁白日空西颓。临池照影都无伴，偶挂幽昏不用媒。主人生来几传癖，道耕德猎无遗力。形模奇古每起予，议论纵横时夺席。但喜书横孔圣编，那知梅怨桓伊笛。正值清霜烂漫晴，宾从满目皆豪英。未开东阁缘何事，要见诗鸣诉不平。明日定拚花下醉，想公不负白鸥盟。"}