{"id":"1106095","title":"寄友人三首","dynasty":"宋","author":"王安石","text":"万里书归说我愁，知君不忘北城幽。一篇封禅才难学，三亩蓬蒿势易求。欲与山僧论地券，愿为邻舍事田畴。应须急作南征计，漠北风沙不可留。水边幽树忆同攀，曾约移居向此间。欲语林塘迷旧径，却随车马入他山。飞花著地容难冶，鸣鸟窥人意转闲。物色可歌春不返，相思空复惨朱颜。一别三年各一方，此身漂荡只殊乡。看沙更觉蓬莱浅，数日空惊霹雳忙。渺渺水波低赤岸，濛濛云气淡扶桑。登临旧兴无多在，但有浮槎意未忘。"}