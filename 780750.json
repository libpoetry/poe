{"id":"780750","title":"摸鱼儿","dynasty":"清","author":"龚自珍","text":"笑银釭，一花宵绽，当筵即事如许。我侬生小幽并住，悔不十年吴语。凭听取。算未要量珠，双角山头路。生来蓬户。只阿母憨怜，年华娇长，寒暖仗郎护。筝和笛，十载教他原误。人生百事辛苦。五侯门第非侬宅，胜可五湖同去。卿信否。便千万商量，千万依分付。花间好住。倘燕燕归来，红帘双卷，认我写诗处。"}