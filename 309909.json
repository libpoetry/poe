{"id":"309909","title":"齐天乐·月闲庭院春魂冷","dynasty":"现代","author":"邓桐芬","text":"月闲庭院春魂冷，黄昏澹烟疏绮。缀玉词新，当帘影隔，篱角一枝斜倚。罗浮梦里，想袖薄天寒，为谁沉醉。半掩冰奁，画栏干外暗香细。盈盈空对素靥，故人云水渺，春讯难寄。旧谱芳名，孤山丽质，偏忆人间清气。铅华净洗，任抹粉施朱，让他桃李。逐客江南，笛声楼畔起。"}