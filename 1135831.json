{"id":"1135831","title":"山中之乐三章送徐明叟胡直内苏德翁归严濑并寄夏自然 其一","dynasty":"宋末元初","author":"方回","text":"山中之乐兮乐可忘饥，饮有菊水兮茹有芝。辟谷孔易兮何涝何旱，漱咽沆瀣兮曷其耘菑。野粟稔兮酿酒，醉而歌兮樵者和之。分半桃食未既兮，烂彼斧柯于局棋。悯鬨市之遏籴兮，形或鹄而肠龟。谁独有此山中兮，我将焉追。送子于归兮，聊声我诗。"}