{"id":"687630","title":"谢孟都宪时元四首","dynasty":"明","author":"孙绪","text":"我爱鲁仲连，气吞天下士。谈笑解纷争，黄金等敝屣。拍天东海波，勇蹈固无怼。九原如可作，执鞭亦何愧。渔阳隔重云，漳河注双泪。淮阴非萧相，竟作逋逃客。世无汾阳王，谁矜李太白。援手坎阱中，寘之云梦泽。勋名登庙堂，休光照简册。感此国士知，一死安足惜。明月游太空，下映漳河水。侯门灯烛光，不照衡茅里。清澈易生辉，秽污难具美。如何鲍叔牙，却荐巾车士。泽州孟夫子，矫矫人中龙。一德濯江汉，万古罗心胸。我本疏狂士，久为贤者容。上书熙帝载，谓我当奋庸。我罪如丘山，我才如菲葑。顾我岂敢当，夫子意则颙。晚岁有甘菊，秋水有芙蓉。翘首望燕蓟，江云千万重。"}