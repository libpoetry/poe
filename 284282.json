{"id":"284282","title":"百字令·自题《女中杰》传奇后","dynasty":"现代","author":"洪炳文","text":"龙泉出匣，借红颜一怒、金蛇飞掣。恸哭三军皆缟素，齐映麻衣如雪。生斩仇头，直踹贼垒，靴袜俱流血。诘朝相见，父仇今日能灭。从此壮士归元，保全桑梓，大义从容决。太息中原多纵敌，孰是裙钗奇节。世主酬庸，乡闾慕义，心事偏难说。兵符躬掌，女中真有豪杰。"}