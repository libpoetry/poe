{"id":"1229688","title":"阻雪华下","dynasty":"元","author":"麻革","text":"爱山久成癖，得山真隽永。太华隔风尘，五年梦幽境。传闻十丈莲，拟扣玉仙井。雪花忽迷漫，苍巅堕昏暝。蹇余世缘深，方外久自屏。意是希夷君，俗驾疏造请。行行风撼林，稍稍云度岭。云间三峰面，隐约露芒颖。初如滟滪堆，屹起势奔猛。渐如倚天剑，万仞铁花冷。烟霞半明灭，瞬息变光景。乃知造化心，相哀亦相警。归鞭晚匆匆，回首心耿耿。浩歌夜深寒，孤月挂峰顶。"}