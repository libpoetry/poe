{"id":"1207796","title":"市汊水驿候邑吏不至，北亭书怀","dynasty":"元","author":"范梈","text":"端坐息万虑，于此道心存。江沱归雁集，杨柳落柴门。刻符期邑吏，日晏已成昏。相望不百里，曾莫思崩奔。以为公家须，缓急义所敦。尝抱慢令戒，空复婴忧烦。藩芊蹂嘉蔬，颇伤主者恩。虽非四邻物，祛除奚讨论？小桥通北亭，涧涸青烟繁。未明复来日，暂得辟尘喧。尘喧不足辟，班马在丘樊。远想高堂君，逝将反中园。"}