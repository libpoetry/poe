{"id":"641311","title":"流觞图同龙子高作","dynasty":"明","author":"苏伯衡","text":"薄言宦京国，倏尔三四龄。愧非轩冕姿，寔切丘壑情。及兹揽图画，振策欲遐征。禊馆既宏敞，崇山复峥嵘。丹崖散春绮，碧树含秋清。芳辰良宴会，群贤俱合并。列坐藉缘褥，举觞泛清冷。抚景趣已领，染翰诗遽成。穷彼一日欢，垂此千载名。谁能继芳躅，睇望增屏营。"}