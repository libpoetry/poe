{"id":"1079812","title":"与季宏子植同过信中饮薜荔亭下夜分乃散别后奉怀遂成长韵","dynasty":"宋","author":"吕本中","text":"残花无言卧风雨，小亭寂寞延初暑。范侯置酒呼我来，共坐阶前洗尘土。坐间问有李与韩，文字峥嵘各奇古。起卧逡巡失杯杓，笑语澜翻杂歌舞。满城车马閧侵淫，谁解墙阴着樽俎。薜荔扶疏出枝叶，老气横空君一吐。人生此会不可常，昔者各在天一方。簿书相急如探汤，好风吹我来君旁。莺啼燕乳各自忙，明日酒醒空断肠。"}