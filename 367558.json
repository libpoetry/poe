{"id":"367558","title":"八声甘州·题李云仙抱琴独立图","dynasty":"清代","author":"杨玉衔","text":"问天风、海水自成连，于今几人听。奈筝琶聒耳，村讴巴曲，波沸雷鸣。遗事贞元剩谱，谁复问指琼。岩石琴台路，霜月凄冥。独有仙人绿绮，伴云涯倦客，身世伶俜。剪高山流水，凌乱入丹青。立苍茫、吟髭孤撚，宁韬弦、敛袖待晴清。人间世、觉知音侣，惟有流莺。"}