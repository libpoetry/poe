{"id":"811644","title":"菩萨蛮 不寐","dynasty":"清","author":"左锡嘉","text":"珍珠箤索流苏帐。翠衾蕤枕愁相傍。辗转不成眠。飞花香满天。阑干红屈曲。露滴娟娟竹。萤火隔帘青。错疑灯一星。夜深默坐愁如海。月华皎皎流光彩。带影下闲阶。凉花含露开。铜荷红蜡泪。漏转浑无寐。何处白云峰。悠然度远钟。凉飙瑟瑟芦飞雪。愁连一片关山月。相对不胜情。长空雁字横。井梧飘落叶。虫语鸣凄切。此调叶清商。做成今夜凉。晓星脉脉疑私语。荷塘露渍香如许。残月下庭梧。云痕澹欲无。微波词漫托。宝镜开妆阁。妆罢自沉吟。隔帘环佩声。"}