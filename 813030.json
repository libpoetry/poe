{"id":"813030","title":"感事","dynasty":"清","author":"张问陶","text":"常鳞安分守泥沙，身外浮名画足蛇。抛去岁华轻似瓦，攒来乡梦乱如麻。云山行脚疑前世，贫贱依人感故家。谀墓无金猵獭笑，不须胠箧避刘叉。中年渐厌夕阳多，道路销镕病折磨。有赋勿烦人作叙，无田不畏吏催科。酒垆夜月悲燕市，茶灶春风忆赵坡。懒向尘埃争捷足，枥中閒煞老疲骡。弹琴击剑计全疏，风雪长安不易居。同里何人杨得意，倦游多病马相如。诛茅遥想三重屋，烹鲤难逢一纸书。颇忆少游平日语，莫骑款段出乡闾。螳黠蝉痴亦怆神，几曾世网罩天麟。惊心万事无长局，弹指千年似隔晨。壮岁何功诗送日，名场未脱墨磨人。他时好约游仙客，星满寒毡礼玉真。"}