{"id":"806485","title":"贺新郎五十八首 其二十八","dynasty":"清","author":"蒋士铨","text":"小榭园香雪。是诗人、是花是月，一般清绝。半亩玻璃浸疏影，掩映水中蟾魄。消受者、玉壶冰洁，不倩梅花为眷属。有弹筝、小婢箜篌妾。春意蚤、晕红颊。一枝横竹声呜咽，算不比落梅风里，江城五月。谁焙鹅笙谁擪管，把栏干轻拍与。邓尉孤、山无涉忍，着清寒辞半臂爱，梅心定、不因人热。持此意、向花说。"}