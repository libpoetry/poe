{"id":"821870","title":"子夜歌","dynasty":"清末近现代初","author":"汪东","text":"荐樱桃、一春过半，的皪走盘珠露。佐杯酒、殷勤晤对，乍喜故人相遇。巴岭雨云，秦淮烟水，总化衣间雾。是人生离合，寻常多感情怀，只觉万端愁聚。不堪听、枝头叶底，宛转一声啼宇。如说明朝，临岐堕泪，依旧天涯去。况韶华已老，绿阴青子如许。珍重而今，片时欢笑，无限镫前语。怕年来、消减容光，就镫看取。"}