{"id":"743981","title":"东武吟","dynasty":"清","author":"蒋湘培","text":"汉帝求故剑，嫔御皆涕零。魏王弃前鱼，左右多叹声。贱子少年日，早希烈士名。出身承主恩，万里事远征。追虏交河北，蓐食朔方庭。徒手冒白刃，俯身搴前旌。朔风浩浩来，塞马惨不鸣。孤蓬杂沙飞，天地忽晦冥。短兵怒相接，血溅单于腥。朝射南山虎，夜宿醉尉亭。何人知故将，穷老甘伶仃。道逢羽林儿，顾盼生光荣。锦带鹔鹴裘，车马浩纵横。时移贵贱异，事去炎凉更。顾惭麒麟阁，虚望嫖姚营。苍鹰思一击，老骥忽长鸣。仍蒙伏波将，不愧班生铭。"}