{"id":"996425","title":"长句谢陈适用惠送吴南雄所赠纸","dynasty":"宋","author":"黄庭坚","text":"庐陵政事无全牛，恐是汉时陈太丘。书记姓名不肯学，得纸无异夏得裘。琢诗包纸送赠我，自状明月非暗投。诗句纵横剪宫锦，惜无阿买书银钩。蛮溪切藤卷盈百，侧理羞滑茧羞白。想当鸣杵砧面平，桄榔叶风溪水碧。千里鹅毛意不轻，瘴衣腥腻北归客。君侯谦虚不自供，胡不赠世文章伯。一涔之水容牛蹄，识字有数我自知。小时双钩学楷法，至令儿子憎家鸡。虽然嘉惠敢虚辱，煮泥续尾成大轴。写心与君心莫传，平生落魄不问天。樽前花底幸好戏，为君绝笔谢风烟。已无商颂猗那手，请续南华内外篇。"}