{"id":"935847","title":"护国天王院故神霄玉清万寿宫也废圮略尽而规模尚极壮丽过之有感","dynasty":"宋","author":"陆游","text":"太霄帝君神霄府，一日玺书行海宇。筑宫奔走谁敢后，万牛挽材山作础。步虚夜半落云间，玉磬漻漻鸾鹤舞。帝师丞相领使君，侍晨校籍纷如雨。洛阳临淮小睥睨，御史立奏投裔土。从来桑门喜嘲竞，举国冠巾噤无语。古传东海会扬尘，君看此地亦荆榛。霓旌仙仗空遗堵，甃缺台倾知几春。牧儿驱牛齧庭草，谁记剑佩来朝真。斜阳却上笋舆去，沟水泠泠愁杀人。"}