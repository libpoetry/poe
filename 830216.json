{"id":"830216","title":"赠郑大鹤同年","dynasty":"清末民国初","author":"康有为","text":"海内词人孰正声，画师樗散话居平。何当麋鹿游台感，又见龙蛇起陆争。燕乐孤微知石竹，樵风哀艳入琶筝。西台铁笛曾吹裂，卖药悬壶断此生。入山惟恐不能深，勾漏罗浮何处寻。欲问葛翁同徙宅，山樵妙墨有青岑。身世可堪逢百忧，万方多难竟无休。死生契沽嗟吾辈，烟雨迷茫话小楼。"}