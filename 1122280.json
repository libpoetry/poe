{"id":"1122280","title":"用乐魁声道寄李后林韵寄声道","dynasty":"宋","author":"姚勉","text":"尺书春寄忽惊秋，未见新除入报邮。铁汉尚疏丞相马，玉儿肯伴秀才牛。欲令世事更新易，可使时贤不进休。子职显扬千古事，圣恩深重更龙头。一叶梧桐唤动秋，分投閒散亦无邮。超踰未羡诏金马，迟钝不妨骑土牛。天爵夐殊人爵贵，伪心那似德心休。读书岂为荣身计，何必三公要黑头。"}