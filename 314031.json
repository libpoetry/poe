{"id":"314031","title":"沁园春·李神木北上，同白斋饯之","dynasty":"清代","author":"陆震","text":"浊酒三杯，余与徐生，为饯君行。正南墙春暖，梅花顿绽，北池雨过，柳带刚青。如此风光，真堪聚首，何事轻装又远征。登高望，怅蓟门千里，无限离情。知君未免沾膺。恰今夕、狂歌兴倍增。任酒酣已往，偏能说剑，更阑而后，且复谭兵。倒马关前，王陵城下，此去经过百感生。兵争后，恐阴燐未灭，战血犹腥。"}