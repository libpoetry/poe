{"id":"123444","title":"扇子峡·兹行看山真饱谙","dynasty":"宋代","author":"范成大","text":"兹行看山真饱谙，今晨出峡仍穷探。南矶北矶白铁壁，千峰万峰苍玉篸。横前直疑江已断，崛起竞与天相搀。蜀山欲穷此盘礡，禹力已尽犹镌劖。望舒宫中金背蟾，泥涂脱尽余老馋。下饮岷江不知去，流涎落吻如排髯。挈瓶檥棹斞清甘，未暇煮茗和姜盐。聊将涤砚濡我笔，恍惚诗律高巉岩。"}