{"id":"844024","title":"送仲勉之官云南","dynasty":"清末民国初","author":"陈宝琛","text":"郎潜垂卅年，一麾乃万里。过家屡逾假，临发却复止。汝老顾自忘，怜我劳未已。我劳不离乡，远宦汝方始。平生积一试，志岂在膴仕？所忧疏戆素，于世故殊轨。海程虽稍近，出入炎瘴里。早晚滇池秋，掣电报我喜。交阯铜柱折，缅亡亦随之。夙疑国大患，或在西南陲。徙薪策不售，两纪空赍咨。坐自地宝弃，眼看飙轮驰。颇闻此邦贤，惩螫谋自治。同民在欲恶，守令皇所毗。昔我曾大父，承平实抚斯。百年遂陵谷，神格倘尔贻。襁褓为兄弟，廿载相扶将。自为仕宦驱，乃各天一方。吾归汝却出，欢短悲日长。无由奉车杖，梨枣况母傍。六人近存半，叔兮髭亦霜。暂同镜中影，断雁犹成行。期汝以五年，听泉还对床。吾衰总汝待，毋倚身健强。"}