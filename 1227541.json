{"id":"1227541","title":"奉题仇工部壁间古松图歌","dynasty":"元","author":"傅若金","text":"苍松在山自奇古，灌木翳之人不惊。忽然图向堂上壁，满坐叹息长风生。交柯崛走森昼晦，其下将疑鬼神会。雾雨寒霏虎豹毛，雷霆怒拆蛟鼍背。乃知巨笔老且神，力斡造化雄千钧。皇天不夭栋梁具，后土潜回霜雪春。尔松已为人爱惜，见尔为尔生颜色。山中岂无材木倚绝壁，未逢匠石嗟何益。"}