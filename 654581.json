{"id":"654581","title":"十楼怀古 其六 庾公楼","dynasty":"明","author":"何乔新","text":"庾楼昔日瞰江渚，高栋危阑撼风雨。年深倾圮成荒丘，月冷芦汀啼杜宇。庾公潇洒清谈人，连辉椒掖秉国均。寡谋轻启历阳衅，临难鼠窜私其身。寇平尚幸免诛殛，犹秉旌旄镇南国。神州未复边骑骄，拥众何当剪仇敌。当时参佐殷谢徒，啸咏风月无远图。楼中开宴挥玉麈，志识仅比牧猪奴。九原冥冥不可作，云散太虚水归壑。庐山飞瀑和雨来，似为元规洗馀恶。"}