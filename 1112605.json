{"id":"1112605","title":"岁暮福昌怀古四首 谷州故城","dynasty":"宋","author":"张耒","text":"原北荒城旧谷州，文皇功业莽悠悠。天戈挥去开东夏，金甲归来献二囚。想像英姿辉日月，苍茫故国委林丘。山川惨惨空回首，落日悲风蔓草秋。谋臣何处不知名，谁与留侯敢抗衡。筹下兴亡分楚汉，幄中谈笑走韩彭。惧诛老将争枭首，高卧成功更养生。戡乱直须希世哲，乘时儿女漫纵横。少年词笔动时人，末俗文章久失真。独爱诗篇超物象，祇应山水与精神。清溪水拱荒凉宅，幽谷花开寂寞春。天上玉楼终恍惚，人间遗事已埃尘。欲问兴亡已惨颜，桑田沧海变人间。无情野水青春在，不动南山白日閒。伐木清溪寒剥啄，鸣禽高柳晓缗蛮。蛾眉皓齿终黄土，谁道仙宫有使还。"}