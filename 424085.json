{"id":"424085","title":"疏影·题姜白石遗象","dynasty":"近现代","author":"郑猷","text":"风流未歇。向画图省识，神韵清绝。客绪年年，花落花开，天涯岸柳伤别。凭高不识登临意，但惯阅、空江风雪。记棹回、月黯松陵，定惜小红声咽。尘海沧桑屡换，闹红尚画舸，风调如接。劫外春长，一卷冰绡，冷伴梅边明月。窥帘莫怪清臞甚，为曲怨、玉龙吹彻。待梦魂、重觅孤山，旧约暗香初发。"}