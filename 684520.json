{"id":"684520","title":"东郭襟咏十首 东城","dynasty":"明","author":"王汝玉","text":"家住东城下，时登东城上。东城几古今，一望一惆怅。草堂近东郭，绿水遰萦回。荆门多不掩，时有清风来。荒村依野葑，树色水光边。人家知远近，犬吠隔溪烟。莎滩溪水汜，滩上烟莎绿。日夕少人过，閒鸥自来宿。閒汀多种柳，窈窕入溪浔。东风花落尽，满地是春阴。尘机暂已忘，尘事日应远。试看径中苔，朝来深与浅。流水深成港，芙蓉照水新。葑溪非镜曲，莫误浣沙人。清溪知几转，靡靡绿萍多。莫赴流红去，漂沦将素何。石庭平且敞，规制非雕凿。家僮频扫净，留待閒花落。种菊东篱下，芳丛经雨生。膏粱不可食，日夕待餐䕟。"}