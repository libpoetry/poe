{"id":"1002789","title":"送陈商学士","dynasty":"宋","author":"曾巩","text":"柳黄半出年将破，溪溜浸苔强万个。溪头蒲苇各萌芽，山梅最繁花已堕。物色撩人思易狂，况跻别馆情何那。城东日晚公将去，纛影未离愁四座。公于万事不雕镌，心意恢恢无坎坷。来从奎壁光铓下，笑倚樽筵成郡课。嗟予龊龊才性下，弃置合守丘樊饿。公持姓名动人主，祓饰宁嫌笔端挫。从今清夜思江路，梦送公船先北过。"}