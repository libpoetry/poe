{"id":"1047719","title":"题子瞻雪堂即次前韵","dynasty":"宋","author":"沈辽","text":"眉阳先生齐安客，雪中作堂爱雪白。堂下佳蔬已数畦，堂东更种连坡麦。不能下帷学董相，何暇悲歌如宁戚。布裘藜杖自来往，山禽幽弄均春力。桉上诗书罗缣缃，炉中烧药笑王阳。晨炊且籴北仓粟，冬服已指山前桑。南冈差高多种橘，迤北渐下宜栽秧。北邻亦有放达士，道路壶榼常相望。"}