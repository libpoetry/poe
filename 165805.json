{"id":"165805","title":"送八弟无斁宰宝应","dynasty":"宋代","author":"晁补之","text":"穷邦迫秋成，霖雨厚土湿。邅吾上涞水，濞汹三峡疾。邦人送之子，岸潦饮马膝。凄凄属方升，澹澹惊并集。冲湍顺涂路，游波汇原隰。安知禾黍腐，转觉蛙黾急。何由干此潦，问天借九日。萧萧荆棘晚，亹亹霜霰密。之子向南州，铜章宰一邑。何须念宋远，古谓跂余及。"}