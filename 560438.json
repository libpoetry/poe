{"id":"560438","title":"木奴主者为吴思复作","dynasty":"明","author":"徐庸","text":"湖上仙山有林屋，两峰青浸湖波绿。居人绕舍多田园，尽栽橘柚无他木。于中吴君季子后，逍遥野服迂襟袖。养高自号木奴主，深处数椽劳结构。乱叶繁枝影交错，黄柑子熟霜初落。藏脩自得巴邛趣，适意不减商山乐。我思斯人谁与拟，托迹应同古君子。洞庭春色醉陶然，幽鸟一声呼不起。"}