{"id":"493809","title":"寿席太公八十四","dynasty":"明","author":"庞嵩","text":"天章银汉夜的烁，亘汉祥光耀南极。个中原有老人星，丈人子孙相对明。几元几会几运世，历数绵延浑莫计。帝庭有命下南陬，安南郁翠山川绸。宪皇乙未升平日，税驾辕门系麟绂。箓中瑞庆悬桑弧，年年二月二十一。春和景媚暄长天，当歌对酒花正妍。嫦娥仙乐虚空下，朱颜粉黛总当前。王母桃，安期枣，龙羞杂荐蓬壶岛。鹿鸣鹤舞天风和，长伴仙真同不老。膝下有子为李官，不论小，不论尊。斑衣昼锦都成欢，况有善养兼贤孙。今年八十四，明年八十五，百岁千秋从此数。洋洋海屋时添筹，南山常苍日常午。从教彩凤衔丹图，希夷稳卧空山庐。但祝明皇万万祀，康平四海皆无虞。行握杖，倦枕书，静观日月澄太虚。掷却瓠瓢无聒耳，康衢里巷亦得闻都俞。"}