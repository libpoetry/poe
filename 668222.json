{"id":"668222","title":"小斋盆兰一干数花山谷所谓蕙也初秋抽数干芳馥可爱因与次明道复赏而赋之","dynasty":"明","author":"文徵明","text":"时雨袪残暑，凉飙集华轩。春徂众芳歇，晚蕙抽璚根。重兹兰之属，不与凡卉群。离离水苍佩，肃肃紫霞绅。耿耿孤榻畔，燕对如高人。启扉得良友，列案罗清樽。于焉抚灵植，一笑涤尘烦。微风南牖来，浓馥散氤氲。有时参鼻观，即之已无存。譬彼孤洁士，可望不可亲。如何庭阶近，有此幽谷芬。相忘馀冽中，渐久不复闻。鲁哲日已远，楚累亦沈沦。无能被雅操，且复酬芳魂。"}