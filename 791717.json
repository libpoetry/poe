{"id":"791717","title":"赠张谨斋刺史","dynasty":"清","author":"缪赞熙","text":"我先君归归未得，君到秦中暮春日。计与君别在都门，十六旬经寒暑易。君返家庭承亲欢，斯时我尚滞长安。茶铛药炉侍左右，朔风卷地雪漫漫。今日逢君话杯酒，灞桥已绿千丝柳。去来攀折尽长条，顿令风尘催白首。不禁相看笑撚髭，人生聚散竟如斯。送君先归我亦去，两地相思十二时。"}