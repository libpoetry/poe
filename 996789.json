{"id":"996789","title":"寿圣观道士黄至明开小隐轩太守徐公为题曰快轩庭坚集句咏之","dynasty":"宋","author":"黄庭坚","text":"金华牧羊儿，一粒粟中藏世界。使君从南来，清风明月不用一钱买。鸬鹚杓，鹦鹉杯，一杯一杯复一杯，玉山自倒非人推。庐山秀出南斗傍，登高送远形神开。银河倒挂三石梁，砅崖转石万壑雷。吟诗作赋北窗里，安得青天化作一张纸。有长鲸白齿若雪山，我愿因之寄千里。"}