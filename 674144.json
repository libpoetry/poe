{"id":"674144","title":"送樊本明东归歌","dynasty":"明","author":"屠侨","text":"城头画角疏清晓，鸟弄玄亢声碎小。行人夜别指氐旋，早起房栊送茫渺。一春辜负行乐心，千里写遗春尾吟。笔端箕敛春还好，斗酒与君行处斟。牧牛竖儿歌我过，饷田妇女肩相荷。虚林日薄轻雾黄，危崔燕补旧巢堕。客意云边室家远，村舂花外墙壁浅。梵王门盛耀宸奎，部娄野旷当绝巘。偷閒饮兴忻胃饱，自愧宵衣常照昴。阳关唱毕嘱舟航，觜觿赠以代襟抱。忽漫相逢参与商，愀然沸我乡井肠。阴惨阳舒鬼神疾，君来君去杨柳长。前程星火莫谩忒，此意弛张须自得。有怀简点南风翼，发轸终筵堪记忆。"}