{"id":"683970","title":"赠徐子之楚臬二章凡三入矣","dynasty":"明","author":"王世贞","text":"委蛇问南征，结束戒明发。方舟指江汉，竹马遵沙汭。蔚蔚棠树阴，君鬒幸未雪。无情犹思御，有情宁无悦。二南将嗣徽，四履日以阔。为君起深叹，功成在三折。使君何翩翩，五马一马骢。后乘艳春花，前旌拂南鸿。士女日袨装，矫首兰台宫。万木森变青，窃因被雄风。镃基既逮时，黍稌当遂丰。庶希弹冠侣，非复泣车穷。"}