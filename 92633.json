{"id":"92633","title":"寄王用之判府监簿","dynasty":"宋代","author":"杨万里","text":"寅清堂上初相识，君如玉树逢春碧。滕王阁下重相从，君如天骥追秋风。九州四海王鲁公，有人不减汉八龙。君才况是廊庙具，登庸衣钵亲分付。笋班小试云霄步，州麾妙琢湖山句。君不见西京韦家父子间，阿成官职似阿贤。皇朝吕家也不恶，大申小申相後先。看君一武超韦吕，奄有龟蒙再封鲁。"}