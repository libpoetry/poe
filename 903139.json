{"id":"903139","title":"以道学谕凤口有感诗写物记事备极词情不容继和矣既辱珍示可无奉酬辄抒鄙怀次韵且名以溪妇吟末章反正不忘风人之义也","dynasty":"宋","author":"张镃","text":"人间盛衰理甚明，势去有如汤沃冰。听言一事足叹惋，恐君亦复伤中情。行都赫奕名王第，列屋珠玑多秀慧。主翁五十二本兵，宠冠诸家当盛世。其间属意字以端，姿品高妍兼妙艺。燕开云幄萃亲友，艳阵香丛尝窃睨。转眼陈迹俱已休，西风叶飞东水流。相逢应怪我鬓改，贪情省认俄惊羞。波明藏泪尚剪月，山浅带恨犹横秋。失身何心养儿女，啁啾耳厌山蛮语。困居村店少人沽，饤饾腥咸污盘俎。无言脉脉话最深，为君写作溪妇吟。人生荣悴由分定，有夫不必萌他心。"}