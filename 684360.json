{"id":"684360","title":"南宁二首","dynasty":"明","author":"王守仁","text":"一驻南宁五月馀，始因送远过僧庐。浮屠绝壁经残燹，井灶沿村见废墟。抚恤尚惭凋弊后，游观正及省耕初。近闻襁负归猺獞，莫陋夷方不可居。劳矣田人莫远迎，疮痍未定犬犹惊。燹馀破屋须先缉，雨后荒畲莫废耕。归喜逃亡来负襁，贫怜繻绔缀旗旌。圣朝恩泽宽如海，甑鲋盆鱼纵尔生。"}