{"id":"1131661","title":"赠别罗舜举二首","dynasty":"宋","author":"廖行之","text":"畴昔交情一辅车，年来造物且乘除。论文谁共肺肝语，道旧空传咫尺书。半岁不堪心鄙吝，一樽聊得语踌躇。匆匆又作相违恨，愁绝临风送目初。鳌峰夜色输明月，龙穴秋光蔼碧云。景物故应人惜别，风流难与世相闻。新诗题处君思我，啼鸟声中我梦君。一笑相从非易得，有怀聊复此云云。"}