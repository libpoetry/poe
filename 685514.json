{"id":"685514","title":"度大庾岭二首","dynasty":"明","author":"邓云霄","text":"叱驭层峦冒险行，瘴烟回合旅魂惊。山盘鸟道无三蜀，路凿羊肠亦五丁。古庙风悲唐相树，荒屯月冷汉家营。故乡东望频回首，恨逐飞云片片生。洞壑萦回涧道幽，天开雄镇巩神州。分流楚粤中崖坼，异代兴衰入望愁。试向关门占紫气，谁从仙吏识青牛？息肩亭上人如许，来往风尘自白头。"}