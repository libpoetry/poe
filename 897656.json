{"id":"897656","title":"岁暮闲韵四首 其二","dynasty":"宋","author":"张耒","text":"岁暮柯山客，萧条酒一樽。贫闲缘事少，老冷赖炉温。草木千山麓，蓬茅数亩村。相逢半农圃，无事理鸡豚。落井吹鸣碓，横参对掩门。人归邑犬吠，江黑夜虹翻。栉感颠毛减，书愁病眼昏。按方成小酿，徵古搆新文。默喻乾坤意，静看魑魅奔。何须叹虎兕，吾道古来尊。"}