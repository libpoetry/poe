{"id":"1237497","title":"寄沈鼎臣二首","dynasty":"元","author":"彭罙","text":"中庭好花树，欲发迟良时。春风一嘘拂，粲粲已盈枝。青实未堪摘，苦心良自知。朝荣暮憔悴，物理固其宜。愿将合欢草，持以遗所思。宛陵大江左，我家更在东。忆子到县时，目寄孤飞鸿。沧浪无钓艇，海洋多飓风。游鳞向何处，远将消息通。嘤嘤双黄鹂，踯躅芳树中。听之有深意，白日已匆匆。"}