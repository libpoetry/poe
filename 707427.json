{"id":"707427","title":"念奴娇 姜斋影〇衰病弥月一切尽遣拥火枮坐心无所寄因戏作诸影词引半缕活气令不分散孤镫下忽见婆娑在壁因念人知非我之无彼不知非彼之无我也留连珍重旋与评唱一阕","dynasty":"明末清初","author":"王夫之","text":"孤镫无奈，向颓墙破壁，为余出丑。秋水蜻蜓无着处，全现败荷衰柳。画里圈叉，图中黑白，欲说原无口。祇应笑我，杜鹃啼到春后。当日落魄苍梧，云暗天低，准拟藏衰朽。断岭斜阳枯树底，更与行监坐守。勾撮指天，霜丝拂项，皂帽仍黏首。问君去日，有人还似君否。"}