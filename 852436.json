{"id":"852436","title":"金凤花","dynasty":"宋","author":"文同","text":"花有金凤为小丛，秋色已深方盛发。英英秀质实具体，文采烂然无少缺。纤茎翩翩翠影动，红白纷乱如点缬。谁云脆弱易飘堕，自卵至翼亦数月。美人形相欲摹画，巧不得施暂自拙。铺茸剪綵转难似，只把长条恣穿结。眼前草木尽零落，怜尔开于此时节。常疑一如小儿花，性命所系不忍折。君不见昨夜雨，今朝风，一队惊飞返丹穴。"}