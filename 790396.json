{"id":"790396","title":"碧玉篇","dynasty":"清","author":"陈熙治","text":"碧玉小家女，生年十三五。阿父为农阿兄贾，阿娘札札鸣机杼。自幼生来不解愁，练裳椎髻妙无俦。问名偶有邻家子，倚槛无言空自羞。地底腾腾喧战鼓，剧贼蜂屯遍吴楚。强随父母出兵间，故乡回首成焦土。凤泊鸾飘年复年，啼痕零落有谁怜。一朝天半罡风起，吹入青楼大道边。高楼巀嶪临黄浦，万斛明珠一歌舞。辛苦空怜鸩作媒，浮沈难共鸳为侣。妾身虽逐路旁花，妾心不作沾泥絮。传来消息满江乡，一棹迎归下渡航。点臂宫砂红彻骨，缝衣针脚密成行。银汉无波愁似洗，乐昌破镜重圆矣。梦里犹闻错愕声，灯前善保葳蕤体。愿随厮养守田园，不同姊妹娇罗绮。繁华篻箨义蒿衡，农家有女犹如此。吁嗟乎，农家有女犹如此。"}