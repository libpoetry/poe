{"id":"1063872","title":"送瑫上人往临平兼戏廓然","dynasty":"宋","author":"释德洪","text":"鹘瑫脑骨紧，脚力健生云。叠数一万里，捷于臂屈伸。肉佛不讥诃，称之返云云。坐诵觉范诗，抄录亦甚勤。群儿争欺之，伪杂以佗文。瑫独颔不语，饭沙俱一吞。湘西雪达旦，万树吐奇芬。冻行如鹭鸶，雪泥溅衣裙。解包呵直指，又作饥猿蹲。放意说临平，想见禅诵群。坐令冷斋中，忽然变春温。明朝别我去，掣肘径出门。便觉西湖月，夜坐生梦魂。"}