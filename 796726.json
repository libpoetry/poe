{"id":"796726","title":"念奴娇 中秋夜，五亩园步月，有怀两大人","dynasty":"清","author":"张令仪","text":"酒阑闲步，向池头、惊起栖鸦阵阵。烟净波光澄似练，冰镜双悬蟾影。疏树停云，老鱼掷浪，望处轩窗窈冥。玉宇琼楼，应不数神仙境。好我骚首悲怀，无边夜色，独许游人领。白发天涯乡思剧，梦绕雕梁藻井。睡鹤鸣霜，寒虫泣露，闲煞秋宵永。何时箫管，一棹中流小艇。"}