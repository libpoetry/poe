{"id":"812535","title":"日来意兴都尽，今日涉想所至，率然书之","dynasty":"清","author":"严复","text":"镇日闲行镇日思，吾生谁遣著斯时。千般作想古皆有，一味逃名我自痴。世界总归强食弱，群生无奈渴兼饥。茫然欲挽羲和问，旋转何年是了期。大地山河忽见前，古平今说是浑圆。周流不过三阅月，历史都来一万年。逼侧难逃人满患，炎凉只为岁差偏。从来有尽皆弹指，不向殑伽叹逝川。世间皆气古常云，汽电今看共策勋。谁信百年穷物理，翻成浩劫到人群。春秋累战原无义，诸夏遗民再有君。自是寻常兴废理，不成天欲丧斯文。"}