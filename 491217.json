{"id":"491217","title":"靖安刘节妇诗","dynasty":"明","author":"刘崧","text":"春花逐飘风，不复返故枝。妇人守中闺，死别生不离。借问闺中妇，守此将为谁。岂但伤所天，恒恐宗事隳。念昔初嫁日，委币充房帷。母也为我笄，姊妹为我缡。祝我出门去，事夫永相宜。夫家庭前树，两见春葳蕤。下有紫鸳鸯，双双戏清池。思同郑鸡鸣，忍歌秦扊扅。君子不百年，弃捐忽如违。高堂无老姑，所有乳下儿。不知后生死，身在义则随。势弱将易摇，众言生间危。譬彼鸟方鷇，阚窥笑群鸱。又如孤栖燕，徒劳飞雀思。亲戚来相看，怜我青娥眉。叹息劝且言，悯我寒与饥。含悽谢所亲，抆泪洗铅脂。指天唾出血，誓死终不移。结髦覆儿额，裹衣承涕洟。妾身未即死，会见成人时。夜绩坐达晨，晨理机中丝。卖丝教买书，读书以为资。上承祖先祀，下衍嗣续期。忽忽八十馀，子孙足娱嬉。甘旨虽在口，终然有馀悲。举案奉岁时，升堂陈棬?。被服岂无华，终乐缟与綦。明明王令尹，具录上府辞。母死不待旌，乡里嗟惜之。我识贤母孙，温克而令仪。能言小学训，实自祖母师。外有女鉴书，谆谆诲贞慈。遭燬乃弗传，念之涕交颐。嘅彼穹壤间，孰不躬秉彝。安静或反悖，仓皇竟摧萎。岂知妇女辈，颠沛终自持。岩岩绣谷山，望之俨馀姿。太史倘有徵，视我贞节诗。"}