{"id":"694281","title":"子陵","dynasty":"明","author":"陈献章","text":"谁将此笔点行藏，真有乾坤日月光。三尺羊裘几铢两，千秋龙衮共低昂。客星天上何须急，老脚人间不浪长。留得先生在台辅，不知东汉可陶唐。羊裘不返道终疑，玉帛虽来事可知。天下君臣光武召，世间脍炙子陵碑。故人不改狂奴态，一事堪为百世师。九鼎汉家从此重，听歌山谷老人诗。桐江秋水来天地，照见千年老凤还。太史直书形迹外，先生犹在是非间。交情此去投当宁，年事何劳列从班。欲向东吴问遗老，江湖容有此翁閒。先生如此亦天民，高坐桐江一水滨。却到陵夷排乱贼，方知名节是忠臣。白鸥自去江湖远，黄纸何来道路频。往往见人东庑下，伤心一代帝王真。"}