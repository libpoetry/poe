{"id":"829522","title":"莺声绕红楼","dynasty":"清末近现代初","author":"周岸登","text":"识得鸳鸯两字无。琐窗里、凤纸教书。为谁亲解大秦珠。愁压绣腰襦。金缕君听取，花枝晚、莫怨青芜。恣君怜爱倩君扶。啼红满氍毹。怨缕圈花罥井梧。花须细、苔脚愁苏。梦回青鬓事模胡。还刷凤翎无。如海春愁在，销沉尽、兔死生乌。春人休怨镜鸾孤。红靥为谁敷。鹤市山花泣倒梧。惊魂定、重问姑苏。烟生紫玉更模胡。还忆苎萝无。西子湖光改，吴歌咽、子夜栖乌。遥怜怜女效颦孤。犹说胜罗敷。"}