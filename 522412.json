{"id":"522412","title":"次韵答尤元吉","dynasty":"明","author":"顾清","text":"少日游歌伴，惟君实俊英。连飞才岂后，幸会我方丁。望道如瞻华，紬书若泛溟。本期同晚翠，而独借春荣。逐队升金马，联辉傍玉衡。五云环帝宅，列宿拱元精。往事嗟投杼，平生几折肱。全身宁论得，学道敢希名。尺寸时频揣，锱铢亦细称。青云珠履客，沧海雪鸥盟。竹径门初启，桃蹊荫已成。不求元避悔，无爱复谁憎。种玉思分润，栽兰欲藉馨。酒杯通大道，诗律写幽贞。锦绣三千段，空灵一寸扃。晚云低树密，落月到床明。调燮存刀匕，行藏付寝兴。故人无我弃，时诵日新铭。"}