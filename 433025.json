{"id":"433025","title":"渔钓曲（四首）","dynasty":"近现代","author":"骆成骧","text":"偶逢穷士慰饥劳，杯酒相欢擘蟹螯。江水自清人自浊，醉花双眼付滔滔。寂寂寒江冷月心，芦花深处自歌吟。飘流莫到潇湘岸，怕遇三闾感不禁。长铗归来莫怨嗟，季鹰招约在烟霞。满江瑟瑟秋霜里，一树丹枫是酒家。灵槎一叶著张骞，海涌蓬莱浪拍天。掣尽六鳌三岛变，排云何处觅神仙。"}