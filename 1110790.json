{"id":"1110790","title":"十月旦读子美北风吹瘴疠羸老思散策之句初寮尝作十诗因次其韵","dynasty":"宋","author":"朱翌","text":"战休左触氏，梦破大槐国。肝胆方一家，燕越非异域。是中路坦平，本自无降陟。乾坤有乾坤，无极复无极。海角尽东南，天门洞西北。万里无寸草，何人不相识。亦有鼓刀儿，大烹举铜鬲。问学要根柢，文章忌雷同。字求反切当，义用训诂通。纵之逼论剑，收之入檀弓。平生苦我心，不如作一农。林间潇洒侯，川上赤鲩公。姑从贤者乐，勿笑鄙夫空。秋宵引佳月，暑昼追凉风。如此了一生，我其塞上翁。戏语陇头子，与若本等夷。朱紫强包裹，本非我所宜。失脚落番山，杳杳随风吹。将买二顷田，树以枳棘篱。还我本来面，度今正其时。此策我自决，欲问其从谁。譬彼沈疴人，忽然饮上池。穷命可抵虎，宁畏山林魑。老火已退师，寓客不忧瘴。静坐窥物理，一一见情状。用起举拂子，功成卓拄杖。五行更主事，衰绝变生王。此身属造物，穷健胜美恙。厌晴思滴沥，闵雨思开霁。姑欲快吾私，岂暇计丰岁。身如姑射山，物物无疵疠。可笑建除家，卜日论开闭。堂堂百年中，顾已阅半世。徭蜑且友朋，百粤即鲁卫。子房悯浊世，意欲一洗为。五日老人约，何乃数后期。功成去学仙，辟谷从清羸。岂不知自苦，反覆加深维。志士极钻仰，坚高今益弥。是为万世法，何止帝者师。宁知取履时，几欲真殴之。兹辰驭北风，所至有东道。把袂问浮邱，馈芝走商皓。著裙拜木公，献宝出富媪。气平四大和，以此可却老。长生等终古，彭祖是亦夭。有客诣理窟，相过或谈妙。再拜有所乞，乞我如瓜枣。南来走炎荒，北归定寻思。一生困坎壈，忧患真吾师。堂中木上座，万里唯尔随。方幸得良喜，那肯怀秋悲。但令今可行，勿愧论少卑。少时不解事，日日荒于嬉。投老又懒惰，得一或十遗。戏我过此生，造物真小儿。中夜念凉天，搔首坐待旦。北风鸣屋角，此怀忽凄断。儿曹计伏腊，极力供井爨。忆昔冬来南，骨肉遣星散。念兹岂人为，稍定理丝乱。呻吟裘氏地，皆是儒与缓。往语执金刚，勉力守门闬。倒囊留一钱，且免用鞭算。囚山无他谋，治生出下策。载之百漏船，吹以无孔笛。一饱久定矣，誓不为欣戚。家山天一方，何地休行役。天其调伏予，中岁遭远谪。养成一牯牛，露地见纯白。"}