{"id":"720241","title":"樵歌行","dynasty":"明末清初","author":"沈谦","text":"西山樵夫方壮年，手持樵斧西山边。朝向西山石上坐，暮向西山云际眠。行人过者问樵夫，愿君共坐语斯须。美髯如戟好身手，虎狼不顾千金躯。深林杳杳白日落，请君且去住城郭。丰貂锦衣不识寒，肥肉美酒供大嚼。暂时俯仰谁复嗤，恐随霜露填沟壑。樵夫不答自微吟，东江渔者知我心。"}