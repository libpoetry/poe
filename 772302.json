{"id":"772302","title":"秋斋难感","dynasty":"清","author":"林占梅","text":"感慨看丛菊，悲鸣听断鸿。旧游追蓟北，僻处困瀛东。债与年俱积，才随境并穷。几多幽抑事，抒写向吟筒。陡觉双丸急，华颠半欲丝。问年加马齿，抚体渐鸡皮。短鬓疏如许，孱躯弱不支。萧斋岑寂甚，回首怅芳时。此时犹坎壈，搔首辄长呼。霜鬓繁频见，风怀淡欲无。功名同嚼蜡，陇圃望还珠。太息高堂镜，何曾尚故吾。生计蹉跎甚，朝朝自闭门。妻勤甘并妾，子幼却疑孙。课仆三章约，交人一念存。瘦藤随曳履，拨闷赖兹园。戎马亲经后，劳薪累病躯。毁家宁左计，报国效前驱。我自输人吝，人咸笑我愚。年来吟咏癖，清兴败催租。"}