{"id":"1236893","title":"游五泄山四首","dynasty":"元","author":"柳贯","text":"神斧谁初凿涧磻，拓开地险出天悭。湫潭隐奥龙非畜，木石阴森鬼所寰。劫火尘空遗井臼，枯禅骨冷堕榛菅。如何大法临标季，不放摩尼照此山。中岩不与乱峰群，翠气横飘截瘴氛。龙象凄凉如欲泣，马驹蹴踏竟无闻。浓岚散落崖间雨，泄水流来石上云。人说早年呼蜥蜴，投符起蛰有灵文。青天吹堕玉芙蓉，日出烟开彩翠重。婺女名山今入越，泐潭弟子别为宗。于何胜境偏多阻，如此衰年始一逢。照影龙泓余种种，欲从老衲借枝筇。横彴才通一径修，方山涌翠似腾虬。五湫地压三州胜，八十僧从七客游。赤日行空垂倒景，青天坼罅拔飞流。大烹惭负诗人腹，赖有梅花肯障羞。"}