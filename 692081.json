{"id":"692081","title":"送右史之京","dynasty":"明","author":"李攀龙","text":"汉家高宴柏梁台，千载风云拥上才。谁得似君珠履贵，亲承咳唾九天来。曾游上国和阳春，华发重来一曲新。身自楚臣谁不识，兰台宾客更无人。一片燕山紫气中，汉家城阙蓟门东。即今天子招贤地，非复当年碣石宫。五云西北望京华，玉帛年年出汉家。此去但承明主问，不妨才子更长沙。乞得梁园出汉关，那将春色动离颜。惟愁不见邹枚苦，赋就无人解往还。万国称藩拱至尊，一时词客出王门。但教日奉西园宴，莫道应刘不是恩。金舆山下小清河，河上朱楼叠素波。此日为君西北望，浮云不似客愁多。桃花美酒凤凰楼，公子乘春作宦游。寒食不知何处过，总无风雨亦堪愁。胡姬十五汉宫妆，夹道杨花扑面香。处处红楼堪系马，莫教春色断君肠。春风忽断雁行疏，染翰青云照锦裾。知尔已传招隐赋，相思更寄枕中书。秦女窗前桂叶垂，那堪春色斗双眉。君家自种淮南树，处处淹留好为谁。春光明日是长安，杨柳青青傍酒寒。也自道君为客好，那应犹作故园看。"}