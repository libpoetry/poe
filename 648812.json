{"id":"648812","title":"题费同知松树障子","dynasty":"明","author":"杨士奇","text":"当代画松谁最精，王绂卓迪俱驰声。两生以来鲜继者，凤池周璿新得名。此图笔有千钧力，全幅剡藤开泼墨。双株奋起如双虬，直气森森势千尺。樛枝屈铁蟠穹苍，劲节磥砢鳞甲张。长风飒飒动满座，六月清昼高堂凉。吉安别驾好奇古，对此宛然岩壑趣。伏苓琥珀焉足期，坚操终怀共迟暮。别驾别驾临安彦，浙东山东宦游遍。四明徂徕千岁植，所历山林屡尝见。大材之成由化工，自古匠输希得逢。明堂清庙选梁柱，何限空老深山中。"}