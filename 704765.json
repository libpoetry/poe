{"id":"704765","title":"游青羊宫二首","dynasty":"明","author":"薛瑄","text":"青羊宫观郁崔嵬，远忆函关紫气来。雪岭地应通阆苑，锦城江自绕蓬莱。万竿脩竹生玄圃，三秀仙芝长石苔。千古谁能识玄牝，只疑虚谷有风雷。千年旧是青羊肆，今日翻为老子家。金榜半天标观閤，琅函满室粲云霞。琪林红落三秋叶，瑶圃黄开九月花。有物混成人罕识，会从真境读南华。"}