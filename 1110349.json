{"id":"1110349","title":"黄州呈赵使君","dynasty":"宋","author":"孙应时","text":"鲁狂不媚世，世亦与我违。平生怀识察，如公良独稀。尘沙二十年，孤舟万里归。见公不忍去，安得长相依。欧苏游息地，草木有辉光。使君何风流，入手两印章。下客亦天幸，音尘许相望。不登醉翁亭，尚能登雪堂。雪堂老居士，赤壁故将军。兰舟醉烟月，羽扇麾风云。登临生感慨，江空水沄沄。从公一长啸，神游傥相闻。"}