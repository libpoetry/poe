{"id":"506200","title":"画师谢公歌谢公榉州人画极奇古且神速过人因过东岳祠信手驰笔各得其度若不经于意者击节再四作歌赠之","dynasty":"明","author":"周是修","text":"榉州谢公真画师，笔端欲落风雨随。千奇万怪出反掌，神惊鬼异不可知。洪纤高下各变化，浇淳远迩分妍媸。去年许画东岳祠，祠前父老待多时。祠中雪壁百馀堵，公来三日挥扫之。丹青十分极窈窕，水墨一半翻淋漓。山川屏障杂诸体，文武殿陛森两仪。鸟归暮林花竹迥，龙在春空雷雨垂。眼前庸史誇手段，点染刻划何蚩蚩。谢公不笑亦不欺，彼自詟服徒傍窥。谢公谢公善尔为，嗟尔鬓发行如丝。闾阎琐琐安足事，老大成名亦未迟。麒麟将相久湮没，盍往一拭英雄姿。不然求贤急当世，忍使吾皇劳梦思。请收缟素百千幅，尽貌时髦献丹墀。"}