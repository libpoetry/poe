{"id":"1214221","title":"呈袁伯长学士","dynasty":"元","author":"周权","text":"直庐高寒插穹窿，日高槐翠深重重，仙人傲兀瀛与蓬。紫霞飞佩裳芙蓉，澄澄秋水炯两瞳。峥嵘气挟太华峰，冰悬雪跨磊磈胸。直攀斗柄?天浆，手提文印六一翁。姓氏藉藉传儿童，银河倒泻淬笔锋。清文五纬丽太空，讲论六籍恢深洪。皇猷黼黻天开容，老余宾客曾登龙，反观礼乐拜下风。赋归偃卧苍山中，十年云树吟江东。重寻故武来观光，瓣香御袖怀冲冲。苦吟依旧号秋虫，黑貂敝尽心徒雄。遗音谁取爨下桐，散樗濩落甘长终。公司文苑声赫隆，芒端寒燠参化工。庇寒更愿苏瘝恫，勿负四海斯文宗。"}