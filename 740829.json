{"id":"740829","title":"送顾宗人古湫","dynasty":"清","author":"陆耀","text":"虞东顾夫子，著书仰屋梁。日食太仓不满腹，归心忽逐南云翔。纵是无田计亦得，槎丫万卷撑空肠。化为文字异诡怪，吉云甘露呈殊祥。末流承学正歧鹜，卑者坠谷高排阊。四方上下奚所税，亟须导引归中央。要以六经为根柢，先就制义除秕糠。碑版论述贯子史，六书声韵兼稗仓。等身著作老无用，归与后学陈其方。吾乡辈出富才俊，近来本业多芜荒。争事组织为巧丽，依附哲匠成声光。愿返浮文出经术，兹行能不怀余望。呜呼，兹行能不怀余望。"}