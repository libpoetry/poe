{"id":"728552","title":"贺新郎  送三韩李若士省亲之楚","dynasty":"清","author":"陈维崧","text":"秋到离亭暮。羡风前、珊鞭玉靶，翩然竟去。借问此行何所向，笑指巴烟郢树。是乌鹊、惯南飞处。路入南荒休骋望，有陶公、战舰空滩雨。酾热酒，浪花舞。严君坐拥貔貅旅。厌江流、一军下濑，目无黄祖。昨夜月明亲飨士，要奏新填乐府。都不用、陈琳阮瑀。手掣红旗翻破阵，看郎君、下笔惊鹦鹉。猿臂种，气如虎。"}