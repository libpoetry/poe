{"id":"820149","title":"悯灾诗三十二韵","dynasty":"清末近现代初","author":"王易","text":"共和十二秋，国事无一好。迟迟甲子年，望治首同矫。无何春气苏，入夏转淫潦。狂雨竟浃旬，堤溃墉亦倒。蠢矣无支祁，鼓氛弥八表。百里绝炊烟，千村汇鱼沼。流尸妇襁儿，幸活幼随老。琐尾知何穷，哀鸣动苍昊。侧闻故老言，天意不可道。道光甲午间，后此见则少。其时尚承平，逸乐久温饱。更阅十数年，半壁忽云扰。天欲降大殃，或先示其兆。我闻色然疑，兹事竟幽眇。国步颠已深，民劳休可小。河津入白鱼，道路逐陈宝。炊淅矛剑头，亿兆委肝脑。辜眚纵难宽，行罚已非藐。胡为命洚流，杀民如刈草。万国生鱼头，天醉若未晓。抑如创世谭，民罪无所祷。故令无愚贤，一洗服天讨。讵知彼天行，有若奖顽狡。恶者趋避工，弱善坐枯槁。官家令煌煌，急振毋任殍。所全能几何，一一覆巢鸟。治民无大术，平政计应早。浚洫固圩坊，民命未难保。率兽食人肉，喣喣又何造。柯柄吝儒生，一室自除扫。悲哉天下溺，援手岂徒嫂。苟免吾滋惭，闭门梦羲皞。"}