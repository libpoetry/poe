{"id":"1128599","title":"暮春杂兴","dynasty":"宋","author":"葛起耕","text":"画阑目断楚云西，芳草连天客思迷。家在江南烟雨里，落花时节杜鹃啼。紫椹累累缀碧桑，林塘雨过绿生香。荆扉昼掩苍苔寂，留得芸签伴日长。闭门花落又春深，白纻歌残对晚斟。惆怅年来心绪恶，一庭烟草绿沉沉。兰杜初芳湘水春，鹧鸪啼处草如茵。双鱼不寄衡皋信，空有灯花入梦频。燕子声中日正长，读残书卷乱堆床。梦回却爱西窗寂，闲看松花带夕阳。"}