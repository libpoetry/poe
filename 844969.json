{"id":"844969","title":"扬州杂诗八首八首","dynasty":"清末民国初","author":"曹家达","text":"荒址迷楼问有无，不曾馀烬拾江都。可怜今夜邗沟月，犹照琼花玉蕊枯。雷塘非复旧铅华，多事扁舟滞水涯。芳草若随人去远，祇应青到玉钩斜。杜牧耽花近十年，觉来春梦只如烟。相传廿四桥头路，风月清华不及前。旷代雄文郁未销，欧苏当日驻云轺。平山堂上风流尽，扬子江头上下潮。阪渚垂杨繫旧情，长条攀折送华旌。潮来剩有春丝绿，绾住行舟不放程。何郎东阁旧官衙，孤咏宵阑手自叉。借问扬州新令尹，有无清梦寄梅花。信国当年下建康，真州无复战争场。独怜回首江南路，故国河山满夕阳。旧家宫庙尚崔巍，王气南来黯劫灰。一代衣冠零落尽，几人愧对史公来。"}