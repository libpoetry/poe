{"id":"708709","title":"菩萨蛮慢•答友人寄怀","dynasty":"明末清初","author":"沈谦","text":"夹城华月。问浮光美影，几番圆缺。记小阁危栏，有鹦鹉时呼，石榴新结。画烛高烧，人欲醉、清歌未阕。爱携舟仙侣，又把藕丝，为我亲雪。书来怪侬久别。早西风残照，蛩语悲咽。纵盼得、一纸书来，谅恁小银笺，愁恨难说。梦想机云，终不负、黄花佳节。漫挑灯、幽窗冷雨，寸心偏热。"}