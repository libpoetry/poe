{"id":"1118366","title":"泛舟观桃花五首","dynasty":"宋","author":"陆游","text":"花泾二月桃花发，霞照波心锦裹山。说与东风直须惜，莫吹一片落人间。桃源只在镜湖中，影落清波十里红。自别西川海棠后，初将烂醉荅春风。种桃亦解比封君，世故纷纷寂不闻。九转金丹应已熟，全家仙去隐红云。湖南小山花更多，不醉将如春色何。钓得鲜鳞堪斫脍，任教微雨湿渔蓑。邻曲一生花里活，村翁疑是古遗民。初来自被春留住，枉道当时为避秦。"}