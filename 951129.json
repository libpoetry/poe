{"id":"951129","title":"寄乔益公","dynasty":"宋","author":"岳珂","text":"峨峨杰阁凌西清，高排云汉垂日星。千年福地开殊庭，绛节中天朝百灵。属车小儒风埃底，岁一周星陪豹尾。有眼未识奎壁寒，有脚未踏仙晨班。忽传天上凤衔诏，碧篆五云争焜耀。洞深紫府掣金铺，初日丹霞两相照。劫尘超出乘刚风，帝恩广大天九重。封词寄与小心风，额塌沙土输愚忠。今春转粟折冲府，赤手亲曾哺饥虎。十三万兵犹未补，秋来无地无冬防。颇闻宿师无见粮，要是倖安那可常。门生感恩感刻骨，本末亲尝究根窟。于今况是香火閒，讵敢搀越说侵官。西陲奏稿卷十二，中有医方方有意。刍荛思报无已时，愿轸萧墙儆先备。"}