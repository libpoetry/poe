{"id":"1136986","title":"水调歌头 其十六 和王槐城自寿","dynasty":"宋末元初","author":"刘辰翁","text":"未信仙都子，曾识老仙翁。卿卿少年去后，心与道人同。挥麈不须九锡，开阁苦无长物，闲日醉千钟。一笑欠伸起，儿戏大槐中。友彭聃，招园绮，傲乔松。年来多惯世事，莫莫恼司空。等得三朝好老，恰则而今虚左，梅信已先通。富贵正不免，从此学痴聋。"}