{"id":"1233511","title":"题周鍊师云崖图","dynasty":"元","author":"黄溍","text":"我本山中牧羊客，偶然失脚红尘陌。矫首丹崖不可攀，但见层空暮云碧。楼居仙人元不死，天长地久无消息。骑麟翳凤者为谁，道上相逢不相识。披图示我旧游处，流水桃花尚春色。为言白石久已烂，茯苓无复成琥珀。忽然长揖不肯住，飘若流星去无迹。若为握手赋归来，永与人间风雨隔。"}