{"id":"1002787","title":"送吴秀才","dynasty":"宋","author":"曾巩","text":"一年过腊已十日，馀日到春能有几。春来远近不可问，冷碧先归在流水。梅花向今独已繁，玉艳都占春风间。草萌出土亦过寸，众芳次第挂清寒。虚堂尽日对风影，我独此守青琅玕。故人远来未一醉，车鞅欲去今谁攀？怜君满腹富文彩，倦尾赤色无波澜。连年礼部试多士，白羽舍置操榛菅。君今忽忽负壮节，我亦春色羞衰颜。况逢离别可奈何，忆人日老情日多。"}