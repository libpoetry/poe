{"id":"1123344","title":"外弟李定少卿挽诗三首","dynasty":"宋","author":"赵抃","text":"子舍竞诜诜，号天日月昏。有绡传秀像，无药反英魂。右棘官虚位，西山墓闭门。遣余衣上泪，时复有啼痕。少列吾姑子，怀能负俊良。歌诗追李杜，笔札出钟王。道指三千远，年踰六十亡。嗟哉长已矣，冠剑失威光。福地生奚似，丧人送几何。环环山水秀，蛰蛰子孙多。情悼魂兮些，辞凭挽者歌。嗟余身在越，西首泪滂沱。"}