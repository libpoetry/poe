{"id":"604286","title":"路行难丙子春三月寄怀陈集生宗伯","dynasty":"明","author":"张萱","text":"难行路，路行难。荆榛荒秽已盈径，豺虎咆哮今满山。问君胡为乎，朝看壁，暮寻关，栖栖道路足蹒跚。风尘一堕自纷扰，日月已逝难追攀。仪秦既悔日传食，韩彭亦悔常登坛。何如眼前一杯酒，使我日日开心颜。劝君回头早裹足，吁嗟乎，难行路，路行难。"}