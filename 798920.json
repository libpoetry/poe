{"id":"798920","title":"花心动 环居植竹蕉梧桐","dynasty":"清","author":"杨玉衔","text":"空谷红稀，层峦合、中有团瓢阴影。听雨朱楼，扇暑无庭，怎许眠琴三径。袖寒天、绿栖鸾渺，奈恨上、萼眉悽损。仗翠管、书愁怎得，挹泉金井。艳羡潇湘一境。奈鹿梦都虚，凤巢难稳。暍息茂林，脆悟空身，燕蹴冰弦人醒。待环万绿蒲团外，报风雨、兼秋做冷。算春到、繁华锦城懒问。"}