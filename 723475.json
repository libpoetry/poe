{"id":"723475","title":"从驾观讲武诗","dynasty":"南北朝","author":"庾信","text":"校战出长杨，兵栏入斗场。置阵横云起，开营雁翼张。门嫌磁石碍，马畏铁菱伤。龙渊触牛斗，繁弱骇天狼。落星奔骥騄，浮云上骕骦。急风吹战鼓，高尘拥贝装。骇猿时落木，惊鸿屡断行。树寒条更直，山枯菊转芳。豹略推全胜，龙图揖所长。小臣欣寓目，还知奉会昌。"}