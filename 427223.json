{"id":"427223","title":"夜半乐","dynasty":"近现代","author":"黄侃","text":"暗云渐散天半，沈沈日夕，寒意生庭户。漫独向回廊，流连私步。翠萝升壁，苍苔掩径，树头已是花稀，乳莺啼苦。问春色飘零向何处。泪痕枕畔点点，别鹤慵弹，病鸾羞舞。乍箭激酸风，柝铃凄语。素衾空叠，香篝未暖，夜长和影相偎，乱愁千缕。念绣阁深盟竟谁主。倦旅。惟是闷酌春醪，暗吟愁赋。叹楚峡迢遥更无路。想行云朝暮自有神仙侣。帘半卷，隐隐瞻鸾驭。露寒清影吹萧去。"}