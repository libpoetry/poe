{"id":"597983","title":"汝南赵良弼顷以中丞出抚荆襄遂南至于衡岳望予于岭外因使使讯焉且示近作及先后见梦诸篇予乃掇其略和之凡得四首聊以寄怀云尔 其三","dynasty":"明","author":"林大春","text":"谚云发短心苦长，胡乃言与梦相将。已将风物归吟草，敢冒时名入荐章。弹冠贡子一何浅，著书嵇生殊未狂。但使知稀便为贵，岂必丘壑非岩廊。"}