{"id":"693974","title":"旅舍读壁间诗和者四人皆以重阳为感何此时独多客游耶余过此于重阳亦近矣漫书二绝和之后之大夫君子亦将有感于斯言","dynasty":"明","author":"陈邦彦","text":"山村寥寂近重阳，挑逗诗肠与酒肠。采菊盈襜旋弃掷，不因踪迹在他乡。系马山椒饯夕阳，孤怀痴绝似柔肠。宸居近报开南极，客子宁当怨异乡。"}