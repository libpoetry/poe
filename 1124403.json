{"id":"1124403","title":"吴给事挽词","dynasty":"宋","author":"项安世","text":"我来镜水问遗民，想见堂堂报国身。五月陂塘三百里，千年庙学一番新。世传风烈今无数，自许经行得最亲。一读金陵补天议，始知高处更惊人。少年胸次已吞秦，暮日肝肠独许陈。正笏于今无此杰，垂车在昔有先民。伤心岁晚逢诸老，屈指才难更几人。寿乐哀荣公不恨，年来于此自酸辛。"}