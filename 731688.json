{"id":"731688","title":"刘佐五设榻兼赠宝刀","dynasty":"清","author":"孙奇逢","text":"东风吹雪满阑干，晓日清空白画寒。四十年来燕市里，楼前流水红尘起。竿头青苎酒旗摇，有人匣中鸣宝刀。把手赠之锦作带，浑惭下榻逢交泰。坐间肝胆饶素肠，情兴淋漓月照床。烧烛顿忘别话久，香添再煮瓶中酒。春花未吐春衫纡，山色溪光尽入庐。今夜停杯好相语，平明上马过东去。应知依依不胜情，桥南细问黄莺声。中天斗畔高明月，莫教清笳吹石碣。云绕蓟门老纶巾，路傍羞对看花人。"}