{"id":"614623","title":"送苏桐柏南归","dynasty":"明","author":"韩日缵","text":"言念孟郁子，意气何豪雄。结发友苏生，夷鲍想□踪。耽文惬神赏，琢句或相攻。二子造我庐，来登四百峰。嘉游未云乐，新诗感予衷。幽芬袭衿裾，草莱臭味同。苏生中遘闵，华发倏已翁。绮角非所慕，周公岂足梦。散诞羁靮外，拘束名教中。自谓一丘过，还希五岳踪。我来谒承明，苏生欣我从。翛翛羽人姿，被褐常守冲。谈谑寡俗调，韵谐丝与桐。诗癖仍未除，晚节乃逾工。京国厌尘淄，归骑何倥偬。问子后会期，心盟保令终。坐幄无谈宾，送子心忡忡。秋风吹客衣，怅望南飞鸿。寄言孟郁子，勖哉令德崇。"}