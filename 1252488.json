{"id":"1252488","title":"浣溪沙 早春","dynasty":"元末明初","author":"邵亨贞","text":"残雪楼台试晚晴。锁香帘幕酿微酲。浅寒灯市有人行。别院金刀裁白苎，谁家银烛度瑶筝。早春天气已关情。金碧围屏小博山。锦笼鹦鹉旧雕阑。黄金杨柳弄轻寒。翠帐半垂鸳结带，朱门双掩兽连环。东风犹锁黛眉弯。竹槛云窗古画图。烟堤花岛小蓬壶。昼长人静鸟相呼。玄璧光浮铜雀研，紫绵香冷博山垆。半欹高枕当人扶。雨过池塘绿水生。竹阴深处小桥横。鱼吹翠浪柳花行。独倚曲阑魂欲断，沉思倾国句难成。匆匆春晚更伤情。西子湖头三月天。半篙新涨柳如烟。十年不上断桥船。百媚燕姬红锦瑟，五花宛马紫丝鞭。年年春色暗相牵。乱后无诗做好春。春光却又恼诗人。溪头举目暗伤神。杨柳官桥人迹绝，杏花歌馆烧痕新。相期何处避兵尘。折得幽花见似人。沈吟无语不胜春。采香径里袜生尘。浓绿正迷湘北渚，软红不入宋东邻。一春幽恨几回新。"}