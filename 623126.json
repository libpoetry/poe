{"id":"623126","title":"念五夕过星屏村奇峰幻岫得云雨而增异","dynasty":"明","author":"郭之奇","text":"雨增山色倍迷冥，洒雾挥岚出翠屏。谁遣巨灵千手擘，遥分西土万峰青。阆风杂揉劖幽壁，悬圃依稀刷化扃。误疑子晋吹笙过，错认湘娥采杜停。霓裳飒沓浮真影，云髻潇疏动远馨。自从触斗于天象，忽漫倾河落地星。留与人间呈幻诡，偶当涯角露精灵。望夫石上石如刺，回雁峰头峰似铏。割尽九回肠寸寸，添成万点泪零零。垂乳多端凭挂搭，含霞随处想珑玲。胡帝胡天图莫就，为云为雨梦难醒。安知此日乘槎者，欲写山心不但形。"}