{"id":"1108799","title":"送明甫初筮十首","dynasty":"宋","author":"刘克庄","text":"三间参佐廨，昔也处先公。矮屋儿无叹，翁生矮屋中。守相卿耆旧，相逢必霁威。渠宁私邑子，汝勿视翁归。禄米皆前定，分铢不可添。园葵莫争利，邻枣亦伤廉。宁游屋溪畔，勿傍盗泉边。监竹不食笋，先贤样在前。莫叹家庭远，卿侯即父师。尚于吾缱绻，定不汝瑕疵。先绪微如线，未知谁亢宗。翁犹惭父祖，汝可复惭翁。十载脾神厄，何曾食有鱼。击鲜徒溷汝，遗鲊适忧吾。记取元城语，南州热异常。别无卫生诀，止酒是丹方。博士今儒彦，遥知讲席重。汝宜束脩往，吾亦执经从。汝幼不努力，忽为三十馀。勉旃教汝子，要付善和书。"}