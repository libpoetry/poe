{"id":"1081431","title":"谢人惠麦穗","dynasty":"宋","author":"赵鼎","text":"愚轩卧病空瓶储，市米不得如求珠。邻翁馈麦穗盈筥，或揉或簸喧庭除。磨雷隐隐破霜瓣，家童执爨烟生厨。须臾粥成劝我食，齐眉举案烦妻孥。病馀聊复润喉吻，软滑盈盈如膏酥。宛然长粳欲争长，加以白豆为参舆。童儿作颦若不足，老夫大笑为有馀。虎头食肉非不美，回视利害为何如。平生不耕啖此物，垄头汗滴惭耕夫。淡中有味足养福，为君努力餐一盂。"}