{"id":"730866","title":"左将军歌","dynasty":"清","author":"胡延","text":"东征虎将花门种，白杆朱丝号神勇。涅臂长悬报国心，生来惯识祁连冢。幼抱犀渠作健儿，搴旗早结上公知。红绡抹额黄皮绔，得意摩天苦战时。论功首重桓虔武，凯歌自和逻沙舞。莫作寻常蕃将看，哥舒仆固羞为伍。闷杀新娘曹景宗，鼻端出火耳生风。朅来收拾穿云履，也向天街蹋软红。百战功名等一掷，呼卢未辨争先得。狂撑大眼睨公卿，酒酣无那肝肠热。空怜岁月去堂堂，揽镜忽惊头上霜。携得琵琶红袖妓，夜寒如雪按伊凉。此时鳀壑气尤恶，海壖星子纷纷落。铁轨南通俾路芝，越裳甘弃同瓯脱。从此将军气转豪，岛屿虽重主恩高。不教日压秦长脚，空有天生刘大刀。联枝跗萼称同气，斩关破贼真吾弟。长向朝阳望捷书，可怜夜半凶书至。春风泪洒脊令原，反斗终怀国士恩。只有拊膺长痛哭，不辞剪纸与招魂。忽闻传箭追穷寇，困兽淩兢殊死斗。赤峰明月踏营归，血腥裹甲三重透。雕戈早晚镇高州，都尉连章苦慰留。盼煞桄榔船上客，巫闾目断白云秋。无端骤长邯郸虱，败盟毁约思蚕食。白旄倏遍萨摩州，红帽如闻平秀吉。水犀十万下三韩，列幕连营袖手看。重英不动清人轴，一箭谁登广武坛。将军怒马奔如电，提刀愿识罗浑面。我今一死何重轻，不畏前驱惭后殿。鸭江流水渌汪汪，六月炎蒸鸟不翔。汗雨白沾铜面具，火云红映绿檀枪。酋矛散漫难成列，虎气腾腾呼杀贼。但使连衡共捣虚，定教执燧探龙穴。八道花旗迤逦排，红衣炮劈两山开。孤军已被重围合，不见沈舟项羽来。森索妖星迷赤雾，睢阳齿碎天将暮。红灯白酒贺兰营，曲误方矜公瑾顾。月晕重重闻楚歌，洞胸犹握鲁阳戈。仲由缨结那惜死，国势不张将奈何。从今狂寇逾三塞，海门不守长城坏。蒿市终悬懦帅头，中原赢得逃兵在。又见长编纪北盟，符离一溃误书生。万金币去龟阴返，只恐忠魂恨不平。"}