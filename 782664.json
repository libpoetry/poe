{"id":"782664","title":"沙邱行","dynasty":"清","author":"戴亨","text":"荆卿匕首失便利，博浪挥椎复空计。脱死游魂虐愈张，茫茫莫测穹苍意。惨酷身兼桀纣行，求仙沧海希长生。肘腋大憝昧不察，书儒何罪遭焚坑。悯怓不受扶苏谏，天夺其聪机兆见。一朝鲍臭走沙邱，矫诏杀兄胡亥篡。积恶盈辜祚乃终，斩蛇狐啸兴群雄。族先自赤身授首，子婴馀孽收重瞳。假使当时刺击死，九有神器归贤子。干蛊反正迓神庥，天报奇凶岂若此。"}