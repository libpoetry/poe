{"id":"122945","title":"过松江·长虹斗起蛟龙穴","dynasty":"宋代","author":"范成大","text":"长虹斗起蛟龙穴，朱碧栏干夜明灭。太湖三万六千顷，多少清风与明月？青鷁惊飞白鹭闲，丹枫未老黄芦折。谁将横笛叫苍烟，无限惊波翻白雪。洞庭林屋旧游处，玉柱金庭路巉绝。水仙逢迎掺修袂，问我归计何当决？去年匹马兀春寒，今此孤篷窘秋热。人生意气得失间，轻重剑头吹一吷。莫将尘土涴朱颜，郤待丹砂回白发。"}