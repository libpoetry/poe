{"id":"814116","title":"鹧鸪天 苦雨和蘧庵先生四首","dynasty":"清","author":"陈维崧","text":"檐溜淙淙彻夜闻，晓山没却髻螺痕。风掀竹尾敲诗梦，雨凝花须湿茗魂。抛短杖，阁清樽，蒙头败絮睡昏昏。谁倾铜狄千年泪，泻入瞿塘两峡门。入夏端然似涉秋，粉云阴重不曾收。那知四月之间雨，做就中年以后愁。儿女恨，霸王筹，濛濛都付两溪流。碧天何日红霞衬，晕遍江南小画楼。曾控吟鞭驿馆遥，红毡马上梦初消。雪登麦积秦筝苦，雨歇丛台赵女娇。泥滑滑，鬓萧萧，故园仍傍斩蛟桥。老夫输却龙孙健，挟雨齐抽十万梢。阆苑仙人杖过眉，陡然春去也成悲。新愁洛下铜驼晓，旧事尧年老鹤知。闲握槊，闷弹棋，漫天丝雨且题诗。寄来数阕淋铃曲，我在街南中酒时。"}