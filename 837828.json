{"id":"837828","title":"六十初度放歌述怀","dynasty":"清末民国初","author":"施梅樵","text":"我欲乘舟西向入黄河，河流九曲生层波。有时蛟龙或起立，听我横槊高啸而狂歌。我欲一入商山采紫芝，四皓物化已多时。琴书几席空陈迹，室迩人远徒奔驰。我欲依傍浣花一结屋，草堂之外千章木。及今家世几迁移，何处得搜遗篇读。我欲杖头挂钱日沽酒，新丰市上寻屠狗。委巷壮士气激昂，欲谈时事为掩口。我欲月下横琴歌乐府，一时眠鹤齐起舞。盛世元音久不闻，一弹再鼓泪如雨。我生记在同治庚午年，今年又逢劫后之己巳。酸辛世味已备尝，沧海种桑经熟视。无成功业半白头，徒博虚名雕虫技。甲子干支历已周，不富不贵俗儿鄙。生成傲骨自嶙峋，未敢徇人以枉己。螟蛉蜾蠃半人间，倾家沽名骄乡里。旁人争笑沐猴冠，腼然面目不知耻。妒忌还多妇女心，只好大言欺孺子。我与若辈久割席，防却秽气污杖履。老夫嫉恶本如雠，讵以乞怜日摇尾。惩一儆百其素怀，斧钺尤须资野史。"}