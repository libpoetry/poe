{"id":"679173","title":"为竹心道人赋绿猗堂","dynasty":"明","author":"守仁","text":"竹心老人心爱竹，赤手栽成万竿玉。古色猗猗映翠帘，金影疏疏坠秋屋。满天明月子乔笙，半窗凉雨官奴烛。老人积书如积金，竹边每置三千牍。开门日日问平安，呼酒时时饮新绿。倚醉长歌淇澳篇，驱愁不买玲珑曲。大儿方辞吏部郎，小儿未食官家禄。传家清事托吟编，阅世閒情付棋局。媚人何物琉璃瓶，披襟晒我琅玕腹。孤筇有客扣青扉，一笑下阶迎健足。锦章烂出五色云，快目不辞三过读。铁翁仙游艾翁老，惆怅何由继华躅。我本山林厌尘俗，食笋也知胜食肉。说尽眉山玉版禅，更待春雷动幽谷。"}