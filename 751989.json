{"id":"751989","title":"双白莲歌题长女兆英画","dynasty":"清","author":"何乃莹","text":"银河倒泻三峡泉，粉笔划破秋空烟。临风悄对光莹然，意态绰约花开先。晓月欲坠凉娟娟，露华皎洁珍珠圆。乍如宓妃来洛川，凌波微步交回旋。又如佛子临九天，芬陀利花在眼前。瑶池昨夜开华筵，空中掷下双玉盘。素女醉舞青娥颠，六月霜雪霏琼田。我持杯酒凭雕阑，俯视秋水清且涟。中央宛在疑飞仙，神游江潭周湘沅。灵均素质同昭宣，兰汤沐浴清白全。琼枝玉华成班联，移家宛住西湖边。两峰凝雪生朝寒，我欲从之劳跻攀。清晨坐对佳赏延，溪山尺咫精神传。愿花常好花无言，为花写图徵吟笺，常使香色留千年。"}