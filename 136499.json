{"id":"136499","title":"题刘心月·汨罗江山水呜唈","dynasty":"宋代","author":"白玉蟾","text":"汨罗江山水呜唈，鱼鳖不知老龙泣。徒棹龙舟何处寻，何不办取屈原生前一枝楫。大吴江头伍侯庙，夕阳满树闻啼鸟。行人过此焚纸钱。何不办取子胥生前一杯酒。屈伍死后今寥寥，其名千古如一朝。江边垂泪知几人，冰魂雪魄不可招。哀哉道人刘心月，其身贫甚其性烈。少年虽落风尘中，末后猛省自摆脱。其心虽美其名腥，一旦死于武夷溪之滨。却将九曲溪中水，洗却千愁万恨身。曹娥寻父尺赴水，死作妇女英灵鬼。柳翠萧璚俱水亡，但见渺渺一溪水。汝河不自忍些忧，又却结愤满心头。冰肌玉肤落潭碧，黄昏风惨水空流。武夷溪九曲，无人垂钓水空绿。武夷三十六峰峦，无人结草惟空山。月明寻之不知处，尚自哀猿声不住。那堪一夜潇潇雨，使人吟尽哀惨句。休休心月君亦贤，人生不死空百年。掀翻四大惊鱼龙，踏破碧潭深处天。李白骑鲸去捉月，知章水底眠霜雪。古人犹自水中逝，皆得水化超生诀。吾与心月係渠师，来此惨惨烟正飞。天空水寒千山暗，酌水一酹心含悲。西风吹此两行生铁汁，去作笛中声又急。"}