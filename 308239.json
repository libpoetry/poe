{"id":"308239","title":"人鲊瓮·滩名可骇人","dynasty":"现代","author":"赵熙","text":"滩名可骇人，瓮大不近理。自从刳木来，人鲊积在此。想当四五月，一雨洪波起。小船不敢前，大船薄于纸。以卵掷石头，不碎将何恃。未知屈宋在，是滩可如是。我行水方落，篙尖及瓮底。练练沙水清，矶边坐渔子。长年笑呼之，一瞬隔数里。回望归州城，裹入青山里。峡中富见闻，客意杂悲喜。作书报老亲，出瓮我不死。"}