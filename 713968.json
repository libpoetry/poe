{"id":"713968","title":"杜鹃峰作","dynasty":"明末清初","author":"屈大均","text":"浮山顶上花万千，一峰花独多杜鹃。色兼蓝紫与黄者，绝少殷红猩血鲜。开时无叶但枝干，槎枒屈曲相钩连。浮山旧多海底树，岂铁珊瑚风吹坚。定知不是子规血，不然望帝成神仙。春心已得丹砂化，蚕丛旧恨都弃捐。谢豹亦作捣药鸟，口中长吐瑶池莲。开多黄色得中气，与金芙蓉争光妍。西蜀安得有此种，啼痕沾湿迷荒烟。斑斑胭脂自太古，那能化碧沉重泉。龙为鱼兮谁不苦，潇湘之竹同烦冤。噫吁嘻，潇湘之竹真烦冤。"}