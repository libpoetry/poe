{"id":"771187","title":"莺啼序•闻人话瞻园师轶事，枨触心悲，同遗集中韵","dynasty":"清","author":"陈匪石","text":"寥空数行雁哽，莽苍苍万苇。素商动、黄鹄矶边，暮云相望愁悴。暗笛奏、梅花自落，余红可许颓阳系。飐荒燐、诗唱秋坟，梦醒何世。飞舄东南，迅羽过眼，认梁间燕垒。送箫鼓、明月长桥，旧家门巷遥对。又吴天、霜钟警客，引残酌、城乌寒起。有涯生、如草青袍，每沾清泪。西风故国，咫尺觚棱，皱冷半池水。行且住、鹬冠金弹，尽避骢马，路陌讴歌，问谁能似。蓬壶胜境，花砖晴昼，功名还比匡衡薄，换江湖、满目凄凉味。孤光占得，年年载笔登楼，望京赋情千纸。枫林夜黑，唳鹤亭皋，料倦魂尚滞。最感怆、童乌曾预，数卷玄文，简断编残，砚尘难洗。巫阳筮楚，铜仙辞汉，人间犹有怀旧念，沸沧波、多少惊心事。虚堂静掩宵深，画烛双椽，露零未已。"}