{"id":"1122236","title":"除夕二首","dynasty":"宋","author":"俞德邻","text":"十旬为客思凄然，返樛言归又覈田。榾柮煨炉销永夜，屠苏浸井迫新年。人生半是忙中过，农事偏于隐者便。将老菟裘何处卜，九龙泉畔锡山边。买田阳羡笑东坡，三黜穷荒两鬓皤。瘴雾蛮烟添老色，寒灯夜雨强悲歌。百年富贵欢悰少，一日清閒乐事多。说与故人休大噱，省曹阍者面如何。"}