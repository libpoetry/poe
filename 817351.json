{"id":"817351","title":"饮蔚千荷庭因书己意二首","dynasty":"清","author":"戴亨","text":"高树鸣蝉昼亦阴，门环灵沼受凉深。溪山得友方成赏，风雨开尊每过寻。凫雁惯来离垢境，主宾相对出尘心。临轩一曲横焦尾，高咏成连海上音。举目无非执热场，特来此处就清凉。买山未结高人侣，对景翻生久客伤。采采芙蕖难涉水，青青荷芰可缝裳。烟霞有约空相待，矫首南天忆故乡。"}