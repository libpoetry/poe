{"id":"687248","title":"出塞曲二首","dynasty":"明","author":"孙伟","text":"路绕飞狐西，心与大刀折。鼓声断重围，斜日阴山雪。阵云随草低，杀气傍城结。何人哭辽水，水上青怜灭。边色寒苍茫，老将节旄绝。胡马蹄足高，踏冰如踣铁。露宿黄沙戍，哀笳增哽咽。征人半未归，分甘死饥渴。家山常在眼，莫念经年别。军人莫采芑，佳人莫梦兰。采芑地不生，梦兰徵验难。即戎有简书，内私置若干。城边戈可枕，塞上雪可餐。寄衣是何日，缩肉且忍寒。烽火时一红，泪落山鬼间。重气自轻生，而暇忧摧残。君看交河水，万马饮不乾。愿河向东流，东流近长安。"}