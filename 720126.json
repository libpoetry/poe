{"id":"720126","title":"钱塘看潮","dynasty":"明末清初","author":"邓旭","text":"夜发富春江，午缆钱塘岸。不见当时射潮者，天际烟波空浩瀚。须臾海门走匹练，白虹蜿蜿吐长线。渐看鳌背负山来，汹涌顿令天地变。龙吹笛，鼍击鼓，冯夷天吴江上舞。万斛舳舻如败叶，怒涛一卷送平浦。伊昔惟闻东流之水无尽期，沃焦澒洞为漏卮。云何已逝壑，而有还源时。应是伍胥文种恨不灭，无路叩天气填咽。故教雪浪排长空，古今嘘吸无时绝。"}