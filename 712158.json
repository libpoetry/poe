{"id":"712158","title":"五色笔歌为王础兄纪梦","dynasty":"明末清初","author":"陈恭尹","text":"十月江清不成冻，寒潮入峡微风送。峡里停舟待故人，故人书至翻言梦。梦中授笔何老翁，峨冠广袖言雍容。为言房隘笔毫损，宽之所以全其锋。故人受笔欣然久，五色光芒犹在手。既醒而寐复见之，六十衰年义何取。我持书札三四看，为君喜气横眉端。不闻帝命司徒契，五教之敷惟在宽。天人至理数必五，天曰五行人五事。包罗万有入纤毫，驱使六经为臂指。江淹鲍照不知此，中书君老而秃矣。为君大封管城子，夷吾器小安足齿。研用补天五色石，书用尚方五色纸。舂陵霸上云气多，会写龙文入青史。"}