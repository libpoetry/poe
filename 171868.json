{"id":"171868","title":"疏影·晴空漠膜","dynasty":"宋代","author":"赵以夫","text":"晴空漠膜。怪雪来底处，飘满篱落。元是花神，管领春风，幽香忽遍林壑。玉仙缓辔江城路，全不羡、扬州东阁。似天教、瑶佩琼裾，荐与翠尊冰勺。闻道儿童好语，丰年瑞覆斗，占取红萼。驿使飞驰，羹鼎安排，速趁良辰行乐。联镳一一清都客，也肯把、山翁同约。醉归来、梦断西窗，怕听丽谯悲角。"}