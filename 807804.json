{"id":"807804","title":"沁园春  泊舟胥江大风雨","dynasty":"清","author":"陈维崧","text":"胥母门边，暴雨奔浑，盘涡撞舂。见后潮文种，银袍鞺鞳，前山邓尉，黛髻迷濛。我岂茶商，得非估舶，讵少家园半亩宫。因何事，唱江楼啰唝，愁水愁风。须臾窈窕冲融。又浪静波恬漾远空。正淫龙歇舞，天连岛外，渴乌乍跃，日在禺中。了了层青，迢迢一碧，依旧残汀野庙红。吾长笑，笑向来作剧，多事天公。"}