{"id":"557694","title":"题翠微深处为杰斗南上人作","dynasty":"明","author":"王绅","text":"心閒境自清，境清神愈适。是以旷达姿，遐踪寄幽僻。方外有名区，峰峦翠如积。其中窅且冥，辽辽尘俗隔。高人海上来，阎浮遍游历。蚤岁悟三空，冥栖缚禅寂。杖藜入空青，斗室生虚白。人我久己忘，门罗点头石。雨过寒袭人，云收山在席。孰谓西土遥，於焉真净域。"}