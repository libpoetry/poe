{"id":"694588","title":"木兰花慢 贺郑大尹膺奖","dynasty":"明","author":"陈霆","text":"算江南乐地，山城好、称鸣弦。正桑径雉驯，花村犬卧，麦陇牛眠。天公更怜饥馁，遣我侯、早晚散炊烟。瓜枣顿还幽俗，鸡豚屡庆丰年。玺书曾记汉旌贤。藩省代天言。道三异化行，七丝政好，六事功全。摩挲旧时凫舄，看相将、飞上五云端。河内空烦借寇，道旁行羡登仙。记红芳退后，兰阶下、绿抽簪。渐叶展鸾翎，花含凤嘴，影乱槐阴。宜男自来入咏，早薰风、长养北堂深。好是彩衣寿酒，一枝照映钗金。中庭无奈雪霜侵。风木忽哀吟。叹光景无多，芳华易殒，冷泪盈襟。伤心药栏西畔，但断机、残月尚如今。总道春晖难答，年年寸草萌心。"}