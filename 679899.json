{"id":"679899","title":"题山水","dynasty":"明","author":"陈煇","text":"海国霁烟景，长林气鸿濛。遥峰积翠起千丈，九天秀出金芙蓉。石泉淙淙洒风雨，银河半落横苍穹。恍疑身坐天姥下，万壑五月生寒风。对此发长啸，逸气凌丹虹。閒移轻棹入空碧，武陵尽处缘源穷。鸥沙潮落见溪钓，鹤林月上闻烟钟。以兹便欲赋归去，孤琴未许来相从。始知幸接明盛世，谁能敛迹对尘踪。"}