{"id":"1080357","title":"谦上人清湍亭","dynasty":"宋","author":"吕本中","text":"道人结庵殊未就，先起小亭山左右。不将溪水濯尘埃，且以清湍为客寿。云烟映霭作春浓，草木坚枯辨秋瘦。客来相对两无语，岂有浮辞问时候。一生行脚如梦觉，天意似于君独厚。我今留滞未得往，想像此亭如故旧。再三伸纸诵清诗，已胜开尊饮醇酎。箪瓢可乐不淡薄，兰菊重生足滋茂。他时有暇更分题，此游未落诸公后。"}