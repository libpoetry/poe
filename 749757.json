{"id":"749757","title":"飞仙引","dynasty":"清","author":"邓辅纶","text":"我闻轩辕铸鼎于此山，鼎成腾身凌紫烟。三十六亭委秋草，遗台萧瑟愁飞仙。至人无心亦无象，长风空中自来往。由来瀛岛在人寰，何须更作三山想。紫荆台边一声笛，龙女鲛人皆喑咽。水中缥缈出两丸，还向丹丘弄明月。榑桑弱水随东流，秦皇汉武俱蜉蝣。古来求仙尚如此，何况我辈长悠悠。惟有吕翁解度世，飘飘颇得游仙意。蓬莱一醉三千秋，始信壶中有天地。沈吟远望不能归，秋风淅淅入征衣。徘徊且送玉清鹤，携手卢敖更不违。"}