{"id":"432385","title":"明孝陵","dynasty":"近现代","author":"汪石青","text":"故宫禾黍吊斜阳，陵寝还来荐瓣香。剩水残山秋满地，雕戈战马血初凉。万家缥渺馀新劫，一统低徊认旧疆。如此金汤何以守，臣将泥首启高皇。金蚕玉碗两凋零，翁仲无言宿草青。江上归帆笼晚照，山头摩碣读陈铭。觚棱寂寂馀残垒，帝座遥遥黯一星。半壁河山无王气，将何能慰在天灵。"}