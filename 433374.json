{"id":"433374","title":"消夏偶成十五首用上平韵","dynasty":"近现代","author":"黄浚","text":"焦热怜人海，藏身比垒空。病能谙茗事，贫始懋诗功。具沐康犹懒，甘嘲朔信穷。凉钟回短念，愁绝少年丛。永忆仙舟伴，沉冥隔几冬。信芳宁告鸩，舍涕负为龙。一角楼阴重，高居月色浓。定知过北海，干莫此藏锋。晓雨似奔泷，围愁满小窗。俊人隔淮海，佳句发晴江。通德谁知式，频伽尚自双。鹾官良尔苦，涨潦梦吴艭。隐橘何年叟，端居玩剧棋。甘盘天所遗，龙叔病奚疑。横绝期丰羽，沉吟到折枝。向来裳佩净，恩赐话西陂。元气晚充肥，吾知樊武威。相逢天门老，能示泊然机。镜石嵌园榜，匀苔绣地衣。招邀倾夙酝，心憺欲忘归。故国陈旡己，连秋阙奉书。湖壖成几记，江坞役何车。庭补檀栾竹，池添拨剌鱼。解颐新弟子，高咏定过予。好住城西傅，轻车肯过吾。近闻矜楚柘，不复滥齐竽。王粲英雄志，张为主客图。扇端苍虬阁，心折此诗癯。大隐迦音王，风流似阮嵇。选閒偷玉笛，扶醉听铜鞮。老屋东头伴，新书纸背题。饿驎谁复识，残泪记低迷。连雨宜幽忆，词仙系我怀。远来劳问讯，良会费安排。丹荔餐无恙，寒松体益佳。画禅有家法，竹里事清斋。诸夏争雄长，湖山试玉杯。投篸捐宦迹，分鼎得仙才。句寄荆溪淼，吟争雁瀑豗。三君宜有咏，林月照低徊。笔似生姜臼，林翁亦异人。搜奇谭鸟爪，展纸润龙鳞。专讲开几社，收身作耋民。他时欧九史，独行拟宁伦。苏程梨栗侣，情重最思君。共蹋斜街月，同攀泰顶云。池波沉影事，书案记平分。知有桃根伴，还笺傥报闻。水气上苔垣，初惊伏雨繁。积阴看化蚋，竞进话排鼋。忆旧成中痗，殷忧作罪言。案头俞沈咏，泪几黯千痕。倾国江南返，盈盈广坐看。歌应思侧荔，梦稍祝燕兰。拭汗餐谁饼，遗钗絓孰冠。怜余沦落易，亲为画旃檀。翠微成契阔，触热怯跻攀。书待消中著，诗教月上娴。人间哀独往，吾分合投闲。四壁空何有，长吟对远山。"}