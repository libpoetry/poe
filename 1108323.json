{"id":"1108323","title":"次张昌化合溪新亭韵","dynasty":"宋","author":"刘过","text":"不碍溪流水不平，主人平处主鸥盟。两峰呈秀出天造，双涧同流到地清。尚忆经过曾对酒，欲来登览恨无名。仙凡咫尺红尘隔，草草题诗亦浪评。燕尾溪流上下分，中馀里许地翻平。林疏邑屋高低见，水涨舫船来往轻。坡老已仙谁杰作，诗人为县得重评。唐山见说双溪馆，今见双溪亭又成。"}