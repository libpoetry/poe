{"id":"1112004","title":"再用前韵二首","dynasty":"宋","author":"吴潜","text":"剪水工夫入细难，筛尘屑末粲豪端。司寒便合修年谱，凌室何妨践世官。惠可立时师受记，焦先卧处众争看。只缘一窍丹成熟，四体那拘瘠与胖。中夜怀归梦趁虚，柰无黄耳寄家书。高人不问闭门后，征士应思遣戍初。压栋排檐能拉朽，穿帘入隙解乘疏。遥知山谷皆封路，食绝肠饥有怒狙。"}