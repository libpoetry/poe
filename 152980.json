{"id":"152980","title":"答僧讷·唐代衣冠高四姓","dynasty":"宋代","author":"贺铸","text":"唐代衣冠高四姓，天宗之亚荥阳郑。不坠家声五百年，桂籍相望三叶庆。上人猛谢区中缘，破冠投栉还童颠。寸灰已灭五经笥，来入辨才无碍禅。我窃官粮众人後，相逢宛是平生旧。一闻南国白头吟，万媿西风碧云陋。老鹤终辞鸡鹜群，谁将断绠绊浮云。它日传衣度梅岭，解留何语与将军。"}