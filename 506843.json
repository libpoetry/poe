{"id":"506843","title":"持敬斋为南昌经历周文远作","dynasty":"明","author":"杨荣","text":"吾闻古君子，主敬心不移。戒惧乎未睹，慎防乎自欺。所以造至德，俯仰无忸怩。周君务脩省，兢业恒自持。凛如履冰际，惕若临深时。发言戒轻妄，周旋思中规。一朝荷恩命，赞政江之西。郡斋揭华扁，动静体无违。惓惓夙夜间，谨此心术微。以兹方寸中，皎皎生光辉。门庭杜私谒，田野争讼稀。美哉持敬功，远大由此跻。勉旃保终始，峻擢应有期。"}