{"id":"870129","title":"春日书寄东郡诸同舍","dynasty":"宋","author":"司马光","text":"滑台古镇揭高牙，主人贤厚宾友嘉。公庭退休射堂饮，水沈绿李浮甘瓜。清言妙谕间诙谑，笑语往反何喧哗。别来汎滥若浮梗，尘愁俗累稠于麻。提鞭俄盖触风日，惨涩满眼飞埃沙。朱门湛湛果深浅，门外日拥千馀车。阍人未肯即通刺，指弹手版景欲斜。就令入见亦何事，气象渺邈凌青霞。围棋角智赌胜负，拙者理与功名赊。舍之归入户庭隘，仰视青天如井蛙。后檐数尺地荒秽，不剪欲令生荠花。当春寂寂但如此，意恐至外逢纷华。奈何胜友百馀里，不可一见如天涯。何时更共把卮酒，侧身北望空咨嗟。"}