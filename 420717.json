{"id":"420717","title":"金缕曲 其四 槟城喜晤张干之将军，即席赋赠","dynasty":"近现代","author":"李继熙","text":"槟岛停征棹。喜将军，乘风破浪，宣威南徼。百万侨民迎虎旆，赢得欢声载道。看伟绩追踪三保。屈指神洲推志士，岂吾闽人物庸中佼。任意气，凌燕赵。识荆此日嫌非早。念天涯留连杯酒，几番歌笑。回首半生成败事，何用较量分晓。只党国深萦怀抱。大好河山终板荡，仗男儿身手须重造。有几个，堪同调。"}