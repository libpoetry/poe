{"id":"524752","title":"湘中送荣老还金陵永宁寺","dynasty":"明","author":"顾璘","text":"摇落三湘外，经年爱尔来。故人书总至，异域眼俱开。放逐怜亲友，悲欢向酒杯。衲衣经雨暗，横笛伴秋哀。试问寻风洞，何如对凤台。寺幽词客满，松古老师栽。梦寐惟吾土，羁累愧不才。江山孤兴减，瘴疠暮颜摧。澧浦难捐佩，龙门异曝鳃。相看移去棹，转见脱尘埃。烟水滔滔地，随缘易往回。"}