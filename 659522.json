{"id":"659522","title":"寄少司马山斋","dynasty":"明","author":"林俊","text":"我今几意山云宿，右半偏枯守床褥。异书经眼意茫如，神衰祗见年华促。故林残叶霜己黄，閒庭细草烟还绿。往时意气此安在，海内交游多鬼录。忆昨新朝特起时，耇老仙班共华躅。独公风力倍强壮，伟抱雄材心更属。廷尉应推戴胄前，本兵直拟姚崇续。醴酒不设良自知，江上分飞两鸿鹄。公今水石开绿野，我亦桑枣依杜曲。乞天强健荅升平，饱饭著书了完局。"}