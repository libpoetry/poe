{"id":"1131442","title":"曾守谯楼既成邀宾从同登议辟双门以复旧观从士子请也","dynasty":"宋","author":"虞俦","text":"楼下遗踪宛可寻，尚须宾从一来临。三峰嵂崒浑依旧，双阙岧峣复见今。麻麦向来迷绿野，簪缨久矣负儒林。使君不惜褰帷问，慰我邦人望望心。杰阁危栏不许寻，境环千里望中临。古桃风物宁非旧，甲子规模乃到今。堪笑折腰趋府事，何如长啸入山林。故园猿鹤休惊怨，出岫孤云岂有心。"}