{"id":"1059056","title":"次韵仲孺见督烹小团","dynasty":"宋","author":"邹浩","text":"世事多好还，往躅端可视。崟岩辉奇功，颇愧文王肆。他年焚舟来，几作涂炭坠。驷马岂及追，我今亦如是。狂言编虎须，得报逾掐鼻。平生储春芽，美恶初一意。浊氛腾墨云，君舌故历试。小龙落几前，毕竟不知异。方欲事烹煎，姜盐以为使。赖君呼回头，丝桐识秋思。会当扫南轩，石铫沃清泚。从此师金人，三缄诚有味。"}