{"id":"157254","title":"忆瑶姬·雨细云轻","dynasty":"宋代","author":"曹组","text":"雨细云轻，花娇玉软，於中好个情性。争奈无缘相见，有分孤零。香笺细写频相问。我一句句儿都听。到如今，不得同欢，伏惟与他耐静。此事凭谁执证。有楼前明月，窗外花影。拚了一生烦恼，为伊成病。祗恐更把风流逞。便因循、误人无定。恁时节、若要眼儿厮觑，除非会圣。"}