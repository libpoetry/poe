{"id":"744571","title":"题卢忠肃公手札","dynasty":"清","author":"姚文田","text":"绝野栖迟军鲜饱，凄凉父老贻升枣。草履麻衣体攒镞，三郡遗民同一哭。十年万死不顾身，一朝偾败徒酸辛。皆言阉竖丧明社，海内未遂空无人。奇才伟略世希有，南卢北孙皆绝伦。武陵一出国事去，眼见宫阙飞埃尘。贤豪生与时事会，天意或教支废坏。却令宵小更败之，颠倒终难测茫昧。蒿水桥边战血流，八十日尸犹不收。呼天逻卒鞭且死，人理那复几希留。我从史传考勋迹，卷不能终愤填膈。当时恨无折槛人，请殛奸回谢宗祏。流传翰墨奕世珍，书生余事犹轶群。忧时抚事意慷慨，令我泪堕还沾巾。吁嗟天已厌明德，倔强孤臣空尽力。请看七日降淫霖，一死遗骸求不得。"}