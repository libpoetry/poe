{"id":"997754","title":"送徐稚山江西漕","dynasty":"宋","author":"黄彦平","text":"长江分东西，下流隔沧楚。方船漕红粟，出节须调护。催科急星火，踏浪轻尘土。公私此一时，长短要相补。水生春岸阔，江净桃花吐。饯宴那得频，征帆会当举。烟鬟小姑山，晓镜女儿浦。雁雁破行飞，鸭鸭避人语。平生钓竿手，只合江湖去。因君偶别离，感我犹羁旅。"}