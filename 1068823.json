{"id":"1068823","title":"次韵赵悦中防禦喜雪","dynasty":"宋","author":"张扩","text":"天南霜力微，不洗瘴地煖。穷冬雪一尺，坐受坑谷满。梦闻淅沥声，惊起欲窥管。敢倚狐貉温，但愁衣带缓。王孙雪争妍，耿耿抱丹款。闭门不知寒，高卧腹自坦。纸窗飞花集，乱扑书檠短。不忧诗作魔，政藉酒为伴。忽枉郢人曲，悬知和者罕。犹馀雪清甘，味胜茶七椀。"}