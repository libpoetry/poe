{"id":"1139154","title":"题立斋不碍云山亭","dynasty":"宋末元初","author":"陆文圭","text":"英英山中云，苍苍云外山。云山偃蹇若高士，不傍贵人门户间。藕堂老人家四壁，诗句曾参浣花客。一亭半落平畴外，拾尽乾坤眼犹窄。樵歌断处起寒青，鸟影明边际空碧。玉鸾不入巫阳梦，满榻凝尘室生白。昨宵础润卜雨来，岸巾栏角小徘徊。忽然一片黑模糊，失却万丈青崔嵬。有风飒然起林薄，如觉天日徐徐开。推窗看山色如故，断云飘零不知处。"}