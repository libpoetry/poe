{"id":"143486","title":"齐天乐·曲廊连苑吹笙道","dynasty":"宋代","author":"翁元龙","text":"曲廊连苑吹笙道，重来暗尘都满。种石生云，移花带月，犹欠藏春庭院。年华过眼。便梅谢兰销，舞沈歌断。露井寒蛩，为谁清夜诉幽怨。人生乐事最少，有时得意处，光阴偏短。树色凝红，山眉弄碧，不与朱颜相恋。临风念远。欢蝶梦难追，鹭盟重换。一片斜阳，送人归骑晚。"}