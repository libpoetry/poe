{"id":"691546","title":"古风三首","dynasty":"明","author":"李昱","text":"秦坑灰未寒，纷纷逐其鹿。胡为隆准公，高大更疾足。信越为干橹，良平乃心腹。诛嬴既灭项，浩歌大风曲。鸟尽良弓藏，兔死走狗戮。伟哉赤松游，所志非辟谷。陈编抚遗事，尚忧鸱夷翁。摧吴破强敌，霸粤成奇功。功成宜受赏，辉赫凌烟虹。乌喙不可共，翩然驾孤篷。三江水茫茫，流誉诚无穷。云胡载尤物，竟与巫臣同。自从永元来，阉监专天威。桓灵遂其恶，炎祚日已微。三君就奸刃，八俊幽阛扉。泰蟠仅保身，历历皆危机。贤哲既云亡，邦国将焉依。瞻乌止谁屋，识者涕泪挥。"}