{"id":"747743","title":"伪汉刘冢歌","dynasty":"清","author":"郑献甫","text":"洛州真龙称刺史，海国毒龙作天子。非驴非马欲何为，值兔值牛聊自喜。尉佗老去吕嘉亡，楼阁重看照烟水。朦胧妖气射星文，碎破山河正豆分。剩水残山自薰沐，沈香高热炎州云。真龙再见毒龙警，孙子先人来执梃。麋鹿朝游歌舞台，狐狸夜搰胭脂井。墟墓如山不葬金，鱼膏冻灭蚕丝冷。今古回头几战场，关山满目半斜阳。断粉零香杳无处，花田犹说小南强。海疆花事自终古，海角蜃楼又帝午，黑水千帆欲竖旗，朱崖一线微闻鼓。鲸鲵万里送头颅，辱没刘郎坟上土。"}