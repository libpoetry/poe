{"id":"1044244","title":"龙门行","dynasty":"宋","author":"范纯仁","text":"皇图经野临中天，北有大河南陆浑。陆浑之下伊之源，直走关塞侵山根。此山不断亘坤轴，逆为汝海波涛翻。忽焉天意有不测，副开峡口流如吞。长波万练卷空过，贯都会洛风霆奔。崖岸相嵚竦天阙，此号凿龙为禹门。石道盘纡入幽邃，杉松隐映皆祇园。下窥朝市但尘土，不与人世同嚣喧。天章阁老真相嗣，诏委北陲严国藩。前驺驱弩聊盘桓，凭高置酒临岩轩。是月嘉平腊将尽，春风料峭烟霾昏。圭阴表日景渐正，玉沙透水波先温。杳杳端闱照宸极，壮以崤函周轘辕。超然宴览动咨叹，坐预国论惭冥烦。乃知公旦卜洛意，根本系时亡与存。法宫在今宜有制，上宪太微尊至尊。乘杓布政朝万玉，莫如洛宅当乾坤。三陵气象贯星野，庆云祚百云来孙。岂唯设险御诸夏，亦以捍患安元元。为于可为事乃济，器大重迁咸有言。贱臣幽退冒及此，愿对上前图籍论。"}