{"id":"1115397","title":"过招贤渡四首","dynasty":"宋","author":"杨万里","text":"归舟曾被此滩留，说著招贤梦亦愁。五月雪飞人不信，一来滩下看涛头。一江故作两江分，立杀呼船隔岸人。柳上青虫宁许劣，垂丝到地却回身。倦游客子自无聊，不是江山景不饶。危岸崩沙新改路，断渠横石自成桥。岸上行人莫叹劳，长年三老政呼号。也知滩恶船难上，仰踏桅竿卧著篙。"}