{"id":"423815","title":"绮罗香·醇士次余此阕。东坡诗云：虚白堂前合抱花。秋风落日照横斜。秋风渐高，花容如旧。叠前韵答之","dynasty":"近现代","author":"王用宾","text":"枫殿丹迟，蓉城锦褪，寒艳还浮幽圃。唾袖成华，借问婕妤谁妒。共白傅、明月兰堂，疑子建、朝霞洛浦。语渔翁、不是桃源，莫睡流水误红树。林泉同此寂寞，又照秋风落日，横斜如故。不老春光，怎入四时花谱。纵落红、漂泊空山，犹化作、怨鹃啼主。凑工夫、勾点繁璎，日教门镇杜。"}