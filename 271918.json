{"id":"271918","title":"讼蝗·射阳告蝗灾","dynasty":"现代","author":"李宣龚","text":"射阳告蝗灾，插羽星火驰。一旬三廓清，官书等童嬉。敝邑势洼下，错壤洪泽湄。冬乾挟春潦，燥湿殊失宜。有虫不腐毈，一卵破百儿。跳跃竞唧嗾，如闻冰流澌。朝掘百丈沟，暮障千丈陂。畚锸相后先，挨村不遑糜。缚帚纳窟穴，聚歼无一遗。除恶誓务尽，不留为人饥。何曾劳酒浆，民各急其私。徼幸害已去，安用更张之。谁知坐疏忽，长官翻见疑。徵蝗等包贡，督责不敢迟。秽烂已入土，何从登阶墀。大索菰芦中，开笼行欲飞。老手擅刀笔，批根弥有词。扑蝻寖成蝗，事实焉可欺。为政乃若此，讵称良有司。下吏愧无状，厥咎诚当尸。举头视皎日，岂复求人知。顾兹府县间，不能无是非。投帻乞病免，两端休争持。异哉彼狡狯，弄姿微拈髭。逡巡就客位，幡然降色辞。自悔太孟浪，误将汝瑕疵。为惠况不费，未蠲毫与釐。片语事立白，褊心亦良怡。海东某使君，市蝗不论赀。穿冢高于城，状若封鲸鲵。钜万从何出，官仓粟无稊。假手恣一饱，黑胆青肝脾。岁宴最上考，公言空尔为。"}