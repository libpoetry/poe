{"id":"506603","title":"湖上行","dynasty":"明","author":"王洪","text":"湖中昨夜春水生，湖头嗷嗷鸿雁鸣。人家远近湖上住，有水可鱼田可耕。去年种禾湖水北，一家大小多得食。今年种麦曾赛神，一亩占收三两石。门临官路人往来，无事莫教门早开。牛羊鹅鸭散平野，日暮不收常自回。大儿已长当门户，小儿十岁能摇橹。妇人终日坐篷窗，补却鱼网缝衣裳。衣食宁论厚与薄，人生无如生处乐。"}