{"id":"1028228","title":"催老融墨戏","dynasty":"宋","author":"楼钥","text":"古人惜墨如惜金，老融惜墨如惜命。濡毫洗尽始轻拂，意匠经营极深夐。人非求似韵自足，物已忘形影犹映。地蒸宿雾日未高，雨带寒烟山欲暝。中含太古不尽意，笔墨超然绝畦径。画家安得论三尺，身世生缘俱堕甑。人言可望不可亲，夜半叩门宁复听。三生宿契谁得知，一见未言心已应。岩倾千丈雪散空，上有清池开锦镜。意行忽发虎溪笑，许作新图写幽胜。归寻一纸五十尺，傅以矾胶如练净。自知能事难促迫，捲送松窗待清兴。笔端肤寸今何如，西抹东涂应略定。何当一日快先睹，洗我昏眸十年病。"}