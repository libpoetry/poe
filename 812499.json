{"id":"812499","title":"诸将杂感四首","dynasty":"清","author":"严允肇","text":"建国行师自古今，千秋理乱事相寻。云龙势合欃枪扫，汗马功成带砺深。不信蒯通能相背，可无孙武善攻心。山头廷尉空凝望，星拂招摇白日阴。仙霞烽火照龙山，玉甑金庭弃草间。慷慨孤臣提汉节，指挥诸将出雄关。蒙茸垒嶂潜师度，鼓角严城振旅还。劳苦西平功第一，江东坐镇羽书闲。天彭井络望中遥，剑阁重关似建标。白帝城空王气尽，金牛峡险霸图销。汉廷却悔封雍齿，巴郡终须殄隗嚣。邛僰西南重置吏，不烦檄使下星轺。款塞诸戎拥节旄，大开屯种刈蓬蒿。戴牛佩犊经营苦，画井分疆部署劳。岂为流移增国税，即看荒秽长田毛。戈船下濑今无事，壮士休论战伐高。"}