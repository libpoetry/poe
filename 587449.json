{"id":"587449","title":"峡","dynasty":"明","author":"张拱辰","text":"峡山高兮千寻，峡流险兮寖淫。障白日于晴空，泼岩崖之微阴。碧草萋菲，怪石峨巍。山鬼夜哭，鹧鸪朝啼。聆惜春波兮日瀰漫，中流一箭兮飞奔遄。游人值此兮命难存。余舟已济兮心犹酸。拉长年与三老兮正襟而诉之。莫余行其少迈兮顾流而易之。乘白日之馀光兮择芳渚而憩之。桂棹兮兰桨，神明兮翱翔。有酒兮酤我，共酌兮斜阳。"}