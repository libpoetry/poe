{"id":"313985","title":"贺新郎·与诸子夜话，悼佑曾以宁","dynasty":"清代","author":"陆震","text":"尔我心相许。喜年来、团圞里社，夜分常聚。生世不谐逢歉岁，又恐饥驱人去。飘泊在、异乡村坞。已矣身名拚灭没，纵飞腾、仆已伤迟暮。总话到，销魂处。一杯相劝休相拒。算生年、真能满百，也知有数。况是彭殇难预料，几个亲朋无故。宗吴辈、顿成今古。欲觅孤坟何处是，怅荒原、草满无从顾。正萧瑟，秋风度。"}