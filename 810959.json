{"id":"810959","title":"重阳后十日晚过大伾山","dynasty":"清","author":"王苏","text":"杰阁风声响海潮，不胜寒处近层霄。云邀暮色归山寺，虹挟秋光落野桥。仄径无人支卧柏，清泉终古浸单椒。自怜蒲柳凋零易，济胜常扶瘦沈腰。前度何曾识道场，重过犹及展重阳。新图壁挂枫千树，古字天惊雁一行。石洞人酣霞外酒，丹房花拒夜来霜。鍊师莫笑粗官俗，十七年前侍玉皇。不分简絜与胡苏，故道谁翻《禹贡》书。田舍薪茭官赋税，山城沙砾古河渠。微波竞走催租吏，积雨难通治粟车。众妙门前重伫立，满衣尘土发萧疏。"}