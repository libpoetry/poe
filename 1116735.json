{"id":"1116735","title":"刘顗宫苑，退老于庐山石碑庵，顗，陕西人，本进士换武，家有声伎","dynasty":"宋","author":"苏轼","text":"山西旧将本书生，归老岩间未厌兵。卧闻布水中宵起，错认边风万马声。彫弓挂壁耻言勋，笑人渔樵便作群。五马亲来看射虎，不愁醉尉恼将军。肩舆已弃蹑风骓，旧物犹存杨柳枝。一曲清商近尤好，五陵豪气未全衰。"}