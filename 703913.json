{"id":"703913","title":"明辽警有感","dynasty":"明","author":"韩日缵","text":"金元交恶羽书迟，辽海曾闻一镞遗。可是和亲通宰赛，遂教跋扈起奴儿。阴风飒飒环夷胄，落日萧萧照画旗。愁杀野燐青冢畔，沙场夜哭尽熊罴。夕烽飞箭到长安，百万貔貅立马看。此日君王亲赐剑，一时宿将尽登坛。妖氛已见夷歌合，旗鼓谁教贼胆寒。青海莫留蛇豕在，屡廑拊髀问征鞍。漕输百万尽朝宗，天下军储本自供。岂有呼庚闻虎旅，尚能擐甲卧狼烽。封椿未散金银气，鸣镝徒骄豺虎踪。圣主未忘桑土计，安危须仗大司农。"}