{"id":"699260","title":"送张天爵奉贺正旦表航海赴都","dynasty":"明","author":"袁华","text":"相臣奉表天边去，使者乘槎海上行。旌旗影拂波涛静，宫殿春开日月明。中原未必无王猛，前席须当问贾生。风景不殊民物异，江南遗老望休兵。帆樯跋浪驶如鸿，缥缈神京在眼中。天地未明先见日，九天直上更凌风。蓬莱水弱流清浅，龙虎台高气郁葱。咫尺凤城春似海，五云端拱帝王宫。耽耽双阙起中心，缭绕红云黼扆傍。麟史己书王正月，凤函初上帝封章。殿头杨柳黄于鹄，海子鴐鹅白似霜。拜赐君恩归佐郡，锦衣光彩照高堂。忆得长淮汗漫时，楼台歌吹锦城围。吕梁水落河鲂美，芒砀霜寒野雉肥。道路久无人北上，关河空有雁南飞。可怜风物非畴昔，蒿棘如林蔽夕晖。"}