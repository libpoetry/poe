{"id":"805165","title":"石州慢 访叙彝上人","dynasty":"清","author":"曹臣襄","text":"瘦石欹青，斜照敛黄，山似烟幌。闲寻松径，横披老干，若虬龙样。薜萝幽处，拂藓转入斋厨，斜廊活火煎茶响。晚磬数声传，看经幡低荡。神往。岩花争发，好鸟频啼，最高峰上。崖际飞来雪瀑，宛翻银浪。一编贶我，琢就几许新词。清如玉露流仙掌。更许饷银桃，到今朝还想。"}