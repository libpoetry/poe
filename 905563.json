{"id":"905563","title":"水龙吟 上巳日出郊，呈知宗安抚、张参、观文汪相二首 其二","dynasty":"宋","author":"李纲","text":"莫春清淑之初，赏心最乐惟修禊。兰亭序饮，泛觞流咏，萧然适意。旧弼宗英，文章贤牧，肯临坰外。向碧山深处，寻花问柳，有佳气、随旌旆。寥落幽人寓止。借僧园、缭云萦水。栽花种竹，凿池开径，渊明岂愧。美景良辰，玉颜方老，欲留何计。对残红嫩绿，开怀笑语，且须同醉。"}