{"id":"1104475","title":"浪淘沙令","dynasty":"宋","author":"无名氏","text":"春色入横塘。变尽凄凉。青梢弄粉雪溪傍。疑是化工偏著意，欲试新妆。玉蓓锁春藏。占断寒芳。他时鼎鼐不须忙。泄漏清香方有思，别是春光。雪里暗香浓。乍吐琼英。横斜疏影月明中。学傅胭脂桃与杏，虚废春工。素艳有谁同。不并妖红。应如褒姒笑时容。绝胜梨花春带雨，旖旎春风。村左小溪傍。粉黛宜芳。寒添潇洒冷添霜。清瘦几枝堪入画，竹映苔墙。疏影浸横塘。月暗浮香。当时曾伴寿阳妆。不似东君先倚槛，泄漏春光。"}