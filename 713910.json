{"id":"713910","title":"赠周文学","dynasty":"明末清初","author":"屈大均","text":"君如琼树方敷荣，又似玉壶冰至清。三岁珊瑚色尽赤，五年孔雀尾全成。年少周郎古所羡，况复聪明是才彦。不工顾曲但读书，文章已见云霞变。幽轩列植多名葩，美盎滋兰尽发芽。香煎水熟风微起，琴写泉声月正华。书多不用徒渔猎，至道从来少枝叶。古圣精微在六经，神明一片宜相接。"}