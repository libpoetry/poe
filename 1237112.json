{"id":"1237112","title":"和师言穷居即事韵二首","dynasty":"元","author":"袁易","text":"城郭烟花裹屋庐，萧然谁识范莱芜。借居种竹怜君达，筑室移山笑我愚。坐久眼看乌几绽，醉来头向墨池濡。壮心纵复都销尽，未害狂歌击唾壶。雨声连夕乱鸣檐，野色今朝稍入帘。绿树成围黄鸟度，青天欲尽白波粘。熊经懒戏愁危坐，鹊语无凭喜漫占。若话浮名身外事，画蛇无足不须添。"}