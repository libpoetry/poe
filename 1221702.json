{"id":"1221702","title":"赠潘德厚","dynasty":"元","author":"凌云翰","text":"洪武戊午秋，佳辰又重九。门前冬青树，想像如五柳。中有避俗翁，于焉养衰朽。俄闻扣门声，乃见二三叟。水心吾忘年，虎头吾畏友。偶偕安仁裔，所见知所守。湛然若渊泉，温其类琼玖。云是主粟官，才能世无偶。奔走事先集，易若屈伸肘。杭郡冠东南，仓廪过陵阜。出纳既有程，经营亦非苟。尚不遗撮圭，况乃累升斗。昔闻闲居时，板舆奉慈母。郡国举孝廉，惟汝独称首。赋诗中书堂，落笔海潮吼。青袍方里身，美誉已腾口。禄仕安敢择，所贵为母寿。柰何不及养，中心讵能剖。今年属兔丧，文字复徵取。请解来钱唐，见者惟恐后。书成华其行，河桥重携手。从兹到三泖，湖水清且浏。鲈鱼入板罾，香粳出舂臼。因之作画图，可以识某某。示我索题诗，成章愧呈丑。胡能继殊珍，但可供覆瓿。譬之多稼田，也复容稂莠。恭惟圣明朝，文化被九有。图书出河洛，麟凤在郊薮。貂蝉变兜婺，金印联组绶。贤者屹山岳，能者环培塿。芃芃棫朴姿，尔在薪与槱。嗟我晚闻道，倾盖蒙发蔀。登临此日同，留别不能久。赠以黄金花，西风一杯酒。"}