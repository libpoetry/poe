{"id":"560538","title":"张廷瑞画竹为陈体方","dynasty":"明","author":"徐庸","text":"古时张旭善草书，草书名重人难如。不攻草书攻墨竹，有孙今向虞山居。醉吟先生醉乡客，清风两腋生衣□。溪藤求写作便面，形影半弯堪捲舒。白云孤飞洒苍雪，墨汁忽吐金蟾除。相灵何处报琴瑟，九疑一望连郊墟。琅玕不碎铁如意，翡翠却胜红芙蕖。秋声彷佛动毫末，风吹仙梦游华胥。先生爱我旧莫逆，珍重示我过茅庐。蔷薇露香为沐手，老眼披玩尘消除。□飙满座惬清兴，抵用金杯浮玉蛆。纷纷花草空自媚，此君敬慕心长虚。愿留高枝款栖凤，莫取长竿供钓鱼。人生踪迹类萍水，日月安可延居诸。平生共保岁寒节，白发满头情有馀。"}