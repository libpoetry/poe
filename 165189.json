{"id":"165189","title":"题醉月亭","dynasty":"宋代","author":"刘鉴","text":"采石江头李太白，狂不奈烦宫锦窄。赤壁矶下苏东坡，一叶泛泛凌风波。当时有月并有酒，和酒和月吞入口。酒肠得月冷于冰，化作瑰辞喧宇宙。两首赋，百篇诗，千秋万古称绝奇。两翁不作归来鹤，玉宇琼楼寒漠漠。若得长江变泼醅，少住人间亦差乐。望圆晦缺秋复春，古来明月今来人。我时举酒问明月，月亦团团应不得。铁如意，玉唾壶。我歌君和声呜呜，烂醉起舞嗔人扶。问影莫是李与苏，月中仙子知得无。"}