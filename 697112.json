{"id":"697112","title":"废寺十首","dynasty":"明","author":"胡应麟","text":"寺敞千峰入，桥危一径通。白牛遗汉像，苍鼠窜唐宫。劫火颓垣外，阴燐坏灶中。南朝四百八，成住尽虚空。阶基元晋代，栋宇自梁年。草阁萤潜住，绳床鹿借眠。荒碑沈乱石，废沼咽寒泉。拟唤庐山衲，开山种白莲。双林遗古佛，六代几残僧。画壁全封藓，香厨半压藤。池荒萤乱入，塔坏蚁频登。一杖圭峰老，犹谈大小乘。浮踪仍岳麓，旧宅寄岷峨。摩诘终年病，文殊信宿过。池幽霜坠栗，洞古雪封萝。一塔危崖上，人传舍利多。落落蒲团好，遥遥竹杖来。寺寒千嶂入，门净两湖开。古砌风鸣叶，阴廊露滴苔。若为论去住，千劫总浮埃。松风随曳杖，伏翼走危栏。古寺何年废，空门尽日寒。流泉交井灶，坠雪拥林峦。欲叩西来意，寥寥竺法兰。翛然天姥外，断绝世人知。老桧穿崖长，寒松抱石敧。钵残呼鼠共，床朽倩龟支。一衲都忘老，云房自在披。叠岭飞丹鹫，残碑记赤乌。山风寒梵远，水月夜禅孤。瀑洒林长润，岩倾树半枯。閒阶蔓苍藓，恍惚旧金铺。禅堂馀结搆，破衲挂林樊。宿雾沈荒井，秋河没断垣。杉深时坠鹘，果熟乍闻猿。寂寂拈花手，应悲末法繁。寂寞空王座，萧森佛子庐。蛛丝萦石屋，虎迹印山厨。火灭天然后，灯残慧可馀。悠然念尘世，昏黑重踟蹰。"}