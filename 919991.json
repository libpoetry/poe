{"id":"919991","title":"送三兄出宰常山","dynasty":"宋","author":"苏泂","text":"官次淹时久，才华应世须。及瓜逢六月，行李过三衢。迓吏江边少，赍装驿外都。潮经渔浦夜，樯泊富阳晡。柳障飞云合，花溪落照孤。别情初岛溆，行色半菰蒲。后日思家否，兼旬到县无。衙新夸綵栋，俗厚省鸣枹。陆走通闽蜀，川浮赴越吴。往来纷雁鹜，富贵几金珠。故老知名父，诸公拜画图。琴声追旧宓，谣咏溢今苏。驯听桑间雉，欢瞻屋上乌。源流从孔氏，操履是颜徒。卓鲁方如许，龚黄盍念夫。吾侪甘龃龉，仕路不崎岖。霜叶看青绶，秋蓬类白须。但令民若子，何恤吏如奴。宰相曾传业，郎官此问途。入朝端继轨，负郭款营租。女大宜招婿，儿单切教渠。箕裘绵代远，门户更谁扶。乃伯偏怜我，尊兄况友于。中年嗟契阔，少小事差殊。木拱人难作，庭怀鲤共趋。鹏程方衮衮，愚意独区区。日者门关隔，兹行郡国迂。吟风谁属和，饮月欠相呼。一室甘岑寂，回舟思郁纡。傥归存懒拙，应与钓耕俱。"}