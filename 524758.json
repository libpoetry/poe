{"id":"524758","title":"湘江行寄孟侍御","dynasty":"明","author":"顾璘","text":"逐臣远系湘江上，散发行歌日悲壮。郡门江水急东流，廨宇山云作炎瘴。去年花发悲阳春，今岁花开更泥人。种瓜不及青门客，怀橘空思白发亲。少年意气干云起，中路摧藏乃如此。徒劳殴血走风尘，不救折腰临督史。桂林夫子旧同心，献玉君门共陆沈。千首楚歌犹跌宕，一瓢颜巷自萧森。春风闭户意何如，遥遣娇儿奉素书。倘蒙大府明公檄，莫惜荒城使者车。"}