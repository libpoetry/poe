{"id":"1070679","title":"次韵元裕同游东山佳什东坡所谓爱此小天竺即其地也","dynasty":"宋","author":"李光","text":"东坡谪蛮荒，梦想两天竺。哦诗寄东山，妙响振林麓。作祠卫公旁，一杯奠椒浆。相望柳柳州，追配韩潮阳。怀人空陨涕，亭榭今荒墟。溪山不改色，松声契真如。嗟余麋鹿姿，惯逐渔樵伴。平生铁石肠，那复置冰炭。寻山得佳侣，聊遂幽人意。登临有遐瞩，俯仰观此世。君为丞相孙，仕作渊明清。一枰可消忧，五字堪析酲。人生各有役，诗棋岂妨道。闭户朝黄庭，习气终一扫。"}