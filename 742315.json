{"id":"742315","title":"卒戍发伊犁东归","dynasty":"清","author":"赵钧彤","text":"萋萋塞外草，寒沙无深根。加以牛羊践，重以烈火焚。一冬久不死，复与春风新。春风自皇都，万里释逋臣。东向再拜起，欲语声且吞。不知当何为，但有涕泪纷。上堂交簿书，元戎劳语温。下堂解佩刀，长揖辞官军。自惟多疚躬，赦宥邀殊恩。所愧犬马齿，十无二三存。岂复及鞭策，但得长苦辛。生少南山田，死没东海漘。"}