{"id":"378271","title":"疏影·红珠翠羽","dynasty":"清代","author":"蒋敦复","text":"红珠翠羽。记搴来并坐，楼上听雨。宝蒜垂垂，莲漏沈沈，蜡烛明明无语。春风摇荡春云热，只此际、魂销先许。怕夜来、尚怯轻寒，睡足海棠娇护。刚破梅花冷梦，算香衾又负，芳事多阻。似怨檀奴，悄未周防，一点银蟾遥妒。芙蓉四壁秋波绕，但莫放、鸳鸯飞去。想佩环、缥缈非耶，怅望碧纱成雾。"}