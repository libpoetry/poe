{"id":"685037","title":"厓山感兴四首","dynasty":"明","author":"王渐逵","text":"史笔重看纪宋书，天王遥傍两厓居。千年尚蔓羌胡种，一旅谁兴夏后储。溟海落星应不返，楼船浮国欲何如。空馀万古英雄泪，洒向冈州忆故墟。运当阳九古今逢，数厄胡元更倍凶。位绍皇王应有恨，劫来天地亦旋空。猖狂易著三忠庙，成败难禁一老翁。欲向荒厓论往事，怒涛奇石昼号风。南渡君臣已半非，远从闽越更相依。中原尽苦豺狼遍，上帝应嗟历数归。存赵程婴心祇切，安刘诸葛命多违。行人莫上慈元望，芳草凄凄怨夕晖。延鄜幽蓟恃相强，草草空惊创业荒。敢谓越裳还作贡，早怜荆楚已称王。虞渊自古悲潜日，葛屦何人戒履霜。否塞再开真宰意，似应天为圣明祥。"}