{"id":"866782","title":"贺新郎 其八 追次玉林所赋溪楼燕集韵","dynasty":"宋","author":"冯取洽","text":"二老交相访。正不妨、勃窣媻姗，舍车而杖。忆在蓉村新雨过，门外春流浩荡。中有个、列仙臞相。把酒论诗饶胜韵，更柳边、花底同心赏。临别句，几回唱。忽传风驭来溪上。遣儿曹、策马郊迎，老怀欣畅。争讶金华佳父子，飞下蓬莱昆阆。有四士、追随仙仗。我爱君如何次道，便令人、直欲倾家酿。歌妙曲，郑声放。"}