{"id":"283453","title":"齐天乐·重阳采胭脂豆汁作雁来红，因赋，和美成韵","dynasty":"现代","author":"姚华","text":"秋风妆尽春红影，争知雁来偏晚。冷月钻篱，斜阳掠地，时节并刀偷剪。柴扉更掩。正寒菊初华，小庭凉簟。好趁醉颜未颓，闲笔注吟卷。江南红豆任采，似肝胆沥滴，相思无限。老梦留人乡心怯，信情到姿随势转。湖湘路远。藉露橘霜橙，笋苞同荐。又是重阳，茱囊教替敛。"}