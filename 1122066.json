{"id":"1122066","title":"绿野亭","dynasty":"宋","author":"郑伯玉","text":"二月池边景色好，天与人意相怡融。鹅毛絮轻飏晴日，鸭头波暖摇青空。幽鸟间关变新哢，高花乱旋飞斜红。樽前忽尔感时节，酌酒醉倒酬东风。雨过黄梅夏将半，园亭清洒如山家。白鸟窥鱼立閒暇，红蜓弄水飞交加。垣衣重重长旧晕，萱草节节含新花。薤叶簟凉一就枕，起来日抱西山斜。吾爱高秋亭上望，水风凉澹惬幽情。山形左右互拱揖，海气旦暮多阴晴。西畴农歌罢亚熟，北埭渔唱沧浪清。人生得酒且自适，何必身后立空名。路出烟村俗驾少，江天落莫憎寒威。依依壶峤草树变，蔼蔼海门烟火微。日脚下时一雁度，风头起处双鸦归。却拥残炉拨灰坐，冷煖世途空险巇。"}