{"id":"789979","title":"题同里缪晋蕃小影","dynasty":"清","author":"何栻","text":"辞家几千里，云山梦中绿。蹀躞苦不归，欲归已无屋。身经荡析馀，安坐便为福。劳人事休憩，十日就君宿。知君俯群碎，真气吐滂薄。高襟抱泰华，可以一拳缩。心事当拿云，何为久局促。饥驱坐相累，尘羁就而缚。身无傅天翼，雄飞不如伏。何时遂初衣，幽栖据岩谷。但恐鳌柱颓，蓬庐无处托。道路已荆棘，踟蹰惧伤足。有家归亦难，况乃贫无粟。行从黄石公，奇方传辟谷。"}