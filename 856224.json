{"id":"856224","title":"上元后漕幕同僚二十八人会饮于西湖登千佛阁运干赵渔樵希圣以坡诗七言绝句分韵得陌字","dynasty":"宋","author":"王之道","text":"福星台畔依红客，厌踏红尘穿紫陌。涌金门外泛兰舟，两岸融融春水拍。隔浦笙歌寄幽思，向阳花柳饶春色。六桥突兀披丹青，千佛森罗眩金碧。登临肯作怀古愁，志在云台书竹帛。须臾饮散晚风号，却扫阴霾生桂魄。"}