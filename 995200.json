{"id":"995200","title":"渊靓亭","dynasty":"宋","author":"黄伯固","text":"江山无古今，阐发自我辈。心期得地胜，有目皆一快。负郭西缭川，众流翕以汇。水光开三面，结屋此其最。嚣尘划清漪，景象极爽垲。泓澄湛寒碧，潭影尤可爱。岩前列烟树，翠色联不解。盘坳石下瞰，林立错奇怪。雄观喜新获，旷境了无碍。人谋孰使然，天作若有待。学宫尔多士，游息于此在。岂但濯尔缨，亦可湔尔佩。翛然鱼在藻，行矣鲲化海。维兹渊靓名，妙处默领会。中庸至矣夫，智者乐在内。水德本无虚，人心亦清洒。即物以察己，致之不在大。清源堪疏瀹，世虑涤昏昧。曾子浴乎沂，不出一唯外。淡乎贾傅心，或可分一派。"}