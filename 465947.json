{"id":"465947","title":"评书绝句十八首","dynasty":"当代","author":"余菊庵","text":"浓墨华腴孕刚健，诸城风格古来无。世间不少摹公字，袭貌应防哂墨猪。诙谐风趣板桥翁，四体混成一体中。豪放莫嫌含蓄少，淋漓正可洗烦胸。超凡奇古一冬心，此老才高烁古今。试问解人能有几，震名贾竖不论金。梦楼字秀似其诗，名共诸城震一时。沧海制黥非所任，何妨翡翠媚明漪。山舟闲淡绝无奇，蕴味珍珍识者知。诗到工时人少爱，吾评书画亦如斯。怀宁一老偏工篆，一变斯冰意态殊。神品一人评价定，倦翁所见与予符。八分谁可继汀州，气象雄宏笔整修。请看何曾矜作态，自然高古迈时流。曼生似是矜才气，纵笔离奇博俗誇。篆刻却教人下拜，大方落落自成家。倦翁论字法多多，可奈东坡意造何。名将遣兵随运用，未关兵法背无讹。让之天分过于师，篆法功深重一时。笔力沈雄虽逊邓，丰妍婉约格非卑。秀丽风华四体宜，悲庵于此见天资。料应怕近江湖气，故以妍柔写魏碑。魄力沈雄翁相国，楷书最得鲁公神。更参北魏人风致，健似苍鹰盘白云。道州功力体多兼，习气难除熟近甜。生拙倒钦张叔未，融将金石到毫尖。怀宁继起更何人，缶老奇才早轶尘。石鼓功深加茂密，从兹篆法一更新。南海尊碑宗石门，榜书奇逸自堪存。此公才大气横溢，肯向欧虞背后跟。寐叟于书苦炼研，味含草隶迈前贤。逆锋力矫平庸习，生硬仍嫌欠自然。近代诗人郑海藏，字标一格集苏黄。太阿刹截势莫比，昂首若无人在傍。工篆何多一代中，欲求古淡却难逢。彝鼎丛中来叔蕴，万方仪态极雍容。"}