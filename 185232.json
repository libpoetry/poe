{"id":"185232","title":"游灵川县水洞","dynasty":"宋代","author":"曾几","text":"清溪东南驰，碍此碧玉峰。蛟龙夜相宅，奋迅生雷风。剨开两贝阙，凿翠成珠宫。坐令空洞处，一水油然通。泉流百道来，投注万斛钟。不知深几许，湛若鎔青铜。定应天下稀，岂但湘南雄。嘉与二三子，叶舟渺相从。周旋乳盖底，荡漾菱花中。为我告行客，无为苦匆匆。小酌清泠渊，洗汝尘坌胸。"}