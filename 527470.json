{"id":"527470","title":"望郭西诸峰有怀昔隐兼发鄙志","dynasty":"明","author":"何景明","text":"游龙战渊鳞，翔鹭振云翮。潜姿媚幽深，遐羽忌拘迫。顷来税尘衔，秉性嗜探历。连山秀我里，幸兹眷昕夕。横天岩峦叠，映日苍翠积。涉波缅洄沿，攀岑若咫尺。流目施远坰，写悰翼孤石。嘉遁怀伊人，俯仰慨今昔。霞构象丹厓，烟萝袅青壁。倾耳谷中昔，希踪云外迹。兴性感弥深，即景无与适。岂徒藉虚觏，终然契冥寂。"}