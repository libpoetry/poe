{"id":"1074754","title":"读淮阴传","dynasty":"宋","author":"周紫芝","text":"淮阴一世豪，勋业满天地。晚节不自全，遗恨在百世。君臣如父子，焉得置猜忌。功高良易疑，地大苦难制。折箠下燕齐，群豪自风靡。岂有须假王，而可镇齐伪。祸生固有胎，失在此举尔。沛公窘荥阳，齐卒尽精锐。颉颃楚汉间，事若反掌易。信岂不自王，何乃遣汉使。帝意自此疑，齐楚终易位。哙等何足羞，鞅鞅遂失意。晚路说陈豨，咄嗟甚儿戏。吕姥何能为，公乃自失志。"}