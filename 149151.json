{"id":"149151","title":"瑞芝堂·太空生两仪","dynasty":"宋代","author":"曾丰","text":"太空生两仪，群有函一气。飞走动植中，往往有常类。凡与常类殊，疑类复疑异。缙云开国公，来摄飞挽事。乘闲携家人，纵步至台治。三杯晚酣风，一笑春盎地。夜阑堂左楹，蒸出芝茁蒂。人不惯见芝，疑信初异议。诏除九天来，邮传三日至。笑开芝函看，默与芝事契。始摄今即真，虽疑亦云瑞。那知瑞在人，小物未为贵。我公胸次宽，始与天地似。所临和气俱，万汇一一遂。江湖淮浙闽，两稻多不穟。广东十四州，乐国逢稔岁。{左禾右罢}稏万里黄，厥瑞吾骇视。煌煌楹上芝，兹特瑞之细。"}