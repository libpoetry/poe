{"id":"794894","title":"满庭芳 游塘西丁山湖，复至超山观古梅","dynasty":"清","author":"俞庆曾","text":"燕剪双开，扁舟独往，丁湖别具清幽。小桥撑入，香色目难收。始信江南好景，从今后、不羡罗浮。香雪海，舒怀一笑、心迹可盟鸥。凭高，回首望，青山重叠，知是杭州。问缟衣仙子，几世清修。遥指山腰疏影，恍疑是、身在瀛洲。蓬莱顶，惭余未及，踏翠一来游。"}