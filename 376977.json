{"id":"376977","title":"齐天乐·董竹沙亡兄苔石，尝寓焦山松寮阁，竹沙追赋焦山夜话诗","dynasty":"清代","author":"蒋春霖","text":"千帆影里斜阳望，危阑醉中同倚。海气浮山，江声拥树，闪闪灯红萧寺。高谈未已。任夜鹊惊枝，睡蛟吟水。笑指天东，一丸霜月荡潮尾。西风空想欬唾。似霏霏玉屑，吹散烟际。瘗鹤铭寒，盟鸥会冷，画出孤峰憔悴。啼鹃万里。怕化作秋声，醉魂惊起。凉露沈沈，断鸿悲暗苇。"}