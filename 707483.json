{"id":"707483","title":"摸鱼儿 潇湘小八景词 其二","dynasty":"明末清初","author":"王夫之","text":"瞰蒸湘、曲影双清，流下洞庭秋远。危崖突兀玉峰寒，界破苍流一线。谁许见。只鲛宫、金绳夜拥鱼龙怨。画船歌扇。对笑水江花，窥楼晕月，惹尽流霞片。行乐地，记取韶光迅转。画阑彩笔题遍。云杳潇湘千顷碧，瞥眼武陵溪畔。君莫羡。君不见、渔阳挝断霓裳宴。沧桑已变。想眉黛娇青，眼波凝绿，不是旧时面。"}