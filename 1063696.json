{"id":"1063696","title":"复用前韵送不群归黄蘖见因禅师","dynasty":"宋","author":"释德洪","text":"幽寻忽觉暗香吐，竹西知有梅花坞。一枝试摘与君看，念君明日当离楚。戛然飞去若惊鸿，弃掷自嗟如卧鼓。遥知旅枕生清梦，梦到江南春好处。苍杉拂云烟翠深，为吊大雄山下虎。我识山中因褊头，骨目清坚貌淳古。便欲閒提折脚铛，柏子庵边结茅住。行看谈笑起云门，海上横行如乃祖。"}