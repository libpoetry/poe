{"id":"1182880","title":"游长安诸寺联句 光宅坊光宅寺 中禅师影堂联句","dynasty":"唐","author":"段成式","text":"名下固无虚，敖曹貌严毅。洞达见空王，圆融入佛地。一言当要害，忽忽醒诸醉。不动须弥山，多方辩无匮。坦率对万乘，偈荅无所避。尔如毗沙门，外形如脱履。但以理为量，不语怪力事。木石摧贡高，慈悲引贪恚。当时乏支许，何人契深致。随宜讵说三，直下开不二。"}