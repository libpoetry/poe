{"id":"300156","title":"倾杯·玉笛吹花","dynasty":"现代","author":"乔大壮","text":"玉笛吹花，翠楼藏柳，春寒二月犹恶。病旅建邺，久别故国，怯晚来杯酌。流莺不管兴亡事，道六朝如昨。千门万户，斜照里、隔叶閒关相约。醉托繁弦急管，等閒陶写，翻被东风觉。数旧曲经过，风流何处，有丹青图貌。锦瑟尘生，铜壶更断，一霎思量著。画阑角。看月上、女墙旋落。"}