{"id":"190455","title":"登拟岘台诗","dynasty":"宋代","author":"李壁","text":"羊公洙泗人，易地即颜子。功名真余弃，邂逅照图史。况复权利间，何啻鼠肝似。武库偶并称，相去不知几。台倾属新葺，天远暮山紫。佳月唤我来，抛却乌皮几。莫言风景非，世本无真是。有酒即宜城，有鱼斯汉水。殷勤一樽共，清唱切云起。羁旅聊自纾，高兴未渠已。银河帘旌接，斗柄屋山指。侧闻急才秋，便坐引奇士。但遣君意陈，流落非予耻。"}