{"id":"153245","title":"送寇元弼王文举","dynasty":"宋代","author":"贺铸","text":"无端嵇氏叟，早结曹家偶。不遂龙蛇藏，翻从牛马走。东西只强颜，清镜照人顽。攲枕知归路，开屏认旧山。甘心折腰膂，为饱来西楚。始验釜生鱼，还悲厕中鼠。两君冰玉人，倾盖许相亲。何意尘埃地，欻游云汉津。佳时第行乐，不与华年约。大白酒交酬，长笺诗间作。俄报戍期秋，扁舟去莫留。台乡淮水北，和氏玉坑头。飘颻同李郭，到岸逢摇落。俱是长年人，得忘弥日恶。劳生不自知，会合复何时。笼鸟槛猿思，烹鸡炊黍期。此期谅难必，幸勿忘今日。固有梦依依，可无书一一。徐国壮山河，黄楼入望多。後时三五夕，奈尔月明何。"}