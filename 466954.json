{"id":"466954","title":"四十咏怀五首","dynasty":"当代","author":"陈仁德","text":"人世何仓卒，匆匆日月驰。升沉随所遇，荣辱信难期。早破黄粱梦，徒吟白雪诗。恍然年四十，逝者果如斯。回黄看转绿，过眼几枯荣。太白甘长醉，灵均忍独醒。惟其珍敝帚，所以立修名。百草春风里，愁听鹈鴂鸣。乾坤仍动荡，尘海正飞腾。醉忆鸡声舞，愁催马齿增。心随风万里，身阻浪千层。憔悴长安客，折腰独未能。寰宇响雷霆，睡狮醒未醒。旗收盟国散，炮击海湾腥。能不乘风起，即须破浪行。将何兴赤县，旧制发新硎。古人云不惑，而我惑犹深。难测风云路，恐移蕙芷心。频年忧故国，何处觅知音。万念纷无绪，中宵起独吟。"}