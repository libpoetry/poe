{"id":"804544","title":"宴清都 灯下读宋词感赋，同紫纶作","dynasty":"清","author":"顾衡文","text":"旧曲闲寻遍。西风紧、箫声云外吹断。分笺刻烛，听歌点屧，故情都减。依稀杜曲花深，但提起、青衫泪满。忍还问，旧日铜街，玉笙指冷重按。今宵月黑灯红，故人相对，愁绪难剪。霓裳歇拍，伊凉换谱，玉京愁怨。知他幻影诗魔，总付与，红炉雪片。笑栖栖，头白词人，碧霄梦远。"}