{"id":"836807","title":"九月十七日闻斗六失陷、总戎殉节，感赋二十韵","dynasty":"清末民国初","author":"陈肇兴","text":"经年攻斗六，群盗莫如何。不料咽喉失，翻当士卒多。元戎驰羽檄，万骑出诸罗。似鸟张双翼，如蜂萃一窠。共誇声破竹，复值寇回戈。阵势排鹳鹤，粮车拥骆鸵。几番传捷信，连日唱铙歌。岂意丧家狗，还成赴火蛾。前驱方伐鼓，后队又鸣锣。攘攘黄巾著，纷纷白马过。遂教千骑将，不敌众么么。大义期无忝，重围誓匪他。五千争弃甲，三百莫徵禾。马革尸空裹，蛇矛手乱拖。连朝翻地轴，此劫等天魔。虎豹韬徒握，鱼竿谶不讹。悲号怜子女，毒螫遍关河。哭野家家祭，禳灾处处傩。中原思李牧，故老望廉颇。未卜登坛者，何人是伏波！"}