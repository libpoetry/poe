{"id":"994010","title":"摸鱼儿 过期思稼轩之居，漕留饮于秋水观，赋一词谢之","dynasty":"宋","author":"章谦亨","text":"想先生、跨鹤归去。依然上界官府。胸中丘壑经营巧，留下午桥别墅。堪爱处。山对起、飞来万马平坡驻。带湖鸥鹭。犹不忍寒盟，时寻门外，一片芰荷浦。秋水观，环绕滔滔瀑布。参天林木奇古。云烟只在阑干角，生出晚来微雨。东道主。爱宾客、梅花烂漫开樽俎。满怀尘土。扫荡已无馀，□□时上，玉峤翠瀛语。"}