{"id":"118213","title":"一赠毛一赠赵一自","dynasty":"宋代","author":"苏辙","text":"治剧従容缓策衔，铃轩无事日清谈。隼旟画戟明千里，纸帐绳床自一庵。金奏屡陈容客和，玉山不动看宾酣。我来邂逅逢宽政，忘却漂流身在南。一纸新诗过雁衔，醒然何异接君谈。奉亲鱼蟹兼临海，退食琴书定有庵。一别经年真似梦，多忧不饮亦如酣。共君友契非今日，蔽芾棠阴自剑南。远谪江湖舳尾衔，到来辛苦向谁谈。畏人野鹤长依岭，厌事山僧只住庵。黄雀顿来成一饱，白醪新熟喜初酣。疏顽近日尤堪笑，坐任飘风去自南。"}