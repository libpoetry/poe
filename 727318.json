{"id":"727318","title":"乌栖曲四首","dynasty":"南北朝","author":"萧纲","text":"芙蓉作船丝作䋏，北斗横天月将落。采桑渡头碍黄河，郎今欲渡畏风波。浮云似帐月成钩，那能夜夜南陌头。宜城酝酒今行熟，停鞍系马暂栖宿。青牛丹毂七香车，可怜今夜宿倡家。倡家高树乌欲栖，罗帏翠帐向君低。织成屏风金屈膝，牛唇玉面灯前出。相看气息望君怜，谁能含羞不自前。"}