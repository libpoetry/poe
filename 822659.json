{"id":"822659","title":"浪淘沙慢 其二 九月下旬，西山之战，两军伤亡，过当客有述其惨状者。复次清真韵","dynasty":"清末近现代初","author":"周岸登","text":"战血洒，仙坛恨结，绀露零碛。断骴侵苔废绿。阴磷罥水漾碧。映冷月、寒芜新骨白。向夕听、铃铎钟鱼。带步虚、幽怨似邻笛，愁黯四山色。脉脉。我怀问取仙释。问千劫成毁，何匆遽、人世都如客。如电光沤影，云飞无迹。醉生梦死。自宽为志士，忧来翻窄。双泪向同情倾泻。真哀乐、旷代靡隔。等胞与、无情便路陌。有情底，便有冤亲，怅恨极、伤今吊古难终拍。"}