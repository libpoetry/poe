{"id":"232501","title":"赠张将领十六韵","dynasty":"宋代","author":"徐照","text":"一载鄞江上，波平尘不飞。屡成横槊句，密运若神机。弓影盈秋月，剑光摇夕晖。起身黄石地，成梦黑山薇。府帅曾前席，君王拟解衣。专鲈休在念，草木亦知威。骨相封似贵，家乡衣锦归。柳高戎壁峻，花近宅堂煇。二妓吟霜竹，千金买宝鞿。好文佳士致，起舞丽人围。庭果丹顋润，官醪蜡脚肥。胡琴音屈律，香篆气粉霏。辅汉终成绩，逢刘亦有依。儿男当富贵，得意似君稀。"}