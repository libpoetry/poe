{"id":"1114892","title":"游法济寺","dynasty":"宋","author":"李新","text":"俯槛微歌猛虎行，暮楼钟铁又铮铮。好将石剑磨三伏，自有巴猿报五更。种竹养茶家计薄，依山临水国风清。张王左道曹刘战，秖此祇园不识兵。暮钟晓磬杂啼鸦，尤觉幽栖与市赊。风力吹回千嶂雨，柳阴遮断一溪花。苍皮树瘿何妨丑，横水桥虹不厌斜。夜半春雷乱车轧，不须鸣鼓助惊茶。"}