{"id":"522350","title":"四月七日陪约庵适斋二太守东园鸿胪龙山都谏登超果一览楼望西隐堂有感还饮翠林精舍作时西隐火已一年而寺主杰峰亦化去矣是日翠林亦病出蔬馔延客故末句云云","dynasty":"明","author":"顾清","text":"天台楼阁冠群山，童稚游歌日倚阑。岁月不知青鬓改，松梧长绕碧窗寒。尘龛落日悲弹指，劫海何人更助澜。赖得远师容客醉，不教啼鸟怨春残。"}