{"id":"402676","title":"洞庭碧血 其四","dynasty":"近现代末当代初","author":"田翠竹","text":"水星楼上星可摘，水星楼下水光碧。楼上星辰楼下水，星水辉映自朝夕。此楼之高高矗天，豋楼四顾心茫然。人民城郭尽如此，凝睇东望多烽烟。烽烟浓压洞庭水，水阔天寒八百里。孤月空照乌鹊飞，战船欲逼鱼龙死。楼头猛士二十人，居处有如兄弟亲。守土报国复何有，三尺短剑七尺身。昨宵敌骑来城下，炮堕城垣弹碎瓦。临难不苟勇莫当，独木乃能支大厦。胡笳急，啼猿哀，血花遍地和霜开，白骨暴街寒作灰。危楼不禁风雨摧，摇摇欲堕城之隈。歌声蓦地惊寰宇，孤军清泪纷如雨。楼与人身毁一时，人与楼名照千古。楼头向有夜半钟，此时破碎楼相同。顽铁无灵长苔藓，东涂西抹苏僵虫。吁嗟乎！元龙豪气悲陈迹，休向楼头寻蜡屐。残钟不语夜漫漫，星影水光仍似昔。"}