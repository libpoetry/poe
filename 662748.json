{"id":"662748","title":"送罗文学赴福建考官","dynasty":"明","author":"石宝","text":"闽越山川古，人材更可称。玄纁徵客去，雷雨看蛟腾。国士词多雅，山林气稍矜。匿瑕收瑾璧，得味外淄渑。有此孙阳顾，能同臣僎升。网罗惊并集，旗帜见先登。为国呈多士，还乡切寸竞。庭闱欢定剧，池馆宠俱增。岂不怀将父，应须畏友朋。吾邦衿佩在，拭目望薰蒸。"}