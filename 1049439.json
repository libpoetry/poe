{"id":"1049439","title":"送满夷行秀才赴太学","dynasty":"宋","author":"冯山","text":"汉唐诸儒经术浅，事业不及文章多。六经意义失原本，次第疏凿成江河。圣朝群公尽禹力，注海一导横流波。渊源太学得至宝，洗出光耀犹镌磨。圣贤德业贵简易，一气自在生中和。针医马蹄凿浑沌，或恐纯粹成雕讹。君方茂年已知道，归涉浩渺登嵯峨。置身爵禄庆赏外，人迹断处逢丘轲。"}