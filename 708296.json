{"id":"708296","title":"贺新郎 其五 九日感旧","dynasty":"明末清初","author":"尤侗","text":"偶过慈仁寺。看门前、五株松树，婆娑尽矣。二十年来风景异，不谓树犹如此。感旧事、攀条流涕。白发青衫驱款段，笑无端、贳酒荆高市。听击筑，悲风起。又逢佳节黄花里。怅登高、西山残照，暮云千里。极望齐州烟九点，家在吴头楚尾。添几幅、荒丘废垒。汉寝唐宫何处问，只滔滔、不断浑河水。买一棹，吾归耳。"}