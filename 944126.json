{"id":"944126","title":"程帅以古人名作诗见寄拟作谢之","dynasty":"宋","author":"陈造","text":"胸次不平当近酒，热官奋扬肯回首。即今羊杜诗中仙，襄阳城中狮子吼。我将仲子趋黄堂，孰看毕战搴旌幢。抗颜路尘旋行役，但有魂梦公之傍。濒海作宰我漫仕，留赞郡符真左计。老夫已老子白丁，解颐与言游戏事。骈罗隐服芙蓉裳，设张翰墨当丝簧。敢向青山简奇胜，有田肯卖吾倒囊。如公端合穆王度，不靳尚作归田语。蓬莱朱金久已齐，还许远来结邻否。"}