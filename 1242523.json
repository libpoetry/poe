{"id":"1242523","title":"过清逸处士卢公墓上作","dynasty":"元末明初","author":"张昱","text":"处士古豪杰，在众不自异。平昔乡曲间，随时以轩轾。聚书千馀卷，将遗子孙计。酝酒百馀石，将虞宾客至。甚慕鲁仲连，于人无所媚。辟书下台省，踰垣而趋避。遂隐清平山，居然事高致。地邻万松岭，日夕闻鹤唳。朝论美其风，锡以清逸谥。煌煌杨宣慰，深情托姻契。岂期七十年，遽弃人间世。遂使倜傥怀，消尽虹蜺气。高坟蔓宿莽，宁不为长喟？子常仕今朝，宗庙瑚琏器。自唐谱系存，簪缨旧门地。贤哉郭有道，毋忝蔡邕志。"}