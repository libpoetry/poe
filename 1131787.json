{"id":"1131787","title":"恭和御制己亥十一月十三日南郊祭天斋宫即事赐诗","dynasty":"宋","author":"蔡京","text":"雪晴至日日初南，帝举明禋祀事严。万瓦沟中寒色在，一轮空外晓光暹。云和龙轸开冰辙，风暖鸾旗拂冻檐。共喜天心扶圣德，珠玑更误宠恩沾。展采齐明拱面南，浓云深入夜更严。风和不放琼英落，日暖高随玉漏暹。照地神光临午陛，鸣皋仙羽下重檐。五门回仗如天上，看举鸡竿雨露沾。衮龙朱履午阶南，大辇鸾鸣羽卫严。玉轸乍回黄道稳，金乌初上白云暹。五门晓吹开旗尾，万骑花光入帽檐。已见神光昭感格，鹤书恩下万邦沾。饮福初回八陛南，凝旒裒对百神严。睍消尘入康衢润，神应光随北陆暹。丹槛雉开中扇影，朱绳鹤下五门檐。群生鼓舞明禋毕，却忆花飞舞袖沾。"}