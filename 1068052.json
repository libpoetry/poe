{"id":"1068052","title":"正月二十六日寇顺之饮仆以醽渌酒径醉闻横笛音李仲先顺之有苍头能作龙吟三弄偶不果戏成此诗","dynasty":"宋","author":"李彭","text":"髯奴不及缘坡竹，柱车守闾各有局。苟不上券吾不欲，僮约卒音几恸哭。劣于郤公常奴尔，性不茹荤少陵喜。吐茵西曹第忍之，封侯骨相多小史。苍头乃复在琳房，柯亭横吹节饱霜。炊饭作糜缘底事，心写泉声风韵长。寇谦酌我次翁狂，如鱼听曲首低昂。恨不临风作三弄，不减当时桓野王。"}