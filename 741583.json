{"id":"741583","title":"紫藤花下醉歌用竹垞原韵","dynasty":"清","author":"姚鼐","text":"紫藤书屋古椽橑。紫藤春花复秋槁。紫藤架底读书人，吟魂冢闭萦青草。过从饮酒雕龙客，百岁风镫迹都扫。由来历世犹驹隙，安得长生服龟脑。况余本性杞柳直，戕贼弯回成栲栳。朝走黄沙暮归坐，便觉明镫贤昼杲。今日携行差快意，佳士花阴共怀抱。虬龙两干拿空立，璎珞万条垂地倒。晚春蜂蝶惜来迟，夕照尊罍归厌早。赏花京洛稀常遇，吹鬓东风易先老。承恩自昔如竹垞，抵巘一旦辞琼岛。男儿恨不早归去，脱粟可餐衣布祅。鄙人欲作鸡栖桀，多士自欣鱼在藻。乘舸春水向江湖，回首花前几人好。"}