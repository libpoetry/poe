{"id":"815359","title":"腊日寄铨儿","dynasty":"清","author":"钟令嘉","text":"北地寒威重，怜伊客里身。音书差慰我，贫贱莫骄人。失路皆由命，安时即报亲。师言当服习，莫负诲谆谆。汝妇能承顺，无时离膝前。居然兼子职，久已得姑怜。生育宜佳气，平安似昔年。传声语夫婿，孤馆减忧煎。汝妹依丘嫂，幽窗共食眠。穿针才学绣，识字不成篇。闺训粗知听，童心未尽蠲。归期宁解卜，时刻掷金钱。频年思子泪，前月抱孙才。忆汝孩提似，原他祖德该。啼声劳客试，秀骨或天来。归日应过膝，闻当笑口开。心情怜下第，约略似前番。官道应攀柳，家庭已树萱。恃才防暗忌，交友戒多言。结习还当扫，新诗莫诉冤。仆婢爱菘韭，同锄半亩园。门关饶岁月，居僻远尘喧。夜火机伊轧，家人乐笑言。眼昏今益甚，书帙懒重翻。梦尔天涯路，肩舆往复频。师方为讲学，客岂是依人。驷马题桥志，双亲属望身。而翁坟上草，今已四回春。"}