{"id":"1196113","title":"酬郭先辈","dynasty":"唐末宋初","author":"徐铉","text":"太原郭夫子，行高文炳蔚。弱龄负世誉，一举游月窟。仙籍第三人，时人故称屈。昔余吏西省，倾盖名籍籍。及我窜群舒，向风心郁郁。归来暮江上，云雾一披拂。雷雨不下施，犹作池中物。念君介然气，感时思奋发。示我数篇文，与古争驰突。綵缛粲英华，理深刮肌骨。古诗尤精奥，史论皆宏拔。举此措诸民，何忧民不活。吁嗟吾道薄，与世长迂阔。顾我徒有心，数奇身正绌。论兵属少年，经国须儒术。夫子无自轻，苍生正愁疾。"}