{"id":"842750","title":"泗里末谒孔子庙","dynasty":"清末民国初","author":"陈宝琛","text":"终古侏?窟，崇朝礼乐堂。地还名泗水，祀竟嬗文昌。滨海绵朱学，阶天夐素王。群哤衷至圣，一诏仰吾皇。爟燎跻郊社，尊亲达辇航。九夷居未陋，重译道弥光。裸壤冠裳肃，腥乡俎豆香。司仪徕学子，陪祭逮牙郎。尼祷生辰溯，山颓讳日伤。奠楹群属属，辍市各芒芒。日月无私照，春秋有大防。终看归则受，景教与天方。"}