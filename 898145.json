{"id":"898145","title":"喜宝积智轸道人惠书偈","dynasty":"宋","author":"张耒","text":"南山老禅翁，白净如水月。我初获亲近，解此痴脑结。十年归故里，父老半存灭。逢师百如旧，才若旦夜别。故知静能久，岂有火中铁。致身烦热外，与世作冰雪。穷秋长安巷，客子送书札。龙蛙不同趣，掬海救其渴。平生笑谋食，中路愿颇夺。犹如伏辕鹿，野性终跳?。触涂惟欲睡，过眼时一哕。摩尼本无瑕，尘垢终冀豁。"}