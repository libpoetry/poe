{"id":"572032","title":"宫簟","dynasty":"明","author":"袁宏道","text":"并刀剪出淞水纹，黄琉璃滑净无尘。华清日高海棠睡，一片温玉沉秋云。花房昼脱守宫的，珊瑚反挂潇湘裙。掖庭展转出坊肆，馀脂犹在香氤氲。腐儒白首青蒲荐，十度摩挲眼惊见。寒色平铺四丈馀，虚堂尽敛白纨扇。骨冷魂清抱雪眠，梦回每出松风院。少陵广厦千万楹，白家大被盖遍洛阳城。安得此席如此被，眠尽西华道上尘土热中人。肺腑如冰舌不鸣，三空九陌殷雷声。"}