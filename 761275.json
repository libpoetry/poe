{"id":"761275","title":"丁香结 舟夜寄陶汉过武昌","dynasty":"清","author":"谭献","text":"妆镜人非，屋梁吟罢，寂寞酒尊棋墅。问少年游处。记断梦、几辈天涯尘土。千花和百草，同消受、叶上晓露。眉头曾有旧恨，更遣新愁来补。岐路。只马足难留，折柳长亭前度。小簟轻衾，今宵酒醒，试哦离句。人世原有甘瓜，我觉瓜仍苦。况班骓郎去。心事何时再吐。"}