{"id":"653188","title":"画云鸿振羽图题送陈掌教","dynasty":"明","author":"张宁","text":"东方有佳士，文质何彬彬。昔为待沽玉，今备充廷珍。朗诵商周诗，默会羲文神。言词夙华雅，步履弥精纯。初疑鹿鸣晚，为感鸿飞循。江干寡俦侣，磐石多来宾。矰缴既云远，稻粱安足勤。进止各有节，险易常相因。弦琴古坛树，载艺清池芹。眷兹十年来，渐觉寒毡春。陵陆日已迈，逵路日已臻。祥云动四表，孤征戾中旻。奋逐鹍鹏风，扬随鸾凤尘。峨峨金阙楼，溶溶玉河津。刷翎补干羽，万舞仪章新。"}