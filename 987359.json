{"id":"987359","title":"思耕亭","dynasty":"宋","author":"高斯得","text":"莘郊投耒兴，六百奠殷祀。南阳辍耰出，汉业偾还起。圣贤忧世心，秋月照寒水。彼哉植杖徒，长往见何庳。我读逸民传，初讶子陵志。赤符燄方张，注想资共理。掉头归深山，缪洗巢父耳。六经凛刀尺，云乎不斯畏。反覆史氏词，陵去良有以。维人验进德，必于师友试。历试犹夫人，成就安能伟。挽士亦既来，舍王宁得已。汉道汝不衡，先生可轻议。钓台千万篇，未有惬予意。赋诗题思耕，聊与发斯义。"}