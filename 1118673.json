{"id":"1118673","title":"岁暮风雨二首","dynasty":"宋","author":"陆游","text":"骄风起海澨，浩荡东北来。铁骑掠阵过，秋涛触山回。老夫北窗下，坐守寒炉灰。处世困忧患，万事学低摧。便欲灭灯睡，门闭不敢开。并海固多风，汝孱良可哀。念昔少年日，从戎何壮哉。独骑洮河马，涉渭夜衔枚。一冬少雨雪，人意常昏昏。夜半有奇事，雨声卷江村。陆子真老农，破屋依颓垣。扶持衰病身，收召谴逐魂。手烹墙阴荠，美若乳下豚。听雨取一醉，不厌村酒浑。眼眚灯生晕，衣弊虱可扪。父子幸相守，万事何足论。"}