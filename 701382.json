{"id":"701382","title":"赠座主大司成李渠翁之南雍","dynasty":"明","author":"黄廷用","text":"瀛洲旧作登龙客，东观叨从班马行。万里风云常展足，百年日月总关情。雨馀江送春帆远，岸上花添昼锦明。乘兴杳然欲归去，简书争奈促王程。南国仪刑存大雅，及门犹是旧诸生。春风桃李凝芳露，璧水鱼龙浴晓晴。五夜台光横斗极，四时佳气绕江城。君王不久需端揆，特赐商霖出大明。"}