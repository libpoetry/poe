{"id":"996718","title":"次韵答曹子方杂言","dynasty":"宋","author":"黄庭坚","text":"酺池寺，汤饼一斋盂，曲肱懒著书。骑马天津看逝水，满船风月忆江湖。往时尽醉冷卿酒，侍儿琵琶春风手。竹间一夜鸟声春，明朝醉起雪塞门。当年闻说冷卿客，黄须邺下曹将军。挽弓石八不好武，读书卧看三峰云。谁怜相逢十载后，釜里生鱼甑生尘。冷卿白首大官寺，樽前不复如花人。曹将军，江湖之上可相忘，舂锄对立鸳鸯双。无机与游不乱行，何时解缨濯沧浪。唤取张侯来平章，烹茶煮饼坐僧房。"}