{"id":"1212104","title":"哀弃儿","dynasty":"元","author":"许有壬","text":"雪霜载途风裂肌，有儿鹑结行且啼。问儿何事乃尔悲，父母弃之前欲追。木皮食尽岁又饥，夫妇行乞甘流离。负儿远道力已疲，势难俱生灼可推。与其疐尾莫我随，不如忍割从所之。今夕旷野儿安归，明朝道殣非儿谁。父兮母兮岂不慈，天伦遽绝天实为。卜年执政虽咸腓，发廪有议常坚持。昔闻而知今见之，仓皇援手无所施。儿行不顾寒日西，哭声已远犹依稀。"}