{"id":"492151","title":"奉和孙真州伯刚南轩种竹十二韵","dynasty":"明","author":"刘崧","text":"闻种南轩竹，亲携斸地童。覆根深宿土，护叶背惊风。籊籊看双干，潇潇自一丛。雨愁崖响挫，晴爱树阴笼。低映横窗北，深连别坞东。春林期尽植，秋径得傍通。散帙琅玕润，移尊翠黛空。商音凉瑟瑟，海气夜濛濛。习隐兼松菊，摅材并梓桐。清怀二子上，名混七贤中。自附幽栖兴，能忘长养功。终言拂霄汉，高节倘齐同。"}