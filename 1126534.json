{"id":"1126534","title":"效阮步兵一日复一日","dynasty":"宋","author":"梅尧臣","text":"一日复一日，一朝复一昏。来新去成故，俯仰变凉温。有贵则有贱，未若贱常存。骍牛慕孤㹠，黄犬悲东门。祸福相为基，损益不复言。吾祖入吴市，应龙非伏辕。一日复一日，一晨复一夕。四序相盛衰，三辰运光魄。下上有常理，忧患何时易。先烂泣金燃，先焚叹薪积。但愿远世网，焚烂不能责。麒麟出非时，未免西狩获。鸥鸟浮洪波，心已预海客。"}