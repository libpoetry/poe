{"id":"688326","title":"复次无题四首答李时荣黄门","dynasty":"明","author":"江源","text":"碧藓骎骎旧履踪，景阳无复更闻钟。春辞栏槛花光暗，日射交疏树影浓。淇水肯教遗芍药，越江空忆采芙蓉。芳心自是多贻阻，不道瑶台隔万重。深院无春燕不来，罗帏日晚但蚊雷。金城路远书难寄，玉枕寒生梦易回。归汉胡笳空写恨，伤秋纨扇独怜才。高楼极目相思阔，敢道芳心久已灰。暑去寒来会晤难，芙蓉花发石榴残。梦回长信金根远，人去龙沙玉箸乾。桂子倚云擎露重，女萝延蔓挟霜寒。玉颜久谢朱铅饰，只恐傍人作俗看。燕代车轮蜀水舟，英雄无地不夷犹。归期又逐新春过，交佩曾于去日留。画戟清香公府夜，翠屏红烛内家秋。亦知夫婿封侯好，何用伤春柳陌头。"}