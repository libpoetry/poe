{"id":"1242332","title":"贺新郎 其三","dynasty":"元末明初","author":"邵亨贞","text":"海底珊瑚树。问鲛人、几时擎出，碎为繁露。茜女拾来纫成佩，妆点江南岁暮。便掩映、含章窗户。更着绛绡笼玉骨，怕黄昏、不向孤山路。银烛暗，未归去。梦中曾被梨云误。最难忘、长沙形胜，水声东注。若见何郎须相报，不改扬州韵度。道秾艳、尚堪重赋。一点酸心浑不死，笑桃根、桃叶非吾故。空谷底，谩延伫。"}