{"id":"684244","title":"送周进士使淮便省","dynasty":"明","author":"王立道","text":"长安三月共鸣珂，又见輶轩向潞河。草色千村梅雨暗，蝉声两岸麦风和。倚门正惬清秋望，负弩重看故里过。闻道江淮多赤地，凭君一问岁如何。晓日都门送客行，燕山秦树总关情。三春故国悬归梦，六月长淮下使旌。燕子飞飞山雨急，稻花细细五风清。白云南望堪回首，非羡相如入蜀荣。"}