{"id":"1125384","title":"次韵裴秀才上太守向公二首","dynasty":"宋","author":"秦观","text":"东风已动北风归，寒气侵寻自霁威。何处管弦传腊酒，谁家刀尺制春衣。使君英妙开莲幕，别驾风流出粉闱。唯有广文官独冷，终年如坐水边矶。上客新从颍尾归，使君高会列南威。风将沉燎萦歌扇，雪带梅香上舞衣。翻样云团分御帑，如椽蜜炬出宫闱。食前方丈罗珍怪，却讶犀燃牛渚矶。"}