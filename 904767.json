{"id":"904767","title":"赠杨尉送湫水","dynasty":"宋","author":"李石","text":"天上妥雨水鸣渠，一龙任责固有馀。今年水来雨不集，彭民不及江中鱼。以堰致水高百尺，灵湫在渊烁红日。彭民怨龙不怨人，龙则有职谁之失。九峰仙官梅子真，豢龙有术龙不嗔。去年作堰今请湫，二者兼得苏彭民。东湖别驾但捧腹，卧听萧萧响疏竹。往来莫便轻泥涂，软脚有酒为君沽。"}