{"id":"159821","title":"答苏子美见寄·暮春游京洛","dynasty":"宋代","author":"韩维","text":"暮春游京洛，适与夫子遘。衣焦未及展，挈酒且相就。佳林延凉飚，广夏荫清昼。浩然尘卢醒，坐看天骨秀。殷勤述平昔，感欢道艰疚。谈辞足端倪，怀抱去蒙覆。志愿始云获，睽携遽然又。君舟既南驰，我马亦东走。还谯寡俦侣，孤学日以陋。高风邈难样，离抱曷其救。得君别后诗，满纸字腾骤。汪洋莫知极，精密不可耨。峻严山岳停，奔放江海漏。伏读昼夜并，文义仅通透。有如享太牢，继以金石侑。惟君抑雄才，文字乃兼副。要当被金甲，独立诸将右。指挥神武师，为国缚狂寇。献俘天子廷，功以钟鼎镂。勉哉俊其时，此论讲已旧。"}