{"id":"812451","title":"禽言五首","dynasty":"清","author":"许咏仁","text":"脱布裤，脱布裤，军人一日数光顾。囊被探兮箧被胠，犹恐金银藏败絮。剔抉爬罗不稍恕，检查人身更可怖。大腹皤然失掩护，虑有韩侯出我胯。军官正在吐云雾，薄言往诉逢彼怒。蜀郡歌声载道路，令人想煞廉叔度。嗟我使君来何暮，来何暮，脱布裤。提胡卢，提胡卢，新妇三朝将入厨。门外突然来暴徒，室中搜括靡有馀。瓶之罄矣空空如，维罍之耻洵不诬。四乡蹂躏完土无，杏花村亦成邱墟。牧童遥指徒嗟吁，绿蚁新醅何处沽。杖头无复挂青蚨，刘伶阮籍口吻枯。有谁买春携玉壶，尔莫呼，提胡卢。行不得也哥哥，行不得也哥哥。雷声隆隆火车过，车上兵士蜂蚁多。或来或往如掷梭，谋于邦内动干戈。郑翩为鹳御为鹅，决意主战不主和。两军掘壕张网罗，营中消息果如何？山藏虎豹水蛟鼍，探险恐为投火蛾。五更四面闻楚歌，尸骨将抛无定河。春闺好梦惊娇娥，行不得也哥哥。泥滑滑，泥滑滑，污了绣鞋污罗袜。枪林弹雨迎面来，天公又复恶作剧。如但霢霂继滂沱，道上行潦深没膝。入坎出坎占卦爻，迷凶或可化为吉。女儿原是千金身，鞋袜虽污身自洁。莲出污泥保净根，花虽藩溷全贞节。姊妹比肩惘惘行，任滑一声一声来强聒：泥滑滑，泥滑滑。不如归去，不如归去，侬在吴松江上住。松江一府物产饶，四腮鲈鱼名最著。半江红树买鱼回，洗手作羹同下箸。骨肉团圞话一堂，秋月春风等閒度。谁为戎首召寇来，喟集浏河与黄渡。烽火连天神鬼号，那不逃奔犯霜露。惘惘出门泪沾衣，萍梗飘零在何处？回首故乡烟茫茫，室庐无羔劳瞻顾。憔悴姬姜深自怜，衰草斜阳岁云暮。不如归去，不如归去。"}