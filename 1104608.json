{"id":"1104608","title":"熙宁以后享庙五首 酌献英宗室用《大英》。","dynasty":"宋","author":"郊庙朝会歌辞","text":"在宋五世，天子嗣昌。躬发英断，若乾之刚。声容沄沄，被于八荒。垂千万年，永烈有光。钟鼓惟旅，笾豆孔时。衎我祖宗，既右享之。神亟来止，孝孙之喜。神保聿归，孝孙之思。进退有容，服章有仪。匪亟匪迟，降登孔时。于穆仁庙，圣泽滂流。华夷用乂，动植蒙休。徽名冠古，奕世垂谋。帝躬祼献，盛典昭修。赫赫英皇，总提邦纪。浚发神功，恢张圣理。仙驭虽遥，鸿徽不弭。永言孝思，竭诚躬祀。"}