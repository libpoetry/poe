{"id":"720964","title":"春山漫兴七首","dynasty":"明末清初","author":"王夫之","text":"青山一曲古今谁，曾向藤萝挂接䍦。古树几逢新藓长，落花聊遣晓莺知。乾坤旧日容双鬓，战伐随时老一枝。拟上悬崖寻片石，苔函无字禹功碑。碧磴朱樱始试花，定知红药孕丹芽。晶含斜日摇馀雪，縠长轻风皱浅沙。游屐未抛资药力，渔蓑欲捲过霜华。堂堂永昼相容得，卧看窗西映绮霞。雨敛平田一鹭轻，西峰新展半围晴。叶光浮上通云绿，天影低沈透水清。柔草待收园客茧，泠风欲和子乔笙。百年俄顷春情极，未羡商山摘紫英。东海无能钓玉璜，岳阴从昔咀金姜。刀圭鼎鼎千春臼，蓑笠悠悠一雨航。棋劫屡翻怜日永，琴心自寡到春忘。东方笑尔诙谐甚，滥借金门作隐乡。丹霞白雨夹分霄，浴鹭栖鸦各自饶。夕爽清吹生水影，晴光片碧动山椒。青鞋蹑迹违珠露，紫笋依痕剥玉苗。假借春光安病客，天年恰恰在今朝。南国春从积雨过，西清云柰夕先何。褰帷阴壁生青藓，倚杖空阶土绿莎。肺病久拚临下湿，心期不但畏风波。晴丝曙月容他日，几厌落英覆碧窝。馀春春闰太从容，即次莺花老渐慵。送夕柳边斜照浅，留寒雨外湿云重。烹龟自惜千年表，放鹤先栽九里松。人事天情宜痼疾，草堂曲曲暮烟封。"}