{"id":"1111919","title":"灵岩","dynasty":"宋","author":"吴栻","text":"三齐何处古丛林，石作门阑岱岳阴。云暗鸡鸣川谷浅，月明龟吐水泉深。未须赞叹袈裟铁，且可归依世界金。弹指上方还一梦，梦中聊续去年吟。济南惊蛰隐新雷，底事阳关叠叠催。不称泺源涌觱沸，只堪崧阜上崔巍。他年发已千茎雪，今日心仍一寸灰。文雅台边蜗有舍，瓮头归去泼春醅。飞锡道人知几年，青蛇白兔亦茫然。焚香且上五花殿，煮茗更临双鹤泉。今日别栽庭下柏，当时曾种社中莲。證明佛事真何事，聊策藤枝结胜缘。"}