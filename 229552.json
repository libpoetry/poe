{"id":"229552","title":"念奴娇·闷红颦翠","dynasty":"宋代","author":"石孝友","text":"闷红颦翠，惜流年、忍对艳阳时节。白玉楼成人去後，两地音尘都绝。鸾鉴分飞，梦云零乱，欢意今衰飒。墨痕红淡，忆曾题遍红叶。须信後约难凭，臂啮鬟剪，也只成虚说。满眼凄凉无限事，付与丁香愁结。欲语情酸，临岐步懒，怅望兰舟发。出门谁伴，泪昏一片孤月。"}