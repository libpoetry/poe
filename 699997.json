{"id":"699997","title":"遣兴三首","dynasty":"明","author":"陶安","text":"斫竹藩新廨，锄茅辟古蹊。地偏松鼠过，树合竹鸡啼。信步来溪上，迟留到日西。移时忽得句，遣兴不拘题。鹄立疏晨仗，蜂喧聚午衙。寓居多泽水，吾分合渔槎。未病常储药，无眠减啜茶。从人笑潘岳，垂老更栽花。近时来井邑，远迹亦山林。每忆君赐食，尚期朋盍簪。遣文当述理，临政必清心。片语人皆信，无烦徙木金。"}