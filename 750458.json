{"id":"750458","title":"墨宦歌","dynasty":"清","author":"蒋曰豫","text":"红壁沙版神所苏，琳宫贝堂尤清都。不亦傲岸游五湖，溪山抗手吴船租。秋萝延拂先人庐，作计亦胜长安居。胡为奇气惨不舒，腰间瘦弄青珊瑚。掉头不肯顾人事，局面偃卧城东隅。城东问字鲜携酒，矮茅数椽打头走。经厨茶磨可一肩，家具居然素风妥。爱书尤癖癖独尊，蒐罗漆简沿皇坟。坛碑猎碣汉瓦文，黄初而下皆儿孙。贮之录曲仓，饷以频伽瓶。偏旁点画制作精，甚欲返古存其真。赏音只数许叔重，著论犹薄颜黄门。浮提石汁壶中催，油拳百轴琳琅排。明月代烛，春风动帷。微闻古香，心神荡开。金刚杵落音如雷，阳驱阴欱波澜回。商灵振粟雨夜来，元精脱走真珠胎。书成掷笔忽长啸，万古蒙昧如飞埃。吁嗟乎！识字不耕田，牵舟惯僦屋。蠹鱼囊中笑声作，尔嗜宜难媚今俗。人有计然书，人有朝元录。衣披九霞府群玉，安得从君蹙眉读。士固勿相强，畴能竞尺曛。墨磨世诚病，宦养雅可徵。优哉游哉岁辛勤，作诗一散苍蝇声。"}