{"id":"981502","title":"和周凤隐止酒韵","dynasty":"宋","author":"柴元彪","text":"邃古奠堪舆，狉狉群鹿豕。由蒙以至需，生人饮食始。世值勋华初，人文日以起。民用非酒醴，无以供祭祀。溯求饮之源，日星著经史。礼乐所以兴，寓意乎樽簋。不讲乡饮仪，孰序燕毛齿。不歌既醉篇，孰颂太平美。时哉世味醇，泰和其在是。人情纵则流，此弊何涯涘。鲁薄攻邯郸，商湎祸妲己。歌沈玉树荒，舞罢花钿委。鸩毒死宴安，惜不慎坤履。繁华有憔悴，高台倏荆杞。恭惟崇伯子，垂训在恶旨。戒荒明圣事，榷酤非所弛。再挽浇漓俗，追轶鸿濛轨。宴乐止污杯，熙熙大庭氏。展也漉酒人，赋诗聊自止。千古独醒魂，抚掌汨罗水。"}