{"id":"1111877","title":"送洪司令","dynasty":"宋","author":"吴泳","text":"经年分月伴西清，又佐戎轺勇北征。下马必能书檄草，从军元是擅诗名。熙丰作俑能无过，元祐操舟却要平。局面既新棋势别，消详专在幕中评。夏日曾随别驾归，朔风还作送公诗。行军司马自文采，祭酒诸生亡崛奇。国事急忙中着手，边筹閒暇处开眉。嘉陵想已波涛落，风雨无忘泊岸时。"}