{"id":"828327","title":"题陆文节父子手札卷子","dynasty":"清末近现代初","author":"陈曾寿","text":"呜呼辛亥秋，亡国古未有。列圣磐石基，毁坏翻覆手。坚冰固有渐，绳绝值其纽。戊戌伤天伦，庚子困黔首。巨猾乘其间，国柄窃已久。行贿乱官常，舆台被章绶。封疆无重臣，变起谁为守。邪说煽庠序，嘉苗化稂莠。国防易新军，隐患伏腋肘。枭狐羽翼成，虽智莫善后。到官猝出柙，舍死惟降走。堂堂文烈公，骂贼血濡口。一门殉忠孝，大节同不朽。触愤视遗墨，哀今往谁咎。一死存三纲，寸心良不负。偷生竟何成，泚笔馀愧忸。"}