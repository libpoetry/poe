{"id":"836028","title":"陌上花 正月十五日","dynasty":"清末民国初","author":"郑元昭","text":"韶光又转梅花，窗几醒人诗眼。玉笛谁家，婉转东风吹暖。几回徙倚樱桃下，春聚画栏西畔。正山城、不夜彩灯笼翠，月华飞满。奈新来、意味因愁闲咏，辜负轻晴池馆。早燕迟莺，销却年华强半。柔丝偏绾愁丝紧，那管离人肠断。只朝朝、屈指行期愁近，酒怀都懒。"}