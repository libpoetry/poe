{"id":"1247725","title":"程氏之祖世居鹅湖尝题其读书之室曰湖山清隐芳远既居武夷乃以所得况肩吾山水扇面请予赋诗为歌长句","dynasty":"元末明初","author":"蓝智","text":"况侯昔居白云中，爱写纨扇生秋风。千岩万壑不盈尺，山桥草阁连青枫。清溪漠漠春流急，苦竹丛深晚烟湿。更言鸡狗傍茅茨，似有豺狼在原隰。度桥一老若忘机，欲行未行风满衣。杖藜恐是避世者，日暮似闻歌采薇。山人望山归未得，画阁想像湖边宅。干戈澒洞十年馀，风雨松楸万山隔。鹅湖山高湖水长，昔翁读书清隐堂。秋林伐木鹤鸣谷，春雨傍船鱼在梁。人生万事浮云变，旅食他乡岁时倦。尚想前贤抱隐沦，始知处世甘贫贱。茅斋西南武夷岑，云雾苍莽龙蛇深。致君尧舜苦无术，万里江湖劳寸心。君不见商山之翁头似雪，一朝羽翼扶汉业。丈夫出处自有时，耕岩钓濑谁能知。"}