{"id":"277508","title":"舟泊锡兰岛，至古寺观卧佛，憩寺前大树下","dynasty":"现代","author":"汪精卫","text":"寺前有奇树，婆娑二千年。枝条方秀发，馨香因风传。我来坐其下，久久已忘言。梵呗来空坛，其声柔以绵。感此伤我心，哀吟满山川。回头问卧佛，尔乃能安眠？问佛佛不应，自问亦茫然。荒山旷无人，玄云渺无边。嗒然俯潭影，轻阴荡清圆。"}