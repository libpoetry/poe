{"id":"171687","title":"齐天乐·萤","dynasty":"宋代","author":"王沂孙","text":"碧痕初化池塘草，荧荧野光相趁。扇薄星流，盘明露滴，零落秋原飞燐。练裳暗近。记穿柳生凉，度荷分暝。误我残编，翠囊空叹梦无准。楼阴时过数点，倚阑人未睡，曾赋幽恨。汉苑飘苔，秦陵坠叶，千古凄凉不尽。何人为省？但隔水余晕，傍林残影。已觉萧疏，更堪秋夜永！"}