{"id":"814031","title":"临终诗二首留别诸同志","dynasty":"清","author":"陈苌","text":"两曜无停机，委运固其理。修短良不齐，谁复能逃此。俗士恋其生，涕泣对妻子。达士轻其生，鸢蚁均一视。二者皆弃天，有识所深鄙。君子则不然，奉之以终始。生有所以生，死有所以死。吾闻诸曾子，至死而后已。我有同心人，道义相友师。频年丧浙多，存者复别离。即今将去客，欲别无由辞。丈夫会有志，岂为儿女私。所恨在世日，孤负箴与规。临风一长叹，愿为诸君期。百里半九十，一篑功莫亏。鉴戒不在远，请君视此诗。"}