{"id":"768266","title":"绮罗香 芸筑成同耕客赋","dynasty":"清","author":"龚翔麟","text":"爱补荷衣，慵含鸡舌，只合与鸥为侣。一砚随身，贪看江南云树。拓小槛、蝶外飘花，辟斜径、燕边零雨。笑今番、移得春来，春光已到断魂处。重墙青粉砑短，待种梧桐百尺，翠阴西护。石尽堪铺，须向乱山根取。喜连桷、仙李吟窗，共携插、杜蘅香圃。怕日长、正好支颐，软红催又去。"}