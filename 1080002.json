{"id":"1080002","title":"浯溪","dynasty":"宋","author":"吕本中","text":"五月行人汗如雨，意绪昏昏杂尘土。浯溪一见中兴碑，便有清风濯烦暑。中兴之业诚艰难，敢作汉武周宣看。纷然大历上元间，文恬武嬉主则孱。但知追咎一禄山，袖手不作如旁观。天亦未使庸夫干，故生李郭在人间。一时节士张许颜，其谁不知唐已安。道州落笔风雨寒，鲁公大书镇百蛮。诃叱水怪摧神奸，有臣若此亡所叹。而不能使君心还，我来转岭逾千盘。对此凛然清肺肝，想见群小遭讥弹。尔曹何心犹诞谩，至今怒发常冲冠。"}