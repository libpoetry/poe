{"id":"535477","title":"鹊桥篇","dynasty":"明","author":"王立道","text":"今夕何夕明星光，梧桐露下金井凉。果瓜?饵竞罗设，持针曳缕庭中央。云是天孙诣河鼓，兰房桂殿凝云妆。天津水深不可涉，偃蹇乌鹊成飞梁。金支翠蕤恍明灭，隐隐玉佩锵琳琅。由来儿女齐拜祝，乞与巧慧能文章。吾闻牛女皆列宿，武丁之说诚荒唐。东西耿耿各照耀，云何此夕同徜徉。精灵下上逐云电，自有羽驾骖鸾凰。盈盈一水若横带，倏忽超轶谁能妨。况复析木自可度，岂必小鸟飞相将。会乘长风凌倒景，直瞰云汉求其详。古来传言如虎市，姮娥奔月今安藏。鸩媒娀女亦假设，阳台云雨同渺茫。乃知世俗共诬惑，人间天上空相望。"}