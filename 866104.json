{"id":"866104","title":"同建阳熊退斋游九日山","dynasty":"宋","author":"丘葵","text":"八荒去求仁，名山在吾西。云石长挂眼，云何不攀跻。攀跻有何求，林木心所欢。欣欣岂在目，昔有秦隐君。隐君天上去，尚有姓名留。想当嘉遁时，煮茗日唱酬。唱酬者为谁，曰惟姜欧阳。于昭忠与义，追琢而成章。成章匪摛藻，一字不出山。最后有致光，亦复兹盘桓。盘桓尚如昨，人生几陵谷。至今荒祠下，凛凛人如玉。如玉复如玉，千年仰高风。谁哉共我游，建阳勿斋翁。翁谓朱紫阳，穆穆千载师。昔年此游历，尚有妙遗句。遗句尚可歌，于焉且徜徉。欲寻廓然处，但见山苍苍。苍苍未尝歇，谁识天机深。未知后来者，能复此同心。"}