{"id":"696397","title":"五游诗","dynasty":"明","author":"郑学醇","text":"我思游兮泰山，天孙标胜东齐间。上有丈人千丈之突兀，下有黄河一带之萦环。秦封汉策秘不可睹，石闾金阙窅而难攀。安得采芝二童为我导，坐观海日赤腾空洞开心颜。我思游兮太华，玉井十丈青莲花。首阳巀嶪巨灵擘，河流澒洞经其涯。叔卿白鹿去而不返，脩羊石室空翠而㟏岈。安得子先二龙为我御，直上二岑千仞餐朝霞。我思游兮祝融之三峰，紫盖石囷金芙蓉。轩辕始以灊霍为之副，神禹乃梦玄夷使者来相逢。朱陵宝洞九向而九背，飞流瀑布漾漾而溶溶。安得岩下之老为我语，愿与三五年少执简以相从。我思游兮恒山阿，北岱南赵东黄河。毕昴之精下融结，直与霄汉青相摩。崖有护门夜叱之神草，垄有四种五获之嘉禾。安得昌容之仙授我诀，服食二百有馀岁完天和。我思游兮岳之嵩，华衡恒岱此其中。玉璧金鉼降灵瑞，太室少室相穹窿。白雾青炎自然之天地，玉浆石髓渊邃之仙宫。安得浮邱道人为我接，吹笙控鹤遨游乎缑山之东。"}