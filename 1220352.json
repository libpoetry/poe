{"id":"1220352","title":"湖西罗受可作梅月图赠予北行赋此报之","dynasty":"元","author":"吴当","text":"青山湖上去，白云湖上住。草屋八九间，梅花两三树。年年许客看花开，花下携琴载酒来。对花把酒唤鹤舞，酒酣落月尚衔杯。黄昏疏影横斜好，更取生绢拈笔扫。高情能画胜能吟，风雪荒寒忆郊岛。我来不值花开时，骑马独从湖外归。上阳密露春如海，祗有东家蝴蝶飞。"}