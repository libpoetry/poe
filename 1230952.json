{"id":"1230952","title":"敬题范文正公所书伯夷颂卷尾","dynasty":"元","author":"胡助","text":"翰墨尝托文章传，文章益重节义全。使无节义照今古，文章翰墨空婵娟。特立独行不顾众，万世标准权亦用。吏部雄文破鬼胆，为渠唤醒西山梦。范公相望馀千龄，人物自与皋夔并。黄素细书《伯夷颂》，白头不草《太玄经》。一字千金价无让，虹光夜彻星斗上。夷清韩颂高平书，再拜莫作文翰想。奸臣袭藏犹畏仰，面无生色泚流颡。珠还毡复子孙贤，我信斯文天未丧。佳辞善书常有馀，呜呼，节义不可一日无。"}