{"id":"487480","title":"江风行与朱图山泛楼船作","dynasty":"明","author":"张元凯","text":"长江万里吹天风，将军置酒楼船中。楼船忽奏军中乐，无乃黯惨蛟龙觉。山川出云历乱飞，疾来掩我白日晖。中流汹涌俱辟易，人谓如此将无归。将军自是湖海客，神气自若催挂席。浩荡洪流欲挽回，崩奔巨浪能冲逆。渊渊徐起回风挝，长驱直指扶桑涯。蜃气氤氲辨城阙，鲸波蹴浪翻空花。分明栖息匡庐下，碎瀑飞泉明月夜。恍惚窗牖峨眉端，雪片纷纷六月寒。须臾暝色垂垂黑，前队戈船左右翼。咫尺蛟龙欲扣舷，夜光那向怀中匿。壮图寂寞何为乎，余亦从君击唾壶。老骥能思千里不，百万犹供一掷无。人寿河清不可俟，富贵不来行乐耳。世间多少弱男儿，觅人颜色沾沾喜。曾忆长江牛渚边，温峤焚犀夜放船。英雄志业莫可测，酒酣拔剑心茫然。"}