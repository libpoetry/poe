{"id":"190140","title":"荞麦·神农播百谷","dynasty":"宋代","author":"李新","text":"神农播百谷，赐羌荍麦种。下子分苦甘，甘贱苦蒙宠。西山律候晚，春种夏苗茸。秋花深入云，风浪绮霞动。灌溉以时节，牧放远原陇。岁登蜗负归，兔径行错总。积困连云根，藁秸乱墟冢。赤茎堕钗股，黑实盈缶翁。锐首师郭尖，骈结友张仲。一身多模棱，四角腹膨肿。舂开铁悄飞。磨溜尘粉冻。溲和陶甄手，灰火助培拥。剂坚视铁石，薄厚拟轻重。不问镜月图，行至齐眉捧。杵洼新炒香，揉以牛羊湩。不托递炊饼，芹美思贡奉。来牟莫我贻，桄榔尚珍送。大宛来苜蓿，与尔俱闒茸。中都千贵人，侍食姬环拱。流匙滑玉粒，雕胡不在供。四海会万珍，方丈无点空。戎獠犬豕性，真可糠秕共。有客饭黄粱，浑忘梦中梦。"}