{"id":"618027","title":"梅花篇送李宫庶还朝","dynasty":"明","author":"何吾驺","text":"自昔君爱梅花好，相期共住梅之岛。每岁将开并骑寻，一朵两朵争春早。君行得意金马门，几赋梅花忆故园。尺素时缄珠字字，长安花信满江村。岁在丙辰君请沐，一封借睡罗浮足。万树花神千首诗，玉女峰头影摇玉。旋起簪毫螭陛前，百花不敢斗芳妍。太液春风挹六出，其时小子执君鞭。壬戌之春君校士，眼光收得探花使。登龙巨浪拥天涛，一日门中五太史。君念梅花奉剪桐，一归江海傲苍龙。高谈未肯开稷下，时时课睡比隆中。天子五云诏速起，一代董狐亦劳止。如烟芳草送征轮，坐惜岭梅神黯尔。临歧手献梅花卮，莫讶青青梅子时。看君早办调羹手，帝曰为梅汝宰之。"}