{"id":"998027","title":"寄李先生","dynasty":"宋","author":"黄晞","text":"久不见泰伯，中心频损和。近闻束书卷，更卜好山阿。学古成儒癖，敦风荡俗讹。周公法已矣，原宪事如何。母老禄未及，身闲鬓不皤。新文海裔播，旧业钓竿拖。宁戚歌宁发，麻姑使屡过。时人一握小，吾道片云多。友弟俱游宦，池樊自摭莎。闻猿诗兴逸，敲户酒徒罗。乡里名光也，朝廷礼后么。年来鱼信至，怪我客蹉跎。"}