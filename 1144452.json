{"id":"1144452","title":"贾鹿泉屡约一出小诗代行十首","dynasty":"宋末元初","author":"陈杰","text":"故家文献世公台，直为遗黎万里来。应念颠崖最辛苦，更移鄂省近南开。河洛声名莽旧墟，百年消息孕真儒。南方只道足文史，今见北方行秘书。悃愊无华忧世深，十诗直写古人心。也教穷谷敲推士，一识中原正大音。兵前创建教条新，鞍马丛中玉雪身。揭起先牌一廉字，十州草木亦回春。世变峥嵘可奈何，鱼龙杂袭故应多。风休云定须臾事，惟有高贤炯不磨。上都仁问远如天，人望公来望岁然。正有郇模三十字，含毫欲愬复难宣。南北风殊久未谙，乱离更值旱如惔。斗升试酌西江水，应有汤年一溉甘。诏旨丁宁画一颁，尽驱黠吏革贪官。若行两事无他事，民命那无一线宽。释老新来各有宗，四民最惜一民穷。挽回世道能无在，主张斯文尽属公。故园三亩淡生涯，雨横风狂缩似蜗。从此亦称萧相客，合无稳种邵平瓜。"}