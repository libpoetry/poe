{"id":"796754","title":"惜馀春慢 秋日远峰亭感旧","dynasty":"清","author":"张令仪","text":"丛桂香妍，海棠睡足，亭院秋光如水。双亲昼锦，棠棣敷荣，雏燕成行花底。也学刻烛分题，翠管牙签，硬黄摩字。但妆成画阁，炉爇芸烟，衫裁杏子。回首处、墓木云封，沙堤月冷，隔四十年前事。池塘梦远，雁序风高，天外鱼书难寄。独我泥途輱轲，病鹤摧颓，孤鸾憔悴。步苍茫景物，依然往事，江河邈矣。"}