{"id":"1210869","title":"鹧鸪","dynasty":"元","author":"杨弘道","text":"鹧鸪鹧鸪生炎方，有耳未尝闻北翔。鹧鸪鹧鸪何形色，北人见之应不识。前朝鼓吹名鹧鸪，上稽下考不见书。而今歌舞闻见熟，试为后生陈厥初。东京有台高百尺，北望惊吁半天赤。塞垣关楗夜不扃，河南河北无坚壁。鹧鸪飞入酸枣门，青衣行酒都民泣。长淮东注连海潮，终南山气参青霄。大田多稼际沙漠，幽州宫阙何嶕峣。金天洪覆需云润，内自封畿外方镇。霜叶烟花秋复春，妙选细腰踏绣茵。优丝伶竹弹吹阕，主人起舞娱嘉宾。玉带右佩朱丝绳，牌如方响县金银。低头俯身卷左膝，通袖臂摇前拜毕。露台画鼓灵鼍鸣，长管如臂喷宫声。初如秋天横一鹗，次如沙汀雁将落。红袖分行齐拍手，婆娑又似风中柳。鹧鸪有节四换头，每一换时常少休。次四本是契丹体，前襟倏闪靴尖踢。或如趋进或如却，或如酬酢或如揖。或如掠鬓把镜看，或如逐兽张弓射。蹁跹蹩?更多端，染翰未必形容殚。主人再拜欢声沸，酌酒劝宾宾尽醉。僚属对起相后先，襟裾凌乱争回旋。鹧鸪为乐犹古乐，大定明昌事如昨。风时雨若屡丰年，五十年来人亦乐。勿言郑卫乱雅歌，人乐岁丰如乐何。朱门兵卫森弥望，门外闻之若天上。隗台梁苑烟尘昏，百年人事车轮翻。倡家蝇营教小妓，态度纤妍浑变异。吹笛击鼓阛阓中，千百聚观杂壮稚。昔时华屋罄浓欢，今日乐堋为贱艺。白头遗士偶来看，不觉伤心涕沾袂。"}