{"id":"826928","title":"南浦·悼张咏清丈，丈工诗耽酒善画墨梅","dynasty":"清末近现代初","author":"金兆蕃","text":"西郭问幽栖，下重帘、懒看斜阳帆影。老屋复来还，萋萋碧、亲扫閒庭芜径。疏枝瘦蕊，笔端春信先春迎。频岁长须，催近局梵宇，鼠姑方盛。无端如斗江城，被狼烟猛扰，吟情酒兴。何忍海桑看，嗟行遁、无那荒村孤艇。忧生念乱，兰成哀入维摩病。春到先生去也，怆画稿诗囊空剩。"}