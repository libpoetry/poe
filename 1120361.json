{"id":"1120361","title":"敷文阁学士李仁甫挽词十绝","dynasty":"宋","author":"周必大","text":"万古仇池一老仙，前身游宦忆西川。令威化鹤空千岁，何似重来十五年。父子才名震蜀都，家风人道似三苏。不知岷岭英灵气，底向眉山特地殊。经学渊源史笔高，文章馀力埒风骚。纷纷小技誇流俗，磨灭身名笑尔曹。频驾輶轩析左符，直从梁益到江湖。棠阴处处留遗爱，芹泮人人忆大儒。鸣佩甘泉不乏人，谁能博古复通今。直如汲黯非游侠，忠似更生不铸金。千卷长编已刻闽，争传副墨价兼金。冠篇不得同迂叟，遗恨犹应记玉音。是是非非口即心，扫除人伪只天真。身全五福仍通贵，造物因公劝善人。病后精神更湛然，挂冠刚欲及生前。去来自在浑无碍，抚掌僧徒浪学禅。蓬监曾叨继后尘，史闱何幸对题名。非才自是无能役，太息难忘故旧情。我畏讥谗口屡缄，独公嗜好不酸咸。每倾苦酒思谈笑，万里何由奠巽严。"}