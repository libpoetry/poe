{"id":"1071375","title":"赠丹青僧了本","dynasty":"宋","author":"汪藻","text":"虎头不复傅金粟，魏武之孙聊可续。如何三昧画中王，解使天机照人目。含毫不动先有情，万态了了随经营。偶然得意洒春色，日辅月角须臾成。精神还仗精神觅，笔下区区徒刻画。故知巧匠盘礴时，万里丹青减容色。君不见齐梁大士天所开，幼僧不许僧繇猜。师今幸有印泥手，貌取当年黄面来。"}