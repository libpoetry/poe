{"id":"433963","title":"木兰花慢 送取新归隐山阳兼简玉川同社","dynasty":"金末元初","author":"元好问","text":"澹西园暮景，对别酒，惜临分。爱襆被中台，挂冠神武，谁得如君。纷纷道途鞍马，甚当时、王粲也从军。处处惊乌夜月，年年落雁横汾。菟裘老计在耕耘。风□出尘氛。记沁北丹东，松枯石润，菊秀兰薰。林泉竟轮先手，漫回头、惭愧玉山云。寄谢鸡豚社客，草堂未要移文。"}