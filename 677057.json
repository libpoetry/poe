{"id":"677057","title":"正月晦日雨霁同归文休张冲善少谦集顾子贻斋中听祖印上人谭禅分韵得理字","dynasty":"明","author":"李流芳","text":"客愁殊未央，春日去何驶。乐彼幽人招，快此风雨止。移舟转近郭，着屐寻旧里。邻园梅萧疏，城上山迤逦。伊蒲出香饭，开士同法喜。归子平生欢，契阔情具迩。二张臭味人，倾盖可尔汝。岂徒浪诗酒，会欲了生死。去年狂饮徒，奄忽丧予美。悠悠百年中，刹那安可恃。空华岂眼见，标月非手指。庶以目击存，窗风吹破纸。"}