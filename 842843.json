{"id":"842843","title":"重游戒坛潭柘二寺得诗六首示嘿园宰平因寄堇腴 其一","dynasty":"清末民国初","author":"陈宝琛","text":"西山吾故人，久别渴一访。潭柘稍阻深，戒坛致清旷。前游悔草草，梦想半已忘。有分及馀年，登巅骋秋望。见从得二子，济胜聊自壮。犹疑在故山，松月坐相向。此心本无住，所见孰真妄？闻梵各洒然，无为忆曩向。"}