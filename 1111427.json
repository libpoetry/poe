{"id":"1111427","title":"避地云山全父弟诗寄梅花","dynasty":"宋","author":"阳枋","text":"入秋烽火无虚日，问谷寻岩陪隐逸。水冷山深梅已花，忙中不觉年华易。地僻人稀花自妍，世衰学丧道终传。天机妙处人难解，一局閒棋学洞仙。看花岩下兴偏长，不减西湖水月光。镇坐绝无尘一点，寿阳深笑靓宫妆。骨中香彻骨中清，着雨问花不作声。一气本同形色异，人花清杰两忘情。久荒诗律废陶钧，妙句佳君语意新。便欲支筇到岩底，不须折赠陇头春。"}