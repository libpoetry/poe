{"id":"195632","title":"赠李定资深","dynasty":"宋代","author":"王令","text":"涉川固有道，造舟不如梁。曾闻水覆舟，不闻死乘杠。奈何揭厉子，先先勇褰裳。岂尽水害人，固亦谋非臧。凤虽谓灵畜，无竹或死饥。竹今无方无，凤云非其时。使之群鸱鸢，饥饱为止飞。非惟失所灵，亦与弹射期。坦坦谁之田，施施缴且弋。乌来玩其机，鹊至喜其食。长鸿飞冥冥，志与万里极。岂无啄饮心，宁饥不人得。湍激日蹙蹙，风棱势漫漫。奈何舟上人，试死才一间。苟不以利涉，安坐思诚艰。客虽惧谋梁，而木嗟在山。"}