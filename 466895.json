{"id":"466895","title":"新编系列剧《天龙八部》 第十一卷八首","dynasty":"当代","author":"杨启宇","text":"靡靡之音遍九州，港龙台凤最风流。怜他无数痴儿女，颠倒追星不自由。青春偶像溢荧屏，万户侯封一例轻。唯愿生儿成大腕，莲花口吐即黄金。食尽山珍海味鲜，猩唇鲨翅厌肥甘。蓬莱别有神仙术，软玉温金亦可餐。瑶池今夕聚群仙，未许名花雾里看。燕瘦环肥同一例，泳装三点斗婵娟。跨鹤飘然聚五洲，仙家鸡犬亦风流。从今识得真名士，万贯缠腰打网球。裙屐翩翩斗舞腰，华灯琼宴可怜宵。万金一掷诚潇洒，不信农家有白条。茅屋秋风万古传，楼台新起草堂边。遥看酒绿灯红气，广厦千间不庇寒。愁吟苦语尽牢骚，姓氏居然作市招。王恺石崇应窃笑，杜陵生意恐萧条。"}