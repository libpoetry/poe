{"id":"696824","title":"雪中登楼望湖上和士亨作","dynasty":"明","author":"俞鸣玉","text":"群山凝素郁崔嵬，近水梅花冷未开。却喜渔舟轻似叶，放歌撑出断桥来。闻说平戎仰圣威，玉门关外马如飞。貔貅踏破天山雪，笳鼓声中奏凯归。朔风吹散楚江鸥，短策孤吟到水头。谁把一竿和水钓，冲寒不解有羊裘。不叹金鱼带未悬，半生且费买书钱。谁知雪满南桥上，时有人维问字船。中宵映雪读离骚，坐待虚窗月影高。宁似五侯歌舞地，飞觞燕客醉羊羔。雪深何处吊逋仙，湖北湖南锁暮烟。吟得暗香疏影句，兴来都付薛涛笺。"}