{"id":"707929","title":"高山流水 题汪蛟门少壮三好图","dynasty":"明末清初","author":"梁清标","text":"舍人早达擅才名。写孤怀、聊寄丹青。红袖俨成行，清丝奏出新声。牙签满、图史纵横。便便腹，指点双鬟索酒，小妇鸣筝。且闲情作达，蜗角讵堪争。飞腾。看徵逐如许，浑冷落、翠黛金罂。千古有彦瑜，知己长揖为朋。世人谁醉、复谁醒。破愁城，吾衰读书恨晚，杯酌难胜。尽风流三般，总让与汪生。"}