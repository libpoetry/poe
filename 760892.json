{"id":"760892","title":"诏平以三十自寿诗见示，长句补祝","dynasty":"清","author":"丘逢甲","text":"男儿三十不将相，看花长醉珠江舫。红牙小拍鹤南飞，选词亲付珠娘唱。但作鸳鸯便是仙，满江花气养韶年。玉台仙眷工新咏，寿郎诗写红瑶编。吹彻琼箫弹锦瑟，来共荷花祝生日。荷花世界水云凉，长生定许花神匹。百年三万六千觞，此是人间行乐场。群仙酣宴天公醉，休向通明奏绿章。"}