{"id":"807967","title":"六丑  秋日将往吴门先寄园次澹心展成既庭诸子","dynasty":"清","author":"陈维崧","text":"倚晴阑极目，见槛外、吴山如积。罢酒登舻尾，烟篷浪舶。舞破空碧。问馆娃何处，乱鸦啼换了，水乡江国。渚莲低掩红衣泣。似倚寒塘，暗伤斜日，将愁惹他行客。怅千年霸气，弥望陈迹。故人寂寂。住盘门小宅。临顿荒园，萧然裙屐。来朝候我檐隙。准秋灯夜绿，对床同剔。奈烟郭、犹遮数驿。且趁著、万顷洞庭，缥缈挂西风席。船娘唱、水面争出。共江关、一片参差橹，更阑听得。"}