{"id":"439589","title":"陌上桑","dynasty":"汉","author":"两汉乐府","text":"日出东南隅。照我秦氏楼。秦氏有好女。自名为罗敷。罗敷善蚕桑。采桑城南隅。青丝为笼系。桂枝为笼钩。头上倭堕髻。耳中明水珠。缃绮为下裙。紫绮为上襦。行者见罗敷。下担捋髭须。少年见罗敷。脱帽著帩头。耕者忘其犁。锄者忘其锄。来归相怨怒。但坐观罗敷。使君从南乘。五马立踟蹰。使君遣吏往。问此谁家姝。秦氏有好女。自名为罗敷。罗敷年几何。二十尚不足。十五颇有馀。使君谢罗敷。宁可共载不。罗敷前致辞。使君一何愚。使君自有妇。罗敷自有夫。东方千馀骑。夫婿居上头。何用识夫婿。白马从骊驹。青丝系马尾。黄金络马头。腰中鹿卢剑。可值千万馀。十五府小史。二十朝大夫。三十侍中郎。四十专城居。为人洁白皙。鬑鬑颇有须。盈盈公府步。冉冉府中趋。坐中数千人。皆言夫婿殊。"}