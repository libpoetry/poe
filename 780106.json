{"id":"780106","title":"摸鱼子 方渭仁葺健松斋幸园松之存也词以赠之","dynasty":"清","author":"曹贞吉","text":"响晴涛、绿阴半亩，神龙拿攫烟雾。关门一夜喧铜马，波上鲸鲵争怒。鸣战鼓。有多少、兰亭梓泽皆尘土。午桥如故。纵劫火茫茫，斧斤不到，交让大夫树。江东秀，王谢衣冠最古。五陵佳气呵护。霜皮黛色年年在，点缀菊畦桑苎。谁种汝。须记取、黄山白岳移根处。婆娑自舞。看五鬣苍然，向人头上，谡谡滴秋雨。"}