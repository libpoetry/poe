{"id":"350254","title":"齐天乐·秋鬓","dynasty":"清代","author":"程颂万","text":"丝丝吹瘦花前影，潘郎病余情绪。碧衬钿凉，翠拈螺小，曾共鸾篦掠处。凭阑私语。蓦簪住秋痕，菊丛凉雨。镜里偷窥，杜娘身世黯如许。琴边记调弦柱。恁东风吹损，香薄如雾。凄断蝉声，撩遍斜阳，赢得乱愁千缕。坠钗怜汝。怕罥住帘钩，化愁飞去。禅榻清吟，夜阑搔更苦。"}