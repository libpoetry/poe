{"id":"1095977","title":"竹岩赋孙谷桥墦间图人徒知献谀可罪竹岩取受谀者并按","dynasty":"宋","author":"释居简","text":"宁图豕负涂，毋写乞墦图。枉著迂奇思，徒将愧贱夫。矫情工谄媚，失计堕窥阈。逐鹿身忘反，亡羊口谩糊。饱虽令己王，饥解把人驱。毫发无新计，朝晡只故吾。有如扳佞倖，宁复顾揶揄。竭泽先崇货，倾城后进姝。匿瑕彰外洁，饰诈护中洿。豕燎难逃虱，城崩孰纵狐。知几属明哲，先物在斯须。宠数占忘醴，归心忆脍鲈。东篱怀醉令，故态舍狂奴。鸿听云沈迹，龟宁尾曳涂。盍观薇蕨瘦，弗与割烹殊。不智方能谄，非愚肯受谀。欲邀天爵贵，廉耻乃菑畬。"}