{"id":"965364","title":"晋安城东温泉","dynasty":"宋","author":"胡仲弓","text":"女娲补天愁天破，石底千年埋宿火。火蒸泉脉为温汤，凿开浴沼涵天光。美人含羞弄清泚，一朵芙蓉蘸秋水。起来无力著纤裳，冰肌缥缈轻云香。人间何福能堪此，好与天家浴仙子。曾闻前代有华清，玉龙活动真妮惊。吾皇仁圣格天地，天锡玄符地呈瑞。风雷奔击鬼神呼，温泉一夕移燕都。"}