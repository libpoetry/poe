{"id":"976174","title":"绿槐阴","dynasty":"宋","author":"唐士耻","text":"槐阴似尼父，轶轨追前踪。绝尘非学步，所产夐无双。今此于越东，钟孕亦鸿庞。朅来于越西，掌教开群迷。群迷于今正有赖，肯使玉佩从他之。昔人种槐根细细，坐阅日月蝉已栖。历聘辙环嗟不遇，岂若今日廊庙归。要俾六经日益明，俗还唐虞熙又熙。槐阴虽异道则一，彼不见用吾登跻。宇宙虽云宏且邈，理焉所在成均齐。槐阴槐阴异今昔，一则不用一明陟。道在六经道固存，道出六经道还得。洪哉尼父怀此道，今日谁知归探讨。探讨既力道不殊，三都遂隳陈常讨。天骄立可倾，神州立可清。一祖八宗地，教化登升平。先生为黄发，自可七六经。"}