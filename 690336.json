{"id":"690336","title":"登太华寺二首","dynasty":"明","author":"张紞","text":"太华嵯峨一望遥，到门犹碍过溪桥。慈云长见阶前起，孽火都来海上消。屋近树阴晴亦暗，砚涵竹露夜还潮。从今剩买游山屐，野客无妨屡见招。连日登山意未阑，今朝又宿白云间。帘帏寂寂心初歇，星斗垂垂手可攀。竹叶煮汤消夜渴，杏花留雨作春寒。碧鸡且莫啼清晓，一枕华胥睡正安。"}