{"id":"464526","title":"满庭芳 朱琴可荫龙，桂林少年，辑刻王半塘、况夔生、邓雨人鸿荃三家词，并在半塘故宅为老词人逝世三十六周年集会，赋此贻之","dynasty":"当代","author":"章士钊","text":"临桂词家，过江名士，光宣想见风流。豪情烟雨，醉到古吴州。纵是河山依旧，朱颜改、掷笔都休。空赢得，杉湖宅在，文藻故乡愁。英年谁独步，靖江王远，俊裔犹留。愧谬为词客，忝为佳游。当日蕙风拂我，恨多故、问字无由。似闻说，残秋断雁，曾过赵家楼。"}