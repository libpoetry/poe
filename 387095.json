{"id":"387095","title":"买陂塘·恁纤纤两头兜起","dynasty":"清代","author":"樊增祥","text":"恁纤纤两头兜起，芳心收束无限。吴侬错认瓢儿菜，怎把冰绡轻换。君试看。看洛浦、瑶姬罗袜凌波飐。莲娃手软。是底处携来，并刀似雪，劈破八蚕茧。堪怜处，一约冰丝宛转。鸳鸯湖上常见。莲房露冷从伊坠，祇觉粉深红浅。分两瓣。算一瓣侬心，一瓣如卿面。香薰不断。似双合柔荑，佛前祷告，莫逐绮霞散。"}