{"id":"554419","title":"题古木修篁图为黄学士宗豫赋","dynasty":"明","author":"胡俨","text":"银河八月仙槎影，丹穴千年翠凤毛。何人写入画图里，便觉气势凌云高。高堂素壁净如拭，对此令人心独逸。炉烟茗椀清昼闲，满地绿阴凉瑟瑟。风霜摇落百草枯，老干直挺青珊瑚。日暮佳人倚空谷，翠袖天寒谁与徒。昔年曾过洪崖麓，乔木疏林绕修竹。紫髯逢着古仙人，邀我山中骑白鹿。白鹿呦呦南涧滨，石床丹灶至今存。当时采药遗踪迹，此日看图劳梦魂。"}