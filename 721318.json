{"id":"721318","title":"刘仰山招同吴玉涛梁药亭家宕侯雨中泛舟半塘迟沈虹石不至同用八庚二首","dynasty":"明末清初","author":"陈恭尹","text":"急雨无朝暮，篙师不敢行。人为长夏会，天与片时晴。洲渚烟中市，云山画里城。几年离别绪，都向酒杯倾。曲港乘潮入，轻舟与岸平。村童惊客语，江鹤避棋声。柳浪家家似，荷珠叶叶并。所思期不至，八咏且同赓。"}