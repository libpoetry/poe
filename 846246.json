{"id":"846246","title":"沁园春 贺生孙","dynasty":"宋","author":"无名氏","text":"喜见于门，子月阳生，子舍春回。想释丘抱送，绝奇神骨，皙参授受，忠恕胚胎。跨灶参先，撞楼踵后，鼎样一门三秀才。应不数，那窦家五桂，王氏三槐。南丰门户奇哉。他日一声平地雷。若非是河东，名传三凤，也应天上，光映三台。莫道后时，方为贺客，且把犀钱玉果来。却还取，这长生一曲，富贵三杯。"}