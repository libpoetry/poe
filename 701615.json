{"id":"701615","title":"同谢少南徐霖宴魏国东园四首","dynasty":"明","author":"黄省曾","text":"竹把瑶樽惬，山登紫屐宜。玉浆催凤俎，红烛继龙曦。月是金堂照，风为锦幕吹。胜情犹未已，移席向芳池。九日王园燕，金风锦席飘。竹新三叠翠，花映百重娇。丝柳牵游兴，鸾弦动赏谣。澄空生片月，为我作芳宵。飞盖成幽烛，骈筵作旷寻。薜萝堪解带，泉石合开琴。林曲花如隐，池清鸟似临。宛辞陵子贵，高有灌园心。星沼天为泽，仙陬帝与开。云皆怡客吐，雁乃侑樽来。山拟蓬壶筑，花如洛下栽。不须妆绮绣，春色自常催。"}