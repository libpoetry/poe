{"id":"698584","title":"雪诗和苏韵十首","dynasty":"明","author":"唐顺之","text":"阴风吹陇麦芽纤，岁尽玄冥令更严。园圃未春先缀蕊，乾坤如海欲生盐。不妨积处堪高卧，预想晴来好曝檐。纵是未能坚作玉，渐看冰柱已垂尖。大地文章散缟纤，小堂风物倍清严。洒来竹里迷人径，积向岩前讶虎盐。但使晓寒欺短褐，独宜久影泛虚檐。琼花柳絮皆无用，谁拟新词一斗尖。寒江我亦弄纤纤，岂是羊裘人姓严。履处幸不露足趾，啮余真觉厌酸盐。紫云黄竹千年调，白屋朱门一样檐。高岫尽教遮盖尽，物情元自碍孤尖。寒皋白草尚余纤，墐户村村似戒严。飞舞千峰山吐练，妆成几树木蒸盐。病多消渴宜调茗，老巳捐书莫映檐。强欲摛毫追小谢，词锋久避六朝尖。宛转素娥腰带纤，回飙似应舞节严。三冬怪事惊粤客，一夜凄风结解盐。厌说包羔欢锦帐，思分挟纩到穷檐。擒胡此日堪乘便，谁夺祈连万仞尖。萧萧冻树晚諠鸦，门外谁来长者车。入夜俄惊千里月，开帘相对满空花。东郭先生犹敝履，西关迁客正思家。最怜渔父沧江畔，闲倚孤舟独挺叉。一片寒原满树鸦，幽人掩户罢柴车。聊凭浊酒延春色，试向疏梅问腊花。草阁映来书几卷，江城积处月千家。此时忽忆荆溪道，云际双峰耸玉叉。初看朝采扬金鸦，倏见玄云隐日车。恰似幻师能作雾，却惊翳眼骤生花。缃编暂借檐前影，银阁常思梦里家。笑道非盐亦非白，禅机一指为君叉。空城无粟噪饥鸦，陌上纷纷正满车。积涧暗随泉并滴，入帘应与笔争花。刍米骤高新岁价，柴扉旋扫野人家。客来此日须沽酒，梁上青钱那得叉。巢风欲动始占鸦，空里悡翻百宝车。葱岭未消阿耨水，珠林忽散鬘陀花。故毡犹在能禁冷，好客相寻懒卧家。且似瞿昙逃世网，雪山跏坐足为叉。"}