{"id":"601594","title":"潘黄门述哀","dynasty":"明","author":"郑学醇","text":"晨驾出郊坰，松柏夹广路。之子归穷壤，荏苒岁云暮。殡宫何萧萧，宿草承朝露。生存处重闺，死丧扃泉户。仪容永乖隔，僶相成今故。明月照房栊，虚想成昏瞀。游魂怨何之，礼渐沿迁祔。劳生鬓易华，疢疾心如痼。彭殇无两岐，贤圣莫能度。掩袂哭蓍簪，回车怜踦屦。击缶岂人情，洒翰抒哀愫。"}