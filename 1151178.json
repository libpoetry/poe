{"id":"1151178","title":"送韦处士老舅","dynasty":"唐","author":"王建","text":"忆昨痴小年，不知有经籍。常随童子游，多向外家剧。偷花入邻里，弄笔书墙壁。照水学梳头，应门未穿帻。人前赏文性，梨果蒙不惜。赋字咏新泉，探题得幽石。自从出关辅，三十年作客。风雨一飘飖，亲情多阻隔。如何二千里，尘土驱蹇瘠。良久陈苦辛，从头叹衰白。既来今又去，暂笑还成戚。落日动征车，春风卷离席。云台观西路，华岳祠前柏。会得过帝乡，重寻旧行迹。"}