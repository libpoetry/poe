{"id":"213926","title":"和王胜之雪霁借马入省","dynasty":"宋代","author":"王安石","text":"泥水填马不受辙，瓦雪得火犹藏沟。宿雾纷纷度城阙，朔气凛凛吹衣裘。穷阎闭门无一客，剥啄惊我有前驺。强随传呼出屋去，鼻息冻合髭缪缪。投缰马鬣任欹侧，欲出操箠手还抽。行思江南悲故事，溪谷冬暖花常流。前年腊归三见白，霁色岭上班班留。杖藜此时将邑子，登眺置酒身优游。岂如都城今日事，只恐一蹶为亲忧。因知田里驾款段，昔人岂即非良谋。君家洛阳名实大，谈笑枯槁回春柔。平生意气故应在，白发未敢相寻求。从容退食想佳节，岂无歌声相献酬。奈何亦作苦寒调，叹息朝夕无骅骝。超然遂有江湖意，满纸为我书穷愁。相如正应居客右，子路且莫乘桴浮。"}