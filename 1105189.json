{"id":"1105189","title":"司马温公挽词","dynasty":"宋","author":"文彦博","text":"莫逆论交司马丈，君心知我我知君。同谋同道殊无间，一死一生今遂分。八十衰翁如槁木，一千馀日是残曛。前途若有相逢处，尚以英灵解世纷。留滞周南十五年，成书奏牍过三千。东山方起为霖雨，大厦俄倾叹逝川。密有忠言如药石，别加优礼赐貂蝉。两宫痛悼皆临奠，祗为皋夔志未宣。"}