{"id":"1095980","title":"闻谢司直晦斋赴阙","dynasty":"宋","author":"释居简","text":"谢老久不见，引领溪云隅。想随鹓鹭行，华簪小踟蹰。薄俸不暇给，素约不愿馀。棋局消日长，局终还拥书。书中有何好，剔抉排根株。飞电老逾碧，分毫惜居诸。一灯伊洛传，囧囧分庭除。乡来鲸吸川，今也川泳鱼。靖节老止酒，亦复自荷锄。悠然羲皇上，不知今何如。"}