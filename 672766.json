{"id":"672766","title":"柳絮","dynasty":"明","author":"费宏","text":"舟中不记春将暮，忽见风中有飞絮。巧能投隙入青帘，媚欲依人沾白纻。漫空舞雪真颠彺，天地明远春茫茫。琼楼玉宇最高处，因风作态随飘扬。毡铺球转俱无益，雀啄鱼吹供戏剧。儿童欲捉到手难，始终凭藉东风力。柳花飞尽春江头，春光欲去不可留。污池但有青萍合，烟景凄迷柳线柔。"}