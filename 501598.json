{"id":"501598","title":"仙人谣次达道鉴录韵为一笑之戏","dynasty":"明","author":"林弼","text":"仙风吹云散琼香，玉轮轧露融素光。霓裳飞动金玲珰，一声惊起鸾凤翔。芙蓉池上西风早，青鸟无音天窅窅。翠光浓入秋水寒，黛痕浅与春山老。千年蟠桃几开落，三偷奈此小儿恶。綵丝未断尘俗缘，黄金空铸相思错。君不见有虞帝子来潇湘，洞庭水绿梧山苍。泪痕有尽愁思长，向来斑竹多秋霜。"}