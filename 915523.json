{"id":"915523","title":"送刘觉之归蜀","dynasty":"宋","author":"杨万里","text":"大江东西湖南北，鹄袍学子森如竹。何人开口不伊川，阿谁初道此水源。清纯先生刘夫子，冷笑俗儒钻故纸。梦中亲见大小程，为渠刺船入洙泗。嗟我结发从先生，日日看子趋鲤庭。先生命子却从我，小窗短檠共灯火。陋巷柴扉共寒饿，安知头上天几大。子今行李寄大宁，翩然束书游帝城。袖中一卷经济策，天关九虎叫不应。朝来忽见毛生刺，看来看去惊且喜。风花聚散三十年，何许飞堕老眼前。相逢几日又相别，珍重两字不忍说。我有故山江之西，祗遣思归不遣归。赠行聊借退之诗，石头城下一杯酒，便是此生长别离。"}