{"id":"431689","title":"孝哉侄招鸿勋叔小饮，约余作陪，即席口占","dynasty":"近现代","author":"刘凤梧","text":"一老皤然古道存，阿咸情重为开樽。斟来绿蚁饶香味，话到红羊有泪痕。争望平安娱晚景，可堪多难念中原。空山寂寞春将老，剩有伤心杜宇魂。浓雾阴云四境埋，老夫怀抱几时开？树多荆棘莺儿恼，花谢酴醾燕子来。诗雅尚能联缟带，酒稀不用典金钗。连绵春雨无遮盖，破帽蒙头带醉回。"}