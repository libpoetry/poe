{"id":"696790","title":"元夕观灯应制","dynasty":"明","author":"金幼孜","text":"蓬莱高耸五云端，蜡炬融春夜不寒。月满琼林花作阵，星垂瑶树锦为团。紫霞潋滟浮仙醴，香雾氤氲绕御銮。岁岁镐京沾赐宴，恩波浩荡海同宽。金莲五夜灿瑶台，一派星河彻夜开。银瓮蒲萄天上出，翠华騕䮍月中来。地临太液虹光合，春满神都御气回。此夕传柑知感遇，嵩呼愿进万年杯。帝京三五值佳辰，灯月澄辉霁景新。大地山河天不夜，满城箫鼓暖生春。宴游遭遇同千载，盛事欢娱及万民。拜祝吾皇千万寿，深惭献赋忝词臣。"}