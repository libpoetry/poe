{"id":"1109557","title":"西溪次韵九首","dynasty":"宋","author":"刘跂","text":"终年倦城郭，梦入水云乡。酒美俱中圣，诗成独擅场。高风助悲壮，皎月照清狂。露下如铅水，沾衣笑泪浪。携手西溪陌，欢颜共举觞。云山满目静，风月一襟凉。但得杯中玉，那知鬓后霜。何妨击尊破，故作听歌长。英英数君子，贫甚亦清门。萧散俱相好，疏慵每见原。玄谈得泾渭，芳意有兰荪。从此窥名理，金篦刮眼昏。渔人一竿老，粗粝半饥虚。岂有令钩直，惟应恨网疏。有时脚不袜，自笑食无鱼。我自馀尊在，愁眉尔暂舒。秋风涨川谷，小汊亦容舠。落照收长缆，随流试短篙。隔溪闻鼓枻，临海试观涛。解赋南州浦，前身何水曹。洞庭明月下，天地一冰壶。恍对瑶池雪，惊逢甓社珠。穷乡悲百粤，胜槩忆三吴。谁作稽山伴，秋风入镜湖。轻云巧迎月，高柳媚疏光。城堞传严鼓，尊罍动急觞。望迷山四面，影占水中央。清绝无人地，居然五友乡。幽人若幽鸟，适意但卑飞。宦拙羞潘岳，才多笑陆机。不堪尸马革，幸未泣牛衣。来往泸溪上，邻翁有钓矶。柯亭三弄笛，憀栗易悲风。妙曲来天上，飞花落酒中。翠屏虚在望，玉镜迥当空。摹写何人解，王维老画工。"}