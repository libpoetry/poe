{"id":"429583","title":"仲骞招同杜盦巢云啸麓为通惠河汎舟之游忆丙辰上巳与韬老石遗师及罗梁诸子禊叙于兹今六年矣风景不殊怆然有作","dynasty":"近现代","author":"黄浚","text":"惆怅花时接战尘，水边犹聚意行人。连衢野马吹初息，分席轻鸥汎更驯。贾客林亭春不锁，主家园寝草为茵。六年影事何劳忆，只恐当前迹已陈。"}