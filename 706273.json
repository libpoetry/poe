{"id":"706273","title":"些翁补山堂诗和者数十人今春始枉寄次韵奉和并敩翁体","dynasty":"明末清初","author":"王夫之","text":"当其为人不知虎，何妨疑虎能生羽。罗刹刀兵诸天花，此土强名之为雨。山非山，湖非湖，无弦之琴知音孤。凭空结，架飞楼，琼岛八千仞，东海之西疑有无。肃慎之矢其长咫，公孙见鸡有三耳。清波不犯自垂纶，何但胸中五岳起。东藏郓欢龟阴之田，西虞芮倒影晶天无表里。有虞之媦吮毫腐，九疑云霾十疑补。非公拄杖划破苍梧烟，下士痴将修眉黛茎数。我不出门登公堂，公勿谓我精神荒。别峰凝紫鸟道碧，从门入者徒徬徨。"}