{"id":"1092072","title":"题俞舜俞墨梅","dynasty":"宋","author":"王质","text":"杨无咎，透梅肝胆入梅心。俞舜俞，刳梅皮骨到梅髓。大江之西出二士，长淮以北屈两指。吾尝菁村山中饱玩玉葳蕤，十里五里无他枝。所恨俞子不同载，至今心系吴江湄。吾尝竹山道上烂看蜡凌乱，三程两程行不断。所恨俞子不同征，至今梦绕襄山畔。百尺卷雪楼，十顷黄龙州。此地遇俞子，此时逢孟秋。巽二滕六皆未集，广寒宫中暗窃来相投。一枝两枝虽不多，千林红紫无若何。七尺八尺抑何短，万里莽苍亦云满。赠尔一则语，收却万年功。真梅蕴在磊块胸，幻梅流出精明瞳。溟濛摸索未有睹，惨淡经营何所从。中庸大学松斋绎几转，楞严圆觉竹几翻数卷。他时相逢江路傍，茫茫江月梅花香。但见梅花普照眼，不为梅花空断肠。"}