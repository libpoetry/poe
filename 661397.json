{"id":"661397","title":"夜宿虎跑兰若","dynasty":"明","author":"史鉴","text":"我昔游虎跑，旋归一何蚤。奄忽逾十年，寻常挂怀抱。题诗寄尊宿，平生缘未了。兹游非偶然，历境极深窈。山灵喜客至，随方故呈巧。钟梵鸣云间，楼台出林杪。涓涓石中泉，天遗润枯槁。瀹茗味更佳，烦劳顿如扫。载咏坡仙诗，翛然出尘表。夕阳下高树，暝色栖芳草。携被卧重岩，山空寂以悄。神清不能寐，转辗达昏晓。晨光忽熹微，啁哳闻啼鸟。揽衣出烟萝，从人问周道。"}