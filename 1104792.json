{"id":"1104792","title":"和野渡家园杂兴","dynasty":"宋","author":"卫宗武","text":"幽人非嗜石，适意在嶙峋。万形何足多，一卷未为贫。山奚必泰华，水奚必海滨。藏珠川乃媚，韫玉璞足珍。傥存丘壑意，可障世俗尘。烟霞从此生，自足怡性真。雅士酷爱竹，无肉饥亦忍。即之俗自祛，对此酌宜引。好尚契子猷，题咏迈元稹。二友独与交，十客何敢并。丈夫意气豪，少年精爽紧。春至长子孙，班班森玉笋。谁谓野烧生，恶草不须薙。为萧易成丛，滋蔓或布地。不别小人俦，恐昧前贤意。舞茵含晴曛，经带摇轻吹。拂拂来野香，萋萋动幽思。坐对一庭芳，煮茶消午睡。绿稠红欲尽，架竹引酴醾。葳蕤晴雪艳，汗漫春风枝。燕莺相见晚，蜂蝶正忙时。芳辰似历块，乐事犹残棋。可怜香骨销，但有绿鬓垂。春归恨难挽，浮絮盈芳池。"}