{"id":"251599","title":"冬至夜梦汪先生有作","dynasty":"现代","author":"汪梦川","text":"仲冬天气肃，拥被待阳生。岂真精诚至，梦寐通神灵。居然见君子，玉树何亭亭。斯人有大度，一接心为倾。存问无尊卑，言笑俱和平。想见国难时，心力费经营。人皆据清流，高谈结同盟。坐令舍身法，说与顽石听。折冲樽俎间，卓立未逢迎。收拾旧山河，半壁得干城。艰难光复后，奇节几人明。如何千古士，从兹负恶声。我生值闭塞，耳食兼目盲。一旦混沌开，郁作不平鸣。空悲填海志，徒怀仰山情。无缘效奔走，万感亟纵横。仁者不忧己，所忧在黎氓。寸心良未忍，所求在安宁。勇者不畏难，绝径常直行。先薪而后釜，殉道用至诚。呜呼岂不智，众醉乃独醒。善哉大慈悲，明光洞幽冥。我虽匹夫微，大义拚一争。何当丝绣像，永永布香馨。"}