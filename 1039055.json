{"id":"1039055","title":"示直彦","dynasty":"宋","author":"韩琦","text":"人惟万物灵，各肖天地貌。中人无贤愚，在禀父师教。禀则道业成，奋跃出泥淖。不禀坠素风，隐身于不孝。汝父最汝怜，五岁入学校。文采冀日彰，谓如隐雾豹。不见汝成人，赍恨掩泉窖。汝兮胡不思，先矩勉而效。奈何一夕眠，乃至巳午觉。开口受饮食，摩腹混笑闹。四体遂吾懒，万事绝挂挠。习焉而忘返，纨绮事不较。高秋八月凉，蚊蟆罢蒙罩。燃膏继昼景，著撰勤节抄。诏举有前期，富贵孰不乐。忍捐卿相科，甘坐阅醯酵。"}