{"id":"849788","title":"过子美草堂","dynasty":"宋","author":"马辅","text":"栖迟九月锦水行，独过草堂西出城。村树苒苒秋照白，水花漪漪江水明。溪边三重结茅屋，松萝翳疏晚雨清。往来沽酒且有客，胡为奔走不自停。四海纷然霾曀多，我忧岂但白马盟。藜藿未足饱我腹，况又一顷供耕耘。只今骑驴望八极，终日飘飘浪如许。可堪颜色太癯生，忧愁尽入篇章苦。信眉一笑古复作，却似韩宣适东鲁。此生荡漾胡能留，雨脚风尘奚所休。此道沧浪付一沤，唤之千古与尔谋。吾亦往矣作春秋。"}