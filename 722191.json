{"id":"722191","title":"南粤辞","dynasty":"明末清初","author":"屈大均","text":"尉佗戍五岭，能得粤人心。移书告横浦，绝道恐兵临。蛮夷一老夫，身定百粤都。马牛齿已长，窃帝聊自娱。西瓯众半裸，南面亦称王。老夫亡高异，难镇万里疆。可怜南粤王，箕踞而椎髻。时时问陆生，吾何如皇帝。足下中国人，今乃反天性。皇帝与抗衡，祸且及真定。两雄不并立，汉为天下服。皇帝贤天子，吾其去黄屋。生翠四十双，桂蠹一百器。献上未央宫，北面因汉使。"}