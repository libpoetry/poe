{"id":"900560","title":"庐山有胜处曰卧龙南康朱使君始筑茅绘诸葛武侯像于其中以书属予赋诗寄题此篇","dynasty":"宋","author":"张栻","text":"庐山仙灵宅，佳处固非一。颇闻卧龙胜，幽深谅难匹。悬瀑泻琮琤，石壁两崒嵂。草木被光辉，波澜动回没。今年朱使君，下马恍若失。徘徊领妙趣，指点筑茅室。为爱卧龙名，英姿慨超轶。于焉俨绘事，长风起萧瑟。髣髴梁父吟，尚想翁抱膝。惨澹风云会，飘忽日月疾。独存经世心，千载讵可汩。褰裳欲从之，云涛渺寒日。"}