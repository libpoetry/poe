{"id":"605222","title":"赠方凫阳民部出守广州二十二韵","dynasty":"明","author":"张萱","text":"圣主崇才彦，明时甸要荒。梦刀辞北阙，建隼领东方。楚璞连城重，荆金跃冶良。壮猷元老裔，妙选度支郎。露冕垂朱绂，褰帏耀赤璋。牙旗开五岭，铁轴渡三湘。出海云霞近，连天驿路长。货通狮子国，琛贡象王乡。俗朴文能化，民淳赋易偿。辟寒犀角重，解酒荔枝香。白氎家家织，红蕉处处筐。莎城巢翡翠，篆案荫桄榔。风静鶢居去，官廉蚌蛤光。岛彝同蹈舞，蛮洞送图章。不用相如檄，曾闻陆贾装。但防山易啸，莫使海频航。主父犹涎鼎，文翁坐讲堂。归依惭缟带，颠倒着衣裳。易水虹长白，燕台日正黄。受廛思帝坏，讲德播词场。掇拾呈繁响，雕锼浣涩肠。不能供扉屦，聊以代壶浆。"}