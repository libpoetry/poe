{"id":"970719","title":"寄霅川刁殿丞十二韵","dynasty":"宋","author":"赵湘","text":"柳浑曾吟郡，中间遇牧之。留连皆往日，寂寞偶多时。物象应无改，轩车自有期。忆山辞阙早，采药上官迟。泽国閒堪赏，公堂静好窥。扫苔红叶过，临水白蘋移。树石秋供画，汀洲晓入诗。讴谣渔父得，孤洁鹭鸶知。笛外风含酒，楼中月照棋。野田耕带雨，寒井汲和澌。城郭烟霞近，人家橘柚垂。会须寻此景，况与二公宜。"}