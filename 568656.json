{"id":"568656","title":"鲁朱家行","dynasty":"明","author":"王世贞","text":"朱家昔在汉，与高帝同世。为侠不沾沾，中心实自喜。藏活豪贤以百数，余人不胜纪。斥买十钳奴，中有季将军，画策谒滕公。上为赦其罪，得复拜郎中。将军既尊贵，若遗忘故恩。朱家终身不相见，亦不复自言。将军与弟心，共乃师其意。一勇一诺，闻诺者至死长负愧。侠儿有田孙有剧，任侠不已郭翁伯，嗟嗟膂断族亦赤。"}