{"id":"307772","title":"莺啼序·遥情趁春乱飐","dynasty":"现代","author":"詹安泰","text":"遥情趁春乱飐，荡烟鬟雾水。酒醒后、鶗鴂声声，似约悲往伤逝。戍笳动、高楼惨结，边空滚滚腾秋气。怅风流，一暝随尘，顿惊何世。莫问当年，醉盏露顶，放珠桥艳埭。夜阑听、邻曲凄凉，断云飞绕潮尾。买娇嗔、临流散发，更商略、天涯滋味。浣冰绡，千面啼妆，去程慵记。昏灯岭表，瘦铎吴皋，旧狂尚共理。十载恨、石栏深诉，翠罨红粲，短竹溪湾，暮禽催起。关河指点，蛟鼍掀搅，湛明肝胆长如濯，肯因循、老雪颠危涕。神京梦入，鞭梢快拂征尘，掩抑怨调谁倚。湘云四极，鼓角南平，葬旅魂甚地。可再向、黄垆回首，断己无肠，障眼丛祠，带萝山鬼。霜华未荐，笼纱愁认，荆高骄响销黯尽，化斑斑、鹃血臣精死。年年泉路苍茫，花药阑干，寸心万里。"}