{"id":"1128532","title":"次韵林茂南祀喜雪二首","dynasty":"宋","author":"葛胜仲","text":"膜拜同祈海岸仙，风云奔走会诸天。山岩恍若龙衔曜，墀庑频惊鹤夺鲜。莫讶瑶英来有信，都缘玉烛气无偏。化工应念催科拙，乞与穰穰大有年。吾僚斋祷极精诚，俄见联翩舞玉霙。逞巧封条危不堕，弄閒飘幌细无声。倾都奇货归王老，侵户寒威赖曲生。天念春回惟七日，故教连夜趁嘉平。"}