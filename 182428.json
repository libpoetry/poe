{"id":"182428","title":"酬信仲见和·不作悲秋赋","dynasty":"宋代","author":"胡寅","text":"不作悲秋赋，犹牵梦雨情。人心空恳迫，天听自昭明。骤岂风能靡，和非雹与并。霤悬庐阜瀑，山映羽林兵。已洒临菑汗，将漂石勒营。循良惭召父，调燮赖陈平。方士田俱溉，先生道可耕。乱飘丝未理，急点射方争。原补天无漏，谁占坎不盈。云披心屡折，雷属耳常倾。未说千箱满，聊欣穴极清。幸令鹅贳死，那恤虹仍横。银竹森犹亚，檐花落更萦。昆阳万矢尽，沧海几沤轻。反照霞初散，中秋月已生。一杯相属处，忧虑洗京京。"}