{"id":"745006","title":"鼓山绝顶望海歌","dynasty":"清","author":"梁章钜","text":"千山万山列眼底，倚天空碧不知止。眼中沧海小如杯，海上浮云白如纸。流虬一发来青青，鲲身隐约浮东宁。天吴阳侯亿叵测，蜃楼倒矗蛟涎腥。昨夜黑风吹海立，阴火难消水仙劫。天末遥遥蜑客愁，浪头隐隐鲛人泣。我欲乘风远扶抟，楼船突兀谁能攀。徒有襟期偃溟渤，惜无长策回狂澜。忽忆神仙隔缥缈，蓬莱清浅无人晓。排云但望金银台，珊瑚枝老蟠桃小。便要东搴若木华，群仙接引如虫沙。拍肩教我洗毛髓，应龙十二空衙衙。知不可得下山去，富贵神仙亦朝露。不如呼酒东际楼，海月山风足良晤。"}