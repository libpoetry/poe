{"id":"569095","title":"休沐归里值大旱山池龟坼募工徙河满之有述","dynasty":"明","author":"王世贞","text":"弇中故饶水，澄潭连曲渠。今年旱暵甚，魃鬼娆吾庐。窟洞走饿獭，园丁焚枯鱼。未论水不足，陡惊地有余。幸逢八月潮，滚滚入城闾。五昔桔槔声，此潭仍湛如。小舫媚夕阳，清光来望舒。停云相映带，纤鳞欣故居。余本泽国人，焉能与之疏。"}