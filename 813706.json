{"id":"813706","title":"寿谢寄甥广文七十","dynasty":"清","author":"杨敦诗","text":"当年洛下会耆英，佳话千秋著盛名。胜事不妨循古昔，高风应复属先生。一尊清酒频酬酢，三物乡修类举行。喜得追随觞咏侣，愿歌短调祝长庚。解组归田孝友敦，东山高卧古风存。不贪禄秩怀根本，惟爱诗书教子孙。寿相果然同佛相，德尊何止颂年尊。他时凤诏征梁灏，还与边韶腹笥扪。"}