{"id":"746120","title":"游兰州制府后园遂登城北望河楼感旧述怀","dynasty":"清","author":"祁寯藻","text":"腊日无风天气暄，主人留我游灌园。入门一曲开东轩，回廊夹道交篱藩。木叶既落枝柯繁，避人鸟雀争腾骞。小亭低槛手可援，连冈起伏如惊蚖。老圃界画泉潺湲，倚阑聊息腰脚烦。回眺似有双朱轓，乘之可陟城北垣。拂云楼高云乱翻，黄河直接昆仑源。冰桥践雪车马喧，下有千丈波涛掀。西来天马通大宛，陇树东指咸阳原。主人危坐客有言，此邦锁钥天西门。葱岭两道兵四屯，万里一线达帝阍。控驭中外节钺尊，野番回鹘毡裘温。饥鹰侧目豺虎蹲，边将日醉蒲桃樽。守非其人寇即婚，汉唐得失不敢论。羁縻之义古所敦，剪其支蔓固本根。南望龙尾余烟墩。文成祠庙岿然存，天阴似闻铁骑奔。忆昔作客来西垠，开元相国仍有孙。为我扫径加盘飧，此园朴索真山村。两载日涉穷晨昏，碑字钩勒手留痕。池水自清河水浑，往事欲说声先吞。年少气猛过孟贲，岂料齿豁头发髡。人事变化鹏与鲲，旧游重历皆君恩。论交四海如弟昆，吾舌岂为主人扪。归来冻月侧金盆，他日更约看朝暾。"}