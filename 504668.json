{"id":"504668","title":"东壁亭纪咏","dynasty":"明","author":"郑潜","text":"峨峨乌石巅，其阳列兰若。江山称伟观，突兀献台榭。相君多幽兴，登览及公暇。晴空出岩厓，胜槩閟榛槚。予时陪杖屦，攀陟先上下。巨灵开平基，可以搆虚厦。储皇赐珍翰，腾翥鸾凤化。一挥万钧力，什袭连城价。远移剑津石，对峙俨刻画。层檐倏翚飞，崇阶屹雄跨。昭回云汉章，东壁相焕射。重辉继离明，列宿粲华夏。清风洒城堞，秋雨熟禾稼。宝镂镇瓯闽，恩光被民社。夙忝趋春坊，兹恨违鹤驾。惭无吉甫才，诵诗拟陶谢。"}