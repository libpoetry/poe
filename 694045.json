{"id":"694045","title":"赐午门观灯应制（二首。宣庙品第应制诗，以此篇为首）","dynasty":"明","author":"陈宗","text":"鳌峰千仞郁嵯峨，万蜡荣春洽太和。明月只随仙仗转，红云偏近御筵多。旌旄影扬黄金阙，丝竹声翻《白雪》歌。万岁三呼频祝颂，醉归数问夜如何。白玉仙京上帝家，六龙遥驾五云车。巨鳌此夕移三岛，火树迎春吐万花。水咽宫壶留夜色，欢腾黎庶乐年华。承恩尽醉归来晚，一派钧天隔彩霞。"}