{"id":"1077205","title":"读孟郊诗","dynasty":"宋","author":"李纲","text":"我读东野诗，因知东野心。穷愁不出门，戚戚较古今。肠饥复号寒，冻折西床琴。寒苦吟亦苦，天光为沈阴。退之乃诗豪，法度严已森。雄健日千里，光铓长万寻。乃独喜东野，譬犹冠待簪。韩豪如春风，百卉开芳林。郊穷如秋露，候虫寒自吟。韩如锵金石，中作韶濩音。郊如击土鼓，淡薄意亦深。学韩如可乐，学郊愁日侵。因歌遂成谣，聊以为诗箴。"}