{"id":"694234","title":"社西村","dynasty":"明","author":"陈献章","text":"孤村比屋静，疏竹小塘幽。何处还三径，如公也一丘。晚田行布狗，春草散?辀。汲涧谁家女，金樱插满头。结茅依里社，村以社西名。客至惟谈稼，年衰不入城。邻鸡上树宿，水鹤傍人鸣。向晚寻牛去，前冈笛又轰。君家里社西，我家里社东。平分社公雨，不隔马牛风。瓜地妻能种，衣巾俗与同。云边采芝径，高尽玉台峰。社主对诸阡，居庐散百烟。共来乡社会，同乐帝尧年。折花潮没屐，吹笛月随船。偶寻社西去，又赋社西篇。社西逢酒伴，埭北有花枝。讵识愚公意，聊同牧竖嬉。围棋松崦久，度马板桥迟。袖有葳蕤草，还家不告饥。卜筑真何意，施为但自由。乡音还社阮，家业且陂头。野老眠看客，山童坐饮牛。无生知乐否，更为问骷髅。"}