{"id":"811562","title":"鹊桥仙三首","dynasty":"清","author":"史承谦","text":"经时消渴，连宵中酒，未试酴醾新酿。日长慵敞小帘拢，听雨点、绿阴中响。好花轻谢，好春闲过，总是凄凉情况。试教说向玉楼人，怕蹙损、横云眉样。身材戍削，风姿娴娜，种向长亭千树。见伊一缕也堪愁，何况这、青青满路。香车谁系，征尘都遍，枉自飘烟拂露。含情终日飐东风，转忆看、画桥飞絮。前溪花发，层楼莺度，珍重樱桃佳宴。十年娇梦隔春烟，还记得、水边纨扇。多应误了，沈腰潘鬓，空有泪痕如霰。楚江寂寂少双鱼，待说与、衡阳归雁。"}