{"id":"1066618","title":"次韵王得之方池父子玩月","dynasty":"宋","author":"葛胜仲","text":"先生夜不眠，爱月真痴绝。呼儿饮文字，桃黍聊一雪。清光入酒堕胸次，照见万卷非涉躐。商容颢气寒彻骨，况是冰轮圆不缺。中宵影倒万顷池，上下金盘两澄彻。广寒灵媛多飞琼，烟凝露暧收群声。鱼冷跳波闻静岸，鹊惊绕树当前楹。辞直道山来膝上，郎君吟兴纷纵横。诗成父子定知已，门有佳儿真宁馨。不须灵液玻璃盌，一梦瑶台亦非远。"}