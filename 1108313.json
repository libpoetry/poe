{"id":"1108313","title":"谒金陵武帅李奭时叩殿帅为易宪章求书碑","dynasty":"宋","author":"刘过","text":"江南无此一雄藩，稳称将军小踞蟠。韬略世传天下少，棣华鼎峙帅臣难。狂胡要使如灰灭，中国先须大器安。惨惨尘沙天欲雪，北风凛凛剑芒寒。搏虎屠龙两未成，萧然华发一书生。狂踪潦倒初无定，老气峥嵘自不平。借马饱游云梦泽，归舟小驻石头城。磨崖已办中兴颂，洗眼西湖看北征。"}