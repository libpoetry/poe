{"id":"283350","title":"齐天乐·端午和逃禅韵，亦见片王","dynasty":"现代","author":"姚华","text":"轻絺点汗霏香雨。榴阴嫩蟾初五。罢澡煎兰，余蒸解粽，犹为湘魂凄楚。调初缮虎。甚续命丝长，五花披缕。浅醉能狂，老怀依旧几重午。年来人事尽改，尽逢时念往，雨今云古。佩荐囊香，风零笥扇，独耐回肠裁句。微闻曲度。怕笛怨家遥，落梅吹处。待忏烦襟，暮来敲寺鼓。"}