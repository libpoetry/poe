{"id":"506606","title":"题陈所翁画十四龙图","dynasty":"明","author":"王洪","text":"古人画龙谁最工，叶公以来称所翁。兴来写此数尺纸，六合黯淡云烟中。卷舒隐跃各有态，变化倏忽那能穷。深蟠云气入玄化，倒吸海水腾苍穹。半空霹雳电飞赤，五色闪烁珠流红。崇朝一雨遍下土，坐见四海歌年丰。吁嗟神妙有如此，笔力所极回天功。明窗展卷一披玩，白昼飒飒来阴风。峥嵘头角露恍惚，海雾喷薄浮空濛。我尝侍从随东封，六龙扈驾群神从。綵云春浮若木外，红日晓上扶桑东。岳祗川后共警跸，海君河伯咸朝宗。此时安得起此翁，挥毫绘献明光宫。侍臣更有扬执戟，口吐白凤文辞雄。传之千载示得意，云高上与轩辕同。怀哉此翁不可作，独抚遗墨劳予衷。"}