{"id":"690593","title":"秋夜江行客有歌唐人野旷天低树江空月近人之句因用为韵","dynasty":"明","author":"张萱","text":"远水生微凉，丹枫吹四野。秋色满晴川，揽之不盈把。江寒夜气肃，帆开江月上。冷然白玉琴，中情寄幽旷。断鸿嘶极浦，远笛破寒烟。独夜三江客，归帆八月天。夜寂秋偏爽，潮平月渐低。惯傍水禽宿，怕听水禽啼。涓涓江上月，历历江上树。脉脉江上人，欲语不知处。月色寒浸水，芦花雪照江。王孙游未倦，鸿影故双双。疏林寒有叶，野水净无风。潮声孤枕到，秋色一江空。游子惊西风，霜意薄林樾。所嗟故山蛩，不负故山月。浦口灯明灭，帆前山远近。唯闻欸乃声，去觅秦时隐。江光媚凉夜，秋色送归人。綵笔邀明月，相思问洛神。"}