{"id":"813825","title":"田家杂兴和林屋山人作","dynasty":"清","author":"沈纕","text":"一夜响春泉，微雨湿茅屋。驱犊出门去，平畴霭如沐。禾黍自怀新，生意何彧彧。昨停桔槔声，无人雀争啄。阳和共歆羡，远风转湿燠。黾勉事芸锄，有年从此卜。向晚群动息，杖策来东菑。邻舍多好怀，往还无厌时。平生守直道，讵假智虑为。辞拙意弥真，礼疏情不移。古风转淳朴，徒为薄俗嗤。穹窒竞熏鼠，岁晚百务閒。踪迹远城市，陶然西畴间。新酒可介寿，园蔬供夕餐。不惜三时勤，获此终岁安。贫贱瘁筋力，貌苦心亦欢。衣食幸自周，苟免饥与寒。"}