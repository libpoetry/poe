{"id":"1042849","title":"自曹还都舟中奉酬子中见寄","dynasty":"宋","author":"刘攽","text":"结束溯都门，欢言瞻上东。宿舂不成装，徒御殊匆匆。倾城千万人，髫稚随老翁。揽袪强我留，路隘马不通。志微术无多，举动非材雄。畦隧不知拙，雕朽宁谓工。尚怜畎亩民，欲使衣食充。吏课才第六，名品出下中。岂期此邦人，念我如豳风。竟惭不赫赫，用底书成功。人事非有常，物变何必终。移是趣日新，应谐犹不穷。耻为坚白辩，判别僻与衷。由是知命来，但觉心源空。思君天材异，汗血流骠骢。定交既非晚，接武昆瀛蓬。岁月使人惊，冠带昔儿童。别离过三秋，会合今复同。新诗思何深，清月醒困蒙。相哀蹇无成，为客谢诸公。"}