{"id":"507183","title":"题湘山樵寓","dynasty":"明","author":"夏原吉","text":"扁舟当夏来姑苏，寥寥萍水交游疏。有翁老大相过访，桃花染颜霜染须。谓是非熊叟，不钓磻溪鱼。谓是空桑子，不把莘野锄。煮茶延坐问所以，乃云我是幽潜徒。本来生长湘江侧，诗礼传家有遗则。早年酷厌流俗群，遂入湘山作樵客。清泉白石学砺斤，残樗朽栎聊充薪。风时一笛弄寒月，日暮片席眠晴云。会稽太守了弗羡，少室山人尤所贱。此身只与溪山亲，养素含贞毕初愿。柰何陵谷忽变迁，弱蓬不为狂飙怜。东飘西泊失故所，栖栖留滞吴城边。吴城嵯峨烟雾塞，一住多年归未得。回观往日樵游林，桑梓迢迢天宇隔。天宇隔，情瞿瞿，海筹满屋头毛枯。望云长羡飞鸟逝，临流深念游鱼徂。闻君亦是湘中士，故尔相从话行止。君能为我写幽情，庶免他年愧乡里。吁嗟翁兮胡尔言，人生出处非偶然。吴湘万里虽异地，吴湘一日还同天。翁不见古豪杰，掉臂常嫌穹壤窄。倦来到处即为家，那问青齐与吴越。况翁旧作湘山樵，心閒志逸身逍遥。如今终老东吴地，清风亹亹谁能高。愿翁永诵考槃什，飞鸟游鱼毋念及。唐虞在上时雍熙，会见褒书下州邑。"}