{"id":"739382","title":"乳洞","dynasty":"清","author":"查礼","text":"临源城西南，山阜连峉峉。十里村坞幽，所历如有获。乳洞最称奇，理我双蜡屐，步近玉溪桥，耳根泻漰湱。洞门敞而圆，钟乳垂累百。左右两径通，中抱一泓碧。泓水生巨潭，潭光射千尺。冬夏不涸流，绿净浮鲜鲫。二桥接方坛，坛平堪布席。濯足俯清泉，恐扰蛟龙宅。凭眺豁双眸，浩荡拓胸膈。万象皆澄空，身若与凡隔。洞尾石成田，仙迹开阡陌。惟当种石芝，灌之以石液。岩口多摩崖，年深苔藓积。我固好事者，古人亦同癖。岁月易云迁，对景悲过客。搜剔石湖句，徘徊感今昔。出洞复入洞，磴道陡且窄。云气冷逼人，滃郁沾衣白。最高洞腹广，阳崖当户坼。披榛拾级登，烟霞栖乱石。山下藏花宫，森森围翠柏。绀壁沿深涧，轩窗倍静僻。暝色澹遥岑，鸟归送日夕。秋风振疏林，落叶声策策。"}