{"id":"1128233","title":"杂兴十首","dynasty":"宋","author":"程俱","text":"一日复一日，百年如此耳。那将千百计，来日何穷已。逝者不可追，来者安可知。正恐闻道晚，勿言功用迟。误点成駮牛，妙技有馀赏。作意画蛇足，至今犹抚掌。君看人间事，类此或往往。浩叹可奈何，悠然起遐想。中夜忽自省，昔我今是非。音声故如昨，齿长须满颐。有人梦中言，子念无乃痴。今犹昔人耳，昔人安在兹。濯濯檐下溜，刁刁树间鸣。虫号百鸟闹，小大各有声。声多不留碍，响振元无形。何殊百千炬，光影各自明。胡葵向晨照，日引一尺长。松栽四五年，擢干未出墙。漙漙露方晞，借此颜色芳。各留一寸心，试待九月霜。春鸠一何拙，社燕一何巧。天阴逐其妇，饮啄聊自了。衔泥亦绸缪，托此华厦好。物生固有分，巧拙均一饱。穇穇新藁秸，补此茅屋漏。问云力田人，岁事苦耘耨。终年手足胝，得此以自覆。香粳一过眼，糠覈馀满窦。昔年过吴江，恋恋不能去。临江尘思尽，廓若扫翳雾。兹为三年留，已厌波涛怒。乃知常人情，趣新方舍故。轧轧田边车，卷卷不得休。出之一寸痕，益以几尺流。扶提暴中野，强作田家讴。车声真哭声，天远将谁尤。少小思振奇，颇恨身不成。身长益多累，信与忧俱生。回思二纪间，浪使倏忽争。谁能补黥劓，反我孩与婴。"}