{"id":"685585","title":"桂江舟中寄挽故粤西学宪樊孟泰二首","dynasty":"明","author":"邓云霄","text":"折柳还思北上年，俄闻归榇已新阡。素车白马追何及，吊鹤啼鹃意惘然。幽闼月寒疏桂影，清门风静扫榆钱。弥留正在黄梅路，魂去应归五祖禅。消渴那堪驿路尘，茂陵多病竟沉沦。岂无浩气骑箕尾，亦有遗编泣鬼神。校士粤西虚宪府，修文地下待词臣。从今白社诗筒断，郢曲谁当属和人？"}