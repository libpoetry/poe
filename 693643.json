{"id":"693643","title":"安节吴公之还朝也情不能已再为诗十章","dynasty":"明","author":"邹元标","text":"有客扬青骢，衔命报君王。抚枕不能寐，起坐意徬徨。徬徨意何许，美人天一方。老去空山里，同心觉渐稀。江河方滔滔，世故日以非。脉脉不能语，泪落沾我衣。四海论交日，结发称弟兄。出处虽殊致，相期良匪轻。送君从此别，归卧掩柴荆。会面知何时，望君崇明德。明德旨惟微，不大声以色。纯一以不已，无为见天则。会心人已远，世儒苦支离。葛藤还自缚，苍苍以管窥。不如两忘之，日星自昭垂。寒灰应六律，万卉自春风。堪笑夸毗子，人力夺天工。玄珠得象罔，忘言意自融。莫谓人身小，巍巍可配天。廓落复廓落，匠心谁与传。庭前有奇树，莫负此因缘。百年瞬息耳，至难得者人。我心非一掬，我性岂识神。二曜昭昭在，各各自天真。勺水即深泉，我心万古心。一唯即一贯，不用苦搜寻。试看望影者，长啸振空林。少年不省事，忆昔徒奔波。金屑还翳目，知音岂在多。休心复休心，尔我勿虚过。"}