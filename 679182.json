{"id":"679182","title":"送珂月屋还处州分得清风峡","dynasty":"明","author":"守仁","text":"巨灵何年移五岳，石扇中开两崖削。峡中六月清风寒，仰视青冥何漠漠。碧溪泉脉海眼通，白日雪花人面落。勾连石栈不可梯，缥缈烟中见楼阁。山人不归今十年，几度空林愁夜鹤。帝城游览岂不嘉，还念仙都旧岩壑。江淮雨过秋气凉，金锡玲玲度寥廓。山川虽好毋久留，袈裟暂挂西岩角。玻璃瓶内浴香泉，早向双溪问娄约。"}