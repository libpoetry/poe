{"id":"699262","title":"送梅节判兼寄谢湖州","dynasty":"明","author":"袁华","text":"白舫青帘海上回，赋诗莫讶雨频催。阮瞻作掾惟三语，王粲伤时咏七哀。阊阖风生销酷暑，搀抢星堕净氛埃。吴淞东接娄江水，乘兴毋烦数往来。明公持节洞庭丘，文采风流礼数优。朱幡皂盖干城日，青雀黄龙大阅秋。汉室兴图恢邓禹，唐家谏疏属韩休。水西开士时相见，烂熳新诗共倡詶。万姓流离荷厚恩，依然桃李满深村。谢安已起居廊庙，梅福何缘隐市门。喜见淳庞如鲁俗，不闻暴虏似羌浑。政成奏对长扬殿，赐酒应沾白兽樽。"}