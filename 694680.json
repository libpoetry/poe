{"id":"694680","title":"揭天谣九首","dynasty":"明","author":"周玄","text":"巨灵吹空南斗死，鬼哭如云学流水。桂阑天影白鹤秋，兔光斜坠三泉里。泉宫暗虫寒草根，土灯燃露絓黄昏。铁心九回滴秋血，三十六帝闻俱吞。帝遣双童去不返，楸梧参差牧马苑。青烟一点吹六龙，芙蓉吐光海波浅。西池鹊寒坠灵羽，水嘶粼粼冻王母。青娥遏云纷玉琚，水帘桃花逗香乳。紫元双眉牵黛光，颓蒿折玉寿齐长。风台神人铁作背，哭声酸骨啼秋裳。彩丝结绳絓秋影，身骑白龙劝天醒。暗魂斜背南山飞，独立香虫泣空冷。鱼鳞居次龙堂高，琉璃砌空银烂涛。波灵泣诉海若浪，腥风卷昼云漕漕。珠潭沉光瘗神妪，瘦蛟啾啾走沙雨。仙郎秋袂斑斑啼，泪花凝碧扶桑树。湘人敲鼓迎二真，娃郎苕绾参差尘。东风剪雪绡绿水，半天斜露葡萄春。竹根沿花铸明月，野坟死草泉幽咽。铜龙玉狗阍重重，东方不高眼穿血。呼天走马指千里，刺龙血溅秋杯水。直欲三浇壮士衣，莫教空瘗苔花紫。白烟戛城滴铅粉，鬼灯翳墙星隐隐。斜飞败草湿露光，玉门一滴牵秋肠。商灵参差拾枯骨，晚岁沙头葬明月。胡姬烂醉黄金钱，簌簌青霜剪归发。玉鳞琐琐秦家土，凤凰去天窜寒鼠。载得仙桥度玉关，谁管秋烟星栩栩。粉窗绮帘十二家，井龙咽火纷栖鸦。宫姝秃里学秋舞，背客纫珠河影斜。旧纱银灯翳椒壁，铜辇秋云梦中泣。石氏珊瑚劝作杯，直卷黄河三千尺。菱蒲泣露鸳鸯渚，香坟绮罗作尘土。碧玉斜明五五桥，藕丝流云逆行雨。堕鸦春绿不胜梳，撩乱芳风浩无主。杀青欲竟吟鬼妒，苏堤已远波声苦。白天戛云漏龙歇，九道愁泉土花咽。衰蛩粉壁牵暗光，残霞堕溪藤葛凉。苦烟恨骨埋蒿里，哭声水寒凝不起。青屏玉女断香魂，露黛如啼怨秋鬼。魂清清，魄濯濯。鸟不号，鱼不跃。纷水神，激山乐。天亦捶残，地亦摧却。提携踏青霞，九回吊孤月。秋台乡树结桐花，千年恨血点泉沙。鬼灯送客三山下，黄尘清水扶桑斜。"}