{"id":"1118211","title":"过武连县北柳池安国院煮泉试日铸顾渚茶院有二泉皆甘寒传云唐僖宗幸蜀在道不豫至此饮泉而愈赐名报国灵泉云三首","dynasty":"宋","author":"陆游","text":"滴沥珠玑翠壁间，遭时曾得奉龙颜。栏倾甃缺无人管，满院松风昼掩关。行殿凄凉迹已陈，至今父老记南巡。一泓寒碧无今古，付与闲人作主人。我是江南桑苧家，汲泉闲品故园茶。只应碧缶苍鹰爪，可压红囊白雪芽。"}