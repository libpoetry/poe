{"id":"838181","title":"金缕曲·题曹惕忱诗卷","dynasty":"清末民国初","author":"魏元戴","text":"矫首皤然叟。涨西江、才名流尽，泪添多少。梦里关山呼客起，海上瑶琴孤抱。空结想、云璈九奏。收拾飘零惊喷薄，料千秋、击节悲风调。漫唱彻，旗亭酒。戈挥昃景吾何有。也嬴得、长歌当哭，词人自了。触绪哀弦纷一搦，领略竹枝寒瘦。是何逊、春风别后。满眼沧桑余一醉，奈尊前、风月非诗料。唾壶缺，君知否。"}