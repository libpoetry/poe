{"id":"1107796","title":"梅花二首寄呈彭吏部","dynasty":"宋","author":"白玉蟾","text":"一自花光为写真，至今冷落水之滨。惟三更月其知己，此一瓣香专为春。清所以清冰骨格，损之又损玉精神。雪中好与谁为伴，只有竹如君子人。冰玉丰姿不可双，霜前雪后想凄凉。绝怜夜气浑如水，而况笛声堪断肠。以月照之偏自瘦，无人知处忽然香。从今桃李皆门士，谁道花中有孟尝。"}