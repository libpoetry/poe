{"id":"1243509","title":"云?山人纸衾吟","dynasty":"元末明初","author":"叶颙","text":"楮桕霜华细，蓝田玉色鲜。全无针线迹，宁费绮罗钱。照席凝冰洁，铺床夺锦妍。卷舒皆自在，表里出天然。瑩彻明无滓，温柔软胜绵。姜公闻必喜，杜甫见还怜。素质诚无让，红尘已断缘。银屏非等伍，石枕惯周旋。野客深相结，豪家定弃捐。不劳寒女织，唯称老夫眠。光彩生虚白，真纯绝外铅。阳生春浩浩，暖快腹便便。盖覆功非浅，清虚理不偏。致身天地外，迥出羲皇前。睡去山云热，情空海月圆。梅花频入梦，香影绕林泉。琼姬亦垂顾，丰姿美婵娟。邀我登广庭，恍惚游钧天。天风杂环佩，上谒瑶华仙。遗我不死药，授我长生篇。使我颜色好，犀齿还榴编。苍容返朱唇，绿鬓垂华颠。方瞳复如漆，碧沼浮疏莲。从兹久住世，游戏三千年。我闻而喜忽惊寤，但见清虚满室月白云翩翩。"}