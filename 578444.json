{"id":"578444","title":"琴轩山水","dynasty":"明","author":"罗亨信","text":"琴轩先生太丘裔，学海汪洋富才艺。董贾文章世共珍，米高山水尤清致。公馀挥翰扫云烟，岩壑坡陀势曼延。峰峦浓淡列远近，林木隐映分清妍。茅堂依约绿阴里，门径深沉静于洗。碧海茫茫曲涧通，晴空片片浮岚起。天光云影含模糊，树色苍苍半有无。小桥东畔隔尘鞅，别有林麓连村墟。嗟予少负山林癖，每见画图长太息。何当拂袖归去来，泉石幽栖谢尘迹。知君好画情更深，高堂尽日观云林。沉檀一炷博山静，万虑潇然澄素襟。"}