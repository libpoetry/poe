{"id":"731778","title":"送闽中林衡者游中原长歌","dynasty":"清","author":"陆世仪","text":"石斋先生天下师，君能弱冠长揖之。著书如风腕欲脱，吐论凿凿称雄奇。石斋为君亦拱手，略尽形骸呼小友。赠君药言送君诗，直欲与君分半亩。天公天公何不仁，忠臣饿死英雄贫。岭云如山战骨白，至今闽海飞征尘。男儿致身苦不早，双鬓蹉跎浑欲老。安能局促辕下驹，凤凰翱翔在苍昊。束书蹑屩作壮游，志气直欲凌九州。扁舟千里入吴会，上书论古惊同俦。腐儒如予那足道，感君意气为倾倒。挥毫赠我琅玕辞，愧乏琼瑶无以报。君今策蹇问中原，山川漫漫道路昏。胡琴欲碎向何处，夜半起舞心烦冤。金陵城中王气尽，蒋山断树生芝菌。日落江潮惨不波，维扬明月歌春蚓。君不见昔日江东祖士雅，击楫中流泪盈把。又不见辽东皂帽翁，语维经典甘孤穷。丈夫处世只两途，吾子坎壈将安终。中原人才颇不恶，风尘往往倾然诺。昂藏七尺未长贫，暗中定可相摸索。归来好复过桴亭，西窗剪烛开短屏。交知四海见吾子，相对使人双眼青。"}