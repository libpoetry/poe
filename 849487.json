{"id":"849487","title":"水龙吟 为陈坂种玉庄作","dynasty":"宋","author":"马子严","text":"买庄为贮梅花，玉妃一万森庭户。古来词客，比方不类，可怜毫楮。谁扫尘凡，独超物表，神仙中取。是昆丘标致，射山风骨，除此外、吾谁与。九酝醍醐雪乳。和金盘、月边清露。寿阳骄騃，单于疏贱，不堪充数。弄玉排箫，许琼挥拍，胎禽飞舞。待先生，披著羊裘鹤氅，作园林主。"}