{"id":"370914","title":"摸鱼儿·和葑田病耳","dynasty":"清代","author":"厉鹗","text":"甚年时、楚江寒早，病怀偏恼孤旅。悠然自唤空閒宇，瘦影几番回顾。难寐处。也省听、敲窗暗叶穿阶雨。残更漫数。总付与醒眸，青灯素被，浑未减愁绪。人间世，几个知音伴侣。幽兰渌水休谱。只应不了枯禅味，闻性卷荷犹贮。凝思苦。问隔屋钗声、可是忘情句。因君小住。向无想山中，飞尘浣断，相约枕流去。"}