{"id":"251638","title":"高阳台·弱质耽吟","dynasty":"现代","author":"谷海鹰","text":"弱质耽吟，孤怀慕道，良宵惯守空灵。恩怨随风，閒中鬓雪微萌。飘痕隔世云边梦，辨依稀、绪乱魂惊。叹重逢、物换人非，忘却前盟。兰襟怕绾相思结，任三春花月，都逐浮萍。料理幽窗，几函贝叶黄经。迷情卜币窥天意，记当时、雨漫烟城。拂钿徽、欲奏阳关，指涩弦凝。"}