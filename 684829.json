{"id":"684829","title":"悲遣十三章","dynasty":"明","author":"王彦泓","text":"神伤不哭愧前贤，虚读南华十八篇。曾有达人难达处，风刀将断喘丝悬。青瞳枯涩渐无光，犹自瞢腾觅阿娘。苦是舌根闲强后，模糊言句费猜详。儿擎婢捧藉重裀，半转孱躯万苦辛。若使有灵还负痛，泉途扶侍托何人。寻常痛楚苦呻吟，户外遥闻便刺心。今日进房都寂寂，不堪仍向旧床寻。尸堂揭白写形模，几遍端相未是他。欲倩画工追笑靥，可堪连岁泣时多。半月前还弄剪刀，剩抛金线几多条。病中改出裙花样，为向灵筵挂几朝。影堂灯火碧荧荧，消息都无去杳冥。曾是向来行立处，纸钱灰烬满中庭。悼亡非为爱缘牵，俨敬如宾近十年。疏阔较多欢洽少，倍添今日泪绵绵。为是妻言故未听，劳将曲蘖戒刘伶。今年醉也无人管，一度持觞一涕零。醉时感慨醒来闷，贫用奔波病却眠。白日无聊更无暇，黄昏独到穗帷前。盂兰香食散河津，曾看莲灯出水新。谁道沧桑一年事，施灯人作受灯人。幢翻收卷散花场，烧罢人间七七香。净土天宫随意住，可知尘世独凄凉。先行几步谅无多，究竟同归此逝波。我已自知生趣短，暂停相待却如何。"}