{"id":"818043","title":"越园离旧京八年矣甲戌九月重来存问故人经旬而归留别社园诗以送之","dynasty":"清末近现代初","author":"黄节","text":"菊晚作花寒恻恻，离客对花意脉脉。西湖菊本先秋开，只有江山异南北。眼前佳色乐无极，乱世相过古难得。短山压檐昔所登，长廊百丈今轩腾。八年此地已迁换，国疆乃与春泮冰。霜花露叶弱不胜，今朝与子扶阑凭。有诗不必似谢鲍，有酒何尝救饥饱。别诗离酒与花明，可惜紫蟹非三泖。二十年来燕市氓，日日湖鲹思溉烹。熊掌白鱼美莫媲，赠子何如交广橙。"}