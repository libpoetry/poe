{"id":"678469","title":"游静海寺","dynasty":"明","author":"刘师邵","text":"祇园通辇道，绛刹耸崔嵬。日月瞻天近，烟霞接地回。黄金铺净域，白玉甃层台。池涌青莲现，窗临碧树开。塔凌霄汉起，钟唤海潮回。天女将花至，龙王献宝来。佛灯澄霁月，僧呗隐春雷。香积分厨供，醍醐荐茗杯。波光摇演漾，林影共徘徊。听法谁能难，题诗强自裁。雄期过雁宕，胜已压天台。寄谢同游侣，何年此重陪。"}