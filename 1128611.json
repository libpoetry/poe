{"id":"1128611","title":"送任浙东廉使","dynasty":"宋","author":"董天吉","text":"曾闻鼻祖牧宣州，又见邦人送我侯。世阅双旌相绚映，人生五马自风流。西偏清啸独孤观，北望高吟小谢楼。此去骅骝谙旧路，定知原隰望咨诹。画戟凝香礼数殊，敢勤屣履下庸愚。有时小队寻花柳，也枉前茅到竹梧。对客每曾蒙齿录，问年直恐混泥涂。使君早晚朝天阙，还念沧江钓叟无。"}