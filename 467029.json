{"id":"467029","title":"寄斯奋三首","dynasty":"当代","author":"陈永正","text":"数月不通问，终宵作一书。搜求皆往事，琐屑见今吾。意尽笔还涩，情深纸有馀。纵无閒泪滴，看字已模糊。不眠新别夜，哀响度林梢。屋敝风生壁，檐明月挂茅。露凉花欲坠，吟倦叶同敲。莫托朝鸿寄，冥冥失故巢。忽见附书至，沈沈宵更长。不知汝生死，临别各仓皇。启户冻蛾入，照梁孤焰光。萧骚风正急，安得与同裳。"}