{"id":"768167","title":"霜叶飞 俞邰雪客索重九词，同蘅圃赋答","dynasty":"清","author":"李符","text":"白门凋柳寒犹浅，黄花开遍鸳甃。竹间小阁也须登，望蒋陵烟岫。正苦忆、分糕漉酒。楮园人共梨庄友。看乱峰霜叶，绿齿踏珊瑚，一双词笔应斗。因甚片幅云蓝，新声未写，翻问羁客吟袖。垂裙风砚烧馀半，奈赋情非旧。但只爱、红螺在手。明朝拟访清溪口。更醉小重阳，破帽簪萸，去寻牛首。"}