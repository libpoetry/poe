{"id":"1252815","title":"感慨四首","dynasty":"元末明初","author":"王冕","text":"大道已沦谢，世情那可论？所经新传舍，多是故侯门。路险豺狼恣，山空鸟雀喧。余生亦何幸，注目合忘言。东南多胜概，古迹渐难寻。诸老题诗处，繁阴蔽石林。云团溪雨重，水落野塘深。感慨添余思，孤猿入暮吟。故国江都郡，繁华旧不同。衣冠移习气，鼓角动悲风。柳倚消光碧，花连野色红。放怀沽一碎，世事委狙翁。昨访三生石，今登二老亭。痴烟含树黑，野草满山青。归鸟还知倦，悲笳不忍听。又闻龙臆马，趁逐豹文鼮。"}