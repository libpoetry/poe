{"id":"380000","title":"陌上花·病中春去有感","dynasty":"清代","author":"赵庆熹","text":"流光去也，斜阳红处一丝留定。草断虹桥，前度踏青心冷。东风吹得松无力，不把柳花团紧。但湖楼四面，阴阴飞絮，绿烟低暝。忆年来纵酒，罗衣才试，便有画船鸥订。旧梦重寻，一树熟梅黄尽。行云逝水，知何意，谁教惜春人病。下帘钩，燕子雕梁，不语日高昼静。"}