{"id":"1245716","title":"荆卿失匕歌","dynasty":"元末明初","author":"杨维桢","text":"风潇潇，水灂灂，马嘶燕都夜生角。壮士悲，刀拔削。徐娘匕，尺八铦，函中目光射匕尖。先王地下汗如雨，匕机一失中铜柱。后客不来可奈何，十三小儿面如土。击筑复击筑，壮士渐离重矐目。仓君仓君亦何为，博浪沙走千金椎。君不见镐池君，璧在水，龙腥忽逐鱼风起。于乎刺客死，君王不用买侠才，留取千金买方士。"}