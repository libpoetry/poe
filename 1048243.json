{"id":"1048243","title":"岑公洞","dynasty":"宋","author":"韦骧","text":"耽耽石洞天开镌，岑公之隐来何年。一朝仙去名晦然，商人受香忘所传。舟抑不进方省愆，奉香入洞舟乃前。灵踪自此人拳拳，至今乾溢皆致虔。恍忽应祷殊无偏，我来敬谒岁欲迁。舣泊沙碛登舁肩，蹴踏锦石行江壖。洞门屣步侵云烟，瞻望塑像钦华颠。挺之作记誇唐贤，勒珉虽昏辞尚全。却恨戾止非炎天，不见百尺悬飞泉。唯有岩窦声涓涓，顷之自可遗尘缘。况乃投隙图留连，嗟予远宦方拘挛。搜奇寻胜姑勉旃，此日得此澄心渊。安能摆脱追神仙，临崖浪笔书长篇。"}