{"id":"689761","title":"铜柱南边石作关海门镇外碧成湾喜君心似朝宗水直过千重万叠山","dynasty":"明","author":"张以宁","text":"小孤庙下海门关，五老峰前星子湾。多君万里斯游壮，看到东南第一山。来时西蜀三韩使，奉表遥同马若飞。归到安南应说与，皇恩天覆万方归。四十馀年金榜客，玉堂人诧笔如飞。君王亲重儒臣选，肯受南方一物归。十月南方暑气微，洱河驿外叶初飞。遥知夹岸人争看，入贡中朝使者归。秋风吹海送仙槎，夜色新凉晓转加。归日阮郎应一笑，小春洞里又桃花。安子山前使者家，桄榔椰叶翠交加。知君来岁重修贡，饱看皇都二月花。乘轺万里已忘家，客思逢秋陡倍加。大庾岭边东去近，惜无驿使寄梅花。"}