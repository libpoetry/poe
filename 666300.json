{"id":"666300","title":"游侠篇","dynasty":"明","author":"薛蕙","text":"君不见翩翩游侠子，虎变龙沦世叵测，转海摧山力无比。君不见阖庐堂上养死客，吴王酒酣客进炙。千金匕首匿鱼肠，俄顷蛟龙飞霹雳。又不见夷门老翁屠肆儿，陆沉大梁人岂知。窃符夺将付公子，秦人北解邯郸师。古来豪杰皆若人，意气激昂肝胆真。倾躯写心不自惜，排难解纷如有神。丈夫自是英雄者，左拉荆轲右古冶。宁当刎颈卧道傍，谁能槁死蒿芦下。君不见虞卿龊龊绝可怜，托身魏齐捐相权。平生著书万言在，不如刺客三尺之龙泉。我今落魄复如此，放歌饮酒长安市。结客曾过沧海君，报雠欲借幽并士。酒阑击剑歌莫哀，眼中竖子何有哉。明朝事就拂衣去，却随梅福观蓬莱。"}