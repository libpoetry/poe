{"id":"312598","title":"倦寻芳·长沙城北朱园","dynasty":"现代","author":"刘鹏年","text":"杏烟罥碧，桃雨飘红，帘外呼燕。徒倚回廊，楼影倒浮池面。映眼芳尘胡蝶梦，昵春心绪芭蕉卷。暗思量，奈风光画里，并刀难剪。换几度、寒灰劫火，输与鹃魂，频诉悽怨。华发催人，容易柳绵吹遍。故宇江山斜照冷，昔时裙屐朝云散。把余情寄湘弦，酒边吟倦。"}