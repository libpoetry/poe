{"id":"1107481","title":"次韵杨少辅山居六咏 叠山","dynasty":"宋","author":"史浩","text":"嵩山远万里，儿孙可邀致。当轩罗三峰，便有出群意。不蜡谢氏屐，徜徉日游戏。邂逅风雨兴，端可名福地。萧萧足佳致，心远地自偏。斫去苍苔纹，得此清泠泉。湛然不容滓，于以明性天。肯复以童儿，见诮韩公篇。童童蒿艾间，拱把力尚微。托根一得所，势隘天四围。春烟滋苍髯，朔雪被羽衣。他年大夫封，风雨良足依。春林藉雷惊，??牛羊出。风月迩来稀，厌此琅玕密。繁柯谢一洗，挺挺岁寒质。终成葛陂龙，云路骋骏逸。芳圃向成趣，雨泽多愆时。花开不抱瓮，花谢嗟何为。潘岳兴不浅，陶潜颜可怡。安得商家霖，万木均嬉嬉。设罗门巷静，草深山更幽。何事勤诛锄，杖屦来羊求。王孙未归楚，苌弘已弃周。惜此年年绿，君其勿剪休。"}