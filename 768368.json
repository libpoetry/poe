{"id":"768368","title":"台城路 与长水诸君别","dynasty":"清","author":"龚翔麟","text":"轻装才卸梅花里，匆匆带春归去。妓馆笼灯，僧畦斸笋，招尽西湖鸥鹭。青溪梦雨。苦夜夜催人，挂帆南浦。未了游情，更寻鸳水旧吟侣。凉宵香草系缆，酒阑釭影背，江驿先数。诗屐花间。官垆柳外，只劝吴侬少住。樯楼答鼓。忍便听声声，短长亭路。怪杀无山，甚偏多杜宇。"}