{"id":"110680","title":"袁姬哀辞","dynasty":"宋代","author":"柳开","text":"彼美袁姬兮，柔芳懿懿。瑶沈蕣瘁兮，追惟弗洎。阴质弱卑兮，资阳望贵。寿康攸遂兮，夭愆所利。北塞南荒兮，偕行万里。宁期不修兮，溘然而逝。奔服勤劬兮，丧尔母子。恫毒我怀兮，摧伤骨髓。高旻孔仁兮，皇适予委。明知有生兮，亦必有死。无如奈何兮，情思罔已。倏焉胡往兮，音容莫寄。余玩遗香兮，忍孰为视。桂山崭崭兮，翠攒若指。曷能可忘兮，我心於此。西流之日兮，东流之水。瞬息一去兮，终天远矣。"}