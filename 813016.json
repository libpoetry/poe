{"id":"813016","title":"入峡病中同亥白兄作","dynasty":"清","author":"张问陶","text":"峡石无春色，不秋森已寒。终风欺病骨，骇梦怯惊湍。久客飘零惯，长贫去住难。西归访田舍，蓬荜未应完。廿载为兄弟，谋生事事违。一寒何至此，三匝竟无依。齿壮亲愈老，心枯发渐稀。相看怀往事，热泪洒春衣。泛宅吾家事，艰难上峡船。飘飘携八口，草草问三川。乞米多新帖，躬耕少薄田。经时到茅屋，破釜定空悬。"}