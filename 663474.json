{"id":"663474","title":"椿庭荣寿图诗","dynasty":"明","author":"边贡","text":"白头注书懒出门，足迹不到东西村。倏忽移家向千里，远游却谢君王恩。钱唐夜舸冲潮发，柏署啼乌晓方歇。升堂见子复见孙，綵服如云映秋月。江鱼竹笋称觞暇，时坐肩舆过城下。苏公堤上闻采莲，岳王祠前看走马。问君北归今几春，予欲乘槎西问津。渡河先访封君宅，携酒来攀庭际椿。"}