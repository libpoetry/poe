{"id":"506258","title":"会稽姚节妇俞氏","dynasty":"明","author":"刘璟","text":"整我绿绮琴，弹作孤凤凰。浮云为我结，白日为我黄。姚氏有令妇，义烈明秋霜。盛年失所天，感伤独徬徨。遗儿甫盈尺，姑嫜老高堂。杀身赴黄泉，置此谁扶将。古人贵全孤，念念焉能忘。鞠养力既殚，劳劳情靡极。贫病煎我怀，荼毒安可食。重念贞节妇，秉心金石坚。金石有销毁，妇心无变迁。奉姑尽孝养，教子穷青编。子兮善承志，力行迈儒先。业勤道自修，应诏班朝贤。荣身显二母，旌节其来宣。矢诗示将来，馀庆长绵绵。"}