{"id":"1109065","title":"仓使和诗出奇不穷再次韵四首","dynasty":"宋","author":"刘克庄","text":"作雨宾春雪饯冬，田家休戚使家同。鱼非人所当加察，马与民皆不可穷。政尔和风并暖日，管他雌霓更雄虹。耿侯非祖荆舒者，预创常平备歉丰。百禽久已蛰于冬，春暖喧啾各不同。壶少提沽村店静，裤无脱著小家穷。山翁吟窍黄泥蚓，阁老毫端白昼虹。社饮今年多醒者，豚肩掩豆不能丰。向来文史足三冬，今与樵儿牧竖同。旧领木天良不恶，新加菜地未为穷。笔精公有词批凤，瓶罄吾无酒灌虹。老思迟于寒谷黍，更烦邹律为吹丰。公似长松特秀冬，青蒿安敢与松同。高于岱顶谁曾览，远若河源未易穷。历块岂无追电骏，步虚疑有架天虹。吾诗直犹砖抛耳，载宝而归所得丰。"}