{"id":"1129410","title":"吴知府挽诗三首","dynasty":"宋","author":"释宝昙","text":"妙年声落落，晚岁陈堂堂。政出诸公右，吾宁一老傍。园林春婉娩，坟土泪凄凉。孝友无馀事，新诗入锦囊。小试牛刀在，长驱马足迟。此生空抱负，真宰孰维持。道并湖山重，民深雨露思。何当十围腹，重作北窗期。千里频年别，人来数寄书。旧题红叶处，犹记白头初。薤露危如此，庭兰赋有馀。摩挲东望眼，归泣向吾庐。"}