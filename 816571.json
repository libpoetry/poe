{"id":"816571","title":"连日筹小火轮船事起草数千言晤客数十辈自嘲兼示同人","dynasty":"清","author":"曾广钧","text":"章甫文身俗各安，苏仙化鹤必遭弹。要令筚路蓝缕国，一骋褰裳濡足观。盲论烛槃同虱讼，人穿珠孔较蚁难。可怜伏案一蝉蜕，似为大官烹马肝。国武民权皆戏论，干戈不到乃金汤。必求黔首饶生计，莫厌胡雏满洛阳。大起工场销土货，力争传教许通商。祇今第一筹边策，非止关怀为梓桑。"}