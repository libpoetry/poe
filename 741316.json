{"id":"741316","title":"题马和之十八应真卷后","dynasty":"清","author":"毕沅","text":"冰绡幻出贝叶纹，南渡侍郎留手痕。庄严自在应真像，笔尖所到神变存。境幽林茂果何处，无乃舍卫给孤园。两两迦陵相对立，半天红射扶桑暾。一人左右手作印，蒲团跏趺依修樠。寂默身披安陀会，万年一念忘劳烦。一人咒钵两龙出，九霄蚴蟉相腾翻。四人旁观齐仰首，喜者失笑惊者奔。桥外小亭映深竹，中有一人白佛言。五禅九定十回向，似将各一疏真源。昆仑侍儿捧香篆，羯布罗气何氤氲。花间石榻绿熊褥，一人熟睡无朝昏。津梁若疲岂神定，何以滋茂精进根。一人入定等枯木，旁有怪立头如鼋。胸除诸魔久调服，作此伎俩徒殷殷。一人持经默自课，庞眉权颊清而敦。至人不染文字相，三途八难具堪焚。阿输迦下三人坐，共观图卷相评论。六种震动证神力，普示阎浮解脱门。侍儿旁持钵塞莫，心有所悟手自扪。一人右肩独偏袒，手振锡杖涌慈云。八万四千母陀臂，遍与一切接引恩。两人跣足对戏水，水流赴石声潺湲。惊涛不敢近衣角，化作万道明珠喷。有时捉出水底月，将来贮向琉璃盆。献珠龙女凌波立，飘飘委佩从风掀。云鬟雾鬓态绰约，翩然抗手如鸾骞。一人棱棱瘦露骨，猛虎弭耳身旁蹲。情与无情俱已泯，异物可抚同家豚。昔人作此岂无故，迷途苦海多愁怨。特开生面留宇宙，凭仗佛力为牵援。若云诸相本无相，髻成德安胸卐文。现出檐葡色世界，是空是色谁能分。沈檀匣盛锦褾裹，宝珠缨鬘垂缤纷。六时忏悔菩提记，清磬红镫礼世尊。"}