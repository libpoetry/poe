{"id":"808559","title":"家司空","dynasty":"清","author":"严遂成","text":"起家大布衣，岁部粮万石。时至无后期，廷对矢报国。观政入银台，文牍祛委积。三迁冬官长，役车按名籍。是时大营建，更番藉休息。龙州师问罪，地界安南逼。往谕王拜命，私觌谢香帛。献雉越裳朝，舞干有苗格。兴安治灵渠，三十六闸勒。南北导湘漓，渼潭毒龙匿。焚镌象鼻峰，漕舟渡枕席。水锁旡支祈，山留巨灵蹠。疏监广东西，引定四府额。挹注税半之，宿弊一朝革。遇事敢风生，扰驿骤纠劾。称旨掌南台，风纪百僚饬。冤狱数平反，祥刑垂典则。朝阳闻凤鸣，秋肃亦鹰击。高皇性猜忌，喜怒生不测。功臣罕得全，恩眷独殊特。病则遣医来，大篮抬酒食。行盖隔瘴疠，崇礼有赐宅。厚福呼佳儿，网开释罗织。引年许退闲，顾问备朝夕。靖难继求旧，大不耐官职。安抚乃空衔，驱车行至泽。周览晋云山，题诗满屋壁。九重以疾闻，囊金无处觅。何哉致身录，伪造词抵饰。帝已火宫中，城围地道塞。安得西南游，而有从亡客。褚渊宁独生，居然夏侯色。仗节隐其名，谨免十族赤。后世旌遗忠，肸蚃慰魂魄。史笔乃阙疑，家秉述祖德。"}