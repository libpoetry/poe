{"id":"844849","title":"附鲤南四弟和作次渔洋山人韵四首","dynasty":"清末民国初","author":"曹家达","text":"萧萧瑟瑟瘁离魂，蓦地秋风黯玉门。薄雨催残疏雁影，夕阳绚尽乱鸦痕。那堪羌笛吹中夜，又是哀蝉送别村。远道征夫归未得，旗亭往恨不须论。星星薄晕早经霜，华发参差感野塘。万里烟尘回紫塞，十年风雨怨青箱。纤腰零落伤南国，故垒萧森忆汉王。攀尽长条还送别，离人肠断冶春坊。何年清露拂朝衣，转盼青青作态非。灞岸嘶烟归马杳，苏台啼恨晚莺稀。半塘残月和愁暝，一片凉云绕梦飞。最是翠楼凝望处，封侯心事久相违。清砧明月暗相怜，袅袅微波弄夕烟。长信宫词怨纨素，沈园嘉树罢吹绵。伤心白下馀残照，回首红桥又昔年。莫向雷塘寻胜迹，十分消瘦到眉边。"}