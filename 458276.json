{"id":"458276","title":"杆夫","dynasty":"当代","author":"卢青山","text":"青帮解放鞋，白布对襟褂。滑杆斜倚崖，人亦倚崖罅。左右目游人，思其老弱者。时复一吆喝，喉动声略哑。人或抬手招，急趋躯欲垮。人呼上即上，人使下亦下。雇主权所操，奔骤谁能舍。上如上山兔，下如下注马。汗走如惊溪，面涨如涂赭。路峭足或欹，怨责随人吒。向暮行者稀，日亦下山岔。骨肉软如泥，道石坐可藉。微霭生壑底，渐欲弥成夜。想像妻儿庐，炊铛火已架。"}