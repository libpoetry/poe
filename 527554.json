{"id":"527554","title":"游洪法寺塔园土山","dynasty":"明","author":"何景明","text":"塔园郁森萃，土山莽回互。迹陈慨往躅，心赏谐秋晤。时惟冬气交，零木爽登顾。袅袅拾层级，盘盘折脩步。凭危眺倒景，俯槛惊流雾。空王涌庙卫，贵者留墟墓。三门上岌嶪，玉柱撑云露。白日宝光垂，风昼金响度。徒兴雍门哀，未暇首丘虑。珠藏北邙毁，石罅南山锢。怛焉伤逝心，川汜激东骛。"}