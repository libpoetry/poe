{"id":"183308","title":"故县作·促促远行役","dynasty":"宋代","author":"孔武仲","text":"促促远行役，劳劳群仆夫。上漂以霖雨，下溅以泥途寒入骨胫裂，润兼巾裳污。行路何其难，我马亦已瘏。逢人问前舍，指点山墙孤。投得数间屋，惨寂日已晡。横流正浩荡，惊飚尚号呼。篝火就空室，排入如燕雏。投醪不及均，自酌以为娱。箕踞不尔责，但愿僵者苏。亦有蕲春酒，汩汩倾浅壶。"}