{"id":"969284","title":"清明日同傅元瞻阎才元周济美曾原伯宇文子友宇文子英汪冲之王谦仲集樱朱园分韵得食字二十韵","dynasty":"宋","author":"赵汝燧","text":"宦情随推移，世事分限域。帝城冠盖会，千里或咫尺。赏僚尽英贤，了事即馀日。念我契阔情，招邀见怀忆。春事日光辉，湖山好颜色。徐行失前骑，可望不可即。徜徉大堤上，徙倚长桥侧。游龙䀭生花，意极反寥阒。山房启烟扉，僧话寄禅寂。同来妙人物，高论倾历历。朋簪忽逢会，并辔随休适。将军万金园，花竹照燕席。高情发清旷，绝巘疲危陟。俯视天壤间，锦绣蒙山泽。太平岂无象，黔首何知德。须臾碧云暮，过羽杯行疾。投林暝鸦还，隔浦灯火湿。呼车各零乱，红烛明青壁。良辰尚多欢，整整三分一。后会傥相从，前言未应食。"}