{"id":"707636","title":"古树 其一","dynasty":"明末清初","author":"卢若腾","text":"古树不计春，其中应有神；傲兀立道傍，岂解媚富人。富人侈游观，精舍结构新；不重嘉宾集，惟羞花木贫。于花爱美丽，于木爱轮囷；古树遭物色，那能安其身。百锸一时举，根柢离岸垠；树神俄震怒，役夫压不呻。二命易一树，道路悲且嗔；移树人精舍，主人动笑嚬。植之轩墀前，诧获琼琪珍；哀乐与人殊，天道岂泯泯！"}