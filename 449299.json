{"id":"449299","title":"念奴娇  归来半夜见月","dynasty":"当代","author":"陈永正","text":"苍凉如此，遍阶庭惟有，乱飞寒白。想像昆仑西北折，天柱雪崩千尺。怒卷中原，横驱大漠，所向真无敌。片云飘至，关山一霎同黑。相望依约风烟，无端自笑，此是团圆日。拚却今宵怀抱恶，万事何时可掇。乌臼三更，荒鸡百里，未许东方白。空梁寂寞，梦中来照颜色。"}