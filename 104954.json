{"id":"104954","title":"送次道学士知太平州因寄曾子固","dynasty":"宋代","author":"梅尧臣","text":"春浦杨花撩乱飞，春江鮆鱼来正肥。采石新林儿女去，茭白蒲牙艇子归。归令煮鱼不得熟，已望使君船上矶。上矶亦不待潮应，争牵篾缆泥污衣。姑熟溪头槌大鼓，红抹鞋刀趋俯偻。牙兵可拟岸傍芦，森森甲立雄南土。更得西州谢法曹，新咏定多传乐府。"}