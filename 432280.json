{"id":"432280","title":"消夏杂诗","dynasty":"近现代","author":"李洸","text":"结屋映林樾，众绿纷披眼。楼高列三楹，轩窗豁四面。杂选盛花药，閒逸寄书卷。晚意此端居，晨兴一顾眄。赁庑敢求广，但取足回旋。兴来抚浊醪，事去远时彦。乃知常惺惺，不如醉意远。吾庐诚可爱，野外人事罕。平生念友心，翘首眺星汉。夙昔村居日，归如鸟投林。放意在水石，逭暑适层阴。狂歌破冥寂，有酒自酌斟。绕门水周堂，翩然巾影深。忽忽逾十稔，迢迢游子吟。追凉池边树，谈玄物外心。亲旧几零落，尘鞅递升沉。丈夫贵自适，结交恐不任。腐鼠宁相嚇，刎颈古所钦。卓哉钟子期，千载有知音。寝迹混蓬蒿，岁月背人去。穷巷谁过我，茫茫即前路。何不事干谒，恐或乖出处。瘏马讵不前，枯鱼宁失所。岂为稻梁谋，直以亲老故。立身当磨砺，以此敌劳苦。不见朱门客，进退易失据。所以荣辱乘，不辞屠狗伍。我志苟求伸，道本有宗主。默然念来者，清泠忘酷暑。万物皆向明，花草足见意。一花贮清供，一草窗前植。密叶交葳蕤，疏枝拂蔽翳。亦有百丈松，使之就小器。结根本无地，面盘欲攫势。东郊敛暝色，南海标閒气。莫言些子景，不与兴废事。观物得自然，冲淡寡名利。一昨家书至，忽然惨不乐。潦水春夏淹，觖望期早穫。辛苦耒耜人，旦夕委沟壑。我家本务农，宁同糜好爵。瓶粟叹屡空，园蔬久零落。所以每饭时，不忘甘藜藿。岂但山河改，渐以交亲薄。无语慰骨肉，相见尽杯杓。"}