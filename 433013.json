{"id":"433013","title":"上孙师郑先生","dynasty":"近现代","author":"赵清源","text":"雷鸣瓦缶弃黄钟，天丧斯文道莫容。十倍价增谁相马，三年技拙学屠龙。丹心未泯馀元稹，青眼相看遇嗣宗。四百里程悭一面，蓬山各隔万千重。经观千佛久知名，近读佳篇屈旧京。彪炳烛天腾剑气，铿锵掷地作金声。苔岑缔结蒙投李，云树迢遥未识荆。赏月吟风存旧性，前因曾否證三生。年来踪迹印鸿泥，獭祭何堪托玉溪。书寄屡烦千里雁，梦回每听五更鸡。权偿诗债排闲闷，幸降文星照隐栖。欲附奎光高未得，昂头只望斗牛西。"}