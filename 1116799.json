{"id":"1116799","title":"追饯正辅表兄至博罗，赋诗为别","dynasty":"宋","author":"苏轼","text":"孤臣南游堕黄菅，君亦何事来牧蛮。舣舟蜑户龙冈窟，置酒椰叶桄榔间。高谈已笑衰语陋，杰句尤觉清诗孱。博罗小县僧舍古，我不忍去君忘还。君应回望秦与楚，梦涉汉水愁秦关。我亦坐念高安客，神游黄蘖参洞山。何时旷荡洗瑕谪，与君归驾相追攀。梨花寒食隔江路，两山遥对双烟鬟。归耕不用一钱物，惟要两脚飞孱颜。玉床丹镞记分我，助我金鼎光斓斑。乐天双鬓如霜菅，始知谢遣素与蛮。我兄绿发蔚如故，已了梦幻齐人间。蛾眉劝酒聊尔耳，处仲太忍茂弘孱。三杯径醉便归卧，海上知复几往还。连娟六么趁蹋鞠，杳眇三叠萦《阳关》。酒醒梦断何所有，落花流水空青山。忽惊铙鼓发夜半，明月不许幽人攀。赠行无物惟一语，莫遣瘴雾侵云鬟。罗浮道人一倾盖，欲系白日留君颜。应知我是香案吏，他年许缀蓬莱班。"}