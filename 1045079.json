{"id":"1045079","title":"送李昂长官","dynasty":"宋","author":"徐积","text":"征南兵势欲平蛮，军声杀气秋风寒。南国此时霜霰早，八月草黄枫叶丹。江有渚兮山有麓，君向洞庭何处宿。四垂天幕乱波平，九嶷山送愁岚绿。日斜叶落黄陵祠，月明风起清湘竹。愁娥远放峡云来，冤臣莫借江声哭。雁号孤喙度苍梧，猿叫哀肠抱霜木。君看樵坞与渔村，绿橘黄柑随柿熟。此行正合风骚情，县衙仍在衡山足。新岚老翠滴吟窗，风松云溜生琴曲。衡人侧耳听先声，报道官来不碌碌。可使汝农无逃田，可使汝市无冤狱。汝胥可脱簿书烦，汝民可免鞭笞辱。日中放吏不坐厅，夜半投金不受嘱。回时唯载俸馀钱，茶满衡山无一掬。"}