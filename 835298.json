{"id":"835298","title":"戚氏 樊山招集鸡鸣寺，感寒未赴。越日复送一章，邀与彊村同和 其二","dynasty":"清末民国初","author":"沈曾植","text":"桂花秋。仙人散诞狎沙鸥。楚客登临，淮山偃蹇，古今愁。凝眸。骋吴邮。伯劳乌桕问西洲。旧时淮水明月，还照法曲领遨头。世界沙聚，楼台电幻，空华病眼悠悠。正长筵劝醉，长笺写意，长卷抒忧。居然洛下风流。山阴故事，拟问宅图丘。长相保、衣冠入蜀，宾客依刘。客何求。朱雀航前八驺。青溪口外扁舟。水天閒话，说与人閒，有情痴也茶瓯。四百南朝寺，纷烟雨里，山翠青浮。欲问志公遗迹，携懒残，残枝话山楼。祝黄花长久，白头长寿，岁岁赊重九。更江山管领人如旧。一年来，一度句留。病维摩，杖策寻幽。逃禅词，蔬笋得除不。输君此日，金添印锁，玉按琴钩。"}