{"id":"747194","title":"西湖打冰词用梅村韵同宾梅作","dynasty":"清","author":"高锡恩","text":"北风凛冽寒侵骨，冻合明湖冰半尺。况复漫空吹柳絮，千山飞鸟藏无迹。今朝雪霁同云开，唤舟渐有游人来。银桥横锁不可进，篙师奋勇呼若雷。高擎巨梃露两肘，渐见层冰缺湖口。汹如金铁相挈撞。未识水仙震惊否。兔起鹘落势不平，手挥白雨力匪轻。豁然恍似城郭破，但见利锷如椎成。舟行顺势倍曲折，船头又阻重冰白。急呼舟子更持槌，如巨岳崩如帛裂。岸边冰坚类石横，千杵不动仍硁硁。严威冷冱有若此，慨然念彼号寒声。遥看老梅正僵卧，登岸还寻酒家坐。却忆重光大雪年，人著芒鞋踏冰过。"}