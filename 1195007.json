{"id":"1195007","title":"别卢使君归东阳二首","dynasty":"唐","author":"贯休","text":"雨气濛濛草满庭，式微吟剧更谁听。诗逢匠化唯贪住，日觉恩深不易铭。心苦祗应消鬓黑，梦游频入倚天青。从兹还似归回首，唯祝台星与福星。家在严陵钓渚旁，细涟嘉树拂窗凉。难医林薮烟霞癖，又出芝兰父母乡。孤帆好风千里煖，深花黄鸟一声长。终期金鼎调羹日，再近尼丘日月光。"}