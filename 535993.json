{"id":"535993","title":"燕歌行 其一","dynasty":"明","author":"王世贞","text":"秋霜肃肃摧庭枯，晨风何悲夜鸣謼。使妾为遘不须臾，恍兮类君忽若无。为君中夜起踌躇，雕栏簌簌悬真珠。二十八宿罗天衢，欲明未明焉所如。君当为龙妾云俱，冲飙在天忽驱之。西流之蟾东飞乌，乐往忧来不相虞。盛年冉冉辞人徂，裁吟代哭中成吁，安能为情自卷舒。"}