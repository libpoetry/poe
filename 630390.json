{"id":"630390","title":"望归鸟","dynasty":"明","author":"释函是","text":"霜气横秋雯，暮鸟归何迟。犬疾墓草枯，风劲冥鸿坠。苍茫云树中，目极百忧萃。人各有其怀，浅深随所寄。景物感凋衰，抚心时一慨。阮藉穷途哭，荆轲易水泪。首阳伯叔歌，东篱彭泽醉。孤英与节烈，情愫当无二。茫茫靡所归，安得不丧志。我昔二十馀，怀古多寤寐。缅想百年终，身没名何为。愧彼巢居人，万感消食睡。茅茨三两间，言笑有真意。"}