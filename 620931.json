{"id":"620931","title":"忆昔篇戏为友人赋别","dynasty":"明","author":"黎遂球","text":"杨柳风，不如昔。梦里惜相逢，江头远相忆。忆昔逢君十四时，两家鸦鬓恰齐眉。流莺每遇合欢处，雏凤能栖连理枝。枝头点点东风血，蝴蝶学飞春已热。帘内梳头笑共看，花底回眸娇欲绝。掷君樱桃无嫌猜，系君柳带还为结。去去来来不耐君，回廊蹴绉石榴裙。围棋深夜鸳鸯劫，绣被春浓宝鸭薰。胭脂玉软酒初散，兰麝衣飘香自闻。只道迷藏穿柳月，谁知相待湿梨云。云压疏帘寒半蕊，月明高阁光如水。等閒膝上教琵琶，生怕笼中语鹦鹉。脸际芙蓉并蒂红，枕伴珊瑚双舌紫。避人深夜捧萧郎，特地邀欢违赵姊。姊妹油车出并随，儿郎玉树对参差。船边瞥见都含笑，陌上相调只自知。君家百宝桃花络，妾家半臂杏黄衣。更忆华筵开玳瑁，更怜花影破琉璃。玳瑁琉璃影画堂，袖底私分龙脑香。听歌怯值相思字，憨唤教传琥珀觞。夜沉罗袜深珠露，有时瓜果看星渡。乞巧遥同织女心，怜才背诵相如赋。明河织女夜何如，赋里相如事转虚。梁上燕儿还赴社，云中雁字不缄书。与君隔别一千日，教妾将相二十馀。隔江望君衣自湿，隔花闻鹃花亦泣。碧烟无主海棠醒，朱阑无侣姮娥入。买丝绣面难绣心，掩户欲眠还欲立。晓莺芳树软风凄，烛下单衫泪旧题。君今别有罗敷妇，妾今惭作使君妻。妾今尚记楼中醉，妾昔与君楼外戏。金丸弹蕊裂窗纱，腥花唾面吹帘襚。当时婉转垂流苏，此际模糊残翡翠。红冰易损绣襦前，残妆剩得素馨钱。往日侍儿都许嫁，终朝厌雨不同前。忆昔日，忆昔年。长大应惭近，重来亦惘然。那知鸾背吹箫女，空作梅花明月仙。"}