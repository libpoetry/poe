{"id":"696125","title":"山居杂诗八首","dynasty":"明","author":"罗万杰","text":"嵯峨石笋倚云栽，樵径无人任野苔。最爱东峰明月色，夜深斜入板扉来。冷落柴扉晚不扃，爨烟遥映夕岚青。芒鞋转入茅冈去，折得梅花插胆瓶。杖藜望入晚烟空，碧巘苍岩指顾中。短后应随拾栗老，长歌不数采芝翁。手植梅花近百株，青山从此变芬敷。兔葵燕麦浑无赖，摇荡春风总让渠。欲沽村酿饷山樵，短树槎枒暂挂瓢。习懒愈成枯寂僻，经旬不赴野人招。漫将生计托长镵，总被时人笑老憨。造物亦怜客衲薄，严霜飞不到茅庵。荒冈草色入秋残，带露松声彻夜寒。独坐拥衾无一事，挑灯简取佛经看。半钩斜月挂岩屏，香篆初残梦已醒。横按一枝无孔笛，峰前吹与石人听。"}