{"id":"380021","title":"金缕曲·东坡先生元符砚拓本为岭南黄蓉石题","dynasty":"清代","author":"赵庆熹","text":"片石摩挲久。记当时、恍榔庵内，宝同尊卣。割取龙岩云一朵，洗尽纤瑕宿垢。浑不是、涵星凤咮。食芋著书非易事，望琼楼玉宇空回首。鹦鹆眼，泪痕溜。铭词玺篆应俱寿。七百年、枯棋小劫，圭棱依旧。想到松烟挥洒日，常置先生座右。在磨蝎宫中磨透。不少西山柔脆质，党人碑、枉自刊元祐。希世物，仗君守。"}