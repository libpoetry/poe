{"id":"53371","title":"杂诗·神龙时未遇","dynasty":"明代","author":"于慎行","text":"神龙时未遇，蠖略蟠深渊。不有浮云藉，何由润八埏。鹍鹏随海运，一徙阴重玄。扶摇非有负，羽翮安能旋。远臣必有主，迩臣必有先。商君因景监，五羖介缪贤。内资富强业，外秉侯王权。功名岂不伟，烈士无称焉。行藏制在己，升沉制在天。寸尺既可枉，寻丈宁无愆。所以鲁连子，抗志青冥间。只矢三军解，单辞六国全。万钟苟不欲，屣脱如浮烟。谅哉天下士，畴克与比肩。"}