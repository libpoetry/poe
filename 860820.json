{"id":"860820","title":"宿崇德祠下望青城诸山","dynasty":"宋","author":"王灼","text":"昔年来就学，颇熟青城面。虽无寻山分，犹喜旦暮见。违去八寒暑，梦想无时休。谁意俗士驾，复作山下游。晚云蔽高峰，怅望久拄颊。山灵岂猜我，未许相投接。晨兴云散尽，秀色矗亭亭。还如故人眼，不改旧时青。愧非自由身，又复尘中去。他日访麻姑，问讯山头路。"}