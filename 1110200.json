{"id":"1110200","title":"蝶恋花","dynasty":"宋","author":"吕渭老","text":"风洗游丝花皱影。碧草初齐，舞鹤闲相趁。短梦乍回慵理鬓。惊心忽数清明近。逐伴强除眉上恨。趁蝶西园，不觉鞋儿褪。醉笑眼波横一寸。微微酒色生红晕。花色撩人红入眼。可是东君，要得人肠断。欲诉深情春不管。风枝雨叶空撩乱。谩插一枝飞一盏。小赏幽期，破我平生愿。珍约未成春又短。但凭蝴蝶传深怨。"}