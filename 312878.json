{"id":"312878","title":"瑞鹤仙·石鼓山忆旧","dynasty":"现代","author":"刘蘅","text":"屧声开藓径。引一缕、香风吹过寒磬。平台小如艇。记岩西、烧叶试茶温鼎。相携度暝。暗回首、都成梦境。旧阑干何限，深情只是，独来怎凭。凝听。风篁摇玉，涧水鸣珰，这般幽景。共谁收领。吟身外，碧天迥。看低徊，山鸟衔来秋籁，疑与新愁暗并。认前游、石上镌文，墨香未冷。"}