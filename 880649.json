{"id":"880649","title":"庆宫春/高阳台 重登峨眉亭感旧","dynasty":"宋","author":"刘澜","text":"春剪绿波，日明金渚，镜光尽浸寒碧。喜溢双蛾，迎风一笑，两情依旧脉脉。那时同醉，锦袍湿、乌纱敧侧。英雄何在，满目青山，飞下孤白。片帆谁上天门，我亦明朝，是天门客。平生高兴，青莲一叶，从此飘然八极。矶头绿树，见白马、书生破敌。百年前事，欲问东风，酒醒长笛。"}