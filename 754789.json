{"id":"754789","title":"翁大人得隙地于孤山为菊香小青两女士修墓并建兰因馆其上为夕阳花影楼楼左为绿阴西阁以祀小青右为秋芳阁以祀菊香先是为明女士杨云友修墓于智果寺因以祔祀遍徵海内题咏裒为兰因集端亦赋四律 其四","dynasty":"清","author":"汪端","text":"碧城坛坫久名家，多少蛾眉礼绛纱。仙子玉垆玉涧雪，美人湘管一枝花。隔湖香冢秋飞蝶，映水红楼晚噪鸦。更访吴宫双玉墓，牡丹厅畔竹阴斜。"}