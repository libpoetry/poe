{"id":"137789","title":"洛阳牡丹图","dynasty":"宋代","author":"欧阳修","text":"洛阳地脉花最宜，牡丹尤为天下奇。我昔所记数十种，於今十年半忘之。开图若见故人面，其间数种昔未窥。客言近岁花特异，往往变出呈新枝。洛人惊夸立名字，买种不复论家赀。比新较旧难优劣，争先擅价各一时。当时绝品可数者，魏红窈窕姚黄妃。寿安细叶开尚少，朱砂玉版人未知。传闻千叶昔未有，只从左紫名初驱。四十年间花百变，最花最好潜溪绯。今花虽新我未识，未信与旧谁妍媸。当时所见已云绝，岂有更好此可疑。古称天下无正色，但恐世好随时移。鞓红鹤翎岂不美，敛色如避新来姬。何况远说苏与贺，有类异世夸嫱施。造化无情宜一概，偏此著意何其私。又疑人心愈巧伪，天欲斗巧穷精微。不然元化朴散久，岂特近岁尤浇漓。争新斗丽若不已，更後百载知何为。但应新花日愈好，惟有我老年年衰。"}