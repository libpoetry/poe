{"id":"645000","title":"题赵文敏杜陵戴笠图","dynasty":"明","author":"解缙","text":"碧鸡坊里春风颠，浣花溪边晴日暄。浩歌一曲花弄影，慷慨不及开元前。饭颗山头忆相见，历下新亭旧时面。吟诗未遣髭须愁，愁绝边尘暗河县。平生落笔五岳摇，调笑不作儿女娇。锦袍仙人伯仲耳，孰谓有作徒相嘲。诗卷长留两不灭，玉颜癯骨俱清绝。万古诗人照胆寒，松柏苍然傲冰雪。吴兴公子真天人，落影自与韩众亲。新图古色照秋水，如此子美方逼真。槎翁老仙我所敬，十年寤寐游珠林。新诗墨妙聚片纸，今我观之谐夙心。嗟余岂是诸公徒，青天空行一字无。纷纷馀子风斯下，独立惟见明星孤，吁嗟杜陵焉可呼。"}