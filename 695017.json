{"id":"695017","title":"从甘泉师游罗浮和韵 舟次十字滘","dynasty":"明","author":"庞嵩","text":"千金重一瓢，借我中流度。觉岸倘先登，游刃与时措。东西南北辕，适国为大道。行矣慎所之，无惑多岐路。时事百忧逼，放下还全休。况兹得归来，驾言值高秋。罗浮两股合，猿鹤故悠悠。天末金飙起，嶂外浮云收。诸生夙同约，四美兼来遒。仰止山愈近，步步从公游。始入朱明庐，载陟青霞丘。层楼敞明觉，盼远舒长愁。越宿瞻天华，藻蘋荐前修。四贤可五七，志愿刚应酬。仙人煮白石，至坚亦能柔。为山始一篑，峻极何足忧。"}