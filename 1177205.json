{"id":"1177205","title":"圣帝击壤歌四十声","dynasty":"唐","author":"陈陶","text":"百六承尧绪，艰难土运昌。太虚横彗孛，中野斗豺狼。帝曰更吾嗣，时哉忆圣唐。英星垂将校，神岳诞忠良。鍊石医元气，屠鳌正昊苍。扫原铺一德，驱祲立三光。大道重苏息，真风再发扬。芟夷踰旧迹，神圣掩前王。郊酒酣寥廓，鸿恩受渺茫。地图龟负出，天诰凤衔将。杂贡来山峙，群夷入雁行。紫泥搜海岱，鸿笔富岩廊。鹰象敷宸极，寰瀛作瑞坊。泥丸封八表，金镜照中央。构殿基麟趾，开藩表凤翔。銮舆亲稼穑，朱幌务蚕桑。戎羯输天马，灵仙侍玉房。宫仪水蒐甲，门卫绿沈枪。陶铸超三古，车书混万方。时巡望虞舜，蒐狩法殷汤。化合讴谣满，年丰鬼蜮藏。政源归牧马，宫法付神羊。宝鼎无灵应，金瓯肯破伤。封山昭茂绩，祠执荅嘉祥。在昔宫闱僭，仍罹羿浞殃。牝鸡何憝䜕，猘犬漫劻勷。苗祷三灵怒，桓偷九族亡。鲸鲵寻挂网，魑魅旋投荒。松柏霜逾翠，芝兰露更香。圣谟流祚远，仙系发源长。岛屿征徭薄，漪澜汎稻凉。凫鱼餍餐啖，荷薜足衣裳。寤寐华胥国，嬉游太素乡。鹰鹯飞接翼，忠孝住连墙。有叟能调鼎，无媒隐钓璜。乾坤资识量，江海入文章。野鹤思蓬阙，山麋忆庙堂。泥沙空淬砺，星斗屡低昂。历草何因见，衢尊岂暂忘。终随嘉橘赋，霄汉谒羲皇。"}