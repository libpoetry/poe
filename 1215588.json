{"id":"1215588","title":"南田赓倪体中见贻之韵","dynasty":"元","author":"黄镇成","text":"中田有耕舍，乃在南山阳。启户见流水，云烟郁相望。夙昔江海心，中年甘退藏。躬耕聊寓情，学道未迷方。过游邻里间，蔼蔼松榆乡。倪君妙篇什，时同赋草堂。山林各沉困，风雅俱沦亡。慷慨但怀古，迂阔空谈王。平生屠龙术，匣剑收光芒。济世得良医，不如君技长。救浑用寸胶，谁能振颓纲。青山自秋色，篱菊亦有芳。邻家酒可贳，白稻吹新香。陶然任天真，高歌成报章。"}