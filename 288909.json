{"id":"288909","title":"李仰亭临唐子畏秋山晓霁图歌","dynasty":"现代","author":"袁嘉谷","text":"六如居士渺不见，三丈墨绢见之羡。仰亭肖其神与形，是青是蓝目欲眩。北宗画法传南滇，胸中丘壑飞云烟。会通古法运我法，秋意直透秋毫颠。山窗潇洒四壁静，对图绘图悟真境。浮云一片依峭崖，残月半钩挂高岭。林端疑有罡风来，霜冷露凝吹不开。前山后山媚新绿，霁色叠叠遮阴霾。上隐招提下别墅，野鹤不飞燕欲语。君为天公苦安排，禽庆向平知何许。我闻六如性落落，笔研生涯最萧索。丈夫有才天所憎，卖画翻不仰亭若。观图不觉伊人思，荷笠欲采商山芝。丹青未解诗五师，山灵招隐期何时。"}