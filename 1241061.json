{"id":"1241061","title":"自定水回舟漏几溺","dynasty":"元末明初","author":"戴良","text":"清游夙所嗜，投老兴未已。一朝得良俦，投袂为之起。龙山屐既蹑，蓝水舟亦舣。复访清泉境，三宿石林趾。叶氏好弟兄，坚留酣酒醴。屡辞不听去，维絷久乃弛。遂乘一败艇，夜溯潮江水。中流遭垫溺，指顾有生死。既类投湘屈，复近捉月李。云庄得神助，跃出洪波里。长呼施援手，臂与老猿似。唐生脱靴袜，投弃如敝屣。乱江上崩岸，赤脚不顾礼。空津稍骈集，尺地仅盈咫。前江后畎浍，拟步辄倾圮。既为屈蠖蹲，复作拳鹭峙。顷之云益黑，四顾无托止。复赖云庄仙，指挥命舟子。竟将补天术，塞却漏船底。仍逆冲波急，直榜慈溪涘。已瞻旧馆近，舍舟同步履。叩门诉馆人，慰藉杂悲喜。咄兹六尺躯，忽忽当暮齿。危涂冒险艰，到今知有几。君子处斯世，真与此舟比。倾覆乃其宜，得济诚幸尔。因歌戒溺篇，持用谢知己。"}