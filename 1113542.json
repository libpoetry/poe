{"id":"1113542","title":"维扬即事","dynasty":"宋","author":"张蕴","text":"牛斗星边禹贡州，东南屏蔽大江流。向来明月珠帘梦，不信秋风夜柝愁。皂角林前野地宽，新塘路口草泥乾。天乎如此功名事，成败观人自昔难。茅屋芦门半市坊，居民无事亦军装。愁来莫上城头望，西北浮云接太阳。月明城上响边笳，一枕三更梦到家。不耐楚氛真僻性，赋诗酌酒与琼花。土雾如蒸暴暑天，烛龙偏驻柳边船。三清观里风廊午，满意题诗借榻眠。"}