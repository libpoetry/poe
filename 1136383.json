{"id":"1136383","title":"游石头城","dynasty":"宋末元初","author":"方回","text":"卧龙起草庐，扶汉有馀忠。欲结紫髯客，共追黄星公。一言根本定，万里氛翳空。指此为虎踞，长啸吞西风。夫岂樊吾圃，以虞他人攻。乌林逸元恶，入蜀怆途穷。汝亦赵佗辈，区区帝江东。吾意本谓何，剑佩殊不同。后来矫虔人，藉口欺盲聋。九折剑阁栈，一泥函关封。盗贼柄干将，奸雄非英雄。老我吊古癖，徘徊梵王宫。城坏遗甃泯，江徙孤岸穹。中原芳草外，战尘春濛濛。酒尽欲下山，目极斜阳红。"}