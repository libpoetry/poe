{"id":"810814","title":"酹江月 送孙无言归黄山，次顾庵韵","dynasty":"清","author":"王士禄","text":"居恒夸我，道黄山胜处，峰峰奇绝。十载仳离辞故隐，磨尽鞋芒冠铁。却向尘中，凝思霞外，颐朵西施舌。行行掉首，九牛难挽归辙。知汝已佩苍精，朋游莫讶，轻作人间别。三十六峰从此去，快浴朱沙汤热。鹭羽为蓑，麂皮作荐，坐抚孤松拙。笑看足底，晴云铺海如雪。人生几许，叹经年契阔、不殊梁燕。西子湖头判袂后，携手又来隋苑。苏小车尘，钱王潮水。回首同飞电。芒芒交集，顿成洗马清叹。擢秀大别清湘，吾宗才子，允矣邦之彦。抚字阳城书下考，漫说安仁花县。巨眼如箕，高情似水，肯作浮云恋。举杯醉月，澄江莫负如练。"}