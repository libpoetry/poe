{"id":"798053","title":"高阳台  题余氏女子绣高唐神女图为阮亭赋","dynasty":"清","author":"陈维崧","text":"巫峡妖姬，章台才子，赋成合断人肠。绣阁停针，含情想像高唐。渚宫旧迹今何在，不分明、水殿云房。亸蝉鬟，忆著行云，恰费商量。蘅皋暮雨凄凉。只楚天一碧，与梦俱长。雾縠霓旌，几时重得侍君王。小唾红绒思好事，却剪刀、声出回廊。更添些，红杜青蘋，做出潇湘。"}