{"id":"610707","title":"仙鹤篇寿伯父慎思翁","dynasty":"明","author":"邓云霄","text":"青田奇鸟抱明姿，养就胎仙上界飞。黄金灶畔传丹顶，白玉台边化羽衣。洞天茫茫三十六，珠树三花几栖宿。射的方闻取箭还，缑山更度吹笙曲。群仙冉冉下烟霄，雪氅云缨可待招。逸态耻随吴市舞，幻形犹傍酒人骄。竹林老叟通仙术，丹丘紫府开灵笈。养鹤常同和靖心，步虚已化卢耽骨。有时跨去入罗浮，东海如环绕十洲。人世蜉蝣堪一笑，还同龟鹿共千秋。仙翁紫气连南斗，仙令吴门数回首。梦入横江归思催，双凫能伴鹤归来。作歌辽欲寄东语，为进南山酒一杯。"}