{"id":"814366","title":"吴中眠儿歌八首","dynasty":"清","author":"承培元","text":"儿眠儿眠娘有愿，愿儿岐㘈无灾患。探雏趁蝶不嬉游，东家躯干硕且曼，边生便腹书编万。閒来玉雪口中喷，儿兮儿兮娘无闷。寣寣哑，誽誽讴。儿眠儿眠听娘语，谷帣郎当瘪无乳。一呼一吸心肝断，千搔万拍娅姹平，乍得口歂频欠㰦。??又醒翻盆鼠，儿兮儿兮且强哺。寣寣哑，誽誽讴。儿眠儿眠娘意快，宽我刹那抱负债。高声不许奚奴諣，急驱狼虎看门前，醒来定有豌饧卖。才听㞒鼾防嚏咳，儿兮儿兮莫□赖。寣寣哑，誽誽讴。儿眠儿眠娘心安。替儿消息暖与寒，提携暂免两臂酸。两臂虽酸那能空，急拈箴线缝䙔幋。长命富贵刺阑干，儿兮儿兮欢不欢？寣寣哑，誽誽讴。儿眠儿眠娘汝祈，祈儿安受福主知。顺风打鼓收帆归，圃栾尾境甘藷蔗，底须驺骑拥旌旂。明珠薏苡多是非，儿兮儿兮愿莫违。寣寣哑，誽誽讴。儿眠儿眠娘代祝，祝儿羹香麸饭熟。安閒胜食天厨禄，衣食常丰乐有馀，何用黄金堆满屋。引得莦人旁侧目，儿兮儿兮使汝福。寣寣哑，誽誽讴。儿眠儿眠娘暗祷，祷儿年高不知老。采芝结伴同谁好，仙人偓佺王子乔，洪涯赤诵商山颢。读遍文章理真诰，儿兮儿兮是娘宝。寣寣哑，誽誽讴。儿眠儿眠莫忘娘，儿欢儿戚萦娘肠。千里万里常儿旁，推乾就湿娘分当，宵不安席晨不妆。闻声顾影时苍皇，儿兮羽丰高翱翔。寣寣哑，誽誽讴。"}