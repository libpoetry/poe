{"id":"1143619","title":"题扇 程公明","dynasty":"宋末元初","author":"仇远","text":"溪山隔岸好，风雨过桥危。何似高楼上，停云且赋诗。茂树坐终日，水流心不竞。谁识山中居，万动归一静。泉急喧溪碓，山深怯瘦驴。翟汤如肯隐，来此卜幽居。红紫委尘土，绿窗清昼长。安知两三竹，风已作秋凉。攲枕闻春雨，闭门见绿阴。可人歌扇底，犹有惜春心。"}