{"id":"102980","title":"答宣城张主簿遗鸦山茶次其韵","dynasty":"宋代","author":"梅尧臣","text":"昔观唐人诗，茶咏鸦山嘉。鸦衔茶子生，遂同山名鸦。重以初枪旗，采之穿烟霞。江南虽盛产，处处无此茶。纤嫩如雀舌，煎烹比露芽。竞收青篛焙，不重漉酒纱。顾渚亦颇近，蒙顶来以遐。双井鹰掇爪，建溪春剥葩。日铸弄香美，天目犹稻麻。吴人与越人，各各相夸。传买费金帛，爱贪无夷华。甘苦不一致，精麤还有差。至珍非贵多，为赠勿言些。如何烦县僚，忽遗及我家。雪贮双砂罂，诗琢无玉瑕。文字搜怪奇，难於抱长蛇。明珠满纸上，剩畜不为奢。玩久手生胝，窥久眼生花。尝闻茗消肉，应亦可破瘕。饮啜气觉清，赏重叹复嗟。叹嗟既不足，吟诵又岂加。我今实强为，君莫笑我耶。"}