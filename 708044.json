{"id":"708044","title":"春风袅娜 其一 上元王胥庭司马召饮观剧","dynasty":"明末清初","author":"梁清标","text":"喜良宵烟月，依旧清平。花市暖，晚风轻。有尚书、好客堂开帘捲，故人欢笑，妆点春城。百宝珠轮，九枝青玉，绛烛高烧列画屏。琥珀光浮千日酒，赤瑛盘荐五侯鲭。谁把燕山旧事，移宫换羽，倩优孟、谱入新声。红牙串，紫鸾笙。歌喉未歇，客欲沾缨。梦里功勋，休嗟陈迹，眼前杯酌，且尽平生。种槐庭院，看年年无恙，红灯绿醑，快聚良朋。"}