{"id":"547142","title":"游蜀山湖歌示任城王甥季辅","dynasty":"明","author":"于慎行","text":"昔闻钜泽湖，漭沆三百里。自从中作宋公渠，两岸长虹夹汶济。我家湖北缆扁舟，住近沧浪不解游。王郎亦住湖南曲，携我来探水国秋。叩舷湖口渺然入，洲渚萦回望不极。荷芰残花棹底分，鸥凫乱影帆前失。波心宛在一丘悬，直上苍茫尽水天。万顷泓淳沈碧落，千林黯淡入寒烟。萧然似欲来风雨，感慨愁心吊千古。秦皇片石有孤峰，鲁国荒台无旧土。玉罂春酒欲尽无，沈醉烟波兴未孤。西风不过山阴道，枉向君王乞镜湖。"}