{"id":"699285","title":"客吴兴春日偶成","dynasty":"明","author":"袁华","text":"曾听吴门唱大堤，只今惟有野乌啼。故人鱼雁冯谁寄，江水无情日又西。龙凤山青露两尖，溪头把酒月纤纤。从教柳絮沾书帙，满地春风不捲帘。桤林日暖蕨芽生，桑陇风微布谷鸣。客子思家政愁绝，长松吹雨落溪声。双眉刷翠小红娘，斗酒梨花为洗妆。一曲缠头不知数，扬州城内善和坊。深锁春风罨画楼，杏花香里醉扶头。何人得似任公子，相府莲歌不解愁。"}