{"id":"400436","title":"水调歌头 其二 石岛旅次书怀","dynasty":"民国末当代初","author":"钟敬文","text":"卅载冀州客，魂梦向山东。此番文友荟萃，小住惬初衷。不为漫游山水，不为逃离炎热，报国待呈功。文苑千秋业，董理冀精工。西山云，黄海雾，印胸中。工余小憩，足迹所至兴无穷。凭吊秦桥残址，瞻仰日神遗庙，诗思郁葱茏。他年谁访古，于此证游筇。"}