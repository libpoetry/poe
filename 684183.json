{"id":"684183","title":"乞归候旨集杜","dynasty":"明","author":"王弘诲","text":"叹息人间万事非，懒朝真与世相违。腐儒衰晚谬通籍，回首风尘甘息机。万里秋风吹锦水，千家山郭净朝晖。白沙翠竹江村暮，来岁于今归未归。江上形容吾独老，天涯霜雪霁全消。久知白发非春事，未有涓埃答圣朝。多病穷愁常阒寂，独能无意向渔樵。欲填沟壑惟疏放，回首扶桑铜柱标。干戈衰谢两相催，冬至阳生春又来。万事纠纷犹绝粒，百年多病独登台。新亭举目风景切，巫峡秋涛天地回。独把渔竿终远去，一生怀抱向谁开。故国平居有所思，江湖远适无前期。书签药囊封蜘网，清簟疏帘看奕棋。草木变衰行剑外，碧梧栖老凤凰枝。吏情更觉沧洲远，摇落深知宋玉悲。"}