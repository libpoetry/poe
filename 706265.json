{"id":"706265","title":"康州谣追哭督府义兴相公是去秋同邹管二中舍会公地","dynasty":"明末清初","author":"王夫之","text":"可怜康州城，泷水从南来。龙旗翩翩去何繇，苍梧迷密云不开。秋风起，秋叶飞，旗翩翩，去不归。乌头黑，雀头白，城上飞，声哑哑。羽林军，神厩马，昨日灵羊溪，今日康江下。杨花自飞鸟自栖，相公白旐清浔西，康州城下生蒺藜。"}