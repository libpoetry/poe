{"id":"632380","title":"赠辽阳陈令公十韵","dynasty":"明","author":"释函可","text":"圣朝恩旧里，孤客宦边庭。官冷兼冰冷，身形似鹤形。升堂除积雪，编户补疏星。衣剪残荷碎，厨炊野蕨馨。寻僧分钵饭，对吏读棋经。新市凭鸦集，重关畏虎扃。草荒连砌白，山近到床青。采木探幽谷，弓田步远坰。人贫惟有爱，讼少不须听。立德存华表，书名在御屏。伫看寒碛上，丹凤下天廷。"}