{"id":"1237001","title":"潮居八景诗并序 黄杨天池","dynasty":"元","author":"赵嗣焕","text":"黄杨峻起冠群山，一沼天成绝顶间。浴佛浴仙今不见，花香空谷鸟声闲。山寺凭高万丈幽，游人罕见白云浮。花香流水无非道，谈罢归来月满洲。僻野山居世外林，纵禽逐兔古松阴。同行赳赳皆人杰，他日公侯寄腹心。目击慈元事已非，山河亦悔改为夷。君臣母子恨犹在，泪湿朝衣天亦悲。竹林深处白云雾，诛草成亭晤此君。翁意在亭更在竹，何妨暮倚绝尘氛。春隆寒尽春风清，解带相迎爽意生。我倚南窗闲自适，每怀先子舞雩行。悬灯月下夜如昼，玩赏春光处处然。社酒乡邻乘兴饮，儿童歌舞乐尧天。秋盛天高素影亲，娟娟独皓历河津。纤尘不染净如许，一种清辉最可人。"}