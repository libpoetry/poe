{"id":"844355","title":"奉赠维新元老板垣伯爵阁下","dynasty":"清末民国初","author":"林朝崧","text":"妖雾千年翳紫微，手扶皇极日重辉。断鳌鍊石功成后，两袖清风林下归。黄扉一到即抽身，回首青云满后尘。却向人间作生佛，德星照处物皆春。神州政治局新翻，汗血功名历史存。今日明堂参末议，后生饮水合思源。百八钟声警睡乡，遥遥彼岸待慈航。墨家兼爱无差等，肯使恩波阻一方？"}