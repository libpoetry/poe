{"id":"527676","title":"刘武选百鸟图","dynasty":"明","author":"何景明","text":"呜呼凤凰不可见，人间百鸟空啁啾。西飞鹖雀亦五色，满眼谁别枭鸾俦。刘侯此图爱者众，画手莫识元与宋。粉绘剥落绢素新，万羽千毛尚飞动。侯言此画先人传，珍藏未肯充南贡。十袭翻令锦绣轻，百年转见丹青重。顷来数相见，手携登我堂。开图见百鸟，从此双凤凰。鹂黄乌黑隐可辨，行凫立鹭遥相望。延颈战翼各拱向，宛如万国臣妾朝天王。君不见蜀道阻绝，岐山已颓。潇湘无人，衡岳崔嵬。竹实未结，桐花不开。鹧鸪怨，杜鹃哀，凤兮何时来。"}