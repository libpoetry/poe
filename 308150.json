{"id":"308150","title":"酹月·庚申九月十三","dynasty":"现代","author":"赵熙","text":"浣花秋声，载一潭诗思，碧玉壶中。绿合水天凉一色，泊船仙梵花宫。蟹堠吟香，鸥边泛棹，江阁树葱葱。秦淮缩本，鱼天莲叶西东。佳节又过重阳，明年此会，耆旧可重逢。得意万鸦盘阵黑，乱霞残日城红。大劫昆明，孤生皇览，人老菊花风。一椽归去，月明吹笛青峰。"}