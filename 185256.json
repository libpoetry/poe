{"id":"185256","title":"新移瑞香不得雨有叹","dynasty":"宋代","author":"陆文圭","text":"瑞香儿女花，艳洁而芳妍。得之古精庐，移置列槛前。易地费人力，不出花自然。深虞本先拨，枝叶随之颠。是时夏久旱，不雨龟坼田。林木且尤枯，弱植岂自全。既已在于人，况复遭此天。天与人仇之，命也花自娄。井筒灌朝夕，小润培芳年。封植岂无心，荣枯自有缘。何时回春风，笑挽司花仙。摧手共樽酒，醉卧云锦边。"}