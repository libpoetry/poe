{"id":"660870","title":"晴山搜书舍为廖太守赋","dynasty":"明","author":"罗钦顺","text":"蒋生径里足清阴，陶翁篱落皆黄金。晴山先生书满屋，亦有花竹清人心。栋云飞尽日杲杲，玉华峨峨插晴昊。境静应无俗客来，诗成自把芳樽倒。有时寻壑复经丘，历历平生旧钓游。春风高树啼黄鸟，秋水方塘泛白鸥。真乐由来无内外，观物搜书两无碍。说向傍人会者稀，高谈空自超三界。"}