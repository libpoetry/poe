{"id":"781947","title":"北镇庙立碑","dynasty":"清","author":"戴梓","text":"帝里钟佳气，医闾望郁葱。祁连青隐接，长白脉遥通。九邑分支细，三江引派瀜。秀来峰崱屴，翠倚麓隆崇。采玉琅玕异，芟茆芝朮芃。长松凌朔雪，飞瀑截秋虹。窜逸岩边鼬，孳生草际鸿。白云群窍湿，青霭四山笼。封锡昭文献，峥嵘大武功。祀承千祀上，名振八垓中。爵以王靡替，尊因镇建雄。位应俦岳渎，道不让崆峒。海立朝翻旭，沙惊夜度风。灵旗烟淡荡，天马电迷蒙。散雨田膏沃，吹晴物阜融。保疆环蓟北，守土福辽东。被泽民知感，酬庸荐合丰。时当逢圣节，报必首神聪。凤藻挥彤管，龙章出紫宫。关河传俎豆，台殿敞玲珑。额署金璀璨，碑标玉琢砻。恋宸霄汉近，拜笔古今空。铸铁坚堪并，锓冰润岂同。伊余甘委弃，幸老备胥工。摩迹虚惭术，披诚实抱衷。乾坤归位育，尧舜大涵洪。地肺轮居握，天心运在躬。平成倡力学，熙皞不忘戎。百辟欢鸣豫，三多祝效嵩。名山如不朽，万寿自无穷。"}