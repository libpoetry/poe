{"id":"1112788","title":"感春三首","dynasty":"宋","author":"张耒","text":"我昨西来到昌谷，主人致酒留我宿。坐中少年美如玉，高歌清欢春夜促。还家病酒对残春，东风落花吹满屋。出无与语归闭门，安得万里驰吾足。我昔东行花始开，我自东归花半摧。万红辞林捲风去，坐见锦绣蒙苍苔。南山朝云鸠逐妇，日暮微雨萧萧来。一春晴明苦难得，掩蔽风日知谁哉。悠悠朝兴暮还息，官閒事少门无客。空山多阴春雨足，饥马萧萧空伏枥。文章工巧谋愈疏，颜鬓衰迟进无策。系身五斗尔自为，何用中宵空叹息。"}