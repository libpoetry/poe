{"id":"1109061","title":"次林卿槟榔韵二首","dynasty":"宋","author":"刘克庄","text":"芳洲弥望总荒榛，此物偏沾雨露春。海贾垂涎规互市，夷人嚼血赛媒神。扶留叶嫩供汤使，大腹形同混伪真。树下莓苔堪健倒，华堂何必锦为茵。锦衣旋剖苞中实，栀面俄回镜里春。始信中华禁酒国，不如南粤主林神。金盘惟送渠矜贵，糟瓮酣眠子任真。赤脚蹈冰聊取快，谁能拥妓坐重茵。"}