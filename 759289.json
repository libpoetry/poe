{"id":"759289","title":"大风雨歌","dynasty":"清","author":"丘逢甲","text":"乌轮晦光兔魄死，海上群龙方戏水。力撼乾纽摇坤维，骇听东南大风起。大风吹云云飞扬，八荒一气云茫茫。绝无天地但有海，祗恐人物沉汪洋。谁鞭电鞭鼓雷鼓？忽起蛟龙满空舞。池中方困人不知，世眼惊看得云雨。一风三日不得停，云昏雨黑宵冥冥。直疑天老易混沌，万古无复长空青。谁知淫烈有时定，妄用推测群相惊。风收云歇天地静，归龙捲雨微闻腥。大海无波平如镜，沐浴日月还晶明。山中道人蕴道妙，六根清净容长少。风声雨声寂不闻，独抚乾坤发长啸。"}