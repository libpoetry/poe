{"id":"815954","title":"杂诗","dynasty":"清","author":"屠寄","text":"隆汉盛公卿，郁郁登天衢。致身本经术，应务良不疏。《春秋》可折狱，《三百》当谏书。如何中道衰，渐用章句儒。章句亦不足，篆刻徒区区。河间工数钱，乃更开鸿都。居官且食雁，不恤城上乌。驱车上西原，白日光欲流。商飙何惨烈，落木声萧萧。猎者四五人，遭我于道周。狡兔时纵横，苍鹰不下韝。岂无云霄志，一击不中羞。谁能养其气。奋翮陵高秋。步登黄鹄矶，左顾穷三湘。水草何萋迷，蝮蛇盛游臧。元鹤日羽化，谁能啄其肠。此物含毒螯，不去将人伤。跂头宜速断，解腕徒自创。寄声蔿敖宰，未然尚周防。邅回眄溆浦，翳翳罗榛荆。昏莫无人行，旷兽走入城，犴猛不守狱，狐跳荒祠鸣。县官正高眠，梦寐时一惊。曲突谋不用，焦烂功犹程。"}