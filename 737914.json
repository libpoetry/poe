{"id":"737914","title":"浯溪读中兴碑","dynasty":"清","author":"金虞","text":"文于天地不两天，我昔闻自浯溪歌。浯溪深处漫郎宅，后有作者何其多。中兴一颂岿然在，手剔苍藓三摩挲。当时翰墨鲜高手，谁与八代回狂波。鸾台凤阁数燕许，东封石刻徒媕娿。斯文独任起衰责，采薇六月相肩摩。平原颜公忠烈士，肝胆契合心手和。大书特书照岩户，如日始出星交罗。想当握笔几透爪，一一劲挺无纤颇。因思往迹发长喟，乱由入召非由他。妖妃孽臣早不断，乃出下策驰青骡。艰难百战两京复，实赖灵武挥天戈。儒官扬厉职应尔，讵忍腹诽含谯诃。余子纷纷若镌凿，强作解事理则那。三吾亭子高嵯峨，下有石镜冷不磨。飞泉㶁㶁生盘涡。惜哉无人洗山骨，奈此玉佩琼琚何。"}