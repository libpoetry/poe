{"id":"1111686","title":"和池州陈教授韵二首","dynasty":"宋","author":"吴芾","text":"人物今谁似此郎，合居严近赞垂裳。未将事业先诸老，且把文章变一方。今日杏坛风似鲁，向来铁砚志如桑。会看奋迅为时用，展尽胸中计策长。平时野性爱吟诗，一字长惭未得师。妙句既容窥格律，良辰更喜觌光仪。绛帷暂且留三楚，丹陛行将命一夔。莫为浮荣求速化，功名到底属男儿。"}