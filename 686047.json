{"id":"686047","title":"答王存初大行四首有引","dynasty":"明","author":"卢龙云","text":"汉家嗣业有玄成，倾盖何如止慕荆。洛社漫开真率会，瀛洲初重斗山名。江湖尚识先忧在，云水聊教俗虑清。况是圣朝思宪老，几回侧席不胜情。背郭涟漪漾碧塘，雨馀新绿上茅堂。芙蕖拂艳依秋水，鸥鹭忘机狎野航。谢俗固多难老诀，羁人亦有却愁方。曾同飞盖沾清露，月色溶溶过海棠。龙卧当年忆滞淫，草庐曾自托悲吟。连城岂合终怀璞，流水多应会赏音。帝里风光淹彩笔，家庭乐事寄瑶琴。飞来一片云间月，照见游人此夜心。艺苑何人最白眉，风前闻尔奏朱丝。敢云黄牡皆骊牝，直看飞雄愧伏雌。海上烽烟思赋槊，眼中景物类观棋。知君使节乘春下，花信先传梦草池。"}