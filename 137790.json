{"id":"137790","title":"栾城遇风效韩孟联句体","dynasty":"宋代","author":"欧阳修","text":"岁暮氛霾恶，冬余气候争。吹嘘回暖律，号令发新正。远响来犹渐，狂奔势益横。颓城鏖战鼓，掠野过阴兵。扫荡无余霭，颠摧鲜立茎。五山摇岌嶪，九鼎沸煎烹。玉石焚冈裂，波涛卷海倾。遥听午合市，争呼夜惊营。惨极云无色，阴穷火自生。电鞭时君划，雷轴助喧轰。孔窍千声出，阴幽百怪呈。狐妖凭莽苍，鬼焰走青荧。奋怒神增悚，中休耳暂清。胡兵占月晕，江客候鼍鸣。飘叶千艘失，飞空万瓦轻。猎豪添马健，舶稳想帆征。畏压频移席，阴祈屡整缨。冻消初醒蛰，枯活欲抽萌。病体愁山馆，春寒赖酒铛。鸡号天地白，登◇看晴明。"}