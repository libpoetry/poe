{"id":"694640","title":"琼台胜览送江右蒋举人还乡","dynasty":"明","author":"陈繗","text":"远驾六鳌过海琼，琼台风景胜蓬瀛。四州文物均成化，千里山河属大明。浪滚寒潮惊醉眼，花飞香雨动吟情。孤帆拔出苏仙后，奇绝还誇在此行。直上楼台赏海天，天光海色浩相连。青山一发悬秋镜，白雪千寻破晓烟。触目胜观留去马，满怀佳兴重归船。故乡亲友遥相见，疑是蓬莱出洞仙。琼海南来欲尽头，壮哉奇绝在兹游。登山极目浑无地，观海回头总末流。梅岭瘴开征路晓，鹅湖云尽故园秋。春风握手丹墀上，射策推君第一筹。有客飘然不世尘，青云洞府赏芳春。桂花香里声名旧，池草吟边风景新。为吊苏胡遗宦迹，却怜赵宋谪贤人。那堪怀古悲穷达，委质须为骨鲠臣。"}