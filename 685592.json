{"id":"685592","title":"送袁青瑶掌科之南垣二首","dynasty":"明","author":"邓云霄","text":"丰镐先朝留建业，清华琐闼是仙官。四方月旦南垣重，一疏霜飞北路寒。台上凤凰人并美，关前龙虎气犹盘。旧游曾倚双梧树，难比玄都观里看。执手何须叹路歧，如弦大道任君之。好将请剑批鳞胆，自有回天转日时。云外翔鸾依北斗，林间倦鸟绕南枝。遥怜牛李门前客，得似扁舟一局棋。"}