{"id":"694805","title":"山陵道中四首","dynasty":"明","author":"宗臣","text":"处处春云色，相逢上翠微。枌榆向人发，鸿雁背天飞。列骑松为盖，群峰雾作衣。岁华空浩荡，难问故山薇。吾爱天门近，何妨日驭斜。愁边归燕子，忧外避龙蛇。不辨层崖树，难逢三月花。向来胡骑入，满路散悲笳。路迷人屡问，路险骑常停。折柳新能绿，看山近失青。峰高天兀兀，泉细日泠泠。何处无春色，吾今爱地灵。马迟榆柳径，人指鹭鹓班。群帝留弓剑，千官肃佩环。风云回紫塞，日月满青山。王气中天在，朝朝护汉关。"}