{"id":"755565","title":"明锦衣卫牙牌","dynasty":"清","author":"吴茝","text":"东林下狱钩党死，宫门铁牌卧不起。城狐社鼠肆炎威，海水波澜从此始。方寸之牌铸错成，匹如挥掷银铛声。客魏荫子赐铁券，岂知有齿终焚身。牌出东司百有七，比似朱仙下更疾。矫旨不闻诏延尉，但见缇骑纷四出。当年毒焰凌衣冠，有若处置腰间悬。杨左君子一网尽，厂臣威柄生戈鋋。吁嗟乎！虎豹狺狺九关闭，天子无愁阶之厉。可怜宫殿已含秋，鹿角银牌荒草坠。此牌弃置三百年，圭棱历劫磨方圆。微物偶传果何有，土花斑驳犹腥膻。思宗未造振乾断，诛及无须嗟已晚。史家捉尘说兴亡，风雨孝陵耕玉碗。"}