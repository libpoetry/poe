{"id":"218436","title":"友人自临川来携庾台赵先生与曾丈诸葛帐干丈","dynasty":"宋代","author":"利登","text":"家住姑山下，朝暮游姑山。澄潭贯地脉，飞流接天泉。永栖无昔老，暂游谩时贤。古藤蔓直木，苍桧随曲阡。犹存万古月，尚照千年烟。谁其录青华，嘿然语玄筌。紫锋变窗尘，重此炉简传。九障傥不存，五灵森在前。昨者携友朋，攀萝掬潺湲。神交善爽徒，宇宙空茫然。"}