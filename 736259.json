{"id":"736259","title":"次儿栋代运北征 其一","dynasty":"清","author":"顾永年","text":"天子方自将，临边极西域。一挥百万师，灭此而朝食。转饷出关中，士不苦饥色。我沐浩荡恩，愿竭疆场力。马革可裹尸，行行何所怵。忽闻先慈讣，一恸气欲塞。四体软如绵，性命在呼吸。官符火速催，同伴相促逼。有儿立身旁，垂头但哭泣。长跪前致词，此行是儿职。巾帼且从军，须眉宁弗及。结束弃儒冠，弓刀亲自执。跃马去无踪，路旁心恻恻。望眼远莫穷，吞声独归宅。"}