{"id":"863848","title":"送戚维戚纶之阆州亳州","dynasty":"宋","author":"王禹称","text":"古人贵道德，岂以禄位拘。有道不在位，颜回舜之徒。无德殃且至，商受为独夫。以此固名节，富贵安足图。睢阳戚先生，今世古之儒。终身不求仕，没齿唯诵书。孝爱睦姻族，淳谨化里闾。文翁变蜀土，尚以德位俱。仲淹居汾水，专用素教敷。青青子衿辈，栉比曳朝裾。盛德苟无报，吾道将焉如。鲤庭生二子，骊颔委双珠。朴厚有父风，学业张皇谟。各登进士科，齐乘使者车。阆中佐郡政，亳社司搉酤。佐郡古半刺，可使茕嫠苏。搉酤今权道，亦助军国须。牵车骥虽屈，补履刃有馀。谁谓佐著作，在上积薪刍。谁谓光禄勋，其中混琼琚。我亦何为者，先上青云衢。伐木空求友，拔茅未连茹。终待奋直笔，会当伏青蒲。请慎名与器，愿分贤与愚。汇征补皇极，戮力张道枢。巨鱼方喣沫，相忘在江湖。冥鸿当顺风，接翼摩太虚。此志尚壹郁，此别良悲吁。苦县且密迩，剑关多崎岖。于役勿为叹，加饭聊自娱。尺素惠好音，无惜双鲤鱼。"}