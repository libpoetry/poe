{"id":"1231513","title":"题朱九龄翠筠轩","dynasty":"元","author":"许恕","text":"有脚不踏东华尘，有眼不看长安春。翛然天地至清气，多在丛篁流水滨。轩名翠筠俯空谷，个个梢长如立玉。一秋明月照潇湘，六月凉风洒淇澳。轩中之人清且閒，心不在乎山水间。左图右史移白日，四檐环佩声珊珊。不可一日无君子，澹然风致颇相似。翠实常分丹凤雏，箨冠曾奉青霞士。北郭道人静者徒，爱看黄岩烟雨图。拟约嵩溪听萧瑟，醉来题遍青珊瑚。"}