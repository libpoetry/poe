{"id":"290226","title":"傅沅叔先生七十寿诗代","dynasty":"现代","author":"郭风惠","text":"四海皤然遗一老，笙簧六籍清怀抱。嘉陵山水钟间气，吐吞灵秀逸尘表。中岁声华驰日下，鸾骞凤翥翮翼矫。天下龙门属元礼，多士人师归有道。一自杜宇啼冬青，几从湘渚纫香草。大隐朝市亦陵薮，盛业寝馈依缃缥。丘索坟典浩烟海，赏鉴抉剔入幽渺。三冬足笑方朔陋，万卷储讶陆桔少。小儒咋舌不敢窥，有如鼹饮一勺饱。今世何世灰乱飞，黔首自召祖龙燎。收书功不在禹下，只手独挽狂澜倒。藏书且易读书难，手未释卷头已皓。丹铅雌黄校勘勤，纷纷落叶扫复扫。微言大义时创获，何卢顾黄谁智巧。惨澹尼父删定心，游夏而外孰与晓。客谈瀛洲语天姥，仙之人兮结夙好。大地直追霞客踪，残山怕览马远稿。移来西蜀子云亭，故山猿鹤晨夕绕。觞咏谈笑关掌故，鹦鹉前头话天宝。旷世不逢福慧养，道德文章亦寿考。莫从东海问麻姑，且迟西母传青鸟。"}