{"id":"689438","title":"林草亭北郭别业同石陈诸君子作","dynasty":"明","author":"佘翔","text":"数亩池亭背郭开，西方爽气逐人来。相过不为耽奇字，文似相如谏猎才。花垂三径阁临池，爱客开尊但赋诗。乘兴何妨偏潦倒，白莲社里笑攒眉。书藏二酉意如何，家世相传掇玉科。翘首青霄双凤下，文章五色较谁多。群峰如黛照疏棂，此地由来聚德星。濠濮亲人鱼鸟在，松风谡谡更堪听。"}