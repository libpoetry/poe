{"id":"1249190","title":"以柳塘春水漫分韵得柳字","dynasty":"元末明初","author":"顾瑛","text":"剥啄谁扣门？乃是忘年友。远从商溪来，过我绳枢牖。入门无一言，但觉惊我丑。我丑我自知，削发事三有。学佛亦何补，用以脱尘垢。全我浊世身，荐我生身母。羡君颜色好，濯濯春月柳。不为时所趋，甘著儒冠守。即今一相见，意思两弥厚。春风吹杨花，落我杯中酒。愿持满满杯，再起为君寿。君其勿我辞，罄此扫愁帚。不闻乱军中，食人如食狗。苗獠虐已甚，横杀掠人妇。自古戎旅间，此事十八九。若以乐土言，无出平湖右。未知干戈世，能免饿莩否。忍君遽云别，更欲周旋久。横塘新水发，舟楫不肯后。君今必欲归，为语无隐叟。愿施七宝床，大作狮子吼。"}