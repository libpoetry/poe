{"id":"957038","title":"李深之西尉同年谈吴兴风物再用古城韵","dynasty":"宋","author":"范成大","text":"李侯昔游吴，莲舟镜苍茫。风鬟与雾鬓，共濯玻瓈光。采花不盈舫，日暮云水香。还登缥缈楼，罗襟酒淋浪。卷箔纳星月，踏筵按伊梁。安知有恨事，但恐蒹葭苍。风吹落穷谷，草深麋鹿场。高冈苦炎热，游子悲异乡。尚喜简书省，期会无匆忙。犹馀作诗苦，消瘦如东阳。"}