{"id":"417431","title":"环佩","dynasty":"近现代","author":"寇梦碧","text":"倚鹅屏选梦，逗万种、春愁如织。夜深露凉，红心销苣蜜。彩凤双翼。认取游仙路，漫空龙战，搅毒云飞墨。郁仪瘦损偎寒日。兜率歌雷，修罗雨戟。三山暮凝危碧。奈华鬘劫换，谁叩青霓。孤怀凄寂。更人间路窄。海怒天吴撼，沉旧迹。江关顿老吟客。把閒情忏尽，握兰词笔。怎销领、酒边筝笛。休更问、十里铜驼巷陌，乱尘迷棘。承平事、总付追忆。荡醉魂，一雁残星外，哀笳正急。"}