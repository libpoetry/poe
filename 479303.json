{"id":"479303","title":"成化戊戌十二月十六日与吴原博史明古张子静游阳山入云泉庵观大石联句 其二","dynasty":"明","author":"李应祯","text":"神驱道裤呵，鬼劈文错综。尊严凛君临，张拱俨宾送。环列尽儿孙，拥护等仆从。欲假愚公移，谅匪雍伯种。卧鼓慨桴亡，对臼怯杵重。猊吻讶未收，龙鬣怒难控。凝血疑痛鞭，立肺讵冤讼。上漏还启窗，中通自成弄。大惟补天功，小可砭肌用。分矢肃慎来，浮磬泗滨贡。"}