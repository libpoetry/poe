{"id":"839528","title":"殷芝阶先生今春奉朝命重游泮宫，征诗奉贺，率成十六韵呈正","dynasty":"清末民国初","author":"方仁渊","text":"当代文章伯，谁为最擅场。古人今不作，夫子世称扬。虎榜名齐射，鹏程志早翔。弟兄双桂折，孙子尽兰芳。政绩棠阴茂，官声琴韵长。宁辞升斗禄，为爱菊松凉。游泮逢周甲，歌萍再举觞。欢情欣闾邑，喜气动宫墙。柱史传周德，商山佐汉昌。耆年过杖国，硕德重珂乡。儿子肩舆候，亲朋叶戏忙。后生瞻景仰，佳话遍虞阳。寡陋微生学，徒增齿发苍。功名终蹭蹬，诗酒佐清狂。五夜沧桑感，频年战斗务。空怀忧国泪，不必问行藏。"}