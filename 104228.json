{"id":"104228","title":"和和之南斋画壁歌","dynasty":"宋代","author":"梅尧臣","text":"终南下临长安城，峻栏高槛黄金嬴。嵩山亦近洛阳陌，鲜车怒马一日程。大梁平广匝千里，不见云峰来眼底。其间自有高趣人，扫室呼工岩壑启。初疑巨灵勇擘华，不比将军能聚米。暗雨轻烟满室中，尘事如脂一朝洗。又将余力作修竹，石上数茎风撼玉。叶斜枝亚寒声尽，节老根狞生意足。何须践苔眠绿阴，然後始为嵇阮公。三贤歌咏已见意，舞女不须颜整簪。"}