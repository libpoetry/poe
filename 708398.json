{"id":"708398","title":"扫花游  元夕同秋岳作于无外邸中用周美成韵","dynasty":"明末清初","author":"龚鼎孳","text":"绛霞万叠，照曲巷斜栏，黛峰横楚。远香几缕。衬金虫紫凤，雅歌妙舞。一带银纱，若雾琼梅散雨。踏花去。问取玉人，春色来处。人醉花不许。又走马星桥，翠钿争路。画堂列俎。趁芳宵好客，发抒情素。报道鸾箫，吹断天孙旧苦。漫停伫。正高楼、数声谯鼓。"}