{"id":"973818","title":"冬至后五夕频梦陈择之","dynasty":"宋","author":"赵蕃","text":"所见日杂遝，宁复当我思。我此僻且陋，三夜频梦之。遣骑告欲行，手持一通诗。发缄与儿读，绝妙解人颐。我欲留君饭，颠倒裳与衣。宛如快阁日，不似南浦时。到蜀今几日，首议何所为。一俭胜百奢，徐公亦安施。幕府足閒暇，浣花有馀嬉。谪仙纵多才，蜀道无险巇。微痾固除洗，起居当具宜。蜀中富名士，匪卜亦隐医。秘方苟有传，寄我无或遗。寄我亦何用，多病成早衰。归哉复归哉，秣马车载脂。上君白玉堂，王人亦黄扉。"}