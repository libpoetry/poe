{"id":"1119459","title":"次韵寄汪教授二首","dynasty":"宋","author":"陈造","text":"友贤端许写中怀，千丈孤标十倍才。黄绢旧知儒业富，黑头宁受岁华催。笔囊小却司盘诰，鼎实终期荐傅梅。指日元侯矕龙衮，未容文学久低回。客路何人起病怀，论交今得谪仙才。每当玉麈玄谭胜，不问铜壶漏箭催。鲁泮旧常烹瓠叶，广平聊复赋江梅。揆予傥可陪英轨，莫向诗筒靳往回。"}