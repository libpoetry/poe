{"id":"704703","title":"纪先人旧游三首","dynasty":"明","author":"薛瑄","text":"树已成林麦满郊，春风春雨自飘萧。孤云出岫飞还逐，众鸟归林啸且招。俯仰空惊天地在，低迷深觉岁华遥。旧游山水俱成感，抆泪思亲首屡搔。阴阴夏木绕茅庐，曾是先人旧寓居。梁上又来前度燕，箧中空有昔年书。声音尚想当窗发，杖履犹疑隔户趍。五内此时摧裂甚，诗成满纸泪如珠。秖愿庭椿过百龄，宁知奄忽便摧零。旧游山水皆悲思，昔住园庐荩惨情。菽水有欢成昨梦，衣冠无计睹平生。孙儿指点经行处，清泪如泉散漫倾。"}