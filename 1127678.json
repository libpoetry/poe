{"id":"1127678","title":"读书四首","dynasty":"宋","author":"曾几","text":"黄卷中人最起予，病来相对却成疏。新凉试傍青灯看，犹有飞蚊小未除。童子区区攻一艺，老生汲汲事三馀。偶然领会忘言处，只有渊明解读书。朝游夕泳一窗书，只要今吾胜昔吾。未识此间真气味，直缘圣处少工夫。勿谓微言久绝弦，六经正用此心传。假令坏壁无馀烬，日月堂堂故丽天。"}