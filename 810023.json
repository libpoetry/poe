{"id":"810023","title":"虞美人 丁亥秋八月十八日，石湖丳月，舟中客语小红故事，时同社方和白石暗香疏影二曲，馀情赋此，仍次姜韵，梦游之感，同一凄独也。","dynasty":"清","author":"郑文焯","text":"歌云软绣吴篷背。暗浦明珠翠。旧家池馆久蒿莱。说与鸥边凉月、带愁回。长波西望垂虹路。载雪吹箫处。暗香不送倩魂归。可奈湖山无恙、昔游非。"}