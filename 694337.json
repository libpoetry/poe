{"id":"694337","title":"寄李世卿","dynasty":"明","author":"陈献章","text":"再过湘江踏浪过，一帆西去傍烟萝。家临汉水心无住，人到衡山兴亦多。岂是兵戈愁阻绝，不因婚嫁笑蹉跎。白鸥肯信閒于我，也解忘机浴远波。湖北竹枝高自歌，钓丝千丈引垂萝。烟霞脚底真曾到，岁月人间颇厌多。云水与君终浩荡，题缄寄我莫蹉跎。秋风税驾衡山下，共泛清湘明月波。"}