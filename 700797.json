{"id":"700797","title":"寄中书洪益中梦菊先生四首","dynasty":"明","author":"曹义","text":"我来君去不相逢，廿载交情若梦中。遥想书囱吟乐处，春风醉看落花红。都门风月昔同游，归老家山几阅秋。清思也知多梦菊，不知曾梦故人不。望入天台客路长，江云野树思茫茫。别来每叹光阴速，屈指于今巳十霜。樗材惭愧职南曹，闇劣何由识俊髦。独念故人成久别，多情聊尔寄霜毫。"}