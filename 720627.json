{"id":"720627","title":"东风第一枝  壬申腊月廿九日立春，值内子季刘生辰赋赠","dynasty":"明末清初","author":"屈大均","text":"细切辛丝，香堆翠缕，谢家春满纤收。粉光新靧鲜桃，黛影乍描恁柳。欢开生日，尽膝下、莺歌消受。羡又添、一岁风光，长媚画堂寿母。今岁好、酿多美酒。来岁好、脍多腻肉。朔囊虽满钱刀，不满汉京少妇。餔麋儿女，一个个、怜伊黄口。念楚狂、妻已冰清，莫比女花还瘦。"}