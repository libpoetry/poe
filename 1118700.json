{"id":"1118700","title":"夏五月方闵雨忽大风雨三日未止二首","dynasty":"宋","author":"陆游","text":"海风一夕狂拔木，山雨三朝猛穿屋。向来望云眼欲枯，雨甚还忧败嘉谷。今年旱势连吴中，吾州乃独劳神龙。稽首龙公要斟酌，收云归山水归壑。五月昼晦天欲雨，街中人面不相睹。风声撼山翻怒涛，雨点飞空射强弩。一雨三日姑可休，龙其玩珠归故湫。千里连云庆多稼，牲肥酒香作秋社。"}