{"id":"698403","title":"将及凤阳奉怀南涧公子二首","dynasty":"明","author":"唐之淳","text":"王孙送我最多情，马过新城复旧城。莺弄晓声风正软，草铺春色雨初晴。坐中别酒巡巡换，卷里新诗字字生。明日相逢更相爱，为言军旅在幽并。去时杨柳线藏烟，归日梅花雪满天。北镇山川行处别，东夷鼓角听来便。青年从事惭孙楚，白首穷经慕伏虔。喜得重过南涧曲，欲分淮水洗鞍鞯。"}