{"id":"698048","title":"中洲用原韵答武山","dynasty":"明","author":"钟云瑞","text":"山环碧水水环台，宇宙千年此地开。龙卧潭澄秋月白，鹤归湾带晚潮回。中流灯火悬宵汉，别岛云霞隔草莱。野渡舟横鸥鹭静，琴书终日独徘徊。红尘紫陌暗朱轮，也向天涯一问津。世际朝廷刚有道，日长林下可无人。一枝聊作鹪鹩志，百室俄闻燕雀春。岂是天留耕钓地，五湖烟景属闲身。"}