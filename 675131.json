{"id":"675131","title":"戏题出猎图","dynasty":"明","author":"孙伟","text":"朔风萧萧雁门道，边色寒苍动枯草。白草无边杀气高，云中射猎鸡鸣早。雕弓一声垄水闻，箭带清哀雁落云。狂卢闪袭黄龙碛，狐儿横奔血路分。解裘下马平原立，掠地苍鹰羽毛湿。燕姬一曲阴山歌，叵罗满注羊酥汁。蒲萄痛饮乐无涯，归来猎猎西风旗。明驼独峰载鲜获，他他藉藉纷追随。鞍马为家射猎田，贺兰山外焉支前。但令苍鹿黄羊壮，即是三秋大有年。"}