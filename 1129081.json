{"id":"1129081","title":"金刚随机无尽颂 如理实见分第五","dynasty":"宋","author":"释印肃","text":"达得真如理，三界唯心起。如今心地也无，六道凭谁拟。方明实见身，见身非是身。法身无所得，非相本来人。如来非所说，要解无说说。将无闻为闻，方达西来诀。凡有即虚名，恰似晓天云。日高风一扫，万里廓然明。赤水珠难隐，无限人捞捃。罔象性无求，得了何凭准。华胥梦易惺，尽属髑髅精。却将梦说梦，何日得超升。谁知席帽下，今日犹疑怕。独有裴相知，鼻孔辽天跨。元是昔愁人，昔愁元本真。迷己为物者，沦却受辛勤。"}