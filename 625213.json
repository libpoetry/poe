{"id":"625213","title":"上巳前十日微雪夜酌石巢示熊伯子桧仲子柏季子椿司马心开原籍蜀泸避乱寓楚三子两母一泸一蕲时生陟屺之叹诗以慰之 其一","dynasty":"明","author":"梁朝钟","text":"家山封树梦新樊，鞠旅怀归未忍言。细柳朱旗看白日，长镵青史度黄昏。蜀山楚水愁予室，菉竹寒松誓自存。未灭匈奴司马病，知无桑土及儿孙。"}