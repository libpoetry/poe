{"id":"686603","title":"送翟给事廷献册封周世子还朝兼赴昌邑省觐三首","dynasty":"明","author":"边贡","text":"册命临中土，恩华接上台。雪明朱閤丽，风引翠帘开。汉使鸣环入，王孙露冕来。星槎曙袅袅，欣傍早春回。登高逢岁晚，把酒怅多违。塔日霜逾静，岩花雪且肥。家从东海过，天向北辰归。可道亲心悦，宫袍是舞衣。谏客刘栖楚，词人陆务观。舌存应不虑，盟在可须寒。赋颂名天下，封章草夜阑。稿成须寄我，归向鲁门看。"}