{"id":"647595","title":"八骏图 其一","dynasty":"明","author":"王汝玉","text":"房星光射荣河水，化作神驹古无比。良工何处运精思，八匹飞来綵毫里。血沟流迸皆赪霞，一蹴将穷金母家。气吞唐厩照夜白，岂数郭家狮子花。时清不假长驱力，立伏退还春日直。桃花浪暖芳草青，圉人初解黄金勒。腾骧卧浴得自由，笑彼霜劲沙场秋。伯乐经过若窥见，乃知世有真骅骝。韦庵亦抱支遁癖，长恐良才终伏枥。按图索骏有馀情，恍忆龙池飞霹雳。我当唤起曹韩徒，绘昔华山归马图。更招能赋杜陵老，高歌击折红珊瑚。"}