{"id":"989579","title":"次鲁季钦安序堂韵","dynasty":"宋","author":"曹勋","text":"蒙溪有广厦，先生居之安。雅得林泉乐，不与尘土干。隐隐揖遥碧，瀰瀰濯清川。高明意乃适，至游情所耽。世故蜡味薄，岂待宝所参。北窗接陶令，素月抚阮咸。终吉遂无咎，位置遵连山。邈哉岩壑老，公契如金兰。揆此宅相奇，欢然谈笑间。落落幽胜处，安得同游盘。愧我西北客，恨匪户籍占。但当风月夕，遐想冰雪颜。"}