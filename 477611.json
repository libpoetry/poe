{"id":"477611","title":"皇砖叹 其一","dynasty":"明","author":"孙宜","text":"龙舆凤驾西南行，有敕谋广承天城。亚卿奉诏区画当，内侍督作简命精。湖南州县半雕敝，募徒取具无横征。昨来羽檄冲宵至，御堲皇砖坐兹地。县令封柴重纷扰，藩司处价良宽倍。百金须砖仅过万，民力官州足供费。黄湖山前余古窑，开山设廨临江皋。千夫抟埴众牛踏，泊官点阅闲吏劳。连云烟火望不息，弃地瓦砾增时高。圬人窑徒告如数，洁酒虔牲谢神护。材成赤土齐方平，光发青铜尽完固。"}