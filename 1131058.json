{"id":"1131058","title":"和王詹叔寄彭年四首","dynasty":"宋","author":"韩维","text":"纷纷声里满埃尘，一听除书耳目新。清世未能忘薄禄，官曹犹得作闲人。断瓢疏罟入提携，浊酒徐倾鲙缕肥。雨后碧山来爽气，松间明月尚清辉。层楼飞观压溪流，缥缈当从海上求。病间体轻尘虑静，好追仙子御风游。一曲清琴满架书，万钟于我亦分铢。他年欲作林泉计，为问山前有地无。"}