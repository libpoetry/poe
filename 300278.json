{"id":"300278","title":"旌德汪丈宅夜集得振字","dynasty":"现代","author":"乔大壮","text":"宣南践嘉招，客坐饤清隽。几席接寒温，鼎俎见充牣。春明看桃李，别来廿旬仅。北风吹霰雪，塞向户当墐。明明镫烛光，炤见双丸迅。馀寒荡酒波，白战冲笔阵。秀句供错遌，意外骋雄骏。而余荒已落，蔀塞失穿浚。久如学舞禽，氋氃不自振。低头与戢翼，安望翔千仞。诗力方钝吟，姝姝执鄙吝。明灭付夜膏，荣悴甚朝蕣。俛仰百无功，坐听霜在鬓。佳哉今夕欢，一笑忘千疢。平居隔楚越，玄悟反魏晋。鼎鼎行百年，此会颇难闰。请继南皮游，且驻苍梧轫。"}