{"id":"871812","title":"寄永叔","dynasty":"宋","author":"石介","text":"九龙行雨岁在子，皇天之命实勤止。泓湫水暖嗜欲饱，七龙嬉戏两龙睡。卷藏密云空自膏，畜聚甘雨不肯施。旱魃妖狂作民虐，风伯暴怒兴日炽。诉号仰天天不闻，九州之禾皆乾瘁。嗟呼龙职职行雨，失职不雨民胡恃。驱虞义兽心实仁，不忍斯民不食死。向龙慢骂数龙罪，龙不能答满面耻。偷向上帝谗驺虞，驺虞得罪龙窃喜。欲知龙与驺虞分，仁与不仁而已矣。"}