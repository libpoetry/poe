{"id":"450719","title":"齐天乐 黔灵山","dynasty":"当代","author":"黄绮","text":"苍松直上成千古，阴阴独寻幽径。谷转云深，坡斜石滑，心目顿教清醒。风林响应。正回顾疑人，此峰平顶。古寺颓垣，一声钟打夕阳冷。应怜容与小步，且抛情绪尽，漫成吟咏。佛案青灯，僧斋黝壁，又起闲愁深省。回栏待凭。有几树垂杨，子规堪听。路暗前村，话归时野兴。"}