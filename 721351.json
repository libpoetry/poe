{"id":"721351","title":"雨后冯再来中丞招同王长文姜坤侯何涟若陈继袁诸子泛舟谒南海神祠登浴日亭望海是日晴霁诘朝复雨即事赋谢二首","dynasty":"明末清初","author":"陈恭尹","text":"南人谁不颂芃苗，百里行春路未遥。雁翅城开云尚渍，虎头山出雨初消。元戎小队移轻舸，大海微风入短箫。天为吾曹晴一日，江花林月好相招。千秋吏部文章在，三月中丞节钺来。庙压平潮诸岛没，天横峰影海门开。布衣未敢辞高宴，赤舄无嫌踏野苔。南国禹功元不到，安流须仗济川才。"}