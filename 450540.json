{"id":"450540","title":"莺啼序 其三 莺啼序菊品","dynasty":"当代","author":"崔荣江","text":"东君一朝驾幸，问谁争翘楚？群芳竞、肥瘦媸妍，刹那盈苑香著。媚无数、妆铅粉厚，随风乱作胭脂雨。闹纷纷，浪蝶唇沾，狂蜂腰舞。倦了嚣尘，烦了狐媚，宁春心无主。有佳客，别伫幽篱，其心恬淡如故。裹青裳，春风不嫁，念闲适，自生秋趣。笑嫣红，那般芳菲，一朝迟暮。明花颜悴，白草身衰，销减别春去。谁又剩、几分娇媚，几瓣花蕊，随便秋风，洒脱些许？檐头冷月，窗前残烛，分明照得凋萧地，惹人嗟、尽是唏嘘语。天香国色，曾经风月三千，说来不堪寒苦。长天寥廓，满地凉荒，少见生兰杜。倩谁手，得缀苍莽。看尔一支，金缕勾月，暗香吞吐。黄花好意，沾霜凝发，凭他料峭摧花事，且逍遥、犹胜春时妩。无心占尽风头，花后还邀，那边梅著。"}