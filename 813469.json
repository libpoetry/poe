{"id":"813469","title":"呈敬寺某大师二首","dynasty":"清","author":"李寄","text":"稻畦忽秀一枝莲，此刹重开岂偶然。吹盏幡风心不动，落残花雨法无边。黄昏也肯烧猪待，白日能容醉酒眠。我是如来门外汉，不须参我赵州禅。转语曾无慧舌根，空陪杖履积晨昏。清泉白石如如坐，圆觉维摩可可言。在己一心成犀壁，与人半偈锁猴猿。压腰金带他年重，输却兹山镇寺门。"}