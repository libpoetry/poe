{"id":"698750","title":"柳丝别意六首","dynasty":"明","author":"徐于","text":"苏苏官柳曳轻烟，画出尊前离恨天。情债欲偿拚累劫，柳魂须返只明年。搅乱春愁是柳枝，销魂多在送迎时。风丝试舞才迎到，露叶含啼又别离。荡扬晴丝荡扬魂，不知何处断愁根。霏霏拂拂凝香雨，糁作青衫别泪痕。道旁摇漾拂离筵，相顾攀条涕泫然。始信有情无过柳，为君三起又三眠。搓丝撚缕玉楼西，倒浸春波碧欲迷。只怕苦风老雨后，不容飞絮不沾泥。舞罢苏台惹恨长，隋家宫怨入吴阊。生憎后夜梢头月，勾引春魂落女墙。"}