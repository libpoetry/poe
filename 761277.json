{"id":"761277","title":"壶中天慢 夏夜访遗园主人不遇","dynasty":"清","author":"谭献","text":"眉痕吐月，倚新凉，罗袂流云栖暝。杨柳知门尘不到，记取羊求三径。叠石生秋，馀花媚晚，何地无幽景。先生舒啸，结庐只在人境。我是琴赋嵇康，依然病懒，即渐忘龙性。留得广陵弦指在，无复竹林高兴。裁制荷衣，称量药裹，况味君同领。清辉遥夜，碧天飞上明镜。"}