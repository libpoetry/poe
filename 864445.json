{"id":"864445","title":"桃源行","dynasty":"宋","author":"王景月","text":"秦皇有地包沙漠，秦民无地堪托足。民心咫尺不戴秦，秦令安能到空谷。商山紫芝青门瓜，武陵洞底栽桃花。草木不共人逃去，虞妃山赭良堪嗟。秦皇一世二世歇，秦民万世桃花月。渔子相逢五百年，已闻几度乾坤裂。靖节先生曾作记，祇云贤者兹避世。时人浪作神仙传，空自渺茫涉奇异。君不见年来礼乐卯金刀，先生归对庐山高。所种柴桑五株柳，胜是武陵千树桃。"}