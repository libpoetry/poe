{"id":"575294","title":"送李惟正","dynasty":"明","author":"邵宝","text":"秋气驱炎歊，长途向清凉。有客别我去，千里东南行。客也试台吏，经纶乃中藏。诏归荷君赐，慈母方在堂。囊空无长物，杂遝罗群芳。腰悬古时剑，一拂万丈光。登山桂作屩，涉水兰为桨。瞻依略东岱，靡靡逾河梁。挽之竟莫留，欣然倒壶觞。问客不我荅，兴歌漫成章。激昂露衷曲，古意何悠扬。馀音未断绝，起视高云翔。云翔不能定，目极秋天长。我闻壮其意，欲赠何所将。珍重复珍重，此意愿勿忘。"}