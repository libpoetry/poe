{"id":"69115","title":"苦寒作·昨日风寒枯木折","dynasty":"元代","author":"王冕","text":"昨日风寒枯木折，今日五更霜似雪。河伯泉仙惊怪言，冻杀深潭三足鳖。南海一平行太舆，五尺之冰千古无。珊瑚树死日色薄，老翁破冻叉僵鱼。凤凰不出鸜鹆语，秃□飞啼血如雨。驼马交驰入不己，兜鍪不惮饥寒苦。豺狼夹道狐兔骄，白草百里蛮烟焦。纷纷赤子在庖炙，三士何缘争二桃？君不见江南古客颇痴懒，养得一双青白眼。"}