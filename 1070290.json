{"id":"1070290","title":"晁无斁将之录示近诗有和其兄以道说之诗次韵以致区区兼简以道 其二","dynasty":"宋","author":"程俱","text":"谈诗如谈禅，练性如练墨。壮心悟龟毛，少作岂蛇足。平生甚元龙，未信今伯玉。十年得投闲，高卧谢宠辱。定知贫胜富，固自平为福。著书着名山，会使山鬼哭。结庐近三休，为米时一出。犹嫌佛场选，肯问燕台筑。俗人难与言，镜剃遗盲秃。前年客长安，正觅三釜粟。尘中一倾盖，爽气岷峨绿。别来更崎嵚，寡陋嗟我独。尘埃箧中书，有手不暇触。"}