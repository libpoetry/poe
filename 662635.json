{"id":"662635","title":"东园行","dynasty":"明","author":"石宝","text":"桃花李花俱不言，谁人高呼东名园。洛阳才人惜暮日，淋洒春色翻清尊。挥毫倚梧自击节，韫籍不道白与元。正值清和风气好，放歌一曲云翩翻。古来英雄不趐百，黄金炼药亦不存。秦皇汉武志极侈，回首高阁成荒原。何如对此一杯酒，且与明月心相论。兴阑还卧花阴下，不管春衣涴藓痕。"}