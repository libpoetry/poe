{"id":"1126248","title":"新岁七十以人生七十古来稀为韵寄钱大参七首","dynasty":"宋","author":"曹勋","text":"从心之岁自由身，恩许前期脱搢绅。一褐林泉侣樵牧，熙熙端是太平人。萧然心迹喜双清，且得肩头担已轻。老病正须安静处，林间风味慰平生。一二三四五六七，行年临之如电疾。只将香火对清闲，古井无波应委悉。未遂归心如束湿，久客京尘常汲汲。碧云向晚爱归飞，空看五五与十十。小筑幽深无伴侣，默坐忘言时独许。百年心事付闲云，一卷仙经还太古。一廛儿辈自锄开，绕屋稍稍并种梅。摘叶寻枝看未足，横斜已觉报春来。居当山麓入烟扉，乔木苍藤接翠微。筑室暮年今尚少，得归真是眼中稀。"}