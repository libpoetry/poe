{"id":"244212","title":"永遇乐·桃李繁华","dynasty":"宋代","author":"史浩","text":"桃李繁华，芰荷清净，景物相继。霜後橙黄，雪中梅绽，迤逦春还至。寻思天气，寒暄凉燠，各有一时乐地。如何被、浮名牵役，此欢逐成抛弃。如今醒也，扁舟短棹，更有篮舆胡倚。到处为家，山肴社酒，野老为宾侣。三杯之後，吴歌楚舞，忘却曳金穿履。虽逢个、清朝贵客，也须共来一醉。"}