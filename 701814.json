{"id":"701814","title":"和顾少参游罗浮四首","dynasty":"明","author":"黄衷","text":"颢气遥连海气濛，入山旌旆杳难逢。祝融向住人间世，清梦时回四百峰。黄龙月夜弄明珠，云母溪流石汞馀。赤脚野人垂地发，自云曾奉紫霞裾。惯饵千年石上蒲，旋收松露写阴符。三元甲子须臾事，瘖虎还闻作魅呼。海内徒闻四五山，洞天长得并孱颜。凯之恰继元公作，道气曈昽紫翠间。"}