{"id":"691889","title":"拟燕歌行二首","dynasty":"明","author":"李梦阳","text":"花稀叶艳蘪芜芳，皇皇溥原修且将。阳浮野旷云飞扬，风沙眯目熯气黄。禽兽阻饥狐在梁，兴言送君还故乡。牵袂欲别立徬徨，延视极骋中自伤。缔交心违隔肝肠，尔去孰予共杯觞。兰桡桂枻文荔樯，逝哉汗漫凌洪洋。安能假翼东南翔，何人赠君紫玉珰。又何赠之云锦裳，永言嗣兹无我忘。银河耿耿秋夜长，牵牛织女限河梁。终日美杼不成章，延颈北望涕沾裳。自居别我之他方，锦衾灿兮独空床。北风发发天雨霜，鸿鹄垂趐不能翔。溪谷天寒林树苍，道路欲归多虎狼。人烟断绝乏资粮，为君忧愁断肝肠。思策良马逝居旁，中道失路河无杭。揽衣踟蹰夜未央，愿为浮云归故乡。"}