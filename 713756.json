{"id":"713756","title":"箁提坛","dynasty":"明末清初","author":"屈大均","text":"菩提有灵树，植自萧梁前。智药所移根，航海来炎天。岁久干中空，苍皮相纠缠。根须自上生，千百垂连卷。大者成虬螭，小者藤萝穿。结束成一身，四体何拘挛。下枝多洞穴，崩陷至三泉。上枝虽臃肿，亦自方且圆。雷霆日大索，鳞爪无留奸。神火所焦灼，千寻亦童颠。二月叶始陨，槎枒馀一拳。叶状如柔桑，五川争新妍。僧伽沤成纱，弱薄如翅蝉。持以遗远方，恍惚鲛绡烟。南中多怪木，巨者惟木棉。柯作女珊瑚，丹葩烧天边。开时无一叶，一一烽火然。光如十日出，吞吐海东偏。么凤巢蕊中，血染绿毛鲜。复有细叶榕，交阴连陌阡。根须亦倒生，合抱为一椽。纵横作广厦，户牖相盘旋。腹大容十牛，亦可藏舟船。皮肤左右纽，瘿瘤以万千。士女所婆娑，伏腊拜必虔。菩提更神怪，与之难比肩。大士昔灌溉，甘露流涓涓。左与诃子接，右与频婆连。蒲葵居门外，其寿亦彭篯。下滋达磨井，上蒙虞翻园。肥沃多火膏，咸气不能宣。菩提所覆被，细草皆芊绵。累石作香台，虫蚁愁攀援。谈经者谁子，袈裟罗东西。空中雨四花，大半为青莲。琉璃作喉舌，宗派开南禅。遗坛久寂寞，钟鼓徒喧阗。大夫京国来，车骑何连翩。求古得招提，实为越王宫。牛羊所踯躅，霸气成埃尘。楚冢既芜没，佗城亦已平。番禺作双阙，药洲犁为田。英雄乃椎结，窃据亦其贤。身为裸国王，兴亡诚足怜。不才叹乔木，汝乃全天年。不蒙匠石顾，鬼物司其权。人生有太和，日月苦相煎。本根不自固，轮囷安得存。文梓化青牛，老枫成羽人。精气非我有，与物相推迁。愿言保萌蘖，三复牛山篇。"}