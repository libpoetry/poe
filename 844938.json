{"id":"844938","title":"题罗两峰梅花小册十首","dynasty":"清末民国初","author":"曹家达","text":"清丽风情寄玉台，江潭愁绝几回开。天寒日薄浑延伫，自有明珠照夜来。气韵都从断处长，游丝屈铁漫评量。于今派别荒唐甚，毕竟冬心是瓣香。珊珊微步怨来迟，淡扫蛾眉不入时。神韵都将閒处著，桐城文字济南诗。影摇江渚静含晖，掩抑生香冻不飞。日暮东风更萧瑟，数声啼鸟酒人稀。婹袅风情一缕牵，图成绿萼惜芳年。等閒解脱相思处，斜月寒塘生晓烟。西泠春树晓离离，老鹤重来未有期。大好湖山看不足，片云和影落寒漪。绿意红情托素笺，更凭淡处著煊妍。遥情属付双条脱，不信羊权易得仙。凝脂薄晕带香醪，镜里傅红胜茜桃。点色分明和水墨，果然相马九方皋。阴寒如刀夜镂冰，玄云抱月初生棱。长条不折野性崛，独鹤忽唳前山应。霜气高寒淬剑锋，藐姑绰约见姿容。拙巢清赏无人会，二百年前罗两峰。"}