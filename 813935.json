{"id":"813935","title":"满江红·同天申、扶九、跃千、秋箴、蔚园诸君饮雉升斋中，即事赋此","dynasty":"清","author":"陆震","text":"记得春初，曾醉我、酩酊堂里。讵转眼、将离花放，相逢于此。羁旅绝无他事好，团圞只有今朝喜。看尊前、都是故乡人，何拘忌。漏已下，三声矣。酒已罄，歌难止。更青钱亟数，客为重市。村犬聚狺如虎啸，酒佣鼾睡浑充耳。奈门前、剥啄不能休，催人起。好友良朋，细屈指、平生有几。喜今夕、客中欢聚，眼前都是。厚意感君真不薄，香醪饮我宁辞醉。任兴酣、高唱古人词，惊乌起。临川剧，半忘矣。无腔曲，饶佳趣。更摹神作态，掀髯抵几。尊内酒空钱复数，腹中曲尽文能记。恰醒时、回忆醉歌声，香凝齿。"}