{"id":"607297","title":"行役贵竹轺中杂占","dynasty":"明","author":"卢龙云","text":"轺车六月出炎荒，极目西南驿路长。孺子亭前方祖别，滕王阁外又他乡。琴囊书箧非天使，瘴雨蛮烟总夜郎。剑引丰城牛斗气，杯沾湘泽芷兰香。五溪疆域通殊服，六诏衣冠接越裳。时听啼猿过楚峡，不逢回雁自衡阳。云山在处皆王土，棫朴多年遍鬼方。周室作人歌寿考，汉家求士待贤良。文章谁解称司命，留滞余方困太行。雌伏尔时甘守黑，骏图谬寄得飞黄。黔中自古称遐俗，徼外于今息启疆。罗网并收麟凤侣，干戈已易艺文场。坐看茅茹征王国，兼采葑菲重帝廊。荐士敢当车马锡，贤书亦欲有辉光。"}