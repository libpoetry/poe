{"id":"845655","title":"嘉祐七年四曲 其三 六州","dynasty":"宋","author":"无名氏","text":"承景运，天子奉明堂。玉烛应，金飙动，万宝盈箱。严法驾、天路龙骧。采仗迎祥。日色动扶桑。款清庙、我诚将。回御八鸾锵。于皇仁孝，祖宗来顾，熙于四极，令问载无疆。躬严配、笙镛奏凤来翔。瑞烟起，浮帝衮，玉步间天香。升重宇、璧玉华光。桂流觞。神虞夕照熉黄。九霄鸣佩下清厢。齐拱太微傍。群心同愿，长临路寝，三年讲礼，显祀文王。"}