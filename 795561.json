{"id":"795561","title":"满江红 家大人病殁贵州黎平府别驾署中，讣至哭奠有作","dynasty":"清","author":"席瑶林","text":"拜倒筵前，痛椿树、春秋偏促。想当日、辞家之任，画纶朱毂。绩报循良钦士庶，书传康健欢童仆。怎讣音，万里忽飞来，天何酷。堂上老，谁寒燠。闺中少，谁瞻嘱。况左家娇小，更谁卵育。易箦魂飞宁目瞑，捧觞肠断难身赎。望灵輀，安稳早归来，凭之哭。"}