{"id":"1079887","title":"长葛道中遇周原仲","dynasty":"宋","author":"吕本中","text":"羸马冲寒骄不驶，积雪残冰杂泥滓。长葛县中日落时，举头忽见周夫子。下马相看两惊怪，各喜南归此身在。僧房夜语久不眠，更摩枵腹偿诗债。子行四方尚谋食，我亦年来倦行役。枥下骅骝世得知，海底珊瑚人未识。长安公卿富贵客，谁能日在子思侧。洛阳年少未宜轻，看子重陈治安策。"}