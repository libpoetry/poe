{"id":"703414","title":"伐木吟四首 怀即公","dynasty":"明","author":"释今严","text":"一瓢乞食处，双眼独看云。长读方山论，时翻般若文。阐幽知有待，析义恨无君。预拟还山日，煨寒到夜分。一从溪上别，幽独迥无邻。性以孤能寂，心从冷处亲。听莺迟好友，临水叹伊人。亦是寻常事，兴怀每怆神。如我与君者，当于幽壑中。一生煨白石，终日倚青松。岂敢尚高节，所为哀道穷。狂澜息不易，聊得古人同。窗虚月影暗，微雨响疏疏。不觉伤留滞，翻然念起居。道心知日损，瘦骨近何如。江上几惆怅，都为欲寄书。"}