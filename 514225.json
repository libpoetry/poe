{"id":"514225","title":"题增光前人卷","dynasty":"明","author":"程敏政","text":"东南漕粟如屯云，舳舻千里声相闻。何人转饷称第一，楼船独数陈将军。三朝历历书勋考，抚髀无由起元老。寝庙弘开楚水头，不断行人荐蘋藻。楼船孙子人中龙，早从南粤分提封。八蛮坐使遵汉法，五岭不复生烟烽。一日功成召还阙，浩气如虹面如月。临轩天语十分浓，许秉楼船旧时钺。淮阳幕府今几年，门前乔木高参天。兵彊食足两无事，谋谟一一皆家传。平生好文不专武，清白相承守茅土。天教良将辅中兴，何愧周家世臣虎。仓廪不虚国不忧，二京相望皆安流。殿岩徵入卫天子，剖符再见封元侯。"}