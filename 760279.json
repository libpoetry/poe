{"id":"760279","title":"新乐府四章 其三 万牲园","dynasty":"清","author":"丘逢甲","text":"中国所有毕罗致，中国所无求海外。力为禽兽造世界，神禹所驱今复聚。毛虫羽虫大和会，除却凤麟无不至。嗟哉夥颐万其类，无良、无猛、无蠢、无灵胥目曰牲，园吏按册皆可呼其名。食粟者粟，食肉者肉；尔虽不能言，无不得所欲。文禽武兽前后补，京朝之官半寒苦。人言员外郎，不及园中虎。尔穷民、满天下，安能上与槛猿笼鹤伍？古来灵囿何足言？天荒地老有此园。长安夜半西风起，啼呼如在山林间。"}