{"id":"687780","title":"寄沈仲律先生","dynasty":"明","author":"庄昶","text":"掉头自爱逢人言，卖卜何疑趁市喧。风日西山还有蕨，蒿莱金谷已无园。颇知公议定千载，肯信头衔光九原。甫里几年閒老子，扶摇一羽入云掀。桃李无言定有言，采花食实信人喧。先公天上何熊兆，后裔人间愧漆园。门户群鸦归返照，杖藜独树倚高原。懒回浦口经年首，几度长髯付一掀。标榜何曾敢浪言，不应耳目厌嚣喧。抽头卧看千山雨，送老穷甘五亩园。残夜茶瓯供短咏，严风竹壁露寒原。孤帷不为梅花发，不放跏趺不一掀。山林形影复何言，言有桑麻墅老喧。总为食贫歌帝力，不妨抱瓮向人园。行无愧影终然好，罪或欺天不可原。种树书常留枕畔，把锄手倦把书掀。祗有东风竟不言，吹开万化不曾喧。光阴放我还收我，花柳南园又北园。紫气何来逢尹喜，采丝无计绣平原。狂飙莫送长江目，浩浩东流势共掀。"}