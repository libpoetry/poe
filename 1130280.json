{"id":"1130280","title":"次韵惠梅禅师见寄秋日四首","dynasty":"宋","author":"释德洪","text":"客情容易到双眉，乾没晴湘夜月晖。风露满庭人未寝，飞萤故入小帘帏。长廊广殿午风清，禅倦何妨曳履行。欢喜閒中有奇事，镊髭空对纸窗明。兑高山水目清晖，雨勒孤云放纵飞。多谢炎凉摧溽暑，更阑静极忽僧归。饱霜毛颖泛松煤，窗底鱼笺自在开。琢得小诗清似玉，步筇时绕紫莓苔。"}