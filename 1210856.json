{"id":"1210856","title":"归隐","dynasty":"元","author":"杨弘道","text":"客从长安来，色沮气不伸。问之何因尔，憔悴居贱贫。忠诚照肝膈，文彩动词臣。二者苟有一，亦足售其身。后前莫推挽，坎坷秋复春。尝欲仗一剑，万里清风尘。从军亦云乐，神武知何人。又欲挟一策，强国活斯民。夜叉守天关，帝所高难陈。安能举进士，得失咸悲辛。十年一主簿，鞭箠还吟呻。安能罔市利，狙诈忘吾真。所得虽倍蓰，愧汗沾衣巾。闻说商洛间，山深风俗淳。自计亦已熟，抱书归隐沦。穷年读经史，志一疑于神。天道有反正，岂曰长邅迍。诸君勋业了，我道亦精纯。礼仪稽在昔，政化持平均。出山应未晚，日月明昌辰。"}