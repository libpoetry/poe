{"id":"713834","title":"会稽春暮酬南海陈五给谏怀予塞上之作兼寄西樵道士薛二","dynasty":"明末清初","author":"屈大均","text":"我家扶桑下，日日见东君。遗我紫琼花，风吹落白云。白云泱漭起南海，蓬莱宫阙须臾改。往日三千玉女群，祗今惟有麻姑在。与君携手入罗浮，瑶琴一曲难消忧。绮季终当扶汉室，张良未得报韩仇。君家相国奋长剑，曾捧轩辕出金殿。呜呜吹角为龙声，大呼玄女来助战。蚩尤未灭妖氛多，可怜碧血归天河。君栖芦中凡几日，悲风吹断鹊鸰歌。神虬久蛰无人识，黄鹄高飞奈我何。高飞忽向天山月，月炤天山皎如雪。丁零争献葡萄杯，苏武共持青海节。鸿雁南从大庾回，口衔尺素落龙堆。开缄未读泪沾臆，城上吹笳凄且哀。处处牛羊衔白草，纷纷雨雪下轮台。问君塞上胡不来，当时敕赐有龙媒。投笔曾无班子志，吹篪宁让伍胥才。新诗字字琅玕重，何时草就西樵洞。西樵道士剑侠流，应共悲歌击银瓮。春风三月梨花飞，我游禹穴方思归。黄莺开关啼碧柳，万里乡心连翠微。谁怜寂寞耶溪上，泪洒西施金缕衣。"}