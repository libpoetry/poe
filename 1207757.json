{"id":"1207757","title":"奉同元学士以落月满屋梁犹疑照颜色为韵赋赠邓提举之官江浙一首","dynasty":"元","author":"范梈","text":"青天青如石，星辰何磊落。适见北斗高，忽复滞郊郭。感此流电惊，行迈孰为乐。况值杪秋令，清商动凉幕。芳燕候朋亲，驱车背河朔。登高望四野，下田毕新穫。于时不同赏，惆怅睇云岳。古人有云然，末契重交托。托契自有初，相晞在结发。请持交龙镜，比似空际月。昔月三五盈，今夜三五缺。月盈自有时，徯君采薇蕨。采薇陟崇冈，空筐不易满。季女怀朝饥，日下光纂纂。岂无机杼思，十旬义一浣。含悽就经纬，意长丝绪短。路逢相识亲，要入鲛人馆。泣下仍成珠，更苦哀歌缓。缓歌浮云停，急歌流水促。水流亦有宗，云散复成族。踽踽行路子，离居振群肃。会合宁无期，载感时运速。晨风怀菀林，玄鸟辞华屋。明发念飞蓬，秋声浙江曲。浙河名山水，在昔最馀杭。浩浩负海区，地绝川无梁。执玉夸禹会，带甲宣吴疆。慨彼仁义都，风俗殊兴亡。末代缀繁会，周衢沸丝簧。闻之虚庙閟，断雨生蛩螀。幸及九域一，四民乐时康。游历须慎重，勿用多殒伤。矧兹握新命，出布尧文章。虽当日月远，足昭云汉光。凄其金气厉，嘉实方敛藏。杨柳卧枉浦，蒹葭委严霜。物情各有归，我独不得将。仰视云中雁，肃肃俱南翔。云雁鸣天中，回首顾齐州。沙屿重绵互，竟复少迟留。欲知鸣雁心，黍稻非终谋。视彼群飞者，矢心良不犹。不犹将谓何？岂复不如兹。明年择圣蹈，既往无复疑。譬之騉蹄驹，昂藏养云姿。下乘岁百驾，逸足诚归谁。伯乐偶并世，当受知者知。长鸣待俦侣，首路复安之。所之在东南，断水列风峤。至人遗吏隐，出处惠兼妙。干莫居匣中，千年逸神耀。一朝持入手，未言心相照。照之千里外，如在咫尺间。明夜梦见君，怡怡越河关。惜去不须臾，念来亦循环。古时岐路人，何用涕潸潸。景岩草木断，虎豹啼空山。方冰先春水，野饭维清湾。买觞斮鱼鲜，甫谢金銮班。此行竟遂媾，亦慰亲友颜。天目扫烟岫，日夕飞禽还。山中桂树多，庶为故人攀。攀花贻远道，洵美道中轭。若复无相忘，报之双白璧。美人如芙蓉，隔浦无相识。旧交日已违，新交当日得。各自有殷勤，初不在容色。俯水愧游鳞，仰空惭飞翼。眷言执手地，岁暮霜霰迫。踟蹰复踟蹰，悽恻重悽恻。"}