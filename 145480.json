{"id":"145480","title":"题鹪鹩巢林行","dynasty":"宋代","author":"释文珦","text":"鹪鹩巢中林，所择唯一枝。俛啄草间粒，自可长无饥。绝意於翱翔。其乐诚在兹。挟之上空虚，高风亦奚为。体微力难任，飘飘意何归。穷达悬於天，赋予常不齐。君子识其分，小大随所施。狂夫每争先，虚骋不知疲。以之致高位，未免多瑕玼。静退以为德，引理良可推。"}