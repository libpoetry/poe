{"id":"532839","title":"同王元美咏洼尊","dynasty":"明","author":"黎民表","text":"昔贤寄沉冥，遗迹表江岸。刳中若纸臼，青黄岂沟断。鼓缶歌如渑，瓠落恣汗漫。鲸饮聊止戈，蚕头剜柔翰。岂惟勤小物，庶用托遐观。盈虚有迭代，壑舟乃回换。形模尚轮囷，铭识已芜漫。明牧展旷筵，临盼起渊玩。举釂咸尽欢，辍箸屡兴叹。缅怀若旦暮，偕游等鹏鴳。斡弃何足伤，坚贞赖幽赞。"}