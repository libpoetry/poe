{"id":"1228478","title":"题高都事戴崧二牛图","dynasty":"元","author":"黄清老","text":"东风吹浪翻平林，吴江咫尺移春阴。牧童晓出不知雨，日暮归去清溪深。一童驱牛涉古岸，草烟惨澹迷目观。双蹄涌出层水间，苍峡蹴翻石云断。一童踞策溪中流，溪风不动波悠悠。恍然顾影惊自失，尚疑身跨苍龙游。平澜远峰结寒色，至今宇宙留墨迹。可怜三子人不识，我欲问之汉津客。"}