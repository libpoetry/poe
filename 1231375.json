{"id":"1231375","title":"长句一篇留别草堂主人并柬匡庐外史","dynasty":"元","author":"周砥","text":"玉山草堂绝清妍，画图书卷置两边。长松落子当窗前，鹤踏芝云舞翩翩。碧梧翠竹摇秋烟，凤凰一鸣三千年。松溪石磴相周旋，绿萝飞花百尺悬。草堂主人真晋贤，手持麈尾谈重玄。傲睨万象心炯然，示我新诗三百篇。瀑流倒泻挂青天，匡庐先生乃谪仙。谑浪高谈惊四筵，乐府不写金花笺，日日江头浮酒船。爱我草圣如张颠，酣歌草堂屋西偏。醉来狂歌舞跹跹，共入芙蓉花底眠。"}