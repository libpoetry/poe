{"id":"692673","title":"春日杂咏二首","dynasty":"明","author":"杨基","text":"偶自循篱出径苔，刺桐花落野棠开。一年春已无多在，几个人曾有暇来。浸谷陂塘科斗乱，浴蚕时节杜鹃哀。买山莫种闲花柳，多觅松栽与柏栽。陋巷荒芜野趣浓，小溪春水恰船通。无边草色犹春雨，有几梅花更晚风。文体敢期卢骆并，交情惟许范张同。欲将浪迹随沤鸟，错比溪南是瀼东。"}