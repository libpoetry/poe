{"id":"560590","title":"万木堂为卞公礼作","dynasty":"明","author":"徐庸","text":"桥梓梗楠及豫章，先公亲手种成行。倡条冶叶青连碧，错节蟠根紫又苍。蕃衍预期存永世，经营深喜建高堂。四檐黛色临书愰，三径清阴护石床。晚节桂花金炫彩，岁寒梅蕊玉生香。苍虬骨瘦烟霞古，白兔毫新月露光。若木至坚同梃柭，灵椿难老并芬芳。金桃缀实留鹦鹉，绿竹成竿引凤凰。南日正迟多耸翠，西风虽早不飞黄。侵来碧落云千朵，隔断红尘地一方。问字客寻杨子宅，赋诗人在杜陵庄。百年灌溉劳心力，几度登临念雨霜。仙鹤影沉秋杳杳，乳乌声断夜茫茫。肯教剪伐伤遗泽，献入明堂作栋梁。"}