{"id":"739703","title":"归里后咏怀 其二","dynasty":"清","author":"边中宝","text":"倦鸟归旧林，飞翔适性天。零星几老友，策杖相往还。言笑无厌时，文酒追古欢。有时乘兴出，随意探林泉。或阿陵城下，或吾丘台边。徙倚以徜徉，心远况地偏。偶然逢野叟，席地话园田。神貌两俱古，真趣谁怀传。自反出与处，幸无罹尤愆。泊然何所营，长此乐余年。"}