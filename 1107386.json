{"id":"1107386","title":"挽故眉守张廷琛","dynasty":"宋","author":"史尧弼","text":"伊人湖海士，夙昔想风流。决策元戎幕，宣威塞北秋。分辽空往恨，保蜀尚前筹。落寞三刀梦，真成取次休。碣石峥嵘岁，何如扣帝阍。狼烟今昼晦，鲸海正波翻。遗恨公流涕，当时独抗言。荒阡新宰木，谁酹曲江魂。公典吾州日，人怀不忍欺。辕攀那复得，巷哭竟成悲。外祖松楸在，空山草木萎。魂游傥来否，尚作凯风思。"}