{"id":"742990","title":"夏秋多雨自赵北口至鄚州二十里间皆成巨浸编筏以渡宛然水乡风景也","dynasty":"清","author":"汪如洋","text":"晓发十里铺，浓云作秋寒。秋寒泻层碧，四面江湖宽。中央界燕赵，倒影虹桥弯。南人困尘沙，得水逢旧欢。耐可荡胸臆，且宜濯缨冠。柳阴有篙楫，争渡如争滩。故道失雄鄚，稽天势漫漫。周园下错田，虑随东逝澜。纵横亘港汊，脉络纷倪端。瘦马载急递，高轩装达官。布帆熟无恙，来往凌屋山。宁知万粱䕸，半饱鱼鳖餐。我时截中流，凄风激微湍。感彼刈获谋，遑恤衣裳单。侧闻清口涨，民庐暴摧残。楗菑赖重臣，上释宵旰艰。兹方积潦致，平治凉非难。将修道茀政，况异哀鸿叹。行殿丽金碧，水围停玉銮。归途期步谒，泥裂龟纹乾。"}