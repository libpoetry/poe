{"id":"610067","title":"送孙无挠归婺源","dynasty":"明","author":"韩上桂","text":"真人真人归何许，当在白岳之颠婺源之浒。五岭太炎谁作主，谷城黄石堪与语。真人韬略足龙虎，龙幻奇文虎作武。粤江烟静波无澜，将军高卧閒且閒。旗悬太白风不动，弧挂绣氂不用弯。真人袒裼处其间，招邀韩生时往还。酒熟数浮鹦鹉杓，香醲频爇鹧鸪斑。鹧鸪斑羽声初歇，叫落岭南枝上月。月照寒花尽着霜，风吹海浪翻成雪。真人见此起乡怀，巾垂折角步麻鞋。挥手欲辞岭月去，直上天门踏绿苔。绿苔绿苔踏欲裂，涧底寒泉声哽咽。岭外游人日日来，曾见真人之奇节。真人去粤粤山愁，真人还婺婺源幽。白岳山头栖白鹤，婺源江畔跨青牛。不须南北别踪迹，看取冰心照九秋。"}