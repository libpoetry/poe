{"id":"980465","title":"王性之自扬州迁路相访于海陵荷其意厚非平日比赠诗以别","dynasty":"宋","author":"晁说之","text":"九死性命存，乃到海陵仓。海陵何所有，麋鹿昼成行。多仓多麋鹿，今也恨难忘。爰从本朝来，人物上国光。容我迹其间，性之因翱翔。性之笃忠信，又复能文章。一世所趋附，在眼独不忙。困于州县吏，敛翼弗许张。蹉跎谁识之，心胆空堂堂。我不自揆者，荐之三府傍。相公意似顺，众口极雌黄。我斥不得容，为子增慨慷。子行群贼中，妻孥道路长。挂帆扬州湾，闻我病在床。不寻枉渚来，或谓子不刚。活我以简策，饱我非稻粱。告别闽岭去，波浪春风狂。既欲杀风母，又欲射天狼。四海俱已震，何处一身藏。挥泪与之子，关雎哀不伤。禄山倾社稷，朱泚侮君王。于今无此孽，但可正皇纲。文章出号令，忠信被农桑。之子抱此器，用之斯民康。吴酸宜勉强，无烦忆粟浆。"}