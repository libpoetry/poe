{"id":"1069990","title":"送傅国华墨卿赴保塞簿","dynasty":"宋","author":"程俱","text":"闭门坐咄咄，出门长太息。问之何为尔，岁月亦可惜。褰衣临大河，跬步燕粤隔。回车抚长剑，玉食惨无色。男儿重性命，慷慨轻远适。非关饥所驱，岂为五鼎食。国华浙东来，触热向河北。行行四千里，易若持被直。怪无怀土念，语软心似石。要令饱辛勤，不使鸩安逸。顾余一畸士，束发守编策。夜阑相对语，耿耿气横臆。保州几穷塞，百里望疆埸。萧萧易水寒，壮士不复得。君家义阳侯，尺八建雄绩。时平廓信度，胡颈安足赤。深藏百僚底，聊作青衫客。吾徒会时须，要子继休奕。"}