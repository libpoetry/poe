{"id":"811411","title":"忆上杭旧游","dynasty":"清","author":"丘逢甲","text":"前年记作上杭游，路入林塘境便幽。三宿空桑吾不厌，春灯山寺话神州。江随山势百千盘，江上春云酿暮寒。满径山桃红簌簌，斜阳呼渡大姑滩。黄坑黄笋旧知名，惜我来时笋未生。我是主人兼看竹，绿濛濛地一兜行。寻碑亲拜左丞坟，谱牒都成史阙文。七百年来遗老尽，更无人说旧参军。春田漠漠草萋萋，油菜花开烟叶齐。鬼谷祠边春市散，淡云微雨过蓝溪。各乡各族分房祖，各有家祠额字嵌。龙虎朱竿狮白石，门前灯写大官衔。梅花十八洞中天，闻有桑麻未垦田。洞口云封人不到，空中楼阁住神仙。柿叶微丹栗叶黄，园林无限好秋光。我来刚在春风里，万树梨花玉雪香。万峰顶上访前朝，龙刨相传出禦窑。皇觉天人遗象在，家家齐捧佛香烧。东南山豁大河通，汀水南来更向东。四面青山三面水，一城如画夕阳中。斗旁拜鬼都何益，且拜吾家两直臣。百尺楼头看天象，古来豪杰尽星辰。萧疏树石香光画，乞付装池橐载回。残册流传佳话在，有人拚弃一官来。偏传绝学到东夷，寥落中原事可知。今日阳明祠下过，冥冥雷雨读残碑。知是烟痕是露痕，四山一碧竹连村。家家制纸临溪屋，水碓声中昼掩门。三年不负题诗约，十日曾为置酒留。如此溪山归未得，眼前沧海正横流。"}