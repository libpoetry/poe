{"id":"686698","title":"冬至上陵途中杂咏八首","dynasty":"明","author":"边贡","text":"鸦啼古城上，月落古城闉。城外车马道，清风飘素尘。沙苑平如掌，青青苜蓿痕。昔时放马地，今作牧牛村。朝从田父饭，憩马古林西。村鸡不知曙，日高犹自啼。蜿蜿野田中，白鹭静如扫。停鞭问征客，云是居庸道。枯杨临大堤，上有鸲鹆窠。春风几日至，会使绿阴多。山中风日暖，蔼蔼似初春。乱石牛羊径，时逢扫叶人。月出东陵峰，照见西陵树。何事同心子，山中不相遇。"}