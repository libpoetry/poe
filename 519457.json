{"id":"519457","title":"春江捕鱼图","dynasty":"明","author":"朱诚泳","text":"昨夜震霆难掩耳，朝来江上添新水。万鱼喁噞讵知名，粗识鲦鲿与鰋鲤。鳣鲔胜舟大更长，个中滋味推鲈鲂。河豚珍重西施乳，入喉但恐生锋铓。往来尽爱江鱼美，扁舟出没波涛里。腥风起处动冯夷，一网千头贵知止。江花照眼江水肥，鼓枻江头及早归。水底蛟龙能覆柂，相看多少蹈危机。"}