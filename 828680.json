{"id":"828680","title":"自来官京朝者皆居宣武门外屋宇湫隘依然寒士家风所谓南城士大夫也国变后王侯第宅皆易新主速化者率居东西内城然盛衰不常倏焉灭迹予因病请急来京僦居景山下盖有不胜今昔之感者爰成长句一首","dynasty":"清末近现代初","author":"陈曾寿","text":"宣南士夫迹已扫，内城暴贵多朱门。苓通更帝局翻覆，朝来夕窜今几存。飘摇风雨野鸟入，啄食遗子声暗吞。我去旧京三十载，江海回首愁高阍。晚落穷边齧冰雪，养疴移地蒙天恩。今来僦居到城北，街市冷落如荒村。宫墙临道耿疏木，萧萧脱叶相追奔。景山崇隆俨华盖，五亭耸出高棱尊。光景苍凉暮气合，颓阳挂树凄心魂。龙霄金丽忽我隔，天留此地销黄昏。沉沉一抹影倦目，春明旧梦难重温。繁冤苦恨不可诉，付与万古残鸦痕。"}