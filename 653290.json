{"id":"653290","title":"沈用权月桂图","dynasty":"明","author":"张宁","text":"月中有奇树，百丈何茏璁。岁年等蟠桃，樛结扶桑同。下垂白玉苞，上发黄金丛。翘翘最高枝，花色赪霞红。我昔至其所，顾眄迷仙踪。高攀不可及，屈折聊相从。归来抱馀馥，气韵归鸿蒙。一登阊阖门，再致昆崙峰。芬敷及朝槿，断谢随秋蓬。至今怀袖间，敛缩心冲冲。有美青云彦，飞策凌虚空。逍遥广庭晏，彳亍嫦娥宫。含咀玉杵霜，披拂纤阿风。手持斫月斧，气吐经天虹。奋掇连根株，五色俱收笼。拔茆采葑菲，类举无遗功。愿子即长路，吾行已途穷。"}