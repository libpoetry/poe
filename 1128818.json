{"id":"1128818","title":"次董彦速示轮老韵三首","dynasty":"宋","author":"谢薖","text":"法涌僧中鸾，孤绝翔千仞。似闻天竺老，续此灯无尽。君游千峰上，邂逅一笑哂。当知绝诸恶，如草已芟蕴。君如千里驹，但欲见鞭影。既明才越都，未暮已燕境。适楚或北辕，空叹道里永。是中皆坦途，幽处试深省。黄花散若金，翠竹森如束。此还有妙义，机发同箭速。可怜钝根士，每嗟力不足。须知日月疾，仅得羊胛熟。"}