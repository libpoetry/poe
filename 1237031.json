{"id":"1237031","title":"林塘幽乃会稽陈惟贤轩扁又号西畴因赠诗","dynasty":"元","author":"凌云翰","text":"贺监湖头一曲开，林塘幽处著亭台。青山在上水在下，黄鸟自啼鸥自来。棋局不移长对奕，酒船才放即衔杯。会稽我昔曾游地，杖履何时得重陪。南陌东阡欲尽头，农人指点是西畴。风流我亦怀元亮，星聚谁能识太丘。春及岂无耕耨事，秋成还有稻粱谋。夕阳满地桑榆景，为看归鸦不下楼。"}