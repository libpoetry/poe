{"id":"216167","title":"蒙亭·隐者委所逢","dynasty":"宋代","author":"王安石","text":"隐者委所逢，在物无不足。山林与城市，语道归一毂。诗人论巨细，此指尚局束。颇知区区者，自屏忍所欲。孰识古之人，超然遗耳目。岂於喧与静，趣舍有偏独。命亭今何为，似乃畏惊俗。至意不标揭，小名聊自属。夏风檐楹寒，冬雪窗户燠。春樊乱梅柳，秋径深松菊。壶觞日笑傲，裙屣相追逐。此乐已难言，持琴作新曲。"}