{"id":"708701","title":"九重春色•春闺","dynasty":"明末清初","author":"沈谦","text":"正金钩低控绣帐，绛台尚摇银烛。莺睍睆、飞上碧桃枝，画帘薄、微通朝旭。又隐隐、递钥声相续。惊好梦、鬟敧堆线，争如我、怕见菱花，才一夜、暗销香玉。妆成小立屏山矗。树荫朱栏，燕飞华屋。教人两眉频蹙。看晴丝露蕊，时暗相触。芳池水正溢。垂杨外、任倒了秋千，慵蹴泥素袜。石上红苔，倚翠袖、粉沾新竹。漫书题、鱼茧半纸，泪湿凤罗千幅。岂伤春、常苦病缠绵，似三起三眠蚕熟。斜日坠、愈增幽独。登小阁、目断云山万里，归期难卜。倩杜宇、为我催促。蝶和蜂、尚惜韶光晚，抱花自宿。"}