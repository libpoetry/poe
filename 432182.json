{"id":"432182","title":"感事二首","dynasty":"近现代","author":"李冰若","text":"画角清笳特地哀，抚脾怆恨独登台。三年碧血滋青草，十丈红楼长绿苔。北里笙歌催进酒，中原战骨已成灰。男儿七尺昂藏体，何事沙场去不回？连营百里驻牙幢，帕首靴刀并受降。共策元戎功第一，谁怜国士本无双。角声动地惊朝雀，猎火烧空警夜尨。最是美人饶幸福，将军俏影映银釭。"}