{"id":"245418","title":"祈雨·庆历甲申岁","dynasty":"宋代","author":"陈襄","text":"庆历甲申岁，旱极忧民田。农夫不得耕，相顾愁凶年。帝心恐民忧，诏遣诉山川。郡国举祀典，斋戒陈豆笾。望祭复雩龙，祷之必精虔。经旬杳无报，旱气增于前。菑田扬飞尘，井谷无寸泉。炎炎天地中，草木皆欲烯。俗云有鳗鱼，灵异古所传。太守顺民心，命驾而迎焉。乐以钟鼓音，薰以沈檀烟。儵惊西郊寒，霭霭离山巅。急雨下滂沱，迅雷亦填填。须臾畎亩盈，一境皆欣然。始为穴中鱼，窃弄阴阳权。山川岂无神，不能通于天。蛟龙岂无灵，不能兴于渊。有若赏罚柄，反使奸臣专。"}