{"id":"250132","title":"木兰花慢·吊水云楼旧址","dynasty":"现代","author":"吴金水","text":"觅东台故迹，绿杨岸、暂停桡。问陌上桃花，溪头荠菜，几度妖娆。飘潇。洒空细雨，漫平湖一霎起春潮。三两呢喃燕子，背人掠过林梢。迢遥。却忆前朝。空把酒、与谁浇。但久立荒陂，微吟锦句，远魄难招。幽寥。晚来料峭，又东风寂寂过寒皋。何事重云不散，也伤异代萧条。"}