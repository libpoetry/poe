{"id":"698095","title":"又和漫成四首","dynasty":"明","author":"钟芳","text":"谈麈顿销夷檄变，思莼忽动故园心。南人引领惊相问，为爱甘棠一片阴。微哦昼倚云岑迥，幽眺晴循石径斜。怊怅沧波限南北，玉人迢递瘴烟赊。九服异方无异俗，化騑同御故同驰。忠球毕竟归东序，户外松风是子期。汩汩流泉透户斜，葱茏草树隐山家。溪桥独步无人语，闲看凫鹥卧浅沙。"}