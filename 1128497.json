{"id":"1128497","title":"诸生诣府见留再任偶作示勉夫二首","dynasty":"宋","author":"葛胜仲","text":"鲁堂诗礼号多儒，文席非才误诏除。贤路久妨颜已厚，儒宫相借计诚疏。化鹍未敢图飞翼，搏虎谁能复下车。诣府自言无以称，空衔诸彦意勤渠。安閒喜得伴林居，分教无功恨有馀。闵贡政为投劾计，何蕃空上乞留书。论文每愧瑕疵汝，廷誉何烦俎豆予。谁识白云千里念，终更计日望吾庐。"}