{"id":"816006","title":"苏幕遮  咏春","dynasty":"清","author":"曹尔堪","text":"爇芳脐，烹瑞脑。染著衫襟，紧伴人昏晓。一点檀心难索讨。梦醒更深，越觉添烦恼。润能熏，潮顿燥。著定宫闺，兰麝宜频捣。缕缕微烟缠不了，透尽孤眠，谁更知他好。百泉清，丛桧碧。风卷虬枝，箕踞依顽石。迤逦太行疏乳液。中有高人，俯仰寻遗迹。晋公和，曾卜宅。明哲全生，寒暑陶然适。半岭啸声惊木客。阮屐嵇琴，此辈无容责。冷风尖，残月小。野径高低，刺眼横苍筱。茅店孤村偏起早。偷与闲鸥，静立寒汀皎。策轻车，携布帽。客路年年，短鬓霜深了。江浒青山屏障绕。烟柳无情，断送人昏晓。"}