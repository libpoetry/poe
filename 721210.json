{"id":"721210","title":"秋怀","dynasty":"明末清初","author":"张穆","text":"我本蓬蒿人，山水欣有托。十年读异书，冥心寄玄漠。秋山风日佳，白云起前壑。卷舒须臾间，奄忽充寥廓。持云寄候雁，目断随精魄。去去复何言，努力事耕凿。盈盈江上水，历历残秋时。昔此送行客，今日成远离。离人杳何许，远隔天之涯。落叶飘风中，令人感岁驰。霜华已零乱，寄意青松姿。信陵事结客，都市万夫倾。心感国士遇，令人忆侯生。丈夫重知己，百折敢言轻。报德不在大，何用小节名。古道日已远，素怀存其诚。落落寡所谐，同心谬怡悦。结意上云霞，清尘迥超绝。君去事远游，余甘抱穷劣。鸿雁万里来，将谓慰长别。矰缴乃漫空，坐使云翮折。迢迢天宇阔，耿耿秋河没。相思苟可穷，汉水当亦竭。"}