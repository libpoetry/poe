{"id":"810936","title":"蝶恋花六首","dynasty":"清","author":"王时翔","text":"潇洒园亭湖石好。客未来时，只有茶烟袅。山桂落残风自扫。黄衣蝶抱秋棠老。检校生涯闲不了。暝色无端，飞上疏林表。一曲清溪人独钓。打头红叶栖鸦闹。拈酒熏香都不耐。钩起湘帘，晚色初堪爱。微月小阑黄一派。白棠花下沉吟拜。拆去秋千幽径改。斑竹围屏，隔著深深态。手揽画裙双凤带。衣寒蓦把东风怪。凉透西风秋欲暮。记起当年，清照消魂句。人病不窥帘外路。黄花自瘦无人处。苦茗一瓯香一炷。叠遍银笺，懒把秋词做。昵语已遭归燕絮。嫩晴天更阑珊雨。晓揭风帘犹带倦。独下瑶阶，绣履轻裙展。朵朵香兰钗上颤。苔衣露滑纤腰软。花事阑珊飞絮满。庭角残枝，幽鸟啼红怨。多病药炉烟未断。槛边莫信春寒浅。碧树萧疏斜日漏。雪藕调冰，已过炎蒸候。几许西风吹薄袖。画阑人似秋光瘦。彩线慵拈谁耐绣。玉骨支离，莫使新凉透。露下虫声添僝僽。月明珍重分携后。古驿秋槐疏叶陨。倦客无憀，脉脉斜晖尽。几曲阑干凭不稳。乱鸦啼处西风紧。卖酒桥边青旆引。一朵芙蓉，秀靥红生晕。说与家乡山隐隐。何烦笑向垆头问。"}