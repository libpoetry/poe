{"id":"626202","title":"象山草堂为赵家玉赋","dynasty":"明","author":"黎景义","text":"伏龙之麓标胜概，奇石峥嵘矗霞外。主人汴宋诸王孙，肯构不忘皇考爱。辨州刺史来吴京，象山草堂猗得名。绮花琳竹传幽韵，月客风人敦好盟。侧闻嶞乔拱四寓，卧游久已知其处。空同姑射医无闾，蒙绎亭云华不注。罗浮九疑何穹哉，青城巫峡郁嵬崔。伏虎驱羊壶峤幻，云峰剑壁芙蓉开。神物言寻高士识，蜚来诒璧堂前息。五色惊看娲补馀，万镒应非遁买得。隐瀑层岚玄赏稀，金鍧璞琢迈支机。觐明楼外浮青黛，敦艮门边连翠微。羽畎行占夏翟贡，朝阳可听凤凰飞。绍庭陟降山之下，僾见岩岩乔仰者。岂虞卫国散平泉，未数眉山记木假。况复堂中丛宝传，图书轮囷万轴县。负荷析薪光燕翼，长离毛采纷翩跹。著书藏山芳誉蚤，山旁亦生书带草。终南佳处何须羡，泰岱崇瞻旋自考。迩之梓里远枫宸，帝室方需柱石臣。异时庸代铭崧岳，多是象山堂里人。"}