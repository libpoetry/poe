{"id":"403378","title":"莺啼序 辛未受生日在杭州","dynasty":"近现代末当代初","author":"石声汉","text":"西风又催鬓改，怅年华渐暮。漫回首，光景都非，旧欢今在何许。露华渍，连天衰草，遥闻唳雁归遐渚。夜寒生，村犬声阑，砌蛩低诉。山枕频欹，漏永梦短，听城头画鼓。正肠断、凄绝无眠，空阶还响疏雨。小窗幽，工釭影淡，短床湿，薄衾寒冱。甚心情，如此流年，总教辜负。销魂去岁，一样今宵，傍大堤絮语。薄醉解、市灯初上，烂影如水，风急潮生，逐波徐步。金蕉腻蜜，丹橙凝露。相携共说深深誓，愿年年、此夜长圆聚。花阴翠滴，归来冷落萧斋，月华半面相觑。多情怨别，海阔云深，奈两伤寄旅。算几度、离怀和病，中酒翻添，僝僽闲愁，理来无绪。余香浥臂，红丝无恙，伊人千里。空记省，任形骸，憔悴谁将护。春江流水长东，寄向君边，旧愁万缕。"}