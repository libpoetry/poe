{"id":"431407","title":"与梓方三首选二","dynasty":"近现代","author":"王浩","text":"矮槐如奴仆，直立两三头。到门无俗声，此与谁者游。文章不入眼，古今久云浮。暝观百物静，瞢然人语稠。得命尘沙间，物我故优优。生涯旧如此，何用作虚舟。长安夺人气，车马盛王侯。明知不加害，畏之逊道周。兹事未易知，乃与今人谋。斜阳屋角明，急雨攒万镞。此景何代人，坐此一日足。驾言就伯始，城西聊往复。疏斋出跏坐，高论所拜辱。朱颜垂绿发，如此我未欲。贤愚土木偶，获咎宁所独。周旋声利区，百射无一鹄。洗心行青天，如对吏于木。西风日日来，行李倘未笃。归矣江南秋，饮水肱可曲。"}