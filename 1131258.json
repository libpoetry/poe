{"id":"1131258","title":"杨武恭王挽词","dynasty":"宋","author":"楼钥","text":"历数中兴将，谁为第一功。两朝忠卫上，四海雅推公。富贵无危溢，哀荣有始终。吾知尚遗恨，不见朔庭空。勇气真虓虎，仁心剧放麑。推锋多折馘，解缚屡招携。细柳门坚闭，长杨马不嘶。夜深星忽堕，何处问撑犁。父祖成完节，丹心激懦夫。枕戈枭逆虏，抚剑志伊吾。忠孝公何愧，哀荣世所无。从今紫荷橐，接武上亨衢。王爵报元勋，临危更致身。鲸波飞战舰，狼子叹江神。木落淮南暮，尘清塞外春。功臣谁第一，图画在麒麟。"}