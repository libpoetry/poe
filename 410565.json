{"id":"410565","title":"大龙湫","dynasty":"近现代","author":"金天羽","text":"君闻天籁呜，不若天籁默。至人尸居有龙现，雷声渊渊閟壑泽。君叩山泉名，末审山泉德。湫潭一滴下江海，万怪鱼鼋骇精魄。龙卧山头噎万窍，独抱遗珠守真宅。讵那亭际山回合，仰见垂涎一千尺。渊底鲛人织绡手，裂碎冰丝等裂帛。微风吹作胡旋舞，光影盘拿揽无质。杨花雪花飞满谷，玉龙腰胯难羁勒。龙宫自是富敌国，珠玑万斛喷雪白。玉女头盆势倾注，散发离披光艳逸。跌落深潭不见底，似听缲车响徐出。寒门风力气虎虎，声进石罅忽复窒。离立十丈衣沾濡，侧身翻从瀑底入。以瀑为帘碾为厂，眩耀龙鳞日五色。石梁瀑布声叫啸，此独宁静师太乙。据石微吟木叶舞，大好抚弦动琴瑟。夜来更复看银潢，只恐高天星斗侧。"}