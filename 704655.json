{"id":"704655","title":"杨柳枝词四首","dynasty":"明","author":"黎遂球","text":"翠压朱阑十二干，满堤杨柳一般看。如何苏小门边树，偏有游人系玉鞍。树树青青叶叶开，低腰宜浪舞宜台。莫多移到江都种，系得君王不肯回。垂柳垂杨乱著丝，行人都拟为相思。不知原是双双树，生长桥头惯别离。参差杨柳又如齐，二月雏莺上下栖。怪得多情青眼便，春风常笑雨常啼。"}