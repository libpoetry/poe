{"id":"979434","title":"次韵答秦觏见赠","dynasty":"宋","author":"晁补之","text":"修身贵日新，如草陈叶换。请看弦上矢，岁月不可玩。文章得蛙釜，虎以皮遘难。兹事从古然，吾党奚独惋。秦君好学勇，决胜百马汗。宵行委明月，屡得按剑盼。鄙夫晚更事，前猛窘新愞。怜君亦自谚，意满怀不散。谁为倾国媒，尚此琼英粲。期君似椓罝，无以无人慢。"}