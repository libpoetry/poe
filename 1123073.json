{"id":"1123073","title":"题上饶半月岩四绝","dynasty":"宋","author":"胡寅","text":"何年落月挂苍山，长似瑶梳插翠鬟。拟琢半轮营魄处，莫教如玦只如环。琼楼玉宇匝天开，织女天孙静往来。月姊故应羞老退，谴除私馆堕岩隈。每见云端上下弦，遥怜破镜两娟娟。愿移此景蟾宫去，日月当令一再圆。非关狡兔月中藏，肯与痴蟆饱寸肠。只恐世人嫌冷看，故依云岫掩寒光。"}