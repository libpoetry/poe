{"id":"1091330","title":"赠龚良臣并柬双融赵居士","dynasty":"宋","author":"周孚","text":"平生四海龚夫子，昔日穷愁今尚尔。车如鸡栖马如狗，笑指尘编作知己。群儿不识老弥明，一语落纸惭且惊。森森老干苍桧耸，寥寥雅奏黄钟鸣。万牛不来羞自献，正与古人同此叹。霜髯雪鬓可奈何，但愿穷年常饱饭。北风凛凛冬欲残，日莫更复衣裳单。黄金如粟赵居士，傥有绨袍遮此寒。"}