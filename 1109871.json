{"id":"1109871","title":"生查子 其二","dynasty":"宋","author":"向子諲","text":"春心如杜鹃，日夜思归切。啼尽一川花，愁落千山月。遥怜白玉人，翠被馀香歇。可惯独眠寒，减动丰肌雪。近似月当怀，远似花藏雾。好是月明时，同醉花深处。看花不自持，对月空相顾。愿学月频圆，莫作花飞去。春山和恨长，秋水无言度。脉脉复盈盈，几点梨花雨。深深一段愁，寂寂无行路。推去又还来，没个遮栏处。相思懒下床，春梦迷蝴蝶。入柳又穿花，去去轻如叶。可堪歧路长，不道关山隔。无赖是黄鹂，唤起空愁绝。"}