{"id":"1114193","title":"次韵李似表县丞出示游西湖古风二首","dynasty":"宋","author":"李纲","text":"迂愚与世违，深渺方自屏。萧然岩壑心，不与馀事并。澄湖武林西，风物非尘境。愿为境中人，此志久已定。卜居梁溪滨，日汲陆子井。幽梦绕湖山，妙趣神先领。浮家苕霅间，初不费驰骋。招携得佳友，高咏笑匡鼎。富贵如浮云，功名真画饼。且尽季鹰杯，更饱卢仝茗。李侯东南来，胸次涵万顷。作诗纪幽寻，句法言可永。念子到山中，天地正悽冷。青鞋踏冰霜，共赏谁复肯。胜游子先之，吾亦行买艇。李侯嗜学古，馀事皆远屏。昂昂鸾鹄姿，岂与凡禽并。捧檄来南州，初识浙江境。寻盟款吾庐，不待日中定。从容叩所得，响答如汲井。时方罗俊乂，宁久淹簿领。清秋雕鹗飞，大道骅骝骋。词章尤激昂，笔力可扛鼎。虚堂纵谈笑，霜月挂金饼。夜阑言愈微，至味嚼佳茗。古来会合难，岁月积俄顷。愿子谨所之，万里路方永。吾衰老閒旷，轩冕志已冷。栖迟丘壑间，此兴良自肯。他日来相遇，梁溪寻钓艇。"}