{"id":"597089","title":"宜章与大尹陈前峰邑博冯西郭游艮岩","dynasty":"明","author":"张子翼","text":"怪石通山骨，幽岩泻玉泉。扪萝深撷翠，烧烛细寻涓。法雨垂如线，崖花笑欲然。云根浑不动，钟乳渺难骞。古木千章集，金城百雉连。远冈迎剑戟，活水下郊埏。六月疑无暑，诸峰别有天。客杯时泛白，僧定欲钩玄。漏远孤钟应，声幽一鸟传。号林无定鹿，落树有惊蝉。湘泽遥联楚，关河尽拱燕。我来访神秘，谢屐任轻便。兴倚三春足，閒偷半日缘。日迟风荏苒，道夹柳连绵。宓父携春菜，湖苏入绮筵。闾阎还揖让，桃李尽芳妍。雅况须拚酒，公馀日弄弦。谷神如有待，兴溢谩濡笺。"}