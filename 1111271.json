{"id":"1111271","title":"次允杰五首","dynasty":"宋","author":"许月卿","text":"魏公间气孰能俦，纤若登梯量自优。父母床无烹子刃，相公腹有济川舟。江山之外云端鹤，天地中间海上鸥。学进识明涵受阔，连天远水月明楼。斯人非与更谁俦，咸以无心感最优。上下天光万顷碧，乾坤中处一虚舟。相从相语何妨鹤，才有机心不下鸥。平地人间无限阔，元龙何必卧危楼。相鹤先经古罕俦，一诗檃括尔才优。云天杳杳仙骐骥，蓬海茫茫我楫舟。赴陇光荣空似凤，乘轩浩荡不如鸥。渊材多事添烦恼，一夜胎仙频倚楼。老鹤吾惭莺谷俦，扬州草檄类俳优。千年橘井雉城字，万斛桃花鹤料舟。为文待漏书丹凤，如此有盟寒白鸥。歌吹竹西惊昨梦，眼中骑鹤有高楼。瓣香曾侍鹤山俦，蜀有鹤林殊匪优。蜕作婴儿生我室，化为道士掠予舟。相同龟寿□鹏鴳，自混鸡群狎鹭鸥。仙子已骑黄鹤去，此地空馀黄鹤楼。"}