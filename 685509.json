{"id":"685509","title":"四时宫怨四首","dynasty":"明","author":"邓云霄","text":"御道如弦永巷开，翠华何日复重来。泪痕暗滴连宵雨，车响遥闻别院雷。天上兰花空入梦，门前竹叶岂为媒。夜阑独对金莲烛，一寸丹心一寸灰。并蒂花开水殿红，披襟难待大王风。朝朝闭舌防鹦鹉，夜夜研砂饲守宫。桂阙有心偷药去，阳台无路倩云通。相如没后词人少，买赋年来恨未工。静听鸿声度苑迟，夜长惟有妾先知。明河远隔三天水，凉月孤悬百子池。鸳瓦暗惊霜信早，铜仙偏浥露华滋。时来各有承恩日，寄语芙蓉好自持。积雪长门几尺深，冬衣制就罢清砧。有情不敢轻题扇，多病那能学捧心。西苑腊回银箭急，南宫歌歇玉绳沉。辟寒无分留温室，空抱君王旧赐金。"}