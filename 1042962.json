{"id":"1042962","title":"王家酒楼","dynasty":"宋","author":"刘攽","text":"君不见天汉桥下东流河，浑浑瀚瀚无停波。游人阅水看白日，骇浪瞥远红影蹉。感叹世事亦如此，振顿两足行吟哦。提钱买酒聊取醉，道傍高楼正嵯峨。白银角盆大如艑，臛鸡煮蟹随纷罗。黄花满把照眼丽，红裙女儿前艳歌。乐酣兴极事反覆，旧欢脱落新愁多。夷门城东门，南对屠儿墓。信陵今安在，宾客散如雾。窃符事可鄙，袖椎复何慕。犹令主人成大功，千岁英名若可遇。笑杀平原君，耻从毛薛游。选士十九人，毛遂晚见收。丈夫一身贵特达，因人成事良足羞。"}