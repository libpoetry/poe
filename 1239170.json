{"id":"1239170","title":"题李易安所书琵琶行后","dynasty":"元末明初","author":"宋濂","text":"佳人薄命纷无数，岂独浔阳老商妇。青衫司马太多情，一曲琵琶泪如雨。此身已失将怨谁，世间哀乐长相随。易安写此别有意，字字欲诉中心悲。永嘉陈侯好奇士，梦里缪为儿女语。花颜国色草上尘，朽骨何堪污唇齿。生男当如鲁男子，生女当如夏侯女。千年秽迹吾欲洗，安得浔阳半江水。"}