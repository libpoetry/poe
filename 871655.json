{"id":"871655","title":"知宫王琳甫赞","dynasty":"宋","author":"白玉蟾","text":"青布衲，碧藜筇。诗吟白芍药，曲唱紫芙蓉。一局著残人事醒，七弦弹破世间空。时乎泛一叶于沧海之外，时乎飞片羽于虚空之中。铁笛横吹老龙泣，金樽一倒琪花红。孤猿啸夜月，淡露滴秋风。云锦溪深碧无底，天苍山秀绿不穷。白鹤卧占眠牛草，丹鹊飞上栖鸦松。真人一声长啸于蓬莱之东，青童回首指道神仙中之最雄。"}