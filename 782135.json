{"id":"782135","title":"赠芳园主人","dynasty":"清","author":"戴梓","text":"芳园主人清且豪，眉间紫气双峰高。读书石室不知倦，行将上苑鞭春骄。桃花李花烂兰阁，兰阁妆成斗纷错。轻扬罗袂倚春风，桃李一时甘委落。可儿膝下初成语，神彩英英濯春雨。也解宫花喜欲探，一枝即霸欢传与。虎头已往繇不逢，人间何处求良工。欲将此意写尺幅，眼镜不明心徒空。逸情静虑閒拈颖，渲粉浮脂神莫并。何能飞胁上高天，手曳双星下参井。等閒楮墨成灵砂，干春朗秀悬娇影。"}