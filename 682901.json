{"id":"682901","title":"冬日登虎塘诸山用韵答莲坪先生二首","dynasty":"明","author":"尹台","text":"暖日千家散綵云，尚思仙岳访元君。未忘黄绶山中约，先遣苍衣谷口闻。司马豪游怜独阻，仲长幽计许谁分。石田茅屋堪相老，矫首同观天地文。拄杖今朝弄白云，何如春雨吊湘君。山居疑有秦民避，林卧曾无蜀士闻。锦石寒花寻共得，瓦盆浊酒兴能分。他年倘定扬雄宅，不撰玄家九数文。"}