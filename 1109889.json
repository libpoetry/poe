{"id":"1109889","title":"初抵曹南四首","dynasty":"宋","author":"吕本中","text":"未辨归山计，今年学作官。簿书妨好梦，尘土败馀欢。但有妻孥累，初无肺腑宽。从来畜鲑菜，不上八珍盘。久罢摄生术，虚藏种树书。病多诗辄废，秋到客仍疏。约带何辞缓，穿靴不暇徐。犹胜策高足，辛苦曳长裾。并足经庭右，褰裳入座隅。频容著帽进，雅称折腰趋。燥吻应难湿，残杯莫强濡。平生驷跛蹩，今日更长途。往时汪博士，劝我便归休。细雨檐花夜，长江枫叶秋。欲行殊未必，高卧恐无由。感叹思亡友，端居可泪流。"}