{"id":"1049816","title":"姑熟乘月泛渔艇至东城访耿天骘","dynasty":"宋","author":"郭祥正","text":"姑孰望东城，长江八十里。思君半夜泛渔舟，明月随人渡寒水。江南美酒君家无，携来相就倾一壶。澄江如冰月如玉，拂拂清风生碧芦。功名无成安足嗟，但令方寸无疵瑕。炼丹辟谷亦琐琐，万物何处非生涯。君不见鸿沟欲将天下裂，失道阴陵遽身灭。玉帐周遭皆楚歌，金甲缤纷摧汉钺。重瞳却传绘塑手，瓦鼓巫歌荐神酒。庙前老木藏训狐，豪气英风亦何有。沈吟往事君勿悲，我曹幸遇尧舜时。田中谷稔牛羊肥，高会难逢易别离，今宵不醉欲安之。"}