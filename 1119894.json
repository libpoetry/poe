{"id":"1119894","title":"次韵董伯和镫夕有感二首","dynasty":"宋","author":"陈著","text":"万镫无复艳端门，一簇星毬里域春。羌调悲酸吹笛社，村声祥瑞卖饧人。鬼神亦要民心乐，山谷聊舒世态颦。最好今宵天上月，安知时事有陈新。数枝镫火古祠门，妆点山中一鬨春。俚语为求蚕麦福，队游多是布荆人。强随戏鼓看狂舞，忍听嘶鼙入小颦。见说九街罗绮地，传呼禁夜令方新。"}