{"id":"296154","title":"三月三日梁任公招集三贝子园修禊分得至字即席作","dynasty":"现代","author":"梁鸿志","text":"春城窟尘土，人事杂婴累。江湖梦中眼，屡引辄不至。朅来天气新，春物纷自媚。游心枯后草，欲茁未敢遂。沧江吾宗彦，独往轻世议。能收永和春，掬取还气类。郊园实近郭，楼角带山翠。流杯一曲水，中有兴亡泪。神州待祓除，袖手忍轻试。独当就林坰，涤我经世意。主人临水叹，不饮客先醉。催诗更敷席，春阴促归辔。"}