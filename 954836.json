{"id":"954836","title":"题采石李太白祠","dynasty":"宋","author":"罗与之","text":"仙翁谪堕岷山下，逸气如虹耿林罅。万言倚马不作难，坐令神鬼皆惊嚇。翘翘车乘悬弓旌，畴咨时政肝胆明。和蕃书草金銮殿，清平词度沉香亭。声华视汉媲黄绮，宝床赐食龙颜喜。掉头歘作燕晋游，却笑卿相纡朱紫。开元盈成亦已极，屏间山水代无逸。未必脱靴恨尔深，自是见几不终日。锦袍错落浮扁舟，呼儿买酒盟江鸥。天公似悔夜郎祸，明月已起烟波愁。采石青青三尺墓，至今祠祭勤呵护。"}