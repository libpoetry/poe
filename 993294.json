{"id":"993294","title":"紫微亭","dynasty":"宋","author":"梅尧臣","text":"江云如旗脚，墨点飞雁行。平圃采芳菊，上水酌桂浆。为言此何时，杜子逢重阳。醉思庄生达，哂彼齐景伤。至今孤亭间，独有九日章。昔我来齐山，山僧迎道傍。骑马到寺门，乱石屹若墙。值雨不遍历，但取山泉尝。牧之旧游处，苔滑屐莫将。却返弄水涯，隔溪望青苍。绝顶见茅屋，洪波日汤汤。云霞与雁鹜，还动秋客肠。去逾十五年，游宦韩陈梁。哀哀遘祸殃，乃再居南方。欲往尚未可，追吟寄支郎。"}