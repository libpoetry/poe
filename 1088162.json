{"id":"1088162","title":"雪中与林择之祝弟登刘园之宴坐岩有怀南岳旧游赋此呈择之属和并寄敬夫兄","dynasty":"宋","author":"朱熹","text":"风雪集岁晏，掩关聊自休。今辰展遐眺，倚此寒岩幽。同云暗空室，皓彩迷林丘。崩奔小涧歇，飞舞增绸缪。仰看鸾鹤翔，俯视江汉流。乾坤有奇变，澒洞惊两眸。三酌不自温，倚杖空冥搜。悲歌动华薄，璀璨忽满裘。向来一杯酒，浩荡千里游。亦复有兹赏，微言寄清酬。解携今几许，光景逝不留。怀人眇山岳，省己纷愆尤。对此奇绝境，一欢生百忧。茫然发孤咏，远思谁能收。"}