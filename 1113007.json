{"id":"1113007","title":"次韵彦智夜归三首","dynasty":"宋","author":"张纲","text":"馀年知有几，时过如激箭。况乃世味恶，酸辛几尝遍。朝来忽览镜，坐叹华发变。故人尚青眼，危论排月旦。慰我出新诗，骊珠有馀灿。国步何多艰，戎虏尚传箭。万里眇寰海，澒洞风尘遍。其间虮虱臣，亦作豺狼变。中兴赖明主，扫除在一旦。凭君深夜望，已失妖星灿。扁舟连夜发，归兴急如箭。丧乱男女悲，一息万虑遍。人生岂匏系，事业有豹变。圣主纂洪业，庙堂用伊旦。拔茅到公等，王道何其灿。"}