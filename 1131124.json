{"id":"1131124","title":"壬子三月十八日游御河二首","dynasty":"宋","author":"韩琦","text":"寒食初过始及旬，魏都偏重此佳辰。倾城尽作河生日，匝岸皆如蜡祭人。几舰神仙疑骇俗，一川笳鼓任同民。东皇似助熙台乐，并与千门万户春。三月游河魏国风，惬山通日正暄融。压沙寺古花残雪，过马桥高水饮虹。众乐自深春色外，万愁俱泯醉吟中。天公恐雨伤民意，只放轻云暝碧空。"}