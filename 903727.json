{"id":"903727","title":"满庭芳 其一 八月十六夜，景修咏东坡旧词，因韵成此","dynasty":"宋","author":"李之仪","text":"一到江南，三逢此夜，举头羞见婵娟。黯然怀抱，特地遣谁宽。分外清光泼眼，迷滉漾、无计拘拦。天如洗，星河尽掩，全胜异时看。佳人，还忆否，年时此际，相见方难。谩红绫偷寄，孤被添寒。何事佳期再睹，翻怅望、重叠关山。归来呵，休教独自，肠断对团圆。"}