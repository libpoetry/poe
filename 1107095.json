{"id":"1107095","title":"和谢吏部铁字韵三十四首 谢杨休三首","dynasty":"宋","author":"邓肃","text":"人生相值梗萍耳，无酒投钱亦饮水。况公家世足风流，封胡羯末又贤子。匹马来寻物外人，坐上无毡寒不嗔。倾盖相逢已如故，洗空机械情更真。公今在陈粮屡绝，恶圆喜方我尤拙。穷愁相守两萧然，富骄何事如意铁。半夜丝簧纷养耳，舞袖香风散沉水。高堂嬉笑坐生春，不诵式微惊游子。孟公投辖虽知人，故乡千里儿曹嗔。毅然竟把刀头舞，百日梦归今日真。依前瘦马登高绝，未应却笑此行拙。邑人脂膏子弗求，况是丘侯帽无铁。一岁无多数日耳，归心应逐东流水。遥想解鞍在于门，满室生春舞妻子。明朝去拜绛帷人，迟迟他邦冀勿嗔。愿及散才求入社，寓诗千里欲寻真。医门不与多病绝，无盐自献那羞拙。谁知此质非良金，政须乃翁为点铁。"}