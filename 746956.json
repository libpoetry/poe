{"id":"746956","title":"度岭谒张曲江祠","dynasty":"清","author":"朱昌颐","text":"峻岭隔中外，终古青濛濛。一线辟鸟道，千峰开蚕丛。当年经营始，云是曲江公。想借五丁力，斧凿劳神工。我来九秋杪，揽胜心无穷。新篁日映碧，老树霜霏红。憩舆瞻庙貌，肃拜神明通。公昔辅唐室，誓不开边戎。玉环既献媚，金鉴徒怀忠。坐令白羽扇，零落凉飙中。猪龙扰燕洛，幸蜀何匆匆。中道虽悔悟，牲牢孰明衷。徒留此孔路，涉险忘崇隆。古人一举手，万世赖其功。至今梅花发，处处怀清风。"}