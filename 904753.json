{"id":"904753","title":"蜂蚁","dynasty":"宋","author":"李石","text":"乳蜂十蚁围，小蜂两翼弱。三蚁掣蜂首，四蚁曳蜂脚。三蚁相后前，捍圉行且却。蜂母正凭怒，有虿无敢作。相视母子心，如被蛇豕虐。蚁行蜂母随，众力岂易拨。彼嫌大树小，且幸神龙涸。自谓无谁何，利吻得所嚼。蝇虎伺其便，儇然才一跃。中道取蜂去，意外可遥度。蚁群不自量，出力互相搏。蝇虎跳掷高，细碎纷迸落。馀党尚未解，尺寸归路邈。三帅本伐戴，反为郑所掠。孟明意取郑，二殽遭晋薄。世路蜂蚁群，巇险逞攘攫。向来驺虞仁，未似蚁虎恶。吾诗傥可佩，捧腹聊一噱。"}