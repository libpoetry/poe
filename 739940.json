{"id":"739940","title":"游天井","dynasty":"清","author":"窦光鼐","text":"游子追险绝，造物秘灵境。始下九仙麓，槛出书库顶。诘曲席牛涔，溪回觉道永。稍出石门隘，已怖风色猛。湍瀑会群壑，硖角刷诸岭。北汇二龙潭，上者为天井。束练百丈悬，扶云双塔迥。势挟河汉落，气浸毛发冷。环峰作藻干，圆亭绝繘绠。俯崖窥半壁，阴鉴洞内景。相传是海眼，地底通溟涬。有时沃骄阳，霖雨应祷请。沈牲终不受，澹瀩涵宁静。适来惊渊潜，殷雷晨一警。岂谓感鬼神，兹游固多幸。西晖余照曜，延伫惜俄顷。"}