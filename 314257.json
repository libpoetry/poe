{"id":"314257","title":"水龙吟·晓峰新翠飞来","dynasty":"清代","author":"高士奇","text":"晓峰新翠飞来，锦帆半波春江楫。恰才回首，碧罗天净，弱云微抹。咫尺苍茫，狂飙聚捲，怒涛喷雪。讶盆翻白雨，松林转黑。红一线，雷车制。如此风波怎去。急回船，渡头刚歇。野炉争拥，征衫未燎，薄寒犹怯。辽日遗墟，金源旧事，断垣残堞。有当年遗瓮，土花蚀绣，听渔人说。"}