{"id":"205262","title":"已卯雨后春兴呈吟友","dynasty":"宋代","author":"卫宗武","text":"一气散冲融，生意溢群动。膏泽溜涓涓，物华来总总。孤芳擅魁元，众卉遂宾从。丹碧互鲜妍，低昂相错综。茵铺五茸稠，旆接千林耸。为媒想雉骄，求友悦莺哢。丝茧富桑畴，饼饵馨麦陇。耕犁雨既肥，荷锸云成滃。花间车可乘，果下马宜鞚。骎寻光景流，潇洒日月送。悦情书一编，舒忧琴四弄。九仞功徒劳，三迳步莫纵。空羡兰亭游，惟存草池梦。郊原初骀荡，风尘息澒洞。良辰怅易逾，雅志浩难控。春吟料满囊，春酿香浮翁。春水玉交流，春山翠如涌。乐事勿复论，幽寻犹可共。王谢何人斯，吾将继芳踵。"}