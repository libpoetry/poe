{"id":"828754","title":"诵洛寄诗五章述近游却寄一首","dynasty":"清末近现代初","author":"陈曾寿","text":"向来山水好，得友相发挥。岂惟丘壑恋，实赖丽泽资。昔同陈朱俞，探胜穷幽巇。自从诸老尽，山缘遂乖离。穷北二十年，冰雪亲孤羁。近兹始落南，耆旧无一遗。平生袁蘉庵，宿草空离披。四海一病树，运穷两值宜。婉娈死相保，此意良足唏。因友求贤豪，欧情见乎辞。气类贵相似，黄语尤可思。诵洛湖海人，偕来仰嵚崎。意气倾一世，健笔起予衰。邀作白下游，胜侣相提携。渊渊辟疆老，宿学今总持。酒边说散翁，其味同醇醨。蕴藉王新令，腰腹副浩瀰。灵均有至言，乐莫乐新知。我心久寒灰，晚复见此奇。神伤旧游地，人亡屋已夷。风景曾不殊，往迹杳难追。莫愁略荒凉，聊胜玄武嬉。残僧扫叶楼，好风快一吹。鸡鸣豁蒙蔽，题榜虚南皮。灵谷爱幽深，所惜触目非。足涉相柳土，目眯林希碑。都人游冶地，殷盈富裙綦。应为山鸟怪，见此亡国累。虽止十日留，逢辰非预期。欧黄两生日，兴起百世师。神清现洞府，六一天人姿。娉婷證男果，宿命金华移。了了明去来，前贤安可希。且吟英妙作，一洗陵谷悲。"}