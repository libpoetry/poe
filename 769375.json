{"id":"769375","title":"题冰雪堂诗稿","dynasty":"清","author":"那逊兰保","text":"国风周南冠四始，吟咏由来闺阁起。漫言女子贵无才，从古诗人属女子。诗人世每谓多穷，我道穷时诗乃工。请看后世流传者，多在忧愁愤激中。我师聪明由夙慧，髫龄解字传三岁。家贫母病苦备尝，针黹馀閒爱文艺。于归家是紫薇郎，遇天得所传书香。兰闺联句春方暖，式旦趋朝日正长。酸风忽折鸳鸯草，兰芽况复霜前槁。偏将薄命付伊人，坐使红颜速衰老。天长地久恨迢迢，大节松筠特地昭。冰雪名篇人比洁，归真取字意殊超。触境生情每言志，一编写尽平生思。不道风云月露词，纯以性灵追六义。我幸身居弟子名，执绖问字早心倾。夜读清诗刚掩卷，秋高月朗碧空明。"}