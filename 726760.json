{"id":"726760","title":"晨鸡高树鸣","dynasty":"南北朝","author":"张正见","text":"晨鸡振翮鸣，出迥擅奇声。蜀郡随金马，天津应玉衡。摧冠验远石，系火出连营。争栖斜揭暮，解翼横飞度。试饮淮南药，翻上仙都树。枝低且候潮，叶浅还承露。承露触严霜，叶浅伺朝阳。猜群怯宝剑，勇战出花场。当损黄金距，谁论白玉珰。长鸣逢晋帝，恃气遇周王。流名说鲁国，分影入陈仓。不复愁苻朗，犹能感孟尝。"}