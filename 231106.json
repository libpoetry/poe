{"id":"231106","title":"同友人泛舟过断桥登寿星江湖伟观归舟听客讴","dynasty":"宋代","author":"陈起","text":"辛亥仲春将徂兮，有客踵门曰风日流丽，邀余共泛西湖之舽。舽南去而忽西兮，昨之折槛今复饰以成杠。背苏堤万丝之绿阴兮，望一簇孤山之青橦。层峰叠嶂巉绝露天巧，珠英琪树发越地之灵，一声何处兮钟撞。篙师告余曰，此寿星古刹，上有奇观，开宇宙于八窗。舍舟策杖，步步巍峨，谢屐殊劳双。回廊曲转忽轩豁，檐飞栋複，青绿交辉。心开目骇，而揖西子之湖，子胥之江。观者杂遝，倏来，余独凭栏，境与心会，便欲驭风跨蜿虹。烟云万态，客拟状而运思，羿今老退，且逊锐逄。庄严世界，合爪赞叹，要使天下名山夸咏者，睹此奇伟而心降。风寒下山吹欲倒，连呼春酒亟开缸。箫鼓画船徒自纷耳目，何如美成清绝按新腔。诗成肯对俗子哦，驰介城南寄老庞。"}