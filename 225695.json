{"id":"225695","title":"奉安圣像礼成","dynasty":"宋代","author":"夏竦","text":"琳宫胥宇象清都，金阁丛楹閟宝符。昭假仙游彰胄绪，范镕真像极规模。精衷钦翼明威顯，近辅恭迎茂典敷。美应薦臻书不绝，灵期先定日无渝。徘徊瑞羽临旌旆，夭矫飞龙上舳舻。斋幄接神珪璧异，景舆迎圣羽仪殊。荧煌宝座安三境，妪煦鸿恩下九衢。深庆小臣叨奉跸，翠緌华组耀微躯。"}