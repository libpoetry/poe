{"id":"872513","title":"诸公赋东园兄铜雀砚甚夸余独不然然苏长公诗铭梅都官长句皆尔如谓举世争称邺瓦坚一枚不换百金颁不及鸳鸯飞乃有科斗情入用固为贵论古难与并之类是已敢并为之反骚","dynasty":"宋","author":"艾性夫","text":"临洮健儿衷甲衣，曹家养儿乘祸机。匹夫妄作九锡梦，鬼蜮敢学神龙飞。负鼎而趍不遄死，筑台尚欲储歌舞。但知铜雀望西陵，不觉妖狐叫墟墓。分香卖履吁可怜，所志止在儿女前。竟令山阳奉稚子，出尔反尔宁无天。陈留作宾向司马，包羞更出山阳下。国亡台废天厌之，何事人犹拾残瓦。古来观物当观人，虞琴周鼎绝世珍。区区陶甓出汉贼，矧可使与斯文亲。歙溪龙尾誇子石，端州鸲眼真苍璧。好奇不惜买千金，首恶宁容污寸墨。书生落笔驱风雷，要学鲁史诛奸回。请君唾去勿复用，铜雀犹在吾当摧。"}