{"id":"1194163","title":"杂兴五首","dynasty":"唐","author":"权德舆","text":"丛鬓愁眉时势新，初笄绝代北方人。一颦一笑千金重，肯似成都夜失身。乍听丝声似竹声，又疑丹穴九雏惊。金波露洗净于昼，寂寞不堪深夜情。琥珀尊开月映帘，调弦理曲指纤纤。含羞敛态劝君住，更奏新声刮骨盐。乳燕双飞莺乱啼，百花如绣照深闺。新妆对镜知无比，微笑时时出瓠犀。巫山云雨洛川神，珠襻香腰稳称身。惆怅妆成君不见，含情起立问傍人。"}