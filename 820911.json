{"id":"820911","title":"石湖仙 题吷盦所藏大鹤山人词札","dynasty":"清末近现代初","author":"郭则沄","text":"枫香飘断。祗弹雨吴笺，铅泪犹泫。花冷石芝崦，怕年来、雕栏又换。浮名身后，问可抵、一生幽怨。悽恋。费故人、剪纸千唤。江南俊游宛在，听新词、罗裙唱遍。瘦碧沈吟，等是伤春心眼。泻恨杯螺，担愁钗燕。梦云都幻。华表远。翛然语鹤天半。"}