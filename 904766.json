{"id":"904766","title":"赠张听声","dynasty":"宋","author":"李石","text":"人言鼻听无如龙，听不以耳乃反聋。未若水母本无目，隔水响应相鸣雄。我持此理问张瞍，废目任耳偏能聪。忍闻此声亦愦愦，俗嚣政在群鸣中。枉将蚁动作牛斗，妄遣蚊聚成雷公。昔人乐归瞽其职，五音六律诗人矇。我琴三尺玉横膝，欲广舜孝歌时雍。游鱼舞兽解人意，此意忧乐斯民同。瞍乎洗耳试一听，莫似北客歌南风。"}