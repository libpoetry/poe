{"id":"948112","title":"瑞鹤仙 和丁基仲","dynasty":"宋","author":"周氏","text":"画楼帘卷翠。正柳约东风，摇荡春霁。缃桃雨才洗。似妆临宝镜。脂凝铅水。云偏髻子。坠钗梁、羞看燕垒。最堪怜，锦绣香中，早有片红飘砌。闲记。琴弹古调，曲按清商，旧年时事。屏山画里。江南信，梦中寄。感春浓怀抱，午酲初解，浅酌依然又醉。傍阑干、犹怯馀寒，倦和袖倚。"}