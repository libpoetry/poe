{"id":"695166","title":"草堂遣兴二首","dynasty":"明","author":"林大钦","text":"寥落生涯一草堂，草衣木食恣安详。烟花已许瀛洲并，日月偏随野兴长。渐止黄鹂将数侣，重来紫燕语青阳。从容久拟陶潜宅，懒懈无心学楚狂。卧病青山空复春，每依杖履惜芳辰。异世繁华那在眼，故园风景正相亲。穿花蛱蝶元相并，点水蜻蜓故傍人。传语风光共流转，百年清赏并吾真。"}