{"id":"848311","title":"香山示孔处厚","dynasty":"宋","author":"晁冲之","text":"我来南经几山过，马行似冲山色破。风烟席卷嵓穴开，涧花萦回水流左。悬崖彷佛闻松声，下瞰幽深鸟飞堕。老夫他年有所归，定结白茅依紫逻。日高下马古寺门，鱼鼓欣闻脱清饿。道人碧眼照川谷，云起盘陀藉高坐。慇勤劝我更莫归，泪鹤啼猿亦相和。窗前笑唤祁孔宾，世间安用招魂些。"}