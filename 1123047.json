{"id":"1123047","title":"和贾阁老三首","dynasty":"宋","author":"胡寅","text":"新柳逢秋叶尚阴，晚莲披露色难禁。坐听玉屑轩犀麈，静对山炉飏水沉。绿酒浅深皆有味，白云来去本无心。辱公丽藻相留句，且复追随翰墨林。来朝杲日破顽阴，共指秋成喜不禁。寸碧遥岑供眺望，长空飞鸟自消沉。四时景物千钟酒，万古功名一寸心。尚愧先生游佛海，两忘轩冕与山林。西云十日结重阴，葵箑桃笙自不禁。书帙有缘灯耿耿，酒杯无伴雨沉沉。君恩未报空怀禄，民瘼难医只愧心。为问野麋何处好，莺鸣雕槛隔长林。"}