{"id":"684099","title":"前溪歌","dynasty":"明","author":"王世贞","text":"邻家俱种桑，侬自种黄葛。那得四时寒，与欢裁衫襭。竹竿何篱筛，上有馨香饵。两鱼参差到，不知合谁死。侬家十亩竹，个个青琅玕。与郎作怨耦，俱作湘妃瘢。竹竿何篱筛，钓饵何馨香。前鱼方吞吐，后鱼自徬徨，为侬死不妨。沙糖将黄檗，俱是业中味。欢真酿师手，一言千条泪。"}