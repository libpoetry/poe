{"id":"812975","title":"列仙诗","dynasty":"清","author":"张尔岐","text":"紫庭夜降玉晨君，面授灵威鸟迹文。指示分明方悟得，嵇康未是解书人。一颗冰桃落汉家，群仙争妒锦宫霞。当时不信元君诳，今日东风正著花。汉宫衰草夕阳寒，泪滴铜人久不乾。举手摩挲相慰语，海沤生灭本漫漫。注《老》争传河上公，文皇虚访拟空同。乘云瞥地呈灵幻，何怪文成与少翁。"}