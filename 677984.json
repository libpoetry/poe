{"id":"677984","title":"胡琴行","dynasty":"明","author":"王钝","text":"馆陶巡简鄩州客，煮酒烹羊留悦怿。席前白发老伶人，手操胡琴声裂帛。初如岩溜响秋风，又若林莺调晓舌。嘤嘤咿咿离鸾鸣，切切嘈嘈丹凤别。座中万壑松涛生，鹤梦惊回山月白。忆昔戎王马上弹，紫塞风寒霜草折。旃庐再鼓明姬愁，黑河水浅波声咽。流落中原今几年，北鄙宫商犹未绝。高山流水更无闻，别恨离情转悲切。我胸磊落虽难平，自许肝肠如削铁。肯为儿女生悲酸，泪痕轻渍青衫血。君不见江州司马好襟怀，至今恨压浔阳月。"}