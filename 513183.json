{"id":"513183","title":"石轴花","dynasty":"明","author":"沈周","text":"山行见石轴，黄荣大而华。一花合群英，径可半尺奢。团团缀末干，兀兀无傍桠。或如罥綵鞠，或如撑秋瓜。烂漫山谷间，仙人唾馀霞。性不利羊食，其生天所赊。踯躅本山榴，又以红见誇。且致是非间，未暇披金沙。谁能别为名，美如洛阳花。感兹在隐约，把玩令人嗟。姿容牡丹比，但未收姚家。蓬荜困遗贤，荆布裹贞娃。取酒载酹之，下山西日斜。"}