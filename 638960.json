{"id":"638960","title":"庐山歌","dynasty":"明","author":"林光","text":"卓哉庐山之奇绝兮，峥嵘逼南纪，右彭蠡而左九江。天下之山高者何限皆处乎僻远兮，孰有江湖之相撞，排空插汉峰数个。丹青莫能貌其妙兮，恍惚乎商山之皓，超拔乎鹿门之庞。予尝舣舟其下兮，褰衣直欲穷空谾。穿云拂翠寻白鹿，洞门宛转随流淙。贯道桥边久延伫，赤脚踏遍当水矼。山空境寂足以凝道兮，祇恐学非其要迷赘哤。转盼巅林崖树兮，纷披拥苍翠烟云厚薄掩映排青幢。空王古刹不知其几兮，但见山腰喷玉雷隐隐，飞下白龙双。安得边崖置一榻，寒声洗我胸中庞。寻常攀陟眼力破，万里湖光山色倾倒日千缸。寒晶一奁光蘸径，千里琉璃闪烁当轩窗。江湖交会气清绝，山骨累积孕奇缸。挂冠何处更堪老，羡君佐郡获兹邦。倒悬解虐不可以缓兮，知君汲汲岂暇事游乐，须令万姓心皆降。他时磨崖书最绩，我今老矣谁当秉笔如长杠。"}