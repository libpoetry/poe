{"id":"483705","title":"夏日与诸友文燕","dynasty":"明","author":"孙作","text":"平生四海交，佳友一二数。蚤年识黄九，诘屈盘新句。烂漫多文辞，晚复亲李杜。墙东避世公，十载厌城府。暇时得相过，虽夕款蓬户。太丘两佳儿，元方吾所慕。半升折足铛，白石日夜煮。低头诵经史，未觉霜月苦。今春一相逢，喜色动眉宇。从师入天台，拟续兴公赋。我行适四方，日与樵牧伍。敲门三益友，惊散床下鼠。一呼未即衣，再呼那及屦。起陈四席坐，李杜黄及予。相对出肝膈，遂忘亲寡旅。上马来及晨，投辖过映午。谈谐肘腋腕，拜跪肃樽俎。历数座上客，坐欠两公语。两公今何在，江湖渺脩阻。缺然螬化蝶，又似蟨迷駏。会合疑有时，交亲不在故。凡此宿昔契，每怀连床雨。谁知一饷乐，竟违通昔晤。誓去挽莫留，尽日空詹伫。"}