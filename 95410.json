{"id":"95410","title":"比见愚卿于庐陵出示杨谨仲诗卷中及其弟鲁卿","dynasty":"宋代","author":"赵蕃","text":"庐陵得交君弟兄，杨子诗中称鲁卿。问云携琴岳麓行，归期去日云秋清。今晨复见杨子面，为方卓卿近相见。玉隆阁皂两仙山，游以娱亲趁鲜健。我时闻之与杨子，啧啧叹息久不已。我方五斗困尘埃，渠亦栖迟一丘底。鲁卿卓卿真愈人，枉道儒冠解误身。异日名山倘行遍，卧图好学宗少文。"}