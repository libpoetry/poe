{"id":"368727","title":"高阳台·小青墓，和彊师朝云墓韵","dynasty":"清代","author":"杨玉衔","text":"桃叶波荒，柳枝春去，愁云影里西湖。青冢谁铭，鸳鸯瓦在人徂。分明宝马香车路，奈烟寒、不绿平芜。订莺邻、苏小归环，相望城隅。昙花不入修罗劫，看朝云夕散，天窘髯苏。电泡须臾，参来一穿牟珠。担愁病骨经霜怯，守残镫、人似山孤。更无多、僵后蚕丝，紬罢凄如。"}