{"id":"1126268","title":"和钱处和大资四首","dynasty":"宋","author":"曹勋","text":"迷云公已性天开，双涧相逢若再来。二老果能如洛下，固宜慧远赋优哉。五峰懒瓒笑颜开，正欲乘闲特特来。十里松风一鞭稳，虎溪捉手亦奇哉。曹源一滴鉴云开，便觉星蟾动地来。君去我方专此兴，祇应空照话诚哉。松窗暂向瑞岩开，便拟寻云步月来。只恐紫泥催去路，都俞还复咏康哉。"}