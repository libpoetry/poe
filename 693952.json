{"id":"693952","title":"中宿江上杂诗","dynasty":"明","author":"陈邦彦","text":"草阁平临水，江沙远带霜。寒林知岁暮，烟月是他乡。估客维舟晚，晨门报漏长。旅怀馀万叠，清梦失羲皇。水落时添岸，山遥半作云。满帆来片片，斜日照曛曛。双㹀归前崦，孤鸿入远雯。倚栏谁与语，招手二禺君。岁事颇不恶，严霜差未凝。水流低岸月，风捲隔林灯。烟树无高下，寒香有废兴。遣怀拚一醉，安得酒如渑。江水朝宗急，宵行尚作声。千林人乍静，半壁月微明。柔橹尔何早，晨鸡初未鸣。萧然听群籁，孤枕意纵横。五夜催城角，千峰簇晓烟。如何今岁月，空度此宵圆。有客皆怀土，云谁独旅眠。朝朝凝望眼，送尽下江船。北上通湟武，南流会郁黔。蔽江浮巨筏，依岸割馀盐。汉客波胡贡，吴儿越女缣。熙攘人尽尔，遑问岁时淹。公荣多酒伴，育长是情痴。小作清狂事，差忘羁旅时。醉迷中圣约，歌愧外孙辞。莫笑诙谐惯，人间几大儿。未须惊晏岁，且得坐朝暾。海气蒸初浴，霞光尚半吞。熹微窥曲槛，隐跃见江村。故里云峰外，何人独倚门。天末仍孤客，江干亦小除。未遑理舟楫，省得觅瓜蔬。歌啸且度日，醉醒谁是予。晚来朱叔子，新寄数行书。浪迹成何事，归心日夜增。年光催爆竹，春色入孤灯。世态秪如此，他乡未可凭。明朝人献岁，南望意飞腾。"}