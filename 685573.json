{"id":"685573","title":"春晚浴骊山温泉怀古二首","dynasty":"明","author":"邓云霄","text":"拂尽征尘漫倚栏，绕亭芳草落花残。新裁暑服宜披葛，试拍温汤胜浴兰。绣岭春深松影静，华青人去月光寒。可怜香粉留馀恨，长作昭阳祸水看。想像霓裳舞罢时，半酣珠汗湿琼枝。谁吹地底阴阳炭？暖作宫中沐浴池。烽火昔人同巧笑，霖铃异代共含悲。被除往事随流尽，莫向西风咏黍离。"}