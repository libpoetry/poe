{"id":"690304","title":"送戚少保归东莱","dynasty":"明","author":"张鸣韶","text":"几年忧国鬓成丝，涨海烟尘病不支。三至故应投织杼，千金何意泛鸱夷。生平意气怜谁在，华发勋名忆往时。莫以冥鸿兴远慕，鼓鼙今更重相思。蓬莱高阁出风尘，万里犹存报国身。贫去祇应怜燕雀，功成宁复问麒麟。将军老计堪全胜，保相深恩是近臣。法网重伤文吏议，可堪烽火照三秦。"}