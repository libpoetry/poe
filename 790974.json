{"id":"790974","title":"送刘谦山邑尊去任","dynasty":"清","author":"钱荣国","text":"三十年来令八九，公令我邑时特久。心劳抚字拙催科，乐只君子民父母。第一宽大培心田，公庭挞罚挥蒲鞭。以静以慎决疑狱，如拨云雾窥青天。案牍馀閒喜接士，接士讵真无臧否。尊贤容众矜不能，度似春风心似水。矜恤善政尤乐为，廉泉大沛甘如饴。债台高筑曾莫惜，道是职分吾无辞。宰县才长更忧国，外侮内讧患不测。当倭未与中议和，江海咽喉防务亟。军书旁午县中过，人心恇扰末如何。惟公好整好以暇，安置妥贴平不颇。民教原来似冰炭，宵小抵隙成巨案。我公调护多苦心，不惜俸钱赔万贯。呜呼人心日下如江河，如此良吏今岂多。忽闻福星照旁邑，去思碑石空搓摩。鲰生课徒日闭户，非公不至师子羽。下风仰望德政多，赋诗敢附理县谱。"}