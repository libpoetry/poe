{"id":"137139","title":"清风十韵·閒馆方回暑","dynasty":"宋代","author":"李宗谔","text":"閒馆方回暑，商飚乍应金。天高初起籁，松澹更宜琴。汾棹传歌远，班诗托兴深。东阳仁自布，西颢气还侵。太液翻晴旭，灵和乱翠阴。舟轻飞燕袂，台逈楚王襟。阮啸经时尽，齐蝉度日吟。愁生孤戍角，响续暮城砧。空静销云镂，庭虚转蕙心。贤哉吉甫颂，千载有遗音。"}