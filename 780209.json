{"id":"780209","title":"百字令 初至粤西使署作","dynasty":"清","author":"叶绍本","text":"流年如驶，又一官岭表，廉车初忝。桂海骖鸾传故事，惭愧金章司宪。赏棣碑存，甘棠港在，佳话人都羡。对床风雨，惊心雁影中断。回思冶峤持衡，天雄草檄，历历游踪遍。皱面恒河浑未改，赢得顽躯身健。合浦还珠，郁林遗石，敢道前模远。分阴须惜，治书秉烛忘倦。"}