{"id":"195153","title":"雪后况湖歌","dynasty":"宋代","author":"戴表元","text":"君不见明州城日月湖，萦蓝缭白如画图。良时乐游古心亦有，何人破雪浮官厨。金猊暖奈红氍毹，紫貂醉拂青珊瑚。尘尾高悬前唾壶，使君霜髯双脸朱。同时僚客总豪秀，陆池阆苑罗仙儒。名谈锋凑初不恶，安得玉人歌缕珠。似闻州民喜公出，於日绕岸狂欢呼。淫弦浊管何足道，入耳得此成真娱。城尖数峰大模糊，山郭何路通樵苏。年年腊前得三白，乐岁仍然多饿夫。"}