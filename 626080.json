{"id":"626080","title":"黊鞠十二章","dynasty":"明","author":"黎景义","text":"黊矣鞠华，煌煌陵秋。耄矣淑人，眉寿无邮。厥生伊何，曰维己卯。厥德伊何，艰贞永守。黊矣鞠华，煌煌陵霜。髦矣淑人，眉寿无疆。厥上伊何，曰维己亥。厥庆伊何，眉寿无害。父兮生我，母兮鞠我。岂惟鞠我，实诲勖我。维母为父，维母为师。勔我为士，成我为儒。母称未亡人，方三十岁。食贫度晷，徽音弗坠。逮于今年，八十有一。艰苦备尝，宛如昔日。乡维七帙，称庆愉愉。倏尔十秋，时事大殊。虐政攸加，遗产荡如。免藁滫瀡，尚无缺诸。乡维七帙，从兄拜于庭。今则如何，弗见台兄。乡维七帙，弟拜于后。今则如何，弟亦罹咎。今则如何，载喜载伤。喜此眉寿，伤彼雁行。今则如何，载伤载喜。虽无淳熬，载甘菽水。虽无弟兄，有儿弱龄。孙事王母，曷敢不称。虽无兄弟，有妹若婿。介寿殷勤，情物咸备。维母有命，潜见随时。岂必禄仕，乃见孝思。兵凶丧乱，仍遇饥馑。岂可求名，与尔偕隐。维母有命，曷敢不遵。维子不肖，前朝逸民。前朝逸民，曷忍言仕。不求禄养，斯母之志。维仁者寿，先圣有言。虽则清贫，黄发延年。清贫不仕，不肖之愆。万寿无疆，斯母之贤。维天有命，维母受之。维母有年，维天祐之。维德维福，匪母弗任。万寿无疆，斯天之心。"}