{"id":"600236","title":"锦江图为陈明佐少卿作","dynasty":"明","author":"郭棐","text":"昔日同游锦江里，锦江水色连天起。谁为作此锦江图，一片生绡映江水。江上之山岷与峨，千峰万峰插苍罗。老君阁上青羊在，丞相祠前翠柏多。忆曾共促篮舆出，浣花溪头弄寒玉。高歌大笑天地空，何知此身在西蜀。支机不识卖卜翁，草堂诗羡少陵工。指点画图何处是，濛濛烟雨动秋风。"}