{"id":"755382","title":"食山东白菜","dynasty":"清","author":"张印","text":"我本秦中女，复于京华长。每觉风雪天，此味口最爽。一自到南中，三餐蛤与蚌。腥臊辄欲呕，当筵失俯仰。虽有永福产，筋多嫌刺噪。晨起客叩门，来自青齐壤。贻我凡十株，磊落堆盆盎。我喜过所望，有似太牢飨。急授庖人术，唤集儿女赏。万羊耻过分，五鼎非夙想。但得咬菜根，从此谢尘鞅。"}