{"id":"485386","title":"听教坊旧妓郭芳卿弟子陈氏歌（时至正己亥岁作）","dynasty":"明","author":"高启","text":"文皇在御升平日，上苑宸游驾频出。仗中乐部五千人，能唱新声谁第一？燕国佳人号顺时，姿容歌舞总能奇。中官奉旨时宣唤，立马门前催画眉。建章宫里长生殿，芍药初开敕张宴。龙笙罢奏凤弦停，共听娇喉一莺啭。遏云妙响发朱唇，不让开元许永新。绣陛花惊飘艳雪，文梁风动委芳尘。翰林才子山东李，每进新词蒙上喜。当筵按罢谢天恩，捧赐缠头蜀都绮。晚出银台酒未销，侯家主第强相邀。宝钗珠袖尊前赏，占断春风夜复朝。回头乐事浮云改，瘗玉埋香今几载。世间遗谱竟谁传，弟子犹怜一人在。曾记《霓裳》学得成，朝元队里艺初呈。九天声落千人听，丹凤楼前月正明。狭邪贵客回车马，不信芳名在师下。风尘一旦禁城荒，谁是花前听歌者。从此飘零出教坊，远辞京国客殊方。闭门春尽无人问，白发青裙不理妆。相逢为把双蛾蹙，《水调》、《梁州》歌续续。江南年少未曾闻，元是当时供奉曲。朝使今年海上归，繁华休说乱来非。梨园散尽宫槐落，天子愁多内宴稀。始知欢乐生忧患，恨杀韩休老无谏。伤心不见昔人歌，汾水秋风有飞雁。此日西园把一卮，感时怀旧尽成悲。含情欲为秋娘赋，愧我才非杜牧之。"}