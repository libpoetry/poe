{"id":"451400","title":"沁园春 述怀原韵答刘家传学兄","dynasty":"当代","author":"曹菁","text":"晓月移窗，白露生庭，肃气袭人。渐银河褪色，繁星潜影，工商启肆，市井扬尘。沅浦舟忙，鼎城车闹，莽莽乾坤又入春。无昼夜，任流年催老，天地翻新。当时烽火彤云，匹夫志，兴亡负此身。恨有怀投笔，请缨无路，严平卖卜，原宪居贫。寓意诗骚，埋头经史，忘却秋风鲈与莼。斜阳下，且苏黄作伴，屈杜为邻。"}