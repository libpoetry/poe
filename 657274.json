{"id":"657274","title":"和惧庵先生定山石","dynasty":"明","author":"庄昶","text":"乾坤何物非鸿造，奇妙极为千古好。惧庵天挺观物豪，老脚溪山无不造。定山此石绝奇古，地秘天藏得深奥。万形吐露总天机，呈怪争雄各轩闹。回身菌缩龙屈蟠，仰首狞狰虎蹲啸。鸿濛自判各付与，高者巉空下深潦。流形彼此固已安，谁复欢忻与悲悼。世人剑首吹吷然，浑沌那知有真窍。惧庵览此万丈奇，抚掌阴阳叫真妙。笑拈水火土一挥，天地精灵愈辉耀。雨风雷露交相形，日月星辰炫高照。庖羲画里春熙熙，皇极眼中天浩浩。纵观万古我何人，也一掀髯与公笑。"}