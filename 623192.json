{"id":"623192","title":"读白玉蟾修仙辨惑诸论漫述四篇 其四","dynasty":"明","author":"郭之奇","text":"我有长生诀，总归方寸穴。我有不死方，下士闻且咥。飘缈月宫仙，当年曾盗窃。虚府聚寒辉，丹华散远冽。无明火自销，不夜光难灭。此象落人间，颇断红尘热。冰心在玉壶，始闻真白雪。风轻云散时，鸟弄花开节。秋水似神清，春山供意悦。玄芽秀玉房，金粟垂丹阅。岂烦爻卦添，漫许刀圭设。我闻至要言，如听广成说。蟾杵药初团，寒炉灰乍揭。能使月珠成，未妨天宝泄。"}