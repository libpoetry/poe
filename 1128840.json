{"id":"1128840","title":"颂古二十首","dynasty":"宋","author":"释了一","text":"外道殷勤来问佛，有言不问及无言。大雄不费纤毫力，良马何曾用举鞭。清净行者不涅槃，破戒比丘无地狱。天台相接到西川，总是自家亲眷属。白日街头独自行，夜间屋里独自卧。山高不碍白云飞，竹密不妨流水过。清源佛法意如何，米价酬来太老婆。眨上眉毛行大道，莫于平地起风波。心不是佛，智不是道。举得十分，未敢相保。携条拄杖闲行，切忌回头转脑。南泉特地指瓶，隐峰便来泻水。两人自不识羞，掘地深埋自己。乌臼分明棒有眼，这僧直是眼无筋。假饶打著百千个，切莫将伊挂齿唇。须知天地共同根，万物从来元一体。未审南泉庭下花，几人看了梦相似。甘贽设粥念摩诃，致见南泉打破锅。万事但将公道断，任教四海动干戈。檀越家中作水牛，收来放去任优游。不曾犯著人苗稼，何必南泉对赵州。大地是眼没处屙，衲僧到此便聱讹。须知别有安身诀，会得安身事更多。咄，锹子安著在甚么处。礼佛无端撞赵州，却将知见作冤雠。如今四海平如掌，云自高飞水自流。殿上从来好功德，如何侍者却疑惑。赵州露出赤心肝，问著依然墨漆黑。钟鼓未鸣先托钵，雪峰平地成饶舌。当时一径入僧堂，且看岩头有何说。的的古帆已挂后，小鱼吞却大头鱼。虽然李广运神箭，自古张颠解草书。春有百花夏有热，秋有凉风冬有雪。若无閒事挂心头，便是人间好时节。竹篦举起成生杀，岂肯容人乱札锥。劈脊一挥如荐得，银山铁壁也光辉。钟楼上念赞，床脚下种菜。猛虎当路蹲，时人俱不会。黄檗花开自有时，明州有个憨布袋。杨岐金圈与栗蓬，吞跳依前事不同。大海都来一口吸，更无南北与西东。热糍荡口成痕迹，糍冷令人便动脾。何似且拈安一处，家常茶饭且随时。"}