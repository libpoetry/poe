{"id":"993078","title":"读汉书梅子真传","dynasty":"宋","author":"梅尧臣","text":"子真实吾祖，耿介仕炎汉。权臣始擅朝，忠良被涂炭。辇下莫敢言，上书陈治乱。是时卿大夫，曾不负愧汗。其文信雄深，烂然今可玩。危言识祸机，灭迹思汗漫。一朝弃妻子，龙性宁羁绊。九江传神仙，会稽隐廛闬。旧市越溪阴，家山镜湖畔。唯馀千载名，抚卷一长叹。"}