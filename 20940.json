{"id":"20940","title":"桥山怀古","dynasty":"唐代","author":"舒元舆","text":"轩辕厌代千万秋，渌波浩荡东南流。今来古往无不死，独有天地长悠悠。我乘驿骑到中部，古闻此地为渠搜。桥山突兀在其左，荒榛交锁寒风愁。神仙天下亦如此，况我戚促同蜉游。谁言衣冠葬其下，不见弓剑何人收。哀喧叫笑牧童戏，阴天月落狐狸游。却思皇坟立人极，车轮马迹无不周。洞庭张乐降玄鹤，涿鹿大战摧蚩尤。知勇神天不自大，风后力牧输长筹。襄城迷路问童子，帝乡归去无人留。崆峒求道失遗迹，荆山铸鼎余荒丘。君不见黄龙飞去山下路，断髯成草风飕飕。"}