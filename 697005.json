{"id":"697005","title":"渡江有怀秣陵旧游八首再寄王长公","dynasty":"明","author":"胡应麟","text":"六代风流地，豪吟兴未涯。层台花宿凤，故堞柳藏鸦。海日笼丹雾，江天照绮霞。春光何太蚤，先到莫愁家。投闲沧海上，阅胜大江濆。老树齐梁雪，飞蓬楚蜀云。帝城双凤下，官路八驺分。怅望前朝事，含杯几夕曛。金波怜旧句，玉树待新题。夜宿寻高座，春游出大堤。残僧留晋宋，古佛辨隋齐。明日楼船上，谁同教水犀。由来佳丽地，本是帝王州。绿浪邀卢女，青山抱蒋侯。桃花双阙路，柳色万家楼。总道官如屣，那知宦是游。幕府三千客，辕门十万兵。登龙环海岱，候骑半江城。画甲飘云气，珠帘上月明。夜来清啸发，双鹤下瑶京。玉洞留仙棹，金陵问帝都。野花朱桁雀，霜树白门乌。晏寝团牙戟，宵吟击唾壶。能教奇伟客，白首卧菰芦。青鞋曾碧落，彩仗乍丹霄。大雅追三代，雄风扫六朝。帆樯扬子驿，卤簿秣陵桥。但作文章客，宁知武略饶。柱下书堪著，壶中术已传。三花留野寺，一苇渡江天。浪息沧溟外，尘消大漠前。何须片石上，辛苦勒燕然。"}