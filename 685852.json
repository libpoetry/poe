{"id":"685852","title":"送林次崖先生钦州考绩二首","dynasty":"明","author":"卢宁","text":"直道抗颜辞北阙，圣王悬念满南州。官浮海岛一身眇，地接华夷万里秋。惠政自随行部著，封章谁为远臣收。汉恩欲报须流涕，贾傅当年已熟筹。极海六年图卧治，孤忠千结独成狂。一州民瘼春同煦，万里君门夜未央。搜辑地舆成国史，隐忧戎马疏蛮荒。何时宣室来前席，迅策奇勋在衮裳。"}