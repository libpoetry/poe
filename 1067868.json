{"id":"1067868","title":"别何肃之","dynasty":"宋","author":"李彭","text":"吾党何水曹，明窗饱书传。笔头梦缃桃，秀句出黄绢。胸中万壑冰，璧月共凝远。未受沈范知，苦乏崔魏见。效官三径资，立节九秋干。随牒修水濆，未减潘怀县。谁知舞文吏，抱牍进凫雁。烦苛困疲民，欲作抟沙散。谈笑罢追胥，老稚无遗患。春风吹城隅，花柳俱纷衍。胡为动归艎，径去不受挽。病夫卧幽园，念离情莫遣。营诗持送君，愁云横绝巘。"}