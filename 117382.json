{"id":"117382","title":"庭草·冉冉朝雨霁","dynasty":"宋代","author":"张耒","text":"冉冉朝雨霁，欣欣禽哺雏。鲜鲜中庭草，往色日已敷。童子恶其蕃。谒我尽扫除。我为再三撷，爱之不能锄。人生群动中，一气本不殊。奈何欲自私，害彼安其躯。况我麋尘性，得此亦可娱。延蔓藩篱间，常若田野居。亭亭濯露晓，偃偃披风余。所嗜乃若此，我生合樵渔。"}