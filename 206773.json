{"id":"206773","title":"赠祈雨妙阇黎","dynasty":"宋代","author":"叶适","text":"雨悭水涩从季秋，倏忽春半河断流。有僧了妙能祷祈，直云天閟非人求。朝诵呪，夜安禅，十阴九暗来纤纤。呪光禅寂转相发，润泽徐乃通幽潜。我老拜请良独难，香烟郁薄重霄间。帝搜潭洞搅龙蛰，鞭雷走电开天关。天意岂令一犁缓，人心正待百渠满。补天不及人未知，禅心况寂嗟尔为。"}