{"id":"702205","title":"续得蒋道林书付鹑野来者颇异之欲条答病未能小诗书扇代启三首","dynasty":"明","author":"湛若水","text":"毁誉存亡破两关，超然自在出人寰。耄期觅我身无见，得失从谁作往还。道大难容吾岂敢，和光瓦合讵吾情。孔孟共憎乡愿媚，乡评中半是中行。大圣方人犹不暇，日乾夕惕法天行。老婆老去心能切，口耳劳劳只送迎。"}