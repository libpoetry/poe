{"id":"781530","title":"俞生行","dynasty":"清","author":"钱澄之","text":"中丞军败为虏获，绝粒不死重思活。左右相随只两僮，西市放回系狱中。狱有仆夫玉卿者，欲窜中丞无与同。闽人俞生雅好义，阴为玉卿画奇计。部署略定告中丞，转令中丞心胆悸。为说累臣病不痊，两僮偷伴狱官眠。乘夜出狱傍城宿，诘朝早上俞生船。狱官晨问中丞恙，双履榻前宛相向。呼僮迎医僮不行，彼此相推齐出城。俞生船开去如箭，两僮出城盼不见。下江兵阻转柁回，扑面差池争一线。舍船得岸望西驰，日中才闻兵马追。夜奔间道虎口脱，扳翻荆棘无完肌。奔波力尽一僮死，中丞谒驾诉天子。俞生面受别驾恩，馀人供作军功纪。鄞江一夜胡尘飞，中丞兄弟突重围。同来义士复散失，应向故乡觅路归。国运重兴有天意，百官扈跸随时至。俞生皂帽翩然来，邓僮趋跄称小吏。更闻狱官受累犹未诛，株连同类死复苏。江右返正皆赦罪，上书乞恩两人俱。中丞者谁司寇是，得书忆旧悲且喜。特疏为叙狱官冤，两人并奉超迁旨。诸君义重报亦殊，独有玉卿消息无。君不见小吏骑马得官职，别驾循资升大夫？"}