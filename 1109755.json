{"id":"1109755","title":"次韵燕中舍若水苦雨五绝句","dynasty":"宋","author":"刘摰","text":"湖水漫漫日夜添，芡芒蒲锷斗尖铦。不须更问雨多少，且喜西窗青入帘。风欺炊灶晨烟重，泥隔宾车午枕高。谁记幽人张仲蔚，都将三径付蓬蒿。池蛙联络声方旺，径草纵横势未锄。不厌微凉生枕簟，只忧新蠹入图书。声入高梧翠竹边，故携枕簟北窗前。无端唤起江南梦，记得扁舟夜不眠。嘉谷连空指岁丰，幽潜无复有乖龙。何时浩荡风吹日，照彻阴云几万重。"}