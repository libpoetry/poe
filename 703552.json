{"id":"703552","title":"千山寄诸子五首","dynasty":"明","author":"释函可","text":"一到山中便不同，山翁只合住山中。山中不尽凭题寄，才欲抒毫色色空。寸寸都堪屐齿留，此中何处觅边愁。饥来无限青松叶，更汲寒泉煮石头。扫石焚香只待君，满溪流水共云云。閒愁抖擞涧门外，莫带纤纤乱白云。千峰残雪挂松杉，月下孤僧经一函。何必浮山归便好，病躯今已委寒岩。破衲萧萧自一峰，思君斜倚最高松。为留一片松间月，间叠溪桥候短筇。"}