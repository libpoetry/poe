{"id":"742764","title":"石夫人歌","dynasty":"清","author":"张太复","text":"五龙何岧峣，苍翠锁髻鬟。上有石夫人，亭亭白云间。白云影落横湖水，照见衣裳明镜里。当时拥袂泣无声。地久天长扶不起。风疏石发森绿苔，云罗静敛菱花开。盈盈漫道不能语，环佩凌霄疑下来。石夫人，尔何苦？累累同化七子女，奚不奋飞归乐土。陵谷变迁经几时，不转贞心自今古。我思鞭山到海东，唤尔良人转飞蓬。山头之石复人化，笑脸相对朝霞红。碧虚携手共飞去，一洗万古烦冤空。雾鬓烟鬟竟难改，青冥回立年年在。待夫君兮何时还，日送云帆向沧海。石夫人，恨休歇。精卫衔石女化蝉，宇宙由来常多阙。望夫之山更何人，与尔迢迢竞突兀。天荒地老同此心，泣向姮娥诉明月。"}