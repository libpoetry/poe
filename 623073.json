{"id":"623073","title":"附吴四主","dynasty":"明","author":"郭之奇","text":"函匕惟堪诳瞽聋，握刀谁肯事妖凶。昏惑高骈应坎瘗，幻邪张吕自亡躬。虽呙数魔谢淮海，已教锋镝尽疲癃。沟渎横尸朝岸黑，市坊流血午街红。庐州刺史杨行密，摧毕驱秦若转蓬。缟素兴哀师壮直，广陵安坐挫群雄。孙儒十倍销冥雨，庞葛馀骑化冷风。珍重御衣劳谕使，独资都统讨全忠。罢兵必俟长安返，制敕时依紫极同。国憝未除身乃逝，传家无子恨奚穷。三十六英能遗几，左右双牙总伏戎。始闻铁挝称兵谏，卒令毬场坠冶弓。逆名反令他人受，军府仍归一手中。可怜执帽烦苍鹘，漫许仙衣入让宫。称制改元非本意，思玄传位岂繇衷。毕竟杨花飘李下，空馀义祖属徐翁。受禅老臣真异质，当年何因养螟虫。"}