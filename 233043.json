{"id":"233043","title":"度秦岭·狗日去中山","dynasty":"宋代","author":"张舜民","text":"狗日去中山，春尽抵冯翊。闰晦适石城，发轸蒙再谪。有姪佐晋阴，所幸在肘腋。儿女本天爱，未免各分北。同行五六口，出关已登陟。舍去两京道，右手入大谷。入谷路崎岖，少前屡颠踬。秦岭生所闻，今日乃相识。一舍蹑其跌，两舍跨其脊。东井闻水声，南箕观簸析。西历华山小，北瞰黄河赤。大荔信毫末，中条真拳石。终夜听猿啼，白昼履虎迹。俯仰天地间，浩然为一色。是时甫中元，寒冻地欲坼。婢仆急榆火，腹背互熏炙。辗转竟号呼，良久各苏息。其南差濔迤，稍降已温液。及至洛水滨，挥汗复畴昔。乃知高卑殊，能使气令易。商於固善地，又且近乡国。感涕荷君恩，死生宁有极。凡人历艰险，乃心方惊策。常使处燕安，政如怀鸩毒。所以古先人，平居犹运甓。"}