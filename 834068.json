{"id":"834068","title":"大酺","dynasty":"清末民国初","author":"易顺鼎","text":"怪惜春词，悲秋赋，毫端写得无据。君归仍是客，尽瘦鹃啼遍，故山何许。惨绿华年，悼红芳泪，谁念京尘行旅。俊游侬亦倦，把悟后风光，玉箫吹去。但记取今宵，幽坊月暗，剪镫人语。香骢门外驻。惊飘泊、一例花辞树。漫回首、凤城楼阁，影事瞢腾，隔花便隔人天路。恨旗亭那角，偏遮断、梦来寻处。还剩维摩旧侣。病榻茶烟，定了禅心泥絮。者回又伤迟暮。"}