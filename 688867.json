{"id":"688867","title":"海珠寺诗六首","dynasty":"明","author":"何吾驺","text":"南武天清海气虚，故呈瑞石拥扶舆。客来影照澄潭水，坐久身环明月庐。运甓陶公能可再，酌泉吴隐意何如。谁家学士留香火，此地当年有读书。一珠天外阅中原，满目滔滔与汉连。抱恻当歌宁为酒，临流击楫未销烟。赤榕树底琴三叠，红蓼洲前秋半船。谁是东山谢安石，围棋清啸白云边。五丁开嶂滚江流，百粤重阑一掌收。贝叶露凝鲛室静，钵云波稳蚌光浮。渔灯几点环空烧，城角数声洗昼游。安得长留风雨夜，与僧危坐海门秋。石鲸鳞涌湛金轮，风动漨漨万里津。直北浮云馀仰睇，四方多难此閒身。愁看雉堞摇江练，笑指珊瑚上钓纶。千古茫茫天上下，镜中楼阁画中人。清晓蛟龙出弄珠，玉沙朱戺绝樵苏。粤王锦缆迷烟雨，陆贾金装晦舳舻。世治岂须惊海市，时危休使驻戺雏。戈船楼橹交南北，缓带轻裘日拥卢。征骖别棹每登台，去国离家浊酒杯。僧有碧纱能话旧，壁悬湘榻许归来。香炉烟逐孤帆出，海燕泥衔返照回。隔岸劳劳尘是梦，中原鼙鼓夜深催。"}