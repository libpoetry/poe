{"id":"829233","title":"金缕曲 过梅村桥，哀大壮，六叠罅韵","dynasty":"清末近现代初","author":"汪东","text":"世路羊肠罅。叹无非、刳麟作楦，醢龙为鲊。众口交谗金可铄，弱骨何堪弹射。奋一掷、梅村桥下。今日重来浇斗酒，似沈湘、角黍蛟螭怕。魂魄毅，剑犹挂。萧然相对神清洒。最难忘、名园选句，小窗评画。蜀国多才谁比似，不学题桥同马。也不要、君平卦打。忽忆刘郎悲愤语，道孔明、自误英英者。灵享此，蕙兰藉。琐琐消閒罅。偶拈来、词人险韵，味同分鲊。曼倩俳优元玩世，隐覆何妨频射。只傲气、不为人下。呵叱当时鼢婴辈，便穴胸、断脰吾何怕。余子在，齿休挂。剖将肝血无从洒。任悠悠、雌黄月旦，转供描画。自古文章憎命达，枉说才堪倚马。茅屋被、风吹雨打。老去都无周柳思，独稼轩、范我驰驱者。髯句好，亦时藉。"}