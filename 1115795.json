{"id":"1115795","title":"至后入城道中杂兴十首","dynasty":"宋","author":"杨万里","text":"至后寒梅未苦繁，腊前暖蝶已偷还。隔林日射池光动，碎却池中倒影山。大熟仍教得大晴，今年又是一升平。升平不在箫韶里，只在诸村打稻声。问渠田父定无饥，却道官人那得知。未送太仓新玉粒，敢先云子滑流匙。畦蔬甘似卧沙羊，正为新经几夜霜。芦菔过拳菘过膝，北风一路菜羹香。长亭阿姥短亭翁，探借桃花作面红。酒熟自尝仍自卖，一生割据醉乡中。丰年物物总欣驩，不但人和畜亦蕃。簸处金肤肥彘母，舂馀珠屑饱鸡孙。山路肩舆倦仆夫，家兄为我酒频沽。卖薪人散知城近，啼柳乌忙觉日晡。谁练苕花作雪茸，更将枫叶染猩红。姮娥不认推青女，青女又还推化工。忽见轻绡三两重，横遮万丈翠屏风。老夫细熨䰒松眼，却是青原隐雾中。春时宿处雨浪浪，至后重投张氏庄。际晚乌银何许买，夕阳特地恋寒窗。"}