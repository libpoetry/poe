{"id":"314090","title":"贺新郎·同里诸公集宜阁","dynasty":"清代","author":"陆震","text":"两岁东亭客。却频来、君家醉饱，使人颜赤。新米初炊留客饭，颗粒如珠一色。更烹出、银鳞鲜鲫。裁使老饕都属餍，早门边、又见提瓶出。酤满眼，钱休惜。群公笑语欢尤剧。却谁知、有人黯淡，离愁先集。转盼明年吾去此，少个酒徒无藉。也清醥、省公千石。只是他时良宴会，顾尊前、无我情悽恻。恐未免，泪沾臆。"}