{"id":"707569","title":"永遇乐　　寿江林有郡丞","dynasty":"明末清初","author":"吴伟业","text":"二水东流，千山西拥，中有英彦。汉重言诗，齐推善赋，綵笔彤墀荐。大堤骢马，五岭朱幡，移向吴云一片。看油幢、谭笑丰神，紫气佳哉葱茜。华堂开处，杨柳千条，拂面玉箫金管。茉莉香清，枇杷果熟，五月榴花宴。黄梅雨足，绿野阴浓，尽说太平重见。愿使君、长把瑶觞，轻挥纨扇。"}