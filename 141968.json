{"id":"141968","title":"次韵胡德辉松轩时乞兵戍淮","dynasty":"宋代","author":"王之道","text":"伐蛟生得须髯苍，隐然为屋分三梁。广寒恍若东西厢，清风入座衣披猖。萧萧终日声秦篁，一洗郑卫无伊凉。嗟予顽钝铁石肠，时危合蹇甘皇皇。江城正苦夏烈日，淮甸已惧秋飞霜。绿尊翠杓且径醉，喜与夫子参翱翔。平生邱壑老增剧，梦想朝露珠玑香。何时元戎北渡森旗章，料敌制胜一一尽所长，鸡群野鹤看昂昂。"}