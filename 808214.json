{"id":"808214","title":"琵琶仙  乙巳早春过吴门作","dynasty":"清","author":"厉鹗","text":"帆色新年，又轻约、水枕春寒同载。堤上沽酒，人家湘梅已先卖。斜照傍、红楼未启，惜犹护、一层芳霭。趁燕裙归，调鹦槛远，尘梦都改。悄弹指、閒立平沙，更吹绿吴波缓衣带。堪笑天涯踪迹，有垂杨相待。人意与、东风是客，洗软香、雨际烟外。且听钟度枫桥，旧情如在。"}