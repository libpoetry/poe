{"id":"1250618","title":"寄方编修以愚并简徐大年","dynasty":"元末明初","author":"宋濂","text":"方君足文史，二十即决科。州县治文剧，史馆仍编摩。须知轩冕荣，莫换山水癖。钓清一川舟，揽翠千峰屐。岂徒糜岁月，且复注春秋。书法严衮斧，笺记分薰莸。虽然落湖江，政自忆京辇。雪尽马蹄乾，花簪貂帽浅。十龄不能见，一旦忽奇逢。楚泽蛟龙雨，秦淮雕鹗风。红灯梦未残，明月家何处。典衣沽酒别，蹈雪骑驴去。匆匆千里意，沉沉三月馀。可怜天边雁，不带山中书。怀人隔秋水，题诗写山石。若见徐徵君，须言共相忆。"}