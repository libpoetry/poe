{"id":"103288","title":"和瘿杯·物以美好称","dynasty":"宋代","author":"梅尧臣","text":"物以美好称，或以丑恶用。美恶固无然，逢时乃亦共。弃则为所轻，用则为所重。道闻瘿木器，爱赏互歌颂。定应初得之，买不论官俸。靧面生光辉，贮饮发狂纵。坐欲置於傍，行欲挈以从。其形何险怪，曾不因蓺种。凹凸本自然，出缩非斗缝。薄才难究穷，诋诃兹实恐。"}