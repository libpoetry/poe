{"id":"1239485","title":"祭顾玉山诗","dynasty":"元末明初","author":"谢应芳","text":"于乎玉山翁，先世吴右族。生逢元盛时，当路屡推毂。辞荣乐萧散，竟蕴璞中玉。早持万金产，转手授家督。不为五岳游，家园莳花竹。读书数千卷，旁覈聃与竺。非无酒如渑，过客佳乃肃。徒见驷马车，未若一儒服。缁黄粲然者，待遇亦刮目。常言性嗜诗，趣味胜粱肉。兴来抉云汉，毫端注飞瀑。词林采英华，琰刻播芬馥。承平三十年，啸傲心自足。世故一变更，十室九颠覆。幽栖绰山下，拟比王官谷。时余逃难来，憔悴如病鹄。相见恨殊晚，姓名闻已熟。夜饮嘉树轩，明朝杯又续。高堂桂花秋，金钗剪银烛。双歌棹觥船，洗我愁万斛。一留两月馀，坐客常五六。写图纪觞咏，坠水亦有曲。连床可诗斋，清话屡同宿。择邻移我家，岁晚安且燠。奈何鼙鼓声，忽若雷震屋。娄人悉惊散，我亦猿失木。萍漂甫里东，卖文如卖卜。感翁数相过，馈问慰穷蹙。翁亦客槜李，远避赋蛇毒。山川郁相望，诗筒时往复。陵谷复一变，翁归理松菊。松菊理未能，蒺藜俄困辱。余舟榜笠泽，访旧宿西塾。夜深屏舆隶，促膝语心腹。春风旧池馆，荒烟秋草绿。朝廷更化初，召役事重穋。挈家赴临濠，星言去程速。送行愧邹游，口占谢龟缩。诗去秋复春，客来书满幅。念我及儿辈，举室蒙记录。自言多疾疢，经年在床褥。郁攸屡惊嚇，使我长觳?。尚须手颤定，亲札寄篇牍。安知仅逾月，遽尔闻不禄。初疑传者讹，细问泪盈掬。嗟余老异乡，知己失鲍叔。芜辞叙畴昔，哀吟甚于哭。神交死如生，歆此杯中醁。"}