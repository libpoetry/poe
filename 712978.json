{"id":"712978","title":"题乔松图祝徐戢斋父母","dynasty":"明末清初","author":"陈恭尹","text":"君不闻玉策之记言青松，三千年后脂如龙。上如偃盖中有物，服之万寿颜如童。老夫所爱不在此，爱其节操如君子。无冬无夏长青青，一任群芳自红紫。徐侯植德固似之，独立不为时所移。清声久砭流俗耳，修干自具岩廊姿。江城作宰始期月，家家受荫无炎曦。凝寒天地正摇落，春色独在栖鸾枝。吴生吾党称狂简，数株画出殊萧散。老鳞习习云雾深，长须肃肃烟霜浣。科头箕踞复何人，向风长啸胸怀坦。子房迹寄赤松游，稚川印为丹砂绾。别有缘堤几万株，君侯手种未胜图。他年召伯甘棠在，不用秦封五大夫。"}