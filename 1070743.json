{"id":"1070743","title":"良弼使君寄梅花翌日曹宪仲约偶成长句","dynasty":"宋","author":"李光","text":"北归已度梅花岭，洗尽瘴尘愁欲醒。一枝何处最奇绝，镜里形容水中影。西湖处士语已妙，东坡先生句尤警。三篇自可追少陵，一赋谁复传宋璟。老人新从海外归，枕冷灯清愁夜永。使君怜我老无伴，折赠欲令娱晚境。夜寒相对默无言，耿耿此心如古井。主人皓首自能歌，倒载花前拚酩酊。"}