{"id":"696367","title":"饶阳杂诗十首 宿漳溪人家","dynasty":"明","author":"郑学醇","text":"绲藤编箬结幽栖，屋后高林屋下溪。永夜客心何处折，潇潇山雨壁鼯啼。沿洄深涧尽磁窑，云碓声中马去遥。寂寞旧时豺虎窟，隔林初见一人樵。断蓬衰草匝江皋，点点鸬鹚下小舠。入夜冱寒人语少，满滩烟水月轮高。岐水分流浅更寒，市廛鳞次贩艘团。黄旗闪闪横江出，闻说征钱是宰官。江城孤月两重圆，襟枕频移只在船。谁遣梅花中夜落，数声横笛小楼前。至后寒山纷落木，夕阳茅屋几炊烟。天涯容易愁孤客，莫更西风送断猿。黄竹坪前日向低，茂林归鸟各争栖。峰峦不尽秋云色，家在罗浮四百西。当时秦鹿走中原，犹有东南一尉存。今日霸图何处是，冷烟荒草旧城垣。疋马西来腊月馀，扬鞭崎岭又通衢。丹枫夹道行人度，只少梅花似大庾。雨色连江曙未分，萧萧蓬底客先闻。归裴不羡虞卿璧，留得桐丝伴水云。"}