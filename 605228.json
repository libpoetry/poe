{"id":"605228","title":"赠何参戎书记方伯谏兼订榕溪之约伯谏昔者余友佥宪子及之从侄也","dynasty":"明","author":"张萱","text":"世讲逢岐路，神交自昔年。粗豪湖海气，绮丽帝京篇。莫问陆生橐，曾饶宋玉田。名从里侠借，书向国门悬。卖赋千金薄，挥毫五色鲜。前筹皆凿凿，长揖更翩翩。为载观涛客，因乘下濑船。将军宽礼数，我辈且周旋。共有鹿麋性，能无鱼鸟缘。何时五石瓠，同卧一溪烟。"}