{"id":"811242","title":"陈伯潜学士以路事来粤，相晤感赋二首","dynasty":"清","author":"丘逢甲","text":"三十年来万事非，天涯沦落识公迟。横流沧海无安处，故国青山有梦思。铸铁屡闻成错字，造车此是出门时。他乡同纵登高目，斜日黄龙上大旗。台岭岧峣海气昏，贞元朝士几人存！秋江漠漠鱼龙夜，上界沉沉虎豹尊。分野直疑连鬼宿，买山何处觅公墩。乾坤整顿关吾辈，先遣南车走越门。"}