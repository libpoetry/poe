{"id":"697635","title":"同省魏张二君奉使二首鲍明远体","dynasty":"明","author":"胡直","text":"与君缪通籍，觌面縻心期。揽挈金门游，连翩公府趋。诗书同流览，杯斝亦互持。心知景光娱，潜恐会晤移。整驾居然迅，衔命讵能迟。鳞鳞起寒云，猎猎飘凉飔。凉飔吹我心，憖然远怀思。无由竟宿昔，含悽奉别卮。出门渺何之，所之吴与楚。萧瑟凉海隅，霮䨴长江屿。扬舲遵济流，挂帆连鸿举。悦怿遂旋思，飞跃贪乡渚。春园记故桑，秋场欢新秬。忻君使命嘉，恻予归思阻。登车千里遥，暂留庭户语。"}