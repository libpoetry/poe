{"id":"812076","title":"悼词","dynasty":"清","author":"孙原湘","text":"惊传神女已生天，兽鼎盟香息穗烟。妄冀因缘酬再世，难追魂魄到重泉。封题密札三千字，担受虚名十五年。剩有潇湘图画影，一回展礼一潸然。自怜身世太凄凉，幸遇知音玉尺量。直道此才无敌手，每称难得有情郎。遗文序早求张说，诔笔词还属谢庄。痴欲凭棺成一恸，深思岂是泪能偿。霜里幽兰雪里筠，可怜摧折不成春。七情雕就颜如玉，百病磨来性出尘。仙树逍遥无结子，慈云缥渺是前身。弯弓欲射银蟾落，追转姮娥作世人。影堂重过不胜情，无语低头一径行。只当个人远病在，若闻来客恐心惊。诗篇狼籍收难尽，画稿丛残半未成。检点巾箱旧钿盒，玉环知否有来生。"}