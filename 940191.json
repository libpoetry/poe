{"id":"940191","title":"答魏衍黄预勉余作诗","dynasty":"宋","author":"陈师道","text":"我诗浅短子贡墙，众目俯视无留藏。句中有眼黄别驾，洗涤烦热生清凉。人言我语胜黄语，扶竖夜燎齐朝光。三年不见万里外，安得奋身置汝傍。迩来诸子复秀发，曾未几见加端章。剩欲摧藏让头角，岂是有意群儿伤。于人无怨我何憾，爱者尚众犹吾乡。平生不自解嘲诮，祸来亦复非周防。我衰气索不自振，正赖好语能恢张。诗家小魏新有声，旧传秀句西里黄。后生学行阙师友，临路不进空回遑。看君事业青云上，听渠螟?生膏肓。"}