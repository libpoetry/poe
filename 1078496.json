{"id":"1078496","title":"颜鲁公画像赞","dynasty":"宋","author":"李纲","text":"英英鲁公，人中之龙。为唐宗臣，见危纳忠。巨盗起燕，朔部风从。独婴孤城，以抗其锋。功虽不终，志实可则。间关造朝，号为耆德。纠缪绳愆，毅然正色。奸邪媚之，摈使去国。蹇蹇匪躬，险夷一节。迨其耄年，奉使希烈。气沮凶逆，诚贯金铁。身虽可陨，名不可灭。岩岩高堂，榜曰忠义。非公遗像，其孰当置。登斯堂者，宜仰而畏。师友其人，无公是愧。"}