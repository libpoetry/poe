{"id":"544559","title":"留别胡茅两生十八韵","dynasty":"明","author":"胡应麟","text":"相逢燕塞晚，共指越山阴。问姓知花萼，忘年是竹林。踟蹰谈异域，舒豁快同心。楼观飞青蔼，轩窗护碧岑。关遥停紫气，台迥贮黄金。海上来三鸟，池头戏五禽。杂芳群烂漫，乔木半阴森。大业堪霞举，雄图尚陆沈。含毫霜色坠，秉烛露华侵。日日平康燕，时时笠泽吟。荒郊云共远，野寺月同深。爱客呼珠勒，寻僧抱玉琴。茶当流水瀹，酒傍乱峰斟。剑合延津畔，帆催潞水浔。凄凄临去袂，恻恻乍分襟。尔自耽玄寂，吾宁叹滞淫。骊歌南去路，雁迟北来音。何处悬青梦，空阶卧绿沈。"}