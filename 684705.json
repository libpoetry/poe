{"id":"684705","title":"和无为张真人见寄韵","dynasty":"明","author":"王绅","text":"当年蹑屩上清中，指点虚无问道宗。几共五更听夜雨，长怀一月坐春风。身游璧水功名薄，目断耆山誉望隆。千里椷诗劳问讯，词源决峡势何穷。学道多年觉有情，几思发轫继周程。一经蚤授惭韦相，三策将陈愧董生。暑雨论心龙虎地，春风握手凤凰城。何当解绶东归去，再向玄都问旧盟。"}