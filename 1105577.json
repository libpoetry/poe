{"id":"1105577","title":"率饮亭二十绝","dynasty":"宋","author":"王十朋","text":"吾门非北海，安得客满坐。有亭名率饮，邻里日相过。苍头稍知耕，赤脚颇能酿。有田俱种秫，我日坐亭上。幽亭阔方丈，脩竹种千百。有时人不来，影月为吾客。富贵有天命，安贫士之常。聊为真率饮，未用利名忙。老去识交情，兴来怀酒伴。山林车马稀，风月壶觞满。文举客满坐，渊明酒盈尊。虽无古高躅，妙意亦常存。文字粗能饮，圣贤时复中。林间十二子，宾主自清风。富饮不解文，翁意非在酒。三杯聊遣兴，一醉岂缘口。我游醉乡中，常在软饱后。谁脩醉乡记，添我姓名不。吾家数兄弟，薄有古人风。生计何曾足，酒杯无日空。我性野而率，山林谩求安。有酒固可乐，无酒亦自宽。亭上可率饮，林间宜率吟。每于诗酒里，寓我率然心。结交虽不泛，绝物亦何曾。莫问亲疏客，过门无不应。交游聚散中，身世浮沉里。观书悟昨非，把酒知今是。有酒或无客，有客或无酒。何时此亭中，客酒两常有。是非何足论，时酒谩消遣。但把无它肠，聊为在家善。灯火散交游，园林寄幽兴。万事付无心，随缘不求胜。心向静中求，身宜闲处著。閤已号便便，亭宜名莫莫。吾家老兄弟，杖屦日相过。对酒欢无限，论诗味更多。有口但饮酒，无悰亦作诗。它年宦南北，还忆在家时。"}