{"id":"554144","title":"春晴纵步","dynasty":"明","author":"胡俨","text":"策杕随春风，萋萋芳草绿。陌上花正开，田中雨新足。彩鸠呼其妇，乌犍舐孤犊。双雉何翩翩，翻飞起林麓。紫燕寻旧巢，仓庚出幽谷。柔桑叶始抽，蚕种犹未浴。野人自耦耕，稚子相戏逐。忽逢一老翁，招邀过茆屋。指顾儿与孙，床头酒初熟。瓢分腊酝清，不用葛巾漉。一杯复一杯，覼缕说乡俗。礼义日衰谢，诗书少人读。田园苟岁时，人情多反复。天道亦好还，此俗终当复。老翁何时见，庶几豁双目。临别重丁宁，莫向他人续。"}