{"id":"1210564","title":"学诗斋联句","dynasty":"元","author":"张雨","text":"明良赓歌基，猗那奏鼓始。清庙殊雍雍，赤舄固几几。岂惟缁衣贤，政以朱襮美。原鸰兄弟急，河鲂父母迩。便施谷中葛，亦采体下菲。咏桑表沃若，歌莱赋乐只。鲍谮苏公绝，厉怀凡伯耻。思鸣卷阿凤，愿绘衮衣蜼。蔽以思无邪，毋曰鼠有体。言超授简贡，道在过庭鲤。遂去文辞害，亦屏训诂眯。谲谏主风刺，昌言发兴比。雅亡继麟笔，和寡续巴里。镐罢鱼在藻，屈倡凫汎水。縆弦谁与奏，补苴自难拟。哀哀河梁别，堂堂沛风起。祠雒悔心萌，决虞壮图已。塞瓠恨茀郁，援桂慄藿蘼。便啼城上乌，犹恨水中沚。隆中抱膝想，许下横槊伟。体要必中度，葩正悉循理。响当贯珠串，辍始辏车轨。清圆斲冰苦，颖脱扣钟喜。无题白乃圣，有作甫良史。险如横空盘，突若破阵褫。雕锼百神困，策役万象靡。爨桐声玉明，庙乐厌石齿。挥毫既凌厉，赋物斯须委。郯公学方笃，吴歈好诚鄙。萧斋扁佳名，华构落新址。诗律妙独造，吏尘净一洗。瑰辞出语阱，遗经贮腹笥。道在用服形，神悟为洗髓。不亏素王造，信全幽人履。肾胃苦搯擢，物累困成毁。直登陶韦奥，旁摩鲍谢垒。燄凌天策燉，古偕灵光岿。请验百世传，致慎一匮圯。两老皆苦心，六义始盈耳。挂一真漏万，聊以示吾子。"}