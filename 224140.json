{"id":"224140","title":"和伍解元喜祈雨有感","dynasty":"宋代","author":"赵善括","text":"痴龙偃蹇玩岁月，深居白云抱幽石。有时江海肆贪残，坐视天焦地皮拆。分疆守职各有方，止沸讵可扬其汤。曰暘而暘雨而雨，何待酹酒焚炉香。不谓神心有城府，必需精祷方降雨。刑鹅割牲厌口腹，缁衣黄冠诵章句。上天有意生斯人，假尔群祀江之滨。弄权推怨吝所施，帝怒碎戮犹微尘。吁嗟痴龙今已矣，异日忧深目前喜。勿将风雨希民求，岁岁丰穰尽天赐。我家亦有二顷田，膏泽霈然长有年。神心傥不悖天意，与民共赋噫嘻篇。"}