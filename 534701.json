{"id":"534701","title":"章华宫","dynasty":"明","author":"尹台","text":"我行鬻熊国，南出鄢郢中。平原豁千里，始见荆地雄。下车访古迹，遂吊章华宫。长堤亘阡术，坏道纷科蓬。平陆衍四布，禾黍何芃芃。宫垣出颓址，髣髴辨峞崇。瓦甓乱交错，草树亦兼蒙。惟昔楚全盛，伯业何赫隆。衣冠觐华夏，盟会专朝同。扬戈指天表，威力奔夷戎。灵王席强大，侈冒心无穷。逞力窥周鼎，贪田夺郑封。畋游思土木，及此章华功。增台累百尺，开檄延八风。雕题与绮坫，出入神鬼工。侈纵荒射猎，翠豹腾三鬉。既盛宇甍丽，亦骤车徒攻。民罢怨有集，乾溪祸始讧。成败理所召，自作夫谁恫。君看兹宫土，千古啼寒虫。"}