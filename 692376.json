{"id":"692376","title":"送萧雅容受诰后归省","dynasty":"明","author":"杨士奇","text":"新着香罗綵绣衣，文江江上省庭闱。龙章五色金为笥，亲捧皇恩万里归。夏官初满擢天官，文武铨除职任难。谁似江西萧佛子，清如冰雪万人看。京国相逢意共亲，心如秋水气如春。同朝同郡兼同调，二十年来见几人。玉露漙漙下翠梧，蓟门携手惜离居。娱亲想及重阳节，酒汎黄花脍白鱼。"}