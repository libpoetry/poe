{"id":"203347","title":"清富楼·椤枷心地有瞿昙","dynasty":"宋代","author":"华岳","text":"椤枷心地有瞿昙，清富名楼足可观。买断江山诗料足，揭开风月画图宽。都无一点红尘到，便作千双白璧看。我欲鞭驴快幽赏，白鸥盟在不忧寒。去年清富屡求诗，今日凭阑约翠微。山带野花堪入画，水环汀草欲成围。一园黄菊有余食，两顷白云无限衣。说与尘寰守钱虏，不劳魂梦到禅扉。"}