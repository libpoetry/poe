{"id":"1111696","title":"滕王阁三首","dynasty":"宋","author":"吴芾","text":"昔日骄王镇此州，特营高阁瞰清流。一时杰出称雄观，千古争传作胜游。遍览遗踪容可想，回思往事却堪羞。时人漫说珠帘雨，空惹骚人拄笏愁。高阁秋登第一回，顿令心目豁然开。山腾翠霭浮空去，水引清风入座来。九夏炎光今已矣，一时佳兴更悠哉。和君妙句如冰雪，想见胸中绝点埃。向来高阁久成空，今日雕栏势尚雄。触影自怜人已老，题诗还愧我非工。江山满目长悲古，樽俎开怀幸对公。莫惜踌躇连日醉，此回别后几时同。"}