{"id":"701105","title":"春日游西山呈诸友二律","dynasty":"明","author":"符锡","text":"城中不解湖山好，一到城西双眼明。水面日光浮宝刹，峰头云气拥神京。石蹬盘回天地老，银河倒挂蜿蜒惊。碧桃开处无人见，却有春风管送迎。回首西峰日欲曛，主人留款尚殷勤。青袍白马谁家子，急筦娇丝到处闻。雨过园林沾宿润，风生殿阁散馀芬。相酬只谩拚沉醉，眼底繁华几故坟。"}