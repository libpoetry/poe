{"id":"223364","title":"高阳台·古木迷鸦","dynasty":"宋代","author":"张炎","text":"古木迷鸦，虚堂起燕，欢游转眼惊心。南圃东窗，酸风扫尽芳尘。鬓貂飞入平原草，最可怜、浑是秋阴。夜沈沈。不信归魂，不到花深。吹箫踏叶幽寻去，任船依断石，袖裹寒云。老桂悬香，珊瑚碎击无声。故园已是愁如许，抚残碑，却又伤今。更关情。秋水人家，斜照西泠。"}