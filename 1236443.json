{"id":"1236443","title":"送张仲举归晋阳举进士","dynasty":"元","author":"陈樵","text":"藉甚张公子，词华众所推。门闾千里望，天地一编诗。花落山公宅，云寒杵臼祠。看君归晋日，翻作别家时。世业今谁继，瑶编自讨论。长材归下吏，吾子好斯文。千里风期合，三才月旦尊。眼中今落落，俗下正纷纷。牵牛在南纪，游子上河梁。殿阁终前席，江湖且下方。州闾无别业，文字有他肠。万里关西路，秋槐日夜黄。长歌望吴越，不道出无车。明节固所尚，清门难可居。春帆移暮雨，晚饭半江蔬。何地非乡社，终期返故庐。挂帆谢公浦，把酒阖闾城。江柳不忍折，春风当别行。关云连楚暗，陇月向吴生。叶落长安道，思君北问程。矫矫凌云赋，累累白雪歌。世人祇漫与，吾子视如何。谁预文章观，君宜甲乙科。秋闱今独立，春兴未须多。"}