{"id":"221250","title":"兀兀栖精庐","dynasty":"宋代","author":"刘黻","text":"兀兀栖精庐，青山日相对。静照年少非，动虞壮士悔。耕锄计已晚，畚筑力犹耐。夜卧司马衾，晨餐鲁直菜。自计清庙修，谁知圜壁坏。人情春水波，世事寒云态。直道丛百谪，孤踪绕群吠。拘累僒形骸，忧危积肝肺。逢人口即瘖，出户足如碍。周程俨范模，刘张遗謦欬。涤垢学归愚，达增务韬晦。志苦秋不磨，发白春匪载。采菊聊倾觞，延兰可纫佩。官{馍莫换鬼}乏三月，家书隔千载。楚语欲听惯，峒关惊未溃。冥冥瘴务间，冋冋灵光在。莫挥感时泪，山水怡吾爱。"}