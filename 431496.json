{"id":"431496","title":"赠某君二首","dynasty":"近现代","author":"冯君辉","text":"策杖寻诗兴尚饶，春风应笑马蹄骄。荆榛处处疑无路，岁月堂堂去似潮。日丽悬知冰易泮，花多只恨雾难消。蓬山咫尺犹嫌远，捷径何当假鹊桥。看遍浮云意自幽，匡时忧国属名流。何曾恩怨关心目，犹恐是非到口头。吾道于今无月旦，史家自昔有阳秋。黄金贵后文人贱，那识风尘隐故侯。"}