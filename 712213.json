{"id":"712213","title":"罗浮黄龙洞对雪","dynasty":"明末清初","author":"陈恭尹","text":"淅淅天上风，吹我白日没。飞瀑渐无声，寒溪遂生骨。仰视老人峰，云中玉为笏。嵚崎积已平，飘洒殊未歇。回旋若翔舞，廉纤乱毫发。客子宿茅茨，居然见冲突。重檐及户牖，堆压不可掘。南州炎德在，况此仙灵窟。丹火伏不兴，初阳动犹蹶。判此始衰年，拥衾坐明发。赖逢酒力良，未使吟声竭。夜久迥闻钟，山晓不待月。始知蓬岛来，往事非荒忽。请看朱明天，化作金银阙。"}