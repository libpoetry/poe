{"id":"702523","title":"慰李世贤学士丧子","dynasty":"明","author":"程敏政","text":"双凤联胎本夙缘，小郎头角更堪怜。那知一片青云器，只向人间住七年。聪明何止识之无，礼貌分明似壮夫。惜此钟情何日了，朱门愁绝旧悬弧。每回骑马到君家，延坐中堂解供茶。白日重来空泪落，窗间惟有字如鸦。春入高堂夜启筵，爱渠长立彩灯前。丁宁劝酒呼程叔，此语何时去耳边。全婴有术贵徐徐，忍遣庸师断送渠。同榜弟兄虽异姓，为君思药诵医书。暂寄藤棺古佛堂，神仙空说返魂香。月河桥下东流水，那及人家此恨长。瓜祝诗成岁几更，人间悲喜漫多情。他时返吊还成贺，添取新篇续旧盟。气数从来有短长，达人那复计彭殇。知君年力犹精健，他日须同窦十郎。"}