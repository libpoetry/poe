{"id":"1121358","title":"陶山十咏和邓牧心 若耶溪","dynasty":"宋","author":"林景熙","text":"晴峰无数蘸清流，窈窕寒生六月秋。百鍊不须欧冶剑，沼吴人在采莲舟。巨犗长竿钓海波，空遗矶石卧荒坡。千年无此垂纶手，多少饥民向浙河。流来一水截人寰，虹背秋寒十二阑。白鹤飞边人影绝，天风吹佩玉珊珊。笑拂青萝问隐君，千岩秋色此平分。当时宴坐无人识，唯有松风共白云。一室元无斧凿痕，闲云四壁守孤猿。空山静阅古今过，不老乾坤是此门。玉笥孤帆唤不来，长风破浪忆江淮。不知海水何年陆，万斛龙骧寄断崖。闻说东夷有圣人，历山何处此耕云。露苗犹洒当年泣，寂寞春风鸟自耘。钧天梦破珊瑚枕，岩壑春供翡翠屏。一卷黄庭云半席，夜深读与岭猿听。元非铸冶自成湾，乌兔烹煎那得闲。却问黄粮几番熟，不知沸鼎在人间。洞霞疑接台峰近，石栈空歌蜀道难。一种灵苗人不识，半山霜露夜痕乾。"}