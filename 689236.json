{"id":"689236","title":"还至别业四首","dynasty":"明","author":"何景明","text":"鸡鸣高树杪，狗吠墟里间。家人望车徒，远客造门端。入门问所亲，上堂叙悲欢。行人暮饥渴，秉烛具盘餐。明月照西户，三星烂中天。出门践野草，白露倏已漙。十年苦行役，兹夕方来旋。宁知非梦寐，忽忽心未安。诘晨亲友至，筐榼携所需。各言平生欢，念子久离居。绸缪语未毕，展席临前除。园荣亦已抽，况有盘中鱼。人情倦怀土，富贵岂常于。无为泥形迹，所愿恒相俱。依依入乡闾，惨恻历故疆。行迈踰几时，所见忽以更。成人匪故识，耆齿日凋丧。平生所同欢，转盼殊存亡。羁魂邈遐域，旅柩归中堂。人命不相待，奄忽如朝霜。抚事感今昔，喟然热衷肠。弭驾及春暮，比屋事耘耕。时物展遐瞩，契我遗俗情。故林茂以密，敝庐亦将成。芳兰冒紫葳，园柳尚垂荣。泽葵蔓废井，瓜田依故城。策杖衡门下，仰偃遂平生。所愿在怡亲，馀者奚足营。世情恶衰歇，天道递亏盈。驷马岂不贵，翻覆坐相倾。"}