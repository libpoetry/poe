{"id":"706556","title":"玩月","dynasty":"明末清初","author":"王夫之","text":"云际徘徊月，高天不损寒。三秋今夕未，万里几人看。霄碧双摇浅，金晶倒晕乾。平开千顷合，孤涌一轮安。台玉擎菱镜，胎银炼雪丹。珠津方妩媚，金蕊尽阑干。阴木飞镫暗，轻柯弄影难。浮浮蒸宝阁，粟粟润珠团。碧瓦匀匹练，筠帘透素纨。微阴知潋滟，深绿隐檀栾。天水双轮浃，空明万染刊。停凝聊旖旎，清绝且磐桓。荡白生虚室，回光转曲栏。酒魂双颊褪，潮血半丝湍。稍觉流霜腻，无妨晓吹酸。悬愁枫岸侧，明夜半规残。"}