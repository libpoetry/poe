{"id":"1061068","title":"钝庵诗为印长老作","dynasty":"宋","author":"饶节","text":"姑苏昔是吴王国，表里湖山本充塞。吴王亡后台观空，只有湖山亡不得。斋钱吴越又富足，前身端受灵山嘱。平生佛事满东南，上下君民总纯熟。阿师累世同此会，外家更是东南最。晚年彷佛传双林，乡里推高无与对。阿师四海老行脚，偶向南阳露头角。他年欲识痴钝人，发长衲敝人谁觉。"}