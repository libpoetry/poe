{"id":"811934","title":"消夏","dynasty":"清","author":"多隆阿","text":"午梦初醒静蝶魂，好书读毕又重温。不留俗客长悬榻，欲挹清风未掩门。燕处堂帘须惜福，花沾雨露要知恩。近来才得安心法，小事糊涂莫细论。惭愧年年自惹尘，林园僻处好抽身。蒙茸俗草难惊眼，雅淡名花不媚人。寡欲或为留寿客，能閒应属葛天民。多情已受情缘累，且恐种多又种因。"}