{"id":"511287","title":"月桂自白石移来","dynasty":"明","author":"陈献章","text":"金粟初分我，花仙不吝人。烟霞三亩宅，草木百年身。影入青霄旧，香传白石新。为谁工态度，本自惜精神。翠竹旁通径，绯桃正隔津。生忧儿女狎，莫摘老夫嗔。坐久风回席，行迟露在巾。当时尊玉茗，平地隐冰轮。收敛还真性，生成荷大钧。相逢山水地，一笑武陵春。"}