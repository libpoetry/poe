{"id":"702005","title":"上元夕饮客二首","dynasty":"明","author":"储巏","text":"爱客曾留腊底觞，晚筵丝竹泻寒光。淡笼明月饶春丽，小浥轻尘觉雨香。何处风来花作阵，谁家灯好妓成行。开年共说逢佳境，碧碗尝新有蔗霜。佳辰留客竞浮觞，一饮先判尽曙光。云叶弄晴翻桂魄，灯花烘夜吐兰香。盆琼错落筵前令，筝雁参差曲里行。莫讶东君扶病坐，故人投分比明霜。"}