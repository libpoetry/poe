{"id":"823528","title":"玉女摇仙佩 次柳屯田韵","dynasty":"清末近现代初","author":"吴湖帆","text":"花心可可，草色绵绵，艳指湘裙联缀。几度情关，三生缘果，只惜负伊佳丽。枉把红儿比。使罗虬覆掌，轻翻偏易。便相讶、蛾眉淡扫，惟恐脂痕粉迹无已。嫣然暂回眸，笑靥盈盈，何妨薄媚。还自露华俊约，雾阁春风，缱绻深深难弃。恨晚恰逢，相怜多感，似值双成齐美。怎禁身亲倚。况珠玉吞吐，商量文艺。藉彼此、风流事畅，好生消受，许多情意。会心誓。从休浪掷鸳鸯被。"}