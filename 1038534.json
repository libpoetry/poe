{"id":"1038534","title":"送内阁蔡公归阙","dynasty":"宋","author":"张方平","text":"丰宫周旧宅，梁国汉东关。尹正司留钥，贤公出近班。教条推爱利，滋蔓悉除删。狭野耕桑急，终年狱市閒。燕申铃阁静，荣养彩衣斑。治迹经纶外，阴功造化间。士林归北海，人望在东山。一节遄趋召，西辕不可攀。前旌霜树晓，候骑古河湾。和气均生物，淳风复海寰。具瞻知可副，盛德致无艰。他日开炉冶，馀功为铸颜。"}