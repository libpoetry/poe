{"id":"588522","title":"双节旌门诗","dynasty":"明","author":"黄佐","text":"明昭我皇，敬跻圣神。允文允武，无竞惟人。拔奇夷难，迈德振民。丕展彝叙，上明下亲。懿此双节，伯姒叔娣。姒固称贤，娣以子贵。教子伊何，敦诗说礼。出入乌台，表表伟伟。猗惟萧公，进思尽忠。巡彼粤西，有奋元戎。定姜卜征，馘夫之雄。百战奇法，奏此肤功。复巡东粤，崇我文教。表章先儒，是式是效。孟母励学，永言克孝。绍衣德言，犹织之懋。惟皇允武，公则诘之。匪母之教，征则匪宜。惟皇允文，公则崇之。匪母之教，又孰可师。文武彝德，既曰母教。贞节昭宣，无德不报。皇锡德音，旌门有诰。为世作程，于赫斯耀。"}