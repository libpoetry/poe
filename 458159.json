{"id":"458159","title":"临行夜不寐，作此别所居","dynasty":"当代","author":"卢青山","text":"栖身得一室，浮生已可幸。坐卧有其蔽，寒热未为病。况我幽僻人，久衰看世兴。唯乞蛰虫躯，兀兀耽冥省。蓬门适可期，日夜为卫警。邻曲渺不知，相逢或一怔。除满野生苋，鸟过檐边影。时时来山风，入窗吹髯鬓。髯鬓日以长，心中日以冷。孰谓近中年，别此更远引。天涯在何许，即在门外径；况复千里驰，遥迢无止境。反侧不能寐，遍观屋中景；屋亦似观予，同作中夜醒。"}