{"id":"692707","title":"春兴","dynasty":"明","author":"杨慎","text":"遥岑楼上俯晴川，万里登临绝塞边。碣石东浮三绛色，秀峰西合点苍烟。天涯游子悬双泪，海畔孤臣谪九年。虚拟短衣随李广，汉家无事勒燕然。昆明初日五华台，草长莺啼花乱开。探禹穴游今巳遂，吊湘累赋未须哀。巢云独鹤时时下，傍水群鸥日日来。散地幸容高枕卧，清朝岂乏济川才。诸葛提兵大渡津，河流禹凿迥如新。彩云城郭那无迹，黑水波涛亦有神。象马远来铜柱贡，犬羊不动铁桥尘。灵关在眼平于掌，岁岁蒲桃苜蓿春。忆昔衣冠侍帝庭，常陪鹓侣翥仙冥。张骞银汉通牛斗，方朔金门隐岁星。鳷鹊吟诗宫月白，凤皇传诏御烟青。梦回髣髴钧天奏，肠断萧条海角亭。帝里朝辞供奉班，客程宵济洞庭湾。湘灵鼓瑟清泠外，鲛女鸣机缥渺间。青草波光连梦泽，苍梧云物隔疑山。故园亦有岷江水，垂老生涯钓艇閒。平沙落日大荒西，独立苍茫意转迷。蕙畹兰皋愁晚对，竹垣花掖记春栖。摧颓杜甫歌朱凤，憔悴王褒望碧鸡。白首艰难随去住，青云容易坠攀跻。白屋茅堂枕碧沙，玄亭亦近子云家。浣花溪上花饶笑，濯锦江中锦胜霞。游女秉芳歌窈窕，狂夫题竹醉横斜。悲来瘴海凋霜鬓，愁听山楼咽暮茄。天上风云此际多，山中日月竟如何。争传鸣凤巢阿阁，又见飞鸿出罻罗。宣室鬼神思贾谊，中原将帅用廉颇。难教迟暮从招隐，拟把生涯学醉歌。"}