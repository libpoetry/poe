{"id":"309921","title":"瑞鹤仙·野花笼断岸","dynasty":"现代","author":"邓桐芬","text":"野花笼断岸，过楼外飞驰，钿车雷转。横塘麝尘远，隔凌波罗袜，趁时妆面。红增翠换，又点染、浓香一片。自东风、吹彻人间，瞥眼几番寒暖。凄惋，愁边归梦，病里幽怀，烬馀残卷。尘笺蠹管，无意理，任零乱。念天涯弱絮，无声飘堕，赢得青杉泪浣。近黄昏，暮雨增寒，冷吟意浅。"}