{"id":"873764","title":"闻筝作","dynasty":"宋","author":"刘子翚","text":"月高夜鸣筝，声从绮窗来。随风更迢递，萦云暂徘徊。馀音若可玩，繁弦互相催。不见理筝人，遥知心所怀。宁悲旧宠弃，岂念新期乖。含情郁不发，寄曲宣馀哀。一弹飞霜零，再抚流光颓。每恨听者稀，银甲生浮埃。幽幽孤凤吟，众鸟声难谐。盛年嗟不偶，况乃容华衰。道同符片诺，志异劳百媒。栖栖墙东客，亦抱凌云才。"}