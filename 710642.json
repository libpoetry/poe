{"id":"710642","title":"扈跸临廱归自中书堂呈苏相国一百韵","dynasty":"明末清初","author":"邝露","text":"象载翔交泰，龙文飞应乾。荧光河九润，佳晕日初璇。有焕深衢室，无为御讲筵。升闻铜马帝，寅亮玉堂贤。揆日乘黄屋，仪天构采椽。虞风开阜愠，汤泽布炎燀。黑水通南海，黄麾扫北寘。王章驱左服，天乐降柔牷。受箓逢玄女，披图待偓佺。乌流玉屋瑞，鸟下讲堂鳣。压纽星虹绕，垂裳礼乐虔。三苗衔戚羽，七萃引楼船。推毂青萍吼，挥戈赤日朘。瓯珠栖月蚌，蜡玉拂郊蝝。神箓生山岳，瑶光注海堧。穗城天鸐降，丹徼夏鹏骞。瑞相侔岩石，祯符汇大川。掞天胸次阔，定命指纹连。鼎足垂金鉴，台阶应宝躔。蝌书镌史籀，骏骨礼方歅。兰省翻经富，蓬壶象帝先。金鱼衔不借，玉燕梦初圜。窗琐宫云映，扉香岛雾阗。铜仙披鹤禁，桂女释麋纯。红药翻瑶砌，榑桑视锦砖。词头勤斧藻，国手让蹄筌。绿字庖牺浣，青藜太乙燃。代工宸翰丽，启沃秘书诠。晓入班升棘，宵归烛赐莲。声华扬北斗，师表藉南诠。赤道量衡设，玄英水鉴研。琏瑚宗二代，桃李化三千。云汉章逾倬，微垣望益坚。玄珠探罔象，蠹柬悟轮扁。王气藏珠斗，华风变女媊。金瓯亲黻冕，琼筮叶筳篿。熊像图椒寝，鸾缄出桂榜。三山齐捧日，五岭独擎天。纳麓风雷壮，承明日月便。真儒才命世，贵相业无前。负扆题书谨，临轩绝席专。苑花卿月迥，温树相风妍。驯雉巢鸱吻，鸣驺副鹤軿。对扬资庙算，奉引亚宫钿。少海陪先路，勾陈卫曲旃。起居新蹇蹇，书记旧翩翩。六曲遵周约，三章陋汉骈。明良琴瑟御，谟烈鼎彝联。敬胜丹书册，艰知七月篇。玺书欣拜手，衮服尽随肩。辟路通寒素，摅诚格上玄。元龟自昆命，雕虎敢分权。玉帛齐天会，金华戬帝编。九畴陈雨霁，五石炼云烟。作柱狂澜砥，回枯湛露偏。岁裁金币职，月损水衡钱。玉券三灵寿，瓛圭九锡遄。衣冠瞻万国，牙爪复三边。白羽麾神策，阴符允罕幵。隼边降肃慎，雕外没先零。仙仗鸳鸾集，嵩呼凤鸟传。江山恢禹迹，天地入尧年。搏石夔居舜，和羹说在殷。庆云囷叆叇，籞气暖延绵。斟酌天浆满，招摇斗柄旋。平台题玉貌，石室教璚仙。槐柳依行马，簪裾绕附蝉。散骑伻凤节，侍史热龙涎。虹玉腰为带，泥金手作笺。阁甍交彩殿，沟水切朱弦。礼数人间绝，荣名天保全。霞尊致醽醁，云堵奏韶渊。河马呈签轴，山龙备紞綖。佩琚双珩白，朝服四门鲜。吁俊尊三能，神奸铸九埏。旆常铭法驾，金石振宫县。吐握逢公旦，飘零许仲宣。赏音山水遇，感义发肤捐。花授江郎笔，庭分谢脁毡。皇坟耽藻绘，骚赋窃丹铅。击筑游燕赵，吹箫过市廛。自甘鳀壑卧，谁恋凤池牵。帝室惭雕篆，天书愧锦鞯。修蛾曾市妒，弱羽怯空弦。鸣雁愁供客，操豚笑祝田。畏途心屡折，泣路眼频穿。璧刖终投楚，金兼未筑燕。家徒四壁立，国步九丘邅。木石疲精卫，枋榆嚇腐鸢。失时悲市骏，饮恨化啼鹃。蹈海秦军却，忧天杞客悛。茱萸嘲鷇食，乔木滞莺迁。土偶行何适，匏瓜击独怜。曳裾趋建礼，珥笔奉甘泉。金铉方持鼎，瑜衡念在璿。弹冠谢容饰，跃冶负陶甄。兰露朝承饮，荷风晚自搴。有台欣乐只，控地绝攀缘。西掖芳时晏，东皇岁序愆。丝纶虽五色，何自答埃涓。"}