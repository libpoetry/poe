{"id":"190134","title":"古兴·春采中洲兰","dynasty":"宋代","author":"李新","text":"春采中洲兰，秋采芙蓉芳。芙蓉以为衣，春兰佩其香。晓织比目鱼，暮织双鸳鸯。裁成合欢被，副之君子堂。粲粲桃李姿，过时空自伤。汉宫专使至，罗搜穷洞房。长虹直轩辕，秘艳不可藏。平时同闺子，坐看铅华光。共解明月珠，私结罗襦裆。出门驱车去，富贵无相忘。"}