{"id":"686673","title":"与仰止对奕限韵","dynasty":"明","author":"边贡","text":"望极川流日向东，碧波摇漾落花红。未论岐路三春苦，且喜舟航一笑同。世事尽抛棋局外，旅怀兼付酒杯中。凭君莫守惺惺法，沙岸狂飙力正雄。十年曾读烂柯文，几叩玄机思入云。水战忽看春及暮，火攻尝到夜初分。深怜诡道时乘我，不分赢筹日在君。欲把兴亡付沈醉，浃辰多病谢芳荤。"}