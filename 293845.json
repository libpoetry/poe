{"id":"293845","title":"满江红·题黄三君坦天风海涛楼图","dynasty":"现代","author":"张伯驹","text":"楼外天垂，遥望尽、齐烟九点。惊残劫、梦回孤枕，浪翻潮卷。关塞秋生鸿雁思，风雷夜挟鱼龙惨。指星河、万里泛仙槎，沧波剪。思旧泽，芳徽远。怀故国，兵戈满。纵怒涛千尺，客愁难浣。人海倦看朝市改，吾庐幸在山河变。算只余、泪眼对红桑，斜阳晚。"}