{"id":"1109132","title":"臈月二十二夜漏下数刻小饮径醉坐小閤睡傍无侍者仆于户限眉鼻伤焉流血被面记以六言九首","dynasty":"宋","author":"刘克庄","text":"退之落齿感慨，子春伤足悲哀。遗体有所受也，败面岂不痛哉。玉追琢天肖汝，血模糊物败之。何时鼻端白现，依旧眉毫雪垂。黠鬼机械恶毒，老人皮肉麻顽。且摩麟肪止血，不须獭髓灭瘢。不为卿面作计，转令汝貌不扬。鬓畔有千茎白，眉间无一点黄。垂堂一跌血面，闭閤三旬裹疮。有佛至维摩室，无人拜德公床。室中文殊已去，户外子舆不来。蒙补陀衲足矣，扶灵寿杖彼哉。晋士雠阮籍眼，唐人观李邕眉。任汝得吾皮骨，惟吾不汝瑕疵。丹书大圣初元，白发先朝遗老。浪言铁笔犹存，不觉玉山自倒。未尝学斲伤鼻，不待狂言炙眉。祸福非自求者，横逆当顺受之。"}