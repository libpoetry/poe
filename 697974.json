{"id":"697974","title":"公车卧病","dynasty":"明","author":"贺一弘","text":"北风吹征衣，飒飒双蓬鬓。神京万里遥，烟尘未全净。驰驱趁晨夕，筋骨已瘦病。青云虽可跻，造物尸其柄。思之重思之，虚名累真性。何如早回车，素位而安命。山村鸟夜啼，游子梦初晓。凌晨复驱车，寒风摇树杪。回首一天涯，孤飞云缥缈。将以思古人，令我心如捣。一养轻三公，胡为涉远道。归去娱北堂，菽水堪终老。"}