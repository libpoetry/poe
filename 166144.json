{"id":"166144","title":"次韵文潜馆中作","dynasty":"宋代","author":"晁补之","text":"蓬山前临九轨路，三日街晴案吹土。直庐凿牖面宫垣，青壁崭崭看垂雨。殿阁风斜碧瓦寒，翅湿苍鸢不能乳。却思穷巷亦可言，一埽蚊虻通昔苦。郁蒸书课未须忙，午漏传休听天语。平生豪气对樽酒，山鸡见镜犹能舞。城南寺近晚堪过，笙歌凉月闻千户。但忧伏日细君须，割肉无缘待归俎。"}