{"id":"852619","title":"翡翠","dynasty":"宋","author":"文同","text":"清晨有珍禽，翩翩下鱼梁。其形不盈握，毛羽鲜且光。天人裁碧霞，为尔缝衣裳。晶荧炫我目，非世之青黄。爱之坐良久，常恐瞥尔翔。忽然投清漪，得食如针铓。如是者三四，厌饫已一肮。既饱且自嬉，翻身度回塘。飞鸣逐佳匹，相和音琅琅。是时凫与雁，狼藉岛屿旁。满腹酿腥秽，纷纷晒晴阳。鹙鸧最粗恶，嘴大脚胫长。入水捕蛇鳝，淤泥亦衔将。想其见尔时，一啄亦尔伤。其心肯谓尔，被体凝华章。劝尔慎所止，好丑难同乡。清溪多纤鲜，亦足充尔肠。江海深且阔，所获未可量。尔当事澡刷，帝囿参鸾凰。"}