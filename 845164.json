{"id":"845164","title":"浣溪纱 题王蓉珊女士海沤集二阕","dynasty":"清末民国初","author":"程颂万","text":"淡影于人画着螺。瘦蟾延想未成歌。忍抛诗思奈才何。妙迹黄初临洛浦，双栖白下誓明河。家山破后尽风波。点镜闲沤误小池。浴纱凉雨褪丝丝。最难将息易安词。教诵鹦经诠梵语，试翻猊鼎合香麋。几生情福有书知。去去歌楼咽粉尘。铜街消息冷于春。旧窗眉月旧时人。闲验袖罗消酒晕，记从舟上见花身。人间活处可忘秦。霓已惊秋问广寒。琴心自在倚阑干。旧时明月旧长安。竹底笼云量袖薄，桐阴浣露悒花残。别愁新聚两眉弯。"}