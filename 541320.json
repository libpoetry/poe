{"id":"541320","title":"奉送御史大夫少司马吴公晋大司空还陪京三十韵","dynasty":"明","author":"叶春及","text":"天地昌尧历，朝廷重禹谟。星光回八座，气色动三吴。遇合明良早，贤称父子俱。名高乌石隽，宦达白门趋。化育覃瓯骆，旬宣浃汴都。后先元济美，扬历尽亨衢。开府湘山近，扬旌楚水孤。奇勋标八桂，重镇扼苍梧。烽火欣全熄，壶浆望已苏。武功铜柱勒，文德铁桥敷。油幕歌旋凯，枫宸喜献俘。两朝心并赤，三世锡偏殊。谢砌兰为玉，王庭树是珠。承家恩浩荡，报国力驰驱。运属夔龙会，谁其稷契徒。九重来紫诏，三辅叶黄□。官应天喉舌，才充国瑾瑜。上公新剑履，高帝盛规模。旆引钟陵月，帆飞粤海凫。笑余三作吏，垂老一潜夫。自解闽疆绶，长甘谷口愚。岂知青眼顾，能及涸鳞枯。礼数光蓬荜，形骸略散樗。副书惭石室，浪迹托江湖。生事惟餐菊，浮名任守株。云泥俄隔绝，岐路独踟蹰。礼乐酬明主，文章起大儒。调和凭鼎鼐，盘错别昆吾。公且图麟阁，吾将老钓舻。故山芳远志，不必问长途。"}