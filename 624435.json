{"id":"624435","title":"夜归邻父与榼行","dynasty":"明","author":"黄渊","text":"天霜湖夜腥风吹，湖上病木鸟鸣悲。贱子候夕归其里，到门轻啄低言辞。贱妇当灯幸不寐，小婢启户尨缠维。弱女不出应睡久，灯光灿面如尘黧。我腹实饥口实燥，酒浆有无敢便思。邻父偕来安得知，语话未半樽罍随。邻父卓识时名外，我亦心定颜回姿。今年县令称能吏，闲觅困我惟恐遗。胥吏日来食鸡鸭，致我薄馔无堪持。覃公晚男昨捕去，肌肤糜烂无还期。夏旱秋涝况巧值，肉尽骨至那能支。当年作县防盗贼，谁知此贼无能为。举首天高明月远，四顾岭重蛮云垂。望而成名似而祖，为我切奏删有司。闻言安不泪雨注，我罪我罪无所推。皇天何时与半绶，崩角北阙陈疮痍。乞身归我南山陲，与尔子孙无暂离。"}