{"id":"837405","title":"予家被盗芷公书来慰问并录示逸叟诗书此奉答","dynasty":"清末民国初","author":"郑国藩","text":"三月十二日，喜得芷公书。末附逸叟什，为我遭盗吁。我盗犹有道，不掠衣与襦。但取阿堵物，迹与叟盗殊。叟劫同洗髓，竭泽苦鱼无。我劫祇此耳，幸未罄吾庐。贤宰法如山，捕得即骈诛。军法安可玩，巧托适自愚。刑乱用重典，止辟自良图。所伤性命重，盗岂异发肤。坐此非分财，竟丧七尺躯。报赃诚过计，二百亦区区。既往不可咎，终夜目长盱。"}