{"id":"645778","title":"过海罗汉应供图","dynasty":"明","author":"来复","text":"大士受斋龙伯宫，长驱蛟鳄争先雄。舳舻蔽天不敢渡，冰夷伐鼓洪涛舂。腾身何来历汗漫，无乃变幻多神通。两僧后顾冰雪容，浮蕉近随赤鲩公。云端嘘气作楼阁，赤日照耀青芙蓉。中有四鬼舁一翁，雪眉垂领衣露胸。海神候谒旌旆从，赤珠吐焰流星虹。跨鳌之叟臞而癃，手扶七尺邛州筇。是谁弹舌咒老龙，火鬐电鬣烧云红。五轮舒光迸五色，一苇直渡犹行空。前登颇忮定初起，欠伸展臂来清风。蹋龟骑鱼走百怪，担簦负笈趋群童。入山咫尺见台殿，仿佛微听青林钟。开图对我若旧识，便欲巢我云门松。世间浮荣日万态，过眼聚散空花同。谁知神变亦虚幻，徒逞狡狯惊盲聋。何如乘愿降迹阎浮中，法雷大震开群蒙。王城分卫饱香积，坐令四海歌时雍。"}