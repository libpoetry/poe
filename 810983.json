{"id":"810983","title":"感时二首","dynasty":"清","author":"王季珠","text":"示信于民第一程，如何刑偿半虚声。封疆吏易收成命，传舍官难达下情。选舞徵歌今干略，锦衣玉食世公卿。条陈百辈真心苦，可奈人微语已轻。翎顶轩轩内外臣，坐看贼窟窜江滨。未谙韬略誇褒鄂，并荷恩荣渺越秦。劝学何篇真载道，理财无政不伤民。强支军国二三老，尚遣私人踞要津。"}