{"id":"838757","title":"壬子中秋吴园小集，对月分韵","dynasty":"清末民国初","author":"许南英","text":"昨夜西风紧，凉月光生晕。今宵白玉盘，皎洁绝尘坋。清辉遍小园，月来花亦韵。布席列清樽，瓮头开旧酝。团圆十二子，我亦占一分。在吟不在饮，精神各自奋。苦思索枯腹，欲将老命拚。愧无有佳句，有之吾无隐。天生我何如？我欲向天问。身世有蹉跎，得失无喜愠。乘风欲归去，玉宇琼楼靳。举头月正中，时已三更近。"}