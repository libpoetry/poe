{"id":"814653","title":"咏柳二首","dynasty":"清","author":"郑用锡","text":"长条细拂午风轻，添得园林景色清。满地夕阳谁击马，一庭细雨每藏莺。随花掩映饶佳胜，与竹高低互送迎。若便柴门招隐去，也应五柳号先生。春明门外逐车轮，一色青青迹已陈。铺白毡如迎贵客，舒青眼总属才人。曾依九陌弹衣汁，犹拂千丝埽路尘。生性缠绵情最软，故应独占渡江春。"}