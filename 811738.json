{"id":"811738","title":"灵岩寺","dynasty":"清","author":"申涵光","text":"天畔灵岩已昔闻，石桥花雨正纷纭。枫林乱掩浮图出，黛色遥从泰岳分。古殿横阑迷赤箭，秋泉带叶下青云。伊蒲会罢僧厨饭，倚杖看碑到日曛。云外笙簧拥碧霞，游人争看铁袈裟。虚岩白映山南日，老菊黄垂洞口花。溪水过桥喧鹤鹳，松根出石走龙蛇。飞梯万仞栖真地，可许寻源问鹿车。"}