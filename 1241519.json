{"id":"1241519","title":"题赵文敏公画松","dynasty":"元末明初","author":"刘基","text":"吴兴昔王孙，能画世莫及。观其二松图，矫若龙出蛰。蟠根破坤舆，拔萃滃原隰。交加各轩翥，崱屴相倚立。鼍鳞撑空青，豕鬣振飒飁。高藏日月气，清滴云雾汁。垂钓者何人，短棹非妄集。五湖多风涛，蛟蜃头角?。不如洿泽间，取足绩与鳛。倦眠松影下，百窍清凉入。慎勿惊松枝，天寒衣袂湿。"}