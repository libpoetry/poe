{"id":"1117323","title":"鹧鸪天 鹅湖归病起作","dynasty":"宋","author":"辛弃疾","text":"著意寻春懒便回。何如信步两三杯。山才好处行还倦，诗未成时雨早催。携竹杖，更芒鞋。朱朱粉粉野蒿开。谁家寒食归宁女，笑语柔桑陌上来。翠竹千寻上薜萝。东湖经雨又增波。只因买得青山好，却恨归来白发多。明画烛，洗金荷。主人起舞客齐歌。醉中只恨欢娱少，明日醒时奈病何。枕簟溪堂冷欲秋，断云依水晚来收。红莲相倚浑如醉，白鸟无言定自愁。书咄咄，且休休，一丘一壑也风流。不知筋力衰多少，但觉新来懒上楼。"}