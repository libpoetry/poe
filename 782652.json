{"id":"782652","title":"为蔚千张同年寿","dynasty":"清","author":"戴亨","text":"世人垂老心不灰，谁肯蚤赋归去来。世人束带走炎午，谁肯脱冠挂神武。钦君惠政被吴松，至今蔽芾歌村农。钦君贤名动黼座，井田复古宣仁化。酬勋三载擢曹郎，惧与胥吏同奔忙。岂知大厦要梁栋，抽簪啸傲风月场。风清月朗出泥滓，浮世升沈若流水。局外閒观十五年，朝荣夕悴纷难纪。惭余世路遭危颠，无钱难买归山田。白首寒毡苦不放，海鸥空负前贤篇。"}