{"id":"696113","title":"山中答友人二首","dynasty":"明","author":"罗万杰","text":"廿载相依弟与兄，重追往事倍关情。文章有气天难丧，混沌无权日易倾。独把金篦刮翳影，羞随瓦缶协同声。空山自古饶兰蕙，何事汀洲采杜衡。故园松菊近如何，三径依然拟再过。芳草迷离啼鸟歇，晚山澰滟夕阳多。千秋姓并江东隐，一线骚留厓北歌。为问沧溟垂钓者，羊裘久矣换渔蓑。"}