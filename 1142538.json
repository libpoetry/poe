{"id":"1142538","title":"寄题沃祥卿梅泉二大字盖何潜斋笔也","dynasty":"宋末元初","author":"方一夔","text":"钱塘数首梅花联，罗浮三叠梅花篇。世间妙语久绝响，谁能高步凌飞仙。穷冬天气寒刻栗，草木槁死冰顽坚。孤根漏暖得春早，水流石窦声溅溅。美人拭面照古镜，沈吟不去愁婵娟。下有山人学冷淡，入夜忍冻僵护肩。临流赤脚踏白石，手挼红藟餐云烟。长哦新句诗清苦，口吻噤噤栖饥鸢。近闻梅花诗祖出水部，久遣诗孙参洞天。许分一派伴岑寂，毫端紫气冲魁躔。我来嗽香咽清冷，欲说妙偈梦未圆。澹然人我了无语，但见花梢明月堕寒泉。"}