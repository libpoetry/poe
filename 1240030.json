{"id":"1240030","title":"纪行诗八首 其六 高邮城","dynasty":"元末明初","author":"张羽","text":"茫茫高邮城，下有古战场。当时鱼盐子，弄兵此跳踉。燕师扫境出，供馈走四方。长围匝百里，旌甲耀八荒。势如泰山颓，一卵安能当。骄将存姑息，顿刃待其降。两机不容发，岂暇虑杀伤。一朝谤书行，将殒兵亦亡。唶哉三里城，百万莫与亢。鹿走命在庖，终然属其王。空余菩萨台，落日风沙黄。"}