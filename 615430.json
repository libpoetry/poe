{"id":"615430","title":"初秋同林少宰罗司成游鸡鸣山","dynasty":"明","author":"李孙宸","text":"凉雨初收景乍妍，客裳沾洒思翛然。招携同叩鸡鸣寺，眺望仍登鹫岭巅。霜落渚莲秋万顷，风归巢鹤树千年。萧王香殿埋芳草，宋苑经台起暮烟。两度宦游供汗漫，六朝风物足留连。金门一别星辰隔，白下同来岁月偏。簪绂未妨仙吏傲，酒杯宁负远公缘。尚怜泽雉樊中啄，终儗冥鸿人外骞。丹灶罗浮砂未改，金书衡岳鸟还传。武陵不是人间世，好共他年访列仙。"}