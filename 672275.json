{"id":"672275","title":"西堂杂咏次林世增隐君韵其一草履","dynasty":"明","author":"林廷玉","text":"淳朴苟得趣，贲饰奚能伦。菅蒯撷为屦，飞云谁复论。朝踏清溪滨，暮拖归云村。或时礼缝掖，宁能知雁门。松坞徐徐蹈，旋辟谭羲轩。堕指步雪中，不煦东方暾。捆以给饔餐，何慕鲜醲昏。嗟嗟无怀民，俯仰俱忘言。靡丽俗所尚，质素乃本源。贤者敦浇漓，风轨凛恒存。"}