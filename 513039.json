{"id":"513039","title":"伤阿同","dynasty":"明","author":"沈周","text":"阿同年十四，蓬垢身短小。小心效力多，过失比众少。每事解人意，指使不颠倒。以有成人姿，私怪通慧早。今年忽患痘，头面见稍稍。周身渐稠密，匝肉无空道。色白浆不成，识者谓难保。怆惶十三朝，焦黑如火燎。我时去城中，牵念梦屡造。同亦盼我归，每问辄怅懊。此意要面别，亦自知死兆。我归不见同，洒泪伤其夭。老者正需人，何以堪怀抱。今与冥顽处，愈自觉同好。误呼尚疑存，转顾惊悄悄。送汝瘗东郊，细雨滴青草。"}