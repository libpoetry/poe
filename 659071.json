{"id":"659071","title":"次石田松石图","dynasty":"明","author":"王鏊","text":"长松落落，白石凿凿。根株联蜷皮驳荦。悬厓倒挂蛟龙僵，干云直上雷风作。仲圭死，石田生，后先意匠同经营。想拈秃笔快一扫，势与碣石争峥嵘。堂堂十八公，冰霜阅雄俊。巍巍石丈人，不缁亦不磷。两翁抱奇节，结交亦相近。我非米南宫，每见思拜之。我非陶隐居，听此心自怡。方今大厦连云起，柱础明堂独须此。纷纷匠石正求材，胡为弃置深山里。胡为弃置深山里。"}