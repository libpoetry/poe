{"id":"1249278","title":"客中写怀六首 其五 示侄","dynasty":"元末明初","author":"戴良","text":"老来逃世难，心力岂能及。赖有平生亲，得免诸患入。时当万里行，所向辄险涩。山多虎豹虞，水有风浪急。自非吾骨肉，谁能去乡邑。已遂伯阳遁，尚洒杨朱泣。何邦为乐土，仍期共栖集。囊中黄金尽，资用将何给。岂惜终憔悴，在困难独立。怃然念犹子，咏言著斯什。"}