{"id":"689740","title":"次张祭酒虚游轩雨后即事韵并忆扬州旧游","dynasty":"明","author":"张以宁","text":"墙角红葵一丈开，鹁鸠声断雨声来。雨鸣竹屋诗新就，日度花砖梦恰回。露蔓蜗行经午湿，风枝蝉语近秋哀。虚游轩里凉如水，自玩春秋著玉杯。百年何处好怀开，忆在扬州几醉来。落日放船穿柳过，微风欹帽看花回。即今尽减尊前兴，忆旧宁堪笛里哀。一笑广寒宫饭窄，论文那得酒盈杯。"}