{"id":"541554","title":"题杨太宰桃花岭","dynasty":"明","author":"温纯","text":"茂叔独爱莲，渊明独爱菊。莲为名君子，菊为供幽独。何如仙人桃，花灼实亦馥。古有木帝精，蟠山三见熟。主人海滨居，种之满山曲。的皪陋河阳，纷披成绮褥。结实仍累累，尽醉韶华足。持以啖阿母，百岁颜如玉。亦悟树人理，成蹊光前躅。朅来厌纷嚣，梦寐山中屋。托兴在丹青，开卷霞夺目。不是避秦时，宁问武陵澳。金马且陆沉，神游亦可掬。再种菊与莲，时时春更簇。他日赋归来，纫荷以为服。或餐英与实，轻身挂仙箓。不则延良友，花间醉醽醁。我亦倦游人，求羊或不辱。欲鼓山阴棹，开径待趢趗。"}