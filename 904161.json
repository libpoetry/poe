{"id":"904161","title":"元夕陪张使君燕集","dynasty":"宋","author":"李处权","text":"老大于节物，真成风马牛。出山赴嘉招，敝袍厕英游。箫鼓市井隘，绮罗人物稠。嫦娥亦飞来，馀光上帘钩。使君民父母，谣颂布政优。牙旗错綵绣，康衢看遨头。夜气烛光满，春寒香雾浮。中兴太平象，郡国皆鲁邹。丰年入醉乡，颁白卧道周。遥知苍龙阙，宴敞华萼楼。惟公班马手，斯文擅风流。行归侍严宸，玉堂听更筹。独怜衰病客，鬓毛蚤惊秋。颓然宾裾后，报德惭应刘。"}