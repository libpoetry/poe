{"id":"556592","title":"五子诗 其一 王元美","dynasty":"明","author":"李攀龙","text":"元美何翩翩，夙昔秉灵异。京洛多冠盖，操觚各自媚。所遇无此物，识曲听其伪。大雅久沈邈，时淆作者至。俛仰知音稀，含兹未伸意。但坐奋逸响，侧身向天地。虚名喜误人，依依千载事。浮云相揽持，白日一高视。四顾命俦匹，中怀谁可致。凌厉子长气，文章此未坠。"}