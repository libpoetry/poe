{"id":"658443","title":"送刑部员外郎王存敬省祖","dynasty":"明","author":"王鏊","text":"风飘飘，绶若若，游子东归乐复乐。桃花流水思天台，季父有书夜到来。我今不去胡为哉。世上何人年百岁，天厚吾人岂无意。从今百岁又几何，来日苦少去日多。假令就有黄金百，已去光阴谁买得。百岁千金买不回，一日三公换应直。白玉为浆麟作脯，子拜父前父拜祖。邻人拥满墙头看，何用长安为好官。"}