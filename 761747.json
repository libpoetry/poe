{"id":"761747","title":"双调望江南","dynasty":"清","author":"况周颐","text":"閒庭院，花落更斜阳。肯与游丝为缱绻，莫将飞絮共平章。漂泊不能狂。东风恶，无计挽红芳。输与邻家蜂蜜好，不知何处燕巢香。回尽旧时肠。花如画，未必画非真。见说画中花不落，移家作个画中人。占取最长春。春未肯，著我软红尘。花若有情花亦瘦，十年香梦太酸辛。我与我温存。"}