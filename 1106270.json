{"id":"1106270","title":"读王伯大都承奏疏","dynasty":"宋","author":"王迈","text":"去非前日在端平，我以为兄不敢名。若使去非观此疏，须饶幼学作难兄。屡下丝纶唤不来，来时已作去安排。吾宗有此好兄弟，欲往从之天一涯。首疏明明点败棋，次篇字字比元龟。人中龙定子瞻是，殿上龙非安世谁。曳紫腰金满阙庭，被渠唤作集瓜蝇。适从何处来居此，面目人嫌鬼亦憎。金锁难羁五色麟，行藏如减国精神。可怜张禹孔光辈，气息奄奄泉下人。直道年来冷似菰，西山去后有人扶。王郎此段真奇特，又喜三山出介夫。佞夫苟贱粪甘尝，馀子危言袭故常。若使秉彝犹未灭，也须泚颡细思量。朝犯雷霆暮即行，灶间老婢莫猜惊。须知堂里饤头肉，不似山中野菜羹。近得故人盈纸书，却将取辱笑吾徒。世间自有可羞事，曾见欧阳责范无。聒耳喧啾厌毕逋，朝阳忍听凤凰孤。朝廷若贬饶州老，我亦甘心拜尹洙。"}