{"id":"953307","title":"送横舟真士游茅山","dynasty":"宋","author":"林景熙","text":"海鲵吹腥浪千尺，野渡横舟人不识。春风未暖六经灰，闲抱黄庭煮白石。绿章夜彻九虎关，坐使业海生青莲。蟾蜍窟冷手自探，西湖一鹤梅花仙。四时茫茫行大块，君向何山飞羽佩。双袖携云发天台，孤竹骑龙穷地肺。瓣香持谒三茅君，上清秘笈开琼文。十月婴儿谁抱送，飞出泥丸跨丹凤。"}