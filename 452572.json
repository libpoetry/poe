{"id":"452572","title":"永遇乐 登北固山多景楼","dynasty":"当代","author":"钱之江","text":"第一江山，登临依旧，残日烟渚。失路孤臣，神州雪涕，极目空吴楚。百年形胜，遗民指点，霸气消沈今古。想归来，扁舟散发，濯缨濯足清苦。苍茫眼底，金焦隐隐，一线乱山如堵。混混鱼龙，梦梦尘世，波冷冯夷舞。竹西遥望，长风吹送，此意老松能语。危栏外，寒潮犹带，鹤林暮鼓。"}