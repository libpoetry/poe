{"id":"814858","title":"满江红 兖州道中怀洪茂公昉思","dynasty":"清","author":"俞士彪","text":"黯淡平原，搔首处、顿惊客眼。秋阴里、几行榆柳，倒垂沙岸。歇马亭荒征骑少，新嘉驿冷人烟断。夕阳中、隐隐见荒城，哀笳乱。东山上，浮云散。泗水际，飞鸿唤。但寒萝蔓草，兔狐相伴。黄土埋残帝子骨，西风吹裂行人面。想洪生、兄弟旧经过，愁何限。搔首踟蹰，望不尽、暮天秋色。叹渺渺、乡关渐远，旅怀增戚。白草荒原征骑缓，寒云沙碛归鸿急。问行来、客路几多程，头都白。青衫上，泪沾湿。破帽上，尘堆积。但哀笳断角，谁能听得。易水风寒游子去，秦庭月落孤臣泣。有当年、市上狗屠儿，曾相识。马怠车烦，载不起、万千愁思。更无奈、黄尘扑面，西风刮耳。地北天南知己少，朝晴暮雨流年驶。向垆头、赏却紫貂裘，拚沉醉。曾自嘱，休憔悴。奈提起，还挥泪。怕有人问着，少年心事。人倦路遥斜日淡，天寒水浅飞鸢坠。望荒榛、尽处有人家，苍烟起。"}