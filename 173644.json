{"id":"173644","title":"秀实监丞时惠佳章逋债稍多今因休暇再报一章","dynasty":"宋代","author":"王洋","text":"人生萍梗踪，端若邂逅期。奈可人常言，会合信有时。鄙人初谒郡，故事科童儿。竹马岂其情，欢笑亦强随。岂缘特达贤，惜此驽纯姿。乃信非偶然，三叶亲华枝。此老辈行高，心事故崛奇。逃禅昔苏晋，辞荣今介推。十年守一官，不乐亦不悲。独设诗中禅，健勇了未衰。谈空不可攀，且报今年诗。"}