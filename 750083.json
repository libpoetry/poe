{"id":"750083","title":"登吴山","dynasty":"清","author":"高心夔","text":"孤云触壁垒，翩来堕东荒。沧海试临眺，势压万丈强。积水澹悠悠，亹断中无梁。户限割要会，龙蜃渊委藏。日月蹋潮至，涵育青冥光。规险置雄都，江汉久沸汤。所备偶弗缮，千里同一创。禹航郁惊涛，弱宋县帝乡。在昔锋镝窟，寒墟散牛羊。湖风恋箫管，觥船乐未央。君知杞客忧，几倍钱江长。清浅衣带渡，浙西近剥床。吴越相吞灭，况邻貙与狼。深人计堂奥，远能制河湟。安得恭俭臣，内息百祸殃。"}