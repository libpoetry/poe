{"id":"1037914","title":"某伏蒙宫师相公杜寄示新居诗斋沐捧读不胜铭叹某谨成拙诗一章上纪盛德粗伸谢意","dynasty":"宋","author":"文彦博","text":"年至即还政，贤哉近古稀。明哲冠四辅，谋猷翊万微。名遂身乃退，意确天弗违。奇节焕青简，遗法在黄扉。仁里开新第，德宇翔采翚。宴宅俭有制，丘墙高可依。雅言重金鼎，清音繁玉徽。一览近观徼，三复终研几。私橐永缄秘，蔀室增光辉。信矣贤人业，发于君子机。孤生怀绛帐，引颈咏缁衣。圣神方图任，日冀东山归。"}