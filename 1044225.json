{"id":"1044225","title":"暑雨","dynasty":"宋","author":"范纯仁","text":"暑候积隆暵，骄阳变重阴。朱灵弛纲权，蒸郁资霖淫。惊声递汹汹，密脚罗森森。阶除垂玉霤，朝暮无停音。脩虹挂明带，奔云仆危岑。雷电收震耀，曦光久潜沈。老火不复炎，凄飙迓柔金。大道泻溪壑，穷巷多污涔。朝泥涴羸屐，夜气凌疏衾。腐耳帖朱槛，美实堕青林。蛙黾生意气，蝼蚓相讴吟。嘉谷失耘耨，坐忍莱莠侵。白屋生罅漏，工女停机纴。庭圃亦芜蔓，谁能辨藁芩。长夏方长养，渐渍所不禁。伊予抱最灵，咨戚何由愔。安得排九阍，感激露至忱。诉帝求阳明，咄嗟破凝肷。薰风阜万物，复将歌舜琴。天高不可达，耿耿徒此心。"}