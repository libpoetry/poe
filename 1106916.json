{"id":"1106916","title":"滁州官舍","dynasty":"宋","author":"王禹称","text":"忽从天上谪人间，知向山州住几年。俸外不教收果实，公馀多爱入林泉。朝簪未解虽妨道，宦路无机即是禅。铃阁悄然私自问，郡斋何异玉堂前。失职金銮假一麾，琅邪山色绕城池。解龟且作三年调，下马先吟八绝诗。勾检簿书宁免俗，逢迎使命亦随时。公馀不敢妨吟咏，异日声名继至之。"}