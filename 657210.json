{"id":"657210","title":"望海潮 兴济道中","dynasty":"明","author":"周思兼","text":"苍山烟暝，碧波云淡，画船闲舣蘋洲。人坐镜中，棹停天上，扣舷浩发新讴。斜日水西头，正莺寻芳树，燕绕红楼。谁整雕鞍，拂衣将去更淹留。春风旧日遨游，曾雾迷兰枻，雨滞棠舟。须信当年，五陵年少，争夸肥马轻裘。欲语且还休，问谁家庭院，深锁清秋。杨柳无情，也低眉黛助人愁。"}