{"id":"758811","title":"湘江静 萍","dynasty":"清","author":"殷秉玑","text":"飒飒西风秋欲去。悴零星、荡摇无主。东皇别后，天涯踪迹，更相逢何处。倘果问前身，记春影、那时飞絮。翠钿抛却，银奁自窥，还认是、旧时序。水渐寒，天又雨。傍江乡、芙蓉相住。春光已老，秋光难买，任青钱无数。闲煞有谁看，纤纤影、自家怜取。它生未合，今生依旧，漂流不聚。"}