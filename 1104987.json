{"id":"1104987","title":"数诗分题二首","dynasty":"宋","author":"孔武仲","text":"一邑临襄汉，青衫正少年。二毛侵鬓发，披雾始窥天。三接龙光远，曈昽白日边。四门方杂还，羔雁贲林泉。五斗安微禄，虽贫志浩然。六韬聊自试，有策佐平燕。七札穿强弩，诸君必凯旋。八荒驰贡篚，恩旨罢戈鋋。九九期君用，惭非命世贤。十官何敢望，于此卜归田。一樽劝君饮，举觞莫迟迟。二月风景妍，都人正游嬉。三春已失一，胡不惜芳时。四郊更清旷，红紫耀涟漪。五侯盛供帐，出以歌鼓随。六龙西翱翔，迅速不可追。七泽起悲风，晚景含崦嵫。八音莫停奏，妙舞随金丝。九门稍合钥，莫时泪沾衣。十里灯烛光，醉矣各还归。"}