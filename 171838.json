{"id":"171838","title":"贺新郎·载酒阳关去","dynasty":"宋代","author":"赵以夫","text":"载酒阳关去。正西湖、连天烟草，满堤晴絮。采翠撷芳游冶处，应和娇弦艳鼓。看柳外、画船无数。万倾琉璃浑镜净，陡风波、汹汹鱼龙舞。谈笑里，遽如许。流觞满引浇离绪。便东西、斜阳立马，绿波前浦。自是莼鲈高兴动，恰值春山杜宇。漫回首、软红香雾。咫尺佳人千里隔，望空江、明月横洲渚。清梦断，恨如缕。"}