{"id":"822613","title":"秋色横空 拟登三仙崠未果，载赋","dynasty":"清末近现代初","author":"周岸登","text":"枫落愁红。映苍崖绀壁，气肃初冬。三山缥缈霞标外，呼吸帝座潜通。锵瑶佩，驾彩虹。便把臂、云将游太空。俯视齐烟九点，万古青濛。谁共振衣杖筇。仰高寒陵羽，动魄灵宫。寻仙五岳归来晚，惊见碧海芙蓉。三青鸟，两玉童。奏广乐、钧天骖凤龙。纵意想飞腾，犹是梦中。"}