{"id":"146124","title":"生日和谢爱山长句","dynasty":"宋代","author":"文天祥","text":"寓形落落大块间，嘘吸一气自往还。桑弧未了男子事，何能局促甘囚山。昔年此日作初度，宾客如云剧欢舞。今年避影却闭门，捧觞自寿白头母。故人忆我能远来，虹光满袖生琼瑰。一杯相属慰岑寂，使我发笑愁颜开。簸扬且听箕张口，丈夫壮气须冲斗。夜阑拂剑碧光寒，握手相期出云表。"}