{"id":"404103","title":"八声甘州·戊寅，一九三八年。吊王半塘。约霞公、双树、六禾、慈溪同作","dynasty":"近现代末当代初","author":"黄咏雩","text":"问柏台、校梦尔何人，凄凉一龛镫。念当年袖墨，春阴欲乞，夜奏通明。徙倚江关日暮，最苦是鹃声。无那苍天死，风雨冥冥。惆怅几番花落，叹无多生意，谁惜谁矜。算彊村知己，今日又凋零。寒林外、独寻人去，祗乱鸦、斜日下芜城。相望冷，有蓬山路，隔住银屏。"}