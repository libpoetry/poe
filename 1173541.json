{"id":"1173541","title":"寄李十四员外布十二韵","dynasty":"唐","author":"杜甫","text":"名参汉望苑，职述景题舆。巫峡将之郡，荆门好附书。远行无自苦，内热比何如。正是炎天阔，那堪野馆疏。黄牛平驾浪，画鹢上凌虚。试待盘涡歇，方期解缆初。闷能过小径，自为摘嘉蔬。渚柳元幽僻，村花不扫除。宿阴繁素柰，过雨乱红蕖。寂寂夏先晚，泠泠风有馀。江清心可瑩，竹冷发堪梳。直作移巾几，秋帆发弊庐。"}