{"id":"814145","title":"沁园春  赠别芝麓先生即用其题乌丝词韵三首","dynasty":"清","author":"陈维崧","text":"四十诸生，落拓长安，公乎念之。正戟门开日，呼余惊坐，烛花灭处，目我于思。古说感恩，不如知己，卮酒为公安足辞。吾醉矣，才一声河满，泪滴珠徽。昨来夜雨霏霏。叹如此狂飙世所稀。恰山崩石裂，其穷已甚，狮腾象踏，此景尤奇。我赋将归，公言小住，归路银涛百丈飞。氍毹暖，趁铜街似水，赓和无题。虽则毋归，对酒当歌，终难激扬。似孔家文举，幼原了了，卫家叔宝，晚更茫茫。五剧金鞭，六街宝马，谁数吾家老子昂。公真误，叹臣今已老，发短心长。御沟偶过毬场。笑涂辙都为若辈妨。更内家髻样，巧如马坠，小侯舞势，快作鸾翔。酒则数行，食而三叹，断尽西风烈士肠。登城望，有千群筚篥，万点牛羊。归去来兮，竟别公归，轻帆早张。看秋方欲雨，诗争人瘦，天其未老，身与名藏。禅塌吹箫，妓堂说剑，也算男儿意气场。真愁绝，却心忧似月，鬓秃成霜。新词填罢苍凉。更暂缓临岐入醉乡。况仆本恨人，能无刺骨，公真长者，未免沾裳。此去荆溪，旧名罨画，拟绕萧斋种白杨。从今后，莫逢人许我，宋艳班香。"}