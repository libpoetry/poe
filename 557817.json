{"id":"557817","title":"挽某夫人词","dynasty":"明","author":"张弼","text":"走马冈头望高冢，紫藤垂垂木双拱。乡人指点说姓名，言未宣兮泪先涌。朴庵自是□之英，玉在璞兮金在矿。诗书教子□为郎，末世浮华不须骋。子能承志读父书，青云甲第黄门居。日晏退朝封事异，动念罔极成嗟吁。九重推恩贲泉壤，母兮珠翟绣罗嚅。枭吟鹤吊母亦逝，号天叩地将何如。秋风八月南还路，草屦麻衣触霜露。岷江浩浩情与深，燕山迢迢恩久负。遗德聊凭太史公，巨笔瑰词□铭墓。我惭桑梓在邻封，二十年来深景慕。兰肴椒醑奠无由，目断吴天双白鹭。"}