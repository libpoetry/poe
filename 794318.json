{"id":"794318","title":"念奴娇 杨氏娣偕游玉龙泉","dynasty":"清","author":"吴小姑","text":"苍山一桁，过桥头古刹，此身如画。树罩小溪云淰淰，真向罗衫轻泻。导路春婆，携笺小侄，兴会淋漓者。银涛喷涌，讶龙头欲变化。正合涤笔冰池，泛觞石濑，任凤鞋游冶。新荷幽香通佛座，四面阴寒苔瓦。半幅村墟，阖家行乐，添几重佳话。摹成粉本，后人情亦牵惹。"}