{"id":"815339","title":"闲居","dynasty":"清","author":"赵铭","text":"新营小筑十年余，棐几湘帘得静居。秘阁评花皆史例，草堂话梦亦仙书。避人柳下偏宜锻，叠石梅根未许锄。长日闭门无一事，自开绣帙曝蟫鱼。几日西风瘦不胜，晚凉池馆露如冰。磁缸清许红菱养，药铫深宜白术蒸。难得秋帘犹有蝶，可能暑簟竟无蝇。掩闺好遣维摩疾，落叶声中一点镫。"}