{"id":"31639","title":"绵竹山四十韵","dynasty":"唐代","author":"吴融","text":"绵竹东西隅，千峰势相属。崚嶒压东巴，连延罗古蜀。方者露圭角，尖者钻箭簇。引者蛾眉弯，敛者鸢肩缩。尾蟉青蛇盘，颈低玄兔伏。横来突若奔，直上森如束。岁在作噩年，铜梁摇虿毒。相国京兆公，九命来作牧。戎提虎仆毛，专奉狼头纛。行府寄精庐，开窗对林麓。是时重阳后，天气旷清肃。兹山昏晓开，一一在人目。霜空正泬寥，浓翠霏扑扑。披海出珊瑚，贴天堆碧玉。俄然阴霾作，城郭才霡霂。绝顶已凝雪，晃朗开红旭。初疑昆仑下，夭矫龙衔烛。亦似蓬莱巅，金银台叠蹙。紫霞或旁映，绮段铺繁褥。晚照忽斜笼，赤城差断续。又如煮吴盐，万万盆初熟。又如濯楚练，千千匹未轴。又如水晶宫，蛟螭结川渎。又如钟乳洞，电雷开岩谷。丹青画不成，造化供难足。合有羽衣人，飘飖曳烟躅。合有五色禽，叫啸含仙曲。根虽限剑门，穴必通林屋。方诸沧海隔，欲去忧沦覆。群玉缥缈间，未可量往复。何如当此境，终朝旷遐瞩。往往草檄余，吟哦思幽独。早晚扫欃枪，笳鼓迎畅毂。休飞霹雳车，罢系虾蟆木。勒铭燕然山，万代垂芬郁。然后恣逍遥，独往群麋鹿。不管安与危，不问荣与辱。但乐濠梁鱼，岂怨钟山鹄。纫兰以围腰，采芝将实腹。石床须卧平，一任闲云触。"}