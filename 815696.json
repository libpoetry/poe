{"id":"815696","title":"归里后亲朋枉过有作","dynasty":"清","author":"钱之青","text":"吾家聚族居，比邻皆亲友。念我远道归，胥来问安否。回首出门初，变迁几八九。门庭半更新，旧存惟榆柳。尊长既凋零，辈行俱老丑。远归非不适，离别苦太久。追往更抚今，恐作穷独叟。重感丈人情，为我治斗酒。斗酒不复却，丈人前致辞。消长各有数，聚散亦有时。陈迹已往矣，良会喜在兹。尔我不相见，谁为把酒卮？况今逢令节，日永熏风吹。丹华耀榴火，圆叶滋荷池。子其爱景光，烂醉毋推辞。闻言散幽怀，醉乡同赴之。去年当此日，触热方驱驰。"}