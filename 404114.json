{"id":"404114","title":"水龙吟·辛巳，一九四一年。秋日咏落叶，和心叔、瞿禅","dynasty":"近现代末当代初","author":"黄咏雩","text":"萧条树树秋声，故家门巷人烟少。空山行迹，相寻风雨，荒芜谁埽。委地哀蝉，离巢冻雀，露迷衰草。总音尘盼断，天涯漂泊，无可语，青蝇吊。漫说花魂未歇，挽西风、柔柯重绕。乌飞惊夜，蛩啼怨曙，阴燐凝照。古社芜城，槐薪空仰，更何人到。试停车凭晚，酣霜红脸，乍如花好。"}