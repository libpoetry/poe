{"id":"412507","title":"衣镜篇","dynasty":"近现代","author":"俞长源","text":"闺中忽堕颇黎屏，婉娈修洁光晶晶。云是佳人整衣镜，堂庭水玉制得成。比之素月羞其辉，拟于秋潭惭其清。文窗掩映交玲珑，妆台咫尺立娉婷。自古团镜但映貌，今日此屏能鉴形。佳人临之理新装，细步珊珊迟其行。一顾再顾不能已，还倩旁人为贴平。人外有人身外身，迷离双影何亭亭。几经润色好难详，毛嫱先施莫与京。尝闻颇黎产西国，天巧神施世所惊。青铜从兹不须磨，石英从兹失其莹。对凤悬冰亦众鉴，垂龙挂月何足名。愿与君子共整容，不独婵媛媚倾城。相依相守长相照，无使孤影伤贞明。"}