{"id":"951049","title":"苏文忠罗汉偈帖赞","dynasty":"宋","author":"岳珂","text":"佛法离住相，色相本非实。云何阿罗汉，可以色相求。居士宰官身，祇园夙亲近。会发宏愿深，现此广长舌。于后像法世，赞叹说偈言。笔力涵虚空，三昧出胸臆。撞开痴愚网，透出大千界。我昔睹殊胜，会闻诸佛说。以音声求我，不能见如来。偈语复云何，能离音声见。今当解佛意，一切有为法。非偈亦非赞，应作如此观。"}