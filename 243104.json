{"id":"243104","title":"斜川诗·两脚垂天际","dynasty":"宋代","author":"王铚","text":"两脚垂天际，愁云惨不休。寻幽抱奇癖，欲继斜川游。中原苦兵革，谁能障倒流。野老且吞声，踪迹逐闲鸥。策杖过短壑，蜡屐登高邱。临风一长啸，慨然伊吕俦。神交溯二子，新诗远寄酬。鱼缄生春色，风流似旧否。恰喜心期合，且缓杞人忧。我曹非天厄，伐木友声求。"}