{"id":"812379","title":"又次韵二首","dynasty":"清","author":"许传霈","text":"我是璇宫近侍身，浓妆忍与碧朱伦。缟衣未卸番风尽，珠泪才乾仙露新。正说光华依旭日，何期霜雪殿阳春。非关白发谈天宝，悽绝琼楼乍坠人。瑶台底是绝人群，稽首东皇挽日曛。风物纵成双鬓雪，尘寰已隔万重云。非徒粉本扬州画，欲使灵根天下闻。小草无心安朴素，梢头弄句不成文。"}