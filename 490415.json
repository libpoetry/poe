{"id":"490415","title":"仲春望日予为社主诸公有不赴者是日无诗且散去雨中闷怀因取杜句继以唐宋人句集诗九律各志所感奉寄诗皆人所习闻者姓名故不列载萝石隐翁时在禹穴 其六 西皋太守","dynasty":"明","author":"朱朴","text":"洞口春晴花正开，无人不道看花回。山妻早报蒸藜熟，村巷传呼宰相来。白昼放歌须纵酒，百年多病独登台。明朝别后门还掩，风雨惟知长绿苔。"}