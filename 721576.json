{"id":"721576","title":"哭从弟孚士","dynasty":"明末清初","author":"屈大均","text":"往日趋行在，忠贞有我兄。六龙随扈从，双凤独功名。泪洒兰仓水，心悬缅甸城。家中凭第五，水菽苦经营。吾宗荆子姓，人重楚王孙。与弟成嘉遁，惟兄在白园。情将同被笃，道以采薇尊。今日人琴丧，悲酸不可言。嗟汝年虽少，英姿已绝伦。士龙真俊弟，仲武始成人。膂力难为用，才华易致贫。紫荆凋一干，痛绝是天亲。奔墓君无及，招魂尔不归。池塘谁入梦，花萼旧相辉。一女生弥月，三兄泪满衣。不知朝与暮，何以慰慈帏。未有遗孤在，弥令寡妇悲。慈乌啼欲绝，孝竹槁多时。康乐诗频献，离骚学不迟。灵床尽一恸，泉下可能知。"}