{"id":"702742","title":"奉简陆宅之先生并晏如上人二首","dynasty":"明","author":"董纪","text":"人生交结贵相知，白首何嫌契合迟。惠远肯沽陶令酒，杜陵能赋已公诗。山中汤饼无虚日，溪上鲈鱼正及时。更为少留差可意，杖藜来往得追随。司马才名走卒知，樵夫下拜独何迟。暮年乐易惟谈道，终日閒忙只课诗。尚父海滨归有在，管宁辽左去多时。如何得似昌黎语，变化云龙上下随。"}