{"id":"626007","title":"与曾椒园话旧","dynasty":"明","author":"何转书","text":"昔登八镜台，川陆当春潦。愁看章贡流，不见蓬壶岛。停辙日淹留，因得遂幽讨。群公列玳筵，宝鸭焚龙脑。凉州乐舞奇，京洛名讴好。杯斝未终酬，驱车就长道。杏红文绮照江山，罗袜金莲留丽藻。今日因君忆旧游，使我历历伤怀抱。闻君此际笔新花，卫玠芳年名誉早。余时总角发初长，诸父黑头皆未老。陌上含情曾识面，惠阳歧路重相见。共是天涯旅食人，谁家林木春巢燕。象岭中流载大河，刺桐红雨深芳甸。初过人日又花朝，华馆金卮同曲宴。坛坫珠玑登九微，祇林镛鼓怜三殿。金张许史漫相过，裘马稠中情独眷。击壶为奏长短歌，辕门五报铜龙箭。揽衣达曙心百忧，侧身仰视繁星衍。"}