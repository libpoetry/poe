{"id":"807549","title":"春夏两相期  初夏同友人东郊外访吴绳圃园居","dynasty":"清","author":"陈维崧","text":"有罗罗、水烟千顷。夜来初浣篱径。紫艳红芳，屋角墙头相映。草香小巷入都迷，竹暗层扉敲谁应。浅漾风帘，爱他草阁，居然舴艋。幽栖不似尘境。只閒驱菊蠹，小除松瘿。湿翠难名，到此万缘真冷。牙签乱插道书香，板桥对掩僧庐靓。惆怅曾分，半榻莺声，一杯花影。"}