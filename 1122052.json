{"id":"1122052","title":"益昌霪雨踰月负郭皆浸祷祠之后仓廪保全居民复业运使国博喜而赋诗辄成三绝句以报来贶","dynasty":"宋","author":"郑刚中","text":"一月山前雨带风，拍天江水涨惊洪。朝来莫怪波澜静，收向诗翁笔势中。千仓积粟栋崔嵬，夜浸洪流亦殆哉。不是脂膏天所惜，岂应水到却平回。朝廷德泽遍封畿，避水人家即日归。独愧因漂如木偶，未还田舍理柴扉。"}