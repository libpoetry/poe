{"id":"732386","title":"乌龙潭","dynasty":"清","author":"纪映钟","text":"龙潭禁城内，虽小亦巨泽。窅然处西偏，远如避世客。古观晋唐遗，名园隆万宅。宜雪再宜雨，宜隐亦宜谪。松涛白日飞，荷叶远天碧。在昔中丞公，学佛竖铁脊。弃家入无生，放生意成癖。鸟影摩天空，鱼弄波声湱。汪汪千顷陂，积鳞恒触迫。巨舸载沈江，生意取相适。老僧咒喃喃，永断刀砧赤。讲艺集诸生，贤豪尽前席。微言飒然来，如霜面皮掴。高格离人群，真风慑蛮陌。叹息斯人亡，澄潭空日夕。"}