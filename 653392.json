{"id":"653392","title":"题山水画","dynasty":"明","author":"张宁","text":"东风雨足春芳早，天鸡一声春已晓。阳乌飞立扶桑颠，紫气虹光绕云表。南山焕耸青巑岏，北山突兀苍龙盘。飞泉出峡山欲动，眼前似觉天河翻。松山桧柏连崖嶂，楼阁亭台迷远望。行居坐作总优閒，断隔红尘几千丈。松飘晴雪落鸥沙，想像吴兴学士家。墨妙亭中调舞鹤，碧澜堂外泊浮槎。抱琴有客穿花坞，吠犬鸣鸡日将午。主人闻客未褰裳，童子迎宾倏开户。白雪阳春曲暂停，好乘清兴共高登。蓬莱方丈知何处，羡门安期焉可凭。江山风月应长在，山下游人岁更改。已见朱颜换白头，未会桑田变沧海。古往今来事共然，荣枯开落事相缘。不如遍历佳山水，日日相携上酒船。"}