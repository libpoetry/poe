{"id":"686571","title":"泰陵供事述感五章","dynasty":"明","author":"边贡","text":"陵墓三年道，重来七月期。山河不改色，霜露只增悲。世想钦明德，人传顾命辞。九龄如帝与，端可致雍熙。㳟已班虞舜，求贤越武丁。心犹在边徼，梦已隔泉扃。永作千秋别，虚传七日醒。夕庐斋沐所，彷佛见遗形。象设徒虚傋，龙游竟不还。勋华留率土，精爽寄空山。石锢金泉黝，云栖碧殿閒。寝园如种竹，应有泪成斑。皇寝居庸近，山深地转饶。雄关三镇锁，幽府百灵朝。堡堠烽全息，屯兵甲半销。帝心遥可识，终古绝天骄。午夜祠钟发，千官集广墟。遂看除禫服，那复见宸裾。长隧通玄壤，明楼瞰紫虚。松阡回望里，风雨泣涟如。"}