{"id":"474469","title":"雨中宿榆林店有感","dynasty":"明","author":"谢榛","text":"凉雨何冥冥，黑云复浩浩。山行夜不休，崄巇犹蜀道。我非王程迫，胡为役衰老。数口远相将，未必常温饱。投彼敝屋间，芜秽不及扫。园荒无主人，马散齧秋草。席地即吾庐，馀生聊自保。隔林乞火回，酌酒慰怀抱。愚者昧所适，哲人见机早。反为细君嗤，宁如在家好。"}