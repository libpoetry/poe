{"id":"829724","title":"孔子生日","dynasty":"清末近现代初","author":"郑孝胥","text":"尧舜与人同，孔子岂独异。而吾异孔子，高远若难至。绝世作妙语，出之一何易。古今万明哲，未必跻此地。假年欲学《易》，孰能解其意？造化虽无穷，日用理非邃。人莫不饮食，反省鲜知味。以此求圣人，或者得所志。死生何足道，后圣必相契。惜哉无孟轲，谁与告来世？世人乐久生，固以生为乐。乐生必恶死，佛老均束缚。圣云夕死可，岂谓甘冥漠。哭颜遂至恸，怀抱亦已恶。我生踰圣年，自省甚可怍。功名意颇厌，嗜好情更薄。生存何以遣，又不耽寂寞。鸟兽难同群，吾徒尤落落。古人或放达，纵酒以自托。儳然不终日，是非昧今昨。大哉死乎叹，乘化聊一噱。熟记老将至，时时欲息肩。不如有营者，汲汲常忘年。尼山不知老，劬学遗忧煎。犹云乐忘忧，其忧固难捐。孜孜毙乃已，治《易》姑勉旃。孔颜何所乐，寿夭从其天。老学若炳烛，吾意殊不然。多能实鄙事，作茧真自缠。颓然且放浪，如鱼跃于渊。毋为学所役，益智滋可怜。无忧岂非乐，至乐还随缘。纵老乐不改，以此得终焉。"}