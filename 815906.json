{"id":"815906","title":"浪淘沙 二首","dynasty":"清","author":"顾翎","text":"风影约帘波。摇漾纹罗。小红阑底按清歌。摘得一枝梅似豆，笑打鹦哥。燕惜落花多。衔衬香窠。梨云梦醒奈愁何。开尽海棠春又半，频敛双蛾。何处杜鹃声。不耐愁听。珊瑚枕上解朝醒。吹落杨花飞作絮，又近清明。双燕拂帘旌。猩色围屏。辛夷花底闭门深。一缕茶烟人不到，慵炙鸾笙。"}