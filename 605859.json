{"id":"605859","title":"经保昌珠玑巷为吾族故里","dynasty":"明","author":"卢龙云","text":"念载事行役，九度经兹里。春风桃李开，缅然思故址。宋室当盛时，居此亦洵美。田庐广且饶，烽烟净不起。牛羊日夕来，霞光照山紫。岁岁看梅花，春事复伊始。酾酒洽比邻，室迩幸相倚。世事有变更，大难起宫珥。玉石恐俱焚，相携并南徙。我祖见实优，登樵思爰止。卜宅樵之阳，艰难自疆理。由宋及盛明，倏逾三十纪。耕凿慕诗书，贻谋永孙子。伊余自弱龄，微尚耽图史。通籍忝朝簪，优游藉先祉。蹇拙仍滞留，岁月奔如驶。起家复北游，仗策重经此。坐恐春华歇，出若山灵耻。夙昔慕亢宗，抚心良未已。"}