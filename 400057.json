{"id":"400057","title":"扬州慢 依白石酬希颖","dynasty":"民国末当代初","author":"朱庸斋","text":"哀草埋云，乱山明野，故园归路无程。阅沧波倦眼，问更向谁青。恁飘泊、年芳易晚，天涯犹有，未老戎兵。甚奈寒乌鹊，黄昏尚绕严城。旧期胜赏，料今宵、魂梦应惊。剩看剑停杯，行歌去国，如许心情。多少鱼龙吟啸，西风里、都作潮声。算青衫无恙，年年空自尘生。"}