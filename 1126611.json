{"id":"1126611","title":"题山宫法安院","dynasty":"宋","author":"章得象","text":"路入青青数里松，上方楼阁一重重。千寻练挂双流瀑，六曲屏开四面峰。幽鹭独翘藏翠竹，啼猿相对答疏钟。留连不忍催归骑，回首斜阳烟雾浓。山家门径锁寒松，更向烟萝第几重。幽鸟啼花归旧谷，应龙飞雨过前峰。分持皂盖歌千骑，入冠黄扉禄万钟。一见高吟重兴感，清名长在木阴浓。"}