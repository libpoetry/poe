{"id":"696474","title":"再用韵三首贻文举训导","dynasty":"明","author":"郑真","text":"盛世文明教俊才，襟期冰雪谢氛埃。半窗白月芸编启，一榻松风竹洞开。跋烛疑酬前席问，抱琴且为广文来。芹边亦有追随乐，笑杀歌楼拥肉台。翩翩云锦属多才，洒洒清飙洗俗埃。旧典好抽金椟秘，玄关政待玉匙开。须知佳士经题品，莫道诸生劝寿来。矫首京华天咫尺，梯空看上凤凰台。皋比掌教本非才，苜蓿盘空几席埃。帝阙仰瞻三殿出，仙山遥望五云开。多烦上客公车过，共迓先生聘币来。藻頖生香冠佩集，锦篇新儗柏梁台。"}