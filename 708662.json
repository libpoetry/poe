{"id":"708662","title":"水晶帘外月华清 秋夜东园席上赠紫儿","dynasty":"明末清初","author":"沈谦","text":"怕听催银箭。早垂地、河光如练。同在瑶台，爱月里天香，画帘低捲。私语傍人都不会，要灭烛、蘋风方便。流盼。又悟得幽情，欲言仍咽。醉来也应倦。奈狂朋怪侣，满斟频劝。任欹鬟接黛，红牙重按。竹脆丝娇空旖旎，怎赛过、肉音清转。肠断。任相逢就去，争如休见。"}