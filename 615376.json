{"id":"615376","title":"赠邓伯乔","dynasty":"明","author":"李孙宸","text":"一时文藻盛炎陬，作者纷纷大雅俦。到处珠光誇合浦，握中谁更擅随候。眼底之人皆若此，意气吾怜邓伯子。世人铅刀子镆铘，断犀剸兕毫光紫。任是星文在匣中，四射精光谁可迩。我本烟霞落拓一狂夫，混身久作高阳徒。壮怀未惬千秋赏，逢人双眼但糊模。与君会面胡不早，把臂片言便倾倒。流水何期遇赏音，挥杯兼得开怀抱。春风载酒越王台，秋日题诗仙石岛。越台仙石事已非，感时怀古一歔欷。丹砂葛稚今何在，黄鹤安期去不辟。何况荣华过眼电泡耳，逐逐营营何所为。怜君本是冥搜士，我亦风尘高逸致。有身肯受樊笼羁，有心会解幽中意。鱼乐唯应惠庄知，濠梁且共论秋水。"}