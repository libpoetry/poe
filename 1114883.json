{"id":"1114883","title":"刘小漕","dynasty":"宋","author":"李新","text":"乱红缬眼柳花飞，烟抹沱溪秀一围。北背美人占梦去，夕阳行客舞雩归。三吴父老传冰节，两蜀江山识绣衣。预草封章千百纸，此身明日接天威。小槽轧玉逗琼浆，满酌金花荐寿觞。已有骏驹传骥足，莫辞持节下羊肠。护诗何处无灵物，报国新来有皂囊。要觅甘棠寻旧爱，莫云千里蔽柔桑。五云入梦翠浮空，正在高阳巴里中。八叶蓂含天露绿，千年桃映海波红。流钱远裔争推晏，青史何人独比雄。白面门生指椿桧，愿肩华发倚春风。"}