{"id":"924854","title":"柳湖感物","dynasty":"宋","author":"苏辙","text":"柳湖万柳作云屯，种时乱插不须根。根如卧蛇身合抱，仰视不见蜩蝉喧。开花三月乱飞雪，过墙度水无复还。穷高极远风力尽，弃坠泥土颜色昏。偶然直堕湖中水，化为浮萍轻且繁。随波上下去无定，物性不改天使然。南山老松长百尺，根入石底蛟龙蟠。秋深叶上露如雨，倾流入土明珠圆。乘春发生叶短短，根大如指长而坚。神农尝药最上品，气力直压钟乳温。物生禀受久已异，世俗何始分愚贤。"}