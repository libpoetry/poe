{"id":"1174013","title":"赠王二十四侍御契四十韵","dynasty":"唐","author":"杜甫","text":"往往虽相见，飘飘愧此身。不关轻绂冕，俱是避风尘。一别星桥夜，三移斗柄春。败亡非赤壁，奔走为黄巾。子去何潇洒，余藏异隐沦。书成无过雁，衣故有县鹑。恐惧行装数，伶俜卧疾频。晓莺工迸泪，秋月解伤神。会面嗟黧黑，含悽话苦辛。接舆还入楚，王粲不归秦。锦里残丹灶，花溪得钓纶。消中祗自惜，晚起索谁亲。伏柱闻周史，乘槎有汉臣。鸳鸿不易狎，龙虎未宜驯。客则挂冠至，交非倾盖新。由来意气合，直取性情真。浪迹同生死，无心耻贱贫。偶然存蔗芋，幸各对松筠。粗饭依他日，穷愁怪此辰。女长裁褐稳，男大卷书匀。漰口江如练，蚕崖雪似银。名园当翠巘，野棹没青蘋。屡喜王侯宅，时邀江海人。追随不觉晚，款曲动弥旬。但使芝兰秀，何烦栋宇邻。山阳无俗物，郑驿正留宾。出入并鞍马，光辉参席珍。重游先主庙，更历少城闉。石镜通幽魄，琴台隐绛唇。送终惟粪土，结爱独荆榛。置酒高林下，观棋积水滨。区区甘累趼，稍稍息劳筋。网聚粘圆鲫，丝繁煮细莼。长歌敲柳瘿，小睡凭藤轮。农月须知课，田家敢忘勤。浮生难去食，良会惜清晨。列国兵戈暗，今王德教淳。要闻除䝟貐，休作画麒麟。洗眼看轻薄，虚怀任屈伸。莫令胶漆地，万古重雷陈。"}