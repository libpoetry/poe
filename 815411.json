{"id":"815411","title":"贺新郎二首","dynasty":"清","author":"项鸿祚","text":"梦断霓裳阕，是天风、忽然吹下，广寒宫阙。银浦流云三万顷，误了两番游历。问灵药、偷来何益？青女素娥齐掩泣，痛文箫、不上神仙籍。明镜碎，宝钗折。星房想更添愁绝，望人间、霜零刺骨，雨飞成血。纵有羲和知此意，一夜玻璃敲缺。已难抵、今生离别。回首玉京楼十二，剩年年、泪洒关山月。千古恨，几时雪。白发三千丈，正江乡、春风几日，莺花无恙。断送一生惟有酒，独拨闲头新酿。算未改、深雄跌荡。马槊不教儿辈学，悔当年、误作封侯想。髀里肉，抚还长。长安结客心犹壮，向灯前、吴钩细看，楚歌重唱。说尽平生肝胆事，只有故园难忘。肯容我、再来携杖。若使刘伶真醉死，怕灵岩、山水都惆怅。先写在，画图上。"}