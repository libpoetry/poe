{"id":"179889","title":"吊李允成知县","dynasty":"宋代","author":"李流谦","text":"百年造化无遗力，霜雪十围岂易得。盲工操斤选朴樕，铜柯石根弃如掷。呜呼斯人何不淑，天畀之我人则啬。白眼千百碌碌子，老虎可缚蛟可馘。神锋屡染鸡鹜血，绕匣龙蛇夜悲泣。项灵不合世间首，蚁宫历游无半席。不如收拾还山川，化为球琳尚华国。意气偶合肝肠倾，手栽檀栾食予实。至今敛翼蓬蒿中，不与燕雀同感激。霜风吹愁愁更浓，屈折长虹玉三尺。晨兴揽衣发深省，古来精诚可裂石。玄堂文成许见不，鱼与熊掌当取一。"}