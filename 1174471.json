{"id":"1174471","title":"中秋日拜起居表晨渡天津桥即事十六韵献居守相国崔公兼呈工部刘公","dynasty":"唐","author":"杜牧","text":"碧树康庄内，清川巩洛间。坛分中岳顶，城缭大河湾。广殿含凉静，深宫积翠闲。楼齐云漠漠，桥束水潺潺。过雨柽枝润，迎霜柿叶殷。紫鳞冲晚浪，白鸟背秋山。月拜西归表，晨趋北向班。鸳鸿随半仗，貔虎护重关。玉帐才容足，金樽暂解颜。迹留伤堕屦，恩在乐衔环。南省兰先握，东堂桂早攀。龙门君夭矫，莺谷我绵蛮。分薄嵇心懒，哀多庾鬓班。人惭公干卧，频送子牟还。自睹宸居壮，谁忧国步艰。只应时与醉，因病纵疏顽。"}