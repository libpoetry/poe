{"id":"157054","title":"折齿歌·春衫未成锦机语","dynasty":"宋代","author":"罗椅","text":"春衫未成锦机语，棠棣半花凤一羽。象床雪综小龙梭，细穴银光吐冰缕。西邻郎君东海归，芙蓉露白杏雨肥。十二栏边说幽怨，劝织南浦双鸳飞。匿兰含蕙无消息，春酲彤霞乱玉色。小龙嘘出风雨声，奔腾触裂双白石。白石国城三十六，女子军来两城覆。鸾歌猿啸强低昂，北户风来如箭镞。章台公子真豪纵，能以微词相感动。郎君辄莫更痴肠，忍作肝心可人痛。"}