{"id":"296287","title":"沁园春·寿闰枝七十九初度，用赠内原韵","dynasty":"现代","author":"章钰","text":"家世黄公，阅尽沧桑，保太古春。是词林本色，难抛笔砚，宝山空手，未识金银。麋鹿荒台，龙蛇大陆，天为斯文留此身。高寒甚，尚眼前糠秕，梦里松筠。纷纷。过眼烟云。记四十年前文细论。羡竹垞词综，偶商派别，梨洲儒案，自策精勤。梅讯传笺，楸阴策杖，也复乘风来去频。吾何愿，愿芸台学寿，清健如君。"}