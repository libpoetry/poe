{"id":"688067","title":"题自作山水","dynasty":"明","author":"朱同","text":"小阁独坐日无事，几回飞梦到天台。一时风雨眼前过，万里山河笔底开。林下有人閒白昼，世间无地不黄埃。便当办取九节杖，剑阁匡庐频往回。谁剪吴江半幅天，沧洲诗思便悠然。长江万里云垂地，锡杖一条僧上船。怪石定从山上落，乔松势与海相连。好山是处堪图画，任取旁人笑米颠。"}