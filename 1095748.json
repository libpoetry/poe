{"id":"1095748","title":"吊杨尚书哭子未几复鼓盆","dynasty":"宋","author":"释居简","text":"寿域富万汇，楚楚惟灵椿。彭固不可侪，聃亦虞遘迍。天高杳难问，请以意自陈。大年岂知止，小知宁无赢。况夫朝有闻，幻变可得婴。君家老孟光，及与膝上英。洞窥天地先，一视蜾与蛉。居然因其小，其馀赞经纶。青青脩梧枝，尚有五色翎。相参星辰履，共为黄河清。"}