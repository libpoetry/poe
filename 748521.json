{"id":"748521","title":"拟古 其三","dynasty":"清","author":"王拯","text":"讲舍罗池上，我昔曾钓游。马矢压花宫，能毋鬼神愁。赳赳百夫雄，本昔揭竿流。谁令虎而冠，招来鹰在韝。其众罗千百，狰狞拥貔貅。有时颇击贼，愧我群兜鍪。城阙使居间，解之乏良筹。饱附饥食人，若能身束修。橐藏既罄如，能弗事赂赇。东家翁头白，西家儿鬓髹。牵来各闭置，嗒若鱼中钩。翁弗禁搒掠，昨宵赴冥幽。儿金未当赎，夜已充衾裯。哀哉儿高门，父母所喔咻。翁昔为孙子，饭蔬冬无裘。床头窖黄金，身死还见搜。园池几营构，栱节为薪棷。官吏过弗闻，荐绅忍其羞。但令甲授陴，敢惜瘠暴沟。君门高九重，仓猝谁之谋。时变事多殊，琐屑焉敢仇。"}