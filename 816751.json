{"id":"816751","title":"满江红 过金沙寺，为岳鄂王题壁处敬和原韵","dynasty":"清","author":"董元恺","text":"擐甲投戈，过萧寺、晨钟甫歇。想当日、冲冠怒发，满怀忠烈。剑气夜寒阳羡草，笔光阵扫金沙月。拂残碑、遗恨对西湖，同悲切。淮北耻，终难雪。淮西议，终难灭。叹黄龙未饮，金瓯还缺。潭水秋吟名士句，冰天泪洒英雄血。看阴阴、松柏向南枝，朝双阙。大树萧萧，对衰草、寒烟未歇。凭吊处、孤忠涅背，伊周争烈。石马昼嘶燕市雨，灵旗影断黄河月。念当时、南渡只偏安，空关切。三字狱，何时雪。十年力，谁人灭。为东窗一语，山河残缺。银碗红啼娇女泪，玉环碧化苌弘血。望冬青、尽处起西风，摇宫阙。细雨斜烟，一抔土、松楸潇洒。留万古、青山碧血，孤忠司马。只手有权持国是，绕朝无力存宗社。岂南还、才与复神州，台山下。虎卧日，群谋罢。龙飞日，群奸射。置死生成败，无如公者。事去北门弓鸟恨，功高西市啼鹃夜。使英雄垂泪共栖霞，皆天也。厌粉锈朱，十斛黛、春恩初沐。写不出、苔痕蘸色，兰膏争馥。却拟新螺宵挹露，浪猜幺凤朝迎旭。宝如来、舌上现青莲，清波浴。花瘦也，藏金屋。花睡也，烧银烛。信玉宜称碧，珠宜名绿。青鬓学来梳未似，翠眉相对羞应簇。便不须秾叶与扶持，风流足。高柳鸣蝉，平芜外、绿萝晴色。要酌取、碧筒为寿，如松如柏。黄绮衣冠留姓氏，浮丘笑傲耽泉石。问白云、天上铸红颜，天闲客。孤山耸，岚阴赤。横河涨，溪光碧。任飘飖紫府，摩挲铜狄。花扑玉缸前岁酿，桃开瑶海今年宝。正称觞、前席舞斑斓，芝兰室。咫尺扬帆，扁舟系、夫湫山麓。闲对着、一湖春水，一湾新绿。昨夜东风微雨过，涛声初涨溪桥曲。抱众山、回合影参差，云为屋。千年树，苍皮束。十顷稻，黄精斸。便呼儿揖客，举杯相属。入馔自夸虾菜美，团炉尚想蹲鸱熟。问山中、花信作春秋，无荣辱。且住为佳，趁孤踪、闲情野鹤。堪爱是、青山绕屋，白云生阁。种遍梨园张谷胜，相逢橘叟巴人乐。但逍遥、一枕足邯郸，溪声觉。千个竹，抽新箨。千树果，辉双萼。看残山剩水，放怀寥廓。星历初占山鸟唤，国风细注山花落。苦低头、惭愧野人非，微名缚。月白荒荒，那更是、乱云漠漠。拔剑起、悲风吼地，青丘如削。企脚琵琶天际想，伤神丝竹中年恶。奈三春、长只为悲秋，惊瑶落。房名药，陂名芍。檐巢鹤，门罗雀。任文魔山鬼，揶揄嗢噱。横槊竟同垓下咏，唾壶也向炉头作。有曹丘、还解重黄金，无人诺。穷达由天，拥万卷、百城南面。都则是、子虚乌有，雄文谁荐。长啸烟霞湖海伴，良辰樽俎逍遥撰。尽诸君、钟鼎与山林，从吾便。蛮与触，方酣战。蜂与蚁，方开宴。惜祖龙未竟，还留笔砚。八九胸中云梦泽，三千书牍回心院。醉中山、此日杖头钱，卿钗钏。泛宅浮家，卿笑谓、君其休矣。算只有、五湖烟水，年年如此。芳草遥天青欲白，晴波夕照金还紫。载一天、风月满扁舟，玄真子。山欲雨，嵩高玺。花欲雨，湘东蕊。恍清虚宾主，神霄奴婢。被褐半疑火浣布，斟茶拟吸琼芝髓。访灵威、七日学长生，饥仍死。岸帻青山，长松下、谁修边幅。痛饮酒、离骚半卷，不堪多读。舌在徒成开口笑，途穷耻作雍门哭。听凉州、歌罢又伊州，阳春曲。数升玉，争如粟。数竿竹，还须肉。笑折腰五斗，何妨丛菊。落落元龙披锦绣，纷纷巢许称臣仆。又奚须、山水作清音，如琴筑。皇揽揆余，正诞降、庚寅之日。任数载、年来年去，年年如昔。与世周旋吾作我，一家逆旅身为客。尽浮生、转瞬付浮云，谁陈迹。何处献，金门策。何处访，谷城石。只有花有酒，斯晨斯夕。好泛五湖烟水舫，更消五岳平生屐。踏齐州、九点暮烟还，如松柏。"}