{"id":"1108249","title":"次韵刘仙卿腊日喜雪","dynasty":"宋","author":"刘才邵","text":"彻地寒威暖尚遥，岂同春日落还消。醉翁不道盐并絮，阿母难专池是瑶。素月交光千里共，丰年为瑞四时调。腊中三白已堪赏，何况皑皑照此宵。腊祀祁年瑞雪飘，共知帝力最难消。无边世界银为阙，不动根荄草变瑶。人悦自然天意得，时和岂待乐声调。月娥似更怜鲜洁，清影亭亭彻永宵。"}