{"id":"860258","title":"贺新郎 其四 为后村母夫人寿","dynasty":"宋","author":"王迈","text":"璎珞珠垂缕。看花冠、端容丽服，补陀岩主。只坐尘缘蹉一念，朱紫丛中得度。人世福、夫人兼五。银鹿诸孙来定省，对金屏、绣幕辉云母。人顶礼，柳行路。朝朝口诵琅函句。觉从来、寿人福善，老夭无误。消得天恩封福国，锦诰鸾翔凤舞。听来岁、日边佳语。上殿肩舆帘蹙绣，遣佳儿、扶掖天应许。笑陈媪，三题柱。"}