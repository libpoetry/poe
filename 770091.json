{"id":"770091","title":"孤鸾•夜泊江干，赋得梦回时酒醉后思量着","dynasty":"清","author":"董以宁","text":"醉乡堪徙。正李白为侯，刘伶为帝。乞得酒泉，我欲移家去矣。道遇卢生相揖，又拉入、邯郸枕里。谓我愁城三匝，到此堪回避。忽移时画角驱蝴蝶。更欲度醉乡，大江阑止。猛看江头月，映澈芦花尾。回想佳人何处，依旧是、愁城千里。再去苍茫难问，被三闾调戏。"}