{"id":"685011","title":"初访中洞山八咏","dynasty":"明","author":"王渐逵","text":"代纪皇明传胜异，游当春日陟崔嵬。灵光自直南离盛，瑞气多从午会开。题石即为王子洞，寻源堪筑右溪台。吾儒真乐堪如此，招隐移文莫浪猜。绝壑冥冥混大清，回峰矗矗似增城。云嘘雾沃多储怪，斗运神驱共效灵。欲向洞天重作记，直从南极故开扃。人生自尔淹闻见，雁荡罗浮亦浪名。苍盘翠磴郁玲珑，浑沌何年此幻空。狐兔不知潜莽穴，山灵应为惜奇踪。表章名胜君无负，落寞荒丘我自容。便欲编茅同结搆，他年中洞看高峰。石燕霏霏拂洞前，青莲朵朵相新妍。苍鼯采鹝怪人语，木魅岩魈窥客筵。山中酒熟是何代，石上桃开非昔年。犹恨花源徒陟迹，至今传者武陵仙。可怜孤岛绝尘寰，索隐探奇快一攀。自有灵岩开此日，信知中洞是名山。层峦合拥神仙窟，上界多留虎豹关。愧却廿年贪远胜，空歆图像向人间。濛濛霏霭净游尘，语燕流莺次第新。尊酒况逢寒食候，祫衣初试舞雩春。云封石室巉巉翳，雾拥莲峰个个峋。千载赤坭山下路，是谁曾此识清真。窅然虚境即天台，紫府仙都遍访来。樵父渔郎深不到，碧桃琪树静相开。千年果熟猿空守，万壑苍松鹤几回。已许仙灵为洞主，玉关云窦莫封苔。苍茫云树暗晴宵，碧涧丹梯跨石桥。永日烟花还共媚，早时尘梦迥全消。游人自是情相隔，真境由来路不遥。从此山中更栖隐，只将吾道付渔樵。"}