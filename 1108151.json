{"id":"1108151","title":"又以永锡难老为韵","dynasty":"宋","author":"刘一止","text":"相门若崇山，神物职所领。天令佑世德，奕奕发秀颖。图书漫今古，论议馀骨鲠。富贵岂足言，功烈相与永。倚公芸香阁，今古压紬绎。付公铜虎符，利疚稔更历。帝曰我此贤，储作国柱石。俾尔寿而富，一一天所锡。采采黄菊英，秀色真可餐。泛之清霞觞，荐以白玉盘。我欲持寿公，助发凌风翰。天地炯在眼，一举非公难。长松倚青壁，千岁身不老。下顾蓬艾姿，生意何草草。愿言雨露甘，馀润及枯槁。耿耿心自怜，得荫苦不早。"}