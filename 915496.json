{"id":"915496","title":"秋雨蚤作有叹","dynasty":"宋","author":"杨万里","text":"细雨澹无质，安得更有声。如何却作泥，亦能妨晨征。宿昔忽过暄，心知非坚晴。何须暄晴极，然后寒雨生。寒暄使人觉，妙物亦何曾。剪剪自神妙，无乃与物矜。造物本非作，观者或强名。老夫近稍聋，此事无暇听。平生感秋至，此意念已平。独念老病身，颇不耐夙兴。何时归故园，晏眠闭柴荆。鸣鸡亦不留，好梦无吾惊。他年忆此诗，惘如宿酒醒。思归已可喜，而况真归耕。"}