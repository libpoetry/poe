{"id":"693362","title":"癸亥六月念一日同寅诸公过予敝道看竹因留小酌遂成拙作二首索和","dynasty":"明","author":"苏葵","text":"一庭苍玉欠人看，谁似王猷兴未阑。愿典春衣供酒盏，每迎宾从上诗坛。雨催苦节淩霄汉，风飏柔枝舞凤鸾。淇澳猗猗今不减，先生何畏切磋难。万个青青耐久看，每愁风横益凋阑。首阳饿叟联家谱，玉版禅师共石坛。只友寒松辞恶木，不栖野鸟候真鸾。高轩若肯时相过，百斛松花买不难。"}