{"id":"720036","title":"画中九友诗","dynasty":"明末清初","author":"吴伟业","text":"华亭尚书天人流，墨花五色风云浮。至尊含笑黄金投，残膏剩馥鸡林求。太常妙迹兼银钩，乐郊拥卷高堂秋。真宰欲诉穷雕搜，解衣盘礴堪忘忧。谁其匹者王廉州，神姿玉树三山头，摆落万象烟霞收。尊彝斑剥探商周，得意换却千金裘。檀园著述夸前修，丹青馀事追营丘。平生书画置两舟，湖山胜处供淹留。阿龙北固持两矛，披图赤壁思曹刘。酒醉洒墨横江楼，蒜山月落空悠悠。姑苏太守今僧繇，问事不省张两眸。振笔忽起风飕飕，连纸十丈神明遒。松圆诗律通清讴，墨庄自画归田游。一犁黄海鸣春鸠，长笛倒骑乌牸牛。花龛巨幅千峰稠，小景点出林塘幽。晚年笔力凌沧洲，幅巾鹤发轻王侯。风流已矣吾瓜畴，一生迂癖为人尤，僮仆窃骂妻孥愁。瘦如黄鹄闲如鸥，烟驱墨染何曾休。"}