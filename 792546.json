{"id":"792546","title":"题缪君少村云溪停棹图","dynasty":"清","author":"王季珠","text":"昔年秋雨邀投宿，今年春风馈食肉。如许交情久勿衰，世情何故日翻覆。畅行西学搅中原，今古划然成两局。推求至理甚平常，天运从来鲜重复。不论世情论交情，四十年前曾共读。河梁分手几星霜，一幅新图天上落。披图省识图中人，犹是书生真面目。官冷如冰身不羁，梦回未许黄粱熟。溪头杨柳渡头船，呼到小奚供汤沐。天宽地阔任啸歌，世外徜徉消清福。一棹归来带有春，想是毗陵春扇足。六籍胡为轻废置，平地骇闻风波恶。勿弃旧时老弟兄，携余中遁愚公谷。"}