{"id":"562685","title":"问政山歌为太傅许老师寿","dynasty":"明","author":"董其昌","text":"君不见问政山，错出黄山白岳间。昔日仙人留隐迹，至今白云苍树犹仙关。上有千尺之松花作饭，下有五色之芝英可餐。嵚岑本是至人宅，服食顿回童子颜。山中之政何足问，介弟筑室来追攀。具茨问道七圣驻，此地迎仙独鹤还。药灶馀丹光舄奕，灵泉洗耳声潺湲。山中人兮今吕望，金粟前身语非妄。膏泽巳遍阎浮提，经纶半出光明藏。斗杓调燮政所因，拂衣仍作山中相。岁月赤鸟生有涯，道德青牛寿无量。道之至者以治身，仙翁何云逃劫尘。不必鞭螭驭风始超世，巳是金马玉堂人。汾阳二十四考中书令，南华八千馀岁秋复春。"}