{"id":"702358","title":"古城驿遇南京参赞机务兵部尚书薛公诗以送之并谢惠粲","dynasty":"明","author":"程敏政","text":"楼船三月下江东，猎猎旌旗暖受风。林壑有情归谢傅，庙堂何意起裴公。貔貅作队迎新诏，龙虎分疆拥旧宫。幕府勋劳应日盛，军储曾赞几元戎。贱子乘春上石渠，喜逢先达舣舟馀。当床幸展梁生拜，乞米宁工鲁郡书。岸雨绿苗方净好，水风黄柳共虚徐。相逢无限通家意，请向诸郎报起居。"}