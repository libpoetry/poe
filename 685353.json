{"id":"685353","title":"病中五适 蒲墩","dynasty":"明","author":"王鏊","text":"纤蒲织温柔，朝夕置左右。坐以支吾颐，眠以阁吾肘。墩今乃属予，临川尔何有。湘筠剪珑璁，横陈在君床。虽然缺妩媚，亦可藉清凉。病馀偶此适，非敢效专房。久眠即不能，久坐仍未得。半眠半坐间，唯尔我为适。寄语柳仪曹，何伤此为直。朝蝇不胜祛，暮蚊不胜拍。仗尔为驱除，安然睡通昔。寄谢石季伦，锦步复何益。青绫非所便，芦花亦已寒。木棉足轻柔，病寝梦自安。幸非公孙氏，客至当何言。"}