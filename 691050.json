{"id":"691050","title":"西行","dynasty":"明","author":"李云龙","text":"仆夫戒晨迈，朋好为相谋。枳棘寡栖凤，江浅希潜虬。曰予秉薄劣，二纪负兹游。冲波有飞楫，急坂无停辀。抚己况多歉，释此将焉求。高步诚可追，大力势难侔。以兹激孤往，飘然去故丘。穷猿不择木，困羽但望秋。贱子谅有持，长者毋相尤。昏发杨柳沙，晓渡芦花港。红日光杲杲，江枫露犹响。云歛山势遥，潦积水面广。秋风复西来，寒潮不能上。沙汀白浩浩，鸿雁飞两两。疏树相蔽亏，连岩互阴朗。缅渺芦中人，兰桡竞来往。安静道自存，沿泗理非枉。复闻沧浪歌，悠然契心赏。"}