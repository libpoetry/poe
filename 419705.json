{"id":"419705","title":"和作：摸鱼儿·宾虹翁为余作月轮楼校词图，鹓雏填词见贶，作此报谢    夏承焘","dynasty":"近现代","author":"姚鹓雏","text":"仗梅花、华予岁晏，花开还似人瘦。一枝照影簪丝鬓，不似前番携手。人去后。记细雨孤山，总是愁时候。东风似酒。莫辜负明年，莺边春事，无数六桥柳。丹青事，多谢殷勤黄九。江天挂眼依旧。少年窈窕相哀意，未老不妨回首。君信否。便传恨、空中不是寻常有。代薪覆瓶。且运去由他，兴来从我，瓦缶为君扣。"}