{"id":"828059","title":"子修丈约同蒿庵散原游西溪饭于交芦庵","dynasty":"清末近现代初","author":"陈曾寿","text":"欲雪未雪花冥冥，汊流四望迷烟汀。平生萧瑟梦魂处，扁舟一往如重经。交芦庵子水中涘，伊人不见馀荒庭。年年秋菊荐芳馨，远山何许双冢青。閒居避世渊颖老，喜载旧友携樽瓶。呼陈僧藏玩图卷，恍出犀轴纷幽灵。欢娱朝野隔生事，何论风节垂高型。酒酣不忍叹家国，但说同辈多飘零。荒陬游过数不厌，略寻影事如江亭。飞来成画唳寒雁，北向且破愁颜听。"}