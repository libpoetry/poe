{"id":"1044974","title":"李太白杂言","dynasty":"宋","author":"徐积","text":"噫嘻欷奇哉，自开辟以来，不知几千万馀年。至于开元间，忽生李诗仙。是时五星中，一星不在天。不知何物为形容，何物为心胸。何物为五脏，何物为喉咙，开口动舌生云风。当时大醉骑游龙，开口向天吞玉虹。玉虹不死蟠胸中，然后吐出光焰万丈凌虚空。盖自有诗人以来，我未尝见大泽深山。雪霜冰霰，晨霞夕霏。万化千变，雷轰电掣。花葩玉洁，青天白云，秋江晓月。有如此之人，有如此之诗。屈生何悴，宋玉何悲。贾生何戚，相如何疲。人生胡用自缧绁，当须荦荦不可羁。乃知公是真英物，万叠秋山耸清骨。当时杜甫亦能诗，恰如老骥追霜鹘。戴乌纱，著宫锦，不是高歌即酣饮。饮时独对月明中，醉来还抱清风寝。嗟君逸气何飘飘，枉教谪下青云霄。大抵人生有用有不用，岂可戚戚反效儿女曹。采蟠桃于海上，寻紫芝于山腰。吞汉武之金茎沆瀣，吹弄玉之秦楼凤箫。"}