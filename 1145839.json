{"id":"1145839","title":"食举乐十曲","dynasty":"隋","author":"无名氏","text":"三端正启。万方观礼。具物充庭。二仪合体。百华照晓。千门洞晨。或华或裔。奉贽惟新。悠悠亘六合。圆首莫不臣。仰施如雨。晞和犹春。风化表笙镛。歌讴被琴瑟。谁言文轨异。今朝混为一。彤庭烂景。丹陛流光。怀黄绾白。鹓鹭成行。文赞百揆。武镇四方。折冲鼓雷电。替辇协阴阳。大矣哉。道迈上皇。陋五帝。狭三皇。穷礼物。该乐章。序冠带。垂衣裳。天壤和。家国穆。悠悠万类。咸孕育。契冥化。侔大造。灵效珍。神归宝。兴云气。飞龙苍。麟一角。凤五光。朱雀降。黄玉表。九尾驯。三足扰。化之定。至矣哉。瑞感德。四方来。囹圄空。水火菽粟。求贤振滞。弃珠玉。衣不靡。宫以卑。当阳端嘿。垂拱无为。云云万有。其乐不訾。嗟此举时。逢至道。肖形咸自持。赋命无伤夭。行气进皇舆。游龙服帝皂。圣主宁区宇。乾坤永相保。牧野征。鸣条战。大齐家万国。拱揖应终禅。奥主廓清都。大君临赤县。高居深视。当扆正殿。旦暮之期。今一见。"}