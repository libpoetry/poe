{"id":"1112843","title":"厌雨四首","dynasty":"宋","author":"张耒","text":"夜来雨声倒百川，老农起坐不敢眠。曰疑涨潦捲屋去，又恐涌水兴床前。旦视山川一泥泞，流沛千顷新秧田。虾蟆相呼动百千，不念两股充庖煎。霖霪望晴病望汗，里巷呻吟夜达旦。风清日出未敢喜，天公高居龙鱼悍。夜声翻盆昼绠縻，百川失性皆上驰。乾坤震荡动植悲，谁居无事为此嬉。朝雨没田夜崩屋，下民何罪罹此毒。天公行雨须命龙，那知人欲食龙肉。玄云幕天不可决，日乌戢翼愁旸谷。区区昏垫未足忧，当念波涛翻地轴。柯山老人家四壁，深居闭门不下席。日补丹田气三咽，自言兹味胜玉食。无田无屋一空囊，不管门前水三尺。有钱沽酒便不忧，会见天清还白日。"}