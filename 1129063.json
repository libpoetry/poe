{"id":"1129063","title":"颂十玄谈 心印也","dynasty":"宋","author":"释印肃","text":"心心，非不心，未得印时生死侵。除非一搭无纤翳，六道皆标我相形。祖祖，如钟鼓，未击有意周天普。虚幻形声本自无，如如不动亘今古。玄玄，不用言，机锋相拄箭头连。达道无机玄不满，儱侗真如有万千。尘尘，背觉劳生地狱因。镜写异形分皂白，合元一性自天真。演演，莫执文书案上展。教人戒定慧坚牢，知见解脱堂堂显。还还，不消下水及登山。左右逢源名实相，从斯周匝卧云闲。达达，遍满河沙微尘刹。本来无语似阳春，雨过花枝连夜发。回回，目击心通处处开。机深体浅无人会，满天风道我如来。转转，两头不著中心选。无位真人是阿谁，佛祖鼻孔穿成串。一一，恰似太虚经鸟迹。色即是空空不空，度日长吹无孔笛。"}