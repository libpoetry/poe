{"id":"446899","title":"水调歌头    长白山地下森林","dynasty":"当代","author":"蔡淑萍","text":"荦确绝岩上，来瞰涧中松。苍苍莽莽，风啸涛吼势峥嵘。欲下攀援无地，纵目迢遥无际，渐远渐岚封。郁郁动心魄，宛转意重重。想当年，雷电激，裂天穹。山崩地坼，崖断千丈陷千峰。滚滚泥埋石压，漫漫霜欺雪拶，百尺又葱茏。遥忆左思赋，到此豁心胸。"}