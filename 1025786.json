{"id":"1025786","title":"满江红 其三 再至丹阳，每怀务观，有歌其所制者，因用其韵示王季夷、章冠之","dynasty":"宋","author":"韩元吉","text":"江绕层城，重楼迥、依然山色。□□有、佳人犹记，旧家离别。把酒只如当日醉，挥毫剩欠尊前客。算平林、有恨寄伤心，烟如织。湖平树，花连陌。风景是，光阴易。叹新声浑在，断云难觅。暮雨不成巫峡梦，数峰还认湘波瑟。但与君、同看小槽红，真珠滴。"}