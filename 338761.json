{"id":"338761","title":"金缕曲·对图思女病中景","dynasty":"清代","author":"许禧身","text":"何速升天界。最苦忆、清癯玉面，微舒眉黛。却至两亲虚度日，犹著彩衣展拜。仍礼习、趋庭未改。医药误儿兼误我，怎明珠、从此沈沧海。风太急，促人快。从今郁郁无抛爱。绘真图、久留芳泽，传流千载。相聚一堂形是昨，韵秀神清性耐。问膝下、承欢能再。世事茫茫谁可定，奈苍然、两鬓愁难待。休撇下，两亲在。"}