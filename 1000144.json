{"id":"1000144","title":"小桃值风零落殆尽偶成鄙句奉呈诸君","dynasty":"宋","author":"强至","text":"小桃庭前祗一株，无数花开艳新绣。破蕊脉脉向人笑，闹枝酣酣索春斗。只见蜜蜂来往喧，不道双燕共时候。醉吟绕花日几遭，坐卧欲来花下就。东风昨夜忽颠狂，晓枝点检不依旧。惜无锦帐阔百步，遮藏免被风力骤。小儿地上拾乱片，犹爱残香再三嗅。桃兮开落奈汝何，却取馀杯醉春昼。"}