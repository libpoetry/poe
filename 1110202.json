{"id":"1110202","title":"江城子","dynasty":"宋","author":"吕渭老","text":"晓参垂户宿酲醒。坐南亭。对疏星。点点萤光，偏向竹梢明。望断长空何处是，云叶乱，彩霞横。西楼依旧抱重城。小银屏。此时情。鸦阵翻丛，枯柳两三声。敧枕欲寻初夜梦，鸡唱远，晓蟾倾。闻君见影已堪怜。短因缘。偶同筵。相见无言，分散倍依然。做梦杨花随去也，妆阁畔，绣床前。觉来离绪意绵绵。写蛮笺。倩谁传。鱼雁悠悠，门外水如天。欲上西楼还不忍，难著眼，望秋千。"}