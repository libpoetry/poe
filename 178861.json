{"id":"178861","title":"去非韵·行客路正远","dynasty":"宋代","author":"张嵲","text":"行客路正远，曦驭已西驰。霜风吹草树，眇眇连荒陂。如何羁旅怀，更值摇落时。四序欻已晚，我生可无衰。尚纡使吏袍，久负南山期。吾庐岂固好，此身自安之。胡为终岁别，使我心怕悲。故园松菊荒，静计勿差池。桑柘共平陆，过桥野色分。冬序日向深，冒山多薄云。惊飚入长林，黄叶久纷纷。山前人有家，鸡犬时一闻。"}