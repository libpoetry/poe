{"id":"1131184","title":"端明殿学士张公挽词","dynasty":"宋","author":"楼钥","text":"天分已高明，乐哉贤父兄。勋名希葛亮，问学本诸程。襟满英雄泪，琴亡手足情。相从九泉下，何处觅三英。籍甚张京兆，精神满腹中。才高解牛刃，手敏运斤风。河浒恩波远，廛间狡穴空。章台旧时柳，无复映金狨。英略古无对，外庸今最良。众方期共政，人已叹云亡。不听尚书履，犹怀太守章。康庐星忽堕，丹旐袅清湘。昔幸参朝列，于公更有连。规模包世界，风义薄云天。送别诗犹在，贻书墨尚鲜。伟人无复见，惟务宝青毡。"}