{"id":"543612","title":"詹东图有茶癖即所居为醉茶轩自言一饮辄可数百杯书来索诗戏成短歌寄赠","dynasty":"明","author":"胡应麟","text":"吾闻卢同有茶癖，七碗清风生两腋。吾闻陆羽称茶仙，铜瓶细酌中泠泉。古来知味但如此，咄咄新安詹仲子。胸吞云梦蟠潇湘，一饮百碗消枯肠。虎丘之产茶仅斗，尽采遗君不盈口。蒙山石上青槎牙，咀嚼那能烦齿牙。斟酌建溪三百饼，巨杓长瓢堪酩酊。风炉竹几罗庭除，大铛贮月来中厨。松风才过鱼眼发，玉乳盈缸喷香雪。鲸吞鳌吸如有神，淋漓醉墨驰风云。一饮一挥三百首，若个能诗复能酒。胡生十载戒饮茶，金茎日夜烹黄芽。天瓢一滴欲冲举，刺刺文君未相许。羡君豪兴为汝歌，歌成掷溯桐江波。明年倘忆吾乡茗，谷雨前朝赴龙井。"}