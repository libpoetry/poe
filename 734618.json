{"id":"734618","title":"六歌 吴航头","dynasty":"清","author":"方殿元","text":"吴航头，日夜滔滔使人愁。夫差当日臣于越，七闽一顾雄心发。乘船直尽大海东，回向中原事征伐。黄池会罢国已空，潮去潮来只明月。太伯子孙尚如此，何况鸿毛窃风起。未许苴茅恋不归，化作战场几千里。海上波涛何日止，欲学田横岂能比。近闻剽掠到循城，科头跣足拥旄旌。吾家去此四百里，乘流一夜能兼程。有姊孀孤弟妹弱，满地兵戈何所托。待得安澜斩鲸鳄，羁旅忧多头亦白。"}