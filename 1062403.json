{"id":"1062403","title":"偈十二首 其十一","dynasty":"宋","author":"释本才","text":"袖里暂闲医国手，岸巾来访卧云人。相逢一笑千峰顶，高下森罗百亿身。相逢一笑，万壑风清。大冶精金，应无变色。黄檗昔遇裴相国，当头一劄，冷暖自知。睦州久契陈尚书，剖露肝肠，清虚廓落。正当今日，宾主互换。觌体唱酬，似空藏空，如镜照镜。芥子拈来敲石窟，须知渠是个中人。"}