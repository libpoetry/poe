{"id":"699132","title":"拟古","dynasty":"明","author":"徐熥","text":"把袂登河梁，秋风惨行色。去去天一涯，此心长恻恻。酒殽纷错陈，哽咽不能食。思君有梦魂，从君无羽翼。浮云方西驰，羲轮忽已匿。微款俱未伸，相持空太息。会面未有期，功名当努力。落日不回照，颓波无西流。人生处世间，倏忽如蜉蝣。百年伤局促，其忧乃千秋。一朝时命尽，悲风起松楸。累累丘土中，谁辨王与侯。贵亦不必喜，贱亦不必忧。圣贤多微言，达者聃与周。斗酒相娱乐，虚名安足谋。闺房何凄清，思君意如捣。追恨当别时，光景太草草。愁款积胸臆，恍惚不能道。别君未须臾，依然结怀抱。安得回君车，与君再倾倒。徙倚高楼上，西北多浮云。浮云望不极，妾泪徒纷纷。丈夫思报国，仗剑远从军。十年辽水上，生死不相闻。洛阳有异卉，灼灼生路傍。颜色如朝霞，百步闻馨香。五陵多游冶，观者如堵墙。竟日欢不足，秉烛飞羽觞。凉秋降白露，气序回清商。嗟哉此异卉，倏忽无辉光。容华不足恃，欢爱靡故常。因之感薄俗，意绪重惨伤。"}