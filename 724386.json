{"id":"724386","title":"入摄山栖霞寺诗并序","dynasty":"南北朝","author":"江总","text":"净心抱冰雪，暮齿逼桑榆。太息波川迅，悲哉人世拘。岁华皆采穫，冬晚共严枯。濯流济八水，开襟入四衢。玆山灵妙合，当与天地俱。石濑乍深浅，崖烟递有无。缺碑横古隧，盘木卧荒涂。行行备履历，步步辚威纡。高僧迹共远，胜地心相符。樵隐各有得，丹青独不渝。遗风伫芳桂，比德喻生刍。寄言长往客，悽然伤鄙夫。"}