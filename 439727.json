{"id":"439727","title":"自劾诗","dynasty":"汉","author":"韦玄成","text":"赫矣我祖，侯于豕韦。赐命建伯，有殷以绥。厥绩既昭，车服有常。朝宗商邑，四牡翔翔。德之令显，庆流于裔。宗周至汉，群后历世。肃肃楚傅，辅翼元夷。厥驷有庸，惟慎惟祗。嗣王孔佚，越迁于邹。五世圹僚，至我节侯。惟我节侯，显德遐闻。左右昭宣，五品以训。既耇致位，惟懿惟奂。厥赐祁祁，百金洎馆。国彼扶阳，在京之东。惟帝是留，政谋是从。绎绎六辔，是列是理。威仪济济，朝享天子。天子穆穆，是宗是师。四方遐尔，观国之辉。茅土之继，在我俊兄。惟我俊兄，是让是形。于休厥德，于赫有声。致我小子，越留于京。惟我小子，不肃会同。媠彼车服，黜此附庸。赫赫显爵，自我队之。微微附庸，自我招之。谁能忍愧，寄之我颜。谁将遐征，从之夷蛮。于赫三事，匪俊匪作。于蔑小子，终焉其度。谁谓华高，企其齐而。谁谓德难，厉其庶而。嗟我小子，于贰其尤。队彼令声，申此择辞。四方群后，我监我视。威仪车服，唯肃是履。"}