{"id":"42976","title":"江南忆同云臣和蘧庵先生韵","dynasty":"清代","author":"陈维崧","text":"江豚翻碧浪，凭高望极，折戟半沉沙。鸡笼山下路，记得凤城，数十万人家。貂禅掩映，钟山翠、叠鼓鸣笳。更参差、青溪红板，从古说繁华。堪嗟！齐台梁苑，残月晓风，剩颓墙败瓦。只苍凉、半林枫槲，四壁龙蛇。几番夜雨寒潮泊，空城下、浪打蒹葭。青衫湿，隔船同诉天涯。"}