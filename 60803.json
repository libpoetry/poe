{"id":"60803","title":"戏题阴凉室阶前芭蕉","dynasty":"明代","author":"完璞琦公","text":"新种芭蕉绕石房，清阴早见落书床。根沾零露北山润，叶带湿云南涧凉。得地初依苍石瘦，抽心欲并绿筠长。雨声夜响巅厓瀑，晴碧朝浮海日光。樗栎自惭全寿命，楩楠合愧托岩廊。观身政忆维摩语，草字宁追怀素狂。白昼栖迟吾计拙，青霄偃仰汝身强。岁寒要使交期在，莫畏空山有雪霜。"}