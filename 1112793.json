{"id":"1112793","title":"长安仲春二首","dynasty":"宋","author":"张耒","text":"长安仲春七日风，苍茫顿撼天地同。应门缥阙岌欲动，况我穷巷连蒿蓬。暮寒卷雪连芳草，平门万屋青城缟。无言桃李终默默，得势泥涂常浩浩。夕晖入屋人气活，劳苦羲和间何阔。斗杓东指令未行，要使烛龙聊泼剌。长安花繁仲春月，北风倒山雨成雪。穷巷下里裤襦尽，老翁稚儿骨欲折。吾人谙事不复惊，以手扣额愿天晴。夕阳才升已复晦，积云如山那肯退。"}