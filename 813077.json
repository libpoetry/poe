{"id":"813077","title":"漫兴","dynasty":"清","author":"张修府","text":"秋阴漠漠院生苔，被冷黄绸晓梦回。天与愁人苏病骨，满山凉雨送诗来。兴来自拨床头瓮，公退惟看屋角山。镇日狸奴守残帙，一椽权署小琅嬛。半醉谈兵气尚雄，短衣长剑梦从戎。十年猿臂间无用，野圃斜阳试柘弓。灌蔬抱瓮分泉溜，护竹编篱放翠梢。僮约粗完儿问字，残诗忙课小胥钞。判牍排衙亦偶然，苦吟声里突无烟。蛮州官况高寒甚，入定禅僧辟谷仙。三生不作党家姬，略似朝云伴海涯。不合时宜君亦尔，昼添诗课夜临池。"}