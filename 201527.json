{"id":"201527","title":"七月三日雨不止后一日作","dynasty":"宋代","author":"张元干","text":"暝色复已夕，雨声全未疏。掩关颇嗜卧，篝灯空照书。点滴闻瓦沟，决溜鸣阶渠。试作华屋想，未减严城居。大江汹波浪，旷野风号呼。那知三家村，有此一腐儒。是身在宇宙，何适非蘧庐。陵谷傥迁变，楼观皆空虚。安心无秘法，绝念忘畏途。生死尚可处，此境固有余。"}