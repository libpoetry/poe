{"id":"1252669","title":"用杨铁厓新居书画船亭韵与玉山同赋二首","dynasty":"元末明初","author":"郯韶","text":"越来溪上暮潮过，饮马桥头春水波。出郭喜知尘事少，吹箫无奈月明多。华飞断岸冲归燕，柳荫长沟泛白鹅。儗送一琴临水榭，扣弦同奏《竹枝歌》。卜筑喜过杨子宅，城居曲曲抱溪流。夕阳在波人影乱，秋水上帘竹色幽。载酒过门从问字，据床吹笛不惊鸥。月明后夜溪山雪，乘兴还能具小舟。"}