{"id":"721598","title":"韩烈女哀词","dynasty":"明末清初","author":"屈大均","text":"佳人何侠烈，玉碎向重围。血溅花门骑，魂随雾縠衣。神光离复合，仙貌是耶非。兰桂千秋操，芬芳知者希。白刃血纷纷，佳人化彩云。可怜明月魄，犹恋石榴裙。鹑首天方醉，蛾眉世不闻。哀笳三百弄，总是慰昭君。轻云含片月，光彩乍阴阳。诗礼为良会，人神有大纲。胭脂羞北地，菡萏喜西方。金母知相待，瑶池路不长。"}