{"id":"976942","title":"送上饶皇甫宰","dynasty":"宋","author":"徐元杰","text":"天下邑无不可为，在人忍耐自为之。信能宁心办坚苦，事到难处天扶持。民吾同胞痛痒切，何忍横敛类剥肌。心诚求之若子保，人亦怀之如母慈。上饶迩来号凋剧，苟焉称贷负赖随。况多权官惨剥割，又肆席捲公化私。吏奸得售科罚计，等第输钱与断词。词人欲休休不得，充庭塞狱缠累累。公来愤悱感动处，与认前时已贷赀。谓令亲民民必及，民固可欺天莫欺。民脂民膏供我禄，胡宁又割民膏脂。催科仅仅欲逃责，毫分不忍科罚施。奉公洗手附庸邑，一孔一粒归州司。请俸有时不给用，月索庄课来助支。屡典缗钱代月解，几回过我同攒眉。听讼元不以惮烦，使之无讼而民宜。相安田里閒耆保，懒出市廛讴耄倪。日长喧雀堪罗设，星散饥乌靡孑遗。花酣满县春风遍，草茂虚囹天意滋。君之来也蹙頞告，蹈此汤镬出未期。屡效渊明归去感，不求赫赫声名驰。自甘阳城书考下，谁曰闷闷政术卑。隐隐绰有棠阴地，忽乃遽及瓜戍期。自上而下有公论，辕辙依依动去思。吏卒将迎相告语，东君政化尤可推。义居孝友能为长，睦族慈幼存成规。里仁为美典型在，居家既理官可移。此番政事行无事，默与古者气象追。君今既展朝天旆，行人路上口成碑。予岂栖栖为佞者，特告方来共鉴兹。"}