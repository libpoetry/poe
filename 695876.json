{"id":"695876","title":"答朱正叔六首","dynasty":"明","author":"欧大任","text":"宝剑谁持托片心，江城何处不萧森。为君欲请南昌尉，岂但金门可陆沉。尺书南去綵云间，羡汝匡君九叠山。摇落楚天不堪望，秋风将下木陵关。长裾宝客善箜篌，飞拥王孙紫玉骝。君自枕中书可宝，只携鸡犬白云游。天上波涛彭蠡湖，豫章飒飒赤枫孤。相思写入丹青里，不数滕王蛱蝶图。杨州烟月老江干，楚客年年苜蓿寒。头白游梁今已倦，赋成那得寄君看。萧瑟千家汝海秋，大淮东下注邗沟。双鱼好寄长江水，莫遗浮沉过石头。"}