{"id":"1237263","title":"山中天湖卜居二首","dynasty":"元","author":"清珙","text":"林木长新叶，绕屋清阴多。深草没尘迹，隔山听樵歌。自耕复自种，侧笠披青蓑。好雨及时来，活我新栽禾。游目周宇宙，物物皆消磨。既善解空理，不乐还如何。月来照我门，风来吹我襟。劝君石上坐，听我山中吟。玄鬓化为雪，朝光成夕阴。万事草头露，岂得长如今。"}