{"id":"685072","title":"绝句十首","dynasty":"明","author":"王渐逵","text":"旧时邻舍已生疏，此日归来得尽娱。田父隔村谈款曲，旋刍新酒摘园蔬。多时种树已成丛，屋角墙头地不空。拂瓦轧墙犹不忍，留遮炎日待凉风。高畬车水力难强，近筑荒陂水圳长。佃子喜欢相对语，今来不怕旱来妨。田头五亩接生涯，半莳茄瓜半莳茶。莫道耕园强种树，荔枝龙眼更多花。接得绯桃谨护持，那堪生意太迟迟。祇缘冈土多黄瘠，春到开花仅一枝。旧买黄牛学教犁，每凭田叟得持维。儿童争报喧门径，今岁新生一㹀归。近来海贼不惊村，官府犹呼窃闸门。暂约社闾休紧禁，上元灯好得相观。溪头谷日罕逢人，历日通书迥不闻。欲作牛栏脩茧箔，几回溪畔待春分。雨涨咸潮欲退时，沙螺?蚬正交肥。长歌逐队来江口，知是儿童下水归。村家处处整犁蓑，才入春来百务多。却爱有情双白鹭，柳塘无事日相过。"}