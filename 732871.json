{"id":"732871","title":"福宁州城外即事慰袁生","dynasty":"清","author":"陈名夏","text":"书生携我城外山，童仆举火何其难。流萤入户光自照，蟋蟀在床鸣不闹。予家既破牛马走，世上饥寒无不有。何人共此患难中，与君且醉重阳酒。孔融既逝宾客稀，丈夫熟视何所为。素秋零落色不瘁，纷纷轻薄皆小儿。我欲歌，听者疑。我重泣，如绠縻。以此叹息无古道，千载相思在管鲍。"}