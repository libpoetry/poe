{"id":"1235213","title":"次韵继学三首","dynasty":"元","author":"马祖常","text":"金爵层霄外，银猊曲槛边。含香俱国士，持橐半神仙。岂有遮尘手，应无见曲涎。池清天似水，席暖罽如绵。客送蒲萄酒，人分苜蓿田。书思趋豹省，掞藻赋龙船。谁念冯唐老，为郎白首年。鸡塞西宁外，龙沙北极边。有天皆入贡，无地不生仙。鹊玉光含水，骊珠湿带涎。香清堪闭閤，衣薄岂胜绵。珥笔游鳌禁，扶犁占鹤田。酒来扬子宅，人上剡溪船。自信篇章贵，能歌击壤年。丞相晨趋漏，元戎夜拓边。碧鸡崇汉畤，丹药监秦仙。敢谓鳌头选，初逃虎口涎。柳词方濯锦，雪赋已抽绵。艳艳金为屋，辉辉玉满田。客衣随楚制，乡梦逐吴船。所赖三阶正，螭坳记有年。"}