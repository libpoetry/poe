{"id":"686557","title":"杂诗二首","dynasty":"明","author":"石宝","text":"世路多窘迫，旷然同众趋。发步未成矩，榛棘已盈涂。行人笑蹩躠，自顾益踌躇。暂得美荫息，似欲忘其躯。岂敢厌纷浊，颇能遂疏愚。乃知佩明月，不如服草珠。虽有万金鼎，所安在陶盂。至德贵愔翳，皂白始兴诛。珍重广成诀，静看鸡与凫。皎月邈中天，清光照无极。秋毫森可数，万里经一拭。宁知黑水潭，其下深莫测。龙蛇方蚴蟉，白日鬼争食。居人自凛凛，行者为恻恻。乾坤有遗憾，周孔不盈德。安取混沌炉，万象镕一色。皋禽不知素，城乌不知黑。大化康衢人，不知复不识。"}