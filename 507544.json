{"id":"507544","title":"题赵敬重游钱塘卷","dynasty":"明","author":"李昌祺","text":"诏南有客三十强，壮心锐欲穷远方。辔按追风俊叱拨，舟乘破浪轻艅艎。绝伦帽顶猫睛嵌，异样绦环玛瑙装。资生有利随时逐，遇景无妨判醉偿。充盈货贝倾同侣，磊落情怀超众商。半生浙水久留恋，览胜探奇浑未倦。楮塘芝坞幽寻数，篁岭苏堤冶游遍。煮茶频汲白公泉，沉沙屡访钱王箭。香罗细葛良工裁，嫩藕鲜菱老翁献。恨无磨勒盗红绡，喜有芳华侍纨扇。段桥西畔总宜船，万倾湖波绿浸天。两岸高峰拥禅刹，四时妙乐沸歌弦。保叔塔存僧已去，秦皇缆朽石犹传。且向人间作财主，岂须世外为神仙。莫辜汗漫江湖好，千金买笑度流年。"}