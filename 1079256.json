{"id":"1079256","title":"丰岁行","dynasty":"宋","author":"张守","text":"早禾饱熟收山场，晚禾硕茂青吐芒。五风十雨作丰岁，一饱何以酬苍苍。牛遭疠疫大半死，挽犁岂誇人力强。妻儿翁媪共耕凿，勤劳有此一稔偿。人言谷贱三农伤，我喜不乏三军粮。边骑长驱自送死，卒致一怒烦君王。将军输忠士贾勇，献俘献捷来相望。忍令战士有饥色，努力收敛输太仓。勿言无以饱妻子，须知饿死胜兵死。"}