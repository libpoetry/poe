{"id":"825784","title":"夜起庵杂诗 其四","dynasty":"清末近现代初","author":"郑孝胥","text":"晓出雪犹微，须臾飞渐密。仰观若塞空，横铺路欲没。楼台顷自明，高下同一洁。旋风俄焉起，眩转益飘忽。浮浮俨簸扬，作势穿牖闼。向晚如小衰，竟夕乃愈烈。诘朝互传语，尺许久无匹。宣统三年春，元旦差相埒。中间十五载，丧乱鲜可悦。意者其休徵，相看还咄咄。"}