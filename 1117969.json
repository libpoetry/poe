{"id":"1117969","title":"雨后二首","dynasty":"宋","author":"陆游","text":"镜湖归隐老黄冠，布褐萧然一室宽。灯影青荧人未睡，雨声点滴夜将阑。四朝出处朋侪尽，半世漂流骨相寒。青史无名端可耻，著书留与后人看。萧萧残发雪侵冠，冉冉清愁用底宽。把卷昏眸常欲闭，投床睡兴却先阑。惟须酒沃相如渴，未分人哀范叔寒。雨霁定知梅已动，佩壶明日试寻看。"}