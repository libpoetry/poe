{"id":"923357","title":"即席分韵送李才元学士守临邛","dynasty":"宋","author":"苏颂","text":"君登石渠阁，荏苒十过春。编摩业既卒，出入命已频。人情叹荣滞，雅意犹逡巡。襟怀恬而旷，鬓发黳如新。躬随省中籍，念切堂上亲。前时动乡思，归梦趋梁岷。乞符去故里，拜疏伏紫宸。恩颁尺一诏，宠驾双朱轮。朝为浮瀛侣，暮作临邛宾。谁言蜀道远，自喜家山邻。岁晏风惨惨，行役心欣欣。怊怅同舍友，仳离照心人。杯行莫辞满，分携只明晨。"}