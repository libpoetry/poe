{"id":"1083946","title":"童丱须知 朋友篇","dynasty":"宋","author":"史浩","text":"先王德泽深，士民皆修睦。琢磨贵取友，为学不应独。分宁非君臣，严光蹴帝腹。人君尚择交，况乃为臣仆。仕宦同恩荣，庠序同诵读。萍蓬偶邂逅，里闬频追逐。握手出肺肝，勤渠叙寒燠。一旦临利害，狞然遂反目。朱博先著鞭，索居叹萧育。不见管夷吾，全交有鲍叔。苏章太不情，恩雠在隔宿。不见庾公斯，孺子生可卜。嗟哉世间人，云雨徒翻覆。得丧自有天，人岂能祸福。险心怀五兵，寿命多短促。君子坦荡荡，为之歌伐木。"}