{"id":"922055","title":"三月二十日多叶杏盛开","dynasty":"宋","author":"苏轼","text":"零露泫月蕊，温风散晴葩。春工了不睡，连夜开此花。芳心谁剪刻，天质自清华。恼客香有无，弄妆影横斜。中山古战国，杀气浮高牙。丛台馀袨服，易水雄悲笳。自从此花开，玉肌洗尘沙。坐令游侠窟，化作温柔家。我老念江海，不饮空咨嗟。刘郎归何日，红桃烁残霞。明年花开时，举酒望三巴。"}