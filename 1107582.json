{"id":"1107582","title":"奉赋德修西充大夫成都新园咏归堂二首","dynasty":"宋","author":"叶适","text":"浣花炫春澨，濯锦绚晴浦。成都信繁会，此水工媚妩。岂无濠上亭，蹙步难仰俯。誓言违市朝，卜宅近幽阻。沃沃葵苋畦，焰焰棠杏坞。朝曦湿浅濑，暮色生远渚。循涯咏未厌，引流络其圃。蘋荇依篱樊，凫雁宿庭户。长松百里外，物象争渺莽。时平乏隐沦，蓑笠自歌舞。岷江志东向，激射走吴楚。胡为滞淫之，习坎圣所许。我生海旁州，古言江来铺。力浮万顷尽，坐识一溜初。之子酌彼源，绀洁玉斗?。雅韵舒烦忧，逸驾陵趑趄。咏归有何意，岂亦歌风乎。湛湛游无梁，滔滔济无桴。纵横洄伏中，暮齿将焉需。三间始开辟，十亩终耘锄。东西两庄舍，兄弟相应呼。缅哉趋前规，更作却后图。顾思曲肱乐，一身匪求馀。我独无家归，羡子镌自迂。"}