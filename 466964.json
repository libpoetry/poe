{"id":"466964","title":"秋日五首","dynasty":"当代","author":"陈仁德","text":"草木摇落气渐凉，空山雨后露为霜。溶溶月色如浸水，淡淡桂馨欲入窗。但得好书胜饮酒，偶逢故友似还乡。试登高处观天地，宠辱千端一霎忘。松风古调对谁弹，佳句成时独自看。小巷蜗居身局促，中年蓬转路艰难。少陵无日忘忧国，太白终生不拜官。又是乾坤秋气满，高天渺渺月光寒。黄菊茱萸次第开，河山满眼独登台。已闻蚁穴长堤坏，堪虑虫生大厦摧。玉殿夜阑公仆醉，朱门歌散美人来。小城此际无风雨，唯有浮云黯黯回。闻道荆江浪拍天，洪峰恰似箭离弦。长堤凝就三军血，青史重书大禹篇。楚水终收真可贺，蜀山渐秃却堪怜。秋回又是忘忧日，伐木丁丁响四川。世事由来雨复风，吾生哪计路峥嵘。登台自有高歌者，当道谁怜下岗工。无限风光藏险恶，万千气象转朦胧。东篱忽见南山好，陶令当时是老农。"}