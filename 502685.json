{"id":"502685","title":"题吴氏养拙卷","dynasty":"明","author":"王恭","text":"世人竞巧智，子独尚浑朴。世人机事有机心，子独无机心亦乐。闭门山水少逢迎，曲几琴尊隐姓名。太羹玄酒无滋味，标枝野鹿俱忘情。世人大笑延陵拙，不学仪秦谩饶舌。作室翻嫌樗里谋，悬樽却羡蒙人说。东邻少年取锦衣，西邻歌舞日光辉。清时何用嗟沦落，饮水看云谁是非。"}