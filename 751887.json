{"id":"751887","title":"石梁古松歌用洪右臣前辈古槐韵","dynasty":"清","author":"杨晨","text":"金枝翠羽摇晴空，神仙出没明光宫。忽遘罡风坠灵杖，苍髯拂拂如虬龙。骑龙仙人入云去，老向空山饱霜露。上枝盘郁纷攫拿，下枝化石形杈丫。山深无人万籁静，独鹤归来月斜影。一声清唳立霜梢，唤起人间尘梦醒。老僧披衣出茅堂，手攀古藤渡石梁。下观飞瀑亦长啸，为我说偈三千章。华顶峰高断樵路，片片白云从此度。祇愁夜半风雷鸣，飞作神龙不知处。"}