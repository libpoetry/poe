{"id":"280383","title":"寒井曲丙申","dynasty":"现代","author":"宗远崖","text":"君若溪冰凝，侬若井水寒。结发为夫妇，辛苦二十年。少小两不识，合婚岂自专。同处衡轭下，黾勉渐相欢。况复遭世难，每恐生难全。惕息养儿女，两情弥拳拳。有时颇自嗟，幼不习书篇。君闻便相慰，旧俗固皆然。昨日区宇安，行云出故山。今日名都还，人事生波澜。鄙我不知书，谴我不饰颜。意欲逼我去，恶言以相煎。井水寒不改，溪冰性易迁。众雏已卧静，中夜起长叹。"}