{"id":"273550","title":"暗香疏影·戴醇士临杨补之梅花卷","dynasty":"现代","author":"汪东","text":"映帘疏月。弄几枝瘦影，梅梢清绝。正苦忆君，入手光明眼花缬。如见逃禅醉里，巡檐索、幽香潜发。怅极盛、能几何时，青子暗藏叶。应为才丰遇蹇，酒醒恨未了，都付吟笔。百转流莺，一曲哀笳，可许调羹功业。高情不共繁华谢。又恰倩、鹿床相接。忍剡溪、蓑笠回舟，洒作满篷飞雪。"}