{"id":"694206","title":"元夕赐观灯应制五首","dynasty":"明","author":"陈敬宗","text":"皓月金门夜，和风玉殿春。云移三岛近，灯簇万花新。天仗临丹扆，星桥接紫宸。中官宣德意，宴赏及群臣。紫禁疏钟静，高城刻漏传。五云迎宝盖，万户缀金莲。琼醴行仙席，龙盘进御筵。教坊呈百戏，齐过玉阶前。剑佩青霄近，峰峦翠阁重。花明金幄月，香度玉楼风。拜舞诸蕃集，欢娱万国同。遥闻歌吹发，五色庆云中。紫陌连清禁，彤楼接绛河。九门星彩动，万井月华多。宝炬通宵晃，鸾笙协气和。臣民涵圣泽，齐唱太平歌。山拥金鳌壮，云盘彩凤来。星河随斗转，珠阙倚天开。欢洽春声遍，恩从淑气回。愿歌《鱼藻》咏，长奉万年杯。"}