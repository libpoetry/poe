{"id":"1115247","title":"题龟山塔前一首唐律后一首进退格","dynasty":"宋","author":"杨万里","text":"龟山独出压淮流，宝塔仍居最上头。银笔书空天作纸，玉龙拔地海成湫。向来一厄遭群犬，挽以六丁兼万牛。逆血腥膻化为碧，空馀风雨鬼啾啾。旧岁新年来往频，孤标数面便多情。独将白发三千丈，上到瑶台十二层。万里海风吹不动，半轮淮月为谁明。东坡旧迹无寻处，试问龛中锦帽僧。"}