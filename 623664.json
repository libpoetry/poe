{"id":"623664","title":"将进酒效鲍明远十首 其二","dynasty":"明","author":"欧必元","text":"出门车马何纷纷，矜誇云是五侯宾。昨朝亲进侍中酒，今朝复枉使君轮。车来马去长安道，揽子衣兮要路津。轻裘缓带趋跄美，上书谁是扫门人。借来白璧虚张楚，致得黄金更入秦。世人见此荣华好，乞身争欲附青云。父母妻孥时吐气，翻笑相如美好贫。"}