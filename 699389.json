{"id":"699389","title":"王章甫送余石头口因共游赤壁章甫将归读书九峰山","dynasty":"明","author":"袁宏道","text":"小舫沙棠楫，矶头试一游。偶然偕郭李，不是吊曹刘。山色当陲出，江波载世流。沉沙无折戟，应已化渔钩。晴柳烟江路，幽探喜共君。暮风歌鸟翮，春水玩鱼纹。石老犹含态，蛟闲不起云。沙头寻鹭侣，且莫话三分。一棹别乌林，高云去去深。易销唯黑发，未了是名心。洗墨桐花下，读书石壁阴。明年定传写，千纸满璆琳。"}