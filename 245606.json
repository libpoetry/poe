{"id":"245606","title":"骑鸾引赠句曲山吴道士","dynasty":"宋代","author":"高似孙","text":"夜骑白鸾出琳阙，三万仙官锵佩玦。云雷帖妥过刚风，左推日九右扶月。一息瑶池翠水家，阿母迎谒龙驱车。青娥弹丝玉妃酒，坼尽蟠桃红玉花。九天丈人来问道，太极之前天不老。丹霞一气玉枢宫，宝笈绳金容探讨。井君沐浴波五色，洞房光芒上奔日。天上传呼六丁直，星斗离离碍鸾翼。"}