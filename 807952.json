{"id":"807952","title":"兰陵王  咏闺人簸钱","dynasty":"清","author":"陈维崧","text":"粉墙侧。风递绿窗信息。琅然响、莫是青钱，簸入苔痕竟无迹。轻圆留不得。小玉春纤低拾。喧笑处、竞理输赢，朱汗龙绡背人拭。春慵倚窗槅。渐搓柳沈思，搯花追忆。人生几度逢寒食。怕连朝风雨，满城烟絮，韶华浪逐榆钱掷。一文便难直。小立。闷还积。算几箧青蚨，半贯赤仄。卜多字迹都侵蚀。且潜买欢笑，强驱愁寂。团圆嘉谶，把五铢看，似历历。"}