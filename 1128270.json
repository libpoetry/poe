{"id":"1128270","title":"得小圃城南用渊明归田园居韵六首","dynasty":"宋","author":"程俱","text":"城南美林壑，城上皆青山。山光照庭户，于此可尽年。穰穰千古区，化作鱼蒲渊。秋蕖渺无际，红鲜间田田。邂逅得小隐，连山在其前。流泉带其左，松篁接风烟。它年营把茅，不待雪满颠。宁图五鼎食，坐失十载闲。愿比小人腹，一餐期果然。说难死韩非，法蔽叹商鞅。当时轩冕计，肯作刀锯想。辰来阴影集，事过流电往。胡为意无穷，机械日争长。俗中多局促，正觉斯道广。斯道不可迷，荒涂辟榛莽。年大百无味，区中故人稀。京江一都会，卜筑行当归。傥回故人车，云关访荷衣。时来吐情话，未觉世相违。馀生甚穷独，四海谁与娱。故乡道脩阻，宛在太末墟。向来亲仁意，正拟城南居。乌衣丈人行，玉树珊瑚株。所冀邻里间，徜徉从所如。如何漳滨卧，使我恨有馀。会当悟杯蛇，灵府静以虚。且复陪杖屦，敢言通有无。缅怀斜川人，胜日追邻曲。超然睇层丘，鸡黍聊自足。却观夸夺子，胜负一棋局。空怀千岁忧，昼短思秉烛。长安冠盖区，九轨三广陌。不知乌帽底，谁独适吾适。定无羊求子，相与数晨夕。莫言三径微，永杜声利隙。流风有仍孙，心不受形役。朱门见蓬户，华榜标世绩。二仲倘可睎，忘年赖谦益。"}