{"id":"174573","title":"毛文仲惠文编","dynasty":"宋代","author":"韩元吉","text":"平和毛公诗，训传固已久。纷纭齐鲁失，浪自开记牖。至哉一言蔽，可用严墨守。渊源见云仍，梦泽吞八九。雕章与棘句，锦绣间琼玖。嶷如犀始擢，粲若蚌初剖。肉食乃闻韶，昼日或见斗。三百篇未忘，七十子何有。应如摩天刃，要是修月手。时来岂无用，妙处端不朽。君看夸夺儿，在后熟顾叟。喧啾蛩负户，嘈囋蝉荫柳。谁令口鸣悲，正使心欲呕。岂无熊罴士，底问牛马走。岧嶢金闺门，豪杰自先后。而君尚穷滞，履敝衿见肘。才名三十年，肮脏惊白首。我惭拜嘉赐，幼归连虀臼。相望百里远，曾未共樽酒。期君颂中兴，步出次山右。"}