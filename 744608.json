{"id":"744608","title":"秋风词为同年宋芷沅作","dynasty":"清","author":"陈寿祺","text":"凉飙搅昼堆愁阴，燕山日瘦天为黔。浮埃十丈塞穷巷，闭门秋老无蝉吟。木莲始开壮士卧，匣剑冷人青霜镡。芸华东屋呼小宋，拥膝不得披长襟。七年京华守破壁，颇苦两脚侵风淫。习公纵然非病蹇，那可按穴无神针。{风穸}{风穸}薄寒中肌理，霜中傲菊谁能禁。先生天骨合变化，古黄一出万马瘖。并时名姓逐龙尾，许我山水听瑶琴。世间蛩蟨互怜爱，何况星聚无商参。众仙抗手群玉府，罡风不到蓬莱岑。兰台词客今再见，岂复感物嗟萧森。郧西飞沙穿战甲，英雄抚髀寒宵深。雄耶雌耶忽长笑，作赋何足伤秋心。玉河虹影明绿浔，城东吹笛红楼阴。黄昏有酒斟复斟，开帘招月来青林。"}