{"id":"844545","title":"赏菊次韵和味三叔祖","dynasty":"清末民国初","author":"祝廷华","text":"琼瑶惠我增惭感，益信精神老未衰。大雅方轮赖扶翼，故家乔木足撑支。怆怀吾道真休矣，问世何人诵学而。一雁传书下衡泌，云烟纸上看飞驰。我负春秋几佳日，问公佳日有诗无。者番引玉非干誉，以砚为田似未芜。行乐暮年忌病痛，偶谈时事又惊吁。新吟击节同欣赏，寄语须防碎鼎瑚。白雪调高难属和，为寻佳句夜眠迟。寒灯渐觉床头暗，新月惊看屋角移。十索枯肠笑余窘，三更冷语解人颐。皤然老叟勤宵课，浑似韶年伏案时。晨兴诗稿才誊罢，又看琼英笑口开。为尔无端忘寝馈，累人对影屡徘徊。爱花陶令不思去，问渡刘郎尽再来。决计消寒重集会，随公杖履日趋陪。"}