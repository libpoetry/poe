{"id":"997978","title":"游石瓮寺","dynasty":"宋","author":"黄庶","text":"飞泉自有迎客意，声到山前入人耳。泉声引行不知疲，石路硗确折屐齿。长安睫满车马尘，林岩夜夜来梦寐。云烟郊原铺古图，心眼开快明如洗。渭流屈曲成大篆，书破野色为绿纸。丘墟沉吟古兴废，秋风正入红树起。折碑断垣卧荆棘，意思纷乱不可理。穷幽更下苍崖根，把酒坐听潺湲醉。山花似欲劝苦饮，时散清香入人鼻。奔走恨不身长游，喜写姓名藏薜荔。"}