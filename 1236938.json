{"id":"1236938","title":"雪后同子俊游何山次韵四首","dynasty":"元","author":"赵孟頫","text":"同是清閒客，俱为放浪游。晴山依雪壮，野水带冰流。风急松杉乱，年登荠麦收。生涯虽未老，吾欲觅菟裘。步履行危磴，凭阑得妙峰。鸟飞迷故道，人去想遗踪。掩冉风前竹，支离涧底松。山僧饭不足，不是忘鸣钟。兵革时犹动，山林日就荒。子真思隐遁，詹尹问行藏。有意随三饭，无人馈五浆。远山湖外白，立马见微茫。湍驶波翻雪，风生地出雷。薄醪随意尽，寒气逼人来。更欲明朝去，何妨迫暮回。自怜非李广，醉尉莫相猜。"}