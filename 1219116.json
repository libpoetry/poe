{"id":"1219116","title":"可斋","dynasty":"元","author":"郑元祐","text":"大哉宣圣，以诗教我。兴观群怨，皆与曰可。诚笃是学，感发志意。善善恶恶，庶全美刺。诗人得失，于焉考见。妍媸在已，反省毋眩。和以处众，不至于流。设使雷同，其道亦缪。惩创羞恶，中惟一致。温柔敦厚，慎勿暴气。用以事亲，孝哉有子。移以为忠，曾不越此。鸟兽草木，名类匪一。惟笃学问，旁资多识。是我宣圣，以诗设教。下逮百王，是则是效。嘉子嗜学，尤勤于诗。以可名斋，义实在兹。六义具存，既殚源委。以咏以歌，性情斯理。"}