{"id":"1224105","title":"春雪次陈元之韵","dynasty":"元","author":"杨载","text":"寒气何悽惨，春空正杳冥。东皇收橐籥，北帝驾軨軿。混沌包三极，缤纷走百灵。散珠分的皪，击玉碎珑玲。始试朝藏日，俄疑昼陨星。危桥无客度，旷野少人经。百沸疑奔濑，孤撑没峻岭。林荒颠冻雀，崖滑堕哀㹶。衮衮随风舞，飕飕杂雨零。遗踪初得兔，匿种讵忧螟。眄睐倾农室，歌谣彻帝庭。阳春将布德，品类各成形。捉笔题新句，持杯酌旧醽。今朝须痛饮，醉卧不须醒。"}