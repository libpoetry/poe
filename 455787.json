{"id":"455787","title":"风怀","dynasty":"当代","author":"刘雄","text":"蕙兰真异卉，沦谪自仙乡。玉女身原幻，琼葩质本芳。楼居因旧习，生小喜深藏。清净观书卷，娇憨弄晓妆。乌眸同点漆，皓腕比凝霜。眉似远山妩，发如飞瀑凉。歌喉尤宛转，舞袖最轻扬。邂逅庚辰岁，周旋翰墨场。接龙矜秀句，倚马就华章。日月网中没，乾坤醉里忘。学诗称弟子，因梦叩檀郎。红豆相思始，青衫故态狂。临屏偷下泪，入室更回肠。鸩鸟虚传信，雎鸠绝引吭。晤言如梦寐，怀抱释关防。解佩闻仙侣，吹箫忆凤凰。定情当此夕，忘我在何方。哀乐故相递，酸辛还备尝。疑猜无止息，逼迫有爷娘。玉箸啼常苦，金钿誓未妨。西湖空想望，蜀道独彷徨。幸得双丝网，何如费长房。心劳婴疢疾，骨瘦广衣裳。关塞梦魂返，枫林江水长。此情曾不改，一任小沧桑。"}