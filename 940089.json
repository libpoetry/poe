{"id":"940089","title":"次韵苏公蜡梅","dynasty":"宋","author":"陈师道","text":"化人巧作襄样花，何年落子空王家。羽衣霓袖涴香蜡，从此人间识尤物。青琐诸郎却未知，天公下取仙翁诗。乌丸鸡距写玉叶，却怪寒花未清绝。北风驱雪度关山，把烛看花夜不眠。明朝诗成公亦去，长使梅仙诵佳句。湖山信美更须人，已觉西湖属此君。坐想明年吴与越，行酒赋诗听击钵。"}