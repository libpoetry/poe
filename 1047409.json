{"id":"1047409","title":"望海亭","dynasty":"宋","author":"沈辽","text":"平昔怀壮观，欲浮沧海游。乖暌未即去，叹恨成淹留。纵步越山顶，危亭停斗牛。顾视东北轩，烟云莽浮浮。气象凌万有，心胆森相投。暂欣区雾明，三江如带流。信哉天地大，荡荡难为侔。迤逦睨山川，微茫使人愁。春晓看晴旭，秋宵悬玉钩。未遂逢海若，空然想蓬丘。老氏患有身，安得六翮修。终期赤松辈，敖荡成蛟虬。"}