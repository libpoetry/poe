{"id":"814529","title":"东渡感事呈唐维卿方伯家时甫星使兼怀幕府诸公 其二","dynasty":"清","author":"林鹤年","text":"目极楼船济六师，江淮遮蔽此藩篱。雨馀莫忘谈墙筑，米短何堪议灶炊。渡海神仙工点铁，逢场傀儡惯牵丝。重瀛但祝销兵气，筹笔无劳疏十思。赤嵌营连壮海山，红毛城畔唱刀环。晋公节钺平淮蔡，汉相旌旂扫洞蛮。鲲岛浪淘朝雨过，鹿门波撼夜潮还。平原子弟怀风义，卜式忧时鬓已斑。驿路萧萧识马周，鸢肩翻悔稻粱谋。关河歧路英雄泪，暮夜中庭妾妇羞。枕畔南柯原梦幻，袖中东海祇浮沤。我来共索梅花笑，清博头衔不夜侯。"}