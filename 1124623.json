{"id":"1124623","title":"古风赠谢与权行三首","dynasty":"宋","author":"唐庚","text":"锦囊琭琭奇，经笥便便腹。几拟问天公，如何饭不足。鸣鸮变好音，璞石琢良玉。为报采诗人，文翁能化蜀。我有无弦琴，无弦亦无徽。忘言乃能解，得意心自知。山高流水深，尚笑钟子期。为君奏此曲，改调作别离。生逢尧舜君，四门方穆穆。贤俊日登庸，不闻涧阿独。愿君摅贤业，邦方有道谷。毋缩袖间手，轩车远行复。"}