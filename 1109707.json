{"id":"1109707","title":"闵雨诗","dynasty":"宋","author":"刘敞","text":"堪舆絪缊，一晦一明。或沈而晦，或亢而旸。自古已然，世习为常。民生冥冥，靡究靡知。其幸而吉，不幸而灾。猖狂妄行，惟所遇之。天命降监，在我元圣。兼覆广裕，四方既定。惟民之恤，无所疵病。伊年暮春，旱久不雨。人曰时哉，历有常数。禹汤之贤，莫能弗遇。帝独喟息，是岂足言。化育万物，若镕以埏。患在诚薄，不能动天。退而斋心，渊默以居。钟鼓不设，宴游不娱。左右肃然，壹怀瞿瞿。疏狱省刑，与物更始。内恕孔悲，引咎在己。爰及四海，愚智咸喜。追悟谠直，褒进淹滞。声色无迕，式序在位。嬖习权近，慑威屏气。己巳乃雨，若有鬼神。凄凄其风，渰渰其云。自东徂西，罄无不均。匪震匪拔，匪溢匪泄。生我百谷，区萌毕达。以享以食，小大胥悦。天子之德，视雨之施。肇自京师，达于四裔。无有蛮貊，孚我君惠。天子之政，视雨之时。养老长幼，速哉熙熙。更化易俗，而民不知。天子之庆，视雨之积。自天降康，时万时亿。眉寿无疆，以靖四国。"}