{"id":"216913","title":"旧有歙砚雅宜墨鑱贱号于阴以乱亡去十余年","dynasty":"宋代","author":"艾性夫","text":"冰蚕吐丝寒玉苍，老龙磨角玄云香，半生食汝充饥肠。正尔悒悒伤弓亡，一日到眼惊余皇，欲呼未见谁鬣长。庸奴自愧取不臧，艴然持之走盖藏。呜呼得失安可常，我不善保遗渠殃，苟能藏之殃而祥。但随牛后失所当，枯竹尚作神龙骧。安得石精变化飞堕桑君旁，塞翁失马心清凉。"}