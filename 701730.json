{"id":"701730","title":"王岱麓中丞以诗见贻次韵奉答五首","dynasty":"明","author":"黄衷","text":"岱岳标东海，精融间古才。贤流凭羽翮，泰道倚胚胎。斥鴳虚怜鷟，繁星尽拱台。共嗟仙籍吏，暂下五云来。世济西平美，蝉联琬琰劳。蛟龙风雨壮，雕鹗海天高。谈笑随挥麈，经纶仰坐曹。悬知盐坂骏，鸣向九方皋。驱驰纡五岭，扬论剧三韩。冲况多虚席，辉光一翥翰。乘巇徵履素，逊硕任心丹。昭代贤为宝，行看拂豸冠。暑随新雨净，凉是绪风馀。白氅来时服，青箱旧日书。稍甘南味馔，谁扫锦溪除。逸气方溟渤，瀰茫掠孟诸。感激辞明主，从容慰粤人。奚囊皆袭綵，藻鉴不欺尘。叶景封灵荚，循年阅古椿。索居仍老癖，端愧接芳邻。"}