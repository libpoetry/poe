{"id":"520368","title":"新丰盖象丰也汉高斯举其亦孝矣予经是地而闻鸡鸣犬吠之声俨有太平气象第未知太公当日果不思丰否亦不知新丰市上犹有斗酒濯足者乎因成一诗以写兴云","dynasty":"明","author":"朱诚泳","text":"人从生处偏为乐，莫怪他乡恼太公。眼底江山虽是汉，梦中桑梓尚怜丰。亭台风景元无异，鸡犬人家也自同。却笑狂夫双足垢，瓦盆盛酒气如虹。"}