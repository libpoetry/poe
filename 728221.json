{"id":"728221","title":"水调歌头五首  其四 春日赋示杨生子掞","dynasty":"清","author":"张惠言","text":"今日非昨日，明日复何如？朅来真悔何事，不读十年书。为问东风吹老，几度枫江兰径，千里转平芜。寂寞斜阳外，渺渺正愁予！千古意，君知否？只斯须。名山料理身后，也算古人愚。一夜庭前绿遍，三月雨中红透，天地入吾庐。容易众芳歇；莫听子规呼。"}