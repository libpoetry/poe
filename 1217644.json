{"id":"1217644","title":"赠空谷山人徐君归武当","dynasty":"元","author":"乃贤","text":"五更钟鸣天未曙，六街马蹄声似雨。露华满屦霜满衣，束带争趋丞相府。千钟之禄万户侯，几人空负平生愁。镜中绿发渐垂素，窗间白日如奔流。谁念幽人在空谷，瘿木为冠草为服。小瓮春风紫朮香，长镵落日黄精熟。行歌偶到黄金台，坐看世事如浮埃。长衢甲第换新主，旧时燕子愁归来。忽忆紫霄峰下路，倒跨青鸾独归去。松华酿酒一千石，结庐招我南山住。"}