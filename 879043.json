{"id":"879043","title":"水龙吟 己亥自寿二首 其一","dynasty":"宋","author":"刘克庄","text":"年年岁岁今朝，左弧悬罢浑无事。吾衰久矣，我辰安在，老之将至。懒写京书，怕看除目，败人佳思。把东篱掩定，北窗开了，悠然酌、颓然睡。客有过门投贽。道先生访华胥氏。谁能辛苦，陪他绮语，记他奇字。屈指先贤，戴花老监，岂其苗裔。待异时约取，宽夫彦国，入耆英会。"}