{"id":"415245","title":"竹友歌","dynasty":"近现代","author":"单人耘","text":"竹能虚心是我师，竹有劲节真吾友。虚心劲节叶长青，质朴无华交可久。岂不闻孤竹国君之国号，以其孤高无可偶。又不闻晋唐林溪间，七贤六逸往来守。玉川子庐爱箨龙，诫儿莫杀入其口。东坡先生甚爱之，不可一日无此叟。板桥画本得天然，日光移影映窗牖。庭前数竿摇清佩，浣我俗尘三百斗。近坐须眉生寒碧，莫逆于心忘谁某。昨宵雨急春雷震，何期一怒如狮吼；今日新晴吟细细，高垂凤尾曳轻帚。颇宜嫩晓破烟来，衣裳润湿如喷酒。复宜月下携琴至，此境清绝迥非人间有。更宜雪夜枕前听，清音窸窣有如秋蟹芦汀走。噫嘻竹友，高风亮节共潇洒，何以报之愧琼玖。爱汝无可赠，长歌一篇为问君子知也否。"}