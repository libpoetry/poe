{"id":"808836","title":"与柏容论画","dynasty":"清","author":"郑珍","text":"痴翁造化才，天马不受络。手补乾坤缺，山水有全著。拙我何敢望，兴至时间作。常思有事业，而暇谋此乐。哲兄亦多好，见弹求鴳雀。生平傥得闲，消遣殊不恶。但闻识者说，此事无死缚。须得心目间，苍莽露厓崿。下笔逐所见，兔走兼鹘落。意境会其全，形似在所略。必执谱论求，一锢反难药。君家列高架，古墨未萧索。苟能得残剩，巳足自挥霍。嗟嗟语徒然，吾意殊菲薄。劝群写无逸，他时献謇谔。会有曹将军，貌群淩烟阁。不然谢幼舆，亦当置丘壑。"}