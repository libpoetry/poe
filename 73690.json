{"id":"73690","title":"苏武慢·对酒当歌","dynasty":"元代","author":"虞集","text":"对酒当歌，无愁可解，是个道人标格。好风过耳，皓月盈怀，清净水声山色。世上千年，山中七日，随处惯曾为客。尽虚空、北斗南辰，此事有谁消得。曾听得、碧眼胡僧，布袍沧海，直下钓丝千尺。掣取鲸鱼，风雷变化，不是等闲奇特。寒暑相催，乾坤不用，历劫不为陈迹。可怜生、忘却高年，长伴小儿嬉剧。"}