{"id":"691321","title":"成化戊戌十二月十六日与吴原博史明古张子静游阳山入云泉庵观大石联句","dynasty":"明","author":"李应祯","text":"岩岩者大石，奇观人所诵。遐想十载余，初游四人共。舍舟始登陆，杖策不持鞚。是时日当夕，兹山气逾滃。入门信突兀，拾级骇空洞。落星何破碎，灵鹫宜伯仲。仰观神欲飞，俯瞰心屡恐。鳞皴苔藓剥，骨立冰雪冻。神驱道裤呵，鬼劈文错综。尊严凛君临，张拱俨宾送。环列尽儿孙，拥护等仆从。欲假愚公移，谅匪雍伯种。卧鼓慨桴亡，对臼怯杵重。猊吻讶未收，龙鬣怒难控。凝血疑痛鞭，立肺讵冤讼。上漏还启窗，中通自成弄。大惟补天功，小可砭肌用。分矢肃慎来，浮磬泗滨贡。廉利并攒剑，兀隉侧倚瓮。峄山辱嬴秦，艮岳遗汴宋。截彼民具瞻，壮哉客难奉。僧讲点头应，将射没羽中。尘缘契三生，阵图怀七纵。竹幽补堂坳，树古嵌坳缝。窦黑炊烟熏，坎平钟乳壅。盘盘栈道危，炜炜水泉动。登顿足力疲，眺望眼界空。松露发欲濡，潭月手可弄。穷攀任生皲，醉吟微带齆。列坐对弯跧，大呼应锽。嗜癖牛李愚，诗战邹鲁哄。"}