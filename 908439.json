{"id":"908439","title":"送觉华岩归中岩","dynasty":"宋","author":"李流谦","text":"世故翻巨浪，是身如孤舟。黑风半夜来，掀簸卒未休。谁能汹涌间，轻飞逐浮鸥。稽首大导师，觉海名善泅。请下一转语，为度历劫忧。师笑了无言，此问难尔酬。未可楫迎汝，子归当内求。坚忍作维缆，巨防截横流。中有不动者，东西听漂浮。师今念故山，翩然去难留。相送城东隅，黄叶堆别愁。归来闭阁坐，念念期自修。精进傥不懈，针芥或有投。西风白莲开，束包随胜游。"}