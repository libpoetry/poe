{"id":"1071879","title":"先大夫元丰间及进士第荣州伯父喜而赋诗宣和四年信道兄登科某时为著作郎侍立集英殿与观唱名未几信道兄调而归某谨次伯父韵以送之","dynasty":"宋","author":"韩驹","text":"坐看连名策太常，青云稳上不须忙。尽收骐骥无中驷，别拣楩楠有豫章。玉殿桂留今日影，琼林花记昔年香。闻君补吏成都去，更与重寻旧草堂。"}