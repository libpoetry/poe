{"id":"252087","title":"莺啼序·除夕雪中同叔傥南开大学赏梅","dynasty":"现代","author":"邵祖平","text":"征车久摇倦梦，送韶华似水。挟文侣，游目山城，飞霙争妒梅蕊。皓素积，一庭弄晚，迷茫似惜瑶华坠。有蛾绿。窥近红妆，渐惹春思。赴壑修鳞，共喜竞挽，羡莘莘学子。趁灯上，除夕筵开，履端芳讯将至。仗青衿，新欢鼓舞，岸微髭，皋比笑指。暗思量，醲炙登盘，倍珍佳意。依依饯岁，战士长辛，凯歌挂梦寐。劳闺阁，稿砧望切，镜听偷卜，屡换罗衣，洒残红泪。家山歌忆，奚囊何在，渔竿应被，猿猴把走，黄尘皂帽秋容悴。青毡冷落，伤心阿对泉清，井渫犬豕圈里。西来避难，掇拾清晖，上大峨揽翠。更远动，看山双屐，吊古青城，访胜彰明，谪仙呼起。中岩古刹，青连慈姥，苍烟明镜沉秀影，上三峰，鸾啸诸天倚。诗篇亲记飘零，直待还京，恨收故纸。"}