{"id":"1121489","title":"春意五绝","dynasty":"宋","author":"欧阳澈","text":"浓云漠漠雨毛空，染出桃腮照眼红。遮莫异香飘几席，多情拂掠谢东风。高情忽逐晓云空，喜见枝头一点红。秖恐好花俱有主，拟为词客伴春风。料峭馀寒透裌衣，卷帘休讶燕来迟。多情苦被春催柳，带眼无端觉屡移。一犁烟雨霭江村，肮脏衡门暗断魂。览镜自怜空跌宕，谁知跨下有王孙。送墨层楼水墨天，柳堤花坞渐夭妍。教童为控寻春马，好事谁能乞酒钱。"}