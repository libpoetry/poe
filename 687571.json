{"id":"687571","title":"被谤获雪感恩难言聊赋二首用当出涕","dynasty":"明","author":"孙继皋","text":"回首风烟莽畏途，惊魂堪向九阍呼。一文肯许金钱送，万死甘从斧钺诛。事定浮名乡党在，时清公道庙堂扶。终惭蹇劣生无补，径寸贞心欲化珠。自从束发滥朝簪，细数君恩一一深。微服颇冯三献玉，空囊肯爱四知金。箧书贝锦诚何意，白日青天是此心。元老只今怜国士，云霄北望涕难禁。"}