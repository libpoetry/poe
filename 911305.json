{"id":"911305","title":"喜迁莺 寿杨韩州正月初五","dynasty":"宋","author":"杜东","text":"生申华席。便占却新春，前头五日。椒颂梅英，金幡彩缕，好个早春天色。使君以仁得寿，和气融春无极。人总道，是阳春有脚，恩浮南国。应看，丹诏下，昨夜天边，初报春消息。日转黄麾，风生绛伞，春殿龙颜咫尺。共庆一堂嘉会，万宇同沾春泽。祝眉寿，便从今细数，好春千亿。"}