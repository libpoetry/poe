{"id":"805536","title":"迈陂塘 送吴兼山旋里即题其湖田词隐横卷","dynasty":"清","author":"杨芳灿","text":"话江南、共饶乡思，输君真个归去。春明门外朝烟绿，官柳阴阴无数。伤别绪。尽曳雪牵云、不系斑骓住。销魂漫赋。算归到家园，六朝山色，冷翠滴秋句。湖干路。窈窈烟波深处。橹声软学吴语。明漪万顷靴文细，净浣徵衫尘土。惊倦旅。有飞梦随君、先落蒹葭浦。丁宁旧侣。待招隐吟成，浮家计就，迟我狎鸥鹭。"}