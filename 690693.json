{"id":"690693","title":"五石匏告成用玄真子韵志喜","dynasty":"明","author":"张萱","text":"万顷烟波一叶飞，春江新涨荻苗肥。风满笠，露盈衣，桃花深处问津归。披蓑却笑子陵裘，鼓枻谁同范蠡舟。休截浪，莫从流，不须欢喜不须忧。绿水青山白发翁，山南山北水西东。两枝桨，半帆风，人间何必泣途穷。园公何事笑声欢，睡饱才醒饭饱餐。鱼又上，网初乾，舟入寒潭不怕寒。澄江如练月华圆，枫叶芦花岸岸连。才得酒，便开船，遨游今正挟飞仙。"}