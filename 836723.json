{"id":"836723","title":"三月十六日，奉宪命往南北投联庄遇乱，避居牛牯岭，即事述怀 其一","dynasty":"清末民国初","author":"陈肇兴","text":"仓皇辞长官，低徊别妻子。岂不怀艰虞，生平感知己。弦高犒秦师，荆轲度易水；缅彼市井儿，树立乃如此。矧我七尺躯，家国交相倚。乘兹鼎沸时，抽薪犹及止。峨峨茭荖山，北望暮云紫。仰视黄鹄飞，一举翔千里。加鞭策驽骀，我行殊未已。"}