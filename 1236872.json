{"id":"1236872","title":"宫词十首","dynasty":"元","author":"柯九思","text":"徽仪阁内制春衣，日长倦绣立彤闱。奚官折送杏花去，笑看玉阶胡蝶飞。黄金幄殿载前驱，象背驼峰尽宝珠。三十六宫齐上马，太平清暑幸滦都。奉常告吉礿初冬，太室精禋一念通。传旨外廷休奏事，今朝天子坐斋宫。□华阁后春归早，百种名花腊日开。为是君王行不到，园官讲殿进盆梅。千嵓雨过翠玲珑，太液池边看綵虹。何处蓬莱通弱水，仪天殿在画桥东。中书已奏新除了，押宝还催内閤开。斜插白麻龙篆湿，近臣当殿谢恩来。高鼻黄髯款塞胡，殿前引贡尽龙驹。仗移天步临轩看，画出韩生试马图。皇心简注勋臣旧，未有人知拟拜除。宣索綵笺濡玉笔，榻前先命小臣书。夜深回步玉阑东，香烬龙煤火尚红。折得海棠无觅处，依然遗却月明中。小时歌舞擅宫庭，长忆先皇酒半醒。白发如今垂两鬓，佛前学得念《心经》。"}