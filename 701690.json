{"id":"701690","title":"金陵古意八首 其二","dynasty":"明","author":"黄姬水","text":"青门柳枝藏暮鸦，经过游子未还家。桃叶渡头可怜水，胭脂井上断肠花。吴姬整钏安钗梁，共道采花胜采桑。迷子洲边惊翡翠，莫愁湖里逐鸳鸯。聚宝城门平旦开，倾都士女眺香台。夕阳官路游人散，竞折花枝插鬓回。杏子雨晴天气寒，追寻桃李畏花残。朱雀航头南去路，酒旗悬处是长干。金陵百斛蒲萄醲，丝骑香车横复纵。昨日蒋祠歌舞散，今朝梅庙又相逢。四照三英蕊蕊新，绿丝郤底动香尘。镇日江头看不足，门前又唤卖花人。绮罗逐队沸歌讴，尽在东城南陌头。本为春愁拾芳草，争如芳草又牵愁。"}