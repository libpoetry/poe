{"id":"210206","title":"西河·形胜地","dynasty":"宋代","author":"陈允平","text":"形胜地。西陵往事重记。溶溶王气满东南，英雄闲起。凤游何处古台空，长江缥缈无际。石头城上试倚。吴襟楚带如系。乌衣巷陌几斜阳，燕闲旧垒。後庭玉树委歌尘，凄凉遗恨流水。买花问酒锦绣市。醉新亭、芳草千里。梦醒觉非今世。对三山、半落青天，数点白鹭，飞来西风里。"}