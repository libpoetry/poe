{"id":"811245","title":"叠前韵","dynasty":"清","author":"丘逢甲","text":"贤王当代几恭醇，四海荒荒五十春。玉斧河山非故土，金縢雷雨属何人？杜鹃巢冷诗仍作，鹦鹉盟寒疏枉陈。豆粥芜蒌前诏在，也曾哀恸慰臣民。未必荀扬便大醇，悔将文字误青春。相逢破碎支离局，如此崟崎历落人。沧海潮流沈大陆，中天星象动钩陈。黄龙旗飐东风急，待看雄军起国民。"}