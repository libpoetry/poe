{"id":"702973","title":"祠堂新构用雪湖韵述怀二首","dynasty":"明","author":"谢迁","text":"白屋栖迟本固穷，青云寥廓误登崇。永思端荷流光远，优典真逢泰运隆。温饱平生俱分外，孝忠两字只胸中。同休愿效华封祝，国祚无疆日正东。陋巷萦回路不穷，庭槐阴护短墉崇。苟完愧我培基浅，元吉从天藉栋隆。享祀有仪还道古，音容无地每虚中。春光又喜生门户，昨夜遥瞻斗柄东。"}