{"id":"569169","title":"题画海棠双白头为王大参旸德七十寿","dynasty":"明","author":"王世贞","text":"召伯蔽芾余甘棠，咏歌千载流芬芳。今之王翁古召伯，三吴有棠仅十霜，其荫已足笼丘冈。上有一双白头鸟，相与宛转啼春阳。问谁者图吴周昉，拟借诗史献寿昌。此物虽微感星气，不与凡鸟同摧藏。百舌能见谗，要自非我匹。凤皇故自尊，竹实非我食。安期东海枣已丹，王母西池桃更碧。白头鸟，不足招，召伯之棠，不足栽。王翁兮王翁，且偕樊夫人，共登旸湖之上，超然拍手呼鸾叩月窟，是时金粟丛丛开。桂浆吸罢不饥渴，揽辔下仪娄江隈。娄江父老俱白头，依依棠树傍，跪称万年杯。王翁不乐胡为哉。"}