{"id":"49254","title":"沈氏宜春堂屏徐给事贲所画春云叠嶂","dynasty":"明代","author":"张羽","text":"休文堂前花满枝，风物四时春更宜。前年三月宴客时，坐上才杰皆能诗。众中独许姑苏客，千里江山贮胸臆。醉来意气为倾倒，写出层层好山色。素屏十尺粉垩鲜，千岩万嶂含春烟。客子疑行灞桥路，人家似住武陵源。山僧投寺乱松里，山下鸟啼人未起。柴扉日出扃薜萝，渔网波生撒江水。楚水湘云互蔽亏，渚宫隔岸遥霏微。东崦晴岚西崦雨，何处长歌樵子归。亭下流泉春浩浩，上有居人往来道。相过总是看山来，衣冠虽别情皆好。主人爱玩不下堂，清晨扫地坐焚香。晴看似见孤云起，莫对疑闻细草芳。夫君平生于我厚，记君新吟常在口。长干一去无尺书，谩对此图嗟妙手。一从作吏此事废，从前画癖今除否。遥知紫陌红尘下，每为云山一回首。人生适意在杯酒，万事浮云亦何有。君乎何日归去来，画里青山待君久。"}