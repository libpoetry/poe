{"id":"466391","title":"祝英台近　送王江华二首","dynasty":"当代","author":"卢青山","text":"静疏帘，低冷槛，窗外碧梧树。相对萧然，任冷落杯俎。今宵再住何妨？苦心留客，尔不见、堂前细雨？与君语。把君留我佳诗，点兰烛烧去。别后清宵，怕读子哀句。嗟余长物都无，遗君薄伞，道此去、风云狂舞。问残春，因何事，将落照频拒？偶露微光，又被暗云阻。回头乱翠藏莺，浑流没石，似怕听、斯人离语。暮鸦舞。临歧更嘱前程，问再来何许？折柳当鞭，扣马莫回顾。须防酒醒愁侵，词深句慢，纵欲去、亦难轻去。"}