{"id":"142901","title":"山行纪事·扉开日华早","dynasty":"宋代","author":"洪咨夔","text":"扉开日华早，路转霜花鲜。游鸿得嘉客，健鹤随老仙。舴艋野渡浅，略彴孤村连。纡余盘龙外，杳霭乌猿边。麦畦破冻划，稻架烘晴悬。万鸦暗澒洞，只鹭明{左女右便}娟。寺古缭虚嶂，房深贮澄涟。珍鳞紫金睟，秀石苍玉挛。住僧自缚律，爱客能逃禅。老帖不容搨，枯琴尚堪弦。出访文举碣，还息维摩毡。窗晖梅枝月，帐郁柏子烟。吸清饱蝉腹，拥薄攒龟肩。忍寒如忍艾，望晓犹望年。报明翠鲸壮，送暖红鳞妍。读易坐方稳，搜诗去俄翩。行行晋县垒，历历吴墓田。森峭径绝壁，嵌空派危泉。飞堕雪珂境，撼动冰轮天。憩寂小养隽，挟酣急凌巅。阁摧失杰咏，岩在余奇镌。夕气生远屿，倦怀寄平川。路旁柳如此，陌上花依然。数年束强项，一日舒联拳。大千自鹏鷃，方寸皆鱼鸢。东风染芳碧，更着寻春鞭。"}