{"id":"1224054","title":"雪后次韵郑集之","dynasty":"元","author":"杨载","text":"雪后登高望，江山信奇哉。重冈起且伏，相连白皑皑。水官方谢事，云气霅然开。六龙翻沧海，赤日从中来。万物将蠢动，忽如登春台。木行味正酸，含荾先属梅。天时亦相应，初昏占斗魁。遨游自兹始，入林践苍苔。西湖青濎濙，西山高崔嵬。长松更千载，老枝多折摧。名僧创精舍，静谧依岩隈。伊予实放士，正可诛蒿莱。情深惟痛饮，毋吝发新醅。家人欲求我，但见白云堆。机心无自作，可使绝嫌猜。君辞如泉涌，我醉如山颓。卜居同里巷，时时得追陪。为瓶或先罄，此耻当及罍。大雅歌治世，其音不宜哀。有倡必有和，愧我非长才。美哉春雪篇，云汉共昭回。"}