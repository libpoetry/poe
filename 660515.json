{"id":"660515","title":"从军行","dynasty":"明","author":"吴俨","text":"驱马出长城，天寒日色薄。四顾寂无人，黄云暗沙漠。疆吏为予言，云中兵屡黩。近入阳和川，纵横恣杀掠。少壮悉奔逃，老弱填沟壑。安得用韩范，惊彼心胆落。昨闻大将军，自比卫与霍。张灯召宾御，置酒纵蒱博。誓封狼居胥，单于?蕃服。此意岂不佳，恐遂成疏略。辕门荷戈者，两手冻如束。雪深饥不餐，冰坚渴难凿。靖边未有期，凯歌何日作。欲归归未能，未信从军乐。"}