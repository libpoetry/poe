{"id":"515772","title":"黄山游劵既偿古诗一章与文远万里彦夫别","dynasty":"明","author":"程敏政","text":"郡推即告去，州将亦辞还。勇哉三丈夫，追随入深山。屡冲溪雨寒，不畏泥途艰。行行抵峰麓，划尔非人寰。淼淼朱沙泉，六六芙蓉鬟。尘中五十载，一笑开心颜。知己正不多，同服同乡关。会当谢缨冕，结屋霜林间。与子分净社，览胜同跻攀。相看岁云暮，乘此三日閒。停杯戒明发，解袂清溪湾。"}