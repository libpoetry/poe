{"id":"279257","title":"多丽·代春人怨","dynasty":"现代","author":"周岸登","text":"点春妍。陌尘搀絮飞绵。看纷纷、黏红惹绿，柔情骀荡无边。绾游丝、燕窥帘误，牵弱线、莺掷梭穿。拾翠深盟，湔裙嫩约，锦鞋泥沁几行斑。等閒是、白榆天上，飞下沈郎钱。佳期阻、浪凭青鸟，偷递蛮笺。写相思、收将凤纸，麝煤香压愁烟。闭花房、守宫重捣，缄鲛泪、蜡炬相煎。怀璧羞完，嗽金同命，鸩囮厖吠誓先寒。纵捐却、汉皋珠佩，行露已堪怜。谁曾见、一杯婪尾，断送华年。"}