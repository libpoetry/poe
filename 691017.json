{"id":"691017","title":"送兵宪罗公入觐","dynasty":"明","author":"李云龙","text":"东方千骑古诸侯，共喜夫君在上头。京国朝天驱去马，津亭吹笛戒行舟。珠江一水芙蓉色，粤峤千峰鸿雁秋。惭愧未能酬国士，心随飞旆共悠悠。蓬莱金阙五云连，万树宫花媚远天。端笏晓随仙仗入，鸣珂春到玉墀边。百蛮尽奉王正月，九域同歌帝万年。开府重臣公第一，好承清问向甘泉。"}