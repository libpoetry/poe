{"id":"599431","title":"鲁四府考绩恩封","dynasty":"明","author":"霍与瑕","text":"阔斧大刀归茂叔，洗冤泽物穷山谷。从容严毅一府倾，清比金声和比玉。敷陈圣谕导齐民，真有文翁能化俗。家家户户称神君，司理简孚无再鞠。士乐校文风水涣，民自不冤雷电章。化行江汉棠梨下，教在台莱杞李傍。三载考绩报天子，屏风姓字先曾纪。清问何以治广州，莫道奇踪偶然尔。玺书赫奕锡褒封，子为大夫父与同。命服霞帔光灿烂，椿萱堂上庆何浓。黄门指日鸣丹凤，白简檠天侍五龙。明时勋业昭彝鼎，宠锡重申更谁并。屏幪函夏握天枢，倘忆仙城同酩酊。我自西山新学老抟眠，不睹光风霁月今三年。昨夜东溟飓母雷霆斗，赠君谒帝龙成五彩篇。"}