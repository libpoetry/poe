{"id":"840413","title":"苦雨用前韵","dynasty":"清末民国初","author":"缪荃孙","text":"朔风料峭云层层，抉云呼月无神僧。董生立法不得止，周穆吹笛殊难凭。今年东南丛大祲，恒旸恒雨相交乘。宵分大地渐震荡，后园树杪惊睡鹰。坤舆宜静忽然动，顷刻雨势如奔腾。飙轮凛冽寒气凝，钟山咫尺迷明陵。窗前檐瀑忽下注，画断银竹苦未能。淙淙昼夜无间断，洗濯松桧浇溪藤。连床屋漏无乾处，维摩丈室寒于冰。沾体涂足翘望晴，仰天呼吁高莫应。茅屋打头疑欲压，松涛灌耳如不胜。旧画淋漓脱犀轴，古书霉晕涴凤绫。前溪增涨一尺许，苦羡鱼乐儗结罾。回斡阳和浇曲檗，周旋槃敦添絮缯。檐宇沈沈昼疑夜，校书我欲挑寒镫。"}