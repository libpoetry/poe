{"id":"70428","title":"太常引·祖道道傍","dynasty":"元代","author":"元好问","text":"祖道道傍。少年有与红袖泣别者，少焉车马相及，知其为观察之孙振之也。所别即琴姬阿莲，予尝以诗道其事。今二十五年，岁辛巳，振之因过予，语及旧游，恍如隔世，感念今昔，殆无以为怀，因为赋此渚莲寂寞倚秋烟。发幽思、入哀弦。高树记离筵。似昨日、邮亭道边。白头青鬓，旧游新梦，相对两凄然。骄马弄金鞭。也曾是、长安少年。"}