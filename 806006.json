{"id":"806006","title":"摸鱼儿","dynasty":"清","author":"奕绘","text":"墨淋漓、太阴雷雨，壁间云气深窈。挂来堂上神皆竦，唤起飞龙眠饱。波淼淼。想落笔、银河玄圃供挥扫。虬拳拿爪。记脱骨空岩，喷涎恶浪，似恨抱珠老。为霖际，腾出鲛宫故岛。耕烟懒种瑶草。翻盆大慰苍生愿，涧得荒田枯槁。看夭矫。碧天外、鲸呑鼍奏齐州小。何年墨宝。懔隐雾腥鳞，批风巨颡，浓漆点睛好。"}