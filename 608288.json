{"id":"608288","title":"东征从军行 其一","dynasty":"明","author":"区大相","text":"我本忠义士，授策靖东夷。军书昨夜下，启行有程期。入与家人别，去去从此辞。朝登蓟门道，夕济滦河湄。我行孟冬月，北风鸣且悲。溪谷多霜雪，道路常崄巇。后嘶万马群，前建十丈旗。悠悠越国都，遂至彼封圻。仗剑清海氛，时雨迎王师。反彼旧旄倪，睹我汉官仪。齐公问包茅，秦伯赋无衣。况我奉王命，定乱而持危。古来竹帛烈，岂属纨裤儿。"}