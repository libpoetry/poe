{"id":"1206896","title":"沁园春 和复初省郎韵纪仲春陪诸名公游西山 同行都省掾元明善复初行省掾尉迟亨亨甫福建同提举毛吉甫","dynasty":"元","author":"曹伯启","text":"山色湖光，宜雨宜晴，春来恼人。笑劳生强半，登临有兴，身司筦库，所向无亲。马服车辕，鹰罹绦镞，也算人间一度春。浑无赖，怕岸花汀草，弹指成尘。朋簪乐我天君。更不管、长须喜与嗔。任把酒论文，且行且止，幕天席地，谁主谁宾。敬德猖狂，舂陵笑傲，延寿丹青画不真。归鞍好，向梅山东下，数点行云。"}