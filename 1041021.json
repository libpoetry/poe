{"id":"1041021","title":"新种杂花树","dynasty":"宋","author":"刘敞","text":"天地大逆旅，浮生远行客。大无万里异，远不百年役。乘流惟其遇，得性从所适。何必思旧乡，而复名一宅。此邦非吾土，此庐非我迹。彼我苟巳齐，宾主不足择。终树宿所好，及閒易为力。芳草十馀品，往往手自植。春风二月交，重叠庭下碧。欣欣生意好，一一见颜色。对之默终日，澹若无情极。四时背人驰，壮士每叹息。忧来忽无方，外物不可释。中和一相伐，头发先为白。萱乎尔能忘，于我独有德。"}