{"id":"101430","title":"念奴娇·凿开混沌","dynasty":"宋代","author":"林自然","text":"凿开混沌，见钱塘南控、长江凝碧。今古词人图此景，谁解推原端的。岁去年来，日庚月申，因甚无差忒。如今说破，要知天地来历。道散有一强名，五行颠倒，互列乾坤历。坎水逆流朝丙户，随月盈亏消息。气到中秋，金能生水，倍涌千重雪。神仙妙用，与潮没个差别。"}