{"id":"1107168","title":"和叔康首夏书怀五首","dynasty":"宋","author":"韦骧","text":"催得春归始自安，杜鹃啼血血应乾。晴林日永午阴重，烟海风多晓气寒。壮志经时嗟苒苒，苍颜览照愧团团。公馀且学田家饮，也胜沙场引椟丸。清和气候爽衣冠，海邑稀逢柱础乾。朝拂玉徽琴韵紧，夜开宝匣剑光寒。肺肠似石终难变，利禄如沙岂易团。行学但知无所负，奚为逢射与僚丸。阮屐因山固少完，陶巾缘酒未尝乾。庭疏红药三春过，地近沧溟四月寒。堂燕语酣如有诉，林蜂衙退自分团。太平吏隐真夷旷，安用机心寓腊丸。区区并海作民官，手里鱼须竹已乾。仕路蹉跎诚计拙，世情巘险为心寒。但全冲气充丹府，莫问灵苗采紫团。夏景渐长民事简，静开黄卷爇香丸。诗坛老将气桓桓，招集同盟插未乾。句险直从天上落，辞清能使座中寒。勇挥健笔蛟生角，旋襞华笺凤破团。更爱一时皆善和，声声严鼓中隤丸。"}