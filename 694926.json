{"id":"694926","title":"四皓图","dynasty":"明","author":"岳正","text":"祖龙长策不知图，空筑长城远备胡。四老朝廷安一老，当时谁得杀扶苏。惠统安危覆手间，都将鹤发动龙颜。元功空佩通侯印，不及芒鞋一下山。谁云盛德格天难，国本将危又复安。试按楚歌评汉祖，沛公元不溺儒冠。避汉逃秦智虑周，谁知亦堕子房谋。可怜他日安刘嘱，不及留侯及绛侯。"}