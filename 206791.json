{"id":"206791","title":"魏华甫鹤山书院","dynasty":"宋代","author":"叶适","text":"苍崖有顶我为庐，日君月妃崖十趋。梳风洗雨耳目醒，玉帝诏许瞻宸居。周公仲尼在左右，勘点六籍开凡愚。曾经秦祸多散阙，郑笺毛传悲纷如。精神感通若亲授，损益殷夏还其初。忆君低回校天禄，高论自遣陈言锄。况今卓绝离人境，妙悟岂可常情拘。飘零繁疑梦魂到，戃慌忽堕西南书。韩吕之相以类聚，程张之师以道俱。业调甘酸嗜秦炙，肯逐象罔迷玄珠。分明愤发贯篇首，端的镂写传吾徒。乃知山中新所得，慢简闲编皆弃馀。修林远岭秋映蔽，浓花近院春扶疎。彫胡已馈豆迁静，黄独未斸筐篮孤。垂竿桐江笑短弱，负鼎莘野嫌豪粗。岷峨崔嵬留后拒，滟澦突兀催前驱。莫嗔猿鹤不解事，与民由之诚丈夫。"}