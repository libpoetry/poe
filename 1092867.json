{"id":"1092867","title":"送彭世昌回自武夷","dynasty":"宋","author":"韩淲","text":"愚闻象山翁，雄辩欲明道。君尝升其堂，叩击务深造。晚开山水窟，谓此可忘老。从容能几何，翁已终寿考。遗文力披寻，古制资探讨。想君念师门，没世耿怀抱。近从武夷伯，旧话益可考。岂惟翁所亲，盖自世之宝。归来过玉溪，惜别为倾倒。乐地无古今，春风动花草。"}