{"id":"736133","title":"同诸子游芙蓉山","dynasty":"清","author":"陈王猷","text":"出郭见佳色，始得春山青。汩汩武溪水，滔滔初欲平。渺渺惬神契，超超违俗情。风日况暄和，缓步徐览登。渐与江城隔，屡自冈峦升。芙蓉削千仞，高无尘壒生。康容去我久，留此泉源清。朅来饫云腴，忽若御风行。至味乃淡泊，大道绝扰营。寥阒空山中，时闻天籁声。我意本能适，欣然怀耦耕。虽乏买山物，宁负丘壑盟。逍遥且为乐，聊复招友朋。辛苦仙人灶，徒存千载名。汉道士康容曾于此山烧丹，灶迹犹存。"}