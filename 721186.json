{"id":"721186","title":"题倦圃","dynasty":"明末清初","author":"张穆","text":"范蠡湖边地，先生柳畔庐。石林香接水，菌阁旧藏书。鹤返蒹葭老，衣存薜荔初。春风吹野梦，阑入即华胥。杨柳千重翠，幽轩隔水连。墨华亲试砚，绿绮每临泉。竹暗斜听雨，溪光远入烟。何时登览日，更上五湖船。东郭无人事，南邻有寺钟。小航穿竹去，深院落花封。浊路尘千尺，仙都水百重。夙生留隐地，不自种云松。"}