{"id":"647591","title":"题李龙眠写山庄图","dynasty":"明","author":"王汝玉","text":"青山万叠高侵天，绿阴千顷晴涵烟。巨灵倒挽银河水，泻作百丈飞来泉。蓬莱三岛不可往，江南山水称龙眠。龙眠高人李居士，前身列籍瑶台仙。胸中浩荡有奇气，眼底恍忽无尘缘。同时二友总佳士，炯如芙蓉出澄涟。山中一经游历后，至今草木增清妍。百年对画起遐想，风流文采俱依然。辛夷花开木兰发，宛如王维家辋川。我生素抱林泉趣，每因匏系恒自怜。迩来缪掌秘阁籍，遍阅图画穷幽玄。洞天福地似曾识，不用谢屐劳扳援。"}