{"id":"206393","title":"寄赠华山致仕韩见素","dynasty":"宋代","author":"魏野","text":"尽垂华发恋金门，独乞悬车未五旬。清世一般为隐逸，碧霄两处应星辰。绣衣脱下宁妨贵，锦帐眠来不称贫。潇洒易添新道气，光阴难改旧风神。老经白传方归洛，乱鄙黄公始避秦。象简岂同青竹杖，廌冠争胜白纶巾。世间名系昌朝客，物外衔称太华人。醉指鰲头为别业，吟夸仙掌是比邻。剑生尘土揩磨懒，书带烟岚{左日右煞}曝频。石鼓晓听殊待漏，玉潭时看异迷津。琴怜徽外声弥澹，酒爱篘中味更醇。精细处方因疗鹤，等闲开食为迎宾。芝田女仆皆能采，兰佩儿童亦解纫。丹诀有灵还似性，诗篇无病恰如身。要君计想嫌弘景，弃室翻应笑子真。预祝全家上升日，愿停绛节许相亲。"}