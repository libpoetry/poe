{"id":"254419","title":"代荒坡赋隋龙藏寺碑用山谷书摩崖碑后韵并寄八胡冷公","dynasty":"现代","author":"胡云飞","text":"学书欲探天下溪，前辈指示龙藏碑。雄强五丁开蜀道，精妙春风吹鬓丝。上攀郑公及石门，下养褚薛皆孙儿。点画高古摹难到，对临百遍犹栖栖。笔山墨池始开朗，八法在心手自为。廿年朝夕对拓本，提携何啻友与师。真形昔曾梦中识，仓促相逢泪顿挥。额字犹完文半泐，阁阑几经风雨危。猎碣籀篆为砥砺，岣嵝字亡空留诗。幸汝劫馀还倔强，敛衣再拜参其词。刀锋模糊笔意在，犹将手胝心与随。看久欲去秋风起，慷慨燕赵歌其悲。"}