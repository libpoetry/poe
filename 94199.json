{"id":"94199","title":"晓泊兰溪·金华山高九天半","dynasty":"宋代","author":"杨万里","text":"金华山高九天半，夜雪装成珠玉案。兰溪水清千顷强，朔风冻作琉璃釭。日光雪光两相射，病眼看来忘南北。恨身不如波上鸥，脚指为楫身为舟。恨身不如沙上鴈，芦花作家梅作伴。折绵冰酒未是寒，晓寒真欲冰我肝。急闭篛篷拥炉去，竹叶梨花十分注。"}