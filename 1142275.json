{"id":"1142275","title":"十月既望能静饮客海棠花下即席索诗走笔一笑","dynasty":"宋末元初","author":"牟巘","text":"久闻使君归，扁舟欲自载。竟负九日约，吾意良有待。今朝得得来，适与佳辰会。名园盛众卉，摇落不少爱。为语玉林神，无乃风景杀。春葩发霜枝，一夜作奇怪。此花红湿处，无如锦城最。衔来定鸿鹄，万里从雪外。高情相暖热，置酒出花背。固知是乡人，岂不在我辈。西庄见西产，一笑心领解。主人独妙年，有花正宜戴。胡为亦见分，无乃嘲老大。谁令开非时，故遣白发对。君勿轻白发，发白老更耐。洛阳刘伯寿，耆英典型在。醉帽仍插花，岂是儿女态。还以寿主人，风流更耆艾。"}