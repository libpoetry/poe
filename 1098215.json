{"id":"1098215","title":"方岩山有仙人田项宜父家其下于屋之西偏筑亭疏沼杂莳花木为娱奉寿母之地即以名之自著怀仙杂咏百有一首名胜留题亦多未免皆泥乎神仙之说来徵余吟余谓神仙之事深言之则似诞今诸贤所赋无复馀蕴使余更下注脚不愈诞乎且人生一世苟能超然达观惟适之安斯人中之仙已岂必十洲三岛间之谓哉因即此意赋十章 其七","dynasty":"宋","author":"戴炳","text":"晚菘早韭各随时，霜薤青青间露葵。甘脆自堪供小摘，不须他觅养神芝。"}