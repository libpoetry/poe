{"id":"380243","title":"摸鱼儿·许芷卿“秋隐盦填词图”","dynasty":"清代","author":"赵我佩","text":"正秋风、已凉天气，伤秋情绪如昔。相如卧病秋园久，秋冷一枝词笔。秋似客。道愁怀吟秋，莫懒寻秋屐。秋光净拭。看淡淡秋容，疏疏秋意，满眼尽秋色。新秋境，最好秋人遁迹。秋怀何限萧瑟。秋花篱落秋虫絮，伴我秋灯凝碧。秋梦寂。待谱出秋声，合倩秋娘拍。秋尊翠浥。且共醉秋蟾，权抛秋簟，倚槛弄秋笛。"}