{"id":"846473","title":"贺新郎 赵娶温氏","dynasty":"宋","author":"无名氏","text":"路入蓝桥境。忆当年、云英来会，玄霜捣尽。争似温公风流婿，一笑欢传玉镜。便胜似、琼浆玉饮。自是振振佳公子，冰肌玉骨相辉映。一对儿，好厮称。夜深银烛交红影。雀屏开、凤帷拥绣，鸳衾铺锦。雨意云情应多少，梦到巫山一枕。好语向、耳边频听。但愿来春青云路，管一枝、青桂嫦娥近。闻早寄，凤楼信。"}