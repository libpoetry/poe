{"id":"1113934","title":"忆玉岩","dynasty":"宋","author":"李朴","text":"阿阁曾看紫凤栖，暮年江国拥旌麾。孤云南北本无定，浮世悲欢那可期。鹤顶丹砂埋药灶，鸭头绿水浸春陂。待公踏遍红尘地，景物归来似旧时。秋风燕雀正关关，忽见篱边菊又斑。寒雁自知霜露重，海鸥常伴水云閒。百年往事丹心里，千古声名直道间。此意属公须慷慨，晚云成雨便归山。"}