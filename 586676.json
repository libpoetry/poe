{"id":"586676","title":"狷斋词","dynasty":"明","author":"钟芳","text":"大道湮圯兮，杳予望乎伥伥。纷尚同而尤异兮，子独恶圆而喜方。圆为通而易流兮，方为介而有常。卓万仞之壁立兮，确乎如百炼之钢。惴惴焉如贞女之在室兮，佩兰荪而孤芳。身其九鼎兮，万物刍狗。非义之获兮，于吾何有。结鹑以为蔚兮，浅夫以为诟。矧夫子之洵美兮，慎丹漆之所藏。懔明月而予投兮，将报子乎琳琅。感名斋之邃幽兮，摛予辞而成章。嗟便利之皎皎兮，何言然而行违。和上下而苟同兮，忽自眩其是非。去圣涯而弥远兮，方侈大而訑訑。噫嘻，欲波淫淫兮，我将唾之。褰予衣裳兮，翩其去之。进隘于用兮，繄沈晦而不疑。已而已而，微夫人，吾焉归。"}