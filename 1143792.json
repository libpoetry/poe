{"id":"1143792","title":"读素问十六首","dynasty":"宋末元初","author":"方回","text":"昼夜雨不止，旬馀复旬馀。垢衣裹弊絮，念已朱夏初。逆旅何可处，出门但泥涂。属时乏美酒，积闷无由除。翻阅故箧中，偶得黄帝书。维昔世未季，曰土牧田驹。五运今未测，飘骤将焉如。大谷十二俞，孰砭斯民瘉。真人古不死，变形能登天。圣人乃其亚，在宥亦长年。尧舜寿踰百，犹若腒腊然。后世妄庸子，多欲求神仙。上古僦贷季，色脉通神明。人处禽兽间，于物澹无情。针石有不用，祝由足移精。世降尚毒药，一误百祸生。煌煌金兰室，历历玉版文。伏羲之所为，传逮轩辕君。妙测天人际，岂徒针药云。予实有左癖，此岂非三坟。素问虽医书，读之患不精。大可用人国，小亦可用兵。行所胜不胜，逆从决死生。勿待阴阳间，关格不相营。反治非反治，缪刺岂缪刺。不同将无同，不异所以异。寒热故殊途，左右肯易位。圣贤善用权，初不失经意。窭人冒杀气，感寒多两伤。贵者不其然，所患由高粱。美石能发瘨，芳草能发狂。喜怒不中节，邂逅身亦亡。病人有谷气，面黄无不瘳。黄不欲太明，如缟裹栝楼。相工摭绪馀，喜色占眉头。得非许负术，亦从岐伯求。尝富后乃贫，其病名失精。尝贵后忽贱，病又名脱营。区区得丧间，性命系死生。不有穷愁者，著书如虞卿。故贵或脱势，封君有败伤。良医所不治，其人神已亡。秦汉以至今，此事纷披猖。失侯可种瓜，奈何失国王。凡火以水沃，无不立销灭。龙火行雨中，沃水乃愈烈。甚者则从之，不以寒治热。后主先所因，神圣有秘诀。三阴与三阳，应天之六气。五行加相火，于地分六位。羲画箕子畴，恐亦出此意。汉儒灾异学，可择但勿泥。用针取工巧，用药称圣神。伯高不尽言，极艺未易臻。针法今鲜传，甚于药杀人。与落庸医手，寡欲全其身。鬼臾区所陈，太始天元册。后世言阴阳，胥于此焉出。九星首天蓬，遁甲云古术。要是秦汉间，良医所祖述。三品别贵贱，四制定奇偶。主病则用之，上药或弗取。得士寒畯可，量才世胄否。豕苓鸡壅言，吾亦闻庄叟。"}