{"id":"401829","title":"双调望江南","dynasty":"民国末当代初","author":"俞平伯","text":"西湖忆，第一忆湖边。孤屿晴开楼阁艳，南屏翠合磬钟寒。红上玉阑船。清镜里，何地着从前。春水不知秋鬓薄，家山且傍故人看。如梦也原难。西湖忆，二忆忆山家。泉水新沾柴火气，毳尘初上味还差。开盏看春芽。明前细，可比雨前佳。龙井狮峰名色好，不如来啜本山茶。几碗夕阳斜。西湖忆，三忆酒边鸥。楼上酒招堤上柳，柳丝风约水明楼。风紧柳花稠。鱼羹美，佳话昔年留。泼醋烹鲜全带冰，乳莼新翠不须油。芳指动纤柔。"}