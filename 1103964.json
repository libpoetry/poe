{"id":"1103964","title":"次景文听松风韵","dynasty":"宋","author":"徐瑞","text":"万壑苍烟深闭阁，此客入山童放鹤。天球琬琰一代珍，合止笙镛九成乐。胸怀正自小沧溟，风骨端宜寘岩壑。三年乌帽垫京尘，至今梦里喧车铎。渴来醉卧白云根，饱听松风中夜作。空中起用一何奇，声外生闻本无著。閒情空自贞白痴，雅罚何妨半山谑。知君此兴复不浅，安得松间相倚薄。君山吟啸早归来，蛟鳄纵横风水恶。"}