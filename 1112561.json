{"id":"1112561","title":"雨中五首","dynasty":"宋","author":"张耒","text":"手种阶前树，今朝亦有花。春阴寒食节，陋巷逐臣家。欲酌消愁酒，先浇破睡茶。游人归踏雨，里巷晚喧哗。节物即自好，客心何落然。早寒清野市，夜雨湿江天。破屋疏茅滴，空厨湿苇烟。政须一杯酒，相与度残年。积雨暗春色，东风还惨悽。梅残无复笑，莺怨欲成啼。暇日无民讼，芳时有酒携。不辞乘兴出，病足畏深泥。春残厌寒搅，雨多空日长。饭馀时策杖，睡足独焚香。芍药正酣寝，海棠浑未妆。贤哉堂下竹，相对只苍苍。三日雨不止，阴云生我堂。晓寒如腊月，冻坐忆朝阳。过雁低薄屋，高梅飘度墙。呼童倾一榼，独对孟光尝。"}