{"id":"207202","title":"倾杯乐·锦帐寒添","dynasty":"宋代","author":"曾觌","text":"锦帐寒添，画檐雀噪，冻云布野。望空际、瑶峰微吐，琼花初绽，江山如画。裁冰剪水装鸳瓦。杳旗亭路，依稀管弦台榭。倚小楼佳兴，一行珠帘不下。随缕板、歌声闲暇。傍翠袖云鬟、怜艳冶。似佯醉、不奈娇羞，浓欢旋学风雅。相暝色、双鸾舞罢。红兽暖、春生金斝。但殢饮，香雾卷、壶天不夜。"}