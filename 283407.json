{"id":"283407","title":"氐州第一·煤掌包","dynasty":"现代","author":"姚华","text":"千丈淄尘和梦做，影迷离，是甚眉眼。黛里摇唇，烟中着语，镕铁粗成乍刬。说与苏秦，纵金尽无须颜赧。怎不如伊，存身向晦，听人嘲难。海又扬尘今渐满。最清处蓬莱较浅。爨下余焦，墨边残沥，予亦无长短。几人家堪举火，才兵烬炊烟凄断。头脑冬烘，待君来一寒能暖。"}