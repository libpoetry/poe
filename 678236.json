{"id":"678236","title":"吏部孙主事龙津清晓图","dynasty":"明","author":"林环","text":"悠悠龙津水，远自庐峰来。蜿蜒走溪壑，势与山俱回。麓断众山尽，忽看天镜空。澄波湛寒月，万景涵鸿濛。此时得真赏，如游元化初。振策起沙鸟，数里见潭鱼。微风林下来，吹动浮云影。灵气袭兰襟，洒然异人境。朅来京国游，岁月随奔川。几回故乡梦，飞落闽南天。举首不可见，思之空留情。寄声谢鸥鹭，愧负沧洲盟。"}