{"id":"577951","title":"存耕堂","dynasty":"明","author":"邓林","text":"兰堂邵氏称名族，百年家世逾乔木。高堂揭扁号存耕，种德尤如种嘉谷。方寸之地仁为春，生意勃勃如兴云。来牟率自帝命育，稂莠肯为他人耘。秋成有获仓箱阜，宁让东南百千亩。水旱无由害岁丰，豪强岂得兼吾有。君莫羡家有万卷书，岂不见河东柳氏称巨儒，善和旧宅无人居。又莫羡家有满籯金，岂不见董家筑坞贻谋深，不及后人徒有心。积书积金非不美，振后光前能有几。题诗为尔表存耕，贻厥子孙孙又子。"}