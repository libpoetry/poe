{"id":"1233395","title":"发金陵留别一二同志","dynasty":"元","author":"黄溍","text":"盛名不易居，直道我所遵。虽枉嘉遁志，未渝白圭言。罢钓出沧海，迥帆溯江濆。城闉远灭没，风水屡崩奔。萧条故交地，怆悢游子魂。始雷茂阳泽，孤生限穷鳞。沈翔自殊势，衰荣实同根。战胜物可遗，目击道已存。乘桴讵无取，绝弦难具论。寄言同心子，毋徒念加餐。"}