{"id":"182191","title":"古今豪逸自放之士鲜不嗜酒","dynasty":"宋代","author":"胡寅","text":"美禄无过酒，星泉奠两仪。端由皆作圣，意趣少人知。肇命惟元祀，迎春祝寿祺。功深资药石，力厚起疲赢。若羡千钟美，休嫌九醖迟。忘情惟大禹，无量乃宣尼。抔饮觞初滥，留连祸始基。先王防以礼，后世利其资。默识人情异，参稽俗羽移。放怀无事矣，问口纵言之。惑溺终长夜，奢残竟作池。包茅齐服楚，奏鼓胤征羲。大泽斩蛇后，当炉折券时。彭城正高会，睢水已填尸。谪去忧占鵩，归来喜受厘。瓶盆感田父，餔餟念湘累。壑谷中宵问，糟丘一篑亏。怒排樊哙盾，吐卧允之颐。击帻笼钱凤，争权杀魏其。脱靴惭力士，飞燕忤杨妃。司隶要殊切，虞人猎已驰。魏文敦信义，王猛用钤锤。有客言虽吃，何人字识奇。裸身荒已甚，涤器事还卑。软饱深形颂，醒狂屈受讥。虽将齐物我，亦合悼功缌。渭朋歌初阕，高阳伴蚤稀。湖船回太白，水殿燕西施。薤露停杯唱，鲸鱼入海骑。缅怀七子会，怅望八仙期。潇洒斜川影，风流曲水湄。日斜休百拜，罍耻便三辞。头上巾频漉，腰间锸自随。谅难操北斗，且复坐东篱。西海桃垂实，南山豆落萁。无违商士诰，宜葺杜康祠。李脱朱温阱，刘为石勒縻。死生当有在，王伯岂由斯。五斗酲方解，三人影对嬉。高谈倾坐听，痛饮亦吾师。责味曾围鲁，提筒更忆郫。安能洗晏粉，聊复涨黄陂。章子以孝显，酆舒因俊危。夫妻不成属，父母或贻罹。讵比华茵污，宁虞窟室隳。壁悬疑角影，车载号鸱夷。口不挂臧否，醯犹和薄醨。立苗讽锄恶，种秫待充饥。雨落香檀注，春融绿髓脂。云轻浮蚁子，金嫩写鹅儿。滴滴葡萄颗，涵涵鹦鹉卮。胸吞九云梦。笔走万蛟螭。风月江山好，宾朋笑语宜。绣帘初静卷，银烛已高垂。俨雅神仙坐，纷罗水陆奇。色深迷琥珀，光溢艳琉璃。绿笛翻罗袖，红潮上玉肌。献酬俱缱绻，沾洽尽融怡。不问檐花落，惟愁画角吹。初筵何抑抑，屡舞忽僛僛。寒食梨花发，重阳菊蕊披。龙山犹可想，洛浦尚能追。月满倚琼树，雨余攀柳枝。高飞鸿鹄远，左手蟹螯持。贤圣分清浊，青齐辨等衰。市沽难共食，家酿恐成私。算爵商壶矢，忘杯泥夹棋。资深酣道韵，端的露天倪。翠竹沉云色，酴醾浸玉蕤。过咽输浩渺，赴吻重涟漪。卷尽青荷叶，颠飘白接篱。野畦供鼓吹，幽鸟奏埙篪。但看朱成碧，那知玉作瓷。长瓶卧荒草，山郭飐青旗。目井欣投辖，窥门怅絷骊。提壶留客住，杜宇劝人归。碧嶂下红日，飞霜点黑髭。邴原良自苦，毕卓未为痴。处士林泉适，骚人景物悲。放臣离国恨，迁客去乡思。须藉杯中物，聊舒镜里眉。暂时浇磊磈，到处吐虹霓。但戒零霜露，无劳洒涕洟。从教禁纲密，莫遣醉乡迷。为沃尘生肺，应防水尅脾。破除閒病恼，断送老头皮。埋玉空烦酹，挥金莫计赀。三行何法制，五齐孰官司。喜怒或交作，阴阳因并毗。达人眇天地，曲士谨毫厘。夜汲文园井，朝餐大谷梨。渴心便渌醑，大户怕甘酏。滋味将何比，经纶倘在兹。一尊常准拟，三顷要耘治。吾道久榛莽，世途多虎貔。黄封忆内醖，絺绣念宗彝。傅说膺新命，曹参守旧规。群生思覆护，寰海厌浇漓。倘负膏肓疾，须凭国手医。欲传方汉者，把盏咏吾诗。"}