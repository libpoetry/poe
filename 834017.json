{"id":"834017","title":"齐天乐 别陈伯严","dynasty":"清末民国初","author":"易顺鼎","text":"蘋湾打桨归来晚，相逢旧鸥俱老。剩墨题笺，残衫换酒，一样飘零怀抱。绿眉凋早。又蝶病花前，蝉悽树杪。凉入西楼，故人独夜梦魂悄。几回剪灯留话，甚卖花门巷，生遍秋草。笛眼肥烟，琴心瘦雨，中有别愁多少。词仙去了。问谁与商量，吟秋碎稿。候馆无眠，暗蛩啼到晓。"}