{"id":"1193635","title":"白纻歌二首","dynasty":"唐","author":"王建","text":"天河漫漫北斗璨，宫中乌啼知夜半。新缝白纻舞衣成，来迟邀得吴王迎。低鬟转面掩双袖，玉钗浮动秋风生。酒多夜长夜未晓，月明灯光两相照，后庭歌声更窈窕。馆娃宫中春日暮，荔枝木瓜花满树。城头乌栖休击鼓，青蛾弹瑟白纻舞。夜天曈曈不见星，宫中火照西江明。美人醉起无次第，堕钗遗佩满中庭。此时但愿可君意，回昼为宵亦不寐，年年奉君君莫弃。"}