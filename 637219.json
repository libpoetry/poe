{"id":"637219","title":"双义吟挽陈司训父母","dynasty":"明","author":"祁顺","text":"妖蛮窃弄荒山里，廉城西畔风尘起。提兵将校岂无人，一夕弗严成偾事。犬羊突入纵抢攘，男妇奔走何仓皇。城头迎刃势破竹，驱逐执掠纷成行。陈公夫妇头双白，老袖龙钟遭险厄。赎金不至命须臾，义气横膺无惧色。伉俪相看但泪垂，宁死不愿生分离。飞魂暗结千里恨，惟有青天白日知。鹤塘之坡揭华表，双义名高死非夭。同时罹患半乡人，死者何多闻者少。君不见古来寿域高倚天，金汤不用土木捐。民无兵死恒晏然，安得此域如当年。"}