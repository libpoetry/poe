{"id":"616626","title":"别南康梦倩歌","dynasty":"明","author":"何南凤","text":"古来高僧能不俗，俗人以敬僧为福。近代僧每类俗人，僧俗二般俱碌碌。是以我惟号半僧，得僧之半亦已足。何期匡南有梦庵，其人非僧更非俗。示我本言及清言，剖胆见肝空罪福。梦庵境界总全真，向外求真自劳碌。我亦当年号梦观，与君同梦无僧俗。咄哉匡山古道场，于今何异垄断局。不有道者梦其间，俗杀木石与麇鹿。我来高卧未同年，梦里名山境既熟。白云岭表系归情，剩下松间未了局。请君细看老棋盘，胜算全收方是足。是真是梦尽输筹，惺惺却恃黄粱熟。"}