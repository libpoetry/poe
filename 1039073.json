{"id":"1039073","title":"别镇阳监仓陈荐秘丞","dynasty":"宋","author":"韩琦","text":"一纪帅三垂，待士敢不至。推诚以求应，百不得一二。彦升其应者，所应由道义。幕中六七年，始卒无少异。严霜摧万木，老柏弥苍翠。烈火炽三日，良玉自温粹。奉亲不可留，含笑就委吏。须代处洺邑，洁羞勤以遂。我病来相台，去客无所觊。彦升两见过，顾旧不顾利。言别之远官，驽枥饲骐骥。蹄齧慎勿较，所困非吾类。自古贤者为，争免不肖忌。坐待天衢亭，万里观腾辔。"}