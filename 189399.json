{"id":"189399","title":"游三峰·九月天气清","dynasty":"宋代","author":"金履祥","text":"九月天气清，高飚扫虚碧。山色日嶙峋，山意亦寥閴。有来二三友，劝我振双屐。问道始委蛇，陟巘转深密。荦确碍微径，藤蔓绊行色。冈阜出坡陀，重险更崷嵂。绝壁诧天造，石笋疑人立。上上复扳援，嵬嵬亦恂栗。摩藓追旧题，扪萝着新蹠。佝偻度崎岩，盘薄踞危石。谁凿丹臼深，碧瓦孰抟埴。云胡半空中，有此千载迹。中峰函剑气，幽洞飞灵液。霏霏人间雨，往往此中出。阴崖采芝人，东冈并游客。虚谷远应声，重崦近成隔。而我独油然，振衣来千尺。川流一以眺，苍莽浩无息。长风拂巾袂，太清可嘘吸。乃知艰险馀，始有高明极。益知身转高，冥然气超逸。登天信有基，升仙岂无术。何当蹑飞烟，高举振长翮。倒景凌三光，达观天地窄。"}