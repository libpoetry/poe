{"id":"1144023","title":"秋思七言八首","dynasty":"宋末元初","author":"方回","text":"久不作诗诗律废，时须饮酒酒皆悭。翠微云外宣平宅，一棹归欤隐此山。重阳时节黄花近，老子情怀白发新。点检客囊无一物，江湖七十五年身。大庾岭头梅挂月，居庸关外草连天。马牛风古不相及，障雾饕风一梦然。将相共扶黄道日，神仙独隐紫阳山。云深夜注参同契，身在虚无缥缈间。郎官己未老秋崖，丞相庚申老讷斋。己亥□螭竹坡老，吾乡三老挂予怀。早遇鹤山先生子，晚登和义郡王门。静翁道翁两知己，恸哭新坟接旧坟。七旬有二传凶问，九月初三记诞辰。客里偶然逢此日，淮思江望泪痕新。菊殿百花梅第一，重阳节过小春来。年年岁岁身长健，摆去穷愁醉几杯。"}