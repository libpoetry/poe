{"id":"703759","title":"关中吟十首","dynasty":"明","author":"释函是","text":"久拚身心奉刹尘，一生悲智自疏亲。百城烟水迢迢道，回首城东犹昔人。莫倚元勋傲少年，百重围破一身全。黄埃白刃前驱失，梦里惊魂空自怜。矢尽寒原战未回，云屯万里出龙堆。前军金鼓无消息，百战旌旄拥戍台。五丈高原计亦奇，全军进退鬼神悲。空中大有安排处，赚杀沙场轻薄儿。旧事难为此日论，沉鎗锁甲暴平原。早知一箭千山定，系马垂杨沽酒村。无人负我笑曹瞒，做尽奸雄负子孙。秋水长天元一色，高文赢得至今存。黄石书传王汉高，焉知初本为韩图。堪嗟断臂何曾得，墙壁如心枉自劳。数十年来枉用心，心才起处被魔侵。自为城堑何人事，遣去呼来直至今。千锤万鍊虚空碎，不似频呻呵欠时。若更醉酣三昧酒，几多生灭目前遗。甚深三昧许谁知，常近如来坐未移。不信折旋与俯仰，一条白练至今疑。"}