{"id":"680120","title":"九鸶图","dynasty":"明","author":"商辂","text":"晴烟晓散垂杨堤，垂杨袅袅临清溪。风景依稀二三月，兰苕杜若连芳蹊。溪头纷然集群鹭，形影相随复相顾。翘沙戏渚咸自适，界水冲风飞更舞。饥则窥鱼饱则栖，弋罗不到无嫌猜。参差态度形殊别，绿杨深处恣徘徊。孤高格，潇洒性，不逐乌鸢不逐隼。平生雅趣云水俱，一片閒心烟雨静。毵毵毛羽胜霜雪，数声叫彻沧波月。宛如野鹤出尘埃，回视凡禽总殊绝。谁人巧夺造化工，九鸶写入丹青中。非惟洁白堪比德，所贵体物存心胸。乘时高奋抟风翮，充庭久向鹓行立。遥看洲渚渺茫茫，日近蓬莱天咫尺。"}