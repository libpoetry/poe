{"id":"1109678","title":"续黄子温读陶渊明诗十首","dynasty":"宋","author":"刘敞","text":"四海方荡潏，匡山得三隐。若人独秀士，逸响露深蕴。江汉东南流，滔滔未之尽。羽轻鲜知福，地重每贪祸。有以羲皇民，居然北窗卧。此意俗莫悟，将非首阳饿。长梧有高韵，千载不可及。五柳遗世名，于今亦独立。悲哉市朝士，夸竞常汲汲。子綦委天乐，穷达两已忘。九歅尔何知，梱也安得祥。一吟责子篇，千古如相望。追俗情易合，玩奇当企尔。柴桑彼何者，高唱屡在此。县令不俛眉，吾又悲扬子。州县徒劳人，著作非所务。道殊岂自强，气直已多迕。屡招遂长往，归欤彼何暮。昔在八州牧，功业济衰晋。吾闻贤者后，鲜不祚休运。如何竟廖廓，天道盖难问。孟尝实超迈，举世少其并。风流自有钟，若士复孤迥。祖述酒中趣，乃知外家性。吾今乞食士，因咏乞食诗。谅无乞食怨，复想乞食时。贫贱自古然，岂愧世上儿。曩游浔阳郭，怀古怆来暮。不意陈蔡间，起予欣有遇。彼此共一时，怅然感佳句。"}