{"id":"1129890","title":"龙门偶作五首","dynasty":"宋","author":"释清远","text":"明月何皎皎，永夜入我室。照出万古心，念此百年质。隔窗风露泫，拥毳衣衾密。迟迟不能寐，馀光在东壁。叨叨林鸟啼，披衣中夜坐。拨火悟平生，穷神归破堕。事皎人自迷，曲淡谁能和。念之永不忘，门开少来过。呜呜鼯鼠啼，时人皆不喜。得意即相呼，意去当自止。吉凶由之生，吾未见其理。此言如未闻，大梅有宗旨。"}