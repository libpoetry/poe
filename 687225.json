{"id":"687225","title":"戏效汪京兆西湖六首为孙道甫书于湖之南屏山居 问林和靖争孤山","dynasty":"明","author":"孙一元","text":"孤山君已占多春，此日还当让后人。千树梅花双舞鹤，也须着我白纶巾。占断孤山五百春，暗香疏影句犹真。六桥烟月春无数，元属梅花旧主人。我亦归来事隐沦，山灵已许不须嗔。乾坤风月无常主，要有当时领略人。鹤化梅枯地自春，岁时伏腊荐芳新。苏公堤在犹从姓，能道孤山更属人。昔人丛桂歌招隐，今日梅花肯见分。放鹤开笼亦不恶，抠衣长日愿从君。西湖十里春无数，夫子能来意亦嘉。烟水平分相对住，一山明月共梅花。"}