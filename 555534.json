{"id":"555534","title":"水龙吟 送方伯陈公大玉之任闽藩","dynasty":"明","author":"黄仲昭","text":"使君抱负不凡，少年文采称无敌。云霄直上，龙墀夺锦，金闺通籍。计省发硎，政无疵厉，民沾惠泽。喜受知圣主，擢参薇省，经行处、皆春色。天上忽颁宠命，又荣迁、闽南牧伯。九重宵旰，恢弘治化，还资辅弼。棠树阴中，旧时父老，空思行迹。况同寅交契，江云渭树，此情何极。"}