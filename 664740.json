{"id":"664740","title":"寄张士元","dynasty":"明","author":"康海","text":"黄金台上云依依，黄金台下水沵沵。臣今万里去，辛苦安可辞。但愿陛下寿万岁，使臣万里无遗思。祖宗洪业际天地，尺地皆土，人咸臣之。斩刈流徙，惟上所为。遐方炎炎，有肉不可食，有酒不可卮。况臣侍从迩文墀。心之彷徨岂在此，惟愿陛下有长期。陛下神圣古帝少，臣心不为遐方老。"}