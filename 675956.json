{"id":"675956","title":"大堤曲","dynasty":"明","author":"蒋主孝","text":"垂柳阴阴绕堤绿，二八婵娟唱新曲。映水荷花眩晚霞，隔岸芙蓉障红玉。弹丝吹竹当路傍，使君驻马索酒尝。临流卷幔对君语，十二巫山春梦长。春梦长兮月将落，湖上东风玉跳脱。自矜纤手摘兰芽，红泪双双为君阁。背人偷整玉搔头，摇荡春情燕子楼。回首可怜歌舞散，彩云零落渚花秋。"}