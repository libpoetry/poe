{"id":"650207","title":"赠杨景衡致仕还永嘉","dynasty":"明","author":"金幼孜","text":"早岁负经术，文采耀儒绅。明廷忽登荐，熙运逢昌辰。首选夏官属，再擢领司勋。九载绩称最，超迁佐名藩。优优敷治理，黾勉勤咨询。扬历三十载，践履思弥敦。及兹登七秩，陈词乞归田。圣情特允许，优老怀旧人。清晨别阊阖，冠盖拥青云。丝竹沸华筵，飞觞促行轮。迢迢踰大河，渺渺涉长津。乔林翳桑梓，竹树荫云泉。别墅日成趣，猿鹤时相亲。良辰集宾友，谐咏乐琴尊。以兹保迟暮，眉寿绵千春。永言写朋好，终始期勿谖。"}