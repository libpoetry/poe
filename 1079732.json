{"id":"1079732","title":"十一月一日步河堤上","dynasty":"宋","author":"吕本中","text":"簿书纠缠人，欲出不自许。老叟环我前，更作附耳语。脱身上河堤，颇似昼伏鼠。河堤平如掌，下有千岁土。夕阳敛残照，草木过寒雨。游鱼著钩饵，舟子快新煮。煮鱼得放饭，尚叹行役苦。江湖平生心，岁月可逆数。故人书断绝，吾事有去取。归来讨清尊，妙句还一吐。"}