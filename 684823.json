{"id":"684823","title":"闲事杂题","dynasty":"明","author":"王彦泓","text":"闲翻绣谱与睡相，深缬葡萄浅瑞香。阿母惯嗔交颈鸟，只描双蝶过秋棠。水沉重彻藕丝衫，明映蝤蛴碧玉缄。行出画阑风日好，髻丛花片蝶飞衔。掠鬓初齐侧眼看，红棉新拭镜光寒。斜回雪颈些些见，贝齿畏痕恰恼欢。拾得残笺有几行，瘦斜书势似萧郎。莫教漏泄关心事，贮向裙前瑟瑟囊。爱染朱丝约髻心，退红嫌浅绛嫌深。通犀插久销光彩，更遣寻求蜜蜡金。莫愁擎著凤凰雏，秀发明眸粉玉搓。低笑唤卿亲切看，阿侯姿貌似谁多。偶向灯前制锦鞋，半窗梅影下瑶阶。良宵不厌熏香坐，为听萧郎读紫钗。丰神宜笑韵宜嗔，随意梳头态更真。流品自知应第一，不劳寻见尹夫人。"}