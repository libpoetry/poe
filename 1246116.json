{"id":"1246116","title":"三月八日偕徐成中杨澄源李子庚吴溥泉董朝宗黄中立程邦民汤仲谋王文明游南镇得禽字","dynasty":"元末明初","author":"刘基","text":"积雨霁芳甸，凯风来远林。逍遥出郊郭，徙倚散烦襟。桂棹荡清涟，长裾曳轻阴。肆览夏王陵，流观秦帝岑。黄熊安所之，荒楚自萧森。仰玩卉木荣，俯聆泉石音。洋洋潭底鱼，喈喈枝上禽。昭融见天德，滉瀁怡人心。况有文彦友，温恭比瑶琳。献酬礼不愆，咏歌思弥深。良辰岂易得，嘉会难屡寻。愿作胶与漆，无为商与参。殷勤属此章，冀以代兼金。"}