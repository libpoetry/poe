{"id":"624203","title":"题峡山诸胜","dynasty":"明","author":"黎崇宣","text":"峡山高不极，峡水深不测。千峰两岸削芙蓉，一线中流披练色。昔闻黄帝二子采药来此山，遂令神境辟人寰。复有古寺飞来自舒州，金碧辉煌据上头。奇踪异迹不可数，沉犀归猿渺何许。仙家灵异会何年，名人藻翰流千古。迩者孽蛟起山中，飞沙走石号天风。神宫梵宇颓欲尽，诸胜尽没荒草丛。朱生本是好奇士，手披榛莽寻遗址。经营数载还旧观，顿教百废一朝起。更添楼榭倚山隈，结社豪吟亦快哉。君归好扫莲花石，待我春明策杖来。"}