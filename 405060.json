{"id":"405060","title":"仲华兄出示《放筏图》，嘱为题句，并云此图乃昔年与赵望云先生同游灌县，赵写以见贻者。灌县为余旧游之地，江边放筏，亦曾目击，今睹此图，宛如旧识。爰题五律一首，即乞仲华兄两正","dynasty":"近现代末当代初","author":"缪钺","text":"玉垒峰峦峻，岷江日夜流。榜人齐放筏，天地正清秋。击楫心常壮，回滩力自遒。但凭弘毅志，新建古神州。"}