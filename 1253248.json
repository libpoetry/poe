{"id":"1253248","title":"挽张云庄宗礼三首","dynasty":"元末明初","author":"陶宗仪","text":"客邸病萦纡，惊忧郁未舒。紫桫函蜕骨，白下返灵舆。故里千年别，浮生一梦如。莫云庄上些，山雨竹楼虚。嫁殃遭太守，簿录降将军。短景灯馀燄，繁华水上云。贤愚谁复辨，玉石竟俱焚。次第修言行，他时表墓文。呜呼吾友汲，相望去程遥。遗恨孤慈侍，清魂入大招。诸儿铜鼓卫，一穴凤山椒。泪洒西风里，交情永寂寥。"}