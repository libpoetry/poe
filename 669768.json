{"id":"669768","title":"燕歌行 其一","dynasty":"明","author":"李攀龙","text":"秋风萧瑟吹我裳，蟋蟀寥寥啼我床。出门四顾非故乡，谁能客游不断肠。短歌微吟激繁霜，浮云千里一彷徨。仰看明月流清光，二十八宿罗成行。高台非阁遥相望，河汉纵横难为梁。胡马北鸣雁南翔，忧来不知从何方。慊慊伏枕聊自当，涕从中零安得防，岂不怀归道阻长。"}