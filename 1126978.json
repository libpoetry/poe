{"id":"1126978","title":"九日对菊有怀粹老在河上四首","dynasty":"宋","author":"黄庭坚","text":"月邀棋约屡登台，学省公厅只对街。九日菊花孤痛饮，百端人事可安排。黄花节晚犹可惜，青眼故人殊未来。金蕊飞觞无计共，香钿满地始应回。忆得旧时重九日，紫萸黄菊压梳钗。寒花有意催垂泪，喜鹊无端屡下阶。碧窗闲杀春风手，古柳堤莺几日回。纵有黄花堪对酒，应无红袖与传杯。"}