{"id":"778536","title":"沁园春三首 其二","dynasty":"清","author":"宋琬","text":"柳暗柴门，苔深竹径，芍药初红。羡烟霞高卧，结庐水曲，鹿麋为伴，避世墙东。女子知名，儿童拍手，笑指韩康药满笼。吾何幸，向绳床井灶，正日相从。朝来睡起初慵，恰神女飞来第几峰。看博山炉底，双眠翡翠，绿纱窗外，并蒂芙蓉。我辈钟情，温柔堪老，鹤似精神玉似容。催妆赋，校陈琳檄草，立愈头风。"}