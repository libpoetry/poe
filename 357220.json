{"id":"357220","title":"风流子·城西见杨柳","dynasty":"清代","author":"黄人","text":"西风添旅感，寻秋去，信步出胥关。看夹道垂杨，悄无生意，丝多仍扰，絮去无还。空移得、章台千万树，毕竟托根难。暗醮飞尘，乱牵衰草，不知摇落，尚赌眉弯。凉蝉悽如语，道金绡翠减，愁绪难删。从此流莺情薄，系马游栏。只瘦蝶怜伊，奈何频唤，离筵送客，攀折更番。莫把当初眉样，做与人看。"}