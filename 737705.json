{"id":"737705","title":"琴意诗 其六 汉宫秋怨","dynasty":"清","author":"张梁","text":"掖垣天清夜沈沈，三十六宫宫漏深。凤辇鸾舆不知处，凉飔微动锒铛音。卷帘徘徊鱼钥静，几片梧桐落金井。昭阳殿里月正明，长信门前风自冷。玉轸金徽聊寄情，声声弹出是秋声。酸嘶银汉哀鸿唳，幽咽瑶阶怨蛩鸣。雾湿云鬟花影移，哝哝絮语夜何其。马卿作赋音尤楚，班女裁诗韵更悲。掩抑似闻长太息，千回百转柔肠强。罢琴惆怅不成眠，蜡檠飘红泪珠滴。"}