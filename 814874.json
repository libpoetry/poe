{"id":"814874","title":"踏莎行","dynasty":"清","author":"俞士彪","text":"梦有工夫，愁无气力。厌厌夜坐偏岑寂。向来孤月照双栖，人间今夕同离隔。芳信谁传，流年自惜。心儿莫似灯儿黑。落花风过玉帘空，无言暗把阑干拍。眉翠轻匀，臂红微露。晓妆初罢窥朱户。玉床斜倚绣鸳鸯，珠帘半捲调鹦鹉。漠漠香尘，濛濛飞絮。行人惆怅频回顾。韆鞦过尽紫骝嘶，明朝认着垂杨路。菱鉴蒙尘，兰膏泻泪。今春谙尽愁滋味。阶前开了合欢花，床头叠起鸳鸯被。芳草无情，东风有意。朦胧淡月帘垂地。子规不去唤人归，三更故搅银屏睡。"}