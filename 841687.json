{"id":"841687","title":"将进酒于伊舫同年以螯酒见招情词悱恻作此报之","dynasty":"清末民国初","author":"曹家达","text":"君不见，雁门秋风送寒雁，关山寄处如传箭。又不见，河阳芳树赛春华，昔时霞兰今泥沙。人生欢会在杯酒，安能郁郁空嗟呀。君不见，北芒蒿里一抔土，下有松楸泣风雨。刘伶杜康古有名，几人学得尧舜禹。华灯光照金错卮，日月弦望会几时。"}