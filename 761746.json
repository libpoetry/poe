{"id":"761746","title":"水调歌头 壬戌六月十一日集海日楼为寐叟金婚贺","dynasty":"清","author":"况周颐","text":"嘉耦岁寒侣，琴瑟亦冰弦。黄金白首相况，金欲逊其坚。偕老百年常事，公是刘樊仙眷，何止百而千。百者数之始，中半最华年。双烛照，楼百尺，敞琼筵。腾天跃海，看取晨旭总成圆。指顾光华复旦，仙仗御香深处，比翼更朝天。醉写催妆句，眉笔老逾妍。"}