{"id":"734321","title":"苦雨行","dynasty":"清","author":"潘高","text":"泥滑泥滑傍篱落，补屋补屋呼屋角。复有菰蒲深更深，村边尽日啼姑恶。风雨无赖送春归，江北江南水半扉。黄笠青蓑乘棹去，萋萋草长没渔矶。此时合闭茅堂坐，何堪更鼓他乡柁。四月沿溜下阊门，云连山顶烟护村。东风卷浪轻帆健，过尽千峰酒一樽。及抵家山更萧索，雨亦不收风又作。何时巷陌听啼莺，一洗从前唤雨声。"}