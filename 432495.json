{"id":"432495","title":"次韵和黄茂笙病中之作","dynasty":"近现代","author":"连横","text":"海上寒威迫，寰中战气酣。书来知病讯，诗好抵清谈。世事谁消长，生涯历苦甘。固园梅放未，酝酿一枝含。生死何须念，轮回悟已真。登天能證佛，入地即为人。兜率罡风乱，恒沙劫火频。祗今居畏垒，情话一酸辛。放眼高台上，风云孰主权？奇愁盘古剑，清泪坠春绵。丛桂能招隐，幽兰任弃捐。蓬莱非乐土，何事去求仙。自我归闾里，关门避世知。鱼潜青藻末，凤老碧梧枝。同病情逾重，论交道莫歧。滔滔东去水，坐待种桑时。"}