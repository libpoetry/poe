{"id":"713966","title":"食蕨 其一","dynasty":"明末清初","author":"屈大均","text":"雨多蕨芽肥不已，拳曲重重毛色紫。一夕雷惊总怒生，茎茎看与龙头似。畲人采得兼香蕈，殷勤持向从阳市。无人肯买充盘餐，多为性寒损肌理。清斋我久绝膏腴，不为逃禅学妙喜。高堂往日好伊蒲，野蔌山肴思所嗜。肉味乾濡未忍甘，姜桂相滋今疾止。鸡豚无复佐晨羞，蔬食从今至没齿。寸寸春葱总断肠，枝枝冬笋休生矣。"}