{"id":"1079901","title":"围城中故人多避寇在邻巷者雪晴往访问之坐语既久意亦暂适也","dynasty":"宋","author":"吕本中","text":"雪泥春既融，晓日初破雾。出门寻故人，来往不数步。共谈江南胜，闭眼想去路。松风被茅屋，稻垄立白鹭。行看贼围解，春水即可渡。先当上钟山，次第入庐阜。生平泉石念，久受尘土污。况今九死馀，转觉处事误。豫怀岩壑里，所至陪杖屦。可行君莫辞，行李我已具。"}