{"id":"597889","title":"送万明府赴湖州","dynasty":"明","author":"林大春","text":"易水幽都北，吴山震泽东。相看千里外，去住九春中。歧路仍朱泪，长途岂籍穷。离歌当折柳，客路叹飘蓬。恋阙迟燕甸，登台俯越宫。溪寒出天目，城古暗防风。冰泮王祥宅，春开陆羽丛。植花看欲遍，梦藻若为工。朝罢云间舄，閒询桑下童。未论非百里，从此识三公。献赋才宁并，明经荐偶同。周南怜独滞，冀北讶群空。湖阔孤帆白，天高落日红。何时逢旧侣，清夜醉新丰。"}