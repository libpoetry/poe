{"id":"1004031","title":"多胜亭","dynasty":"宋","author":"程公许","text":"昌黎文章纬河汉，只合彯缨侍香案。帝遣骑麟下大荒，肯为吾州一笑粲。至今千里被膏沐，犹自霱云馀绚灿。后二百年来祖侯，不以左官兴寤叹。西园作堂娱岁丰，东城选胜湖波漫。不知此湖孰经始，秀水之涯矗堤垾。花屿逶迤双径通，荷荡淼莽三塘贯。凭堤筑台夐清旷，羁官赖此泄愤惋。嘉二三子南渡来，营葺颇能还旧观。风流转烛冷如铁，仆雨摧风存者半。蹇余意倦直承明，次补适来忝藩翰。腐不能通柱后文，拙尤不辨牙筹算。自公正须豁滞懑，时屈何能事轮奂。支倾补坏聊复尔，护邃培高足娱玩。江山入手要弹压，风月无边供判断。高贤一语真实录，胜游虽多此为冠。水花岸草错云锦，雨瘴清岚无界畔。忘机自与鸥鹭亲，无事从渠凫鹜散。老仙音尘可得追，移得卢家石坚悍。题评倚重南轩翁，瞻相如瑟黄流瓒。迂顽我岂经世具，乞身去咏南山矸。作诗聊与来者期，何去后思可称赞。尚友三贤自不差，时复凭熊一来看。"}