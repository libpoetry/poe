{"id":"1077139","title":"志宏见和再次前韵 酴醾","dynasty":"宋","author":"李纲","text":"寒过春光还漏泄，酴醾架上花如雪。轻盈皓色讶梅开，芬馥清香胜兰茁。龙须初引翠蔓长，玉质全看素英缀。结成幽洞自深沈，荫此芳醪更奇绝。铜瓶只浸两三枝，香在根尘都不歇。幽人赠我意已勤，却愧终朝烦采撷。子美惟愁花欲飞，渊明自爱门常闭。寻芳须趁春未残，更喜晴天垂彩霓。"}