{"id":"1124566","title":"次韵答曾仲成二首","dynasty":"宋","author":"饶节","text":"曾侯果胜流，折节事膏火。年来何转穷，正以工诗坐。可怜哭鬼句，不救采薇饿。平生九品禄，团团蚁旋磨。归来卜我邻，步屧得相过。剧谈到理窟，我义危欲堕。世人富贵忙，此乐渠不那。春山正可寻，我行公亦可。我老不能世，百念久灰冷。偶随出山云，托迹暂人境。借问交游人，出处各形影。某或李广奇，某或卫青幸。如公不世才，跬步可台省。何为赋归来，欲近沃洲岭。夜半哦公诗，月寒心怲怲。"}