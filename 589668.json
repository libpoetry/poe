{"id":"589668","title":"送同年寇体乾如广平","dynasty":"明","author":"钟允谦","text":"圣皇御宸极，仁礼柔黔愚。厉精作群吏，责效期黄虞。巽命屡申播，循良庸简殊。君才卓英俊，揽辔登清途。何以答主怀，义训昭庭趋。如彼千金方，世传岐与俞。如彼白乐厩，知无偾辕驹。金丹试一粒，疲瘵立息苏。轻车就长道，千里看须臾。矧兹广平治，近在京辅区。笃近绥四方，经辕容粗疏。丰歉时不常，待哺翘喁喁。帝德何以宣，生厚化乃孚。岂弟歌周雅，民塈理不诬。如伤铭座侧，伯子真良模。与君敦世好，别语忘烦芜。君亦何所言，临风慰踟蹰。"}