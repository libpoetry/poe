{"id":"1112084","title":"丑奴儿/采桑子","dynasty":"宋","author":"宋先生","text":"河车怎敢停留住，搬入泥丸。水火烹煎。一粒丹砂炼汞铅。金丹大药人人有，只要心坚。休说闲言。不走阳精便是仙。因师传说朝元理，昼夜功勤。炼煅成真。偷得阴阳共半斤。壶中天地何曾夜，四季长春。洞里光阴。交我如何与世论。夜来子后披衣坐，心定神清。见个真人。脸似胭脂体似银。炉中火焰炎炎起，紫气腾腾。一粒丹成。管取飞升上帝京。"}