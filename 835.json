{"id":"835","title":"温泉庄卧病寄杨七炯","dynasty":"唐代","author":"宋之问","text":"移疾卧兹岭，寥寥倦幽独。赖有嵩丘山，高枕长在目。兹山栖灵异，朝夜翳云族。是日濛雨晴，返景入岩谷。幂幂涧畔草，青青山下木。此意方无穷，环顾怅林麓。伊洛何悠漫，川原信重复。夏馀鸟兽蕃，秋末禾黍熟。秉愿守樊圃，归闲欣艺牧。惜无载酒人，徒把凉泉掬。"}