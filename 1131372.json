{"id":"1131372","title":"九龙岩","dynasty":"宋","author":"蒲宗孟","text":"虚岩苍壁古苔斑，潇洒清深六月寒。三伏流金无处避，暮天将去更盘桓。老僧栖息乱云颠，凿石开山四十年。投得岩成身老大，更无筋力到岩前。人言道士隐深山，九炼丹成去不还。乳溜滴成华盖座，犹疑真相在岩间。欲寻微径到山前，闻有蛟龙洞底眠。岁旱密云终不雨，可能无意救荒年。"}