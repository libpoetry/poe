{"id":"817274","title":"车中无事辄得小诗，宿店后即书于壁","dynasty":"清","author":"薛镛","text":"茅屋三间古道旁，小姑质朴亦端庄。隔溪眉样青如许，携镜临流理晓妆。高烧绛蜡夜窗虚，客路平安报故居。写罢八行交驿卒，家书飞递等官书。叠嶂层峦石径斜，涧溪清浅醮红霞。风尘莫谓无佳境，一路幽香扑枣花。短衣匹马气纵横，无数青山管送迎。独立金鳌一昂首，此行端不负生平。纵横上下孰通才，放眼真教尽八垓。莫怪狂生小天下，此身曾上岱宗来。"}