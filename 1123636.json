{"id":"1123636","title":"书事","dynasty":"宋","author":"赵蕃","text":"长年穫稻时，人尽趋南亩。束薪固图售，求益敢屡拒。念昔居田园，连林恣斤斧。炊饮煮坡羹，徒闻乱风雨。山溪急宵舂，野市赴朝籴。人言非踊贵，富者犹露积。丰年且不饱，恶岁真可戚。悬釜以待炊，衾裯宁许直。贫非事烹煎，病止治药物。乌薪鬻之市，束缚论寸尺。烟浮多稚松，质重非老栎。炽焰忽复然，寒灰已成积。久旱始足雨，畦圃新料理。秋茄尚入馔，晚菘能败齿。万钱固无相，三韭聊自诡。抱瓮岂忘勤，移家嫌近市。儿童不知忧，度日长戏剧。忽传山中讯，欣喜沾柿栗。为物虽甚微，贵是家所植。何当携尔曹，绕树亲寻摘。东街鼓坎坎，西街鼓鼕鼕。市酒倚法禁，椎牛聚群凶。差事惊父老，狂歌走儿童。此俗苟不止，斯民始终穷。早禾虽登场，舂簸才足食。晚禾尚栖陇，登减未可必。吏持与催符，官趣违限责。为政本忧民，民忧政何德。北风卷湖水，万里雪欲狂。乘势不自止，云开日垂光。风伯益振厉，行子立欲僵。青女探其机，变作明日霜。湖水冻成坼，层冰傲朝阳。松柏愁悴死，宁云草苍苍。哀哉羁栖人，破褐无几长。塞向亦墐户，退怜无地藏。缅思六月中，誓言望清商。及今玄冬时，懔懔反莫当。流金与折胶，事乃旦暮常。安时辅尔躬，毋为徒自伤。我行一何忙，羽檄来星奔。忙行抑何事，列境备戍屯。贼犯连英郴，江右声已宣。往年缚李金，此邦盖晏然。而今独胡为，骚驿穷朝昏。政坐茶贼时，曾窥此邦藩。茶贼异此贼，本皆商贩民。忽当法令变，州县复少恩。求生既无路，冒此图或存。此贼据巢穴，其徒况是繁。萌芽手可披，不披生恶根。虽云巢穴深，岂离率土滨。彼犹蜂蚁聚，我军貔虎群。彼积鼠壤馀，我粟多腐陈。彼乃寇攘尔，我盖仁义云。边庭尚思犁，此又何足言。何当快除扫，听民乐耕耘。我亦得抛官，归舟趁春浑。胡为故使我，驹局仍鸱蹲。更虑一朝焚，珷玞同玙璠。"}