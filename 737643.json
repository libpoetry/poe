{"id":"737643","title":"西征别儿子梦连","dynasty":"清","author":"谢济世","text":"九门何皇皇，家家度岁忙。我亦侵星起，辞家赴沙场。大儿甫八龄，失母依我旁。见我荷戈戟，长跪牵我裳。儿愿随爷去，辛苦共爷尝。拭泪摩儿顶，我儿何不量。迢迢征戍地，道里六千强。地远天亦别，夏月飞秋霜。并死有何益，不如返故乡。故乡先垄在，种柏已成行。汝归山有主，庶免樵斤戕。故乡祖母在，闻信知断肠。见汝如见我，稍慰门闾望。故乡遗经在，牙签贮青箱。趋庭谁课汝，汝自延书香。故乡先业在，草宅成荒庄。学书恐误汝，汝好事农桑。上以供正赋，下以奉高堂。酒酿三吴白，鸡畜九江黄。圣主哲且仁，暂戍非久长。东归傥有信，为我洁壶觞。"}