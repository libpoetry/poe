{"id":"198804","title":"郊祀庆成并进状","dynasty":"宋代","author":"曾巩","text":"即祚讴歌后，钦柴礼数新。盛容超旷代，乐贡尽殊邻。宿戒临行殿，宵兴绝众臣。立须空便泬，步进却柔姻。外物虽多品，天心在一纯。高灵终享德，群望亦依仁。暗蔼如无间，迟延若可亲。欲知精意答，预睹太和臻。积噎没遥甸，浮阳上绮闉。矞云生斐亹，爱景驻逡巡。厚庆归清庙，余釐及兆人。还宫动前跸，喜气入韶钧。"}