{"id":"137743","title":"乞药有感呈梅圣俞","dynasty":"宋代","author":"欧阳修","text":"宣州紫沙合，圆若截郫筒。偶得今十载，走宦南北东。持之圣俞家，乞药戒羸僮。圣俞见之喜，遽以手磨砻。谓此吾家物，问谁持赠公。因嗟与君交，事事无不同。忆昔初识面，青衫游洛中。高标不可揖，杳若云间鸿。不独体轻健，目明仍耳聪。尔来三十年，多难百忧攻。君晚得奇乐，灵根斸离宫。其状若狗蹄，其香比芎藭。爱君方食贫，面色悦以丰。不惮乞余剂，庶几助衰癃。平时一笑欢，饮酒各争雄。向老百病出，区区论药功。衰盛物常理，循环势无穷。寄语少年儿，慎勿笑两翁。"}