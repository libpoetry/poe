{"id":"1082744","title":"送妙侍者游方","dynasty":"宋","author":"释慧空","text":"秋雨秋风如解事，忽送新凉到庭户。道人明日先我行，少立斯须听吾语。龙蛇共路古犹今，魔佛同源水非乳。满世谁能辨正邪，入门且可分宾主。句中有眼汝验渠，棒下无私渠验汝。好手虽然不犯锋，横身却在锋铓里。象王蹴蹋驴群空，师子嚬呻狐类死。道人一等是精灵，大显无功合如此。愧当十偈非赏音，喜见独行无伴侣。相逢休问来何从，佛寿之孙佛心子。"}