{"id":"1056389","title":"双井敝庐之东得胜地一区长林巨麓危峰四环泉甘土肥可以结茅庵居是在寅山之颏命曰寅庵喜成四诗远寄鲁直可同魏都士人共和之 其三","dynasty":"宋","author":"黄大临","text":"手把齐民种莳书，莎衫台笠事耘锄。夏栽醉竹馀千个，春粪辰瓜满百区。早秫旋舂尝曲药，新粱炊熟自樵苏。日西杖屦行山口，招得邻丁作饮徒。"}