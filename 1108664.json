{"id":"1108664","title":"哭赵百微少蓬二首","dynasty":"宋","author":"刘克庄","text":"书筒旧岁尚谆谆，曾几何时哭蜀珍。对紫薇边还老手，近红云处立长身。禁中视草蒙天笑，湖外埋轮触相嗔。直气雄辞俱已矣，西风怀友一沾巾。长君尤岁辈流稀，君直西垣我北扉。襆被本无桑下恋，联鞍犹记柳边归。锦残尚足邱迟用，斤妙曾看郢客挥。闻卜菟裘殊未定，吴中埋玉是耶非。"}