{"id":"162244","title":"豫章别李元中宣德","dynasty":"宋代","author":"林之奇","text":"旧闻诸李隐龙眠，伯时已老元中少。一行作吏各天涯，故人落落疏星晓。西山影裹识君面，碧照草江眸子瞭。向来问道渺多岐，只今领略归玄妙。老凤垂头噤不语，古木查牙噪春鸟。身在幕府心江湖，左胥右律但坐啸。第愁一叶钓渔舟，不容七尺堂堂表。我今归卧翠谷云，君应紫禁莺花绕。相思有梦到茅斋，细雨青灯坐林杪。"}