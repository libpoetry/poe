{"id":"703001","title":"池上二首","dynasty":"明","author":"谢迁","text":"风吹细浪碧粼粼，水面微凉透葛巾。何处更寻三岛路，此心顿洗十年尘。不嫌鹭宿移莲近，为爱鱼肥唤草频。兴到一樽成独酌，待邀明月作嘉宾。脱巾露发坐临池，波底流星又一奇。皓月不来如索价，好风能至亦催诗。舟常倚棹怀安道，琴不调弦待子期。却恨挂冠犹欠蚤，清欢须及未衰时。"}