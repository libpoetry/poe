{"id":"1246194","title":"为韩克铭题画石鼎联句图","dynasty":"元末明初","author":"刘基","text":"轩辕道士轩辕孙，昔随飞龙陟昆崙，乘骑六气遨乾坤。上穷混沌无涯门，下抉若木扶桑根。旋雷舞电讹晨昏，批蹴虎豹号帝阍。搥击河鼓牛腾骞，摛虹织煇绚泽原。三足老乌不敢暾，迷离缺兔骇且奔。羲和吁号诉玉尊，谪降下土营丘樊。结喉长颈古貌存，如鹤如鹄如龙蜿。诘屈不作人间言，涕唾落地生兰荪。驱叱碣石归河源，蜚廉屏翳双挟轓。彆捩象齿愁育贲，山玄水苍琮琥璊。离罗璀错辉煓燉，笙镛琴瑟篪与埙。五音翕绎珠泻盆，吹为栗烈呵为暄。扑抶罔象笞鼍鼋，馋鳄辟易从厥屯，束缚㺑魃魈魖魂。秉畀赤郭充朝飧，妙用歘忽无留痕。嗟哉二子尔曷冤，如井谷鲋当化鲲。喓喓草虫呼阜蠜，欲与蟪蛄语凉温。不知风霆掣墙籓，江腾海跃乔岳翻。鬼物喘汗相濡喷，爽灵漂摇失所蹲。敞恍梦寐精魄皆，低头拜伏詟再论。阳春二月花满园，掩关独坐辞谇諠，按图案意聊涤烦。羡君轩辕之后昆，浩歌一曲期勿谖。"}