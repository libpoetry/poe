{"id":"812682","title":"游玉泉山寺和夫子作","dynasty":"清","author":"吴兰畹","text":"玉阳多胜事，鹫岭快登临。塔耸风烟古，山空花木深。飞泉悬峭壁，清磬答遥岑。智者安禅处，莲开月满林。万籁肃群虑，苍凉梵宇开。高歌动日月，虚壑隐风雷。断碣空陈迹，妆楼胜劫灰。灵岩秋寂寂，遗恨没蒿莱。搔首涉峰顶，江山一碧浮。凄凉今夜月，萧瑟故园秋。鹤唳惊残梦，猿啼起暮愁。丹砂如可觅，还伴葛仙游。"}