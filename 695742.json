{"id":"695742","title":"送庞侍御少南出按两浙二首","dynasty":"明","author":"欧大任","text":"明堂令布履端馀，宪府霜飞按越初。沧海潮回收万弩，潢池氛净出单车。探碑禹穴多奇字，访士桐江有旧庐。八使风流谁得似，西京人望皂囊书。同时学赋羡君成，流落怜子十载情。周室主书专柱史，汉家掌故待诸生。交游敢望弹冠出，父老应随负弩迎。浙水东西怀绣斧，江花那得计王程。"}