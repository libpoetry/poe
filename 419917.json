{"id":"419917","title":"疏影 帆","dynasty":"近现代","author":"邓潜","text":"江天曳白，指断鸿尽处，烟水空碧。叶叶风轻，远浦分程，樯乌旧是相识。斜阳一片离愁挂，算不定、天涯踪迹。入画中、影带寒鸦，卷破半江秋色。休问扬州锦缆，只鸦轧橹外，长伴行客。蓼屿芦汀，安稳收篷，惯听渔家凉笛。思量转脚风波里，有几个归舟江驿。幸老来、无恙同他，为报故人消息。"}