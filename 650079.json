{"id":"650079","title":"晓发沙城由东山间道薄暮始达宣府","dynasty":"明","author":"李时勉","text":"仆夫促严驾，晓发銮舆先。避彼鸡鸣道，迂回由东山。山险历层叠，路狭经万盘。下山入地底，登高上云端。俯视蹴飞鸟，仰望扪苍天。谷崖莽无路，下马相攀缘。崎岖几回转，犹在数里间。旌旗蔽云日，剑戟森林峦。憩阴摘山果，㪺壑漱清泉。试看荷戈士，飞走轻飙旋。边关虽迢递，大道亦便便。既违澹台志，驱驰固宜然。悠悠日将夕，始及见平川。未知足力倦，飞骑得前奔。疾风觉后随，倏忽达军门。故人喜我至，尊酌且相欢。愿言励雅操，戮力奉至尊。但愿师奏凯，辛苦马足论。"}