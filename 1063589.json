{"id":"1063589","title":"同超然无尘饭柏林寺分题得柏字","dynasty":"宋","author":"释德洪","text":"沙村宿雨馀，炊烟淡寒色。山墟蚕市休，野饭渔舟隔。忽逢柳际门，知有道人宅。扣扉山答响，童子出迎客。空庭竟何有，冻死千岁柏。钟鸣食时至，老僧揖就席。香粳定宿舂，露葵应晓摘。羌饥一饭美，何啻万钱直。风轩纳山翠，引手扪石壁。爱此玉崔嵬，岁久自崩拆。下有洄涡泉，甘凉冰齿颊。勿轻一脉微，去涨万顷泽。吾行无疾徐，住佳去亦得。欲收有声画，绝景为摹刻。兴来勿复缓，转顾成陈迹。"}