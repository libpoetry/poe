{"id":"600196","title":"宿伏城驿怀乐羊子","dynasty":"明","author":"郭棐","text":"中山仍古道，乐羊屹遗祠。祠前苍松柏，郁郁含芳滋。下有千岁苓，上有千尺丝。邑人比甘棠，因以结遐思。忆昔魏文侯，任贤如渴饥。盈盈箧中书，弃捐不复疑。所以乐羊生，感君国士知。爱子乃天性，啜羹甘如饴。用能辅霸功，声绩云霄驰。后来相遇难，狗兔多嘘嘻。汉高称豁达，淮阴含酸悲。唐宗亦磊落，玄成终仆碑。何如魏君臣，一心亘相期。鸿图迥赫奕，青史光陆离。我来探古迹，聊以托陈词。霜风吹素襟，老鹤鸣松枝。"}