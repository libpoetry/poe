{"id":"1020835","title":"骚词 其一","dynasty":"宋","author":"释善珍","text":"获印兮汾阳，结茆兮湘之岗。湘之岳兮帝宫谒帝，帝不敢骄兮奔魑魅而走蜚龙。余行兮余意，一笑兮足惊一世。人不知兮谓余立异，岂人见兮胜帝。调古兮湘童，大道兮壶之中。白璧苍蝇兮何污，噤不敢陈兮君怒。苍苍上兮皇皇下，乐莫乐兮郴之土。藐郴城兮楚涯，身非余兮辱余奚为。策空鸣兮余去，人曰吾能料生不能料死。生可玩兮不可留，宛故庐兮风翛翛。"}