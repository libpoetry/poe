{"id":"1252459","title":"白翎鹊辞","dynasty":"元末明初","author":"杨维桢","text":"白翎鹊，西极来。金为冠，玉为衣。百鸟见之不敢飞，雄狐猛虎愁神机。先帝亲手鞲，重尔西方奇。海东之青汝何为？下攫草间雉兔肥，奈尔猛虎雄狐狸！白翎鹊，来西极，地从翼旋山目侧。边风朔气劲折胶，材官猛箭与之敌，黄狼紫兔不馀力。须臾白雪轻，一举千仞直。鴐鹅洒血当空掷。金头玉颈高十尺，千秋万岁逢玉食。"}