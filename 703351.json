{"id":"703351","title":"乙卯小雪梦也与赵铁源典闱从敝院还遂抱恙欲不果花田之游予适亦感风寒梦也成二诗因以索和","dynasty":"明","author":"释今无","text":"绕潭霜菊正相宜，好景依人不暂离。何事维摩称卧病，亦同衰秃及秋悲。远怀览胜情终急，短杖迎江步已迟。况复笳声传海国，几人文酒得追随。开怀毕竟是登临，客里奇书且莫淫。胠箧舟藏看转壑，炉烟累息见初心。禅关欲破修鲸梦，尔雅欣同小雪吟。他日南朝天监寺，与君长坐对枫林。"}