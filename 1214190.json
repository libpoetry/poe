{"id":"1214190","title":"欧阳公虽不到杭而惠勤师思之因所居有涌泉出因名之曰六一泉","dynasty":"元","author":"周权","text":"欧公天人世无匹，六物之中目为一。孤山山下西湖西，飞梦逍遥绕云石。凿开瑶窟迸银泉，水镜胸中湛虚白。是心洞洞何所容，内照此泉皆外物。坡翁好事镌苍珉，醉墨雄翻扛鼎笔。至今草木馀清辉，冠剑一时随戏剧。两翁神与造化游，鞭驾风霆挥八极。垂光后世几千年，名不可磨泉不竭。"}