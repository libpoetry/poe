{"id":"687124","title":"双溪八景八首 双溪清涨","dynasty":"明","author":"刘琏","text":"溪流远抱沧波合，山势中分碧树深。雨后晴初最堪赏，风光役尽百年心。山枕清溪寺隐山，暮云深锁羃林烟。近来浑忘登临兴，閒听钟声落枕边。春日逍遥湖上行，东风骀荡若为情。却怜柳絮随风舞，又见荷钱贴水生。网得鲈鱼上钓舟，篘来浊酒满瓷瓯。晚凉倚杖观流水，更有新诗乐倡酬。膏雨溟濛涤冻涂，杏花深处鸟相呼。东郊蓑笠勤农事，好遣良工缋作图。苧萝山下女儿娇，回首吴宫恨未消。独立西风缘底事，效颦空自逞妖娆。堤树无风荫绿波，游鱼队队镜中过。惟应赤鲤乘桃浪，夜半飞腾奈尔何。苍岭云深欲度迟，荡山秋暮亦堪悲。近时禾黍萧疏尽，莫向沟塍图饱饥。"}