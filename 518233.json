{"id":"518233","title":"题牧牛图 其一","dynasty":"明","author":"唐文凤","text":"绿野春深平似掌，土脉膏黏皆沃壤。群牛耕罢饭雨肥，萋萋丰草和烟长。承平每书大有年，禾黍连被东西阡。早驱晚牧少拘束，人牛两閒不用鞭。一童骑背向归路，推先呼后频返顾。一童跨伏身半欹，昂首诉风天欲暮。我生长大居山林，惯识此景天机深。自甘食力老农业，歌残白石嗟无心。"}