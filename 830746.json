{"id":"830746","title":"还家杂诗 其四","dynasty":"清末民国初","author":"沈曾植","text":"荒草春茫茫，言寻大夫墓。两海风马牛，魂归自何所。散民怯公战，矫以鹤轩拒。懿公死社稷，玦矢志先谕。伤哉空国走，不见舆尸旅。刲腹作黄肠，呼天心独苦。有臣乃若此，足以知其主。卫国君臣乖，十世余殃注。亡虏幸偷生，有言皆粪土。苌弘血在蜀，精卫翔漳渚。神化妙难量，吾言公傥许。"}