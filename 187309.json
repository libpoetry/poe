{"id":"187309","title":"送孙龙谷·煌煌南方老人星","dynasty":"宋代","author":"姚勉","text":"煌煌南方老人星，天边飞来地上行。秀眉方瞳琐骨耸，升降步履如风轻。生平见说勇为义，十指团栾一和气。只今福寿天所报，眼底曾孙家四世。瑞祥融作合干松，岂惟义聚蒙天封。义人合得松样寿，孙枝蓊勃环老龙。先生教人忠与孝，家法可为民则傚。道中有福理自然，必收诗书仁义效。子孙森列皆有文，次公长公为弟昆。曾孙早娶见玄孙，蒲轮迎召登金门。"}