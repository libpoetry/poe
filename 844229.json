{"id":"844229","title":"九月二十六日小妾举一男，坠地即绝。余年三十有六，尚无子嗣，怆然有感","dynasty":"清末民国初","author":"林朝崧","text":"多此一轮转，来期即去期。空教愁汝母，原不是吾儿。燕岂投怀误，桃应结子迟。最怜乔梓分，一面永分离。不减唐家貌，硗硗头玉奇。无缘为父子，何苦梦熊罴。上掌珠还失，宜男草忽萎。蔡家书籍满，恐合与文姬。绣褓银环在，开箱忍见之。啼声犹未试，鬼伯已相追。东岳魂难返，西河泪敢垂。商瞿晚始获，称说慰闺帷。闭眼来人世，三光总未窥。抚摩惟有恨，仓卒苦无医。内子频呼佛，山人强咏诗。此重因与果，除是问天知。"}