{"id":"1236790","title":"休日出郊三首","dynasty":"元","author":"范梈","text":"上方钟鼓昼依稀，出定诸僧绾法衣。迎客犹能下殿走，访人更有待寻归。秃鹙近水行仍啄，危燕当梁乳更飞。自古旅怀烦慰藉，并游万事莫相违。丞相祠西椰子园，新开湖馆见遥村。风含碎羽珊珊过，浪涌长干剡剡翻。止息幸然无鹤爵，去来应或有鹏鹍。江边柳树晴相倚，祇为行人作断魂。歇马高林烟雾开，感今怀古独登台。迁臣逐客皆前辈，幕长郎官尽上才。放浪已闻穷九域，飞腾终合近三台。谢公自有青云屐，且与从容步紫苔。"}