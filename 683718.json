{"id":"683718","title":"寄明卿邵武四绝","dynasty":"明","author":"王世贞","text":"樵岚山头云欲飞，家家竹马樵川矶。为道新年多气色，樵阳太守拜恩归。十年车马傍星霜，不向仙池忆凤皇。高阁祇今题卧治，怪来长孺薄淮阳。蛾眉一向掩秋尘，惭愧沾恩雨露新。拭泪暗将残镜照，玉颜还是旧时人。海内居然七子名，莫教踪迹拟王生。莲花肯作干将色，身在光明藏里行。"}