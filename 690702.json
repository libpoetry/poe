{"id":"690702","title":"感时三首","dynasty":"明","author":"张嗣纲","text":"世事最难定，人心不可猜。羊归催客去，犬吠备戎来。雾暗弓还彀，宵明镜复开。坐看山月落，四顾重徘徊。运转劻勷日，其如寇盗多。烟朝扶耒耜，雪夜枕干戈。食以鸠工耗，时因土木磨。牛园虽早竣，狗巷莫蹉跎。蕞尔庄虽小，提防有老夫。门边三派铳，墙下几千觚。抟击如风虎，支更似夜乌。民心多奋勇，劝尔莫来图。"}