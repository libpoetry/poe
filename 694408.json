{"id":"694408","title":"社中","dynasty":"明","author":"陈献章","text":"桑林伐鼓酒如川，秋社钱多春社钱。尽道升平长官好，五风十雨更年年。社屋新成燕子来，山丹未落野棠开。三三两两儿童戏，弄水扳花日几回。社酒开颜一百家，春风先动长官衙。东君也解游人意，红白交开树树花。社日年年会饮同，东原西埭鼓鼕鼕。无人不是桃花面，笑杀河阳树上红。"}