{"id":"432403","title":"望江南四首 西湖","dynasty":"近现代","author":"汪玢","text":"西湖好，水面有文章。印月三潭桥九曲，红栏杆外玉为廊。妙院水沉香。西湖好，秀骨数孤山。高冢留题林处士，鹤归华表粉梅残。惟对里湖弯。西湖好，一带是苏堤。打桨试从仙洞过，绿杨斜亸暮云低。翠叶与船齐。西湖好，湖上女儿多。解道钱塘苏小小，香车油壁障红罗。宛转发菱歌。"}