{"id":"691307","title":"西王母哀十首","dynasty":"明","author":"李江","text":"瑶池月落暗西天，风满西天泪满前。王母楼前花失影，麻姑洞远夜如年。云飞杳霭长生景，月朗逍遥不老仙。千古相思在何处，瑶池月落暗西天。翠水烟笼万里程，跨鸾飞去不归宁。千年风景虽云乐，一段姻缘恨未成。何处寒炉呼嫂嫂，当年谐老仰卿卿。而今却与夫君别，翠水烟笼万里程。飞泉微液听无声，点点遥惊泪欲倾。阆苑仙风人似玉，广寒清府雪如琼。暮云锁断尘缘梦，野水流还织纴情。此恨绵绵终莫尽，飞泉微液听无声。寒门月落绝垠空，俯仰情深恨不穷。仙圃虚教瑶草绿，玉栏空见碧桃红。容工今已皆身后，言德偏惊在梦中。锦瑟调和音已别，寒门月落绝垠空。弱水寒流自古今，飙轮西荡影沉沉。闺门不斗梳妆巧，荆布空留纺绩心。百子春风前日帐，七弦夜月旧时琴。可知只有蓬山上，弱水寒流自古今。金乌返照水中天，梦里音容掩映前。女德可拈银管写，妇工应在綵楼传。六经勤读言犹耳，二姓和谐分有缘。好事都成一场梦，金乌返照水中天。湘灵漂荡不归来，风急云飞孰可催。梅熟及时今已梦，桃天宜室转成哀。凤凰枝上栖应稳，孔雀屏中望几回。九土又深天又远，湘灵漂荡不归来。月殿清虚夜独游，离亲抛子可无忧。看来好事皆虚事，从此千秋及万秋。结发恩情云已远，与心齐愿水空流。如今弃却人间去，月殿清虚夜独游。一别千秋路两分，令人伉俪重层云。身名虽死犹非死，形迹无文自有文。长夜台中知所息，黄金曾纳已无闻。荣华富贵无忘尔，一别千秋路两分。原始要终岂足怜，委诸理数为能全。福该所有皆该分，寿不相应自不天。借语发挥泉壤德，遗言留与子孙传。脩身俟死夫何义，原始要终岂足怜。"}