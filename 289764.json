{"id":"289764","title":"台湾诗荟发行，赋示骚坛诸君子","dynasty":"现代","author":"连横","text":"大雅今虽息，斯文尚未颓。凄凉怀故国，寥落感奇才。旗鼓骚坛建，诗歌汐社开。伤麟宣圣泪，叹凤楚狂哀。此土原榛莽，先民辟草莱。牛皮城突兀，鹿耳水潆洄。跋浪鲸驱矢，骞云乌逐桅。中原王气尽，海上霸图恢。正朔存唐祚，衣冠守汉禖。天教荒服启，人为典章来。复甫经纶在，斯庵痛哭催。卢、徐工制作②，孙、范亦兼该③。渔唱喧崖畔④，槎音傍水隈⑤。快观东海集⑥，复倒斐亭杯⑦。耆旧多词藻⑧，江山供剪裁。黑洋涛浩浩，白岳雪皑皑。虎井烟初合⑨，龙潭月作陪⑩。竹风消溽暑，兰雨坠清埃⑾。绿浸南湖柳⑿，红浮北郭梅⒀。箫声沈四野，剑影耀三台。吊古徒悲尔，豪吟亦壮哉。流觞逢曲水，珥笔剔残苔。郢赋抒孤愤，齐言杂笑诙。几人追李、杜，有客学邹、枚。轶荡扪朝日，奔腾起怒雷。狗屠仍激越，蝶梦且徘徊。慷慨存吾志，扶持赖众材。秋蝉聊自苦，野鹤漫相猜。盛事传瀛峤，新编继福台⒁。诸公能济世，莫问劫馀灰。"}