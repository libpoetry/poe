{"id":"1078060","title":"浔守李侯以所蓄法书十轴相示题卷末","dynasty":"宋","author":"李纲","text":"承平文物何富哉，宝章万笈藏蓬莱。馀篇散落士夫手，名笔往往牙签排。连年戎马扰河洛，锦标玉轴随飞埃。李侯好事不忍弃，万里艰棘携南来。炎荒相遇一笑粲，出以示我逾琼瑰。欧虞颜柳邈已远，兰亭况复昭陵埋。空遗妙迹刻琬琰，不若古楮存烟煤。君谟近世称第一，笔力与古肩相挨。醉翁工夫不在字，名望自足尊舆台。芙蓉仙人有典则，沧浪逐客气不衰。胸中磊落难屈折，故使心画奇而巍。东坡行书骋姿媚，山谷草圣穷萦回。二公文翰照千古，俯视凡马皆驽骀。米颠碌碌不足数，运笔尚有从横才。迩来非是无点画，追时取好如俳谐。陆书楷法虽小学，古人用意何其能。君看篆籀写韵语，精巧岂易容追陪。今人万事不如古，矧以毫墨争雄魁。嗟余病废卧都峤，何止我马云虺尵。感时抚事百忧集，对案不复能持杯。明窗展卷慰岑寂，坐迁旧观双眸开。梁溪书室插架处，念远更觉增驰怀。世间雅好无出此，绝胜宝玩琴藏雷。于今此物未易得，愿言什袭传云来。"}