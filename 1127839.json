{"id":"1127839","title":"送李秀叔吏部拜命赴阙二首","dynasty":"宋","author":"曾协","text":"此地详闻月旦评，精神英发气和平。胸蟠七泽波澜阔，骨斗九秋风露清。穷巷萧条从我老，半生怀抱向君倾。忽闻来促朝天骑，应记当年曳履声。君王念旧数星霜，驿骑风驰诏湿黄。阔步入趋天北极，旧班联践汉中郎。好行素志应须力，稳上青云不用忙。异日相从话功业，知无愧色沮刚肠。"}