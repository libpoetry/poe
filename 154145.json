{"id":"154145","title":"再和古梅·和羹之说昔有闻","dynasty":"宋代","author":"苏泂","text":"和羹之说昔有闻，岂得不如鲁泮芹。闻名尚救渴将军，会稽竹箭胡能群。初花的皪美无度，情事淡泊春空云。树犹如此人何堪，再三叹息殷仲文。江南晚生敬耆旧，汲水封植敢不勤。清霜既降河水涸，笑持双鬓举似君。人间凉燠易更变，有底寒谷回氤氲。神奇正尔出臭腐，枯木何怪生奇芬。诸生径登李杜坛，此老行策伊傅勋。吾诗称赞愧不足，举止羞涩如羊欣。"}