{"id":"1118113","title":"秋雨书感二首","dynasty":"宋","author":"陆游","text":"新舂赤米摘青蔬，一饱从来不愿馀。门外久无温卷客，架中宁有热官书。浊醪未废时时啜，短发犹须日日梳。自笑少年风味在，满川烟雨正愁予。晨起开门雪满簪，东岗一径得幽寻。断云残雨岁华晚，丹实碧花秋意深。林下已悲身老病，人间犹与俗浮沉。床头小瓮今朝熟，又唤邻翁共浅斟。"}