{"id":"264242","title":"从冶父道中还家","dynasty":"明代","author":"方以智","text":"作客寒冬冬至节，日夕北风何凛冽。同云布地卷茆村，悲号中夜枯桑折。五更风止天未明，半空淅沥雨作雪。长涂一望高下平，鸡鸣门外无车辙。披裘骑马行雪中，以手执鞭冷如铁。男儿他乡自苦卒，安居那得成豪杰。荒田不种少人烟，野河冰合桥梁绝。驰驱百里始还家，入门夜暗灯将灭。道路风尘阻且长，相逢气结不能说。亲戚家人皆笑余，年年岁岁长离别。"}