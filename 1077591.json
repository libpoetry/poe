{"id":"1077591","title":"过召伯埭游斗野亭次司谏孙公韵","dynasty":"宋","author":"李纲","text":"星斗照淮楚，绿野如砥平。兹亭结构小，景物有馀清。我来值袢暑，霁雾褰高甍。登临得佳友，坐使怀抱倾。方塘杨柳合，极望菰蒲生。仰德思谢傅，吊古伤芜城。浊酒聊共酌，小鳞鲜可烹。抱拙卧江海，胡为复此行。区区萤爝光，何补日月明。稽古得车马，平生笑桓荣。"}