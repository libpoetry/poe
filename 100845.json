{"id":"100845","title":"待旦·梦破山骨冷","dynasty":"宋代","author":"苏轼","text":"梦破山骨冷，扶桑未放晓。披衣坐虚堂，缺月犹皎皎。扬泉漱寒冽，激齿冰雪绕。百体喜坚壮，万象觉情悄。簪履事朝谒，神魂飞窅渺。龛灯蚌珠剖，炉穗玉绳袅。浮念恍已消，真庭谅非杳。须臾霁霞起，赫奕射林表。高树引凉蝉，深枝啅栖鸟。二虫彼何为，逐动自纷扰。悠悠天宇内，岂复论大小。覆盎舞醯鸡，浓昏恣飞绕。定知达观士，方寸常了了。世无陶靖节，此乐知者少。"}