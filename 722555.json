{"id":"722555","title":"送从弟无极归里","dynasty":"明末清初","author":"屈大均","text":"白云忽改容，愀凄若风雨。黄龙何宛蟺，相追在洲渚。同气不相离，庶几吾与汝。与汝怀芬芳，离骚绳祖武。崇兰恶无实，相将树稷黍。泰山易崩颓，相将保鸿羽。成仁即神仙，韩终非所许。愿言守儒术，毋坠先人绪。重华托神仙，解体升九疑。离宫若云浮，欲陟无天梯。垂衣接万灵，弃我独如遗。茕茕在中野，熊罴鸣相追。弟兄贵急难，骨肉无乖离。子能禦外侮，羁旅吾何悲。今朝途路穷，双凫忽分飞。商飙吹白云，怅望徒沾衣。云中有二老，采薇何从容。洞房隐青岩，卉木交蒙茏。处幽含圣神，被我太古风。我祖蹈云天，窈窕相追从。《离骚》合经术，规谏心无穷。子其玩微词，追琢为楚风。谗邪譬云蜕，君子喻虬龙。金相而玉质，惊采开童蒙。"}