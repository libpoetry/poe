{"id":"915561","title":"送清江王守赴召","dynasty":"宋","author":"杨万里","text":"世言富贵易得家世难，有贤父兄子弟未渠贤。君不见祖孙父子兄与弟，根兰树玉枝亦桂。魏晋以来谁子家，只数江淮一王氏。世言淮水若绝渠不昌，不知淮水有绝渠更长。请看南朝到吾宋，中间人物无阙空。有曾有旦继茂弘，即今紫枢继子明。昔才一人今三人，后者玉振前金声。阿枢更有金玉阿兄子，两有刚方兼岂弟。清江五马来自东，三年一日一春风。又闻一节唤归去，父老拦街遮不住。唤它父老且细听，朝家也要好公卿。父老莫与朝家争，打鼓发船催速行。"}