{"id":"694807","title":"哭梁公实十首","dynasty":"明","author":"宗臣","text":"当日梁鸿去，青山弄紫烟。形容疑好在，消息是谁传。鹘鸟岂来舍，龙蛇或值年。仓皇不可问，陨涕五噫篇。使者春江到，传君隔岁书。开函生气色，数字慰踌躇。日月孤吟失，山河一病虚。皇一深忌汝，竟不免樵渔。徘徊南斗下，历历少微星。一夜因风殒，高人遂不醒。孤云垂惨淡，万象骤沉冥。莫问西樵桂，千秋空复青。罗浮不可望，镇日紫霞封。尔把金光草，行吟第一峰。惊飙残薜荔，骤雨泣芙蓉。恐逐仙人去，青天跨白龙。汝去亦何速，人生良已浮。苍梧一洒泪，赤石万峰愁。才或云霞妒，名非剑佩收。知无封禅草，汉使不须求。五子中原得，千秋仅一麾。壮心何遽折，吾道益堪悲。大海东南去，天风日夜吹。独留龙剑在，紫气斗间垂。长安曾落日，为尔抱瑶琴。一鼓秋云白，潇湘寒色深。斯人遂不见，是物可无音。坐忆龙门曲，潸然泪满襟。少别即成古，相逢岂在今。黄河难北注，白日似东沉。天地冥鸿志，文章逐鹿心。悲风吹大壑，夜夜助萧森。汉省空题柱，文园早闭关。生难看白发，死岂负青山。天柱浮云色，茫茫去不还。肯思黄石侣，万一到人间。浮世谁能免，如君独可哀。荒榛满天地，玉树莽尘埃。裘马偏穷路，江山不尽才。更怜击筑者，萧索蓟门台。"}