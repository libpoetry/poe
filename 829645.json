{"id":"829645","title":"使日杂诗","dynasty":"清末近现代初","author":"郑孝胥","text":"平生肝胆道非孤，坐视扶桑奋霸图。四十年前花前客，白鸥年少岂知吾。山路樱花半未开，云中富士雪犹霾。车傍儿女颜如玉，尽道先生觅句来。山楼主客百重欢，红袖银灯夜未阑。诸老热肠吾自醉，不须借酒禦春寒。成围暖玉莫惊寒，诗酒相催特地欢。可惜少年心已尽，祇将红袖当花看。独往孤行道偶通，知音千载最难逢。世人尽在酣眠里，忘却人间夜起翁。涂地谁怜脑与肝，千秋转败事尤难。贪天未可论功罪，翻使英雄泪不乾。松际初阳射眼明，窗间海色卷云平。越山驰道千车过，也作风涛拍岸声。池馆幽奇窗对海，最宜风雨看惊涛。移情别有成连曲，不借诗人一世豪。琼岛仙姝不自妍，莫将脂粉拟天然。春潮初涨云初起，正在朝阳吐燄前。刻意伤春失梦痕，怀人亭下更何言。花前白发风怀尽，不是销魂是断魂。处处春山展画图，登楼小憩茗瓯俱。两丛红白谁来赏，唤起閒情到鼠姑。北戒神州久闭关，愿穿河套越天山。天公应被人窥破，鸟岛何须取半环。松径通天暗入林，两峰离立意何深。白云虚度岩腰过，似有微行出岫心。炉韝原知属化工，阴阳为炭碧兼红。谁能发问谁能对，子厚灵均祇两雄。嘘气成云鳄养雏，应声掉尾果堪呼。昌黎自爱闲文字，遣与蛇龙作并驱。聪明睿智惟神武，德化二千六百年。今日日光辉万国，苍生还赖旧山川。痴云堆积天如墨，雪浪奔腾海愈明。正有万千身世恨，悲歌来和撼天声。怀古东来七十翁，穿胸贯日气如虹。双桥倒影金千尺，大淀河头夕照中。百岁才馀廿五年，任他修短且随缘。英雄花月应同尽，莫向人间叹逝川。儿女倾城为送迎，老夫感涕欲纵横。达材成德真吾党，愿汝同扬一世名。一角玄黄渐射金，半丸离海欲登临。暗中已有人相待，二十年来夜起心。骨肉凋零换劫灰，兴亡万状祇馀哀。仰天读忆儿时事，满眼波涛更不回。海上群山跋浪来，千苍万翠画图开。朝阳巧欲施金采，涌出参差白雪堆。户枢流水理殊明，惰慢终教业不成。百岁寻常应易得，何须世外觅长生。一张一弛力常均，天道如弓事在人。夏靡阿衡俱过百，张苍乳臭不须论。"}