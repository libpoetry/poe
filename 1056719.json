{"id":"1056719","title":"立春雪冻有怀道先贤良展诵腊除见寄长篇辄反其韵为诗奉寄","dynasty":"宋","author":"吕南公","text":"先春一雪何易消，南山骤见青岧峣。馀寒忽作雨冰怪，似有阴沴相呼招。第堂晨兴乍出户，畏冷须鬓不敢撩。还归书边拥炉坐，想像悠远情慅忉。念君幽怀绕嵩少，如镜对物皎莫逃。乘高北望三十六，只见衰朽连平皋。心随归雁身欲去，又写佳句传鸣嗷。缣图遥遥郡阁迥，高咏尽日行周遭。无人属和卷自满，蚊蚋讵可冠灵鳌。自来耕野寄病叟，珠玉偶许麻囊韬。空山寂历时一讽，爽爽不觉惊骨毛。当年只是说苏李，后此岂复论刘曹。嗟乎步武已误高，蹄涔不录沧海涛。东风浩荡官酎饶，不善酩酊亏二豪。"}