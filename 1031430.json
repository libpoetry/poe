{"id":"1031430","title":"酂阳行","dynasty":"宋","author":"蔡襄","text":"春秋书大水，灾患古所评。去年积行潦，田亩鱼蛙生。今岁谷翔贵，鼎饪无以烹。继亦掇原野，草莱不得萌。剥伐及桑枣，折发连檐甍。谁家有仓囷，指此为兼并。头会复箕敛，劝率以为名。壮强先转徙，羸瘠何经营。天子忧元元，四郊扬使旌。朝暮给饘粥，军廪阙丰盈。殍亡与疫死，颠倒投官坑。坑满弃道傍，腐肉犬豕争。往往互食啖，欲语心魂惊。荒村但寂寥，晚日多哭声。哭哀声不续，饥病焉能哭。止哭复吞声，清血暗双目。陇上麦欲黄，寄命在一熟。麦熟有几何，人稀麦应足。纵得新麦尝，悲哉旧亲属。我歌酂阳行，诗成宁忍读。"}