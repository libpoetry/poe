{"id":"433734","title":"浣溪沙 四首","dynasty":"近现代","author":"詹安泰","text":"丝雨无边不定风，闲花开向客愁中。心情懒薄眼惺忪。莺燕笑人飞款款，轻狂入梦去匆匆。一春无日与从容。略减闲愁特地难，苔砖悄换怯凭阑。一声孤雁月明残。捲泪鸾笺消腻水，隔花门巷是蓬山。夕阳无语乱流寒。百斛明珠未易量，何人弄水赋鸳鸯。一天云影荡襟凉。任是鶧哥谙艳谱，旧来银汉即红墙。奈无肠断况情伤。一角西楼尽日阴，碧桃开处乱鸣禽。无人说与少年心。红豆青兰和梦老，哀歌狂醉待花深。尽凋眉鬓独沉吟。"}