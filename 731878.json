{"id":"731878","title":"再到岭南诗","dynasty":"清","author":"魏礼","text":"已誓辞岭南，今复从人役。六月买舟行，七月到水驿。幨帷入官衙，甫坐未暖席。胥吏双垂手，捧卷与喉积。华堂正葱茏，驺从纷辟易。梁橑锦绮张，室中辉煌色。雕镂施下陈，溷轩耀丹碧。于以奉上官，下民望恩泽。击鼓何阗阗，台皂分两翼。巨镣响郎当，桁杨累接迹。徒杖为麟鸾，十宗九大辟。日日报瘐死，身死臧不贷。生者追索完，便可施杀磔。小者十数辈，大者数十百。日光惨惨然，又传飞宪檄。曰汝事纵容，而止科盗贼。参僚方递宴，一日四五食。繁声促心耳，新奏迂琴瑟。姱女擎玉觞，俳优杂进剧。脱帽兴容与，纵横随酒力。乃驱鸠鹄民，任意为敲谪。呵谓此奸徒，敢不承叛逆。贼叛均殊死，胡为苦煎迫。彼尚有妻子，尚有姻与戚。律例有明条，是当合并籍。城中四犴狴，男女囚弃塞。中有轻系人，三载闭幽黑。其过久已昭，屡请不蒙释。嗟汝下愚民，汝慎无凄恻，兹独死一身，妻孥可清白。"}