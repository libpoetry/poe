{"id":"371016","title":"木兰花慢·赋木犀香数珠","dynasty":"清代","author":"厉鹗","text":"讶熏炉未烬，分秋宇、染铅丹。正露重铜盘，风摇钿粟，暗和沈檀。珊珊。佩璎零乱，捣花房、声共晓钟閒。一串胸垂圆相，双心臂缠清寒。窗閒。待洗尘烦。斜挂处、藕丝单。认现住冰轮，前身香国，不算缘悭。更番秋期细数，胜纤痕、留印在雕阑。宛转仍酬密愿，氤氲难解连环。"}