{"id":"973963","title":"自玉山归竹隐投宿广平院","dynasty":"宋","author":"赵蕃","text":"久客倦城市，薄言归田庐。秣马待日敛，颠风忽来俱。横策径成去，扑扑埃满须。晴雷隐虚空，数雨如投珠。渴甚念茗饮，迟回寻梵居。少焉复前迈，行行过烟墟。但惊田畴间，有似槁复苏。及经道途冲，馀流尚通渠。乃悟适来雨，咫尺或有无。天公本何心，分龙信非诬。自兹到吾栖，岗岭更复迂。山穷偶逢寺，可以休仆痡。投鞍议食事，仅具粥一盂。道人吾故人，问我来崎岖。既能设瓜果，村酒亦复沽。我愧非渊明，僧诚远公徒。停杯竟高枕，梦境知何如。明当带星起，草露徒侵裾。还家一何忙，视竹齐架书。优哉且自适，休问瓶无储。"}