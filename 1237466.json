{"id":"1237466","title":"寄鄂季弟幼霖并寄仲弟次舟","dynasty":"元","author":"傅若金","text":"弟兄终岁长羁旅，南北何时却定居。春至每瞻衡岳雁，秋来犹食武昌鱼。每愁年长须经事，即恐家贫废读书。仲氏应门独辛苦，平安消息近何如。吾亲双鬓日纷纷，为客艰难不使闻。养老只须常善饭，生儿何必总能文。书同洛下思黄耳，心似河阳见白云。季弟还家报兄好，归期犹恐过春分。"}