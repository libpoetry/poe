{"id":"572014","title":"黄平倩至玉泉以书见要倍道趋之马上感旧有作","dynasty":"明","author":"袁宏道","text":"晓枕浓和发清嚏，知是佳人呼我字。翩然一鹤自东飞，衔得巴江笺子至。蜡花满幅堆明峦，要我共踏青溪翠。怒帆一掣截长波，马不待?捶以辔。颓蓝叠绿泻平田，缬林稠叶点清腻。当时京国好兄弟，射堂佳月城西寺。几年抛没叹吹云，又作飞鸿留爪地。老去怕逢缘熟人，梦回每说金华事。欲知销折几番心，看我衣衫重叠泪。"}