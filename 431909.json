{"id":"431909","title":"和刘石语原韵（二首）","dynasty":"近现代","author":"许家惺","text":"弱冠慕投笔，讵甘牖下老。迄今三十许，老娘绷儿倒。遗书读未能，蛮语未通晓。愿耐臣朔饥，不食上林枣。安我旧儒冠，检点新诗稿。人事阅沧桑，江山空文藻。且订岁寒盟，奚虑春色恼。结社但论诗，令名或永葆。浊世快清谈，吟鬓日以老。寂寂好河山，新亭醉潦倒。阳春大地回，天鸡忽唱晓。啸侣集淞滨，新诗付梨枣。卓哉刘宾客，骚坛纷驰稿。健笔斗尖叉，夙昔扬文藻。卜居绝尘帘，襟怀涤烦恼。愿随赤松游，使我颜色葆。"}