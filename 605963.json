{"id":"605963","title":"题张从事思亲卷","dynasty":"明","author":"卢龙云","text":"永嘉山水钟才贤，盛美由来多可传。近年更见张从事，翩翩文行雅能全。菽水生平欢未足，岁月悠悠感风木。劬劳几废蓼莪篇，白云飞绕他山屋。自从鼓箧出成均，南北都怀寸草春。捧檄绵绵思道路，三釜何由更逮亲。张仲于前称孝友，君今嗣述芳传久。须知移孝易为忠，不独风尘驱下走。显亲何术在扬名，骎骎宦业起家声。已见封章贲泉户，还看兰玉竞敷荣。"}