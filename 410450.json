{"id":"410450","title":"咏司徒庙四柏","dynasty":"近现代","author":"金天羽","text":"文章绝险无宗派，卢仝马异诗狡狯。樊宗诗文语诘屈，素师颠旭书壮快。昼到青藤破古法，后来扬州生八怪。霸气所钟人物异，谛视但觉笔力迈。司徒庙前逢四柏，山鬼亡魂衲子拜。苍龙翠蛟鳞甲舞，癯禅古仙衣服败。猛士髬髵介冑脱，风汉猖狂葫芦卖。八洞仙人有跛李，醉卧街头痒爬疥。佝悽槁枝齐瘿丑，蜀严沈冥孤竹隘。谥以清奇古怪名，三百年来劫未坏。薜荔庙荒杂瓦卷，台砌春阴伴菅蒯。香叶何来鸾凤宿，空山无人自謦欬。鲁楷秦松尊太祖，四柏未免亲亲杀。虽然气已无馀子，拔剑张弩破天械。次急觅句追逋亡，否恐山灵索诗债。"}