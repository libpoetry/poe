{"id":"703336","title":"从泊头登岸入山喜尹澜柱铨部拿舟而来次韵二章","dynasty":"明","author":"释今无","text":"此间何事最相宜，不到仙山总未奇。万里高怀浮海得，三峰天路看云移。易寻药草供方术，难得秋光惬梦思。丰采文章高宇内，却从丹井订幽期。松杉万壑霭参差，目对飞云引兴奇。归洞古龙霞自拥，啼人仙鸟语频移。山公喜赴扁舟约，杜甫还吟补阙诗。廊庙山林齐一致，碧萝千尺已成丝。"}