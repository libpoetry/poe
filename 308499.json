{"id":"308499","title":"绛都春·灯夕西院听曲，归逢友人送红梅枝","dynasty":"清代","author":"陈洵","text":"琼箫汉苑。渐风意夜阑，繁星吹乱。旧色馆娃，新曲霓裳，欢悰满。嵯峨碧落痴云倦。便先约、楼前分散。彩鸾归后，当头乍省，素娥真面。深眷。红罗翠笛，赋情处为展、冰奁教看。瘴海闹尘，江驿多春，无人见。芳盟料理归闲院。怅入梦、笙歌天远。似他不负春期，绛壶泪泫。"}