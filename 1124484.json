{"id":"1124484","title":"辑陶句送胡仲方东归四首","dynasty":"宋","author":"项安世","text":"凄凄风露交，落叶满长陌。荆扉昼常闭，寂寂无行迹。东方有一士，素袍深可惜。时复墟曲中，载醪祛所惑。遥遥至南荆，此士再难得。相知何必早，一遇尽慇勤。疑义相与析，立善常所欣。野外罕人事，思与尔为邻。如何舍此去，兴言在兹春。来雁有馀声，念来存故人。万族各有托，吾亦爱吾庐。谁言客舟远，归子念前途。晨夕看山川，相将还旧居。斗酒聚比邻，再喜见友于。念彼穷居士，门庭日荒芜。羁鸟恋旧林，我心固匪石。君情定何如，政尔不能得。豫章抗高门，义风都未隔。及时当勉励，步步寻往迹。见重我轩皇，事事悉如昔。"}