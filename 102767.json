{"id":"102767","title":"闻潮阳吴子野出家或为苏过作","dynasty":"宋代","author":"苏轼","text":"子昔少年日，气盖里闾侠。自言似剧孟，叩门知缓急。千金已散尽，白首空四壁。烈士叹暮年，老骥悲伏枥。妻孥真敝履，脱弃何足惜。四大犹幻座，衣冠矧外物。一朝发无上，顾老灵山宅。世事子如何，禅心久空寂。世间出世间，此道无两得。故应入枯槁，习气要除拂。丈夫生岂易，趣舍志匪石。当为师子吼，佛法无南北。"}