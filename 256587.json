{"id":"256587","title":"瑞鹤仙·细君寿日","dynasty":"元代","author":"李俊民","text":"萧然林下秀。笑檐外梅花，似人清瘦。东风在垂柳。算几时，吹散眉閒春皱。兴来搔首。问今朝、何处有酒。怕一场醉后，渔歌樵唱，大家拍手。知否。眼前合计，无辱无荣，天长地久。不须肘后。望悬他，金印如斗。待一朝、随我骑鲸去后，共寻天上王母。把碧桃、花底流霞，为君添寿。"}