{"id":"1105287","title":"次韵章太博迁匠丞不入","dynasty":"宋","author":"方岳","text":"谁唤山民亦此来，苍浪犹带野田埃。秋风吊古琴三叠，夜雨论文酒一杯。巨笔泻成鹦鹉赋，细书飞过凤凰台。恨君不入秋堂琐，校定雄文鼎亚魁。问字无人载酒来，渴思老瓦洗晴埃。半生自作鸥盟主，何物遽移蛇影杯。官品强令松出世，家园苦忆芥生台。青衫潦倒枯荷似，惭愧炉亭夜聚魁。解颐鼎鼎得匡来，净洗诗脾万古埃。何以报君青玉案，谁其醑我紫霞杯。此生只可誇耕墅，小藁曾经到讲台。富贵自嫌吟骨瘦，底须雌甲问河魁。"}