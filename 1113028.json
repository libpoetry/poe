{"id":"1113028","title":"家园二首","dynasty":"宋","author":"张侃","text":"当年迂叟圃初成，野草閒花不记名。康节巾车临小径，东坡诗板照高楹。久知气象归前辈，拟学规模愧后生。惟有至公能格物，莫将险躁起心兵。堪笑吾家五亩园，新添石岸筑云轩。眼看流水清无底，面揖群山翠欲奔。拂拂好风凉入座，娟娟明月影侵门。弟兄岁晚团栾处，自摘青蔬荐酒尊。"}