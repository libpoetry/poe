{"id":"829439","title":"牵牛花","dynasty":"清末近现代初","author":"陈曾寿","text":"绝胜帘波与幔纱，叶间恰可一窗花。张机织锦犹难拟，好似蓝天间碧霞。睡起朦胧晓色偏，镜中花映已嫣然。未明秉烛凝妆坐，旧梦消沉五十年。临风滟滟紫霞杯，难得秋深日日开。迟暮相看两不厌，也如风雨故人来。菊前桂后秋光断，惆怅曾吟郑老诗。解与幽人破岑寂，海藏可惜不曾知。湫隘一椽陈病树，邻家秋色隔疏篱。料无黄四娘家去，犹费幽人数首诗。"}