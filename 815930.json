{"id":"815930","title":"将之建昌县","dynasty":"清","author":"高心夔","text":"养疴白云下，安卧足几时。谷口青扈语，蹶予赴佳期。农父惜春半，晨出耧东菑。荡子步广陌，居人掩空闺。冥心学流水，屈折沟与溪。郑缓有墨弟，于陵有织妻。饥寒不相守，黾勉意何为。中岁颇依人，园居昧真趣。及兹谙畏涂，咨且不忍去。众情恶寡谐，相适宁非遇。犊车知我门，凿坏亦何遽。王生云居下，一榻新成故。梧棘各有栖，鸾枭岂争鹜。流亡布近郊，眼暗惊尘暮。群木郁苍苍，烟光卷归路。"}