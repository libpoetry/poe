{"id":"458332","title":"六月五义乌晨醒作，赠金鉴才老师并贝立新、楼小农、石君一、临水照花诸友","dynasty":"当代","author":"卢青山","text":"饥乌振疲翅，觅食四周翔。朝为北林逐，暮堕南枝旁。枝间有奇鸟，闻我鸣哀肠；出视惊同族，毛羽黑生光。殷勤扶我起，拂我翎边霜。众口衔秋草，为我置巢堂。愿君无远索，从此栖吾乡。饮啄差满腹，作息得相将。吁嗟此古地，向昔名乌伤；古乌伤泣血，今乌义何长。再拜不能谢，堂前罗酒浆。欢会自今日，来日未渠央。"}