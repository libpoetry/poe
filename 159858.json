{"id":"159858","title":"和如晦游临淄园示元明","dynasty":"宋代","author":"韩维","text":"平津开馆大道西，档夭杳姹通园蹊。东风入林朱白动，次第装遍枝高低。红梅最好花正盛，我时往看归仍携。尔来风雨就零谢，忍见踏尽随春泥。广文先生厌闲冷，投书结伴散马蹄。主人同僚相门出，未肯朝暮甘盐齑。欢然握手喜迎候，促具并走子与妻。插芳咀甘不知去，归舍已见鸡在栖。坐挥大句鄙凡近，脱落尘迹登天梯。不因时节自娱放，颇置白黑为愁凄。我昏如此漫不省，何异车鼓乐鷃鼷。长安绿酒春正美，与子一醉万事齐。"}