{"id":"813538","title":"醉花阴二首","dynasty":"清","author":"李慈铭","text":"药铫丝烟一晕，才得炉香嫩。移烛枕函边，六六灯屏，著遍相思影。划袜怯侵瑶沓冷，银箭挨更永。个样可怜宵，斗帐低垂，人共鹣鹣醒。小院秋灯光乍定，露湿瑶阶冷。香篆隔窗纱，团扇风前，人与花相并。晶帘瓜果筵前饤，又漏声催饮。莫道暂时欢，杯底银河，刚度凉蟾影。"}