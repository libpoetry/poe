{"id":"431324","title":"春日杂感和程佛肩陈佐卿原韵八首","dynasty":"近现代","author":"方鹤斋","text":"雕鞍何处带禽归，再向闾阎杀一围。猎骑不因擒贼去，饥鹰只解傍人飞。生儿豚犬名堪借，占岁鳏鱼梦已非。搜粟岂烦囷自指，将军有令莫轻违。遨头婪尾失佳期，憔悴江头旧酒旗。笳角繁喧笙磬寂，鸱鸮欢喜燕莺悲。渭川脂水无清浊，洛浦神光乍合离。容易阑珊春事过，看花已是落花时。驱滇健将令如山，早播威声到百蛮。六诏待寻金马迹，五峰飞夺玉蟾关。便当扫穴缨先请，可惜临河驾已还。外患未除中祸起，英雄几辈泪潸潸。河山破碎成三国，金粉迷离误六朝。国粹已同敝帚弃，民膏尽向短檠消。流萤过眼惊飞电，吊蚓何心泣暗潮。浅土栽花根未稳，打头风急又飘摇。经纶只在诈虞中，盟誓都如过耳风。马齿不归中厩宝，鹿皮买尽蜀山铜。抚摩盗贼难为子，饱死侏儒败乃公。安得长谋纾魏绛，八音调叶似和戎。蛟雷蠛雾扰神州，雌伏犹将胜一筹。满地黄巾馀虎口，一隅皂帽属龙头。翩翩浊世空延誉，落落青天独抱忧。壮志未销应有待，莫疑王粲久依刘。琴因调古知音少，诗以愁工选句难。澹泊襟怀似城府，老成文字有波澜。门眉雀网谢尘客，篙眼蜂窝见险滩。自课园丁芸菊圃，秋来尚有好花看。劫灰堆里著闲身，补缀青袍自浣尘。聊与齐民存汉腊，不闻在位礼虞宾。儒生车服谁稽古，老妇琵琶愧感春。甚事干卿吟竞病，一池风漾碧鳞鳞。"}