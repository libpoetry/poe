{"id":"991840","title":"月下怀裴如晦宋中道","dynasty":"宋","author":"梅尧臣","text":"九陌无人行，寒月净如水。洗然天宇空，玉井东南起。我马卧我庭，帖帖垂颈耳。霜花满黑鬣，安欲致千里。我仆寝我厩，相背肖两已。夜深忽惊魇，呼若中流矢。是时兴我怀，顾影行月底。唯影与月光，举止无猜毁。吾交有裴宋，心意月影比。寻常同语默，肯问世俗子。"}