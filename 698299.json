{"id":"698299","title":"和胡鍊绣衣昭君词","dynasty":"明","author":"倪谦","text":"昭阳常向梦中归，无羽何由得奋飞。愁压眉山慵对镜，病消肌玉不胜衣。伤心白草呈秋色，极目黄沙起夕霏。真使妾身能制敌，汉家良计孰云非。万里空看汉使归，羞随骄子效于飞。穹庐马湩初尝酒，寒碛貂裘为换衣。忧思酿成云黯淡，啼痕散作雨雰霏。琵琶苦调和羌管，举目堪怜事事非。旅雁年年去复归，此身陷敌若为飞。心情流水趋沧海，世事浮云变白衣。出塞哀笳声袅袅，当筵角旋舞霏霏。阳关北望伤神处，蔓草寒沙道路非。辽鹤犹能故国归，越禽亦解向南飞。坐看绝塞时弹铗，起视明河夜揽衣。无语暗伤情脉脉，长吁空结气霏霏。君王早辩图多伪，何至红颜委命非。鸟声愁听不如归，此地忻无杜宇飞。玉漏宁闻催晓箭，翠裘空念警宵衣。银釭兰烬嘘晴焰，石鼎茶烟飏煖霏。眼盻宫车劳望幸，回思往事总成非。"}