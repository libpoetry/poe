{"id":"684320","title":"舟中除夕二首","dynasty":"明","author":"王守仁","text":"扁舟除夕尚穷途，荆楚还怜俗未殊。处处送神悬楮马，家家迎岁换桃符。江醪信薄聊相慰，世路多歧漫自吁。白发频年伤远别，綵衣何日是庭趋？远客天涯又岁除，孤航随处亦吾庐。也知世上风波满，还恋山中木石居。事业无心从齿发，亲交多难绝音书。江湖未就新春计，夜半樵歌忽起予。"}