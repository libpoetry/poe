{"id":"253428","title":"题宝泉轩·野人强冠襟","dynasty":"金朝","author":"王寂","text":"野人强冠襟，任事多脱略。官府逃喧卑，僧窗憩寂寞。高情渺层云，逸兴发幽壑。山色为谁来，秋光无处著。颓红挂浮图，涨碧分略彴。天共水相合，风催雨欲作。渔歌散汀洲，春相隔篱落。属玉破微茫，斜书洒寥廓。幽欢殊未阑，归兴辄作恶。后会定何时，期以辛丁约。"}