{"id":"1126630","title":"送实堂吴帅归天台二首","dynasty":"宋","author":"萧立之","text":"归鞯忽报出山城，笳鼓旌旗送若迎。满担图书仍语录，全家风雨又山程。行须有用藏非损，来本无心去亦轻。家里湖山元不恶，知公久矣忆莼羹。天台一万八千丈，玉立人间第一流。士要著书归亦乐，道堪传世外何求。能令不作三公耳，且共相看一笑休。渺渺层云双目短，几时归雁落沧洲。"}