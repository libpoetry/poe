{"id":"823070","title":"三姝媚 其五 端午寄锦江词社","dynasty":"清末近现代初","author":"赵熙","text":"春心攒万苦。又菖蒲花开，彩舟龙舞。咫尺前尘，尽华阳奔命，庾兰成句。乱叶争风，偏更搅、漫天飞絮。未省馀生，江北江南，几回盘古。思向云中横步。奈正则如今，梦天无路。大局文楸，念去年今日，祖龙何处。历劫群仙，聊共醉、澡兰香雾。破子家山重按，铜琵断谱。"}