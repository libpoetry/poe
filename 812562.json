{"id":"812562","title":"荣国公姚广孝","dynasty":"清","author":"严遂成","text":"英雄何以不冠巾，肯向团蕉老此身。伏气山中如病虎，图形阁上亦祥麟。诗吟北固僧宗泐，术授东吴道应真。特地开科长取士，不知漏落几多人。三年胜负白沟河，直捣南都不议和。到处机宜参李泌，常时主守倚萧何。江山王气收龙虎，日夜军声乱鸭鹅。垂老功成身入定，未须治第赐宫娥。"}