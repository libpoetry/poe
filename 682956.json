{"id":"682956","title":"别饶子闻","dynasty":"明","author":"尹台","text":"葛生在河渚，绵延自结根。何意中林楚，垂蔓相翩幡。人生托交故，义合情与存。宁期时命拂，懿好不久敦。棘瓜有苦实，三岁零寒原。幸蒙搴采惠，弃远难重论。畴昔怀耿介，于心寡驰竞。幸及华盛年，迷方惧缁磷。慕道思有征，往阻失阡径。驱车叹长阪，欲陟路逾峻。中更同志友，闵我力艰疢。易此狭邪步，遗以千里轫。驾骋未得安，乖隔何其迅。轺车戒严命，肃肃指南彊。念子远行迈，执手衢路旁。拊剑激清瑟，悲歌慨以慷。矫矫云中鹄，翩翩厉鸣翔。戢羽乍同止，展翮忽一方。欲从不可得，即置终难忘。愿勖崇明德，功业期自扬。"}