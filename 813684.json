{"id":"813684","title":"宁古塔杂诗","dynasty":"清","author":"杨宾","text":"石□围平野，河流抱浅沙。土城惟半壁，茅屋有千家。泣月天边雁，悲风塞上笳。老亲忠信在，不减住中华。北行犹有塞，东去更无边。校尉乘虚幛，阿机欲受廛。马閒秋草后，人醉晚风前。莽势空齐曲，逍遥二十年。黑水新城近，黄龙旧府遥。家传肃慎矢，人煖挹娄貂。残雪埋松塔，微风变柳条。春明二三月，也复种青苗。辽金曾建号，唐宋亦经过。旧迹残碑少，荒城蔓草多。三韩迷姓氏，五国失山河。绝域无文献，苍茫发浩歌。化城开石壁，镫火出林微。不见乘杯渡，还看卓锡归。閒云埋土室，古佛钓渔矶。怪底经行处，天花片片飞。城郭沙阑口，荒荒草木秋。地连三万卫，名是五云楼。眢井填银瓮，春耕响玉钩。千年馀王气，今日未全收。山川盘地轴，草木亦多宜。旧塞黄榆树，官山紫桦皮。桃花水似锦，香蓼菜如丝。谁道穷边外，年年春到迟。土产参为最，今时贡帝京。营州非旧种，上党亦空名。碧叶翻风动，红根照眼明。人形品绝贵，闻说可长生。更有诸珍异，宁随草木枯。浅沙埋赤玉，老蚌出东珠。稗子贫家少，山儿到处无。怪来水土变，今日此陪都。八月松花冻，家家打角鹰。山边张密网，树底系长绳。拦虎金眸疾，屠龙玉爪能。海青如便得，万里会骞腾。笑语乡音杂，衣冠上下同。十年乘堡障，一半是王公。辛苦头多白，沙尘眼易红。莫因迁闾左，错比五陵东。三十年前事，儿童见者稀。天寒曳护腊，地冻著麻衣。雪积扒犁出，灯残猎马归。只今风俗变，一一比皇畿。迟日争游宴，豪家直一金。不嫌几席少，偏爱酒杯深。风俗誇卢橘，人情厌海参。浑忘绝塞苦，醉里即狂吟。年少新丰客，翩翩亦自豪。围棋群赌墅，叶子日分曹。果下高丽马，腰间大食刀。可怜编卒伍，万里驾风涛。都护屯兵处，传闻驿几重。沙边锄白草，雪里试青龙。鱼海何时到，狼居自古封。谁云枯万骨，王祭肯全供。俗亦厌贫贱，不复重冠裳。贩鬻皆程郑，生涯半彦方。参貂口外得，牛马谷中量。翻怪中原弱，穷愁遍八荒。闻说羁縻国，西来绝可怜。冰天鱼作服，陆地狗行船。披发环穿鼻，文身耳压肩。由来桑梓地，不是信张骞。少主和亲惯，乘舆出塞门。如何经故土，亦是嫁乌孙。雕屋三春雪，糠灯万里魂。琵琶弹绝调，夜夜泣黄昏。称藩虽渐广，文字尚无凭。近塞能书木，临江但结绳。冠裳今亦改，风俗旧相仍。岁岁愁衣食，春来早凿冰。"}