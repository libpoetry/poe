{"id":"119789","title":"张秀才复留为作","dynasty":"宋代","author":"陈造","text":"邮城望繁川，渺莽天一陬。亲知非不多，噬肯一来游。张侯我石友，前辈放一头。逃俗火避湿，赴义鹰韝名。穷谷喜足音，况接大雅流。前之翩然来，今复欣然留。兹非为我欤，厚意胡宜酬。日边有知己，崇论亲冕旒。故人书沓来，拥麾淮上州。置彼肯就此，与世风马牛。文字有至味，过从无珍羞。山院作僧过，竹静荷气浮。载下东野拜，幸贷别离忧。从渠夸毘子，见谓君何求。"}