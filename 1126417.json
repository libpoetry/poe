{"id":"1126417","title":"亲友冯仪之运干挽章三首","dynasty":"宋","author":"曹彦约","text":"闻道江西使，宾筵陨德星。失声归士友，短气动朝廷。屡选非无意，迟行若有灵。忍令清燕处，我辈尚谈经。有学关时用，无心与物驰。已称黄发老，犹似綵衣时。世道空机阱，襟期自坦夷。只今风月夜，犹足想清规。子也吾尝友，天乎独异渠。仕无通籍禄，家有厚斋书。讲说来匡鼎，风骚藉子虚。争荣森窦桂，训不负蕃畬。"}