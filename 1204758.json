{"id":"1204758","title":"玉烛新 题李伯瞻一香图次韵","dynasty":"元","author":"许有壬","text":"清风林下寺，爱三友联翩，世无能四。凌波仙子香魂散，此地是谁招此。万红千紫，惟矾弟梅兄二子。堪共领岁晚高寒，来成花部新史。佳人玉洁冰清，纵仿佛肌肤，异香难似。醉吟无次。花应笑，彼此消融渣滓。春空雁字。不带到、江南情思。还自笑，今日相看，袁家有姊。"}