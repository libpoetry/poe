{"id":"1239968","title":"春初游戴山","dynasty":"元末明初","author":"张羽","text":"云罗横四海，田野无遗英。尚赖二三子，共怡山水情。煦煦新阳动，寥寥天宇清。昔人称四美，兹晨遂成并。前登高丘阻，遥睇澄湘明。凭林招远风，松桧自成声。俛仰天地间，微躯良不轻。安能自羁束，坐使众累萦。处贱足为贵，抱素讵非荣。逍遥解神虑，庶以适吾生。"}