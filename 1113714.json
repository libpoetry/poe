{"id":"1113714","title":"挽胡茂老枢密","dynasty":"宋","author":"李正民","text":"盛际符千载，中朝第一人。凤池鸣委佩，朱邸奉重轮。右府谋猷密，殊邻意气伸。佐时遗事业，谁为勒苍珉。人物熙朝盛，琼林夐出群。高名题雁塔，平步上青云。未应三壬兆，先修万日坟。丹台应有籍，脱屐谢尘氛。昔日蓬山会，平居笑语亲。薄材陪贾马，高义继雷陈。南国居方卜，东山道益振。遽嗟埋玉恨，清泪洒衣巾。"}