{"id":"51125","title":"送杨君谦致仕","dynasty":"明代","author":"吴宽","text":"公署席未暖，求去何嗷嗷。济河先焚舟，预卖冠与袍。我不更劝子，知子意殊牢。昨者见章疏，陈情欲长号。谓臣心腹间，有疾刺如刀。自宜针石恶，不任簿书劳。蒙恩赐封典，父母喜俱叨。雨露不知感，臣岂如蓬蒿。壮年可驱策，正合从时髦。臣实自知愧，奈缘病相遭。当道奖恬退，幸尔遇山涛。九重遂俯从，孰谓天居高。郎官信美秩，视之等秋毫。未论子所能，此足称贤豪。纷纷投牒者，群然赴仪曹。其间或衰迈，虚名尚贪饕。如子真难得，识者争嘉褒。而我复增愧，头颅已霜毛。归心觉愈急，如索更加綯。子归免羁绊，槛兽初奔逃。卬首不回顾，跳舞向林皋。岁暮多冰雪，长河阻轻舠。河神不世情，助子水滔滔。旧宅傍吴市，门前是南濠。性不耐居处，志惟嗜游遨。南指天目山，誓将友猿猱。归来必自得，有乐斯陶陶。发泄胸中奇，文场战当鏖。多事反自今，笔墨肯停操。已忘虞卿愁，且著屈子骚。"}