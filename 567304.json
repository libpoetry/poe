{"id":"567304","title":"题内兄家所藏画鹿一篇","dynasty":"明","author":"徐渭","text":"青春手绾驿堂绶，购得名画满堂后。取将麋鹿障前庭，寒流迸落孤松吼。忆昨我从武夷来，此中泉石彼中有。入门向壁寒色高，却步犹疑九曲走。此景固是九曲奇，此鹿还得千龄寿。两角珊瑚映紫茸，一身雪片凝黄耇。犹记曾牵太乙车，何须惊顾咸阳狗。看罢巳舒羁客愁，况复山花发囱牖。抚几转呼庭上人，为取银匙倾百卣。知君本是旷荡流，懒束带钩事官守。正如麋鹿困樊笼，终想长林悦丰草。"}