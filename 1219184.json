{"id":"1219184","title":"古书行，赠吴孟思","dynasty":"元","author":"郑元祐","text":"苍颉四目通神明，制字以来几变更。籀创大篆岂柱史？石鼓有刻非无徵。骊珠煌煌几千颗，照烛万世开章程。周平东迁帝纽解，甄酆继出加研精。秦斯学荀儒运阨，独负小篆超焚坑。戈森剑列出华玉，百世是宝堪依凭。次仲忽挟八分起，喜动吕政消威棱。一朝槛车化鹤去，传闻无乃非人情？政方鞭戮海宇日，程邈继仲尤知名。六国灭姬旋自灭，人如乱麻死长城。神工异画先后出，隶法变篆由邈兴。十年覃思非不苦，习趋简便令人轻。堂堂逵门许叔重，愤悱缺讹复著经。三才万物总蒐讨，一掣屋蔀瞻繁星。慎于六义功不细，朽骨逮今馀德馨。汉章变草本伯度，波磔与隶犹相仍。俗书姿媚相扇告，韩论匪激毋深惊。千年阳冰绍斯迹，有茂其实蜚英声。圭璧煌煌照衰世，白马记与庶子铭。两徐识解更卓特，著书翼慎言庚庚。张侯豹姿编复古，金薤琳琅垂九清。皇元笃生赵文敏，扫世糠秕开群盲。龙翔凤翥彩云晚，夹以日驭扬双旌。自公骑箕上天去，众论悉与濮阳生。生名吴睿孟思字，篆隶可宝如璜珩。周旋向背尽规矩，分布上下纷纵横。囊锥画沙泯芒角，宝树出网含光晶。研裂云根剑就淬，射穿杨叶弓开枰。刊题班班满山石，姓名往往闻帝京。赠言无如胡汲仲，我乃蚓窍蝇薨薨。阖闾城中每相见，愧我头白君眼青。长歌哦成三月暮，妒妇无能空拊膺。"}