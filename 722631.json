{"id":"722631","title":"送滕子还闽二首","dynasty":"明末清初","author":"恽格","text":"别后春风染杜鹃，骊歌声断绿杨烟。身沉绝塞思千里，心死穹庐客九年。吴苑离觞寒食后，梨关归梦落花前。闽南别去能相忆，倘有双鱼海上传。春城战血冷悲笳，废垒伤心旧炮车。雪窖生还犹有母，玉门归去已无家。同骑塞马眠燕月，独向河源上汉槎。我有离魂招未得，劫灰天畔哭黄华。"}