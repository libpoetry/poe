{"id":"685490","title":"赠刘军","dynasty":"明","author":"邓云霄","text":"马如匹练到吴门，虎橐萧萧蒯缑存。醉尉岂能知李广，曳裾何处向平原。途穷转觉诗怀壮，金尽翻令侠骨尊。世路悠悠君莫问，待逢国士一酬恩。结客翩翩赋壮游，逢人肝胆片言投。狂来且吊要离冢，兴到聊寻范蠡舟。草檄从军谁跋扈，当歌横槊见风流。自烧丹灶千年药，不羡黄金万户侯。破虏平羌众共看，齐盟风雅更登坛。酒酣说剑苍龙吼，夜静论诗白雪寒。锁钥北门诸险尽，鲸鲵东海万家残。赤松元待功成后，莫向江湖问□冠。"}