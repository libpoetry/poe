{"id":"802651","title":"壶中天十首 其三","dynasty":"清","author":"项鸿祚","text":"神州圣铁，铸东南底柱，地维穿破。井沸生澜通海气，中有老蛟愁卧。八索钩连，孤根撑拄，不许狂涛簸。霓旌羽节，至今灵庙犹妥。我欲试探重溟，螭文手拓，只赤风雷堕。斗剑星红蟠殿壁，十二洪炉剩火。挂屩遗枫，游帷旧观，历劫难摧挫。五丁惊诧，浮州万古长锁。"}