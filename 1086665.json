{"id":"1086665","title":"检校园花","dynasty":"宋","author":"洪适","text":"往夏新阁成，拔去园中葵。万花间千蕊，十夫劳徙移。群香颇猗狔，密影初参差。烈日吁可畏，时雨不能滋。未秋叶先陨，欲冬柯已萎。虚蒙灌溉恩，无复嫣然姿。啅雀飞且止，不肯登空枝。寒螀守枯荄，未忍相弃离。永怀斩新日，岂料憔悴期。谁呼殷七七，来伴红裳儿。金鼎一剂药，返魂庸可追。春来作高亭，绿沼扬清漪。旧蹊类陈迹，远圃分芳蕤。结根旬浃间，生意浑熙熙。微白李赋质，小红桃入肌。柳条无颜色，已含烟雨眉。游蜂相召引，有底渠先知。地力固自若，大钧不偏私。竞秀非机巧，向衰非钝迟。万物理固然，飏芬须得时。"}