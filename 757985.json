{"id":"757985","title":"台城路 寄怀大竹兄都中","dynasty":"清","author":"江瑛","text":"荼蘼落尽东风瘦，春锁一帘尘影。户袅晴烟，梁空白日。何处天涯人近。不殊风景，应目断江南，水明山暝。多少销魂，吹来吴雪点双鬓。寒食清明过了。料官阁梅阑。吟冷诗兴。踏月天街，听鸡禁院，料也难消离恨。南来雁尽，渐说到关河，不传归信。万里孤岭，猿啼莫紧。"}