{"id":"748700","title":"京邸感怀三十二韵","dynasty":"清","author":"边浴礼","text":"身世艰虞里，乾坤惨澹时。不才耽薄禄，冷官滞京师。日驭瞻穹朗，云程历险巇。匡君惭汲戆，违众慕梁噫。帝载高元默，民生怆殿㕧。人方游泰宇，祸忽起潢池。天狗星飞焰，蚩尤雾展旗。负嵎谋尚浅，出柙蔓方滋。巨险长江失，重城列郡隳。罴无当道卧，士有执冰嬉。庙略徒中制，援兵总后期。馋蛟狂喋血，哮虎惨舆尸。上相谋猷拙，司农馈饷疲。九州几兀臬，千里一疮痍。供职趋华盖，簪毫上赤墀。分甘躬偃蹇，坐闵俗浇漓。嗣主钦明圣，元臣竞委蛇。门开延众枉，屈润隐高赀。窃位臧文仲，为卿子叔疑。患生忧得失，智绌混公私。潢涊登三事，灰颓任百司。乱源深蕴结，天步怯撑持。宿将畴堪倚，通侯谩公欺。急应分玉石，慎勿计刀锥。虎翼摩云横，旄头落箭迟。经纶期管葛，吁咈望皋夔。朴讷予滋恧，迂疏众共嗤。买山乖夙愿，恋阙耿忧思。横草心空壮，挥戈力未衰。会看诛猰貐，奚暇问狐狸。痛哭长沙策，悲歌杜老诗。煌煌开国业，八柱蛩鸿基。"}