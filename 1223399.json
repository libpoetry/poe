{"id":"1223399","title":"将过池阳留别诸叔兄弟诸友人二首 其二","dynasty":"元","author":"贡奎","text":"有耳不听阳关词，有口不饮长沙酒。丈夫肯作儿女情，对酒悲歌惜分手。天荒地久岁云暮，飞霜急霰势欲走。丘峦奔摧山月堕，鲸鲵翻波江水破。江水万里从天来，长风日夜千帆过。皇英二女今辽绝，太白千年古离别。往者不可追，浮生何足悲。君不见延平风雷起一夕，神剑会合当有时。"}