{"id":"814300","title":"方正学先生祠","dynasty":"清","author":"周煌","text":"一纸徵书降紫泥，奉天门下奏华芝。齐贤名噪才难老，贾谊年轻策已奇。高庙有灵储用日，微臣无命际危时。飞云落月皆成谶，千古春心望帝悲。诸公名姓榜朝堂，赏格初行事可伤。紫气黄旗行已矣，绣裳丹扆转荒唐。空多劝表传三让，只少颁书草十行。捋虎批龙等闲事，倚天剑气老铘将。"}