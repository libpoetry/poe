{"id":"805895","title":"绮罗香四首 其四","dynasty":"清","author":"奕绘","text":"隋苑芜荒，阿房火冷，时拂画檐轻坠。一点清辉，惯搅玉人无睡。冲暗露、团扇亲兜，上鱼钥、小门深闭。恨此时、荒冢青燐，幽光孤另鲍家鬼。凉风初撼木叶，纤月初沈树杪，早秋天气。些小微茫，隔院飞来三四。照不见、醉梦生涯，只饱谙、夜深滋味。待收拾、晶盒芸囊，盟星书细字。"}