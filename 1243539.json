{"id":"1243539","title":"芙蓉堂次郑氏子韵","dynasty":"元末明初","author":"叶颙","text":"芙蓉堂中见嘉什，与君似有三生约。高才磊落亦可怜，谁谓今人不如昨。我疑此子胸有天地春，不然别有一丘壑。男儿趣向贵如此，慎勿恋他儿女乐。一襟爽气已逼人，尘氛不假沧浪濯。笔端滚滚龙蛇飞，纸上霏霏烟雾落。谪仙苏二呼不来，江湖夜雨蛩声哀。观子新诗何所似，秋空一鹤山崔嵬。山灵起舞神鬼笑，林泉变色云屏开。波光月色清可掬，风露满身寒肃肃。还君此子不复言，骊龙抱珠海底浴。"}