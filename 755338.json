{"id":"755338","title":"读班大家传有感","dynasty":"清","author":"张印","text":"忆昔侍笔砚，群籍纷披搜。我母时禁止，夺书或父尤。父时告我母，曾闻大家不。表志迈迁史，笔削追《春秋》。六宫席前拜，融续门下收。子成荷母荫，亦封关内侯。而我闻之喜，逸气同云遒。迄今读其书，颜色惨以愀。史必三长具，宁独词藻优。倢伃固家学，左谢安能俦。我才远不逮，古人良可求。勖哉闺门内，掩卷神与游。"}