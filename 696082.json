{"id":"696082","title":"送潘太学子朋北上二首","dynasty":"明","author":"欧必元","text":"青青河畔草，灼灼园中枝。朔风疑霜露，繁华难久持。瞻彼垂天干，托根南山陲。囷曲回错节，耻为艳阳姿。朝集晨风鸟，矫吭鸣何悲。修翼摩劲飙，九万以自期。大江日夜流，寒云拥树黑。我有盈尊酒，饮此临岐客。鸿雁翔海南，骅骝趋冀北。念子临当乖，缱绻不能释。君子思运亨，小人常自失。毋以千金躯，轻为时日测。大圣有令谟，努力崇明德。"}