{"id":"801244","title":"湘帆图","dynasty":"清","author":"许廷鑅","text":"湘山苍兮湘水流，波平一镜兮轻烟浮。美人自抱香草怨，鹧鸪啼出苍梧秋。渺渺波兮汾几曲，帆转随湘兮何处宿。遥山九面碧参差，暗水浮香流碧玉。羌峭帆兮何人？涉澧浦兮吊灵均。披图笑尔日孤往，故乡不忆秋风莼。棹潆洄兮意超忽，睇峨眉兮在天末。醉来长啸湘云飞，一笑停帆弄江月。"}