{"id":"811039","title":"追和梅树君芦花原韵","dynasty":"清","author":"王柘","text":"隔岸分明积雪铺，伊人宛在望中孤。西风八月正萧瑟，渔火一星时有无。野色暗随烟共暝，秋痕淡到笔难图。雁声远向平沙起，寒梦苍茫落五湖。竹外桃花事已非，斜阳淡沱满苔矶。独临野水和秋语，碎剪凉云作片飞。枫叶霜乾同瑟瑟，藤萝月映最依依。江湖流落头俱白，不学杨花点客衣。"}