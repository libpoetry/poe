{"id":"1197461","title":"棹歌行","dynasty":"魏晋","author":"曹睿","text":"王者布大化，配乾稽后只。阳育则阴杀，晷景应度移。文德以时振，武功伐不随。重华舞干戚，有苗服从妫。蠢尔吴中虏，凭江栖山阻。哀哉王士民，瞻仰靡依怙。皇上悼悯斯，宿昔奋天怒。发我许昌宫，列舟于长浦。翌日乘波扬，棹歌悲且凉。太常拂白日，旗帜纷设张。将抗旄与钺，耀威于彼方。伐罪以吊民，清我东南疆。"}