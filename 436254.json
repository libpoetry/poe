{"id":"436254","title":"赠研师寄寄翁","dynasty":"金末元初","author":"段成己","text":"有客抗尘容，不知何人斯。自云来西秦，著脚汾之麋。放浪三十年，野鹿不受羁。是身寄虚空，歘若驹隙驰。窜名书研閒，聊寄吾寄为。游戏出三昧，我岂甄陶师。心成应之手，觚椭各异宜。万家且胚浑，一一非人私。妙凝天地中，不甈亦不坯。探怀出苍璧，炯炯光陆离。摩挲湛秋水，随手生寒漪。虽凿混沌窍，太朴犹未漓。回首铜台瓦，千载垢有遗。坐令吕与张，羞受牛后嗤。便当什袭藏，奚必古见奇。待价不求售，特易诗人诗。卷馀两牛腰，得之犹恐迟。归来饭甑空，一字不救饥。咀嚼诳枯肠，似高还似痴。商财与蜡屐，优劣孰等夷。不如且置之，安事屡解颐。翁闻为一笑，此事非所知。苟可适吾欲，君诗不当辞。"}