{"id":"775736","title":"抚恤六首答蔡生廷兰 其六","dynasty":"清","author":"周凯","text":"天灾降有由，由民心所致。休咎徵洪范，贞祥详礼记。降吉与降凶，其理明且易。疠疫及干戈，灾眚无二义。侧闻濒海民，见海舶失事。拯物不拯人，乘危抢夺肆。呼号瞑不援，转因以为利。上干天心和，降罚垂昭示。中岂无善良，罚遂及孥稚。从井或救人，嫂溺尚拯臂。尔民痛改悔，天心亦欣喜。适或再遇之，慎勿萌故智。救人在所急，量财酬高谊。苍苍有明威，可一不可二。斯言共记取，切莫视儿戏。既感覆帱恩，思享升平瑞。"}