{"id":"1001198","title":"题南岳铨德观秋声轩","dynasty":"宋","author":"曾几","text":"月明雁叫远，露下蝉号寒。幽幽草虫泣，索索梧叶乾。愁人知秋早，听此良独难。竹君南北美，佩服青琅玕。天风一披拂，庭宇声珊珊。灵宫荫老樾，别馆如深山。心净鉴止水，眼明揖千竿。虚籁自然奏，有琴不须弹。世议大可厌，市声无少闲。不如听君语，竟日帘垂间。"}