{"id":"1219774","title":"送吉夫北上","dynasty":"元","author":"陈樵","text":"之子冰雪姿，冥心学仙真。官卑且勿念，况复忧其贫。迩来太白山，山势凌秋旻。云尽月照夜，花开鸟鸣晨。閒居少公事，猿鹤为比邻。采芝过林麓，钓鱼游水滨。七年不得调，幽兴如逸民。通塞任物理，聊用安此身。忆昔始相识，交情日相亲。问君鍊药说，秘之不肯陈。金液且莫采，何以制水银。岂伊蓬莱中，无分追后尘。君今别我去，九关朝帝宸。功名信可就，慎勿烦精神。阆风青峨峨，海波白粼粼。他年重会面，笑盼桃花春。"}