{"id":"769694","title":"沁园春·闻胡次蕃返邗，词以寄之","dynasty":"清","author":"陆震","text":"昨客芜城，留宿君家，节是重阳。恰帘开笑看，茱萸正烂，登高懒去，风雨殊狂。座上而翁，樽前诸弟，独尔迢遥隔旧乡。来何日，倘秋深返棹，犹及衔觞。空望花绽银缸。讵归日、严冬雪满窗。正团圞亲舍，同分岁酒，缤纷梅萼，已露春光。我待新晴，孥舟相就，问讯浮邱古道场。闻奇绝，只莲峰可蹑，云海难量。"}