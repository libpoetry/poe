{"id":"578433","title":"洞明医道卷","dynasty":"明","author":"罗亨信","text":"昔有秦越人，视疾见肺腑。死者能还生，芳名播今古。悠悠千载后，畴能踵其武。吴门有佳士，早岁掇簪组。拜官贰廷尉，平反绝冤苦。朅来谪平城，酸苦甘自茹。闲将调元手，为民起疲瘦。灾疢验六气，腠理明三部。橘井贮香泉，杏林盎时雨。仁慈自此施，夙志良不负。宗藩抱微疴，俗医弗能愈。延君来治之，审證究厥绪。外邪既荡涤，内虚亦滋补。神观渐复初，有如鱼脱罟。酬劳具束帛，舁酒配肥羜。君乃拂衣行，视之等鸿羽。纷纷衒术徒，规利若市贾。君诚贤于人，馀子奚足语。乃摛云锦章，飘然鸾凤舞。医道题洞明，美号自兹举。永媲古人传，名垂在寰宇。"}