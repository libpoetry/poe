{"id":"959681","title":"哭渭夫二兄","dynasty":"宋","author":"郑獬","text":"生平抱直气，鬼神不敢干。乃从异物化，使我涕泗澜。昔之初拜兄，申申从太原。府公颇好事，凿地种琅玕。筑学百馀室，吾徒得所盘。嘈嘈诵古书，邻家嫌聒烦。间日课辞章，据义相讥弹。兄时处乎中，竦竦如长竿。负气颇刚简，未尝媚语言。与众不相合，节角难为刓。而独顾我喜，谓如椒在兰。璞玉逢砺石，圭璧不为难。离合虽屡更，于义则相完。应举来京师，羁旅谁为欢。投箧寄兄舍，乃同在家安。我常剧醉归，吐呕几席间。独兄在我旁，抚视夜不眠。虽非共饱乳，此意何疏亲。向虽闻兄病，已云不能餐。日唯饮醇酒，无乃酒为患。昨暮得报书，遂死不复还。掷书一痛哭，痛甚连心肝。恨我有此身，不生双羽翰。抟风一飞去，沥酒哭其棺。起坐空叹泣，腷臆何由宽。揽笔作此诗，颠倒不成篇。焚之寄地下，兄乎其来观。"}