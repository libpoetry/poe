{"id":"1144631","title":"望江南 其三","dynasty":"宋末元初","author":"黄公绍","text":"思晴好，小驻岂无因。花上半旬春社雨，松间三宿暮山云。转住是愁人。思晴好，春透海棠枝。刻惜许多过时了，可怜生是我来迟。不见软红时。思晴好，天运几乘除。只为晴多还又雨，谁知雨过是晴初。那得绿阴乎。思晴好，路滑少人行。早信雨能留得住，尽教尽日自舟横。直等到清明。思晴好，我欲问花神。刚道社公瞋旧水，一回旧也一回新。不是两般春。思晴好，松路翠光寒。夜夜竹窠常梦到，天天后土几时干。极目雾漫漫。思晴好，日影漏些儿。油菜花间蝴蝶舞，刺桐枝上鹁鸠啼。闲坐看春犁。思晴好，晨起望篱东。毕竟阴晴排日子，大都行止听天公。且住此山中。"}