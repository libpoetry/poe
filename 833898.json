{"id":"833898","title":"徵招 春感，和叔问韵","dynasty":"清末民国初","author":"易顺鼎","text":"冷吟照影江南水，十年为春先瘦。寂寞负莺花，叹生涯依旧。姑苏人去久。空怅望行云归后。草色拖裙，梅痕堕粉，断魂时候。骄马洛阳街，歌楼热、曾携玉箫随袖。吹尽少年心，怪东风偏骤。绿蓑冲雪又。何处是五湖三亩。看愁与新柳争春，染嫩黄如酒。"}