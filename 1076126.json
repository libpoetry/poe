{"id":"1076126","title":"次韵季共再赋","dynasty":"宋","author":"周紫芝","text":"住作山中居，懒甚不出屋。谁知五斗腰，须用作钩曲。索米无如何，问舍岂不欲。空怀西溪鱼，红鳞脍寒玉。不知坐中山，修眉为谁绿。敝裘裹粗缯，随分了寒燠。傥忍作海夫，虽臭亦可逐。如其不能然，未可叹沉陆。此事谁当论，唾面恐自速。如君秀芝兰，非世闲草木。交盖久已倾，谈舌未易缩。不知人谓何，此念吾已熟。年来有新游，妙语敌岳麓。县知南屏谦，颇为调茗粥。何人馀羊羔，金帐意有属。浅斟醉模糊，低唱声断续。谁同白傅春，楼下雪中竹。更题竹上诗，伤神想幽独。但恐世间求，此乐未容复。况乃籋云姿，自是千里足。行看锵八鸾，何止刍一束。应怜老病翁，短发悲曲局。"}