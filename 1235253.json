{"id":"1235253","title":"秋怀二首","dynasty":"元","author":"尹廷高","text":"茫茫禹迹事悠悠，怪雨盲风恣弄秋。绊足鹰鹯霄汉志，随阳鸿雁稻粱谋。木侵元气山偏瘦，渠壅寒沙水不流。自笑野人藜苋腹，闲愁不觉白侵头。玉露高寒满眼秋，先生何以自为谋。巧裁云雾供吟料，碎折波涛补破裘。月不孤人常入户，山如恼我故遮楼。幸然免被微官缚，闲坐闲眠得自由。"}