{"id":"133870","title":"朝鸡王乐道·小鸡距短双翅垂","dynasty":"宋代","author":"司马光","text":"小鸡距短双翅垂，广场勇门无所施。清晓长鸣独先众，朝者恃此能知时。星河满天月光白，东望扶桑悄无色。一声高兴耳目醒，四远群阴俱避易。陋巷人疏烟火稀，永夜沈沈钟鼓微。闻之徐起就盥栉，颠倒不复忧裳衣。君家迥居北城曲，阿阁岧峣日鸣玉。萧萧风雨得司晨，不使无功吸君粟。"}