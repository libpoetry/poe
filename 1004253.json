{"id":"1004253","title":"感事建除体二首 其二","dynasty":"宋","author":"程公许","text":"建大将旗鼓，遴选兹维艰。除授得其人，国势维泰山。满朝绶若若，熟谋须万全。平生想卫霍，摧枯无留难。定论真黩武，亦足激懦孱。执爵酹太宫，感慨清泪潸。破敌岂无策，百年祇长叹。危机屡反复，地险失故关。成败虽运数，人谋忌訑谩。收民心第一，根本无创残。开纳智与勇，及时护风寒。闭口勿多言，天道谅好还。"}