{"id":"720904","title":"怨东风 客思","dynasty":"明末清初","author":"尤侗","text":"蒲叶端阳寓。又看银河渡。江山何事苦留人，住。住。住。破屋颓垣，古槐荒草，满庭秋雨。泥滑长安路。马首无停处。一鞭落日又西风，去。去。去。茅店孤灯，故乡回首，梦中云树。秋暑蝇成阵。西日长如闰。无聊所事不宜人，闷。闷。闷。薄酒初醒，孤灯半灭，残书独枕。愁缕萦方寸。华发添双鬓。无端读史更悲歌，恨。恨。恨。剑废荆轲，骓忘项羽，弓藏韩信。"}