{"id":"502617","title":"题会稽吴汉津远游卷","dynasty":"明","author":"王恭","text":"骥足小千里，鹏飞搏九州。唯应星轺使，得以穷周游。騑騑四牡今何往，秦汉山川古风壤。圣主恩绥下国时，王人位列诸侯上。官船昨夜广陵秋，二十四桥闻棹讴。长淮柳色迷津吏，一片扬州带驿楼。单车又发闽关道，九曲溪山旧来好。沈剑波深历历云，钓龙矶断青青草。君不见主父西游久不归，苏秦金尽故交稀。宁持使节衔君命，出入臣藩复帝畿。春风太液花如雾，夜月瀛洲访仙侣。白下亭西卖酒家，凤凰台北吹箫处。故园迢递会稽山，镜水仙舟也梦还。若使功成拂衣去，此心长在五云间。"}