{"id":"1194526","title":"酒泉子","dynasty":"唐","author":"李珣","text":"寂寞青楼，风触绣帘珠碎撼。月朦胧，花暗澹，锁春愁。寻思往事依稀梦，泪脸露桃红色重。鬓欹蝉，钗坠凤，思悠悠。雨渍花零，红散香凋池两岸。别情遥，春歌断，掩银屏。孤帆早晚离三楚，闲理钿筝愁几许。曲中情，弦上语，不堪听。秋雨连绵，声散败荷丛里。那堪深夜枕前听，酒初醒。牵愁惹思更无停，烛暗香凝天欲曙。细和烟，冷和雨，透帘旌。秋月婵娟，皎洁碧纱窗外。照花穿竹冷沈沈，印池心。凝露滴，砌蛩吟。惊觉谢娘残梦，夜深斜傍枕前来，影徘徊。"}