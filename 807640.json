{"id":"807640","title":"庄椿岁  贺新城王太翁七十","dynasty":"清","author":"陈维崧","text":"王乔家世神仙，华颜那藉丹砂驻。飘然鹤发，翛然鸠杖，临风挥麈。恰值新晴，算来秋到，十分浓处。看历城云物，㟙湖烟水，偏潇洒，真容与。况有僧弥法护。映庭阶、琪花珠树。七叶貂蝉，一门鸾凤，两行鹓鹭。最感深知，綵丝欲绣，黄金堪铸。羡炉香亲染，紫泥遥捧，作斑斓舞。"}