{"id":"832763","title":"解连环 秋千","dynasty":"清末民国初","author":"朱祖谋","text":"絮花池阁，护双双画板，浅春低络。笑弄影、一态婵娟，挂不定閒愁，燕飘莺泊。莫赌身轻，有人在、隔墙窥著。放罗衣窣地，自整凤钗，鬓蝉还掠。西园俊游似昨，委菭阴绣柱，容易吹落。问甚日、重倚春娇，便满眼相思，背面难托。梨月溶溶，镇闲煞、东风红索。剩当时、手香凝处，细蜂倦扑。"}