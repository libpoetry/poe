{"id":"1252365","title":"湖上漫兴四首 其一","dynasty":"元末明初","author":"张昱","text":"百镒黄金一笑轻，少年买得是狂名。樽中酒酿湖波绿，席上人歌凤语清。蛱蝶画罗宫样扇，珊瑚小柱教坊筝。南朝旧俗怜轻薄，每到花时别有情。烂漫风光在酒家，狂蜂冶蝶趁繁华。人来人往如趋市，楼上楼前尽属花。波面画船双荡桨，堤边黄犊小游车。目成眉语知何限，消尽柔魂在狭斜。湖上新泥雪渐融，门前沟水暗相通。裙欺萱草轻盈绿，粉学樱桃浅淡红。暮雨欲来银烛上，春寒犹在酒樽空。青绫被薄不成梦，又是一番花信风。乐事杭州奈尔何，人间富贵易消磨。画船湖水年年在，红粉娼楼处处多。歌引行云来绮席，舞翻回雪下春波。东坡往日留诗后，更有何人载酒过？"}