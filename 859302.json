{"id":"859302","title":"次韵约之谢惠诗","dynasty":"宋","author":"王安石","text":"鱼跳桑柳阴，鸟落蒲苇侧。已无溪姑祠，何有江令宅。故人耽田里，老脱尚方舄。开亭捐百金，于此扫尘迹。地偏人罕至，心远境常寂。我行西州旋，税驾候颜色。相随望南山，水际因一息。公时指岸木，谓此可寻尺。伐之营中沚，持用自怡怿。欢言俟其成，邀我堂上食。百忧每多违，一诺还自惕。春风檐楹新，坐久膝前席。翛然忘故约，北郭疑有适。长淫舒永怀，伫想对以臆。摛辞甚有理，窃比书石鹢。知公不欺我，把玩果心恻。嘉肴既夙设，丽藻仍虚掷。左车公自迎，右券吾敢责。闻说芼羹臛，芬香出邻壁。妇休机杼事，儿失刀椠职。何胶胶扰扰，而纷纷籍籍。携持欲一往，继此方如织。元龙但高眠，司马勿亲涤。几能孩童旧，握手皆鬓白。有兴即联?，东阡与南陌。"}