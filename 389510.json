{"id":"389510","title":"沁园春·同芥轩赋","dynasty":"清代","author":"薛琼","text":"利锁名缰，蝇头蜗脚，且自由他。幸瓶中鼠窃，尚馀粟菽，畦边虫食，还剩蔬瓜。随意盘餐，寻常荆布，无愧风流处士家。齐眉案，看鬓霜髭雪，渐老年华。何妨啸傲烟霞。喜到处、倘佯景物赊。且篮舆同眺，青山红树，蓬窗共泛，白露苍葭。出不侵晨，归当抵暮，稍有囊钱便买花。随儿女，各经营耕织，检点桑麻。"}