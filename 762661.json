{"id":"762661","title":"厦门登岸","dynasty":"清","author":"孙元衡","text":"退之欣见蠍，坡老喜闻骡。将毋耳目僻，反使嗜好阿。孤身阻遐域，相逢尽么魔。奉诏遂生还，慰情良已多。恶声与毒物，不忍便撝诃。虽为夙所贱，愈于风与波。蠢蠢且偕意，亲故夫如何。三年穷困海，瘴疠忧相磨。两脚蹋中土，惊禽脱虞罗。环山带灵石，往往见云窝。流泉出山来，淙淙桥下过。日明枫叶岸，籁起长松坡。弱鳞浮浅渚，喜鹊叫寒柯。翠竹鲜钩棘，著手久摩挲。骡钤与蠍影，默念成微呵。曳杖陟崇冈，城楼郁嵯峨。笋舆尽归客，细路盘青莎。乡程六千里，计日无差讹。挥手谢大洋，日月如腾梭。心灰死欲然，肠冰就阳和。孤斟一壶酒，未醉颜为酡。二公者勋业，浩浩江与河。余生也既晚，下秩同蹉跎。奇怀亦云尔，望古成悲歌。"}