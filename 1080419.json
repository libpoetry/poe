{"id":"1080419","title":"赠眼医张子骥郎中","dynasty":"宋","author":"吕本中","text":"人生所有疾，万种皆眼病。由眼不得明，故视有不正。指白以为黑，远迩皆未定。如何少医膜，遂失本来性。今君有妙手，与世脱机阱。病虽有多端，但以一理胜。不须望奇功，药病自相应。吾观世间物，唯眼为至净。不容著纤毫，况复计少剩。自古大医王，其治有捷径。不能添汝明，但要除此症。镜有尘则昏，尘本不在镜。尘去镜自明，岂必与物竞。皎洁玉壶冰，澄澈秋月瑩。坦然望长途，欲往不待倩。其说甚易知，在汝听不听。请君明其然，说法我已竟。"}