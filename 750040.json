{"id":"750040","title":"长歌别同社诸子","dynasty":"清","author":"曹寿铭","text":"男儿三十须通侯，三公王俭犹黑头。车中乃可无七尺，车前岂可乏八驺。误人最是毛锥子，坐令郁郁久居此。行年四十未成名，邓禹睨人笑不止。昔年乳虎文中豪，衙官屈宋奴命骚。对酒起舞拓金戟，意气往往陵其曹。迩来百事居人下，破帽笼头遭鬼骂。五陵同学几鸣珂，毷氉西风仍故我。三年结社东皋东，弹棋格五呼群雄。赫蹄手擘十万纸，墨痕乱洒林花红。花落花开自昕夕，那识人生有离别。前年莘老客蛮中，瘴雨桄榔听鶗鴂。蔡侯行逐计吏车，孙郎会献金门书。余亦饥驱留不得，风笛一声愁日色。长安二月春风寒，河冰百丈排群山。马首雪花大如席，萧萧客底衣裳单。丈夫结发志书策，一朝頫首事末秩。元龙湖海气不豪，次公意态狂非昔。仰天击缶歌呜呜，我才岂合沦菰芦。百里虽局非泥涂，仕宦何必执金吾。拳局牖下胡为乎？酒酣一吐平生语，明日云帆沧海去。"}