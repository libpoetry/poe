{"id":"814095","title":"醉太平 戏咏钱效宋人独木桥体四首","dynasty":"清","author":"陈维崧","text":"红闺簸钱，绿窗意钱。姬人小字钱钱，佩男钱女钱。花骢铁钱，兰橑绮钱。癖同和峤惟钱，问直他几钱。青苔印钱，朱荷贴钱。空囊谁笑无钱，更漫空荚钱。文臣爱钱，娼家数钱。世间万事由钱，向天公贳钱。吹箫乞钱，贩脂鬻钱。西风江岸摊钱，负茶商进钱。西邻醵钱，东邻打钱。明朝去索碑钱，付黄公酒钱。篯兮古钱，镠兮后钱。箧中剩五铢钱，是秦钱汉钱。可儿使钱，阿奴惜钱。逢花休愬无钱，看风吹纸钱。"}