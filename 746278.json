{"id":"746278","title":"释心","dynasty":"清","author":"李惺","text":"目愿为我目，口愿为我口。足愿为我足，手愿为我手。区区此一心，不乐为我有。我岂负心哉，问心心曰否。少小附君身，周旋日已久。灵府清且间，外缘息攻掊。不谓廿年来，君为利禄诱。却又大迂拘，事事落人后。饥寒日煎迫，无计可抖擞。辄以委之我，我能不任受。顾此方寸地，有似厨中臼。纷纷蓼与齑，辛苦乃杂揉。手不习钻刺，足不惯奔走。有目喜观书，有口善饮酒。惟心实难为，请君试分剖。我还语我心，此咎我自取。汝实主人翁，亦汝自取咎。长安诸贵人，腰金纡大绶。裘马鲜且肥，黄白积如阜。汝不附渠身，生即与我偶。我命既穷薄，汝福何由厚。抑汝有自来，乾父而坤母。气可沮金石，光可彻箕斗。细故辄悲摧，自待则已苟。我今与汝约，今已三十九。年光迅白驹，世熊幻苍狗。物有如许许，事有如某某。不敢复相烦，但愿坚自守。先以三昧火，为汝焚其蔀。继以三昧水，为汝涤其垢。沃劣不须膏，扫愁不用帚。翩翩鸟出笼，洋洋鱼脱笱。皮囊有坏时，祝汝长不朽。书此券来兹，时维岁乙酉。"}