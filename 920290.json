{"id":"920290","title":"南溪之南竹林中，新构一茅堂，予以其所处最为深邃，故名之曰避世堂","dynasty":"宋","author":"苏轼","text":"犹恨溪堂浅，更穿修竹林。高人不畏虎，避世已无心。隐几颓如病，忘言兀似瘖。茅茨追上古，冠盖谢当今。晓梦猿呼觉，秋怀鸟伴吟。暂来聊解带，屡去欲携衾。湖上行人绝，阶前暮霭深。应逢绿毛叟，扣户夜抽簪。"}