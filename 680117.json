{"id":"680117","title":"应制西洋驹","dynasty":"明","author":"商辂","text":"天生骏骨真奇哉，贡之远自西洋来。西洋神驹何所致，云雾晦暝初降胎。身簇丹砂蹄削玉，月镜夹瞳耳批竹。追风掣电气如虹，裔夷得此那敢畜。当时皇祖御宸极，德化覆冒西南国。海不扬波条不鸣，重译来朝靡虚日。岂无犀象与珠贝，不贵异物贵良骥。玉阶控献圣情怡，振鬣骄嘶如有意。天闲自此识龙种，驽骀一见觉神悚。孳生岁岁蕃且息，厩枥充牣如云涌。郊坛有事备威仪，锦鞯宝络光陆离。和鸾前道恣容与，凡马不许争驱驰。"}