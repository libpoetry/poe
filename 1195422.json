{"id":"1195422","title":"入朝二首","dynasty":"唐","author":"蒋偕","text":"西风拂拂晓云翔，雏凤双飞入建章。寒士乍瞻天仗肃，麻衣初拜赭袍光。逢恩共庆千龄会，射策犹资一日长。早晚玉墀修上第，家声重振滆湖旁。凌晨唱第姓名扬，兄弟斜飞列雁行。力振箕裘应不坠，身承纶绂有余光。欲知宗德流芳远，更喜孙枝发秀长。四世十人沾宠屋，名标桂籍永相望。"}