{"id":"812094","title":"即事","dynasty":"清","author":"孙原湘","text":"梳匀才了画阑凭，双鬓安花百媚增。为是玉郎亲折赠，碧桃除却换银藤。小园春早露华香，偷掐晨葩助晓妆。如雪花枝如漆鬓，碧纱窗里翠衣裳。眼耳丛中分限清，敢将平视效刘桢。低头只作枯禅坐，暗看莲花贴地生。拜月盟星坐彻宵，日长神倦苦无聊。双眸忽地清如水，对着芳姿睡思消。簪花楷格似人妍，下笔明珠个个圆。除却答郎诗句外，不曾轻易落云笺。泪珠和墨写成书，词令风华绰有馀。但使玉台司笔札，也应唤作女相如。水晶帘下恣窥张，半臂才遮菽乳香。姑射肌肤真似雪，不容人近已生凉。鸭鲈心字守香盟，一纸私书百种情。放着今生缘未了，思量又要订来生。愿作鸳鸯梦未成，肯担惊恐始真情。忍将绝世才兼貌，草草相思过一生。情丝细剪与檀奴，纤软才离腻玉肤。何物生香堪配取，梅花心里数茎须。"}