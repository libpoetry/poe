{"id":"201425","title":"赠庆绍上人","dynasty":"宋代","author":"张元干","text":"上人久住湖外游，辛亥春陷孔彦舟。长沙城中就驱掠，七十七日遭拘留。眼看杀人等蝼蚁，剑血洗尽湘川流。张帆方离道林岸，鼓枻已过巴陵楼。兵缠妖气草木暗，火炽凶焰云烟愁。衣冠子女半同载，俛首悲泣犹惊羞。蒙冲颇谙大风浪，舴艋或挂长戈矛。两舷矢集闹如雨，势欲欹侧争先投。相牵浮湛状菱荇，乍坠出没真凫鸥。众生流浪几生死，爱河共海何时休。曹成马友互屠灭，偶尔不杀老比丘。枯颅茁发虮虱满，得脱性命非人谋。孰知贼党亦方便，日供斋钵仍茶瓯。南归数年闭户卧，故山精舍松飕飕。灰心一切本梦幻，返照逆照无人牛。细听此语重叹息，群盗扫迹夫何忧。吾闽日前岂不乐，禾稻未穫先麦秋。师来访我问居士，我若访师寻净头。"}