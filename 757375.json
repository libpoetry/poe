{"id":"757375","title":"金缕曲 初夏兼山表母舅归湖田","dynasty":"清","author":"李佩金","text":"怕听骊驹发。正无聊、将离开了，酴醾飞雪。我亦天涯商去住，一片乡心难说。算人海、暂离鸿迹。为有才名遭众忌，只五湖、风月容狂客。须不羡，二千石。河桥柳弱伤心碧。怪枝头、声声杜宇，催归太急。随意烟霞收笔底，暮厌沧江辽阔。望珍重、云蓝频达。信是古人诗句好，更那堪、客里还伤别。写不尽、巴歈拙。"}