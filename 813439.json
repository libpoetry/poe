{"id":"813439","title":"清明杂感","dynasty":"清","author":"李振钧","text":"春旗几样趁风斜，箫管凄清静不哗。翠涨溪流复山色，绿杨城郭间桃花。一杯那酹啼鹃恨，千载同怀宿草嗟。却喜连朝红雨歇，杏帘闲问酒人家。暗尘随马碾轻车，韶景湖山信足誇。百世松楸初上冢，一堂裙屐乍还家。节逢挑菜莺簧滑，路转横桥燕尾叉。话到池生春草句，独怜有客尚天涯。林绿初齐昼闭门，愁逢佳序醉诗魂。莺花作队浑入梦，桃李成蹊总不言。改火怕闻新鬼哭，禁烟终荷旧君恩。不知东郭谁酣餍，赢得深闺笑语温。半规遥指日西衔，扶醉何须笑老馋。惟有心常飞海峤，更无人为检春衫。长堤拾翠笼金勒，远水拖蓝挂锦帆。归去复谁相絮问，茜窗空听燕呢喃。"}