{"id":"669779","title":"艳歌何尝行","dynasty":"明","author":"李攀龙","text":"何尝快独平生。但当被华縠，猎长缨。起家为二千石，四十以专城。兄弟纵横要路，车马络绎，往来公卿显者行。但当在高堂，置酒快独，呼我所欢。五陵少年，任侠知名。主人称寿，以乐上宾。揽持绮丽，杂坐弹筝。触抵安足诤，岁月忽如流。愿言重自爱，吾夙昔与君共绸缪。朝亦复苦愁，暮亦复苦愁。辟彼东逝之川，汎汎不系之舟。浮云转薄心悠悠，有似客游难久留。"}