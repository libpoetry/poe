{"id":"619488","title":"匡庐山歌送陈时献","dynasty":"明","author":"伍瑞隆","text":"神仙不可作，三山岂易求。烟涛缥缈愁沧洲，江阳有山高且幽，东走泰岱南罗浮。冲融窈窕五百里，怀灵抱异雄神州。七岭重㟽莽相揖，九江九派东西流。天开灵秘不自主，乃遣五老居上头。五老含真积清气，化作危峰与天倚。龙昂凤翥不可知，万壑千崖白云里。当时匡续厌尘光，入长二真升与长。结庐嘉遁七百载，山亦与之俱姓匡。玄风真气郁孤赏，回首千秋动萧爽。读书开社各有缘，潜也白也何遒上。我闻此山乃为山灵咏真之洞天，蔽亏日月罗风烟。仙灵欲发发不尽，幽人杖履纷蝉连。陈生肮脏奋南海，游此曾在前三载。登高那遣桂丛招，怀人漫向美蓉采。迢迢山月照行旌，片帆西指豫章城。行边彭泽秋涛险，到日高梁朔雪生。丈夫有才宁自弃，蓬矢桑弓射天地。一出能令宇宙开，重游应尽山川秘。行行携手越台阴，不须惆怅泪沾襟。怀中宝剑脕相送，赠尔平生一片心。"}