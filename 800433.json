{"id":"800433","title":"夜饮阎再彭席上听孙良侯挝鼓歌","dynasty":"清","author":"彭桂","text":"空堂昨暮闻疏雨，飒飒秋声满庭户。可怜今夜露华中，明河碧汉还如许。堂中烧烛夜宴客，有客酒阑起离席。自言挝鼓声最豪，奋袖操槌将欲击。欲击未击手徐低，坐上先教众乐齐。众声杂作一声下，倏如蛰雷动春溪。鼓声如雷手如电，须臾迸激飘飞霰。管音何亮磬何幽，忽卷诸音联作串。初听缓，襞裂一声回抱腕。乍闻急，百万军中单骑入。急复散，芦荻萧萧遍鸣雁。散终促，悬崖万点乱喷瀑。有时宫，海涛汹涌红日中。有时商，凤皇九子鸣锵锵。有时角，掷地兜鍪起舞槊。有时徵，有时羽，徵如呜咽滩流水，羽如间关莺滑语。五声都会鼓声中，低时能辨高能融。直教上拂星斗乱，直教下彻井泉空。仰看缺月银墙上，边风露草吹相向。鼓声阑出画堂中，只觉天清与野旷。于中能识鼓中神，扬桴击节旁无人。渊渊沈沈有妙理，能动高云不动尘。听君击鼓悲无那，好歇鼓槌来入坐。自从惊起渔阳鼙，多少江山都入破。二十年前日夜闻，野花沙草吊残军。到今凝碧池头问，只有雷生曾报君。客闻此言神欲夺，两手忽落双槌歇。鼓声一止截众声，空里馀音犹恍惚。耳边尚觉来阗阗，与君尽醉酒怀前。开颜但为主人饮，今年欢会知何年。劝君打鼓莫轻下，世无曹瞒安足骂？主人纵有岑牟衣，不遇祢生未许借。"}