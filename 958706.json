{"id":"958706","title":"观孔义甫与谢致仕诗有感","dynasty":"宋","author":"郑侠","text":"人生足清闲，天下第一福。惜哉声与利，举世方逐逐。君子耀轩裳，小人腴口腹。霜雪满颐颔，驰竞心更速。谁如东山后，清风千载续。仁孝实天成，聪明乃几烛。弱冠揖高科，声华光煜煜。骐骥驾夷途，千里在举足。岁未再周天，官先上应宿。皇华屡更指，间请分符竹。端介奉高明，慈仁抚茕独。施设妙通神，欢讴道相属。一旦遽上章，幡然谢羁束。古人涖官政，五十曰艾服。公年未五十，恳请竟从欲。缅彼伋与轲，进退遗佳躅。三揖就恩荣，一辞托岩谷。由公仕以观，其庶无愧恧。东皋我田园，负郭予室屋。儿侄几百人，图史逾千轴。亲旧既周旋，闺门更雍穆。宾来酒一樽，兴来棋一局。吟啸动烟云，诗书到僮仆。宁知地有仙，但见人如玉。乃觉世间人，为生何局促。譬如方污垢，对之独薰沐。孔公当代贤，宜其钦爱酷。慷慨出长篇，情殷语重复。日日动归思，浩浩见林麓。何意蒙鄙人，幸兹一观瞩。当筵顿忘味，如听箫韶曲。平生粗意气，自初得书读。每见古圣贤，心常自程督。知身是罪根，每每自锄斸。如彼善稼穑，去草茂嘉谷。深嘉远世网，有若囚脱梏。惟兹素艰贫，事与心反覆。历官二纪周，一纪投南隩。归时异去时，圣主恩霂霂。方欣到家乡，足觉愁虑簇。高堂皓垂白，甘旨不饶沃。四弟两背亡，未言他骨肉。继又丧一弟，三房等穷蹙。不数姆与婢，孤孀十有六。薄业支半年，十饭犹五菽。萧然夏秋际，甚者日食粥。人惟有父子，恩亲家室睦。惟其有君臣，礼义朝廷肃。二者苟有违，三灵共诛戮。况兹生圣辰，熙隆遇尧喾。艰虞免兵革，少小游庠塾。青春被恩擢，名姓粗扬暴。孰非累圣德，师诲而君牧。中间更狂妄，天听常轻渎。云云不少已，竟致御史鞫。所负鼎镬轻，敢意尚收录。日月忽中天，湛恩俄濯浴。父子实再逢，君臣亦敦复。新恩胡为报，旧过云何赎。父母教子勤，羽括而砺镞。朝夕望乃成，荣显被亲属。慈乌于反哺，知以报生鞠。学术不寸施，犹之玉韫椟。千载遘明良，不能少负辐。是生天地间，曾不如草木。以此望明公，云中一鸿鹄。"}