{"id":"673808","title":"郭桐冈新楼歌","dynasty":"明","author":"左国玑","text":"河流走中原，荡决平如掌。独有梁王台，突兀空冥上。桐冈夫子不世才，妙年解绶先归来。台边选胜起楼阁，丹青对立青云隈。八窗天影垂绡幕，嵩行累累眼中落。别有飞轩瞰隋堤，城阴窈窕山环阁。君知此台与画楼，楼高还俯台上头。古今相接此登眺，宾客皆从霄汉游。梁王歌管今安在，颓波注海谁相待。但使常年楼上游，持杯送目青天外。"}