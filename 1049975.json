{"id":"1049975","title":"言归","dynasty":"宋","author":"郭祥正","text":"休欤归乎，何为而言哉。予七龄而孤兮，托慈育以苟生。捉手以笔兮，口授以经。绪先子之素训兮，夜未央而丁宁。既束发以就学兮，入必问其与游。闻道之进兮，曰使我以忘忧。课蚕而织兮，纫衣以先汝。使弗坠业兮，我劳而汝处。慨薄德之眇末兮，今愈壮而不扬。吾母耄兮，恋故乡。虽得邑而禄兮，曾寤寐之弗遑。与音问之吉兮，孰若朝夕而在傍。谁絷予足兮，眷白云之徜徉。还印绶于有司兮，贤守足以往诉。将俟代而返兮，念岁月之云暮。休欤归乎，春山崺崺，春水瀰瀰，春蒲濯濯，春鱼尾尾。吾亲在前，吾子在后，饮甘涤洁，以介眉寿。"}