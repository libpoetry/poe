{"id":"1065821","title":"大雪日赵承之梁与可访贾子庄饮爽亭孙志康不得预故有诗怨之亦次韵和一首","dynasty":"宋","author":"苏过","text":"三士高谈常绝席，不数汉庭人九尺。雪中忽到剡溪行，狂饮学髡俱一石。不教彭宣到后堂，只供爽气干陵冈。忍寒排闼计大误，夫子莫悔不得将。夜归过我天正黑，灯影照坐如僧房。峨冠切云服亦奇，胜游何不早遣知。风花瞥眼同一霎，欲追此欢将奈若。人间何往不自适，陵生且复为陵舄。"}