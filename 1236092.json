{"id":"1236092","title":"周汉长公府临安故城二图","dynasty":"元","author":"张翥","text":"主家楼观郁参差，想见当年全盛时。宫草细侵行辇路，苑花深覆泛舟池。瑶台仙去尘生海，甲帐神来风满旗。好在画图留胜迹，五云长护鹤笙祠。南渡君臣建业偏，不堪乔木黯风烟。岂知白马兴王后，又到红羊换劫年。三辅黄图空郡国，六朝王气渺山川。白头开府归来日，应览遗踪一怆然。"}