{"id":"489916","title":"徐种云捡校湖光山色轩","dynasty":"明","author":"袁华","text":"涌金门里春如海，虚阁亭亭瞰水涯。画栋留云高缥缈，雕阑转月澹交加。杜陵万里桥头酒，贺监千秋观里花。树树芙蓉围别港，双双鸂鶒聚员沙。游丝趁雨萦红树，香雾随风度碧纱。随水荒凉安足数，郎官空阔未容誇。窗含岭雪通三岛，尘远壶天贮九华。归去渔舟闻欸乃，坐来枥马绝喧哗。自缘丹扆曾投策，应用青门学种瓜。始信登瀛元不远，银潢从此汎仙槎。"}