{"id":"704756","title":"送陈都宪镇关中三首","dynasty":"明","author":"薛瑄","text":"四朝风纪受恩深，又见西行捧德音。天上神仙知暂别，关中父老喜重临。戍閒部伍清河曲，地远桑麻接华阴。到处行台怀帝阙，封章还拟罄丹心。中丞斧钺下青霄，重镇关中别路遥。卫水楼船春解缆，崤陵骢马晓扬镳。诸军共仰新旌节，列郡仍遵旧教条。想是归期应不远，朝元有约听箫韶。九重深念及西人，山镇还须老大臣。宪节入关随爽气，玺书行郡布阳春。山连玉井晴飞雨，地接金城迥不尘。经济本为儒者事，功成还拟画麒麟。"}