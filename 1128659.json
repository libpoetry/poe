{"id":"1128659","title":"舟上晚望庾楼","dynasty":"宋","author":"董嗣杲","text":"大江雪月灿，维舟略无惮。天地开画图，付与快士看。几声塞北鸿，千里江南岸。篷窗引醉吟，搔首待平旦。每依小港泊，地名莫能审。才逢江面宽，岂顾风色凛。眺空强禁寒，破浪可痛饮。醉极忍冻眠，涛声拍孤枕。风顺掠口岸，直觉市声沸。转瞬西门高，晚色羃江气。醉诵琵琶行，寄兴岂无谓。撼摇黄芦津，谁知此风味。跨城作州治，阴晴巧变幻。庐峰翠色老，逐日供远盼。白云擘碎绵，随地卷舒惯。春先紫烟楼，梅花雪前绽。"}