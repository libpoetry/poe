{"id":"806119","title":"水龙吟二首 其一","dynasty":"清","author":"李慈铭","text":"百年如此今宵，倩谁力挽银河住。长空一白，万声都噤，截天风雨。斗大蟾宫，鱼龙翻动，波涛秋怒。恁奔雷战夕，痴云遏晓，看长剑，青虹吐。惨黯初鸿征路，问天涯弄珠何处。人间一霎，排风吹浪，广寒知否。可惜江山，不曾照出，悲欢离聚。只葫芦、尊酒苍茫独夜，唤冰夷舞。"}