{"id":"667547","title":"拟古龙升天须浮云","dynasty":"明","author":"王廷陈","text":"龙升天，须浮云，今之仕者别有因。察不待孝廉，科不必贤良。一旦举之，牛下加之。稠人族类钩连蒙溢恩，乳臭之子被冠簪。嗟彼未遇时，里中豪士奴役之。中人之家耻婚媾，饮宴列之为下宾。并日一举火，往往釜生尘。今者衔命归，县令负弩为先驱。郡守伏道左，徒御何逡巡。少长咸聚观，稍近遭呵嗔。腰系双白璧，囊贮万黄金。散金拓第宅，朝得西舍暮东邻。少年强攀附，有踰骨肉亲。白首墙东生，下帷良已勤。短衣不掩胫，出汲行负薪。我闻愤愤何能平，将欲叩帝而说陈，天门九重河无津。"}