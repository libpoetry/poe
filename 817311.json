{"id":"817311","title":"题赠平主事弼侯新居","dynasty":"清","author":"戴亨","text":"官授小司空，君曾远戍戎。野狐秋拜月，塞马夜嘶风。旧历边庭险，新营竹石工。巾车期不忘，此意亦何穷。何人勤在昔，留此待君娱。林壑气相结，冈峦势不孤。苔生新履迹，庭敞卧游图。心远齐喧寂，朝昏乐故吾。退食耽清课，幽人乐在斯。随花閒甃石，就水暗通池。邀客舒吟啸，呼童具酒卮。一从叨末座，留恋意长驰。遥识炎天爽，幽居惬素襟。藤萝经暑薄，松竹受阴深。就榻宜高枕，登台豁远岑。凭兹离俗意，堪證出尘心。连朝愁酷热，台榭拟攀跻。瓜果消炎日，诗文寄赫蹄。长林麋鹿性，丰草野禽栖。乘兴探幽邃，应教出处迷。"}