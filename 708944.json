{"id":"708944","title":"水龙吟  垂丝海棠","dynasty":"明末清初","author":"曹溶","text":"对花疑对佳人，问他栏外将谁倚。成都陌上，秤量颜色，似君无几。摇漾芳年，莫惊飘堕，蜂须扶起。忆唐宫旧事，杨家姊妹，同午梦，新妆洗。漫说织茸自喜。护馀寒、正当愁际。丰姿想像，蝉光绿润，分簪红珥。引罢回波，衔来娇靥，软绵如此。愿萦牵不断，情丝万缕，把东风系。"}