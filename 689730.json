{"id":"689730","title":"鱼不食四首送柏山","dynasty":"明","author":"张子翼","text":"鱼不食，倚江矶。天头云树晚依微，五湖烟艇雨霏霏。七月八月鲈鱼肥，六物不具知者谁。君不见玄真子，斜风江上一蓑衣，春来春去不知归。鱼不食，倚江干。笑尽人间行路难，青山白石水漫漫。顿觉此身天地宽，钓丝远拂青琅玕。君不见羊裘子，桐江江上一纶竿，汉家九鼎安如磐。鱼不食，倚江皋。起弄山月霜天高，商歌激烈声长号。仰俯天地此生豪，钓出三山系六鳌。君不见磻溪子，鹰扬八十奋时髦，何如东海趁春涛。鱼不食，倚江渌。世事忘机如蕉鹿，有时上饮山头犊。抱气冲冲叩其角，灿烂歌声振穷谷。君不见柏山子，一轮明月一竿竹，长啸长江江水绿。"}