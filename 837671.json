{"id":"837671","title":"扫花游·崇效寺看牡丹","dynasty":"清末民国初","author":"杨士琦","text":"柳湖西去，有一带禅房，送来眼底。行行且止。这天香国色，温柔绮丽。红杏青松，怎比姚黄魏紫。大欢喜。更公子镫前，美人镜里。三百年往事。经小劫沧桑，苦逢庚子。老僧不死。说渔洋竹垞，昔曾过此。富贵浮云，前辈风流如是。枣花寺。为花王、重新遗址。"}