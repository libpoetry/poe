{"id":"1250941","title":"松云二士图","dynasty":"元末明初","author":"王行","text":"晴霭翠纷纷，春桥水乍分。山家在何处，松外万重云。幽石暖差差，苔华绿渐滋。不辞同晚步，溪上有新诗。碧嶂猿声后，清宵鹤思前。孤亭群树底，堪与坐谈玄。满地写松阴，元芝拟共寻。樵踪浑不见，知得此山深。相识更相逢，前山此路通。桃烟连幕翠，只在白云中。"}