{"id":"831161","title":"眉妩 和姚二易六，同白石戏仲远韵","dynasty":"清末民国初","author":"程颂万","text":"又鸳行月悄，蝶路烟疏，勾恨入箫眼。那角回阑底，私凭处、窥侬曾记双燕。闲情自款。道别来、多受春感。想花落、有小鬟埋也，比枝上犹暖。何限。清歌未散。背低帘短烛，凄写愁翰。绿黯烟帆迥，湘栊外、因卿还系柔缆。杨花万点。未上衣、先共魂远。只今夕楼阴，愁占了，没人见。"}