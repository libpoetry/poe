{"id":"697788","title":"题延月轩","dynasty":"明","author":"胡奎","text":"呼童扫前除，试问月来未。月不待人延，开轩还自至。明月照双溪，东阳有旧题。风流千古意，若个子孙知。圆魄上青天，流光不待延。徘徊经席上，奄忽到尊前。谁言今之人，不见古时月。古月照今人，千年同一辙。只除风雨夜，特地到吾轩。相望若千里，相看无一言。过山来较晚，近水得还先。好似西湖上，飞光落酒船。明月落谁家，信是无心得。出门舞婆娑，梨花满庭白。我轩寻丈馀，中有天地广。灵台湛虚明，夜气接高爽。身在瑶台上，不知风露寒。钱唐十万户，能得几家看。未题延月轩，先得广寒兔。唤起沈休文，更续东阳赋。"}