{"id":"531729","title":"游李将军梅园呈同游张廖童三子","dynasty":"明","author":"黄佐","text":"丹云出秋郭，萧晨恣游冶。凉飙动天末，紫翠满平野。驾言税梅园，水竹自幽雅。方舟散鹥鹭，通川入桐槚。兴乘虚籁发，目送惊湍泻。云飞答流讽，川咏避挥斝。盘纡极展眺，尘悰倏潇洒。微茫高屿外，隐映暮霞赭。营欢恨晷速，顾景不能舍。今日乃何日，胜引得陶写。达士谢溟涬，浮荣譬风灺。文案苦缠纠，况复役车马。缅怀区中人，亮志良已寡。"}