{"id":"1122291","title":"戊午喜罢和籴","dynasty":"宋","author":"姚勉","text":"圣主天姿本至仁，岂容重籴久伤民。耸传丹凤衔来诏，愧杀苍鹰枉做人。方峻符移哗叫突，忽收箠楚罢吟呻。欢声和气乾坤满，争祝皇龄万万春。到处相思虎政苛，设官本意果如何。民今不足将谁足，籴本名和岂是和。一例冉求增聚敛，几人阳子拙催科。昨来投劾归欤者，到底贤声却不磨。珍重萧滩刺史贤，能令四海遍皇恩。奏篇才上旋如请，明主何尝不可言。彼已任教书课最，若人方称册临轩。正愁举世皆喑哑，也有朝阳凤叫阍。虐籴安能峙糗粮，只因根本暗中戕。并缘鼠猾丰衣食，受纳狼贪富橐囊。中户白科都罄室，列城黑腐谩盈仓。边尘澒洞烽烟急，民命如丝谨勿伤。"}