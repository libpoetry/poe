{"id":"1108753","title":"次韵黄景文投赠三首","dynasty":"宋","author":"刘克庄","text":"身如倦翼晚知还，且免群儿谤务观。官酒灰多宁勿饮，监书字大亦难看。颂称吉甫宣王美，帖报殷生宰相安。近世风流惟贺八，脱朝冠去著黄冠。记闻荒落语詹谆，惭愧吾侪肯问津。未必夜深埋雪者，得如春暮舞雩人。师扬执戟玄犹白，学卫夫人字逼真。跳出䪿门殊未得，堪怜老却苦吟身。谁道樗翁未苦衰，强扶鹤膝自支持。无闲心力篆雕赋，下死工夫锻鍊诗。诸友多迁幽谷木，此郎今借上林枝。暮龄喜读君章句，平易中间伏怪奇。"}