{"id":"693959","title":"疏草成","dynasty":"明","author":"陈邦彦","text":"七尺昂藏愧此躯，褐衣徒步一迂儒。未能健翮随鸿鹄，谁与修弧射狂胡。忧国独馀填海恨，著书何异徙山愚。盈廷此日多长策，为问刍荛定有无。严寒风色昼萧萧，极目关河涕泪遥。陇首自啼秦吉了，军中宁乏霍嫖姚。雁臣聚朔卢龙暗，鲛室徂秋赤魃骄。纵使微忱动天听，空言何补圣明朝。"}