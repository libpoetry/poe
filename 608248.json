{"id":"608248","title":"黄河篇","dynasty":"明","author":"区大相","text":"滔滔万古水，云与天汉接。披图疑昔闻，按迹證今睫。昆崙泉始蒙，星宿井初渫。杯觞犹未滥，褰裳乃云涉。如何万里流，势用百川挟。浊浪昏云日，崩涛溃原隰。神运岂无徵，王气兹有协。流清圣可俟，图出极乃立。入塞表朝宗，荣光启大业。自从凿龙门，转徙非一劫。汉使谬穷源，禹功秘往牒。璧马事既往，金堤障犹叠。卒岁用堤防，何时已林?。讵言一苇航，终假商岩楫。"}