{"id":"866888","title":"马上口占感梅感事二首 其一","dynasty":"宋","author":"包恢","text":"梅兄随遇处，在水涯山巅。或有近行路，不惹人爱怜。俨如敬而远，惟恐迫我前。或有近人居，不傍门户边。仍多向贫家，不为华屋牵。香不祈人闻，芳不取世妍。似此性孤洁，秋毫绝萦缠。彼有不知者，乃谓花莫先。折之贮玉瓶，已是伤其天。更大开苑囿，和根以之迁。反指荣得地，带露泪自涟。浸违山林意，岂其本性然。和羹尚不愿，其馀安足言。但愿复反本，同盟松竹坚。西湖之孤山，犹嫌朝市喧。上对玉辉山，下临珠媚渊。外此唯雪月，往来许周旋。三友共一笑，岁寒同百年。虽与世落落，自分安其偏。"}