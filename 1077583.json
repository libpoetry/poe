{"id":"1077583","title":"寄李泰发吏部","dynasty":"宋","author":"李纲","text":"我生禀赋愚且屯，昔游帝所知何因。狂言妄发取谴废，屏迹分甘麋鹿群。公于何许知姓字，迂趾访我梁溪滨。平生倾盖意气合，谈笑便觉襟怀亲。如公材识迈伦等，缓步自当居要津。胡为亦复作此态，出语辄已惊臣邻。扁舟归探会稽穴，单骑去指苍梧云。岭南风土不全恶，阳朔山水古所珍。郎官出宰乃故事，绝徼万里皆吾民。布宣德泽被蛮邑，犷俗可使风还淳。古来节士志沟壑，笑视生死同埃尘。甘心刀锯蹈鼎镬，徇国讵免危其身。圣朝宽大幸无比，窜谪未久多蒙恩。辕驹仗马恋刍豆，何用局促声长吞。堂堂基业甚宏远，岂使扶助无良臣。勉旃行矣伫旋旆，乘兴且访山阴人。"}