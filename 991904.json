{"id":"991904","title":"正仲见赠依韵和答","dynasty":"宋","author":"梅尧臣","text":"平生好书诗，一意在抱椠。既无鈌云剑，身世遭黮黭。耻游公相门，甘自守恬淡。妻孥每寒饥，内愧剧剜憯。时赖二三友，乞米慰穷惨。虽然情怀恶，亦未废诵览。如负会稽辱，欲雪效尝胆。作文持与人，百不得一颔。圣犹嗜好殊，独取菖蒲歜。我愚希六义，将使鬼神感。譬彼捕长黥，区区只持窨。青天挂虹霓，踊跂不可揽。太华五千仞，妄学巨灵撼。幸且同蛙黾，近乐在井坎。苍发况种种，存非卫髦髧。吴侯琅玕姿，而来视乱菼。凤皇五色毛，曷羡未翅蝻。染夏有正采，安用此浅黪。乃知叔度陂，万顷见澄澹。孟轲患为师，薄劣亦何敢。"}