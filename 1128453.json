{"id":"1128453","title":"横山堂三章","dynasty":"宋","author":"葛立方","text":"阳羡之山兮领地灵，鸿洞欻吸兮九叠为屏。青萝层层兮深岩绝壁，一鸟不鸣兮山更寂。横山老人兮蝉蜕埃尘，倚石梁兮手揽白云。眼中万仞兮，胸中万顷。泰华山林兮，秋毫钟鼎。东山妓女兮，北山猿鹤。西山拄笏兮，亦复奚乐。节彼南山兮山岩岩，突鲸额兮霄堮间。民具瞻兮倾百川以为寿，鸿毋遵陆兮公归锦绣。阳羡之水兮湍流喧豗，砅崖转石兮万壑殷雷。濑浅浅兮忽如泻，畦碧绣兮溪罨画。横山老人兮乐天无忧，聊临睨兮夷犹。揽芳茝兮大薄，搴杜若兮汀洲。摹写兮宝唾传，悲壮兮又双琐。沐发兮何必咸池，濯吾缨兮水之湄。乘月兮何必牛渚，系吾舟兮水之浦。吾之舟兮万斛有馀，凌阳侯兮狎灵胥。百尺揭兮帆席举，撇旋捎濆兮无险阻。傅说骑箕兮不可攀，留此舟兮横山。阳羡之居兮宅淼茫，辛夷闺兮薜荔墙。建芳馨兮庑门，烂昭昭兮未央。横山老人兮独处廓，十七地兮三一屋。龙驰兮冲天，花鸟水竹兮聊尔平泉。公有豫章楩楠兮耸万仞，公有瑊玏玄厉兮磨而不磷。栋梁兮媞媞，柱之石兮不倾以支。此栋此石兮非斤非斧，盍以帡幪兮寰宇。"}