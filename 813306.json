{"id":"813306","title":"曹仁宪谨荣寿","dynasty":"清","author":"李文光","text":"炯炯华星列上台，东瀛政绩见风裁。少曾结客魁多士，老尚亲民困盛才。义塾传薪崇礼让，孝经诵背集婴孩。洛中旧有耆英会，愿奉介眉酒一杯。四五年来雨似膏，殷勤抚字忍言劳。曩时斧斫蟾中桂，此日樽开阆苑桃。云路原堪腾骥足，弹丸亦且试牛刀。薪槱不弃光文甲，多士蒸蒸奋誉髦。太行山下本多贤，岳降钟英岂偶然。干济长垂天下望，勋名不让古人先。神凝秋水宦情淡，瑞溢南山爽气悬。今日箕畴徵五福，菊花品本号延年。一夜西风动九秋，寿星朗朗焕前头。三多已兆华封祝，五福先徵大禹畴。富教兼施应有豸，恩威并济岂无鸠。跻堂献爵情何限，棠憩亲逢惠爱周。"}