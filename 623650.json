{"id":"623650","title":"九日同社中诸子登粤秀山咽集","dynasty":"明","author":"欧必元","text":"高秋凉气至，佳辰在今夕。缱绻故里闾，念我平生戚。斗酒相存问，度阡复逾陌。粤王有高台，台下俯积石。登高览九原，但见松与柏。杖屦随所钦，浊醪聊自适。感慨付当歌，伯图亦尘迹。良时弗为欢，衰暮叹何益。素丝有苍黄，岐途多南北。鹤鸣振云霄，虫织响窗壁。愁为纵酒宽，恶以佩萸辟。安得岁寒菊，采之尘虑息。"}