{"id":"685372","title":"寒食三首","dynasty":"明","author":"贝琼","text":"不知春已过，一月雨声中。蒲短初侵水，花残更受风。病疑耽酒过，穷觉向诗工。失喜闻莺语，飞来草屋东。出门皆白水，风雨复通宵。忽似三川涨，惟忧万室漂。娟娟轻鸟下，泼泼大鱼跳。叹息佳人阻，空瞻乌鹊桥。为客云间久，深怀父老情。江山元壮丽，城郭又清明。传烛初分火，吹箫竞卖饧。重携一樽酒，花下试因倾。"}