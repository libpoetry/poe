{"id":"114648","title":"拟古杂言·雁雁随春风","dynasty":"宋代","author":"黄庭坚","text":"雁雁随春风，过乡县。烟雨昏，行不乱。同安乐，共忧患。云重重，不相见。日昳晡，下平湖。十十五五依黄芦，得粒不啄鸣相呼。新妇见雁怀征夫，上堂曳袑裾，四拜启阿姑。人言雁寄书，审能寄书无。阿姑语新妇，古来无此事，今安得此语。新妇祝雁好自去，勿学水中恋涔鱼。寄汝尺素上有书，塞北春寒用当襦。寄书与阿谁，我家苏校尉，海上牧羊儿。为言妾能事君母，勿负汉恩作降虏。"}