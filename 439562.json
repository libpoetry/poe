{"id":"439562","title":"刘御史云卿挽词二首","dynasty":"金","author":"雷渊","text":"气干参天拟万寻，圣门梁栋自堪任。豸冠岳岳锋棱峻，凫舄翩翩惠爱深。可忍佳城玉埋土，最哀慈幄血沾襟。传家赖有双珠在，不尔如何慰士林。少同里闬早知音，投分交情雨旧今。乡挍联裾春诵学，上庠连榻夜论心。南山松桂愁霜殒，北地乾坤恨日侵。不得生刍躬一奠，西风吹泪满衣襟。"}