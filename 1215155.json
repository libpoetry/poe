{"id":"1215155","title":"送赵有章教谕满还郎步","dynasty":"元","author":"丁复","text":"昔在秋浦还，我行凌浩渺。寻君郎川宅，相逢武林道。君颜日方滋，我发初未皓。及兹凌阳见，颜发非昔好。故心无浅交，论诗有深造。良意正云云，远别何草草。长恐重见日，复此同衰老。相知在久要，各用豁中抱。中抱何以豁，志士怀其衷。文兴谅斯际，道在讵无庸。雍雍麟虞化，泱泱邹鲁风。菁莪歌乐育，芹采有遗功。持兹从所际，谁谓行未通。我生胡不遇，亦云适其逢。颜稷千载人，趋异心乃同。勖哉戒修德，庶言玉尔躬。"}