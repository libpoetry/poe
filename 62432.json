{"id":"62432","title":"赐衣·宫衣锦段新","dynasty":"明代","author":"严嵩","text":"宫衣锦段新，宣赐遍臣邻。绣纹盘虎豹，金彩织麒麟。诏向龙沙远，颁从玉陛均。拜登齐阙谢，愧省独墙循。士节论辞受，君恩爱笑颦。礼看超等级，劳岂效涓尘。荷德乾坤大，糜财府库贫。先朝题岁月，诸道贡奇珍。貂座仪章滥，鹈梁讽谕陈。缙绅皆用武，辇辂尚留巡。暗忆垂裳治，虚惭挟纩仁。日占青海使，寒望翠华春。未厌干戈役，私嗟章甫身。"}