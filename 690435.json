{"id":"690435","title":"过亡友韩伯举拊缶亭故址抚今追昔得诗六章敢曰招魂亦以当泣","dynasty":"明","author":"张萱","text":"拊缶音初绝，迎薰阁便开。玉楼看渐远，华表几归来。碍日林初密，翻风叶已摧。不知若个树，系汝手亲栽。篱花元的的，径草尚毵毵。声吞柏舟妇，血溅影堂龛。往事谁能问，交情今始谙。千秋还独擅，何必重生男。主鬯依难弟，遗文起后人。一生唯好客，到死不言贫。门巷浑如昨，池台倏已新。青山空满地，痛绝未埋身。人欲百身赎，余惭一束刍。别君如旦夕，邈尔隔山河。台徙题诗石，林非挂剑柯。伤心旧游处，双屐畏经过。诸子皆无敌，心期独与君。风流翻鬼录，魑魅尚人群。白日徂哀壑，青天哭断云。西邻今夜笛，莫遣月中闻。重过披帷处，因悲易箦初。亦知须嫁鹜，空欲效鸣驴。閟帐参书鬼，囊琴卧璧鱼。自惭簪笔者，犹未奏遗书。"}