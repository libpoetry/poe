{"id":"478889","title":"按县","dynasty":"明","author":"桑悦","text":"虎士罗立群吏趋，官人端坐如塑泥。儿童妇女尽嗟叹，传言应诺声何齐。思玄先生今古眼，大观晋楚如醯鸡。贫为微官出按县，忍作傀儡随人提。身边立侍两童子，情话终日贪黔黎。自书考语号罢懦，筋力只可供锄犁。治中别驾异令长，似蚁上磨嫌封低。仰天长笑赋归去，欠我百瓮酸黄齑。"}