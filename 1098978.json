{"id":"1098978","title":"金牛行","dynasty":"宋","author":"张侃","text":"君不见晋陵县北异事传，夜气将深才出没。古来至宝默有数，精英之藏宁久郁。我閒试为访遗踪，惜许邦人忘岁月。不然上亦逼星躔，两无相合归芒芴。当时奋身万策湖，爱向东山穿香骨。岂知服猛尽奔驰，潜地而驰真异物。雨侵古藓满荒台，虚名空在何有哉。呜呼金牛计已竭，胡不犠尊陈帝阙。"}