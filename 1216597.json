{"id":"1216597","title":"题长孙皇后谏猎图","dynasty":"元","author":"张翥","text":"黄门晓出西清仗，秋色满天鹰犬王。虎落遥连渭水南，鸾旗直度河桥上。日边云气五色文，虬须天子真天人。羽林猛士森成列，六气不惊清路尘。太平无征帝神武，岂为禽荒将按部。已知哲后佐兴王，不数樊姬能霸楚。从容数语即罢田，六宫迎笑花如烟。跸回那待外庭疏，听谏由来同转圜。天宝神孙隳大业，锦绣五家争蹀躞。可怜风雪骊山宫，正与真妃同射猎。"}