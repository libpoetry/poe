{"id":"123090","title":"湘口夜泊南去零陵十里矣营水来自营道","dynasty":"宋代","author":"范成大","text":"我从清湘发源来，直送湘流入营水。故人亭前合江处，暮夜樯竿矗沙尾。却从湘口望湘南，城郭山川恍难纪。万壑千岩诗不偏，惟有苍苔痕屐齿。三年瘴雾亦奇绝，浮世登临如此几？湖南山色夹江来，无复瑶篸插天起。坡陀狠石蹲清涨，澹荡光风浮白芷。骚人魂散若为招，伤心极目春千里。我亦江南转蓬客，白鸟愁烟思故垒。远游虽好不如归，一声鶗鴃花如洗。"}