{"id":"433714","title":"贺掖（县）前令南昌魏起鹏使君乞养还山吟四叠选二","dynasty":"近现代","author":"裘祖诰","text":"人爱醒兮我爱醉，长安一醉谈何易。天子有时不能呼，俗吏何须较同异。一落仙云万丈尘，须眉竹笠无真气。侧闻南昌魏使君，玉堂金马恣游戏。汉廷未究汲黯清，飘飘白鹤来天际。牛刀小试亦弦歌，馀事文章兼篆隶。萱堂岁月正绵延，捧檄原有陈情例。帝曰俞哉以孝先，鞅掌匆匆理归骑。攀軏未识孝子心，伦常出处皆储器。羡君勇退我归迟，曷胜寸心春晖意。君非真醉我真醉，君归非易我来易。书生谬博戎马功，陆路乘舟何以异。万卷未识古人心，一官竟短英雄气。南滇守遍守东莱，蹉跎堂上斑衣戏。绝裾安知望散贤，击壤空慕唐虞际。闻君口碑心彷徨，万家永托帡幪隶。文章事业两苍茫，循良未许凡庸例。仙迹可留不可留，云中白鹤天边骑。遗编珍重碧纱新，一纸流传千载器。我今临风热瓣香，悠悠白云无尽意。"}