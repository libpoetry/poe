{"id":"1252196","title":"宫中行乐词六首","dynasty":"元末明初","author":"王逢","text":"羽猎罢长杨，宸游入未央。鸾开双画扇，鹤舞百霓裳。玉盏琼花露，金盘紫蔗霜。长门谁闭月，流影在仓琅。望幸影娥池，微吟纨扇词。露盘迎月早，宫漏出花迟。佩杂銮和响，云连雉尾移。君王肯时顾，从爱赵昭仪。明月窥彤管，双星直罽軿。宴分王母乐，诏拟薛涛笺。谷雨亲蚕近，花朝拾翠连。鱼龙曼衍戏，吹进玉阶前。积翠澄波阔，披香暖殿开。天低烽火树，日动蔓金苔。獭髓匀犹湿，羊车过不回。剩陈列女史，万一汉皇来。芍药为离草，鸳鸯是匹禽。君无神女梦，妾有楚王心。日短黄金屋，宵长绿绮琴。相将戒霜露，拜月绣帘阴。金钥鱼司夜，瑶筝雁列春。后庭通绮阁，清路接芳尘。同备三千数，谁辞第一人。君王寿万岁，行乐此时均。"}