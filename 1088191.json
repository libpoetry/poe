{"id":"1088191","title":"春雪用韩昌黎韵同彭应之作","dynasty":"宋","author":"朱熹","text":"既有阳春曲，那无白雪谣。连天飞不断，著地煖还销。未掩高人户，难齐衲子腰。稍开银世界，渐长玉枝条。兴尽愁烟艇，行迷认野桥。酒肠浑欲冻，吟笔为谁摇。残腊成三白，馀寒又一朝。香随梅蕊落，轻伴柳花飘。神女羞捐佩，鲛人敢献绡。东皇应好事，避舍亦相饶。"}