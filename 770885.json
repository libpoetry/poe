{"id":"770885","title":"惜余春慢二首 其二","dynasty":"清","author":"王时翔","text":"碾瓦成沙，填波架屋，无复昔王亭槛。疏烟淡抹，小雨微濛，野花向人低糁。休问枚叔邹生，七发徒存，一书空感。便雪台赋冷，鸣皋歌歇，尽增凄黯。还记起、西蜀才人，文园病客，曾也曳裾观览。淹留未遇，著就雄篇，忽动茂陵追念。而我来游，自怜零落栖迟，萧然琴剑。仗东风有力，吹断青衫泪点。"}