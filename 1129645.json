{"id":"1129645","title":"偈四首","dynasty":"宋","author":"释法恭","text":"春风杨柳眉，春禽弄百舌。一片祖师心，两处俱漏泄。不动步还家，习漏顿消灭。暗投玉线芒，晓贯金针穴。深固实幽远，无人孰辨别。惭愧可怜生，头头皆合辙。不念阿弥陀，南无乾屎橛。无智痴人前，第一不得说。头祖才始升堂，百丈卷席归去。不是拾得寒山，有理也无雪处。见得彻，用时亲，相逢尽是个中人。望空雨宝休誇富，无地容锥未是贫。踏著秤磓硬似铁，八两元来是半斤。五天一只蓬蒿箭，搅动支那百万兵。不得云门行正令，几乎错认定盘星。"}