{"id":"701820","title":"荒园伏枕承丫山过设兼侑以诗奉答四首","dynasty":"明","author":"黄衷","text":"乳鹊巢成旅雁回，幽栖引兴亦遐哉。闲园若谓无车马，黄叶何因一道开。正讶春阴逗午光，开筵醪馔列珍行。衰予未怨山斋冷，乐得清贤气味尝。灰心无物可相撩，独有春嬉未尽消。红紫纷纷堪点染，梅花风格夐难描。何处辛夷谩亚枝，将衰正盛只韩知。明朝为有西林约，卧听城头晓角吹。"}