{"id":"1240251","title":"题画","dynasty":"元末明初","author":"李延兴","text":"山翠浮空初过雨，山麓晴云散芳渚。雾合长林生晓寒，人家更在林深处。涧泉六月翻松根，石洞千年隐仙侣。有谁共弈橘中来，无人问路桃源去。白烟遮尽青林花，野簌嫩香应可茹。清幽不减山之阴，只欠兰亭列觞俎。谁乎写此怪而奇，莽莽云山入毫楮。细看犹有遗恨处，胡不着我山之墅。我生本是丘壑姿，误落京尘几寒暑。小时耕牧岘山阳，閒从野人学种树。门前渔浦啼竹禽，屋上鹤巢走松鼠。独行采药日莫归，才得芝术一斗许。纵令服食不得仙，何若长年蓻禾黍。小村秋晚鸡正肥，大瓮春浮酒新煮。老翁醉舞儿子歌，笑语諠华忘宾主。此乐不见十许年，兵火煌煌照南楚。思归见画万感生，怅望风帆横浦溆。时清即好谢官归，全家移向山中住。"}