{"id":"172279","title":"念奴娇·谁家野菜饭炊香","dynasty":"宋代","author":"汪晫","text":"谁家野菜饭炊香，正是江南寒食。试问春光今几许，犹有三分之一。枝上花稀，柳间莺老，是处春狼藉。新来燕子，尚传晋苑消息。应记往日西湖，万家罗绮，见满城争出。急管繁弦嘈杂处，宝马香车如织。猛省狂游，恍如昨梦，何日重寻觅。杜鹃声里，桂轮挂上空碧。"}