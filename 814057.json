{"id":"814057","title":"杨柳枝九首","dynasty":"清","author":"陈匪石","text":"铜驼陌上晓烟浮。凝碧池边晚雨收。九十芳韶谁解惜，连年舒腊又零秋。狼藉东风半雨晴。江南多少乱飞莺。短条折尽长亭晚，知唱阳关第几声。带雨移根著意栽。两行阴里素馨开。晴光长忆龙池水，曾照宫腰瘦影来。笛声飞上最高楼。梦里辽西断昔游。春水一奁金万缕，几回天际误归舟。树犹如此我何堪。往事依依种汉南。到底庾愁消不得，西风一夕怆江潭。玉门消息怨春迟。羌笛风前有所思。输与酒旗歌板地，柔荑先见向西枝。罨溪妆阁锁春寒。眉样谁描月子弯。不信小蛮新罢舞，三眠三起画中看。依旧烟笼十里堤。曲池弥望草萋萋。多情为我歌金缕，半属城乌半埭鸡。金粉楼台梦里归。年时染汁上春衣。而今只有花如雪，化作流萍不肯飞。"}