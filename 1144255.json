{"id":"1144255","title":"题四画","dynasty":"宋末元初","author":"牟巘","text":"天气融和冻已开，桃花浪暖亦佳哉。人生办取东南尉，底用一双鸂鶒来。多情宛颈两鸳鸯，贪趁湖心错裹香。散发幽人休荡桨，夜深花露湿衣裳。金飙争放木夫容，蘸影清波分外红。玉立前庭一公子，丰标不与俗人同。积雪凝寒不肯融，梅花伫立待春风。嫩波正比鸭头绿，厚叶休嗤鹤顶红。"}