{"id":"610109","title":"呈陈虚白父母","dynasty":"明","author":"韩上桂","text":"咄咄韩生何太拙，方凿员枘愁相格。颇似秦陶制独孤，又如蚀鼎文难索。五石坚瓠安所盛，百围恶栎谁能絜。支离疏者颐隐齐，佝偻丈人任蜩掇。乍看非痴亦非顽，久视如迂复如阔。遍视世人俱大笑，悦耳何须揭古调。徒然策蹇上太行，强欲临流垂任钓。陈公一见转相亲，此物久已蔽埃尘。焕华觏合原非偶，干莫提携会有神。延以上座密与语，胶漆相投忘尔汝。一时鲍管复含情，往日融衡未足数。醉后轻狂贾众嗔，公云嗜酒见天真。长堤千里常一曲，片璧微瑕岂害珍。揽兹意气重感激，几对寒云吹玉笛。愿将馀韵付流风，取寄中怀明阒寂。世事纷纭讵定期，芝兰枳棘类相随。同心之言难与间，独嗅微香只自知。"}