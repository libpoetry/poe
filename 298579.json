{"id":"298579","title":"庚寅秋沅儿下第书寄","dynasty":"清代","author":"庄德芬","text":"去年手中线，为汝缝征衣。江南四千里，孤帆如鸟飞。悠悠寡母心，清梦常怀归。怀归兰陵道，春风复秋草。不辞啮指迟，惟期立身早。裁书附雁鸿，言与药石同。六翮苟不齐，何以凌长风。今年棘闱战，沦落丰城剑。空有气如虹，悬知泪如霰。归来季子颜，羞见山妻面。人事在苦学，天心惟与善。场圃且勿视，良图在三献。"}