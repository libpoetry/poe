{"id":"883721","title":"喜雪上太守","dynasty":"宋","author":"朱长文","text":"筑坛精祷意通神，零雨先期泽此民。骤作六花犹及腊，更迟一日即回春。斜飘燕寝初惊密，平压高楼渐喜匀。千里山河忘险秽，十门坊市绝埃尘。谢庭贺燕凌晨集，郢曲歌声遇景新。细入吟窗粘冻笔，轻随舞袖落花茵。胶舟渐进危樯远，汲井弥甘短绠伸。遍壅枯根苏杞柳，巧妆寒叶活松筠。终朝讼息延佳客，几度年丰达紫宸。力可回天消旱暵，为霖岂独傅岩人。"}