{"id":"957077","title":"钓池口阻风迷失港道","dynasty":"宋","author":"范成大","text":"回风打船失西东，柁痴橹弱无适从。三老号呼铁缆坠，招头挝鼓驱鱼龙。千篙撑折百丈断，日暮稍与洪相通。推移寻尺力千里，时有黄帽来言功。康庄大逵世不乏，乃独蹇产涛波中。一官横起险易相，刹那忧喜随儿童。涨湖连天远目断，且复加饭追萍蓬。蒲团坐暖看香篆，作止任灭如顽空。"}