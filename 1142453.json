{"id":"1142453","title":"感兴二十七首 其二十六","dynasty":"宋末元初","author":"方一夔","text":"屏前戏群优，黄冠与榛杖。喜怒视朝暮，吊庆随俯仰。不知有线索，但道多伎俩。须臾屏后人，掣去无影响。人生大化中，天地一罝网。纷纷声利场，举世争掉鞅。此身归空虚，身外计得丧。我笑痴绝人，长作去来想。区区曹孟德，诡谲穷万状。闻道西陵坟，妓乐闹黄壤。"}