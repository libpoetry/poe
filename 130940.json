{"id":"130940","title":"水龙吟·好花天也多悭","dynasty":"宋代","author":"陈著","text":"好花天也多悭，放迟留做残春主。丰肌弱骨，晴娇无奈，新妆相妒。翠幕高张，玉阑低护，怕惊风雨。记年时、多少诗朋酒伴，逢花醉、簪花舞。那料无情光景，到如今、水流云去。残枝剩叶，依依如梦，不堪相觑。心事谁知，杜鹃饶舌，自能分诉。日西斜，烟草凄凄，望断洛阳何处。"}