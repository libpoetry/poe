{"id":"609860","title":"闺怨篇初入京作","dynasty":"明","author":"韩上桂","text":"长安二月柳如丝，大道千门雪未晞。耿耿双星迷客浦，迢迢孤骑指皇畿。皇畿帝里回环织，金阙琼扉承御极。照日丹衢凤辇归，凌空紫阁鹓班直。朱馆映铜龙，垆烟散碧峰。云间巢翡翠，天际锁芙蓉。北堂晚发千霆鼓，南陌朝听万石钟。鼓节钟声非世有，往日香闺谁独守。凤凰台上弄参差，鳷鹊桥边奏垂手。始见桃李貌争荣，复道芙蓉丝结耦。结耦连丝不易求，联轩叠盖度华辀。临衢绮箔三千户，夹道青帘十二楼。紫燕翔原便，娇莺啭最柔。自言桑海从三变，自言歌舞穷千秋。别有妖容善流盻，美目轻肌人所羡。清风轻擘碧绡裙，明月巧裁白团扇。愿为宝带系君裳，愿为鸾镜窥君面。个中尤物真可怜，个里新妆不道钱。掷果河阳堪作对，采桑岐陌若逢仙。独有南州季子妻，年年岁岁泣鸡栖。君心去似离弦筈，妾意空嗟浊水泥。锦字织成谁为寄，金缄泪渍手重题。看看已见孤云没，切切还惊白日低。白日低山不复照，青鸾一去何时眺。晓吹长管邀落花，暮倚疏窗送残烧。由来薄命人所同，自怜少好拂春风。宝玉刻台双作凤，香车授辔共乘龙。同心紫结含云采，连理新袿映日红。忆别津头相痛哭，行行不远海江曲。指点青山说死生，更向重波怜鸀鳿。良人有意勒铜标，贱妾何须怨金谷。遥遥七夕暗相思，绕绕三江祇自知。乍可轻寒侵薄袂，那堪累岁住孤羁。孤羁累岁徒为尔，枝上啼莺惊梦起。春去春来枉自持，一心一意何曾已。忿念雕床并蒂花，生憎绛帐双鹓被。鹓被鸾帏谁共薰，香炉兽炭生氤氲。奈保青楼飞燕侣，不记丹山彩凤文。向夕临烟渚，风来急带雨。葡萄架上惜交萦，孔雀屏中羞独舞。露洒夭桃滴更红，石咽流泉声倍苦。懒将晓镜理埃颜，不用轻蝉衬绕鬟。阶前积藓沉沉绿，竹里纤条细细班。珊瑚钩挂窥蟾月，琥珀杯停对银阙。峥嵘铁马厌风闻，惨切金鸡愁夜歇。夜连夜歇诚有之，杨花乱下不胜悲。金钱卜尽凭谁告，宝剑重还未有期。沉吟此事弹虚指，独坐文窗枕孤几。垂杨道外少甘瓜，紫陌尘中多苦李。苦李甘瓜亦不常，好生毛发恶生疮。瑶琴一曲教求凤，锦瑟三调可窃香。情知茹藘无颜色，情知故里迷荆棘。当时粉黛尚堪怜，此日铅华讵足识。便随紫燕越南淮，便为流影入君怀。三切猿声肠断绝，几回鸳梦逐魂埋。不信在山能化石，归来看取故时钗。"}