{"id":"1117431","title":"和商洛章子厚长官早梅","dynasty":"宋","author":"邵雍","text":"只应王母专轻巧，剪碎天边乱白云。无限清香与清艳，樽前饫享尽输君。梅覆春溪水绕山，梅花烂漫水潺湲。南秦地暖开仍早，比至春初已数番。群芳万品递相催，若说高标独有梅。会得东君无别意，为怜清淡使先开。霜扶清格高高起，风驾寒香远远留。太守多情客多感，金樽倒尽是良筹。"}