{"id":"645980","title":"步南涧作","dynasty":"明","author":"张宇初","text":"谢拙契衡茅，还筇熟登眺。丘林满秋气，涧谷集藜藿。阴壑翳微云，层岑屹孤峭。平原过雨滋，落木轻风僄。嗟予困蹇运，退遁匪观徼。卧病日衰迟，资药惭非少。由知悔吝长，得失从嗤诮。择执视污隆，哺趋媚颦笑。疏瀹耻奔流，兀陧慨殊调。丝氂或胜用，薄缶难终嘹。息躬事抱瓮，适趣逢荷蓧。宁效穷途悲，欣洽苏门啸。降衷属明命，玄默綍机妙。哀哉狷狭徒，日夕自沦燎。万化会有归，投簪藉渔钓。枘凿异所投，艰贞曷漓耀。谮谀遽成虎，矜宥仰明照。"}