{"id":"850540","title":"江晦叔见访于兴国寺见庭中修竹两竿云竹虽不多而萧骚可爱因赠之诗","dynasty":"宋","author":"孔武仲","text":"忆昨在江都，联君城一曲。我家百色无，唯有数竿竹。琅玕净相倚，萧洒意常足。君亦时见过，笑语伴幽独。别来七见春，屡送光景速。京师车马烦，高尘蔽华屋。僧室日闭关，静若在岩谷。忽闻剥啄声，把手叙寒燠。嵌空叠石畔，亦有双筠绿。动君青云兴，赏眄不移目。爱其萧骚风，摇此苍翠玉。有如嗜脍炙，久矣虚其腹。一旦逢割鲜，欣然喜如沃。乃知物外适，可以傲流俗。奉常官事简，佳集时可卜。轩窗辟深邃，冠带脱拘束。文枰稍拂拭，白黑看驰逐。更设茶两旗，何须酒百斛。"}