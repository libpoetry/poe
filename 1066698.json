{"id":"1066698","title":"走笔追记十二月九日潭头之游","dynasty":"宋","author":"葛胜仲","text":"三益得岂易，一游营亦难。地偏如避俗，春早自排寒。霖潦逢初霁，年华念欲单。支筇卜遐眺，挈榼展清欢。茶坞千家密，梅林十里宽。幽寻穷窈窕，危陟遍巑岏。有地堪肥遁，幽人卜考槃。后前罗峻岭，左右绕惊澜。西望双藤老，南瞻巨石盘。千章丛古木，九畹秀崇兰。手板看苍翠，军持上激湍。醉乡因蚁酎，水厄为龙团。晚景云低树，归途雨压冠。明惊烽火逼，小艇起前滩。"}