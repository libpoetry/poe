{"id":"768670","title":"百字令 其四 用前韵寄龚蘅圃李分虎","dynasty":"清","author":"沈皞日","text":"凭将片羽，问红莲幕内、瑶华题处。曾记去年花落后，冷换春衫香絮。桃叶相怜，兰桡一别，绿到西园树。水南云北，又听乳燕新语。半载留滞双台，轻衫小马，多少閒歌舞。欲奏江楼金缕曲，不是刘郎前度。箫鼓灯船，宾僚酒盏，空忆秦淮渡。倦游踪迹，怎禁门掩秋雨。"}