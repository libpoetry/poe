{"id":"543598","title":"醉中放歌赠祝生并寄司马汪公","dynasty":"明","author":"胡应麟","text":"祝生家无担石储，短衣掩肘不愿馀。生年三十走牛马，世人攘臂争揶揄。胸中壮气何磊落，眼看俗子如蘧篨。欲从翰墨树勋绩，耻结黄绶悬金鱼。自言太古重三立，文章功德原无殊。朅来叩我草玄宅，殷勤片刺通前除。先生崛起刘骆后，华名岳岳天南隅。泰山宁择土壤细，沧海讵惜涓流潴。兰台高揭并二酉，龙门咫尺悬桑榆。阶前尺地倘少假，令我一脔尝天厨。伊余谢客事焚扫，闭关长日扶潘舆。亲知宇内半凋落，豁然见汝心神愉。忆汝新都谒司马，太函突兀开云衢。无殊字汝岂无谓，树勋努力操长殳。汝兄汝侄并潇洒，问奇往往来吾庐。古今词赋厄阳九，先生身试不汝愚。怪汝胡为蹈前辙，甘心赵瑟忘齐竽。腰缠万贯亦不恶，三槐九棘垂騊駼。沾沾五字作何状，黄金不逐贫相如。生乎大笑掩余口，先生戏我犹群儿。天生七尺当不朽，大千世界皆蘧庐。倘来富贵宁足论，电光石火同须臾。一朝腐骨委草莽，醉生梦死随沟渠。秦宫汉阙走狐兔，公卿未必赢樵渔。男儿大业在金石，要令天壤留迂儒。先生两耳濯清渭，十年不受凡人谀。终朝隐几吾丧我，一听汝言良起予。雄谈五夜剑花落，绿尊翠杓行茱萸。高歌赠汝兔毫秃，唾壶击碎青?毹。长风吹云入广座，欲蹑象纬淩蟾蜍。生乎生乎汝勿疑，古今不朽真无殊。好读离骚饮美酒，便作名士追三闾。莫将狂简讶年少，仲尼大圣思归欤。即今名姓已不朽，先生笔底开璠玙。他时藉手见司马，为我捧腹当轩渠。"}