{"id":"815561","title":"三和唐人惠山诗三首","dynasty":"清","author":"秦宝寅","text":"金商变气候，层峦自苍苍。孤烟出林表，藤萝罥虚堂。入门钟磐发，鸟并浮云翔。落日照秋潭，水净生微光。徙倚不知晚，山花递幽香。肃穆古祠深，仰止讵能忘。秋云渺无尽，秋山澹娱人。楼台纷绮构，忽焉成故新。清泉与白石，曾无叹辎磷。所以栖遁士，怀贞避嚣尘。空明入远眺，湖水连青旻。愿言撰良辰，荒涂更谁邻。晚色向人静，云房荫清樾。岂无人境喧，虑澹尘事绝。长廊僧语响，落叶台径灭。寒泉生夜风，高天迥秋月。居人意弥惬，游子忘明发。缅想区中缘，千古同一辙。"}