{"id":"856229","title":"予绍兴三十二年夏四月三日行部至山中时月上人方入山十有八日旋披荆棘立数椽以居其徒明年改元隆兴夏六月二日再过山而堂室粗备且于云母泉侧创为茅亭使往来观者得以驻足而酌甘诚可嘉也时巴陵尉临川李克仁高密刘孝杰华容尉权三衢徐二誉在焉子辈侍行","dynasty":"宋","author":"王之道","text":"去年入山时，孟夏暑犹薄。来观云母泉，阴崖坐盘礴。老禅披荆榛，经营始兴作。山空斤斧响，丁丁振林壑。俛仰恰周星，炎赫若凌薄。昨朝发岳阳，东风怒还恶。惊涛送轻舟，十里沙头落。投凉不待晓，肩舆上硗确。僧徒笑相迎，此意安可却。高亭荫白茅，群峰峙青廓。偕行二三子，临泉一杯酌。呼僮瀹石鼎，煮汤旋和药。谁令俗士驾，急去能不怍。因成数句语，聊发后来噱。"}