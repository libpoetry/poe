{"id":"286601","title":"兰陵王·成都遭敌机空袭","dynasty":"现代","author":"唐圭璋","text":"晚烟幂。云里残阳渐匿。千家院、消受好风，隔沼临花卧瑶席。哀音恨警急。赢得。仓皇四逸。通衢上、争走竞趋，一霎黄尘乱南北。郊行长叹息。奈犬吠篱根，鹃诉林隙。畏堤分水新秧碧。嗟忽溜珠钿，骤遗鸳履，排空机阵似雁翼。但潜避茔侧。悲恻。弹雨密。料血染游魂，楼化瓦砾。城阃火炬连天赤。记曲岸酬酒，翠帘飞笛。伤心今夜，冷露里，万户泣。"}