{"id":"1109303","title":"承天寺翠景亭","dynasty":"宋","author":"刘攽","text":"一山篁竹间松杉，伏虎犹存居士庵。钟磬有时闻绝壁，渔樵将晚会平潭。薄云未解成春雨，返照偏能破夕岚。我所思人桂林外，凭高惆怅赠双南。松有乔林桂有丛，石梯苔壁兴无穷。快心叠嶂云如扫，会意澄波日正中。修竹缘崖高竦竦，早梅飘雪细珑珑。狂吟大叫青冥外，惊看渔郎下钓筒。"}