{"id":"685358","title":"和林见素次苏子卿见寄之韵四首","dynasty":"明","author":"王鏊","text":"向晚心不怡，中庭立徘徊。群雅竞鸣噪，孤鸿独无依。无依亦何恨，禀气与时乖。物情逐时好，志士多苦怀。咄哉贾太傅，厝薪胡独悲。黄竹有遗歌，至今令人哀。笼鸟望云端，自伤翅翎摧。海滨有大老，何时当来归。知音苟不存，五弦徒自挥。怅望武夷云，我身安得飞。夜光忽暗投，按剑知无因。倾盖苟如旧，异世为同人。昔君向远谪，可赎人百身。纷纷燕蝠辈，相争错晨昏。对面不相见，肥瘠越与秦。所愿崇明德，皓首期日新。物理有相感，波间跃蕤宾。嗟嗟皇甫规，岂是中州人。谁云闽吴远，眄睐心所亲。驱车远行迈，中道忽自疑。章甫资之越，无乃非所宜。凉飔撼庭柯，絺绤已凄其。归来洞庭野，茹糗勿复辞。椒兰亦已变，稂莠能无滋。四时纷代谢，彼此各一时。独卧茅檐下，无为浪多思。昔我游艺苑，吸露漱奇芳。及今志乃吞，敢望作者堂。一编谁所授，来自闽之乡。读之增壮气，字挟风与霜。忽然造冲澹，苏李同翱翔。借问何能尔，上池饮奇方。凫鹤各有分，谁复计短长。蒹葭望伊人，宛见水中央。秘之在箧笥，时时吐晶光。"}