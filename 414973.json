{"id":"414973","title":"沈阳赠程其恒","dynasty":"近现代","author":"黄假我","text":"昔年同唱巴人曲，曲带辛酸增枨触。东下金陵听凯歌，吾国吾民感若何。比走万里看边柳，不期沈水重聚首。一番聚首一番怜，却喜犹存未了缘。波谲云诡等闲事，抑郁牢愁何可宣。彼骎骎者其白发，彼悠悠者其苍天。君欲去兮我无语，车在途兮舟在川。我辈是诚惯别者，各自欣然毋潸然，记取酒光剑影今夕是何年。"}