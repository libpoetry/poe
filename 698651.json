{"id":"698651","title":"与凌伯远联句","dynasty":"明","author":"夏良胜","text":"君为山灵壮几分，倒囊携酒共穿云。松头露滴罗衣润，墙角风醒落帽醺。寒涧取青千尺雪，长杠扫尽八千军。西风回首东南路，观瀑亭前日已曛。万山深处两吟身，鄙吝都消幸有邻。风景因人添却胜，物华随意看来真。壁立词锋山鬼泣，源穷经案野猿呻。扬尘几度俱浮梦，谁见桃花洞里春。"}