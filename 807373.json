{"id":"807373","title":"暗香  吴静安姑丈临风阁上赏梅","dynasty":"清","author":"陈维崧","text":"玉堂人物。况阶前琼树，一枝先发。近手花欹，小倚晴楼汎香雪。料理茶铛棋局，更乍破、蛟冰芳冽。恰糁入、片片繁英，和取索郎啜。幽绝。恁时节。又脆管娇丝，隔垣低揭。红缄半拆。脉脉相看倍亲切。若待盈枝烂熳，怕误了、人生作达。薄醉也，压帽是，一堆粉月。"}