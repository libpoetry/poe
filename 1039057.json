{"id":"1039057","title":"游开化寺","dynasty":"宋","author":"韩琦","text":"开化得胜地，崇侈何代作。全山镵佛身，万木亘高阁。突然数百尺，较力陋禹凿。峰峦翠环合，与寺为郛郭。烟霞无四时，为我张幄幕。飞泉乘空来，直在庭砌落。松柏森成行，斗状蛟龙恶。如整万人阵，偏伍不敢错。春芳难悉名，红紫竞灼灼。点缀岩壁间，图画曾未若。距城才一舍，旷绝类霄堮。噫吾何自劳，日窘吏事缚。到官踰二期，未克造林壑。引疾得乡邦，昼锦行遂著。猛抛公几烦，不负真境约。精庐始一登，百虑已澄扩。徘徊延宾僚，开席盛燕酌。歌留岭上云，吹乱风前铎。勿讥清赏累，粗继东山乐。数刻方暂欢，俄景忽西薄。归鞅下危岑，眷恋心欲却。何处无林泉，隔阂牵宠爵。终期报国家，功业效涓勺。连露乞骸章，不待七十削。归来解朝绅，放意任衡霍。超然出世纷，安步适冲漠。山蔬充盘筵，村酿满瓢杓。吾寿此其全，何必不死药。"}