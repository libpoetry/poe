{"id":"1074922","title":"次韵答春卿寻梅","dynasty":"宋","author":"周紫芝","text":"霜梅槁立清江濆，谁当为挽归来魂。青鞋醉踏江沙路，玉蕤簪帽惊王孙。临风想见花有语，此郎词赋如文园。花开无情落亦易，闻香当款知谁门。怕看落地白雪满，便恐缀枝青子繁。温风明月不易得，绕树莫放花黄昏。知君共醉有佳客，此意归来谁与论。烦君与问花无恙，尚堪一笑同清樽。"}