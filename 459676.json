{"id":"459676","title":"五月一日总觉会来，至风声鹤唳闻跫而惊。然彼固步如鼠悄无声息者也","dynasty":"当代","author":"卢青山","text":"闭门握书消永日，此心兀乱如奔洪。怅无所约到姹女，嗟犹有待真痴翁。每听跫来疑或是，侧头支耳凝双瞳。跫音渐近气渐急，到门未扣疑已立。一瞬剥啄訇在耳，倏然踢踏早过隙。跫音渐远躯渐颓，心犹风旌摇未息。伊人视我如多馀，我苦如此胡为乎。人心不种况求获，我以灵液浇枯株。将持今午一杯酒，润此枯肠洗其愚。"}