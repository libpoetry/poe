{"id":"1077113","title":"乘兴游邓季明园池邀志宏同会再赋陈园韵","dynasty":"宋","author":"李纲","text":"幽人筑小圃，自乐不知老。闻名虽已熟，相见苦不早。忘怀倾盖间，什我羁旅恼。春风入芳林，乘兴聊一讨。嘉葩寒未开，美木晴更好。飘零桃与杏，残红委烟草。急令招小阮，谈笑款清抱。披襟步方池，散策穷远岛。翛然适我情，忘此归志浩。人生暂寄身，宠辱何足道。舐痔得车多，未可骄黄槁。一杯且相属，起舞不须翿。文楸响玉子，更试兵家捣。羸形乍泉涨，猛势惊电扫。应怜客素痴，屡劝罚觥倒。归待月华生，清光满春昊。"}