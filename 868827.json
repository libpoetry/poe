{"id":"868827","title":"超然堂","dynasty":"宋","author":"叶适","text":"晨兴诣曹参使驿，传呼趋庭头颈屈。退归阖户胥吏玩，过门掉臂不入室。宅舍空荒转颓漏，驺仆蓝缕常寒乞。此堂岂可更超然，乍可鞅掌中怫郁。每怜庄周齐物论，遣词旷荡违经律。独称松柏受正命，舜何人哉尽伦匹。萍实浮沉江汉远，剑气腾掷牛斗出。招徕凤麟已悠缓，琢磨圭璧强坚密。檐擎自贵竭人力，起倒相因废天质。古今问学满天下，分寸毫釐难细诘。以兹凛凛观万事，口不敢言心自失。今朝幸续省仓米，且以糜煎饱时日。"}