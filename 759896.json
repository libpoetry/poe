{"id":"759896","title":"画兰曲","dynasty":"清","author":"丘逢甲","text":"秋风吹冷松江水，谢览兰芳仍竟体。晴窗搦笔写秋英，芳心不向霜前死。眼中九畹无閒田，突兀拳石安花间。花幽石瘦各自媚，风茎露叶何娟娟？北平今日谁飞将？一枕幽香酣玉帐。借花陶写英雄心，岂特离骚当梵唱？梦破中原夕照红，幽兰开落荒山中。莫教无土孤根露，花里残经写大空。"}