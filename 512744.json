{"id":"512744","title":"理诗草","dynasty":"明","author":"沈周","text":"佚老馀生愿，失子末路悲。不幸衰飒年，数畸遭祸奇。独存朽无倚，如木去旁枝。剩此破门户，力惫叹叵持。屑屑衣食计，一一费心思。思深气血耗，㾓痹引百肢。多忘识虑浅，耳瞆目兼眵。一旦一身内，有此众病滋。所苦不敢诉，常畏老母知。小孙蠢不学，次儿诞而痴。后事不足观，百忧无一怡。吾性无妄好，执善信不疑。垂垂垂白乡，朝斯还夕斯。高高冥冥者，何物顾相欺。似我未蒙祜，及有菑害罹。滚滚人海中，黑白何可劙。口亦不能问，理亦不能推。以死致度外，且活是便宜。今日尽今日，明日岂可期。亦复酌我酒，亦复吟我诗。我诗无好语，稿苴从散遗。儿在曾裒葺，今纸著泪糜。抱患天地间，空言亦奚为。"}