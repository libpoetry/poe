{"id":"826852","title":"水龙吟·冰蚕词有此调咏水车，体物致工。川滇溪峡间车以风运，因念江乡旸雨不时，人牛并力，田家作苦，宜有以劳其艰难。更为赋此","dynasty":"清末近现代初","author":"金兆蕃","text":"江村布谷声中，陌头呕轧遥相和。乌犍捩角，同辛共苦，走盘转磨。龙骨翻翻，鱼鳞淰淰，云筛烟簸。看回环往复，方轮急驶，喧竹外，斜阳堕。忙煞晴占雨课。盼黄云、万花齐睡，尽伊俯仰，渠侬不惜，芒鞋踏破。芦溆中渟，柳塘外溢，亭平聊可。料应待、水落秋深，呼倦牧，低棚坐。"}