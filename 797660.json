{"id":"797660","title":"迈陂塘 题对庐书屋图","dynasty":"清","author":"谈印梅","text":"对匡庐、数椽矮屋，幽栖待抛簪组。林泉一幅倪迂笔，写出皋鱼风树。凭述取。道晚岁天涯，念切田园趣。东山杖履。怅箕尾神归，炉峰梦断，月冷读书处。平生志，手泽关心珍护。星星更题缣素。白云亲舍依稀在，指点屏风瀑布。红尘误。算水碧山青，面目长如故。那忘归去。念卷里烟霞，胸中丘壑，五柳旧门户。"}