{"id":"560539","title":"友竹为华守诚作","dynasty":"明","author":"徐庸","text":"纷纷世上多交友，黄金不多交不久。朝为胶漆暮参商，正以雨云番覆手。人心不古可奈何，只有此君情最多。霜馀永保颜色在，风前又觉声音□。钓帘坐对怡双目，标格萧然美如玉。羊仲仇仲招不来，迹断红尘清可掬。忘年既久各任真，碧筒酒满沽青春。醉中击节咏淇澳，彷佛潇湘逢故人。"}