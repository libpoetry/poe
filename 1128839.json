{"id":"1128839","title":"效孟郊体七首","dynasty":"宋","author":"谢翱","text":"手持菖蒲叶，洗根涧水湄。云生岩下石，影落莓苔枝。忽起逐云影，覆以身上衣。菖蒲不相待，逐水流下溪。移参窗北地，经岁日不至。悠悠荒郊云，背植足阴气。新雨养陈根，乃复佐药饵。天涯葵藿心，怜尔独种参。閒庭生柏影，荇藻交行路。忽忽如有人，起视不见处。牵牛秋正中，海白夜疑曙。野风吹空巢，波涛在孤树。落叶昔日雨，地上仅可数。今雨落叶处，可数还在树。不愁绕树飞，愁有空枝垂。天涯风雨心，杂佩光陆离。感此毕宇宙，涕零无所之。寒花飘夕晖，美人啼秋衣。不染根与发，良药空尔为。越禽惜羽毛，不向恶木栖。木奴重踰淮，爱尔巢其枝。巢枝不食实，中有二老棋。乳子月明中，梦绕东南飞。弱柏不受雪，零乱苍烟根。尚馀粲粲珠，点缀枝叶繁。小榻如僧床，下有莓苔痕。对此莓苔痕，三年不敢言。莓苔傥可食，咽雪待朝暾。岂无柏树子，不食种在盆。闺中玻黎盆，贮水看落月。看月复看日，日月从此出。爱此日与月，倾写入妾怀。疑此一掬水，中涵济与淮。泪落水中影，见妾头上钗。"}