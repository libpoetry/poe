{"id":"1236477","title":"杂兴六首","dynasty":"元","author":"周驰","text":"凉气潜侵玉女窗，井梧一叶下银床。离情有似东流水，一夜相思归梦长。聊摄城边树色秋，往来长此系扁舟。不是故乡无旧业，长邀明月醉高楼。杨柳青青麦吐芽，壶觞来就野人家。可怜废井荒畦畔，狼藉东风一径花。上清仙客鬓如丝，自剪青霞作道衣。几见桑田变沧海，不愁窗外日光飞。窗外箫声隐隐来，千年空苑碧桃开。相逢正好谈风月，不惜春衣卧绿苔。云驭霓旌自往还，天风浩浩海波寒。日轮飞上青山顶，人道蓬莱咫尺间。"}