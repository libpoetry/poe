{"id":"746099","title":"自北固放舟登焦山值雨留松寥阁","dynasty":"清","author":"史密","text":"长江到海风愈急，焦山一点江中立。心游脚阻不得前，浪紧人稀舟独入。山根倒浸石磴盘，崖有高阁众峰攒。分岩插谷楼殿出，飞鸟不到浮云端。入云坐阁天苍苍，树木丛杂山悲凉。万里之势向何处，遥空卷入青茫茫。忽觉海气变萧索，黑拔溟渤眼前落。云惊雨骇中迷离，鼍吼龙吟动山阁。僧言古鼎不可窥，曾夺巨魄神鬼随。端人志士抗高节，至今直气喷云雷。我闻太息嗟神异，梁栋沈沈寒出地。但见白鸟穿青霓，大海斜阳散秋气。雄奇恍惚在顷刻，生平快意兹莫测。蓬莱出没必有之，攀崖最近此其时。"}