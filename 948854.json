{"id":"948854","title":"月石屏蛾月砚诗","dynasty":"宋","author":"周必大","text":"欧公命苏公，吟咏月石屏。苏公与范子，酬唱涵星泓。两公文字祥，天畀子墨卿。嗟予何为者，而得二美并。屏也欧青毡，流传到柴荆。砚兮此尤物，秋月端正生。盘拿丹桂枝，琼绕白玉绳。姮娥寔天眼，皎皎不自呈。但留双蛾眉，下镇蟾兔精。我生月斯望，真契非强名。乌玦磨有光，玄云润无声。愿赓前贤句，透胁令人惊。"}