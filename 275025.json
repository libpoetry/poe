{"id":"275025","title":"答孙隐君·大路回且长","dynasty":"清代","author":"李因笃","text":"大路回且长，昆仑杳殊域。重华不可作，帝望何由塞。世变纷相乘，民劳日以亟。积霖生涂潦，真宰久旷职。饥溺如当平，敢云一士力。其咨呼仁人，孰是益与稷。邈彼孙登游，高踪众莫识。苍蝇闻凤哕，大笑乃滋惑。流俗好危言，细儒工外饰。遵时在明哲，抱道惟守嘿。芝草歌汉恩，蕨薇荷周德。赠予惟此语，三叹奉嘉则。"}