{"id":"1000129","title":"谢知府少卿","dynasty":"宋","author":"强至","text":"贱僚尸属邑，逾岁事雄藩。自视无尤异，何阶计荐论。公为千骑长，官复九卿尊。升绌悬诸手，荣枯系片言。俄收一介技，俾出大贤门。锐意推臣毂，剡章飞帝阍。先容抡散木，后泽浃孤根。立发韩灰燄，坐生邹谷暄。泥涂渐霄汉，瓦砾变玙璠。倍喜非初望，难酬是厚恩。敢忘知己赐，况有寸心存。称谢阶墀阻，形留意欲奔。"}