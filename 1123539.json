{"id":"1123539","title":"鹧鸪天 其二","dynasty":"宋","author":"赵善括","text":"我是行人更送行。潇潇风雨倍伤情。征帆西去何须急，飞诏东来分外荣。红袖湿，玉尊倾。不堪回首暮云平。小舟准拟随君去，要听霜天晓角声。雨沐芙蓉秋意清。可人风月满江城。怜风爱月方留恋，对月临风又送行。人渐远，酒须倾。只凭一醉遣多情。重来休厌刘郎老，明月清风有素盟。"}