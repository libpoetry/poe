{"id":"684618","title":"除夕读坡诗","dynasty":"明","author":"王应斗","text":"年光虚遣酒杯酬，那得诸缘与岁休。堪笑东坡犹耐老，到将长健慱穷愁。白头纷壤复年年，未见浮生可释肩。入手屠苏虽在后，耽心烦苦却居前。杯残膏烬夜如何，徙倚难支岁事过。苦境正愁明日又，孤吟莫讶此宵多。年哀怕看历头新，此语亲尝始觉真。更有怆心言未得，风霜经遍六朝人。"}