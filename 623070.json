{"id":"623070","title":"后周三主","dynasty":"明","author":"郭之奇","text":"禁声冲主积难平，东庑血刃驰专使。汉主劳军遂不还，侍中此行何容易。将士终为刘氏仇，黄旗始立周人帜。三年美政不胜书，百官封事皆留意。所求百世帝王师，岂爱四方亡国器。在民犹己何用钱，养子如荣真得嗣。高平破汉骄将除，六合摧唐疲卒跂。大朝能令小朝羞，雄州改置幽州悸。武功烈烈文教成，远望近趋归一辔。加彼数年轶汉唐，岂惟五代君十二。殿前点简尔为谁，欺人孤寡移天位。恭帝犹存开宝年，雒阳六庙应无坠。"}