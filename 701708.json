{"id":"701708","title":"老至三首","dynasty":"明","author":"黄衷","text":"老至岂今日，烦忧祇自繁。修名纡紫极，短发任黄昏。读易嗟何得，知非可复论。最嫌春梦浅，不到郭西村。三月明朝是，新青万木齐。团兵时近举，荒政半轻赍。建节终为客，冲樊且放麑。庄荀日当席，端不费招携。今年江汉上，寒食倍寒衣。岂尽风光别，都缘筋力微。短篇閒事记，新火谩恩辉。千里旗冈路，松楸岁已违。"}