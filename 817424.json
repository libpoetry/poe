{"id":"817424","title":"佳公子招游郊野座中赠陈省斋杨玉斧两太史","dynasty":"清","author":"戴梓","text":"出塞悲连月，寻欢此一游。龙沙天地□，沈水古今流。挟弹追黄鸟，输拳覆白瓯。醉中无赖甚，忘却异乡愁。闽南恒把袂，塞北又联觞。万里存君我，千秋共肺肠。有书延贱命，无语慰高堂。敢复言忠孝，酸心抚白杨。谩说成名早，文章亦祸机。谋生虽寡策，教读且瘳饥。终荷君恩宥，休伤世事违。升沈何足定，强饭望朝晖。日色荡寒沙，归鞭促暮笳。乱红萦马足，深绿隐渔家。路踏严城月，门敲小径花。春光长不歇，投老愿天涯。"}