{"id":"1216274","title":"借曹汝敬晚对亭酌因叙相思相勉之意","dynasty":"元","author":"卢琦","text":"凉风鸣庭柯，积雨过林巘。披衣揽明镜，坐恐岁华晚。盈盈床头书，自舒还自卷。念尔西窗人，残烛共谁剪。簪绂垂光彩，仕路需俊选。巍巍黄金台，往躅或可践。相思亦何屡，相期良独远。人生易白发，世道少青眼。盛时各有待，幽趣贵自遣。寄语三径翁，蒿莱为子刬。"}