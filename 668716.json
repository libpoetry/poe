{"id":"668716","title":"题画六首 其一","dynasty":"明","author":"文徵明","text":"溪云冥冥溪雨急，长空倒垂溪水立。凌乱春潮万壑摇，低迷暮霭千林湿。余生雅有沧洲适，曾拥孤蓬听萧瑟。梦断红尘二十年，江湖独往兴依然。偶拈秃笔扫东绢，便觉吴淞落并剪。金君家住云水乡，朝烟暮雨对林堂。若为老去厌真迹，翻爱狂夫洒狂墨。就中妙解谁应识，万里云烟开素壁。"}