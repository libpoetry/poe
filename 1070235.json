{"id":"1070235","title":"某前日谒见国史侍读尚书获款燕谈蒙出示周杨子书报许藏山中得岩壑之胜过冷泉亭者叹想不已俾某赋诗退成七言古句一首上呈","dynasty":"宋","author":"程俱","text":"素王之宫行秘府，断取瀛州纳环堵。诸儒何必四库书，正自胸中有千古。野人上车才不落，索米无庸面如鼓。归来仰屋坐太息，咄咄书空欲谁语。石林居士今龙坂，忧国形臞心独苦。向来岂止见夷吾，叩阁何由避寒暑。伯仁三日应可尔，顿解新亭对悽楚。坐中人传双尺素，思洛桥南霅溪渚。山回壤接二百里，许藏幽奇天所与。人间那得此岩壑，坐想周郎喜而舞。苍崖壁立欲千仞，蔽日青林自风雨。信知灵境不待匠，古涧穿岩巧吞吐。慇勤留此万里流，更觉山川生媚妩。了观澄湛本非住，却觅喧豗无处所。手诛阴木结茅屋，掀抉高深期尽取。四山擢翠若无地，三石撑空袅相柱。书词岂夸惊我甚，下视呼猿触天姥。卞峰胜绝固自足，莫为东山思解组。龙骧云起要侯王，鹤唳风声走夷虏。会令藿食保安眠，北固山南事幽圃。"}