{"id":"700558","title":"汉沔诸湖二首","dynasty":"明","author":"顾璘","text":"神禹导江流，东归入沧海。三澨阻大别，旷壤实潴汇。鬻熊开荆疆，纵猎固斯在。坤舆获所安，流峙各无改。云胡后代人，邑聚擅高垲。曲防破先制，鱼鳖遭俎醢。履亩料租庸，妄言广财贿。籍定牢弗刊，始重黔首痗。水至循故区，往往归岁罪。岂知小智私，祗以增冻馁。何当铲纵横，一洗谢真宰。大哉云梦泽，浩荡吞荆襄。分为百湖陂，委折各有防。水阔混云日，鱼多聚鹙鸧。天寒见洲渚，网罟映地张。扁舟垂纶叟，楚歌乐洋洋。昔闻汉阴老，无乃斯人行。西伯苟不遇，六韬沉渭阳。"}