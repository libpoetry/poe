{"id":"402374","title":"天香 蛰园赏桂","dynasty":"近现代末当代初","author":"张伯驹","text":"阶扫珠尘，帘飘钿粟，庭阴罨雾如水。午院风凄，天街月冷，吹下蟾官遗子。金霏翠霭，正帝里、秋光初霁。天上曾沾旧泽，恩袍麝痕休洗。飘然犹超浊世，擢孤枝、小山高倚。记说托根瑶阙，解闻仙佩，莫问前身梦里。又露砌烟窗伴秋士，暗惜星星，轻盈似泪。"}