{"id":"617613","title":"后池雁篇","dynasty":"明","author":"陈子壮","text":"三五同人簇席欢，鸣鸠语燕对花阑。门前忽入清秋思，香山太史筒方至。上林苑里报苏卿，玄武陂中遇曹植。去岁黄生得此禽，能使吾园秋气深。纷员无数频来往，但从天上遗之音。引项停眸呼不得，夜夜为传三叠琴。满堂笑我情如此，恰好来禽堪付子。曲池比目与鸳鸯，会见双禽曲池里。携归我则解其声，前禽未诉后禽鸣。曰江南北全矰缴，羌馀独也羁魂惊。兄弟妻孥谁复有，吞声笑递他人手。雨日会三易主人，才执一编行者某。看尔悠悠若将终，似子郁郁恐难久。后禽款款具前陈，撩乱前禽语不真。直须与尔聊相依，其那食粟翼重不能飞。"}