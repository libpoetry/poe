{"id":"982640","title":"泊吴兴西观音院","dynasty":"宋","author":"秦观","text":"金刹负城闉，阒然美栖止。卞山直穹窿，苕水相依倚。霜桧郁冥冥，海棕鲜薿薿。广除庇夏阴，飞栋明朝晷。溪光凫鹜边，天色菰蒲里。绪风传昼焚，璧月窥夜礼。泄云彗层空，规荷鉴幽沚。艅艎烟际下，钟磬林端起。聱牙戏清深，嵚崟扑空紫。所遇信悠然，此生如寄耳。志士耻沟渎，征夫念桑梓。揽衣轩楹间，啸歌何穷已。"}