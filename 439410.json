{"id":"439410","title":"同敬之裕之游水谷分韵赋诗得荷风送香气五字","dynasty":"金","author":"刘昂霄","text":"招提有胜践，日暮一经过。何物媚游人，微风动池荷。寻幽意自惬，况与佳人同。俗物不到眼，谈笑来天风。敲门看修竹，重理旧年梦。上山复下山，清风管迎送。寒泉漱云根，湛然涵镜光。谁知一滴味，中有曹溪香。迂辛与臞元，得句犹有味。颓垣敛暝色，深竹贮秋气。"}