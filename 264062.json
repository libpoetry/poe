{"id":"264062","title":"齐天乐·秋荷","dynasty":"清代","author":"文廷式","text":"几时不到横塘路，西风送秋如许。艳冷红衣，凉生太液，罗袜尘侵微步。嫣然一顾。尚低侧金盘，暗擎仙露。祇恐销魂，锦鸳飞入白蘋去。蝉声又嘶远树。有人惆怅极，如怨羁旅。苇乱波横，茿疏翠落，谁信秋江能渡。婵娟日暮。愿玉笛清商，漫吹愁谱。护惜馀香，月明深夜语。"}