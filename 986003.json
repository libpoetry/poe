{"id":"986003","title":"佚老亭","dynasty":"宋","author":"钱闻诗","text":"胶胶朝路七书考，请绂星江恨不早。昔诧庐山心未然，今见庐山真是好。子卜子家庐山傍，庞眉鹤发商山皓。老而欲佚不得佚，此佚由来锡穹昊。江声山色纷亭前，溢架诗书对花草。心闲日月自舒长，此身到处蓬莱岛。不妨留客醉幕天，浩歌大笑尊罍倒。寄言五峰盍定交，伴此一翁呼六老。"}