{"id":"808916","title":"月夜诵山谷江湖吞天之作感次其韵","dynasty":"清","author":"郑珍","text":"磨骨养肠胃，卖舌抚唇口。俯仰同桔槔，机肉随薄厚。计来真自苦，谁逼君浪走。上床无锦褐，下腹孰羔韭。身世一穷了，何者更掣肘。挽畦羹淖糜，缗泽贯杨柳。夕偃心太平，朝游大垂手。怡声问翁媪，正色对亲友。陶公亦后觉，持身易五斗。安知公田秫，中有恶狮吼。静念发深省，窗月正相守。欲持山谷诗，归谋东坡妇。衣食端须几，百咏当饮酒。"}