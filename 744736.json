{"id":"744736","title":"两生相逢行赠彭甘亭","dynasty":"清","author":"郭麟","text":"青天荡荡淮阴城，城中城外惟两生。一生来吴淞，车脚偶转风中蓬。一生弇山客，作客三年归不得。吁嗟两生一城隔，一生不入一不出。一生闭寘新妇车，夜惟抱影日抱书。偶然一落笔，惊走千蠹鱼。一生自是悠悠者，肥肉大酒便结社。有时精悍生眉间，有时蒲伏出跨下。曈曈晓日城门开，千人万人纷往来。两生白眼看不见，但闻鸦鹊浩浩声如雷。何来故人忽传语，咫尺两生奈何许。一生驰书若传箭，一生笑口如流电。十年乡里各参商，岂意今朝乃相见。呜呼世间万事奇绝多若此，男儿那不长贫贱。相逢不用感慨多，但须痛饮为长歌。歌成两地发高唱，自出金石相鸣和。韩侯台下波粼粼，漂母祠前草没人。英雄儿女尽安在，天涯珍重双浮萍。明朝一生挂帆去，便将入海寻烟雾。从来国士说无双，斗大淮阴让君住。"}