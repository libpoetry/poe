{"id":"1109884","title":"杨郎中新居和尧夫先生韵","dynasty":"宋","author":"吕公著","text":"高斋旷望极山川，却顾卑居不值钱。二室峰峦凝画碧，万家楼阁带轻烟。春浓缭绕环游骑，地胜依稀寓列仙。唱发幽人丞相和，当时纸贵洛城传。碧瓦朱门将相居，见嵩临洛百家无。登高此地还能赋，会老他年定入图。花发四时排步障，鸟鸣终日劝提壶。何人遇赏偏留赏，逸士清风激鄙夫。"}