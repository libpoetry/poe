{"id":"380919","title":"摸鱼儿·金山留云亭饯仲复抚部","dynasty":"现代","author":"郑文焯","text":"渺吴天觅愁无地，江山如此谁醒。乱云空逐惊涛去，人共一亭幽静。斜月耿，怕重见，青尊中有沧桑影。吟魂自警，对潮打孤城，烟生坏塔，笛语夜凄哽。招提境，还作东门帐饮，中流同是漂梗。当年击楫英雄老，输与过江鱼艇。愁暗省，换满目，胡沙蛮气连天迥。苔茵坐冷，任怪石能言，荒波变酒，莫更赋离景。"}