{"id":"742383","title":"陆宣公墓枯柏重青诗以纪事","dynasty":"清","author":"吴均","text":"宣公辅政称名臣，谏诤下惮批逆鳞。兴元戡难勤赞助，转危而安此一人。乾坤几劫沧桑改，齐女门东古坟在。松楸羊虎已销亡，枯柏杈丫数百载。圣代深嘉内相贞，敕修祠墓特褒旌。精灵耿耿不泯灭，香叶勃郁看重生。公能上不负天子，八利六失标青史。卓哉高节何嶙峋，正气贞操长不死。昔闻柏树化桐王宴宅，又闻柏树倔起汉帝陵。何如陆公墓上枯柏复蕃翳，雷霆辊战蛟龙腾。柏兮千载耐岁寒，乃是公之忠义肝。柏兮铁干挺劲直，乃是公之贬死骨。赵裴遗臭公芬芳，小人枉自倾忠良。公之丹心炳日月，岂以柏之荣瘁为低昂。物同人重物亦尊，诸葛庙前柏尚存。他年瞻拜定相识，百丈参天看黛色。"}