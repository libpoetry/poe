{"id":"747091","title":"高楼篇","dynasty":"清","author":"潘咨","text":"悠悠远行道，清霜瘁百草。繁星照落月，行人何太早。高楼临大堤，卧闻客马嘶。青天挂长路，客马何当羁。洛阳三月花，城门来去车。车中看花客，多道是天涯。鸟啼苑中树，飞翻入云去。人生乡里中，壮怀逐风翥。海波大如山，贾客循天还。人事塞霄汉，乐情忘间关。禾田春风起，种黍酿成酏。金鞍垂两镫，不如负耒耜。梦中闻人行，严冰历羊肠。行人马上叹，居人思故乡。"}