{"id":"491572","title":"战敖原美周公瑾","dynasty":"明","author":"刘崧","text":"寇初来，战宜田，烈火夜飞光照天。青山跃马壮士出，一鼓转战清炎烟。寇复来，战周岭，马上秋风动旗影。重围突破散如云，部曲归来自雄整。问之此战谁第一，吉水周郎本无敌。报国宁论万死功，荡家笑却千金璧。君不闻敖原之战尤所无，最后制胜真良图。草间麾呼伏兵起，数万贼徒同日死。"}