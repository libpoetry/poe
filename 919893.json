{"id":"919893","title":"有感","dynasty":"宋","author":"苏泂","text":"隆冬都门归，偃息殊未尝。搔头不知痒，心事但荒荒。频年借人居，主者来在堂。飘然十五口，露处悲风霜。而予行无从，宁如弃不将。安巢燕飞来，定穴鱼蛰藏。天地非不宽，一身信难量。扰扰复扰扰，天子诛黠羌。区区复区区，早饭炊绝粮。庭闱蜕骨久，兄弟糊口忙。亲戚亦岂无，所过门如汤。朋友非不多，熟视第感伤。欲生生无涯，欲死死无方。弱妻叫欲绝，三子病在床。汝哭乱我耳，汝痛割我肠。父母亦念我，陶山永相望。"}