{"id":"635523","title":"寿丁宪使刘太夫人","dynasty":"明","author":"成鹫","text":"巍乎高哉，中条之山多列仙。佳气南与星峰连，豸袍彩服来翩翩。潘舆到处萱花妍，三郡一州咸管弦。康衢鼓腹歌遐年，跻堂介寿初月圆。火树银灯辉玳筵，麻姑劝酒相周旋。瑶池远致青鸾笺，开缄墨沈流霞鲜。玉书金简文昭宣，大哉坤德静以专。康哉母寿贞且坚，青松翠柏相后先。履霜傲雪凌苍烟，两间一气无偏全。春花秋实瓜瓞绵，九天雨露如醴泉。群仙共醉和风前，乐莫乐兮玄又玄。见者闻者皆垂涎，山中猿鹤诚颛颛。圣凡悬隔殊天渊，长歌翘首崧台边。随风飞出朱明天，愿母寿，亿千千。方瞳绿髓神炯然，伫看冠雀衔三鳣。"}