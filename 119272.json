{"id":"119272","title":"次韵子瞻游孤山访惠懃惠思","dynasty":"宋代","author":"苏辙","text":"鸟依山，鱼依湖，但有所有无所无。轻舟沿泝穷远近，肩舆上下更传呼。翩然独往不携孥，兼擅鱼鸟两所娱。困依岩石坐巉绝，行牵翠蔓随缠纡。道逢懃思访其庐，诵诗清切秋蝉孤。隐居羞踏陌上土，何人起爱轮下蒲。水南巷中罗百夫，鸡鸣朝谒至日晡。人生变化安可料，怜汝久遁终无图。凫鷖不足鹤有余，一俯一仰戚与蘧。嗟我久欲从逃逋，方圆不敢左右摹。"}