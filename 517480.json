{"id":"517480","title":"赋得龙江送萧御史","dynasty":"明","author":"王称","text":"君不见龙江水流东到海，天堑由来知几代。三月春潮绕帝城，喷雪鸣涛走澎湃。往事流残落照中，六朝遗迹恨无穷。清时不用限南北，万国梯航此日通。烟开目极澄波渺，海门一点孤帆小。势吞九派落云间，雄浸三山出天表。江上潮来一送君，中流宛见绣衣新。青年好遂澄清志，莫羡当时击楫人。"}