{"id":"177690","title":"送刑部韩员外同年致仕归华山","dynasty":"宋代","author":"王禹偁","text":"抗表辞乌府，归山鬓未秋。朝簪还獬豸，尘世谢蜉蝣。拂袖人生事，县车帝命优。名光新日历，官占好词头。应宿郎曹美，寻仙物景幽。绣衣移蕙带，骢马换耕牛。对枕莲峰翠，当门瀑布流。妻闲栽药草，儿戏杂猿猴。买竹凭牙板，疏泉湿鹿裘。四推离督责，三院肯淹留。接武陶贞白，差肩许远游。十洲如得侣，万户任封侯。脱酒因君去，龙锺使我羞。迁莺情最洽，化鹤术难求。掌诰无文彩，谋身足悔尤。紫垣频忝窃，白发合归休。应琏叨三入，张衡志四愁。亦期婚嫁毕，攘袂逐浮丘。"}