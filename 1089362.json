{"id":"1089362","title":"次韵何起岩喜雨","dynasty":"宋","author":"许及之","text":"龟坼高田畦渴雨，何取尸臣守兹土。抽毫擢发控深衷，羽衣拜章夜当午。天门岧峣洞九重，玉几哀矜迥三拊。守臣有罪固合诛，农夫在勤亦良苦。去年旱荒有积仓，今年饥歉将空庾。通宵洒润祇若丝，明发屯云俨安堵。初惊大点来莫当，俄即翻盆流孰禦。旧雨相过忆去年，坐视排檐亦如许。我惭历历洗心源，君喜津津见眉宇。瑰章杰句助欢呼，石燕商羊俱鼓舞。急须似吸举深杯，莫负如渑写甘㴻。"}