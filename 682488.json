{"id":"682488","title":"羊城八景 石门返照","dynasty":"明","author":"区大相","text":"石门江嶂断，来往思无穷。万水浮天外，千帆落照中。一道香蒲水，奔流下翠微。醉起弄珠箔，回风捲雪飞。花宫环碧水，百尺驾春涛。缥缈金银阙，云门控巨鳌。松门送客返，栖鹤满珠林。昏黑藤萝外，钟鸣山翠深。江上日烟雨，禅林渺何许。磬声时一闻，不见僧行处。辇路馀衰草，荒台千古留。空悬汉时月，不见汉时秋。白云在空山，还望山中客。聊持一片心，惆怅千峰隔。叱起群龙驭，天鸡闻远空。东溟一杯水，洗出金轮红。"}