{"id":"700822","title":"杂诗二十二首","dynasty":"明","author":"曹于汴","text":"周道榛莽交，凭谁询济渡。劳劳古人心，蔬水澹啜餔。赤日揭中霄，六宇撤其锢。我行不可求，殷勤悲日暮。二竖勿相凌，会当振其步。昊天制厥命，万类共相俟。命之贵绾组，命之贱秉耜。命之厌膏粱，命之乏糠秕。命之健超乘，命之惫床笫。命之为彭叟，命之为殇子。命之彝鼎垂，命之秋草萎。智人达其窍，素位坦如砥。愚蒙罔有窥，营营良苦耳。柏干何挺挺，藤枝一何柔。傲霜秋赏菊，倾阳夏誉榴。有赏应有咎，毁誉总堪休。谁能代之喜，谁能代之愁。旷怀观物理，触景聊优游。桃花殊绰约，举俗艳其芳。弥空连锦幄，落地纷红妆。誉口若市沸，恋赏奔如狂。孤竹生涧畔，掉臂一何凉。为语涧畔竹，韶丽堪相将。飞霜千仞壁，聊此共岚光。好鸟鸣高枝，声如管弦流。池水尺有咫，鱼跃何悠悠。人生欲无涯，忽忽起蜃楼。不见青春子，两鬓倏成秋。呼酒酬今日，勿为明朝忧。少年种多疚，中岁相侵寻。病久更惜日，观时感慨深。感慨千里外，杳杳怀同心。奋袂欲策蹇，乘风凌高岑。望望不可即，潸然涕沾襟。草根共木皮，藉以延岁年。疢疾应由我，修短固在天。便欲御风去，其如至情牵。留往总不易，寒风凄枕边。韦编苦难读，平生愧众愆。且乘尚健日，问膳高堂前。瓶罂罕储粟，谬怀挥千金。蓬门有贫客，原田乏澍霖。带钩固无几，解以酬知音。秋气正萧瑟，勿厌杯中斟。秋日犹溽暑，秋风亦已凉。披襟南轩下，无语叹流光。暑馀岂遽谢，凉至时则当。时乎天弗违，人生胡徬徨。螗蝉当此日，深树噪夕阳。中宵忘在病，披衣睇月辉。铮铮匣中铁，寒光交青帏。鲸鲵百丈强，盍往奋一挥。否否且宁卧，意广百年微。昨晨一齿落，今晨目茫茫。两体似共期，衰岁行相将。胡不当壮盛，勉学如不遑。此君否大嚼，落齿应未妨。目茫阻诵读，何以睹虞唐。世态多变幻，崎岖繁眦眶。便可昏昏然，且免窥雌黄。有斐谁氏子，楚楚青春姿。藐藐予云圣，施施我既知。日入坐叹息，支言良自嗤。世季匪旦暮，皇皇乎何为。三秋月中桂，一芥尘上枝。生民天未厌，会当惬所思。追日毙于渴，说难亦已沦。事有不可为，三闾悴江滨。善哉陶靖节，漉酒以葛巾。茅檐坐扪，澄怀赖昔人。达士临川上，流坎良循循。黄金辞暮夜，关西畏四知。清节励严霜，芳名千古垂。家人共冰檗，欢诃今莫知。亦闻薛夫子，出都杖其儿。二家秉峻德，遐风念在兹。苏卿处漠北，突厥为比邻。毡雪为食饮，不忘君亲伦。晨起整衣冠，仁礼向具陈。初陈嬉以讶，再陈怒以嗔。侏㒧生相习，华言袖不闻。吁尔焉用道，物生固难均。骨骸植丘山，对面燕楚异。赤心赤逾日，谁剖谁以视。纵令枯其舌，如簧应不翅。所以抱心人，幽怀付掬泪。吾师固有言，当是诚未至。孔方何丑类，昔人誉为兄。或亦名之奴，差似称厥情。仍为奴中贼，残狡恣纵横。渠能离至戚，因之失良朋。渠去凋人颜，渠来躁人膺。内险藏岩谷，外狞耸刀兵。幻忽安可诘，举世堕其坑。便移绝交檄，勿致扰吾庭。平生不了事，凭此数行书。抱病逾一载，方寸成荒墟。短檠未能亲，药饵时则茹。解组归田里，所怀宁此知。厥虑匪朝暮，那不惜居诸。大事如小事，有事如无事。神閒气自融，华岳土垤峙。万类穹窿间，太空只如是。因物付以物，天下本无事。向若官为家，生计了不植。归来无所栖，南邻聊以即。半间昼延宾，半间夜燕息。祖先无祠宇，言念伤胸臆。置主室之隅，一过一恻恻。几欲谋构树，踟蹰乌能亟。谋身拙似鸠，勿谓将谋国。乌用叹寂寂，呼童访所思。跨蹇拟行迈，河柳绿烟丝。且尽此日欢，勿问食无糜。女婴真大痴，奚事咄咄为。宫袍况可典，讵至饿尔肌。浩歌复浩歌，人世奈心何。心心山海隔，心心筹算多。相隔生睊忿，多算少安和。我生灵万类，寸心更靡它。胡为翻自苦，憧憧起干戈。吾将驱此心，委诸东流波。不分秦与楚，不知唯与阿。可使眉无促，可使鬓无皤。百年能几日，浩歌复浩歌。"}