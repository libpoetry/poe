{"id":"1045254","title":"李阳冰篆","dynasty":"宋","author":"徐积","text":"书之有古篆，文之有六经。秦汉而下浸以徙，隶学基路生重扃。其閒述者亦世出，牛蹄之水才一泓。先生之志在复古，胸中直气何森森。独乘骐骥追大朴，执缚浮锐攘欃枪。手中一笔千万变，天风号令驱雷霆。蛇蟠蠖屈体既具，鹗立虎视势乃成。刚柔伸屈有常势，天地之道阳与阴。杰然出者其势耸，岳仞五千磨太清。盘然屈者非一屈，黄河九折来沧溟。庞然一画势自若，老将坚卧中军营。至于一点亦有象，地丘人目天之星。先生大体贵淳古，轻轻重重齐权衡。周家太师负黼扆，高冠大旆朝王庭。唐虞二帝正揖让，皋夔稷契环两楹。圣人作乐有大本，剔抉淫卫完古音。大匠作室以规矩，悉去臲?除斜撑。专车骨节世不朽，今乃一纵而一横。巨灵以手遏大难，印入山骨磨不平。雄恢严毅不可犯，手中常握十万兵。信乎创字自有说，宜必象形而象声。天地之大有万象，万象不能遁其情。呜呼篆法乃如此，大哉刚健纯粹精。走兽之类为麒麟，飞鸟之类为鹪鹏。蹊径之类为大路，垣墙之类为坚城。以德论之为圣人，以法论之为朝廷。傍睨众字乃可笑，太山之重鸿毛轻。亡国之主好逸豫，儿女子辈多骄淫。圣人之后惟孟子，古篆之后唯阳冰。金浑玉璞天下宝，嗟乎世俗多聋盲。欲行古道世辄笑，欲言古学世辄惊。志之所之在一赋，斗筲之器徒易盈。雕虫篆刻满天下，不矜实行矜虚名。六经尘土塞高阁，圣人之道成坎坑。况乎古篆固可弃，胡为独好于先生。"}