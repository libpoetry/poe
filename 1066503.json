{"id":"1066503","title":"次韵卢行之知原见赠","dynasty":"宋","author":"葛胜仲","text":"元丰诗礼将，勋略传万口。长城国西陲，寄托十年久。折箠笞黠羌，游魂屡穷走。羊公缓裘带，李广静刁斗。黑头已青云，日昃笑击缶。阴功与忠谏，二俱宜有后。绳绳丈夫子，茂宰最称首。不裁犹能裁，应有既尽有。丘坟三十车，习复不置手。尚友千载人，岂论骨已朽。芳兰秀深林，嘉芑就菑亩。宜为数旬客，顾作三日妇。行闻尺一来，内阁延枚叟。"}