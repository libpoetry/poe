{"id":"439413","title":"冬夜二首","dynasty":"金","author":"师拓","text":"云破月穿牖，夜严风号隙。客子寝不安，寒灯照空壁。默然不平事，起坐长太息。书但记姓名，剑本匹夫敌。追奔慕前哲，恢张济时策。何意造物儿，重此稻粱役。兴酣气益振，孤愤远飘激。非无南山云，高卧养虚寂。茹芝酌悬流，啸吟展胸臆。圣达岂不念，且有不暖席。此抱谁与知，乾坤夜寥阒。破屋星斗入，疏牖霜风生。沈沈夜何久，杳杳天不明。灯暗饥鼠出，月朗栖乌惊。幽意苦盘礴，历落穷八纮。贫贱岂足戚，所思天下英。盘木无先容，竟与枯朽并。旃毳胫才掩，藜藿腹不盈。郁郁命世才，何阶伸一鸣。僵卧蓬蒿底，要路谁为名。耻作埽门谒，宁为醴酒行。直将叫阊阖，皎皎开寸诚。白日下留照，廓廓贤路亨。此志恐未必，摇荡热中情。"}