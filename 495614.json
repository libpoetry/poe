{"id":"495614","title":"沁园春 章子仁频岁远游，诞辰乃秋初也，继又促游岭表，故兼致如此","dynasty":"明","author":"陈霆","text":"南鬓星霜，两脚风尘，老矣吾生。记燕山晓别，雪中驱马，秦淮夜泊，月下闻筝。独雁辞秋，孤灯听雨，身在江湖轻利名。从今算，又十年心事，屈指堪惊。天开五十昌龄。人道是、南方一寿星。向虹桥影下，应期乌鹊，冰丝弹处，访旧湘灵。税地栽花，解貂当酒，此去情怀尚可能。明年也，盼梨花消息，岭表归程。"}