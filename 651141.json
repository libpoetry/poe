{"id":"651141","title":"金台春意图为夏进士赋","dynasty":"明","author":"薛瑄","text":"西山千仞插天碧，东海排空浪头白。山雄海壮拥神京，中有金台临紫陌。台高迢递绝尘埃，九天星斗罗三台。台前一夜东风起，吹得皇都花柳开。花枝杲杲明朝旭，柳色依依袅轻绿。九衢车马睹晴辉，万井笙歌连曙烛。有客磊落丰城人，宝剑出匣光芒新。两度青云不得意，今年一举超常伦。金台骀荡春光好，对策彤庭漏声晓。宝殿胪传瑞气多，天门榜放祥云绕。锡宴南宫春昼迟，锦袍不管杯淋漓。醉向和风满归路，紫骝蹀躞争骄嘶。绮楼翠牖出云幕，粉黛朱颜拥芍药。倾城人看绿衣郎，意气昂昂动寥廊。幸逢明圣坐垂旒，联翩彩凤鸣高丘。成名祗向雁塔写，放歌不作平康游。金台春色看未已，又沐天恩还故里。尽将此意入丹青，期与乾坤传不毁。"}