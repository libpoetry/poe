{"id":"845625","title":"木兰花慢 夫寿妻","dynasty":"宋","author":"无名氏","text":"记当初归我，似德耀、嫁梁鸿。算三十年间，艰难历遍，甘苦相同。新来有孙可抱，也添些、喜色到眉峰。今日又逢生日，不妨樽酒从容。老翁。只是一村农。欠你孺人封。幸儿渐知耕，妇能知织，莫问穷通。君看世间富贵，比浮云、缥缈过晴空。何似大家清健，玉林岁岁春风。"}