{"id":"569068","title":"咏诸功臣像二十六首 其八 故翰林院学士承旨知制诰宋文宪公濂","dynasty":"明","author":"王世贞","text":"皇天厌元运，英主革其物。荡雪万象昏，被之以黼黻。宋公始膺聘，遂尔参密勿。一草十制成，顿回天颜悦。远增鸡林织，近补龙衮阙。青宫重师资，抗表久始决。金侈疏傅赐，诗荣贺监发。覆水忽不收，君恩长断绝。"}