{"id":"692237","title":"送陈时显归南京兼简广哲","dynasty":"明","author":"杨士奇","text":"联官玉署多年别，考绩金台两度逢。往昔知心成落落，即今分手复匆匆。蓟门雨挟风声急，潞渚波连海气浓。无限离情阻相送，青山杳杳树濛濛。素襟不受一尘缁，文苑英游共所知。旧羡丰姿清似玉，今看衰鬓亦成丝。柏堂昼掩无公务，竹槛春吟有妙辞。想共东邻欧主事，清谈常过夕钟时。"}