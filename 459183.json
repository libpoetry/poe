{"id":"459183","title":"相逢行","dynasty":"当代","author":"卢青山","text":"皆言相逢乐，不知相逢苦。骑马出东门，夏草何媚妩。条风抚草背，欣然如共舞。我马素所亲，低头不肯步。停步齧青草，相悦如柔语。亭亭树下人，相见不相顾。撚摘枝边叶，叶色葱如许。亭亭树下人，相顾不相言。既摘葱葱叶，弃之与尘烟。亭亭树下人，相言不相亲。颇如叶飞面，既过无馀痕。皆言相逢乐，谁识相逢苦。勒我良马去，毋为衷怀误。"}