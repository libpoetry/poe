{"id":"1093278","title":"闻赵十有诗上饶生朝后两日次韵寄之","dynasty":"宋","author":"韩淲","text":"文章精金真美玉，交往徒劳分雅俗。偶然邂逅一言诗，清秋付与陶潜菊。弦歌之声誉甚休，田里民其无叹愁。谁将茗酒寿弧矢，长篇短句相唱酬。是中佳处有深趣，如龙翔云豹起雾。力探乐取到古人，天地江山供指顾。从他驹隙岁月驰，我自舒徐萧散之。垆香莫著鼻观净，唤醒伯牙钟子期。"}