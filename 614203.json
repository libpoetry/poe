{"id":"614203","title":"得何象冈宫詹书寄诗扇集序赋答","dynasty":"明","author":"李之世","text":"一自投荒澨，星霜五易杓。身难依日月，梦屡切云霄。地尽天涵水，气生月应潮。津迷针是导，风利梗同飘。逆浪鱼爷壮，吹沙飓母骄。确田刀作耨，村屋苇为寮。俗古文儒盛，风偷俗尚浇。遐方徵翡贝，近地少渔樵。薄宦嗟浮海，劳薪任折腰。未能收铁网，徒自望铜标。之子今名世，天生翊圣朝。弘文资黼黻，卑论采刍荛。品藻骀增价，吹嘘羽送飙。感深唯一涕，喜极更难描。车笠盟何有，山钟气讵遥。自甘社栎弃，敢望馆材翘。山衮行当补，商彝亟待调。波臣惟有祝，报答愧明瑶。"}