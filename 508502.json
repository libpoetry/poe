{"id":"508502","title":"题竹林图","dynasty":"明","author":"倪谦","text":"往年京城少脩竹，好事移植今颇多。我屋庭前四五个，鲜飙披拂青婆娑。爱此浑如水苍玉，坐对清标良不俗。倚阑吟赏趣无穷，洗尽胸襟尘万斛。紫芝山人人品高，风雨落笔声潇潇。渭川千亩箨龙骨，并刀剪入蛟人绡。初疑帝子云中下，葆盖霓旌翠堪把。复疑流水漱云根，中隐徂徕逸游者。山人山人尔多才，今我一见心眼开。此境人间在何处，便欲蹑屐凌苍苔。洞箫石上吹一曲，月明定引鸾皇来。君不见萧郎惯貌湘浦秋，后来独步文湖州。近代商集贤，更数柯丹丘。意匠经营斡天巧，却羡妙墨追前脩。太史知从何处得，挂向虚堂净如拭。不须买地费栽培，置身常在筼筜侧。竹兮竹兮岁晚节愈坚，先生之德亦复然。武公化去已千载，为尔重歌淇澳篇，呜呼为尔重歌淇澳篇。"}