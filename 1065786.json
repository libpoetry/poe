{"id":"1065786","title":"叔父生日 其一","dynasty":"宋","author":"苏过","text":"百川赴东海，如走万国朝。横岫列嵩岱，众山失岧峣。吾道岂不尊，凛然干云霄。斯文有盟主，坐制狂澜漂。天实相我公，高卧不知招。手持文章柄，烂若北斗标。末学病多歧，寝令世俗浇。申商日充塞，仁义愈寂寥。造物真有意，俾公以后凋。群邪终放郑，正始会闻韶。过也匪私祝，彼苍自昭昭。后生方有托，未用忧箪瓢。"}