{"id":"814634","title":"仿元人东阳十咏 焦桐","dynasty":"清","author":"郑用锡","text":"樵柯斫后谢高冈，爨下馀生事可伤。烂额不妨邀上客，燃脐至竟祻中郎。河山厝火千秋错，台榭飞灰十指僵。愁绝江南老词客，梁园枯树总销亡。管领长恩旧事虚，此中何乐竟为鱼。杀青未遂终非计，贪墨无成笑久居。差喜汉家先按籍，莫教鲁壁负遗书。蓬莱自有神仙骨，脉望能灵恐不如！呵水何曾弗值钱，磨人磨墨总堪怜。一场瓦砾封侯地，半截江山草檄天。但得良田休问税，难防众口莫求全。无端又抱弹丸恨，掷得枯鱼各惘然。荆关董巨已蒿莱，金粉飘零纸上哀。嗜好有人恋丘壑，模糊何处著楼台。曾拈寒具从头看，留补屏风信手裁。千古丹青磨灭尽，解衣盘礡亦庸才。依旧龙光射斗牛，鹈膏零落几经秋。难于死后交情见，说到微时下诏求。当酒莫教谈世事，替人曾记了恩仇？十年敝匣摩沙遍，鼙鼓西风伴故侯。菱花无色掩妆台，寂寂帘栊有暮埃。莫太分明招妒忌，略些混沌学痴呆。灯前敢对新官笑，身后长怜孺子来。肯使潜形魑魅遁，披云我欲九霄开。风雨荒鸡破屋天，曾同不寐对青毡。照人欢乐原关福，阅尽光阴亦可怜。墙角何心甘弃置，儿时有味最缠绵。如何饥鼠残膏恋，懒上华堂玳瑁筵。败絮蒙茸不厌贫，多年颜色黯生尘。河山破碎缝纫日，虮虱爬搔痛痒身。未必上书终说客，可能贳酒对佳人。寒更莫话牛衣侣，席地衾天别有春。古陇斜阳老犊耕，墨花落尽石花生。闺房有恨淮西泄，雷火何辜荐福轰。世代销亡原浩劫，墓门谀媚总浮名。却愁八字分明在，齑白零星读不成。霜打土花断纽红，楼头僧去万缘空。啼乌废寺愁眠夜，白鹤归舟幻梦中。不寐况当三月暮，大声曾答万山风。景阳坠后天明失，梳洗何人管六宫。"}