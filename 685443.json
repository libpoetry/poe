{"id":"685443","title":"送韩孟郁三首","dynasty":"明","author":"邓云霄","text":"来贵长安纸，归雕季子裘。豪怀君自豁，高咏孰能酬。易水风吹马，淮河叶洒舟。西斋听夜雨，别后倍悲秋。自怜羁客久，几度送人归。况是同心友，分为断雁飞。途危孤剑在，天远片帆微。想到家园日，鲈鱼晚正肥。寥寥千古意，谁与更论文。别泪悬燕树，离心隔海云。空囊知有舌，破釜始能军。行矣君须勉，毋为世故棼。"}